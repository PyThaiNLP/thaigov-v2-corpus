รัฐบาลไทย-ข่าวทำเนียบรัฐบาล-สำนักงานสลากกินแบ่งรัฐบาลร่วมกับสำนักงานตำรวจแห่งชาติ โดยกองบัญชาการตำรวจสอบสวนกลาง “ปฏิบัติการปราบสลากกินแบ่งรัฐบาลผีออนไลน์ สแกนแล้วนำมาขายซ้ำ”


วันอังคารที่ 12 ตุลาคม 2564
พิมพ์
สำนักงานสลากกินแบ่งรัฐบาลร่วมกับสำนักงานตำรวจแห่งชาติ โดยกองบัญชาการตำรวจสอบสวนกลาง “ปฏิบัติการปราบสลากกินแบ่งรัฐบาลผีออนไลน์ สแกนแล้วนำมาขายซ้ำ”
สำนักงานสลากกินแบ่งรัฐบาล บูรณาการร่วมกับ สำนักงานตำรวจแห่งชาติ โดยกองบัญชาการตำรวจสอบสวนกลาง ทำการสืบสวนจับกุมผู้ต้องหาตามหมายจับศาลอาญา ซึ่งได้ร่วมกันโฆษณาหลอกขายสลากกินแบ่งรัฐบาล แบบออนไลน์แต่ไม่มีสลากกินแบ่งรัฐบาลให้กับผู้ซื้อจริง
สำนักงานสลากกินแบ่งรัฐบาล ภายใต้การอำนวยการของ นายลวรณ แสงสนิท ประธานกรรมการสลากกินแบ่งรัฐบาล, ผศ.ดร.ธนวรรธน์ ผลวิชัย โฆษกคณะกรรมการสลากกินแบ่งรัฐบาล, พ.ท.หนุน ศันสนาคม ผู้อำนวยการสำนักงานสลากกินแบ่งรัฐบาล ได้บูรณาการร่วมกับ สำนักงานตำรวจแห่งชาติ โดยกองบัญชาการตำรวจสอบสวนกลาง ภายใต้การอำนวยการของ พล.ต.ท.จิรภพ ภูริเดช ผบช.ก., พล.ต.ต.อนันต์ นานาสมบัติ ผบก.ปคบ., พ.ต.อ.ชนันนัทธ์ สารถวัลย์แพศย์ รอง ผบก.ปคบ. สั่งการให้ พ.ต.อ.เชษฐ์พันธ์ กิติเจริญศักดิ์ ผกก.1 บก.ปคบ. พร้อมเจ้าหน้าที่ชุดสืบสวน กก.1 บก.ปคบ ทำการสืบสวนจับกุมผู้ต้องหาตามหมายจับศาลอาญา ซึ่งได้ร่วมกันโฆษณาหลอกขายสลากกินแบ่งรัฐบาล แบบออนไลน์แต่ไม่มีสลากกินแบ่งรัฐบาลให้กับผู้ซื้อจริง ดังนี้
รายที่ 1 นายพลพล คงธันร์อายุ 37 ปี อยู่บ้านเลขที่ 59/110 หมู่ที่ 7 ตำบลหันตรา อำเภอพระนครศรีอยุธยา จังหวัดพระนครศรีอยุธยา ผู้ต้องหาตามหมายจับศาลอาญาที่ 1584/2564 ลงวันที่ 28กันยายน 2564 โดยจับกุมได้ที่บริเวณหน้าบ้านเลขที่ 94/18 หมู่ที่ 11 แขวงบางขุนเทียน เขตจอมทอง กรุงเทพมหานครเมื่อวันที่ 29กันยายน 2564 เวลา 12.10 น.
รายที่ 2 นายโป้ง สุขจิตร อายุ 38 ปี อยู่บ้านเลขที่ 51/40 ถนนจรัญสนิทวงศ์ แขวงบางขุนศรี เขตบางกอกน้อย กรุงเทพมหานคร ผู้ต้องหาตามหมายจับศาลอาญาที่ 1583/2564 ลงวันที่ 28 กันยายน 2564 โดยจับกุมได้ที่หน้าบ้านเลขที่ 25/48 ถนนจรัญสนิทวงศ์ แขวงบางขุนศรี เขตบางกอกน้อย กรุงเทพมหานครเมื่อวันที่ 29กันยายน 2564 เวลา 06.00 น.
รายที่ 3นายสุรศักดิ์ หนูศรีใส อายุ 62 ปี อยู่บ้านเลขที่ 45/2 หมู่ที่ 5 ตำบลบางขนุน อำเภอบางกรวย จังหวัดนนทบุรี ผู้ต้องหาตามหมายจับศาลอาญาที่ 1582/2564 ลงวันที่ 28กันยายน 2564 โดยจับกุมได้ที่บริเวณหน้าบ้านของพักของผู้ต้องหา เมื่อวันที่  29กันยายน 2564 เวลา 12.00 น.
ซี่งทั้งหมดต้องหาว่ากระทำผิดฐาน “ร่วมกันฉ้อโกงประชาชน,ร่วมกันโดยทุจริตหรือโดยหลอกลวงนำเข้าสู่ระบบคอมพิวเตอร์ซึ่งข้อมูลคอมพิวเตอร์ที่บิดเบือน หรือปลอมไม่ว่าทั้งหมดหรือบางส่วน หรือข้อมูลคอมพิวเตอร์อันเป็นเท็จ โดยประการที่น่าจะเกิดความเสียหาย แก่ประชาชนอันมิใช่การกระทำความผิดฐานหมิ่นประมาทตามประมวลกฎหมายอาญา,ร่วมกันจัดให้มีการเล่น หรือทำอุบายล่อ ประกาศโฆษณาหรือชักชวน โดยทางตรงหรือทางอ้อมให้ผู้อื่นเข้าเล่นหรือพนันในการเล่นพนันสลากกินแบ่ง ตามบัญชี ข.(หมายเลข16) โดยมิได้รับอนุญาต”
พฤติการณ์กล่าวคือ บก.ปคบ.ร่วมกับสำนักงานสลากกินแบ่งรัฐบาลได้ร่วมกันสืบสวนกรณี แพลตฟอร์มชื่อ “ผีน้อย ลอตเตอรี่ ออนไลน์” ได้เสนอขายหรือขายสลากกินแบ่งรัฐบาล ที่ยังไม่ได้ออกรางวัลผ่านเพจออนไลน์ชื่อ ผีน้อย ลอตเตอรี่ออนไลน์ ทางเว็ปไซต์https://lottery168.com/homeหรือhttps://pheenoilottery.com/homeซึ่งประชาชนทั่วไปสามารถเข้าถึงได้ มีวัตถุประสงค์เพื่อหลอกลวงขายสลากกินแบ่งรัฐบาลให้กับบุคคลทั่วไป โดยนำภาพสลากฯ หมายเลขต่างๆ ที่มีการสแกนบันทึกเก็บไว้ในระบบคอมพิวเตอร์ มาเสนอขายผ่านแพลตฟอร์มดังกล่าว โดยใช้ตัวแทนนายหน้า หรือบุคคลต่าง ๆ เป็นผู้โฆษณาหาลูกค้ามาซื้อสลากฯ เมื่อลูกค้าเลือกซื้อสลากฯ แล้ว แพลตฟอร์มผีน้อยฯ มิได้ส่งมอบ สลากฯ ฉบับจริงให้ลูกค้า เพื่อทำการตรวจสอบ และเก็บรักษา แต่อย่างใด โดยแพลตฟอร์มฯ จะเก็บรักษาสลากฯ ฉบับจริงไว้ให้ลูกค้าเอง
ซึ่งจาการสืบสวนในคดีนี้พบว่า หลังจากที่กลุ่มผู้ต้องหาดังกล่าวได้สแกนบันทึกสลาก ฯ และจำหน่ายทางเพจออนไลน์แล้ว กลุ่มผู้ต้องหาได้แอบนำสลากกินแบ่งรัฐบาลฉบับจริงทุกฉบับนำออกมาจำหน่ายซ้ำให้กับลูกค้ารายอื่นอีกจากพยานหลักฐานที่กล่าวมาข้างต้นเชื่อว่า นายพลพลฯและพวก มีการแบ่งหน้าที่กันในการกระทำความผิด โดยนายพลพลฯ ทำหน้าที่เป็นตัวแทนหรือผู้ดูแลแพลตฟอร์มฯ โฆษณาโพสต์ชักชวนให้ประชาชนทั่วไปมาซื้อสลากฯ ส่วนนายโป้งฯ และนายสุรศักดิ์ฯ ทำหน้าที่เปิดบัญชีเงินฝากเพื่อรับโอนเงินจากลูกค้าที่หลงเชื่อมาซื้อสลากกินแบ่งรัฐบาล แต่ไม่มีสลากกินแบ่งรัฐบาลฉบับจริงให้กับลูกค้าที่ซื้อ และจากการสืบสวนยังพบอีกว่ากลุ่มผู้ต้องหายังได้มีการนำบัญชีเงินฝากของบุคคลอื่นที่เสียชีวิตแล้วมาทำธุรกรรมรับฝากโอนเงิน เพื่อกิจการขายสลากของแพลตฟอร์มผีน้อย ลอตเตอรี่ ออนไลน์ ถือว่าผิดวิสัย โดยปกติทั่วไปบัญชีเงินฝากเป็นข้อมูลบัญชีเฉพาะบุคคลจะให้บุคคลอื่นไปใช้ดำเนินการแทนไม่ได้ซึ่งหากมีการตรวจสอบเส้นทางการเงินจากเจ้าหน้าที่นายพลพลฯกับพวกก็ไม่ต้องรับผิดและจากการตรวจสอบเส้นทางการทำธุรกรรมการเงินในบัญชีเงินฝากของกลุ่มผู้ต้องหาตั้งแต่เปิดบัญชีจนถึงปัจจุบัน มีเงินหมุนเวียนกว่า 15 ล้านบาท พนักงานสอบสวนจึงได้รวบรวมพยานหลักฐาน และได้ยื่นคำร้องขอหมายจับบุคคลดังกล่าวต่อศาลอาญา กระทั่งศาลอาญาได้อนุมัติหมายจับบุคคลทั้ง 3รายดังกล่าว
จากการตรวจค้นบริเวณบ้านเลขที่ 94/18 หมู่ที่ 11 แขวงบางขุนเทียน เขตจอมทอง กรุงเทพมหานครเมื่อวันที่ 29กันยายน 2564ซึ่งเป็นสถานที่ตั้งของแพลตฟอร์มผีน้อยฯ ตามหมายค้นของศาลอาญาธนบุรีที่ 427/2564 ลงวันที่ 28 กันยายน 2564 ปรากฎว่าไม่พบมีสลากฯเก็บไว้ให้ลูกค้าที่ซื้อแต่อย่างใดพบแต่สิ่งของที่ใช้ในการกระทำความผิด จึงได้ทำการตรวจยึดเป็นของกลางในคดี ดังนี้
1.เครื่องสแกนสลากฯยี่ห้อ Brotherพร้อมชุดเครื่องคอมพิวเตอร์ รวมจำนวน 10 เครื่อง
2.สมุดบัญชีเงินฝากธนาคารของบุคคลอื่นพร้อมบัตรเอทีเอ็ม กว่า 20 บัญชี (เชื่อว่าเป็นบัญชีเงินฝากธนาคารของบุคคลอื่นที่กลุ่มผู้ต้องหาไปหาซื้อมาเพื่อทำธุรกรรมรับโอนเงิน)
3.โทรศัพท์มือถือยี่ห้อต่างๆ ที่ใช้สำหรับทำธุรกรรมโอนเงินผ่านแอพพลิเคชั่นของธนาคารต่างๆ กว่า 10 เครื่อง
4.สมุดบันทึกและอื่นๆ
เจ้าหน้าที่ตำรวจจึงได้ทำการยึดไว้ตรวจสอบต่อไปและจะได้ขยายผลผู้ร่วมกระทำความผิดกับกลุ่มผู้ต้องหาต่อไป และจากการสอบสวนนายพลพลฯ ผู้ต้องหาที่ถูกจับกุมได้ให้การรับสารภาพในชั้นจับกุมว่า แพลตฟอร์มผีน้อยลอตเตอรี่ ออนไลน์ ได้เปิดบริการให้ประชาชนมาซื้อสลากฯจากเพจดังกล่าวตั้งแต่เดือนมิถุนายน 2564 ที่ผ่านแล้วโดยสลากฯที่สแกนแล้วจะนำไปขายต่อให้ยี่ปั๊วแถวสนามบินน้ำ จังหวัดนนทบุรี
ข่าวสารเพิ่มเติมสำนักงานสลากกินแบ่งรัฐบาลและสำนักงานตำรวจแห่งชาติ ฝากความห่วงใยมายังพี่น้องประชาชนในการซื้อสลากกินแบ่งรัฐบาลนั้น จึงขอประชาสัมพันธ์ ให้ซื้อกับตัวแทนที่มีการจำหน่ายสลากกินแบ่งรัฐบาลที่มีฉบับจริงมีสถานที่ตั้งจำหน่าย หรือตัวแทนจำหน่ายสามารถตรวจสอบได้ และหากพี่น้องประชาชนพบเห็นหรือมีเบาะแสเกี่ยวกับสินค้าที่ผิดกฎหมาย หรือมีการขายสลากกินแบ่งเกินราคา สามารถแจ้งข้อมูลหรือเบาะแสได้ทางสายด่วน 1135, ศูนย์รับเรื่องรวมร้องทุกข์ บก.ปคบ.,เพจเฟซบุ๊ก“กองบังคับการปราบปรามการกระทำความผิดเกี่ยวกับการคุ้มครองผู้บริโภค” และ เว็บไซต์ www.cppd.go.th

ที่มา : https://www.thaigov.go.th/news/contents/details/46899