รัฐบาลไทย-ข่าวทำเนียบรัฐบาล-บขส.จับมือ อ.ส.ค. ชวนท่องเที่ยวเชิงเกษตร ชิมนม ชมฟาร์มไทยเดนมาร์ค


วันพฤหัสบดีที่ 12 พฤษภาคม 2565
บขส.จับมือ อ.ส.ค. ชวนท่องเที่ยวเชิงเกษตร ชิมนม ชมฟาร์มไทยเดนมาร์ค
สมาชิก บขส. Card จองด่วนวันนี้ จ่ายเพียง 399 บาท/ท่าน เดินทางวันที่ 28 พฤษภาคม นี้
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า บขส. ได้ร่วมกับองค์การส่งเสริมกิจการโคนมแห่งประเทศไทย (อ.ส.ค.) จัดกิจกรรมท่องเที่ยวเชิงเกษตร “บขส. พาเพลิน เชิญชิมนม ชมฟาร์มไทยเดนมาร์ค @สระบุรี” ในวันที่ 28 พฤษภาคม 2565 ณ ฟาร์มไทย-เดนมาร์ค จังหวัดสระบุรี  เพื่อร่วมสนับสนุนการท่องเที่ยวเชิงเกษตรภายในประเทศ และสร้างการกระจายรายได้สู่ชุมชนท้องถิ่น
ทั้งนี้ ขอเชิญชวนประชาชนและนักท่องเที่ยวที่สนใจ สมัครเข้าร่วมกิจกรรมท่องเที่ยวเชิงเกษตร “บขส.พาเพลิน เชิญชิมนม ชมฟาร์มไทยเดนมาร์ค @สระบุรี” ตั้งแต่วันนี้เป็นต้นไป ในอัตราค่าโดยสาร ท่านละ 429 บาท (สมาชิก บขส.Card ลดเหลือ 399 บาท) มีประกันอุบัติเหตุ วงเงิน 300,000 บาท ทุกที่นั่ง (ราคานี้ ไม่รวมค่าเข้าและอาหารกลางวัน ของฟาร์มไทยเดนมาร์ค ราคา 299 บาท/ท่าน)  สอบถามรายละเอียดเพิ่มเติมและสำรองที่นั่ง ได้ที่ งานการตลาดและลูกค้าสัมพันธ์ กองสื่อสารองค์กรและการตลาด โทร 02 537 8737 หรือ 08 4018 0635 หรือ www.facebook.com/borkorsor99 สำหรับผู้เข้าร่วมเดินทางต้องได้รับการฉีดวัคซีนครบ 2 เข็ม และสามารถแสดงหลักฐานผ่าน Digital Health Pass บนแอปพลิเคชันหมอพร้อม หรือแสดงผลตรวจ ATK ไม่เกิน 72 ชั่วโมง ในวันเดินทาง
กรรมการผู้จัดการใหญ่ กล่าวเพิ่มเติมว่า บขส. ตั้งเป้าหมายเป็นองค์กรยืนหนึ่งเรื่องความปลอดภัย จึงได้มีการพัฒนาบริการ ควบคู่ไปกับการพัฒนาทักษะของพนักงานขับรถ และพนักงานประจำรถอย่างต่อเนื่อง เพื่อให้พนักงานทุกคนมีความพร้อมในการให้บริการและสร้างความเชื่อมั่นให้ผู้ใช้บริการ อีกทั้ง บขส. ได้รับการรับรองมาตรฐานความปลอดภัยด้านสุขอนามัย SHA & SHA Plus ประเภทยานพาหนะ และได้จัดการเดินรถภายใต้มาตรการสาธารณสุข เพื่อป้องกันการแพร่ระบาดของเชื้อไวรัส COVID-19 ด้วย

ที่มา : https://www.thaigov.go.th/news/contents/details/54533