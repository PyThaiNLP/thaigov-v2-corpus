รัฐบาลไทย-ข่าวทำเนียบรัฐบาล-ออมสินคว้ารางวัลทรงคุณค่า “Most Helpful Bank During COVID-19 in Thailand” ธนาคารที่ช่วยเหลือผู้เดือดร้อนช่วงโควิด-19 มากที่สุด ตอกย้ำบทบาทธนาคารเพื่อสังคม


วันพุธที่ 20 ตุลาคม 2564
พิมพ์
ออมสินคว้ารางวัลทรงคุณค่า “Most Helpful Bank During COVID-19 in Thailand” ธนาคารที่ช่วยเหลือผู้เดือดร้อนช่วงโควิด-19 มากที่สุด ตอกย้ำบทบาทธนาคารเพื่อสังคม
ธนาคารออมสินรับรางวัล Most Helpful Bank During COVID-19 in Thailand เป็นธนาคารที่ช่วยเหลือผู้เดือดร้อนช่วงโควิด-19 มากที่สุด จาก The Asian Banker นิตยสารชั้นนำด้านการเงินการธนาคารในภูมิภาคเอเชีย ภายในงาน The Asian Banker Thailand Awards 2021
นายวิทัย รัตนากร ผู้อำนวยการธนาคารออมสิน เปิดเผยว่า จากความมุ่งมั่นในภารกิจการเป็นธนาคารเพื่อสังคม ที่มีเป้าหมายในการลดความเหลื่อมล้ำ สร้างความเป็นธรรมในสังคม โดยเฉพาะในช่วงสถานการณ์โควิด-19 ซึ่งธนาคารออมสิน เป็นองค์กรลำดับต้น ๆ ที่โดดเด่นในการให้ความช่วยเหลือ ฟื้นฟู เยียวยาผู้ได้รับผลกระทบและดำเนินการมาอย่างต่อเนื่องในฐานะธนาคารเพื่อสังคม ส่งผลให้ธนาคารได้รับรางวัล Most Helpful Bank During COVID-19 in Thailand เป็นธนาคารที่ช่วยเหลือผู้เดือดร้อนช่วงโควิด-19 มากที่สุด จาก The Asian Banker นิตยสารชั้นนำด้านการเงินการธนาคารในภูมิภาคเอเชีย ภายในงาน The Asian Banker Thailand Awards 2021 เมื่อวันที่ 19 ตุลาคม 2564 ที่ผ่านมา
อนึ่ง นับตั้งแต่เกิดสถานการณ์โควิด ธนาคารได้แบ่งเบาภารกิจภาครัฐและช่วยเหลือผู้เดือดร้อนแล้วจำนวน 36 โครงการ คิดเป็นเม็ดเงินกว่า 2 แสนล้านบาท และสามารถช่วยเหลือประชาชนได้แล้ว 11 ล้านคน ผ่านมาตรการต่าง ๆ อาทิ มาตรการสินเชื่อเสริมสภาพคล่อง เพื่อช่วยเหลือทั้งรายย่อยและ SMEs มาตรการพักชำระหนี้ ผ่านช่องทางออนไลน์ที่อำนวยความสะดวกและสอดคล้องกับสถานการณ์ รวมทั้งจัดทำโครงการช่วยเหลือสังคม ผ่านโครงการ CSR ออมสินห่วงใย ส่งกำลังใจให้สังคม ในการเป็นศูนย์กลางความช่วยเหลือผู้ได้รับความเดือดร้อน ให้สามารถก้าวผ่านสถานการณ์ความยากลำบากไปด้วยกัน และประเทศกลับสู่ภาวะปกติโดยเร็ว

ที่มา : https://www.thaigov.go.th/news/contents/details/47205