รัฐบาลไทย-ข่าวทำเนียบรัฐบาล-บสย. ลุยค้ำฯสุดตัว อนุมัติค้ำฯสินเชื่อพุ่ง 103,000 ล้านบาท


วันอังคารที่ 29 มิถุนายน 2564
พิมพ์
บสย. ลุยค้ำฯสุดตัว อนุมัติค้ำฯสินเชื่อพุ่ง 103,000 ล้านบาท
บสย. แรงไม่ตก ลุยค้ำฯสุดตัว เร่งผลักดันสินเชื่อต่อลมหายใจธุรกิจ อนุมัติค้ำฯแล้ว 103,000 ล้านบาท ช่วยผู้ประกอบการ 107,000 ราย
นางวสุกานต์ วิศาลสวัสดิ์ รักษาการผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) เผยผลดำเนินงานให้ความช่วยเหลือผู้ประกอบธุรกิจ ตั้งแต่ 1 ม.ค.-25 มิ.ย. 2564 ว่า ได้อนุมัติวงเงินค้ำประกันสินเชื่อรวมทุกโครงการ จำนวน 103,000 ล้านบาท ช่วยผู้ประกอบธุรกิจ จำนวน 107,000 ราย ได้แก่ โครงการค้ำประกันสินเชื่อฟื้นฟู จำนวน 35,000 ล้านบาท โครงการค้ำประกันสินเชื่อ PGS 9 จำนวนกว่า 50,000 ล้านบาท โครงการค้ำประกันสินเชื่อไมโคร 4 และโครงการอื่นๆ จำนวน 6,900 ล้านบาท
สำหรับผลดำเนินงานโครงการค้ำประกันสินเชื่อฟื้นฟู ขณะนี้มีสถาบันการเงินเข้าร่วมโครงการ 23 ธนาคาร  อนุมัติค้ำประกันสินเชื่อ จำนวน 35,000 ล้านบาท ช่วยผู้ประกอบธุรกิจ จำนวน 12,300 ราย อนุมัติวงเงินค้ำประกันสินเชื่อเฉลี่ยต่อวัน ประมาณ 1,600 ล้านบาท โดย 5 อันดับกลุ่มธุรกิจที่ บสย.ค้ำสูงสุด ได้แก่ 1.ธุรกิจบริการ 2.ธุรกิจอาหารและเครื่องดื่ม 3.การผลิตสินค้าและการค้าอื่นๆ 4.ธุรกิจยานยนต์ และ 5 ธุรกิจพักแรม
นอกจากนี้ บสย. ยังมีมาตรการเยียวยาช่วยเหลือลูกค้าค้ำประกันสินเชื่อ เพื่อบรรเทาภาระการผ่อนชำระ สำหรับลูกหนี้ทั่วไป ได้แก่ มาตรการผ่อนชำระน้อยตามความสามารถจริง  มาตรการดอกเบี้ยต่ำเพื่อแบ่งเบาภาระหนี้ ชำระค่างวดเงินต้น และ กลุ่มลูกหนี้ที่กำลังประสบปัญหา โดยลดจำนวนเงินค่างวด พักชำระหนี้ ระยะเวลา 6 เดือน
ทั้งนี้ยังได้เปิดให้บริการศูนย์ที่ปรึกษาทางการเงิน (บสย. F.A. Center) เมื่อเดือนกันยายน 2563 ตั้งอยู่ที่ ชั้น 1 อาคาร SME D Bank ถนนพหลโยธิน เพื่อเป็นศูนย์กลางที่ปรึกษาทางการเงิน แก้ไขหนี้ แนะนำการเข้าถึงสินเชื่อ การให้ความรู้ด้านการเงินกับเอสเอ็มอี โดยมีผู้ประกอบธุรกิจขอรับการปรึกษาแล้วกว่า 5,300 ราย ประกอบด้วย ขอรับคำปรึกษาจำนวน  2,613 ราย และร่วมโครงการฝึกอบรม  จำนวน 2,687 ราย  ในจำนวนนี้เป็นการขอรับการปรึกษาแบบเชิงลึก ประมาณ 1,000 ราย  โดยขอรับคำปรึกษาสูงสุด 3 เรื่อง คือ 1.ขอสินเชื่อ 695 ราย สัดส่วน 69.5% 2. ปรับโครงสร้างหนี้ 178 ราย สัดส่วน 17.8% และ 3.เพื่อพัฒนาธุรกิจ 127 ราย สัดส่วน 12.7%

ที่มา : https://www.thaigov.go.th/news/contents/details/43250