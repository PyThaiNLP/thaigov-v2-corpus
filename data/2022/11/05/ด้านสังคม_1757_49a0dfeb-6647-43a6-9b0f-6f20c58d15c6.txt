รัฐบาลไทย-ข่าวทำเนียบรัฐบาล-สธ.เตือนภัย “แก๊งคอลเซ็นเตอร์” อ้างเป็น จนท.รพ.ติดตามอาการหลังฉีดวัคซีนโควิด หลอกถามข้อมูลส่วนตัว


วันศุกร์ที่ 1 กรกฎาคม 2565
สธ.เตือนภัย “แก๊งคอลเซ็นเตอร์” อ้างเป็น จนท.รพ.ติดตามอาการหลังฉีดวัคซีนโควิด หลอกถามข้อมูลส่วนตัว
โฆษกกระทรวงสาธารณสุข เตือนประชาชนระวังมิจฉาฉีพแก๊งคอลเซ็นเตอร์ แอบอ้างเป็นเจ้าหน้าที่โรงพยาบาล/ศูนย์ฉีดวัคซีน โทรสอบถามอาการหลังฉีดวัคซีนโควิด 19 ขออย่าหลงเชื่อให้ข้อมูลส่วนตัวใดๆหรือโอนเงินเด็ดขาด
โฆษกกระทรวงสาธารณสุข เตือนประชาชนระวังมิจฉาฉีพแก๊งคอลเซ็นเตอร์ แอบอ้างเป็นเจ้าหน้าที่โรงพยาบาล/ศูนย์ฉีดวัคซีน โทรสอบถามอาการหลังฉีดวัคซีนโควิด 19 ขออย่าหลงเชื่อให้ข้อมูลส่วนตัวใดๆหรือโอนเงินเด็ดขาด หากสงสัยหรือไม่แน่ใจให้สอบถามกับหน่วยงานที่ถูกอ้างถึงโดยตรง
วันนี้ (1 กรกฎาคม 2565) นายแพทย์รุ่งเรือง กิจผาติ หัวหน้าที่ปรึกษาระดับกระทรวง และโฆษกกระทรวงสาธารณสุข กล่าวว่า จากที่มีข่าวเรื่องมิจฉาชีพแก๊งคอลเซ็นเตอร์สวมรอยเป็นเจ้าหน้าที่หน่วยงานต่างๆ โทรศัพท์หลอกขอข้อมูลส่วนบุคคลหรือหลอกให้ประชาชนโอนเงินอยู่เป็นประจำนั้น ล่าสุดกระทรวงสาธารณสุขได้รับแจ้งว่าแก๊งคอลเซ็นเตอร์มีการการแอบอ้างเป็นเจ้าหน้าที่ของหน่วยงานด้านสาธารณสุข เช่น ศูนย์ฉีดวัคซีนกลางบางซื่อ โรงพยาบาลพระพุทธชินราช จังหวัดพิษณุโลก โทรศัพท์ติดต่อเพื่อสอบถามอาการหลังฉีดวัคซีนโควิด 19 ซึ่งจากการตรวจสอบเบอร์โทรศัพท์ตามที่ได้รับแจ้ง พบว่าไม่ใช่เบอร์โทรศัพท์จริงของหน่วยงาน และหน่วยงานดังกล่าวไม่มีการโทรศัพท์ติดตามอาการภายหลังการฉีดวัคซีนแต่อย่างใด
"หลังได้รับการฉีดวัคซีนโควิด 19 จะมีการติดตามอาการหลังฉีดผ่านทางแพลตฟอร์มหมอพร้อม ไม่มีการโทรศัพท์ติดตามอาการ จึงขอเตือนประชาชนว่าอย่าหลงเชื่อให้ข้อมูลส่วนตัวใดๆ กับผู้ที่โทรมาทั้งสิ้น อาจตกเป็นเหยื่อในการโอนเงิน หรืออาจถูกนำข้อมูลไปสวมรอยกระทำความผิดหรือก่ออาชญากรรมอื่นๆ ได้ และหากสงสัยหรือไม่แน่ใจว่าเป็นเจ้าหน้าที่จริงหรือไม่ ขอให้สอบถามกับหน่วยงานที่ถูกอ้างถึงโดยตรงก่อน" นายแพทย์รุ่งเรืองกล่าว
************************************** 1 กรกฎาคม 2565

ที่มา : https://www.thaigov.go.th/news/contents/details/56431