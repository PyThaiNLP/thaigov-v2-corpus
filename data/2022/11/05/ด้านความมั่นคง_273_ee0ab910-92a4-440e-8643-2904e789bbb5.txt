รัฐบาลไทย-ข่าวทำเนียบรัฐบาล-รมว.เฮ้ง สั่ง เคลียร์ชัด ช่วยเหลือลูกจ้างบริลเลียนท์ ย้ำไม่ทอดทิ้งลูกจ้างกลุ่มนี้แน่นอน


วันพฤหัสบดีที่ 30 กันยายน 2564
พิมพ์
รมว.เฮ้ง สั่ง เคลียร์ชัด ช่วยเหลือลูกจ้างบริลเลียนท์ ย้ำไม่ทอดทิ้งลูกจ้างกลุ่มนี้แน่นอน
รมว.เฮ้ง สั่ง กสร. เปิดเผยถึงความคืบหน้ากรณีการให้ความช่วยเหลือลูกจ้างที่ได้รับผลกระทบจากบริษัท บริลเลียนท์ อัลไลแอนซ์ ไทย โกลบอล จำกัด จ.สมุทรปราการ กรณีนายจ้างเลิกจ้างโดยไม่จ่ายเงินค่าชดเชย ย้ำไม่ทอดทิ้งลูกจ้างกลุ่มนี้แน่นอน
นายวรรณรัตน์ ศรีสุขใส รองอธิบดีกรมสวัสดิการและคุ้มครองแรงงาน กล่าวว่า นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ กรมสวัสดิการและคุ้มครองแรงงานชี้แจงถึงกรณีให้ความช่วยเหลือกรณีลูกจ้างบริษัท บริลเลียนท์ อัลไลแอนซ์ ไทย โกลบอล จำกัด ถูกเลิกจ้างจำนวน 1,388 คน เมื่อวันที่ 11 มีนาคม 2564 เนื่องจากนายจ้างปิดกิจการและไม่ได้รับเงินชดเชย ซึ่งก่อนหน้านี้สหภาพแรงงานไทรอัมพ์อินเตอร์เนชั่นแนลแห่งประเทศไทย ซึ่งเป็นลูกจ้างของบริษัท บริลเลียนท์ อัลไลแอนซ์ ไทย โกลบอลฯ  ได้เข้ามาพบที่กระทรวงแรงงานเพื่อทวงถามความคืบหน้าในการดำเนินการให้ความช่วยเหลือ ซึ่งกรณีดังกล่าวรัฐมนตรีว่าการกระทรวงแรงงานไม่ได้นิ่งนอนใจและเน้นย้ำไม่ทอดทิ้งลูกจ้างกลุ่มนี้แน่นอน  ได้มอบหมายให้กรมสวัสดิการและคุ้มครองแรงงานเร่งให้ความช่วยเหลือ โดยกระทรวงแรงงานมีคำสั่งให้บริษัทฯ     จ่ายค่าชดเชยให้แก่ลูกจ้างรวมเป็นเงินทั้งสิ้น 243,537,318.67 บาท ซึ่งบริษัทฯ ไม่ปฏิบัติตามคำสั่ง กระทรวงแรงงานจึงได้ดำเนินคดีอาญานายจ้าง ฐานฝ่าฝืนกฎหมายคุ้มครองแรงงาน ปัจจุบันศาลได้ออกหมายจับกรรมการผู้มีอำนาจแล้วเมื่อวันที่ 17 กันยายน 2564 และการดำเนินการแพ่ง พนักงานตรวจแรงงานได้ยื่นฟ้องบริษัทฯ ให้ปฏิบัติจ่ายเงินตามคำสั่งข้างต้นต่อศาลแรงงาน โดยศาลแรงงานนัดพิจารณาวันที่ 18 ตุลาคมนี้ ในส่วนของการดำเนินการช่วยเหลือลูกจ้างกรมสวัสดิการและคุ้มครองแรงงาน จ่ายเงินสงเคราะห์จากกองทุนสงเคราะห์ลูกจ้าง แก่ลูกจ้าง จำนวน 1,231 คน เป็นเงินจำนวน 22,321,856 บาท และสำนักงานประกันสังคม จ่ายเงินประกันการว่างงานแก่ลูกจ้าง เป็นเงินจำนวน 65,540,768 บาท ทั้งนี้กระทรวงแรงงาน ได้มอบหมายให้กรมจัดหางานจัดตำแหน่งงานเพื่อรองรับผู้ว่างงานในจังหวัดสมุทรปราการจำนวน 1,834 ตำแหน่ง
นายวรรณรัตน์ กล่าวเพิ่มเติมว่า โดยเมื่อวันที่ 18 สิงหาคม 2564 และวันที่ 20 กันยายน 2564 สหภาพแรงงานของบริษัท บริลเลียนท์ฯ ได้เรียกร้องให้กระทรวงแรงงาน ขอเงินช่วยเหลือจากงบกลางเพื่อนำมาจ่ายค่าชดเชยให้แก่ลูกจ้างในส่วนที่ขาดอยู่ จำนวน 242 ล้านบาท นั้น กระทรวงแรงงานได้ดำเนินการประสานสำนักงบประมาณ เพื่อขอคำปรึกษาและขอหารือเพื่อให้การช่วยเหลือลูกจ้างนำเงินงบกลางมาจ่ายให้แก่ลูกจ้าง ซึ่งจากการประสานงานภายในสำนักงบประมาณแจ้งว่ากรณีนี้ไม่สามารถนำเงินจากงบประมาณกลางมาใช้ได้ อย่างไรก็ตามกระทรวงแรงงานจะได้เร่งรัดติดตามเพื่อให้ลูกจ้างได้รับเงินตามกฎหมายต่อไป.

ที่มา : https://www.thaigov.go.th/news/contents/details/46431