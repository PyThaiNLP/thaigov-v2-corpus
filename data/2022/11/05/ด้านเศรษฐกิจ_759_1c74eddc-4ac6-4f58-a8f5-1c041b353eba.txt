รัฐบาลไทย-ข่าวทำเนียบรัฐบาล-รมช.ธรรมนัส ลงพื้นที่ตรวจดูความคืบหน้าการขุดลอกคลองสุนัขหอน เพื่อบรรเทาความเดือดร้อนแก่พี่น้องเกษตรกร ประชาชนในพื้นที่ พร้อมเดินหน้าโครงการขุดลอกคูคลองมหาชัยต่อไป


วันเสาร์ที่ 28 สิงหาคม 2564
รมช.ธรรมนัส ลงพื้นที่ตรวจดูความคืบหน้าการขุดลอกคลองสุนัขหอน เพื่อบรรเทาความเดือดร้อนแก่พี่น้องเกษตรกร ประชาชนในพื้นที่ พร้อมเดินหน้าโครงการขุดลอกคูคลองมหาชัยต่อไป
รมช.ธรรมนัส ลงพื้นที่ตรวจดูความคืบหน้าการขุดลอกคลองสุนัขหอน เพื่อบรรเทาความเดือดร้อนแก่พี่น้องเกษตรกร
ร้อยเอก ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ เปิดเผยภายหลัง ลงพื้นที่ตรวจราชการจังหวัดสมุทรสาคร เพื่อรับฟังการบรรยายสรุป และตรวจดูความคืบหน้าการขุดลอกคลองสุนัขหอน ณ วัดธรรมโชติ                    จ.สมุทรสาคร ว่า กระทรวงเกษตรและสหกรณ์ ได้เร่งดำเนินโครงการขุดลอกคลองสุนัขหอน ซึ่งเป็นคลองที่ไม่ได้รับการขุดลอกมานานกว่า 30 ปี มีระยะความยาวของคลองประมาณ 31 กิโลเมตร โดยในปี 2563 ได้ทำการขุดลอกแล้วเสร็จเป็นระยะ         6 กิโลเมตร และในปี 2564 จะเริ่มดำเนินการในส่วนที่เหลืออีกประมาณ 25 กิโลเมตร ในเดือนสิงหาคม คาดว่าจะแล้วเสร็จภายในเดือนธันวาคม 2564 ปัจจุบันได้ดำเนินการไปแล้วเป็นระยะทาง 8 กิโลเมตร และคาดว่าในปี 2565 จะนำครื่องจักรทั้งหมดไปทำการขุดลอกคูคลองที่คลองมหาชัย ระยะทาง 19 กิโลเมตร ทางกรมชลประทานได้ดำเนินการขุดลอกโดยใช้เครื่องจักรกลของกรมชลประทานจำนวน 37 ชุด ลงขุดลอกคูคลอง ตั้งแต่ต้นคลอง เพื่อบรรเทาความเดือดร้อนแก่พี่น้องเกษตรกร ประชาชนในจังหวัดสมุทรสาคร และจังหวัดใกล้เคียง ให้ได้แหล่งน้ำที่สะอาด การสัญจรที่สะดวกสบาย มีน้ำใช้ในการอุปโภค – บริโภค อย่างเพียงพอ
สำหรับคลองสุนัขหอน เป็นคลองธรรมชาติ ประกาศเป็นทางน้ำชลประทาน มาตรา 5 เป็นทางน้ำ ชลประทานประเภท 2 (ทางน้ำที่ใช้ในการคมนาคม แต่มีการชลประทานร่วมอยู่ด้วย เฉพาะภายในเขตที่ได้รับประโยชน์จากการชลประทาน) ตั้งแต่แม่น้ำท่าจีน ต.ท่าจีน ถึง ต.นาโคก อ.เมืองสมุทรสาคร จ.สมุทรสาคร เป็นคลองที่เชื่อมระหว่างแม่น้ำท่าจีน จ.สมุทรสาคร กับแม่น้ำแม่กลอง ที่อ.เมืองสมุทรสงคราม เพื่อรับรองการระบายน้ำจากคลองสาขาสายต่างๆ ประกอบด้วย คลองระบายน้ำ D7, คลอง แพ้ว-ท่าแร้ง, คลองระบายน้ำ D4, คลองระบายน้ำ D3 และคลองโรงเข้ ออกสู่ทะเลอ่าวไทยในช่วงฤดูน้ำหลาก
แนวทางในการพัฒนาปรับปรุงคลองสุนัขหอน ได้แก่ 1. ขุดลอกคลองสุนัขหอนในเขตจังหวัดสมุทรสาคร ความยาว 31.00 กิโลเมตร ขนาดก้นคลอง กว้าง 15.00 – 25.00 เมตร ลึกเฉลี่ย 1.50 เมตร ปริมาตรดินขุด 1,000,000 ลูกบาศก์เมตร ระยะเวลาดำเนินการ 3 ปี ตั้งแต่ปีงบประมาณ พ.ศ. 2563 – 2565 2. ก่อสร้างอาคารบังคับน้ำ ตามแนวคันควบคุมน้ำทะเล จำนวน 6 แห่ง 3. ก่อสร้างประตูระบายน้ำ กลางคลองสุนัขหอน และก่อสร้างประตูระบายน้ำ ปลายคลองนิคม 2 ต.นาโคก อ.เมือง จ.สมุทรสาคร 4. ก่อสร้างประตูระบายน้ำ ปากคลองสุนัขหอน ต.ท่าจีน อ.เมือง จ.สมุทรสาคร สุดท้าย รมช.ธรรมนัส ยังได้มอบถุงยังชีพ ข้าวสาร อาหารแห้ง และหน้ากากอนามัย แก่พี่น้องเกษตรกรใน 4 ตำบล ได้แก่ ตำบลโรงเข้ จำนวน 90 ชุด ตำบลบางโทรัดจำนวน 90 ชุด ตำบลนาโคก จำนวน 60 ชุด และตำบลกาหลงจำนวน 60 ชุดเพื่อเป็นขวัญและกำลังใจให้แก่พี่น้องเกษตรกร ในช่วงสถานการณ์การแพร่ระบาดของเชื้อไวรัลโควิด - 19

ที่มา : https://www.thaigov.go.th/news/contents/details/45266