รัฐบาลไทย-ข่าวทำเนียบรัฐบาล-“รัฐวิสาหกิจเบิกจ่ายงบลงทุนปี 2565 เป็นไปตามเป้าหมายอย่างต่อเนื่อง”


วันจันทร์ที่ 28 มีนาคม 2565
พิมพ์
“รัฐวิสาหกิจเบิกจ่ายงบลงทุนปี 2565 เป็นไปตามเป้าหมายอย่างต่อเนื่อง”
การเบิกจ่ายงบลงทุนของรัฐวิสาหกิจ 43 แห่ง ที่ สคร. กำกับดูแลโดยตรง สำหรับปี 2565 รัฐวิสาหกิจมีผลการเบิกจ่ายงบลงทุนสะสม ณ สิ้นเดือนกุมภาพันธ์ 2565 เป็นไปตามเป้าหมาย โดยสามารถเบิกจ่ายได้ 45,289 ล้านบาท หรือคิดเป็นร้อยละ 93 ของแผนการเบิกจ่ายสะสม
นางปานทิพย์ ศรีพิมล ผู้อำนวยการสำนักงานคณะกรรมการนโยบายรัฐวิสาหกิจ (สคร.) เปิดเผยว่า การเบิกจ่ายงบลงทุนของรัฐวิสาหกิจ 43 แห่ง ที่ สคร. กำกับดูแลโดยตรง สำหรับปี 2565 รัฐวิสาหกิจมีผลการเบิกจ่ายงบลงทุนสะสม ณ สิ้นเดือนกุมภาพันธ์ 2565 เป็นไปตามเป้าหมาย โดยสามารถเบิกจ่ายได้ 45,289 ล้านบาท หรือคิดเป็นร้อยละ 93 ของแผนการเบิกจ่ายสะสม ประกอบด้วยการเบิกจ่ายงบลงทุนของรัฐวิสาหกิจระบบปีงบประมาณ (ตั้งแต่เดือนตุลาคม 2564 - เดือนกุมภาพันธ์ 2565) 34 แห่ง จำนวน 24,105 ล้านบาท หรือคิดเป็นร้อยละ 84 ของแผนเบิกจ่ายสะสม และรัฐวิสาหกิจระบบปีปฏิทิน (ตั้งแต่เดือนมกราคม 2565 - เดือนกุมภาพันธ์ 2565) 9 แห่ง จำนวน 21,184 ล้านบาท หรือคิดเป็นร้อยละ 104 ของแผนเบิกจ่ายสะสม
ผลการเบิกจ่ายงบลงทุนของรัฐวิสาหกิจประจำปี 2565 ณ สิ้นเดือนกุมภาพันธ์ 2565
หน่วย : ล้านบาท
รัฐวิสาหกิจ            กรอบลงทุนทั้งปี    แผนเบิกจ่ายสะสม    ผลเบิกจ่ายสะสม     % เบิกจ่ายสะสม/แผนเบิกจ่ายสะสม
ปีงบประมาณ (ต.ค. 64 - ก.พ. 65)
จำนวน 34 แห่ง             153,906            28,553            24,105            84%
ปีปฏิทิน (ม.ค. 65 - ก.พ. 65)
จำนวน 9 แห่ง             163,706            20,403            21,184            104%
รวม 43 แห่ง            317,612            48,956            45,289            93%
นางสาวปิยวรรณ ล่ามกิจจา ที่ปรึกษาด้านพัฒนารัฐวิสาหกิจ กล่าวเพิ่มเติมว่า ช่วงต้นปี 2565 โครงการลงทุนขนาดใหญ่ส่วนใหญ่สามารถเบิกจ่ายได้เป็นไปตามแผน อาทิ โครงการทางพิเศษสายพระราม 3 - ดาวคะนอง - วงแหวนรอบนอกตะวันตกของการทางพิเศษแห่งประเทศไทย โครงการก่อสร้างปรับปรุงขยายท่อประปาของการประปาส่วนภูมิภาค แผนงานปรับปรุงท่อเพื่อลดน้ำสูญเสีย (ปีงบประมาณ 2564 - 2567) ของการประปานครหลวง และโครงการปรับปรุงระบบส่งไฟฟ้าบริเวณภาคใต้ตอนล่างเพื่อเสริมความมั่นคงระบบไฟฟ้าของการไฟฟ้าฝ่ายผลิตแห่งประเทศไทย
นางปานทิพย์ ศรีพิมล ผู้อำนวยการ สคร. กล่าวสรุปว่า ในเดือนกุมภาพันธ์ 2565 ภาพรวมของรัฐวิสาหกิจยังคงสามารถเบิกจ่ายได้ดีและเป็นไปตามแผน และสำหรับโครงการที่เริ่มเบิกจ่ายได้ล่าช้า กระทรวงการคลังโดย สคร. จะมีการติดตามและตรวจสอบสาเหตุ รวมทั้งแก้ไขปัญหากับรัฐวิสาหกิจอย่างใกล้ชิดเพื่อให้การลงทุนของรัฐวิสาหกิจเป็นไปตามเป้าหมายและช่วยสนับสนุนการลงทุนภาครัฐต่อไป

ที่มา : https://www.thaigov.go.th/news/contents/details/53016