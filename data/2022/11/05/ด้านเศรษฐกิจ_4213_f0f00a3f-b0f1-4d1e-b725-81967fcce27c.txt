รัฐบาลไทย-ข่าวทำเนียบรัฐบาล-สถาบันการบินพลเรือน จัดพิธีมอบประกาศนียบัตรแก่ผู้สำเร็จการศึกษา หลักสูตรวิชาชีพภาคพื้น ประจำปีการศึกษา 2563


วันศุกร์ที่ 24 มิถุนายน 2565
สถาบันการบินพลเรือน จัดพิธีมอบประกาศนียบัตรแก่ผู้สำเร็จการศึกษา หลักสูตรวิชาชีพภาคพื้น ประจำปีการศึกษา 2563
...
นางจันทิรา บุรุษพัฒน์ ผู้ตรวจราชการกระทรวงคมนาคม ในฐานะประธานสถาบันการบินพลเรือน เป็นประธานพิธีมอบประกาศนียบัตรแก่ผู้สำเร็จการศึกษา หลักสูตรวิชาชีพภาคพื้น ประจำปีการศึกษา 2563 เมื่อวันที่ 24 มิถุนายน 2565 ณ สถาบันการบินพลเรือน โดยมี นางพรรณี พุ่มพันธ์ ผู้ตรวจราชการกระทรวงคมนาคม นางสาวภัคณัฏฐ์ มากช่วย ผู้ว่าการสถาบันการบินพลเรือน Mr. Tao Ma ผู้อำนวยการภูมิภาคเอเชียและแปซิฟิก องค์การการบินพลเรือนระหว่างประเทศ (ICAO Regional Director) ร่วมพิธี
สถาบันการบินพลเรือน กระทรวงคมนาคม ได้ดำเนินการผลิตและพัฒนาบุคลากรด้านการบิน เพื่อรองรับอุตสาหกรรมการบินของประเทศไทย และประเทศในภูมิภาคเอเชียแปซิฟิค ซึ่งเป็นพันธกิจหลักของสถาบันการบินพลเรือน โดยได้จัดการเรียนการสอนและการฝึกอบรม ให้เป็นไปตามมาตรฐาน องค์การการบินพลเรือนระหว่างประเทศ (ICAO) และได้รับการรับรองสถาบันฝึกอบรมด้านการบินจากสำนักงานการบินพลเรือนแห่งประเทศไทย โดยในปีการศึกษา 2563 มีผู้สำเร็จการศึกษาเข้ารับประกาศนียบัตรจำนวน 637 คน ในหลักสูตร 5 หลักสูตร ประกอบด้วย หลักสูตรระดับอนุปริญญา หลักสูตรวิศวกรรมศาสตรบัณฑิต หลักสูตรเทคโนโลยีการบินบัณฑิต สาขาวิชาการจัดการการบิน หลักสูตรการจัดการบัณฑิต สาขาวิชาการจัดการเทคโนโลยีการบิน และหลักสูตรการจัดการมหาบัณฑิต
นอกจากนี้ สถาบันการบินพลเรือนยังได้จัดให้มีทุนการศึกษา สำหรับนักศึกษาที่มีได้ผลการเรียนดี หรือ Golden Wing Award โดยในปีการศึกษา 2563 มีนักศึกษาที่มี    ผลการเรียนดีสูงสุดในแต่ละสาขาวิชาได้รับทุนการศึกษาจำนวน 15 คน

ที่มา : https://www.thaigov.go.th/news/contents/details/56105