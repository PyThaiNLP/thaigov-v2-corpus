รัฐบาลไทย-ข่าวทำเนียบรัฐบาล-โฆษกรัฐบาลสวน "ประเสริฐ" ว่าแต่เขา อิเหนาเป็นเอง ย้อนทำความสะอาดบ้านตัวเองให้ดีก่อนจะว่าคนอื่น ลั่น ส.ส.รัฐบาลยังหนุน "พล.อ.ประยุทธ์"


วันอาทิตย์ที่ 23 มกราคม 2565
พิมพ์
โฆษกรัฐบาลสวน "ประเสริฐ" ว่าแต่เขา อิเหนาเป็นเอง ย้อนทำความสะอาดบ้านตัวเองให้ดีก่อนจะว่าคนอื่น ลั่น ส.ส.รัฐบาลยังหนุน "พล.อ.ประยุทธ์"
โฆษกรัฐบาลสวน "ประเสริฐ" ว่าแต่เขา อิเหนาเป็นเอง ย้อนทำความสะอาดบ้านตัวเองให้ดีก่อนจะว่าคนอื่น ลั่น ส.ส.รัฐบาลยังหนุน "พล.อ.ประยุทธ์"
วันนี้ 23 ม.ค. 65 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่นายประเสริฐ จันทรรวงทอง เลขาธิการพรรคเพื่อไทย ระบุว่า พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ไม่ให้เกียรติกับ ส.ส.ที่เป็นตัวแทนของพี่น้องประชาชนจนทนกันไม่ได้ ซึ่งจะกระทบเสถียรภาพของรัฐบาลอย่างแน่นอนว่า พล.อ.ประยุทธ์เข้ามาบริหารประเทศโดยได้รับเสียงสนับสนุนจาก ส.ส. โดยเฉพาะ ส.ส.พรรคพลังประชารัฐที่เป็นพรรคแกนนำในการจัดตั้งรัฐบาล และจนถึงขณะนี้ท่านนายกฯ ก็ยังได้รับเสียงสนับสนุนจาก ส.ส.พรรคร่วมรัฐบาลเป็นอย่างดี นายประเสริฐไม่ควรคิดเองเออเองว่าพรรคการเมืองอื่นจะเหมือนกับพรรคตัวเอง ที่กว่าจะเข้าร่องเข้ารอย ก็ต้องไปเชิญทายาทของอดีตผู้ก่อตั้งพรรคมารับตำแหน่งในพรรค ศึกภายในถึงสงบลงได้
ส่วนกรณีที่นายประเสริฐระบุว่า อย่าหางูเห่าจากพรรคร่วมฝ่ายค้าน เพราะไม่ใช่วิธีแก้ปัญหา แต่เป็นวิธีทำลายระบบประชาธิปไตยนั้น นายธนกร กล่าวว่า ที่ผ่านมา พล.อ.ประยุทธ์ไม่เคยสั่งการใดๆ นอกจากมุ่งทำงานเพื่อแก้ปัญหาความเดือดร้อนให้กับประชาชน มีแต่ ส.ส.ฝ่ายค้านเองที่เริ่มมองเห็นความมุ่งมั่นของท่านนายกฯ แล้วเปลี่ยนใจมาสนับสนุน ที่สำคัญ คงต้องย้อนถามกลับไปยังนายประเสริฐว่า พรรคร่วมฝ่ายค้านให้เกียรติกับ ส.ส.ที่เป็นตัวแทนของพี่น้องประชาชนในพรรคตัวเองขนาดไหน ส.ส.เหล่านั้นจึงทนกันไม่ได้ ก่อนที่สุดท้ายจะลงมติขับเขาออกจากพรรคแบบไม่สนใจใยดี ทั้งๆ ที่ก็เป็นตัวแทนของประชาชนไม่ต่างกัน ดังนั้น ก่อนที่จะว่าใคร ทำความสะอาดบ้านตัวเองให้ดีก่อน ไม่ใช่ว่าแต่เขา อิเหนาเป็นเอง

ที่มา : https://www.thaigov.go.th/news/contents/details/50790