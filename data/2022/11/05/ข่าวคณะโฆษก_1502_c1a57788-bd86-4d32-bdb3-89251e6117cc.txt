รัฐบาลไทย-ข่าวทำเนียบรัฐบาล-โฆษกรัฐบาลซัด “เพื่อไทย” เร่งดีลพรรคเล็กหวังยืมมือล้มรัฐบาลในเวทีซักฟอก พิสูจน์ชัดฝ่ายค้านจนตรอก เชื่อซ้ำรอยเดิม เน้นวาทกรรมมากกว่าเนื้อหา สวน “จาตุรนต์” สู้ 2 แนวรบ ยิ่งเพิ่มปัญหา


วันจันทร์ที่ 2 พฤษภาคม 2565
พิมพ์
โฆษกรัฐบาลซัด “เพื่อไทย” เร่งดีลพรรคเล็กหวังยืมมือล้มรัฐบาลในเวทีซักฟอก พิสูจน์ชัดฝ่ายค้านจนตรอก เชื่อซ้ำรอยเดิม เน้นวาทกรรมมากกว่าเนื้อหา สวน “จาตุรนต์” สู้ 2 แนวรบ ยิ่งเพิ่มปัญหา
โฆษกรัฐบาลซัด “เพื่อไทย” เร่งดีลพรรคเล็กหวังยืมมือล้มรัฐบาลในเวทีซักฟอก พิสูจน์ชัดฝ่ายค้านจนตรอก เชื่อซ้ำรอยเดิม เน้นวาทกรรมมากกว่าเนื้อหา สวน “จาตุรนต์” สู้ 2 แนวรบ ยิ่งเพิ่มปัญหามากกว่าแก้ปัญหา
วันที่ 2 พ.ค. 65 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่พรรคร่วมฝ่ายค้านมอบนายประเสริฐ จันทรรวงทอง เลขาธิการพรรคเพื่อไทย ดีลกับพรรคเล็ก และไม่ปิดทางในการพูดคุยกับ ร.อ.ธรรมนัส พรหมเผ่า เลขาธิการพรรคเศรษฐกิจไทย เพื่อรวบรวมเสียงล้มรัฐบาลในการอภิปรายไม่ไว้วางใจว่า ยิ่งใกล้วันที่จะมีการยื่นญัตติขอเปิดอภิปรายไม่ไว้วางใจก็ยิ่งชัดเจนว่า ฝ่ายค้านไม่ได้เน้นเนื้อหาอภิปราย คล้าย ๆ กับว่าไม่น่าจะมีข้อมูลเด็ดอะไรอย่างที่ให้สมาชิกในพรรคสลับหน้ากันออกมาโหมโรงรายวัน แต่หันไปเน้นเรื่องของการชักชวนพรรคนั้นพรรคนี้ให้ช่วยยกมือให้เพื่อล้มรัฐบาลให้ได้ ซึ่งสภาพแบบนี้ไม่ต่างอะไรกับคำว่าจนตรอก เห็นแล้วก็ได้แต่อนาถใจ และสงสารประชาชน ที่มีฝ่ายค้านในสภาฯ แต่ไม่เคยตระหนักถึงการทำหน้าที่ให้สมศักดิ์ศรีของฝ่ายค้านในสภาฯ สุดท้ายก็คงจะซ้ำรอยเหมือนกับการอภิปรายในหลาย ๆ ครั้งที่ผ่านมา ที่เน้นวาทกรรมมากกว่าข้อเท็จจริง โดยที่ประชาชนไม่ได้ประโยชน์อะไรเลย นอกจากได้เห็นธาตุแท้ของฝ่ายค้าน
ส่วนกรณีที่นายจาตุรนต์ ฉายแสง อดีตรองนายกรัฐมนตรี และสมาชิกพรรคเพื่อไทย ระบุว่า ประเทศไทยมีรัฐบาลแบบเผด็จการ ทำให้ประเทศเสื่อม และพรรคร่วมฝ่ายค้านจะสู้ 2 แนวรบ คือแก้ปัญหาบ้านเมืองและสร้างประชาธิปไตยนั้น นายธนกรกล่าวว่า ประเทศไทยรู้จักคำว่ารัฐบาลเผด็จการมาตั้งแต่สมัยรัฐบาลนายจาตุรนต์แล้ว และเผด็จการถึงขั้นกลายเป็นสภาฯ ผัวเมียด้วยซ้ำ จึงทำให้ประเทศเสื่อมมาตั้งแต่วันนั้น รัฐบาล พล.อ.ประยุทธ์ จันทร์โอชา นายกฯ และรมว.กลาโหม จึงต้องเข้ามาแก้ปัญหาความเดือดร้อนให้กับประชาชน รวมถึงความแตกแยกของคนในบ้านเมือง และการทุจริตคอรัปชันที่เป็นปัญหาใหญ่ จนสุดท้ายมีอดีตรัฐมนตรีถูกตัดสินจำคุกไปแล้วหลายราย ส่วนการบอกว่าจะสู้ 2 แนวรบ คือแก้ปัญหาบ้านเมืองและสร้างประชาธิปไตยนั้น หากดูจากพฤติกรรมที่ผ่านมา เชื่อว่าจะยิ่งเป็นการเพิ่มปัญหามากกว่าจะแก้ปัญหา และสร้างประชาธิปไตยในแบบที่ตัวเองต้องการ ไม่ใช่ในแบบสากลอย่างที่ทั่วโลกให้การยอมรับ

ที่มา : https://www.thaigov.go.th/news/contents/details/54126