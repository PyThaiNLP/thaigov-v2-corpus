รัฐบาลไทย-ข่าวทำเนียบรัฐบาล-“สุริยะ” สั่ง กรอ. เดินหน้าพัฒนาและยกระดับผู้รับบำบัดกำจัดของเสียอันตรายภาคอุตสาหกรรม


วันอังคารที่ 28 กันยายน 2564
พิมพ์
“สุริยะ” สั่ง กรอ. เดินหน้าพัฒนาและยกระดับผู้รับบำบัดกำจัดของเสียอันตรายภาคอุตสาหกรรม
นโยบายส่งเสริมการจัดการของเสียที่เกิดจากภาคอุตสาหกรรมให้มีประสิทธิภาพ ดันผู้ประกอบการน้ำดีเข้าสู่ระบบอนุญาตอัตโนมัติ (AI) หวังสร้างมาตรฐานการปฏิบัติงานที่ดีแก่ผู้รับบำบัดและกำจัดของเสีย
สุริยะ สั่งการกรมโรงงานอุตสาหกรรมเดินหน้านโยบายส่งเสริมการจัดการของเสียที่เกิดจาก ภาคอุตสาหกรรมให้มีประสิทธิภาพ ดันผู้ประกอบการน้ำดีเข้าสู่ระบบอนุญาตอัตโนมัติ (AI) หวังสร้างมาตรฐานการปฏิบัติงานที่ดีแก่ผู้รับบำบัดและกำจัดของเสีย เพื่อเป็นแรงผลักดันให้ภาคอุตสาหกรรมก้าว ไปสู่การพัฒนาและสร้างจิตสำนึกในการรักษาสิ่งแวดล้อม
นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม (รวอ.) เปิดเผยว่า ได้สั่งการให้
กรมโรงงานอุตสาหกรรมเร่งดำเนินการพัฒนามาตรฐานการจัดการหรือการให้บริการกำจัดและบำบัดสิ่งปฏิกูลของผู้ให้บริการให้ได้มาตรฐานตามหลักวิชาการและถูกต้องตามกฎหมายได้อย่างเหมาะสมมากที่สุด และสร้าง จิตสำนึกในการรักษาสิ่งแวดล้อม โดยผลักดันให้ผู้ประกอบการเข้าสู่ระบบอนุญาตอัตโนมัติ (AI) ซึ่งการ ดำเนินการดังกล่าวเป็นการยกระดับการทำงานของกระทรวงอุตสาหกรรมที่จะขับเคลื่อนประเทศเข้าสู่ความ เป็น Digital Government ตามนโยบาย Thailand 4.0 ของรัฐบาล สอดรับกับแผนพัฒนาเศรษฐกิจและสังคม แห่งชาติฉบับที่ 12 ยุทธศาสตร์ที่ 4 การเติบโตที่เป็นมิตรกับสิ่งแวดล้อมเพื่อการพัฒนาอย่างยั่งยืน
ด้านนายประกอบ วิวิธจินดา อธิบดีกรมโรงงานอุตสาหกรรม (อรอ.) กล่าวว่า กรมโรงงานอุตสาหกรรมได้ดำเนินโครงการพัฒนาและยกระดับผู้ประกอบการจัดการของเสียอันตรายภาคอุตสาหกรรม โดยดำเนินการอย่างต่อเนื่องมาตั้งแต่ปี 2553 และในปีงบประมาณ 2564 มีโรงงานเข้าร่วมโครงการฯ จำนวนทั้งสิ้น 34 โรงงาน โดยโรงงานที่เข้าร่วมโครงการฯ จะต้องผ่านการอบรมเชิงปฏิบัติการพร้อมทั้งดำเนินการไปควบคู่ กับให้คำปรึกษา และเข้ารับการตรวจประเมินโรงงานเพื่อยกระดับการปฏิบัติงานให้สอดคล้องกับเกณฑ์ มาตรฐานการปฏิบัติงานที่ดี ซึ่งจำแนกเป็น 2 กลุ่ม ได้แก่กลุ่มมาตรฐานการปฏิบัติงานที่ดีทั่วไปและกลุ่ม มาตรฐานเฉพาะสำหรับการเข้าสู่ระบบอนุญาตอัตโนมัติโดยความเห็นชอบของกรมโรงงานอุตสาหกรรม ผลสำเร็จของการดำเนินงาน มีโรงงานที่ได้รับรางวัลมาตรฐานโรงงานจัดการกากอุตสาหกรรม จำนวน 25 โรงงาน แบ่งเป็นรางวัลระดับ Gold Plus จำนวน 1 โรงงาน เหรียญทอง จำนวน 20 โรงงาน เหรียญเงิน จำนวน 2 โรงงาน และเหรียญทองแดง จำนวน 2 โรงงาน กรอ. จึงจัดพิธีมอบรางวัลมาตรฐานโรงงานจัดการกากอุตสาหกรรม ประจำปี 2564 ขึ้นผ่านสื่ออิเล็กทรอนิกส์ (Video Conference) เมื่อวันอังคารที่ 21 กันยายน 2564 เพื่อแสดงถึงความมุ่งมั่นและความร่วมมือระหว่างภาครัฐและเอกชนในการร่วมกันบริหารจัดการของเสียอย่าง ยั่งยืนต่อไป
“โครงการพัฒนาและยกระดับผู้ประกอบการจัดการของเสียอันตรายภาคอุตสาหกรรม มีวัตถุประสงค์ เพื่อยกระดับการให้บริการและการประกอบกิจการจัดการของเสียให้เป็นมาตรฐานเกิดการจัดการของเสียอย่างยั่งยืนโดยความร่วมมือจากทั้งผู้ก่อกำเนิดกากของเสีย รวมถึงผู้รับบำบัดและกำจัดกากของเสีย ซึ่งในปี 2562 กรอ. ได้พัฒนาระบบอนุญาตอัตโนมัติ (AI : Artificial Intelligence) ช่วยให้ผู้ประกอบการสามารถยื่นคำขออนุญาต นำสิ่งปฏิกูลออกนอกบริเวณโรงงาน (สก.2) ผ่านระบบอิเล็กทรอนิกส์ เพื่ออำนวยความสะดวกรวดเร็วและลด ขั้นตอนการดำเนินงานให้แก่ผู้ประกอบการ ทั้งนี้ กรอ. ยังคงเร่งผลักดันโรงงานให้มีการพัฒนามาตรฐานเพื่อ เข้าสู่ระบบการอนุญาตอัตโนมัติ ภายใต้หลักเกณฑ์ที่กำหนดอย่างต่อเนื่อง เพื่อให้การบริหารจัดการของเสีย เป็นไปอย่างมีประสิทธิภาพเพื่อการพัฒนาอย่างยั่งยืน” นายประกอบ กล่าวปิดท้าย

ที่มา : https://www.thaigov.go.th/news/contents/details/46292