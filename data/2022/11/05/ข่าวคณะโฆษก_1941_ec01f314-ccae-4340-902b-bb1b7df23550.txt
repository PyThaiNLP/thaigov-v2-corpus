รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ขอความร่วมมือสถานศึกษาปฏิบัติตาม มาตรการความปลอดภัย 6-6-7 ลดความเสี่ยงการแพร่ระบาดโควิด-19 ในโรงเรียน


วันเสาร์ที่ 9 กรกฎาคม 2565
พิมพ์
โฆษกรัฐบาลเผย นายกฯ ขอความร่วมมือสถานศึกษาปฏิบัติตาม  มาตรการความปลอดภัย 6-6-7  ลดความเสี่ยงการแพร่ระบาดโควิด-19 ในโรงเรียน
โฆษกรัฐบาลเผย นายกฯ ขอความร่วมมือสถานศึกษาปฏิบัติตาม  มาตรการความปลอดภัย 6-6-7  ลดความเสี่ยงการแพร่ระบาดโควิด-19 ในโรงเรียน  ร่วมกันดูแลให้นักเรียนยังสามารถเรียน On site ได้อย่างปลอดภัย
วันนี้ (9 กรกฎาคม  2565)  นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า  พลเอก ประยุทธ์จันทร์โอชา นายกรัฐมนตรีและรัฐมนตรีว่าการกระทรวงกลาโหม ห่วงใยครู นักเรียน และบุคลากรด้านการศึกษา หลังพบมีผู้ติดเชื้อโควิด-19 ในหลายโรงเรียนโดยขอความร่วมมือสถานศึกษา โรงเรียน ลดหรืองดการจัดกิจกรรมที่มีการร่วมตัวของนักเรียนจำนวนมากออกไปก่อน   พร้อมให้กระทรวงศึกษาธิการ กระทรวงสาธารณสุข ประสานการทำงานร่วมกับกรุงเทพมหานคร และจังหวัดต่าง ๆ ให้คำแนะนำในการป้องกัน ลดความเสี่ยงการแพร่ระบาดโควิด-19 ในโรงเรียน  ด้วยมาตรการความปลอดภัย 6-6-7  กำหนดแผนเผชิญเหตุที่เป็นลำดับขั้นตอน รวมทั้งขอให้ผู้ปกครอง นำเด็กนักเรียนที่มีอายุตั้งแต่  5-18 ปี  เข้ารับการฉีดวัคซีนโควิด 19- ตามเกณท์ ด้วยความยินยอมและสมัครใจ เพื่อให้นักเรียนยังสามารถมาเรียน On site ได้อย่างปลอดภัย
ทั้งนี้  มาตรการสร้างความปลอดภัย ป้องกันโควิด 19 ในสถานศึกษา (6 หลัก 6 เสริม 7 เข้ม)
6 มาตรการหลัก (DMHT-RC)
: เว้นระยะห่าง สวมหน้ากาก ล้างมือ ตรวจคัดกรอง ลดแออัด ทำความสะอาด
6 มาตรการเสริม (SSET-CQ)
: ดูแลตนเอง ใช้ช้อนส่วนตัว ทานอาหารปรุงสุกใหม่ ลงทะเบียนเข้า-ออก  สำรวจตรวจสอบ กักกันตนเอง
7 มาตรการเข้ม
-ประเมิน Thai Stop Covid Plus (TSC+) และรายงานผล ผ่าน MOECOVID  ทำกิจกรรมกลุ่มย่อย (Small Bubble)   จัดระบบการให้บริการอาหารตามหลักสุขาภิบาลและโภชนาการ   อนามัยสิ่งแวดล้อมตามเกณฑ์มาตรฐาน   แผนเผชิญเหตุ มีการซักซ้อม รวมถึง การเตรียมพร้อม School Isolation   ควบคุมดูแลการเดินทางจากบ้านไปโรงเรียนให้ปลอดภัย เน้นมาตรการปลอดภัยรถ
โรงเรียน  School Pass สำหรับนักเรียน ครู และบุคลากรในสถานศึกษา
สำหรับสถานการณ์การแพร่ระบาดของโควิด-19 วันนี้ พบผู้ติดเชื้อโควิด-19 รายใหม่จำนวน 2,084 ราย จำแนกเป็น ผู้ป่วยในประเทศ 2,083 ราย และผู้ป่วยมาจากต่างประเทศ 1 ราย รวมผู้ป่วยสะสม 2,319,604 ราย (ตั้งแต่ 1 มกราคม2565) ขณะที่หายป่วยกลับบ้าน 2,417 ราย รวมหายป่วยสะสม 2,318,998 ราย (ตั้งแต่ 1 มกราคม 2565) โดยมีผู้ป่วยกำลังรักษา 24,734 ราย และเสียชีวิต 15 ราย เสียชีวิตสะสม 9,115 ราย (ตั้งแต่ 1 มกราคม 2565) ทั้งนี้จำนวนผู้ป่วยปอดอักเสบ รักษาตัวอยู่ในโรงพยาบาล 754 ราย   ภาพรวมการฉีดวัคซีนโควิด-19 สะสม ตั้งแต่ (28 ก.พ. 2564 - 7 ก.ค. 2565) รวม 140,221,958 โดส ใน 77 จังหวัด ผู้ได้รับวัคซีน เข็มที่ 1 สะสม : 57,019,249 ราย ผู้ได้รับวัคซีน เข็มที่ 2 สะสม : 53,252,664 ราย ผู้ได้รับวัคซีน เข็มที่ 3 ขึ้นไป สะสม : 29,950,045 ราย
-----------

ที่มา : https://www.thaigov.go.th/news/contents/details/56719