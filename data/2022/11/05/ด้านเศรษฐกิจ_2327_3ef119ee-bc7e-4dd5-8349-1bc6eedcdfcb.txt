รัฐบาลไทย-ข่าวทำเนียบรัฐบาล-กรมบัญชีกลางเตรียมความพร้อม ใช้ระบบ Digital Pension บูรณาการฐานข้อมูลภาครัฐ ย้ำ! ผู้มีสิทธิ ตรวจสอบข้อมูลของตนให้ถูกต้อง ครบถ้วน


วันพุธที่ 22 ธันวาคม 2564
พิมพ์
กรมบัญชีกลางเตรียมความพร้อม ใช้ระบบ Digital Pension บูรณาการฐานข้อมูลภาครัฐ ย้ำ! ผู้มีสิทธิ ตรวจสอบข้อมูลของตนให้ถูกต้อง ครบถ้วน
กรมบัญชีกลางพัฒนาระบบบำเหน็จบำนาญและสวัสดิการรักษาพยาบาล (Digital Pension) เพื่อบูรณาการฐานข้อมูลภาครัฐ ปรับปรุงระบบการสั่งจ่ายและการจ่ายตรงเบี้ยหวัด บำเหน็จบำนาญ และเงินอื่นในลักษณะเดียวกัน รวมถึงเชื่อมโยงข้อมูลจากระบบจ่ายตรงเงินเดือนและค่าจ้างประจำ
นางสาวกุลยา ตันติเตมิท อธิบดีกรมบัญชีกลาง เปิดเผยว่า กรมบัญชีกลางได้พัฒนาระบบบำเหน็จบำนาญและสวัสดิการรักษาพยาบาล (Digital Pension) เพื่อบูรณาการฐานข้อมูลภาครัฐ ปรับปรุงระบบการสั่งจ่ายและการจ่ายตรงเบี้ยหวัด บำเหน็จบำนาญ และเงินอื่นในลักษณะเดียวกัน รวมถึงเชื่อมโยงข้อมูลจากระบบจ่ายตรงเงินเดือนและค่าจ้างประจำ (ระบบ e-Payroll) ไปยังระบบฐานข้อมูลบุคลากรภาครัฐ สำหรับใช้สิทธิสวัสดิการรักษาพยาบาลข้าราชการ เพื่อให้ผู้มีสิทธิและบุคคลในครอบครัวใช้สิทธิเบิกจ่ายตรงสวัสดิการรักษาพยาบาลได้อย่างต่อเนื่องและป้องกันการใช้สิทธิที่ไม่ถูกต้อง รวมทั้งช่วยลดภาระการนำเงินส่งคืนคลังของส่วนราชการต้นสังกัดกรณีที่มีการเบิกเงินที่ไม่มีสิทธิส่งคืนคลังด้วย โดยจะเริ่มใช้ระบบ Digital Pension ในช่วงต้นปี 2565
อธิบดีกรมบัญชีกลางกล่าวต่อว่า ขณะนี้กรมบัญชีกลางมีหนังสือแจ้งให้ส่วนราชการต่าง ๆ กำชับให้ผู้มีสิทธิ ได้แก่ ข้าราชการ ลูกจ้างประจำ ผู้รับเบี้ยหวัด และผู้รับบำนาญ ตรวจสอบความถูกต้องของข้อมูลตนเอง ผ่านช่องทางที่กรมบัญชีกลางจัดทำขึ้น 2 ช่องทาง คือ 1) เว็บไซต์ http://pws.cgd.go.th/EFiling/login.jsf โดยลงทะเบียนผ่านระบบการยื่นขอรับบำเหน็จบำนาญด้วยตนเองทางอิเล็กทรอนิกส์ 2) ดาวน์โหลดแอปพลิเคชัน “CDG iHealthCare” และลงทะเบียนก่อนเข้าใช้งาน หากผู้มีสิทธิตรวจสอบข้อมูลและพบว่าข้อมูลไม่ถูกต้องหรือไม่เป็นปัจจุบัน ให้ยื่นแบบคำขอเพิ่ม/ปรับปรุงข้อมูลในฐานข้อมูลบุคลากรภาครัฐ พร้อมแนบเอกสารที่เกี่ยวข้องต่อนายทะเบียนของส่วนราชการต้นสังกัดเพื่อแก้ไขข้อมูลต่อไป
“สำหรับเจ้าหน้าที่ที่ได้รับมอบหมายให้ปฏิบัติงานเบี้ยหวัด บำเหน็จบำนาญ และเงินอื่นในลักษณะเดียวกัน ขณะนี้กรมบัญชีกลางได้เปิดลงทะเบียนกำหนดสิทธิเข้าใช้งานในระบบ โดยสามารถลงทะเบียนได้ที่  https://dps.cgd.go.th/pension และศึกษาบทเรียนออนไลน์สำหรับแนวทางและวิธีการปฏิบัติของเจ้าหน้าที่ในการลงทะเบียนเข้าใช้งานในระบบได้ที่ https://dps.cgd.go.th/e-learning/register ตั้งแต่บัดนี้เป็นต้นไป หากมีข้อสงสัยสอบถามเพิ่มเติมได้ที่ Call Center กรมบัญชีกลาง 02 270 6400 ในวัน เวลาราชการ” อธิบดีกรมบัญชีกลาง กล่าว

ที่มา : https://www.thaigov.go.th/news/contents/details/49742