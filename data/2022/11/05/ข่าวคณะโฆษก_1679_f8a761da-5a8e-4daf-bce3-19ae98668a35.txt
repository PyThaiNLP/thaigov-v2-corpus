รัฐบาลไทย-ข่าวทำเนียบรัฐบาล-โฆษกรัฐบาลเผย “เปิดสถานบันเทิง ผับ บาร์ คาราโอเกะ” 1 มิ.ย. วันแรก นายกฯ สั่งคุมเข้ม กำชับหน่วยงานติดตาม ตรวจสอบสถานประกอบการ/ผู้ใช้บริการ ปฏิบัติตามมาตรการสาธารณสุขอย่างเคร่งครัด


วันพุธที่ 1 มิถุนายน 2565
พิมพ์
โฆษกรัฐบาลเผย “เปิดสถานบันเทิง ผับ บาร์ คาราโอเกะ” 1 มิ.ย. วันแรก นายกฯ สั่งคุมเข้ม กำชับหน่วยงานติดตาม ตรวจสอบสถานประกอบการ/ผู้ใช้บริการ ปฏิบัติตามมาตรการสาธารณสุขอย่างเคร่งครัด
โฆษกรัฐบาลเผย “เปิดสถานบันเทิง ผับ บาร์ คาราโอเกะ” 1 มิ.ย. วันแรก นายกฯ สั่งคุมเข้ม กำชับหน่วยงานติดตาม ตรวจสอบสถานประกอบการ/ผู้ใช้บริการ ปฏิบัติตามมาตรการสาธารณสุขอย่างเคร่งครัด วันนี้ พบผู้ติดเชื้อโควิด-19 จำนวน 4,563 ราย
วันนี้ (1 มิถุนายน 2565)  นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กำชับหน่วยงานติดตาม ตรวจสอบสถานประกอบการ หลัง ศบค. มีมติให้ สถานบริการ สถานประกอบการที่มีลักษณะคล้ายสถานบริการ สถานบันเทิง ผับ บาร์ คาราโอเกะ หรือสถานที่อื่นที่มีลักษณะคล้ายกัน เปิดให้บริการวันนี้เป็นวันแรก โดยยังต้องผ่านมาตรฐาน Thai Stop COVID 2Plus และที่ยื่นขออนุญาตกับสำนักงานเขตพื้นที่เรียบร้อยแล้ว พร้อมทั้งต้องปฏิบัติตาม COVID Free Setting ได้แก่ 1) เปิดให้บริการและจำหน่าย และบริโภคเครื่องดื่มแอลกอฮอล์ได้ไม่เกิน 24.00 น. งดกิจกรรมที่ทำให้เกิดความแออัด 2) ผู้ประกอบการ หรือผู้ให้บริการ ต้องได้รับวัคซีนตามเกณฑ์และเข็มกระตุ้นตรวจ ATK ทุก 7 วัน 3) ผู้ประกอบการต้องจัดให้มีการตรวจสอบประวัติการรับวัคซีนของผู้รับบริการ โดยต้องได้รับวัคซีนตามเกณฑ์และเข็มกระตุ้นเท่านั้น  โดยนายกรัฐมนตรีกำชับทั้งผู้ให้บริการ และผู้เข้ารับบริการ ปฏิบัติตามมาตรการสาธารณสุขอย่างเคร่งครัดด้วย แม้ว่าภาพรวมของสถานการณ์จะมีแนวโน้มที่ดีขึ้นแต่ยังต้องเฝ้าระวัง  ไม่ให้กลับมามีการระบาดจากคลัสเตอร์ใหม่โดยเด็ดขาด
สำหรับสถานการณ์การแพร่ระบาดของโควิด-19 วันนี้ พบผู้ติดเชื้อโควิด-19 รายใหม่ 4,563 ผู้เสียชีวิตเพิ่มขึ้น 28 ราย ผู้ที่กำลังรักษาตัว 20,412 ราย และมียอดผู้ที่หายป่วยกลับบ้านแล้ว 5,125 ราย ทำให้มียอดผู้ป่วย ยืนยันสะสมตั้งแต่ 1 ม.ค. 65 จำนวน 2,231,585 ราย จำนวนผู้ที่หายป่วยสะสมจำนวน 2,217,208 ราย จำนวนผู้ป่วยปอดอักเสบรักษาตัวอยู่ในโรงพยาบาล 850 ราย
………………………………

ที่มา : https://www.thaigov.go.th/news/contents/details/55242