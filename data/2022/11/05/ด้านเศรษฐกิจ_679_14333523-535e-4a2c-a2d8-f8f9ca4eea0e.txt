รัฐบาลไทย-ข่าวทำเนียบรัฐบาล-กรมการขนส่งทางบก ประสานสำนักงานตำรวจแห่งชาติ ขยายเวลาผ่อนปรนการบังคับใช้กฎหมายให้ผู้ที่มีใบอนุญาตขับรถและใบอนุญาตเป็นผู้ประจำรถที่สิ้นอายุแล้วใช้ต่อได้จนถึงวันที่ 31 ธันวาคม 2564


วันศุกร์ที่ 20 สิงหาคม 2564
กรมการขนส่งทางบก ประสานสำนักงานตำรวจแห่งชาติ ขยายเวลาผ่อนปรนการบังคับใช้กฎหมายให้ผู้ที่มีใบอนุญาตขับรถและใบอนุญาตเป็นผู้ประจำรถที่สิ้นอายุแล้วใช้ต่อได้จนถึงวันที่ 31 ธันวาคม 2564
...
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เปิดเผยว่า ตามที่กรมการขนส่งทางบก (ขบ.) ได้มีประกาศงดให้บริการประชาชนด้านใบอนุญาตขับรถและใบอนุญาตเป็นผู้ประจำรถที่สำนักงานขนส่งทุกแห่งทั่วประเทศ จนกว่าจะมีประกาศยกเลิกสถานการณ์ฉุกเฉินหรือมีประกาศเป็นอย่างอื่น โดยในช่วงระยะเวลาการงดให้บริการ ขบ. ได้ประสานสำนักงานตำรวจแห่งชาติเพื่อผ่อนปรนการใช้กฎ ระเบียบ ข้อบังคับ คำสั่ง กับผู้ได้รับใบอนุญาตขับรถและใบอนุญาตเป็นผู้ประจำรถที่สิ้นอายุแล้ว สามารถใช้แสดงต่อเจ้าหน้าที่ได้จนถึงวันที่ 30 กันยายน 2564
จากสถานการณ์การแพร่ระบาดของโรคติดเชื้อไวรัส COVID-19 ในปัจจุบันยังคงทวีความรุนแรงยิ่งขึ้น ขบ. จึงได้ประสานสำนักงานตำรวจแห่งชาติขอให้พิจารณาผ่อนปรนการบังคับใช้กฎหมายต่อเนื่อง ซึ่งสำนักงานตำรวจแห่งชาติได้พิจารณาขยายระยะเวลาผ่อนปรนการบังคับใช้กฎ ระเบียบ ข้อบังคับ คำสั่งใด กับผู้ได้รับใบอนุญาตขับรถตามกฎหมายว่าด้วยรถยนต์ และผู้ได้รับใบอนุญาตเป็นผู้ประจำรถตามกฎหมายว่าด้วยการขนส่งทางบกที่สิ้นอายุแล้ว ยังสามารถใช้ขับรถต่อไปได้จนถึงวันที่ 31 ธันวาคม 2564 นอกจากนี้ ได้เพิ่มการผ่อนปรนให้ผู้ที่มีใบอนุญาตขับรถยนต์ส่วนบุคคลชั่วคราว หรือใบอนุญาตขับรถยนต์ส่วนบุคคล สามารถขับรถที่ใช้ในการรับจ้างขนส่งสินค้าได้ ได้แก่ รถบรรทุกที่มีน้ำหนักรถไม่เกิน 2,200 กิโลกรัม ที่จดทะเบียนตามกฎหมายด้วยการขนส่งทางบก (รถปิคอัพป้ายเหลือง) จนถึงวันที่ 31 ธันวาคม 2564 ซึ่งเป็นการบรรเทาความเดือดร้อนของประชาชนและให้สามารถประกอบการกิจการขนส่งสินค้าซึ่งมีความจำเป็นต่อการอุปโภคบริโภคของประชาชนอีกด้วย
อธิบดีกรมการขนส่งทางบก กล่าวเพิ่มเติมว่า นอกจากการขอความร่วมมือไปยังสำนักงานตำรวจแห่งชาติแล้ว ในส่วนของประชาชนที่มีเอกสารประกอบคำขอรับหรือขอต่ออายุใบอนุญาตขับรถและใบอนุญาตเป็นผู้ประจำรถ เช่น ใบรับรองแพทย์ หนังสือรับรองการผ่านการอบรมและทดสอบ คำขอที่ดำเนินการไม่แล้วเสร็จภายใน 90 วัน ผลผ่านการอบรมผ่านระบบ e-Learning ที่สิ้นอายุตั้งแต่วันที่ 16 เมษายน 2564 ซึ่งเป็นวันที่เริ่มงดให้บริการ ขบ. จึงได้อนุโลมให้ใช้เป็นเอกสารประกอบการดำเนินการได้จนถึงวันที่ 31 ธันวาคม 2564 เพื่อลดภาระให้ประชาชนยังคงใช้เอกสารได้ต่อเนื่อง อย่างไรก็ตาม สำหรับใบอนุญาตขับรถและใบอนุญาตเป็นผู้ประจำรถใกล้จะถึงวันสิ้นอายุ ผู้ขอต่ออายุใบอนุญาตสามารถดำเนินการอบรมผ่านระบบ e-Learning ทางเว็บไซต์ www.dlt-elearning.com ได้ล่วงหน้า เพื่อนำผลการผ่านการอบรมดังกล่าวมาดำเนินการต่ออายุใบอนุญาตขับรถและใบอนุญาตเป็นผู้ประจำรถเมื่อสำนักงานขนส่งเปิดดำเนินการ โดยมีการให้บริการอบรมผ่านระบบ e-Learning ทั้งหมด 4 ประเภท ได้แก่ การอบรมต่ออายุใบอนุญาตขับรถส่วนบุคคล อบรม 1 ชั่วโมง การอบรมต่ออายุใบอนุญาตขับรถส่วนบุคคลขาดต่ออายุเกิน 1 ปี อบรม 2 ชั่วโมง การอบรมต่ออายุใบอนุญาตขับรถขนส่ง อบรม 2 ชั่วโมง และการอบรมต่ออายุใบอนุญาตขับรถสาธารณะ อบรม 3 ชั่วโมง สำหรับผู้ขอต่ออายุใบอนุญาตขับรถและใบอนุญาตเป็นผู้ประจำรถจะได้รับสิทธิการยกเว้นการทดสอบข้อเขียนหรือทดสอบขับรถแล้วแต่กรณี

ที่มา : https://www.thaigov.go.th/news/contents/details/44945