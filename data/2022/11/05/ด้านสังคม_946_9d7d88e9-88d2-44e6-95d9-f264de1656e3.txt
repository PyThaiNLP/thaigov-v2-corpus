รัฐบาลไทย-ข่าวทำเนียบรัฐบาล-ปลัด พม. นำประกาศเจตนารมณ์ต่อต้านการทุจริต "พม.โปร่งใส ร่วมใจต่อต้านการทุจริต" (MSDHS Zero Tolerance)


วันพฤหัสบดีที่ 9 ธันวาคม 2564
ปลัด พม. นำประกาศเจตนารมณ์ต่อต้านการทุจริต "พม.โปร่งใส ร่วมใจต่อต้านการทุจริต" (MSDHS Zero Tolerance)
ปลัด พม. นำประกาศเจตนารมณ์ต่อต้านการทุจริต "พม.โปร่งใส ร่วมใจต่อต้านการทุจริต" (MSDHS Zero Tolerance)
วันนี้ (9 ธ.ค. 64) เวลา 09.30 น. ที่บริเวณลานพระประชาบดี กระทรวงการพัฒนาสังคมและความมั่นคงของมนุษย์ ถนนกรุงเกษม สะพานขาว กรุงเทพฯ นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) นำคณะผู้บริหาร ข้าราชการ และเจ้าหน้าที่กระทรวง พม. ทั้งส่วนกลางและส่วนภูมิภาค ร่วมกันประกาศเจตนารมณ์ต่อต้านการทุจริต "พม.โปร่งใส ร่วมใจต่อต้านการทุจริต" (MSDHS Zero Tolerance) เนื่องในวันต่อต้านคอร์รัปชันสากล 9 ธันวาคม 2564
นางพัชรี กล่าวว่า ด้วยองค์การสหประชาชาติ กำหนดให้วันที่ 9 ธันวาคมของทุกปี เป็น "วันต่อต้านคอร์รัปชันสากล" กระทรวง พม. จึงได้จัดกิจกรรมเนื่องในวันต่อต้านคอร์รัปชันสากล ภายใต้แนวคิด "พม. โปร่งใส ร่วมใจต่อต้านการทุจริต" (MSDHS Zero Tolerance) เพื่อแสดงถึงพลังความร่วมมือร่วมใจกันในการสร้างสังคม พม. ให้เป็นสังคมที่โปร่งใส ใสสะอาด เป็นองค์กรธรรมาภิบาลที่ไม่ยอมรับ ไม่ทน ไม่เพิกเฉย และไม่กระทำการทุจริตในทุกรูปแบบ รวมทั้งเป็นการแสดงถึงเจตนารมณ์ที่แน่วแน่จริงจังในการต่อต้านการทุจริตคอร์รัปชันของกระทรวง พม. ตามที่รัฐบาลได้กำหนดให้การแก้ไขปัญหาการทุจริต เป็นวาระแห่งชาติ เพื่อสร้างความเชื่อมั่นให้กับประชาชน และสร้างระบบการทำงานภาครัฐ อย่างมีคุณธรรมและความโปร่งใส ทั้งนี้ ตนขอประกาศจุดยืนทางนโยบายอันแน่วแน่ว่า กระทรวง พม. จะเป็นหน่วยงานที่มุ่งมั่นดำเนินงานตามนโยบายการต่อต้านการทุจริตของรัฐบาล จึงมีนโยบายในการต่อต้านการทุจริตคอร์รัปชัน ด้วยการลดการทุจริต อาทิ 1) ผู้บริหารทุกระดับต้องดำรงตน เป็นต้นแบบที่ดีในด้านความซื่อสัตย์สุจริต โดยเริ่มจากตนเอง ผู้บริหารทุกระดับจะต้องเป็นผู้ที่ไม่กระทำการทุจริตในทุกรูปแบบ ต้องเป็นแบบอย่างที่ดีในด้านการมีคุณธรรมจริยธรรม 2) มุ่งปลูกและปลุกจิตสำนึกของการเป็นข้าราชการและเจ้าหน้าที่ของรัฐที่ดี มีวัฒนธรรมสุจริต สามารถแยกแยะได้ว่า สิ่งใดเป็นประโยชน์ส่วนตน สิ่งใดเป็นประโยชน์ส่วนรวม มีความละอายต่อการกระทำความผิด ไม่เพิกเฉยต่อการทุจริต 3) มุ่งปรับระบบและสร้างกลไก เพื่อสกัดกั้นไม่ให้เกิดการทุจริตและประพฤติ มิชอบขึ้นในหน่วยงาน โดยสนับสนุนให้มีกระบวนการตรวจสอบและควบคุมภายในอย่างเหมาะสม ส่งเสริมการสร้างนวัตกรรมการใช้เทคโนโลยีสารสนเทศ และระบบดิจิทัลมาใช้เป็นเครื่องมือในการป้องกันหรือเฝ้าระวังความผิดปกติที่จะทำให้เกิดการทุจริต และ 4. มุ่งแก้ไขปัญหาการทุจริตและมีการลงโทษโดยยุติธรรม โดยมีการดำเนินการที่ตรงไปตรงมาปราศจากอคติ มีความแม่นยำ รวดเร็ว และมีประสิทธิภาพ เพื่อให้มั่นใจว่าผู้ที่กระทำความผิดจะได้รับการลงโทษตามกระบวนการทางกฎหมาย
นางพัชรี กล่าวเพิ่มเติมว่า ขอให้บุคลากรทุกคนประพฤติปฏิบัติตนด้วยความซื่อสัตย์ สุจริต ยึดถือประโยชน์ของส่วนรวม มากกว่าประโยชน์ส่วนตน เพื่อสร้างสังคม พม. ให้ปลอดจากการทุจริตคอร์รัปชัน นำพากระทรวง พม. ให้เป็นกระทรวงแห่งความโปร่งใส ร่วมกันปฏิบัติตามเจตนารมณ์ของรัฐมนตรีว่าการกระทรวงการพัฒนาสังคมและความมั่นคงของมนุษย์ (นายจุติ ไกรฤกษ์) อย่างเคร่งครัด และร่วมกันสร้าง "ประเทศไทยใสสะอาด ไทยทั้งชาติต้านทุจริต (Zero Tolerance & Clean Thailand)" ไปด้วยกัน และสร้างความเชื่อมั่นของประชาชนที่มีต่อกระทรวง พม. ต่อไป

ที่มา : https://www.thaigov.go.th/news/contents/details/49299