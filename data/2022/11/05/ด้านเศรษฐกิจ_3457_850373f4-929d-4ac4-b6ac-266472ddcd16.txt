รัฐบาลไทย-ข่าวทำเนียบรัฐบาล-กรมท่าอากาศยาน ประชุมการเตรียมพร้อม แผนอำนวยความสะดวกและความปลอดภัยรองรับการเดินทางของประชาชนช่วงเทศกาลสงกรานต์ 2565


วันจันทร์ที่ 11 เมษายน 2565
กรมท่าอากาศยาน ประชุมการเตรียมพร้อม แผนอำนวยความสะดวกและความปลอดภัยรองรับการเดินทางของประชาชนช่วงเทศกาลสงกรานต์ 2565
...
นายปริญญา แสงสุวรรณ อธิบดีกรมท่าอากาศยาน กระทรวงคมนาคม มอบหมายให้ นายสมเกียรติ มณีสถิต รองอธิบดีกรมท่าอากาศยาน เป็นประธานในการประชุมเตรียมการเตรียมพร้อมแผนอำนวยความสะดวกและความปลอดภัยรองรับการเดินทางของประชาชนช่วงเทศกาลสงกรานต์ พ.ศ. 2565 ผ่านระบบ Video Conference โดยมีผู้บริหารกรมท่าอากาศยาน ผู้อำนวยการท่าอากาศยานในสังกัดกรมท่าอากาศยาน เข้าร่วมประชุม เมื่อวันที่ 11 เมษายน 2565
ตามนโยบายของ นายศักดิ์สยาม ชิดชอบ รัฐมนตรีว่าการกระทรวงคมนาคม ที่ได้สั่งการให้ทุกหน่วยงานในสังกัดกระทรวงคมนาคมดูแลและอำนวยความสะดวกและดูแลความปลอดภัยการเดินทางของประชาชนช่วงเทศกาลสงกรานต์ 2565 รวมถึงเคร่งครัดมาตรการป้องกันการแพร่ระบาดของ COVID-19 ในระบบขนส่งสาธารณะ กรมท่าอากาศยาน (ทย.) ได้มีการออกมาตรการ 3 ส่วน คือ
1. มาตรการอำนวยความสะดวก ให้ท่าอากาศยานเตรียมความพร้อมเพื่อรองรับการเพิ่มเที่ยวบินของสายการบิน ดูแลและจัดให้มีสิ่งอำนวยความสะดวกภายในอาคารที่พักผู้โดยสารให้เพียงพอต่อการใช้งาน พร้อมกำชับให้เจ้าหน้าที่ดูและและอำนวยความสะดวกภายในท่าอากาศยานจนกว่าผู้โดยสารจะออกจากท่าอากาศยาน และขอความร่วมมือผู้ประกอบการรถรับ - ส่ง ผู้โดยสารสาธารณะ ณ ท่าอากาศยาน จัดเตรียมรถให้บริการผู้โดยสารให้เพียวพอทุกเที่ยวบิน
2. มาตรการด้านความปลอดภัยและการรักษาความปลอดภัย ให้ท่าอากาศยานดูแลความปลอดภัยให้แก่ผู้โดยสารที่ท่าอากาศยานทุกเที่ยวบิน พร้อมดูแลอุปกรณ์ให้ใช้ประโยชน์ได้อย่างมีประสิทธิภาพและเป็นไปตามมาตรฐาน รวมถึงให้ประสานกับหน่วยงานในพื้นที่เตรียมแผนรองรับเหตุฉุกเฉินที่อาจเกิดขึ้นและซักซ้อมอยู่เสมอ และเพิ่มการลาดตระเวนของเจ้าหน้าที่รักษาความปลอดภัย ทั้งในอาคารและพื้นที่รอบอาคารผู้โดยสาร
3. มาตรการป้องกันการแพร่ระบาดของ COVID-19 ให้เพิ่มจุดคัดกรองผู้โดยสารโดยร่วมมือกับหน่วยงานด้านสาธารณสุขในพื้นที่ที่เกี่ยวข้อง พร้อมกำชับให้ผู้ปฏิบัติงานภายในท่าอากาศยาน สายการบิน ผู้ประกอบการ ผู้โดยสารและผู้ใช้บริการท่าอากาศยาน สวมหน้ากากอนามัยตลอดเวลา สำหรับการดูแลความสะอาดภายในอาคารที่พักเน้นย้ำพนักงานทำความสะอาดให้เพิ่มรอบการปฏิบัติงานให้มากขึ้นตามจำนวนรอบของเที่ยวบิน เพื่อความสะอาดและสร้างความมั่นใจแก่ผู้โดยสาร พร้อมตั้งจุดบริการให้คำปรึกษาเกี่ยวกับเชื้อไวรัส COVID-19 แจกเอกสารประชาสัมพันธ์ และประชาสัมพันธ์ผ่านจอ Flight Information ภายในอาคารผู้โดยสาร
ในส่วนของการบริหารจัดการพื้นที่ท่าอากาศยาน เพื่อเตรียมรองรับการเดินทางของประชาชนนั้น กรมท่าอากาศยานแจ้งให้ผู้รับจ้างงานโครงการต่าง ๆ ในท่าอากาศยาน ที่ใช้พื้นที่ในการก่อสร้างและอาจส่งผลกระทบต่อผู้โดยสาร ให้หยุดการก่อสร้างในระหว่างวันที่ 11 - 17 เมษายน 2565 และเพิ่มพื้นที่จราจรเพื่ออำนวยความสะดวกในการเดินทางของผู้โดยสารทั้งในท่าอากาศยานและบริเวณโดยรอบอีกด้วย
ทั้งนี้ กรมท่าอากาศยานขอแนะนำให้ผู้โดยสารดาวน์โหลดแอปพลิเคชัน "ThaiFlightInfo" เพื่อเช็คเที่ยวบินได้แบบ Real Time และรับข้อมูลข่าวสารที่สำคัญของกรมท่าอากาศยาน โดยสามารถดาวน์โหลดได้ทั้งระบบ IOS และ Andriod และต้องเช็คอิน/เช็คเอาท์ ผ่านแอปพลิเคชัน "ไทยชนะ" หรือ แอปพลิเคชันของจังหวัดทุกครั้งที่ใช้บริการ โดยจะต้องปฏิบัติตามประกาศของกระทรวงสาธารณสุข และสำนักงานการบินพลเรือนแห่งประเทศไทยอย่างเคร่งครัด

ที่มา : https://www.thaigov.go.th/news/contents/details/53526