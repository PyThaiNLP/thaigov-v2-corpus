รัฐบาลไทย-ข่าวทำเนียบรัฐบาล-กระทรวงยุติธรรม พัฒนาความรู้และส่งเสริมคุณธรรมแก่บุคลากรในงานยุติธรรม


วันศุกร์ที่ 3 กันยายน 2564
พิมพ์
กระทรวงยุติธรรม พัฒนาความรู้และส่งเสริมคุณธรรมแก่บุคลากรในงานยุติธรรม
กระทรวงยุติธรรม ประชุมคณะอนุกรรมการพัฒนาความรู้และส่งเสริมคุณธรรมแก่บุคลากรในงานยุติธรรม ครั้งที่ ๒/๒๕๖๔ ผ่านระบบการประชุมทางไกล (Video Conference)
ในวันพฤหัสบดีที่ ๒ กันยายน ๒๕๖๔ เวลา ๑๓.๓๐ น. ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานการประชุมคณะอนุกรรมการพัฒนาความรู้และส่งเสริมคุณธรรมแก่บุคลากรในงานยุติธรรม ครั้งที่ ๒/๒๕๖๔ ผ่านระบบการประชุมทางไกล (Video Conference) โดยมีพันตำรวจโท พงษ์ธร ธัญญสิริ ผู้อำนวยการสำนักงานกิจการยุติธรรม พร้อมด้วยนางสาวสุพรรณี ประเสริฐทองกร และนายชัยวัฒน์ ร่างเล็ก รองผู้อำนวยการสำนักงานกิจการยุติธรรม เข้าร่วม เพื่อพิจารณาในประเด็นการจัดทําเนื้อหาในหัวข้อวิชาที่เป็นองค์ความรู้ด้านกระบวนการยุติธรรม ตามมติคณะรัฐมนตรีเมื่อวันที่ ๔ มกราคม ๒๕๖๐
โดยที่ประชุมมีมติเห็นชอบกรอบเนื้อหาวิชาทั้ง ๒ หัวข้อวิชา ได้เเก่ ๑) วิชา กระบวนการยุติธรรมและกฎหมายในชีวิตประจําวัน ๒) วิชา หลักสิทธิมนุษยชน คุณธรรมจริยธรรม และหลักธรรมาภิบาล และมอบหมายให้สำนักงานกิจการยุติธรรม ประสานความร่วมมือกับสำนักงานปลัดกระทรวงการอุดมศึกษา วิทยาศาสตร์ วิจัย และนวัตกรรม ตามเเผนการบรรจุหลักสูตรการเรียนการสอนระดับอุดมศึกษาในหัวข้อวิชาตามมติ ครม.
นอกจากนี้ ให้สำนักงานกิจการยุติธรรม ดำเนินการจัดทำเเผนปฏิบัติการเพื่อเผยแพร่ความรู้ความเข้าใจเกี่ยวกับงานด้านกฎหมายและกระบวนการยุติธรรมสำหรับเยาวชน นักเรียน และประชาชนทั่วไป เพื่อนำไปประยุกต์ใช้ในชีวิตประจำวันได้อย่างถูกต้องตามมติ ครม. ต่อไป

ที่มา : https://www.thaigov.go.th/news/contents/details/45482