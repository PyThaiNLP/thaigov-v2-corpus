รัฐบาลไทย-ข่าวทำเนียบรัฐบาล-คำปราศรัยพลเอก ประยุทธ์ จันทร์โอชา  นายกรัฐมนตรี เนื่องในโอกาส “วันแพทย์ ประจำปีพุทธศักราช 2564”


วันเสาร์ที่ 27 พฤศจิกายน 2564
พิมพ์
คำปราศรัยพลเอก ประยุทธ์ จันทร์โอชา  นายกรัฐมนตรี เนื่องในโอกาส “วันแพทย์ ประจำปีพุทธศักราช 2564”
คำปราศรัยพลเอก ประยุทธ์ จันทร์โอชา  นายกรัฐมนตรี เนื่องในโอกาส “วันแพทย์ ประจำปีพุทธศักราช 2564”
สวัสดีพี่น้องแพทย์ บุคลากรทางการแพทย์ และพี่น้องประชาชนที่รักทุกคน
เนื่องในโอกาสวันแพทย์ วันที่ 27 พฤศจิกายน 2564 ผมขอส่งความรักและความปรารถนาดี มายังพี่น้องแพทย์และบุคลากรทางการแพทย์ทั่วประเทศทุกคน และขอขอบคุณที่เป็นกำลังสำคัญในการดูแลสุขภาพคนไทยและพัฒนาระบบสาธารณสุขไทยให้เจริญก้าวหน้าตลอดมา
รัฐบาลมีความห่วงใยและให้ความสำคัญกับสุขภาพและสาธารณสุขของพี่น้องประชาชนเป็นอันดับแรกเสมอมา โดยมีนโยบายในการวางรากฐานระบบหลักประกันสุขภาพ สนับสนุนการจัดการสุขภาพในระดับภูมิภาค และการกระจายบุคลากรและทรัพยากรสาธารณสุขให้เหมาะสมกับท้องถิ่นและครอบคลุมทั่วประเทศ เพื่อให้ประชาชนทุกระดับเข้าถึงการรักษาและบริการทางการแพทย์ที่มีประสิทธิภาพได้อย่างเท่าเทียมกัน นอกจากนี้ รัฐบาลได้มุ่งมั่นส่งเสริมการพัฒนาขีดความสามารถในการวิจัยด้านวิทยาศาสตร์การแพทย์และสาธารณสุข ให้บุคลากรมีความสามารถและมีเครื่องมือทางการแพทย์ที่ทันสมัยทัดเทียมนานาประเทศ เพื่อสนับสนุนและสร้างโอกาสให้ประเทศไทยสามารถเป็นศูนย์กลางทางการแพทย์และสาธารณสุขในระดับภูมิภาคและระดับโลกในภายภาคหน้า
ปัจจุบันประเทศไทยมีระบบการแพทย์และสาธารณสุขที่เข้มแข็ง มีแพทย์และบุคลากรทางการแพทย์ที่มีความสามารถเป็นเลิศและเป็นที่ยอมรับในวงการแพทย์ระดับสากล สร้างความไว้วางใจให้แก่ชาวต่างชาตินานาประเทศ ในการเดินทางเข้ารับบริการทางการแพทย์ในประเทศไทย สามารถสร้างรายได้ให้แก่ประเทศและเป็น
ส่วนสำคัญในการขับเคลื่อนเศรษฐกิจไทย
แพทย์และบุคลากรทางการแพทย์นับเป็นวิชาชีพที่มีหน้าที่สำคัญในการรักษาชีวิตให้ผู้ป่วยมีความปลอดภัยและหายจากการเจ็บไข้ อีกทั้ง ยังมีบทบาทในการพัฒนาสังคม เศรษฐกิจ และระบบสาธารณสุขไทยให้ก้าวหน้า นับเป็นวิชาชีพที่มีเกียรติ มีศักดิ์ศรี และมีคุณค่า เป็นที่น่ายกย่องและน่าภาคภูมิใจ
เป็นที่ทราบกันดีว่า สถานการณ์การแพร่ระบาดของโรคโควิด-19 อย่างต่อเนื่องในช่วงระยะเวลา 2 ปี ส่งผลให้แพทย์และบุคลากรทางการแพทย์ต้องปฏิบัติหน้าที่อย่างหนัก เพื่อปกป้อง ดูแล และรักษาชีวิตของพี่น้องประชาชนทุกคนให้ปลอดภัย อีกทั้งยังต้องเผชิญกับความเสี่ยงในการติดเชื้อ แพทย์และบุคลากรทางการแพทย์จึงเป็นเจ้าหน้าที่ด่านหน้าที่ปฏิบัติหน้าที่ด้วยความเสียสละ อดทน และอุทิศตนต่อสังคมและส่วนรวมเป็นอย่างยิ่งในช่วงเวลาที่ผ่านมา จนทำให้สถานการณ์การแพร่ระบาดทุเลาลงในปัจจุบัน ประชาชนสามารถกลับมาประกอบอาชีพและดำเนินชีวิตอย่างปกติได้อีกครั้ง
ผมขอชื่นชมแพทย์และบุคลากรทางการแพทย์ทุกคนเป็นอย่างยิ่งที่ได้ทุ่มเทกำลังกาย กำลังใจในการปกป้องพี่น้องประชาชนอย่างเต็มกำลังเสมอมา ขอส่งกำลังใจและขอขอบคุณแทนพี่น้องประชาชนชาวไทยทุกคนอีกครั้ง
ในโอกาส “วันแพทย์” ปีนี้ ผมขออาราธนาคุณพระศรีรัตนตรัยและสิ่งศักดิ์สิทธิ์ทั้งหลายในสากล อีกทั้งพระบารมีของพระบาทสมเด็จพระเจ้าอยู่หัวและสมเด็จพระนางเจ้า ฯ พระบรมราชินี ได้โปรดดลบันดาลประทานพรให้พี่น้องแพทย์และบุคลากรทางการแพทย์พร้อมทั้งครอบครัว จงประสบแต่ความสุข ความเจริญ มีกำลังกาย กำลังใจที่เข้มแข็ง และสัมฤทธิผลในสิ่งอันพึงปรารถนาทุกประการ เพื่อร่วมกันเป็นพลังสำคัญในการขับเคลื่อนสังคมและระบบสาธารณสุขไทยให้มีความเจริญก้าวหน้าอย่างมั่นคงสืบไป
ขอบคุณครับ
-------------------

ที่มา : https://www.thaigov.go.th/news/contents/details/48792