รัฐบาลไทย-ข่าวทำเนียบรัฐบาล-สธ. ชี้แจงข้อวิจารณ์ปัญหาระบบการรักษาผู้ป่วยโควิด-19 ตามนโยบาย “เจอ แจก จบ”


วันอังคารที่ 15 มีนาคม 2565
พิมพ์
สธ. ชี้แจงข้อวิจารณ์ปัญหาระบบการรักษาผู้ป่วยโควิด-19 ตามนโยบาย “เจอ แจก จบ”
สธ.ประเมินผล OPD COVID เจอ แจก จบ ได้ผลดี-ดีมาก ประชาชนได้รับการดูแลดีขึ้น
จากกรณีนายเอกภพ  เหลืองประเสริฐ  ผู้ก่อตั้งกลุ่มอาสาสายไหมต้องรอด เผยข้อมูลการช่วยเหลือผู้ป่วยโควิด-19 ครอบครัวหนึ่งที่ จ.ปทุมธานี ติดเชื้อโควิด 12 คน ซึ่งได้ติดต่อลงทะเบียน 1330 เข้าระบบ HI แต่ผ่านไป 5 วัน ยังไม่มี จนท.ติดต่อกลับ ต่อมาพบเด็ก 5 ขวบ มีไข้สูง เป็นโรคลมชัก มีอาการแน่นหน้าอก จึงแจ้ง 1669 แต่ จนท.แจ้งว่ารถไม่ว่าง หากจะไป รพ.ต้องรอให้เด็กชักก่อน จึงเรียกร้องให้ภาครัฐแก้ไข ดังนี้
1. ระบบการลงทะเบียน 1330 หรือนโยบาย เจอ แจก จบ มีปัญหาการส่งยาล่าช้ามาก
2. ผู้ติดเชื้อโควิดเกือบ 98% ที่ติดต่อมายังทีมงานฯ เป็นผู้ป่วยสีเขียว ที่เข้าระบบ HI ได้ แต่ติดปัญหาที่ระบบการลงทะเบียน
3. ประชาชนตรวจ ATK ที่บ้าน พบติดเชื้อไม่ทราบจะเดินทางไปรับยาที่ รพ.หรือ คลินิกอย่างไร เพราะหลายครอบครัวไม่มีรถส่วนตัว
ข้อสังเกต นโยบายเจอ แจก จบ ยังมีปัญหาในทางปฏิบัติ ทำให้ประชาชนเข้าไม่ถึงการรักษาพยาบาลเท่าที่ควร จึงขอให้ชี้แจง ปรับปรุงและแก้ไขปัญหา เพื่อสร้างความมั่นใจแก่ประชาชน
วันที่ 14 มีนาคม 2565 นายแพทย์รุ่งเรือง กิจผาติ หัวหน้าที่ปรึกษาระดับกระทรวง และโฆษกกระทรวงสาธารณสุข ชี้แจงข้อวิจารณ์ปัญหาระบบการรักษาผู้ป่วยโควิด-19 ตามนโยบาย “เจอ แจก จบ” ดังนี้
1.นโยบาย เจอ แจก จบ เป็นแนวทางที่กระทรวงสาธารณสุขให้มีเพิ่มขึ้น นอกเหนือจากระบบ HI/CI เพื่อเป็นทางเลือกสำหรับคนติดเชื้อที่ไม่มีอาการ หรือมีอาการเล็กน้อย สามารถไปรับบริการที่คลินิกโรคทางเดินหายใจ ในสถานบริการที่มีสิทธิการรักษาอยู่ได้ ไม่ต้องมีการลงทะเบียนผ่านสายด่วนต่างๆ โดยจะได้รับการซักประวัติ ตรวจร่างกาย ประเมินอาการและแจกยาตามระดับอาการ พร้อมทั้งให้ความรู้การปฏิบัติตนในการกลับไปกักตัวที่บ้าน และจะมีเจ้าหน้าที่ติดตามอาการในช่วง 48 ชั่วโมงแรก เพื่อประเมินว่ามีอาการรุนแรงขึ้นจำเป็นต้องเข้าระบบการรักษาในโรงพยาบาลหรือไม่ ซึ่งจากการดำเนินงานตั้งแต่วันที่ 1 มีนาคม ที่ผ่านมา พบว่าได้ผลดี ช่วยให้ประชาชนได้รับความสะดวก ได้เข้าถึงบริการครอบคลุมมากขึ้น
2.ผู้ติดเชื้อที่ไม่สะดวกเดินทางมาโรงพยาบาลเพื่อรักษาแบบ เจอ แจก จบ นอกจากติดต่อเข้าระบบ HI/CI ผ่านสายด่วน สปสช. 1330 กด 14 แล้ว ยังติดต่อผ่านไลน์ สปสช. @nhso หรือสายด่วนโควิดของ 50 เขต กทม. ได้ด้วย ซึ่งการรักษาแบบผู้ป่วยนอกที่เพิ่มขึ้นมา ช่วยลดปัญหาการรอสายหรือไม่ได้รับการติดต่อกลับของสายด่วน 1330 ทำให้ประชาชนเข้าสู่ระบบบริการได้รวดเร็วและครอบคลุมมากขึ้นด้วย
3.กรณีมีอาการที่เข้าเกณฑ์ผู้ป่วยสีเหลือง สีแดง เช่น หอบเหนื่อย หายใจลำบาก สามารถใช้สิทธิ UCEP Plus เข้ารับการรักษาในโรงพยาบาลทั้งรัฐและเอกชนที่อยู่ใกล้ได้ทุกแห่ง โดยติดต่อสายด่วน 1669 ซึ่งระบบยังรองรับได้อย่างดี

ที่มา : https://www.thaigov.go.th/news/contents/details/52541