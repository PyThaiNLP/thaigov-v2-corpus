รัฐบาลไทย-ข่าวทำเนียบรัฐบาล-สธ.ส่งสสจ.กาญจนบุรี ตรวจสอบกรณีร้องเรียน ศูนย์บำบัดผู้ติดยาเสพติด จ.กาญจนบุรี


วันจันทร์ที่ 20 กันยายน 2564
สธ.ส่งสสจ.กาญจนบุรี ตรวจสอบกรณีร้องเรียน ศูนย์บำบัดผู้ติดยาเสพติด จ.กาญจนบุรี
กระทรวงสาธารณสุข ให้สำนักงานสาธารณสุขจังหวัดกาญจนบุรี ลงพื้นที่ตรวจสอบข้อเท็จจริง กรณีมีข้อร้องเรียนศูนย์สงเคราะห์บำบัดฟื้นฟูสมรรถภาพผู้ติดยาเสพติด
กระทรวงสาธารณสุข ให้สำนักงานสาธารณสุขจังหวัดกาญจนบุรี ลงพื้นที่ตรวจสอบข้อเท็จจริง กรณีมีข้อร้องเรียนศูนย์สงเคราะห์บำบัดฟื้นฟูสมรรถภาพผู้ติดยาเสพติด วัดท่าพุราษฎร์บำรุง อำเภอด่านมะขามเตี้ย จังหวัดกาญจนบุรี ไม่ปฏิบัติเป็นไปตามมาตรฐานพระราชบัญญัติ ฟื้นฟูสมรรถภาพผู้ติดยาเสพติด พ.ศ. 2545
วันนี้ (20 กันยายน 2564) ที่กระทรวงสาธารณสุข นายวัชรพงศ์ คูวิจิตรสุวรรณ เลขานุการรัฐมนตรีว่าการกระทรวงสาธารณสุข พร้อมด้วย นายแพทย์มานัส โพธาภรณ์ รองอธิบดีกรมการแพทย์ ให้สัมภาษณ์ภายหลัง รับหนังสือร้องเรียนจากทนายไพศาล เรืองฤทธิ์ และคณะ ว่า เนื่องจากมีผู้เสียหายร้องเรียนว่าศูนย์สงเคราะห์บำบัดฟื้นฟูสมรรถภาพผู้ติดยาเสพติด วัดท่าพุราษฎร์บำรุง อำเภอด่านมะขามเตี้ย จังหวัดกาญจนบุรี มีการทำร้ายร่างกายผู้เข้ารับการบำบัด และเรียกรับเงินในจำนวนที่สูงมาก จึงขอให้กระทรวงสาธารณสุขทำการตรวจสอบ
เบื้องต้นได้ประสานสำนักงานสาธารณสุขจังหวัดกาญจนบุรีลงไปตรวจสอบข้อเท็จริงว่าศูนย์ฯ มีการกระทำผิดตามที่ได้รับข้อร้องเรียนหรือไม่ รวมทั้งให้การบำบัดฟื้นฟูสมรรถภาพผู้ติดยาเสพติด เป็นไปตามพระราชบัญญัติ ฟื้นฟูสมรรถภาพผู้ติดยาเสพติด พ.ศ. 2545 หรือไม่ หากพบว่ากระทำความผิดจริงจะดำเนินการตามกฎหมายต่อไป
****************************************  20 กันยายน 2564
************************************

ที่มา : https://www.thaigov.go.th/news/contents/details/46011