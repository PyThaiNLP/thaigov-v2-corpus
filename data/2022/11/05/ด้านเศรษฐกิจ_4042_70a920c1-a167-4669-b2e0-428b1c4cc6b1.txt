รัฐบาลไทย-ข่าวทำเนียบรัฐบาล-บขส. พร้อมเดินหน้าธุรกิจรับ - ส่ง พัสดุภัณฑ์


วันอังคารที่ 7 มิถุนายน 2565
บขส. พร้อมเดินหน้าธุรกิจรับ - ส่ง พัสดุภัณฑ์
หลัง ครม. เห็นชอบให้ บขส. ขนส่งผู้โดยสารและสินค้าได้
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด กระทรวงคมนาคม เปิดเผยว่า ที่ประชุมคณะรัฐมนตรี (ครม.) ที่มี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานการประชุมในวันนี้ (7 มิถุนายน 2565) เห็นชอบการทบทวนมติ ครม. เมื่อวันที่ 21 ตุลาคม 2502 เรื่อง การเดินรถขนส่งต่างจังหวัด จากเดิมให้บริษัท ขนส่ง จำกัด (บขส.) รับภาระเดินรถเฉพาะรถโดยสาร เป็น "ให้ บขส. มีภารกิจด้านการขนส่งผู้โดยสาร และการขนส่งสินค้าและพัสดุภัณฑ์" ตามที่กระทรวงคมนาคมเสนอ เพื่อให้ บขส.สามารถดำเนินกิจการขนส่งสินค้าและพัสดุภัณฑ์ได้อย่างเต็มประสิทธิภาพ
โดยหลังจากนี้ บขส. พร้อมจะเดินหน้าสานต่อนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม และคณะกรรมการบริษัทฯ ในการพัฒนาและขยายธุรกิจขนส่งสินค้าและพัสดุภัณฑ์ เพื่อตอบสนองความต้องการของผู้ใช้บริการให้ได้รับบริการที่สะดวก รวดเร็ว
รวมทั้ง บขส. จะผสานความร่วมมือกับ บริษัท ไปรษณีย์ไทย จำกัด และผู้ประกอบการเอกชนในการขนส่งสินค้าและพัสดุภัณฑ์ เพื่อขยายจุดกระจายสินค้า เพิ่มส่วนแบ่งตลาด ขยายฐานลูกค้า เพื่อช่วยเหลือให้ประชาชนสามารถขนส่งสินค้าได้อย่างทั่วถึง ในราคาที่ประหยัดอีกด้วย

ที่มา : https://www.thaigov.go.th/news/contents/details/55487