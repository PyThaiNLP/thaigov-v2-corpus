รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” ปลื้ม “สวนเบญจกิติ” แลนด์มาร์คแห่งใหม่ใจกลางกรุงเทพฯ ตอบโจทย์ชีวิตคนกรุง ปรับโฉมกรุงเทพฯ เป็นเมือง Amazing Natural Park


วันอังคารที่ 14 มิถุนายน 2565
พิมพ์
โฆษกรัฐบาลเผย “นายกฯ” ปลื้ม “สวนเบญจกิติ” แลนด์มาร์คแห่งใหม่ใจกลางกรุงเทพฯ ตอบโจทย์ชีวิตคนกรุง ปรับโฉมกรุงเทพฯ เป็นเมือง Amazing Natural Park
โฆษกรัฐบาลเผย “นายกฯ” ปลื้ม “สวนเบญจกิติ” แลนด์มาร์คแห่งใหม่ใจกลางกรุงเทพฯ ตอบโจทย์ชีวิตคนกรุง ปรับโฉมกรุงเทพฯ เป็นเมือง Amazing Natural Park
วันนี้ (14 มิถุนายน 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีที่สวนเบญจกิติ เป็นอีกสถานที่สำคัญให้ประชาชนเยี่ยมชม และทำกิจกรรมหลังสถานการณ์โควิด-19 คลี่คลายและมีการผ่อนคลายมาตรการต่างๆ ซึ่งขณะนี้ได้รับความนิยมจากประชาชนทุกกลุ่มวัย ทั้งชาวไทยและชาวต่างชาติ ถือเป็นแลนด์มาร์คแห่งใหม่ของกรุงเทพมหานคร ในการจัดกิจกรรมที่เป็นประโยชน์และสร้างสีสันให้แก่พี่น้องประชาชน
โฆษกประจำสำนักนายกรัฐมนตรี กล่าวว่า ที่ผ่านมานายกรัฐมนตรี ได้สั่งให้หน่วยงานที่เกี่ยวข้องร่วมมือกับกองทัพเข้ามาพัฒนาพื้นที่เดิมของโรงงานยาสูบเป็นสวนเบญจกิติ ตั้งใจให้เป็นปอดแห่งใหม่ใจกลางกรุงเทพฯ โดยออกแบบภายใต้แนวคิด “ปลูกป่าในใจคน” เพื่อสืบสานพระราชปณิธาน ในพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ด้วยการสร้างความผูกพันและปลูกฝังจิตสำนึก รักในคุณค่าของป่าและน้ำ ซึ่งเป็นจุดเริ่มต้นของระบบนิเวศที่มีความสำคัญต่อทุกชีวิต และปลูกฝังการมีส่วนร่วมและสำนึกหวงแหนดูแลทรัพยากรธรรมชาติและสภาพแวดล้อมอย่างยั่งยืน ซึ่งล่าสุด กองทัพบกได้ จัดกิจกรรม “ดนตรีในสวน” เติมพลังกายพลังใจคืนความสุขให้กับชาวกรุงเทพฯ โดยกองทัพบกจัดวงดนตรี 5 วง สลับหมุนเวียนไปบรรเลงขับกล่อมสร้างความสุขให้ประชาชนที่มาออกกำลังกายและพักผ่อน ตลอดเดือนมิถุนายนถึงสิงหาคมนี้ ในช่วงเย็นของวันหยุดสุดสัปดาห์ เวลา 17.00-19.00 น.
นายธนกรฯ กล่าวเพิ่มเติมว่า ภายในสวนเบญจกิติ ประกอบด้วยพื้นที่และกิจกรรมที่หลากหลาย ตอบโจทย์ประชาชนทุกเพศ ทุกวัย รวมถึงประชาชนกลุ่มเปราะบางสามารถเข้าถึงได้ อาทิ เส้นทางออกกำลังกาย ซึ่งแบ่งเป็นเส้นทางเดินลัดเลาะชมธรรมชาติ 5.8 กิโลเมตร เส้นทางวิ่ง 2.8 กิโลเมตร และเส้นทางจักรยาน 3.4 กิโลเมตร นอกจากนี้ เด็กและเยาวชนยังจะได้ศึกษาระบบนิเวศและธรรมชาติ โดยมีแปลงนาสาธิต ศูนย์การเรียนรู้ พิพิธภัณฑ์ ลานกิจกรรมและอัฒจันทร์ที่รองรับผู้ใช้งานกว่า 15,000 คน รวมทั้งยังมีทางเดิน Skywalk ระยะทาง 1.6 กิโลเมตรเชื่อมต่อไปถึงสวนลุมพินี และแผนเชื่อมโยงในอนาคตคือจะเชื่อมต่อไปยังสวนสาธารณะใกล้เคียง ถือเป็นโอกาสปรับโฉมกรุงเทพฯ ให้เป็นเมือง Amazing Natural Park ด้วย
“นายกรัฐมนตรีให้ความสำคัญและผลักดันโครงการเพื่อเสริมสร้างคุณภาพชีวิต ความเป็นอยู่แก่พี่น้องประชาชนมาโดยตลอด โดยสวนเบญจกิติ เป็นหนึ่งในโครงการสำคัญที่นายกรัฐมนตรีมีความตั้งใจ เพิ่มพื้นที่สีเขียวใจในเมือง ลดปัญหาฝุ่นละออง PM2.5 และเพิ่มพื้นที่สาธารณะให้ประชาชนทุกกลุ่มมีสถานที่พักผ่อนหย่อนใจ ได้สัมผัสเรียนรู้ธรรมชาติ และประกอบกิจกรรมต่าง ๆ ซึ่งตอบโจทย์วิถี New Normal และยังเป็นสัญลักษณ์เชื่อมความผูกพันระหว่างปวงชนชาวไทยกับสถาบันพระมหากษัตริย์ รวมถึงเป็น 1 ในแลนด์มาร์คสำคัญของไทยที่ดึงดูด เชื่อมโยง และตอบโจทย์การท่องเที่ยวเชิงอนุรักษ์สิ่งแวดล้อมและทรัพยากรธรรมชาติในอนาคต” นายธนกรฯ กล่าว

ที่มา : https://www.thaigov.go.th/news/contents/details/55677