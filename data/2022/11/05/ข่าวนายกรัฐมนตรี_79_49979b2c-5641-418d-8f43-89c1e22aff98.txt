รัฐบาลไทย-ข่าวทำเนียบรัฐบาล-นายกฯ มอบรางวัล PM Export Award 2021 ผ่านระบบออนไลน์ ประกาศเกียรติคุณความสำเร็จคุณผู้ประการไทยที่ผลิตสินค้าคุณภาพมีมาตรฐานเป็นที่ยอมรับในระดับสากล


วันศุกร์ที่ 3 กันยายน 2564
พิมพ์
นายกฯ มอบรางวัล PM Export Award 2021 ผ่านระบบออนไลน์ ประกาศเกียรติคุณความสำเร็จคุณผู้ประการไทยที่ผลิตสินค้าคุณภาพมีมาตรฐานเป็นที่ยอมรับในระดับสากล
นายกรัฐมนตรี มอบรางวัล PM Export Award 2021 ผ่านระบบออนไลน์ ประกาศเกียรติคุณความสำเร็จคุณผู้ประการไทยที่ผลิตสินค้าคุณภาพมีมาตรฐานเป็นที่ยอมรับในระดับสากล
วันนี้ (3 ก.ย.64) เวลา 10.15 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานพิธีประกาศเกียรติคุณและมอบรางวัลผู้ประกอบธุรกิจส่งออกดีเด่น ประจำปี 2564 (Prime Minister’s Export Award 2021) ผ่านระบบออนไลน์ Virtual Live เสมือนจริงภายใต้แนวคิด “SUCCEED BEYOND SUCCESS ก้าวสำคัญสู่ความสำเร็จที่มากกว่า” ทั้งนี้  PM’s Export Award เริ่มตั้งแต่ปี พ.ศ. 2535 – 2564 และปีนี้ก้าวสู่ปีที่ 30  เพื่อเป็นขวัญกำลังใจและประกาศเกียรติคุณของผู้ประกอบการให้รับรู้อย่างกว้างขวางถึงศักยภาพของผู้ประกอบการไทยที่ผลิตสินค้าคุณภาพและบริการที่มีมาตรฐานจนเป็นที่ยอมรับในระดับสากล  โดยมีนายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ คณะผู้บริหารกระทรวงพาณิชย์  ผู้ประกอบธุรกิจส่งออกที่ได้รับรางวัล หน่วยงานภาครัฐ และภาคเอกชน เข้าร่วมงาน นายธนกร วังบุญชนะ โฆษกประจำสำนักนายกรัฐมนตรี สรุปสาระสำคัญ ดังนี้
นายกรัฐมนตรีกล่าวว่า รัฐบาลจึงมีนโยบายในการกระตุ้นและฟื้นฟูเศรษฐกิจของประเทศ รวมทั้งพัฒนาขีดความสามารถภาคธุรกิจให้มีความสามารถในการแข่งขันได้ทั้งในภาคการผลิตและบริการ พัฒนาทักษะผู้ประกอบธุรกิจให้สามารถใช้ประโยชน์จากความก้าวหน้าทางเทคโนโลยีเพื่อเพิ่มประสิทธิภาพการดำเนินธุรกิจ สนับสนุนและกำหนดมาตรการในการเข้าถึงแหล่งเงินทุนและตลาด เพื่อให้ผู้ประกอบการสามารถขยายการดำเนินธุรกิจสู่ตลาดต่างประเทศได้ โดยเฉพาะการขับเคลื่อนภาคการส่งออกไทยซึ่งขยายตัวได้ดีอย่างต่อเนื่องในปีนี้ มีการนำเทคโนโลยีดิจิทัลมาประยุกต์ใช้ในภารกิจงาน พัฒนาช่องทางการตลาด ทั้งออนไลน์และออฟไลน์ พัฒนาผู้ประกอบการ พัฒนาสินค้าและการให้บริการข้อมูลที่ยังคงอัตลักษณ์ความเป็นไทยที่โดดเด่น  เมื่อภาคการส่งออกและภาคธุรกิจโดยรวมมีความเข้มแข็งจะช่วยให้เศรษฐกิจฐานรากมีความมั่นคง ประชาชนมีคุณภาพชีวิตที่ดีขึ้น และทำให้การขับเคลื่อนเศรษฐกิจของประเทศในช่วงสถานการณ์วิกฤตนี้ ยังเดินหน้าไปได้อย่างมั่นคงจนกว่าสถานการณ์จะคลี่คลาย
นายกรัฐมนตรีชื่นชมผู้ประกอบการส่งออกของไทย ในการพัฒนาศักยภาพในการผลิตสินค้าและบริการอย่างต่อเนื่อง เพื่อสร้างความสามารถในการแข่งขันและครองตลาดการส่งออก  โดยรางวัลผู้ประกอบธุรกิจส่งออกดีเด่นเป็นเครื่องยืนยันถึงความมุ่งมั่น ตั้งใจพัฒนาการผลิตสินค้าและบริการของผู้ประกอบธุรกิจ รวมทั้งทุกฝ่ายที่เกี่ยวข้องที่ช่วยกันการผลักดันการค้าระหว่างประเทศในเชิงรุก และสร้างมูลค่าเพิ่มให้แก่สินค้าและบริการอย่างต่อเนื่อง อีกทั้งรางวัลนี้ยังเป็นแรงบันดาลใจให้แก่ผู้ประกอบการรายอื่นๆ ได้เห็นถึงความสำคัญของการพัฒนาธุรกิจและทักษะด้านการประกอบการให้ดียิ่งขึ้น เพื่อให้สินค้าและบริการของตนเองมีคุณภาพและมาตรฐานระดับสากล สามารถส่งออกไปยังตลาดต่างประเทศได้อย่างต่อเนื่องยาวนาน
โอกาสนี้ นายกรัฐมนตรีได้มอบประกาศเกียรติคุณและมอบรางวัลผู้ประกอบธุรกิจส่งออกดีเด่น ประจำปี 2564 (Prime Minister’s Export Award 2021) จำนวน 42 รางวัล 34 บริษัท จาก 15 จังหวัดทั่วประเทศ แบ่งออกเป็น 7 ประเภทสาขา ดังนี้ 1) Best Exporter  รางวัลผู้ประกอบธุรกิจส่งออกยอดเยี่ยม จำนวน 9 ราย 2) Best Innovation  รางวัลสินค้านวัตกรรมยอดเยี่ยม จำนวน 3 ราย และรางวัลพิเศษในสาขา Aspiring Innovation จำนวน 5 รางวัล  3) Best Thai Brand  รางวัลแบรนด์ไทยยอดเยี่ยม จำนวน 9 ราย 4) Best Design  รางวัลสินค้าไทยที่มีการออกแบบยอดเยี่ยม จำนวน 7 รางวัล 5) Best Service Enterprise Award  รางวัลสินค้าธุรกิจบริการยอดเยี่ยม แบ่งเป็น 4 สาขาย่อย ได้แก่ (1) Health & Wellness สาขาโรงพยาบาล/ศูนย์การแพทย์เฉพาะทาง/คลินิกเฉพาะทาง (2) Digital Content & Software สาขาดิจิทัลคอนเทนท์และซอฟต์แวร์ (3) Trade Logistics และ(4) Printing สาขาธุรกิจสิ่งพิมพ์และบรรจุภัณฑ์ 6) Best OTOP  รางวัลสินค้าหนึ่งตำบล หนึ่งผลิตภัณท์ยอดเยี่ยม จำนวน 2 รางวัล  และ 7) Best Halal รางวัลสินค้าฮาลาลยอดเยี่ยม จำนวน 3 รางวัล เป็นต้น
--------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/45488