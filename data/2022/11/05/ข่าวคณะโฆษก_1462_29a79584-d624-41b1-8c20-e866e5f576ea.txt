รัฐบาลไทย-ข่าวทำเนียบรัฐบาล-โฆษกรัฐบาลฯ เผย "นายกฯ" ห่วงกลุ่ม Food Delivery/ส่งพัสดุ ย้ำป้องกันตนเองอย่างเคร่งครัด แนะผู้ประกอบการ/ร้านอาหาร จัดพื้นที่เฝ้ารอรับสินค้า อย่างเหมาะสม


วันเสาร์ที่ 23 เมษายน 2565
พิมพ์
โฆษกรัฐบาลฯ เผย "นายกฯ"  ห่วงกลุ่ม Food Delivery/ส่งพัสดุ  ย้ำป้องกันตนเองอย่างเคร่งครัด  แนะผู้ประกอบการ/ร้านอาหาร จัดพื้นที่เฝ้ารอรับสินค้า อย่างเหมาะสม
โฆษกรัฐบาลฯ เผย "นายกฯ"  ห่วงกลุ่ม Food Delivery/ส่งพัสดุ  ย้ำป้องกันตนเองอย่างเคร่งครัด  แนะผู้ประกอบการ/ร้านอาหาร จัดพื้นที่เฝ้ารอรับสินค้า อย่างเหมาะสม ลดความเสี่ยงในการติด/แพร่กระจายเชื้อโควิด-19 เพิ่มความปลอดภัยของผู้ส่งและผู้รับ
วันนี้ (23 เมษายน 2565)  นายธนกร วังบุญคงชนะ โฆษกประจำสำนักนายกรัฐมนตรี เผยพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมมีความห่วงใยกลุ่มผู้ขนส่งอาหาร (Rider) ผู้ส่งพัสดุ และวินมอเตอร์ไซค์  ซึ่งในช่วงสถานการณ์การโควิด-19 ทำให้ธุรกิจการสั่งอาหารหรือเครื่องดื่มแบบเดลิเวอรี่ (Food Delivery) และการสั่งซื้อของทางออนไลน์มีมากขึ้น  ทำให้กลุ่มไรเดอร์/วินมอเตอร์ไซค์ ซึ่งทำหน้าที่ในฐานะคนกลางสำหรับการส่งต่ออาหาร/พัสดุ จากร้านค้าไปยังผู้บริโภค อาจเป็นอีกกลุ่มที่เสี่ยงต่อการรับหรือแพร่เชื้อโควิด-19 ได้  จึงฝากเน้นย้ำให้เฝ้าระวังตนเองสูงสุด ปฏิบัติตนมาตรการป้องกันตนเองอย่างเคร่งครัด  สวมหน้ากากอนามัยให้ถูกต้องตลอดเวลา  รอรับอาหารในจุดที่ร้านกำหนด  ทำความสะอาดมือและถุงมือก่อนและหลังการรับ-ส่งอาหาร   ฆ่าเชื้อกล่องบรรจุท้ายยานพาหนะทุกครั้งก่อนปฏิบัติงาน  งดรวมกลุ่มพูดคุย สูบบุหรี่ และเว้นระยะห่าง 1-2 เมตร ณ จุดพักคอย หากสงสัยว่ามีอาการ ก็ให้ตรวจสอบตนเองด้วย ATK พร้อมฝากถึงผู้ประกอบการร้านค้า ร้านอาหาร ตลาด ขอให้ช่วยจัดพื้นที่เฝ้ารับสินค้าที่เหมาะสม ลดความแออัด เพิ่มความปลอดภัยสำหรับกลุ่มผู้ขนส่งอาหาร (Rider) และวินมอเตอร์ไซค์  ระวังรอรับสินค้าและอาหารด้วย
สำหรับสถานการณ์การแพร่ระบาดของโควิด-19 วันนี้ พบผู้ติดเชื้อโควิด-19 รายใหม่ 20,052 ราย จำแนกเป็น ผู้ติดเชื้อในประเทศ 20,004 ราย และผู้ป่วยมาจากต่างประเทศ 48 ราย ผู้เสียชีวิตเพิ่มขึ้น 129 ราย ผู้ที่กำลังรักษาตัว 188,342 ราย และมียอดผู้ที่หายป่วยกลับบ้านแล้ว 22,361 ราย ทำให้มียอดผู้ป่วย ยืนยันสะสมตั้งแต่ 1 ม.ค. 65 จำนวน 1,924,655 ราย จำนวนผู้ที่หายป่วยสะสมจำนวน 1,763,605 ราย จำนวนผู้ป่วยปอดอักเสบรักษาตัวอยู่ในโรงพยาบาล 1,962 ราย เฉลี่ยจังหวัดละ 25 ราย อัตราครองเตียง ร้อยละ 25.0 ขณะที่รายงานภาพรวมการฉีดวัคซีนโควิด-19 สรุปจำนวนผู้ที่ได้รับได้รับวัคซีนสะสม ตั้งแต่ 28 ก.พ. 64 - 21 เม.ย. 65 รวม 132,098,525 โดส ใน 77 จังหวัด แบ่งเป็นผู้ได้รับวัคซีนเข็มที่ 1 สะสม 56,075,593 โดส ผู้ได้รับวัคซีนเข็มที่ 2 สะสม 50,817,767 โดส และผู้ได้รับวัคซีนเข็มที่ 3 ขึ้นไป สะสม 25,205,165 โดส

ที่มา : https://www.thaigov.go.th/news/contents/details/53840