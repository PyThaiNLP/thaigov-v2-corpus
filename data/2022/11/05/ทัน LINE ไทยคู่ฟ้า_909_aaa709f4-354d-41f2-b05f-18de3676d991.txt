รัฐบาลไทย-ข่าวทำเนียบรัฐบาล-ไทยลงนามร่วม WHO พัฒนา Biohub ยกระดับการต่อสู้กับโรคระบาด หนุนประเทศยากจนเข้าถึงยา - วัคซีน อย่างเท่าเทียม


วันศุกร์ที่ 27 พฤษภาคม 2565
ไทยลงนามร่วม WHO พัฒนา Biohub ยกระดับการต่อสู้กับโรคระบาด หนุนประเทศยากจนเข้าถึงยา - วัคซีน อย่างเท่าเทียม
.....
นายอนุทิน ชาญวีรกูล รองนายกรัฐมนตรี และ รมว.สธ. เป็นพยานในการลงนามข้อตกลงโครงการแบ่งปันเชื้อชีวภาพ (SMTA1) ระหว่างกรมวิทยาศาสตร์การแพทย์ของไทย กับองค์การอนามัยโลก โดยไทยจะส่งเชื้อโรคใหม่ ๆ ตามความสมัครใจ ให้แก่ระบบศูนย์กลางทางชีวภาพขององค์การอนามัยโลก (WHO Biohub System) เพื่อให้นำไปใช้ศึกษา วิจัย พัฒนาองค์ความรู้ สู่การวิจัย ยา วัคซีน หรือ แนวทางป้องกันรักษาโรคอย่างมีประสิทธิภาพ และกระจายยาหรือวัคซีนที่ได้จากการวิจัยให้แก่ประเทศต่าง ๆ ทั่วโลกโดยไม่แสวงหากำไร
.
ไทยเป็น 1 ใน 5 ประเทศแรกที่เข้าร่วมความตกลงนี้ เนื่องด้วยบทเรียนจากโรคโควิด-19 ทำให้เห็นว่าทั่วโลกจำเป็นต้องร่วมมือกัน เพื่อให้รับมือกับโรคอุบัติใหม่ได้อย่างรวดเร็ว และไทยมีความพร้อมในด้านห้องปฏิบัติการ การถอดรหัสพันธุกรรม การเพาะ และส่งต่อเชื้อด้วยมาตรฐานระดับสากล จึงพร้อมส่งเสริมและสนับสนุนความเสมอภาคในการเข้าถึงยาและวัคซีน เพื่อต่อสู้กับโรคระบาดของทุกประเทศโดยเฉพาะประเทศยากจน
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/55065