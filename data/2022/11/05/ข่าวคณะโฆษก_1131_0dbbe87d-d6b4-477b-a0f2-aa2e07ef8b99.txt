รัฐบาลไทย-ข่าวทำเนียบรัฐบาล-ครม. รับทราบการเพิ่มทุน บมจ. ราช กรุ๊ป ในเครือ กฟผ. ไม่เกิน 2.5 หมื่นล้าน รองรับการขยายการลงทุนด้านไฟฟ้าในอนาคต


วันอังคารที่ 1 มีนาคม 2565
พิมพ์
ครม. รับทราบการเพิ่มทุน บมจ. ราช กรุ๊ป ในเครือ กฟผ. ไม่เกิน 2.5 หมื่นล้าน รองรับการขยายการลงทุนด้านไฟฟ้าในอนาคต
ครม. รับทราบการเพิ่มทุน บมจ. ราช กรุ๊ป ในเครือ กฟผ. ไม่เกิน 2.5 หมื่นล้าน รองรับการขยายการลงทุนด้านไฟฟ้าในอนาคต
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยหลังการประชุมคณะรัฐมนตรี (ครม.) เมื่อวันที่ 1 มีนาคม 2565 ว่า ครม.รับทราบการเพิ่มทุนบริษัท ราช กรุ๊ป จำกัด (มหาชน) จำนวนไม่เกิน 25,000 ล้านบาท และให้การไฟฟ้าฝ่ายผลิตแห่งประเทศไทย (กฟผ.) เพิ่มทุนในบริษัท ราช กรุ๊ป จำกัด (มหาชน) ตามสัดส่วนการถือหุ้นร้อยละ 45 จำนวนไม่เกิน 11,250 ล้านบาท ตามที่กระทรวงพลังงานเสนอ เพื่อให้บริษัทสามารถปรับโครงสร้างเงินลงทุน เพิ่มสภาพคล่องทางการเงิน และรองรับการขยายการลงทุนในอนาคต ซึ่งบริษัท ราช กรุ๊ป จำกัด (มหาชน) เป็นบริษัทในเครือของการไฟฟ้าฝ่ายผลิตแห่งประเทศไทย จัดตั้งขึ้นเพื่อประกอบธุรกิจในลักษณะการถือหุ้นในบริษัทอื่นเพื่อลงทุนในบริษัทย่อย การร่วมค้า และเงินลงทุนอื่น ๆ ที่ดำเนินธุรกิจผลิตไฟฟ้าและธุรกิจเกี่ยวเนื่อง โดย กฟผ. มีสัดส่วนการถือหุ้นอยู่ที่ร้อยละ 45
สำหรับแผนการลงทุนของบริษัทในปี 2564 จะดำเนินการในโครงการโรงไฟฟ้าทั้งในและต่างประเทศ โครงสร้างพื้นฐานและธุรกิจเกี่ยวเนื่องทั้งในประเทศและต่างประเทศ วงเงินทั้งสิ้น 46,430 ล้านบาท  แต่เมื่อพิจารณาจากการประมาณการเบิกจ่ายเงินลงทุนและการจัดหาแหล่งที่มาของเงินลงทุนโครงการระหว่างปี 2564 -2568 แล้ว จะส่งผลให้บริษัทมีหนี้สินสะสมเพิ่มสูงขึ้น ซึ่งจะส่งผลต่อสภาพคล่องและทำให้อัตราส่วนทางการเงินของบริษัทไม่เป็นไปตามข้อกำหนดในสัญญาตามที่ International Credit Rating Agencies กำหนด จึงมีความจำเป็นต้องเพิ่มทุนดังกล่าว
นางสาวรัชดากล่าวด้วยว่า ประโยชน์ที่ได้รับจากการเพิ่มทุนในครั้งนี้ จะช่วยให้บริษัท ราช กรุ๊ป (มหาชน) สามารถขยายการลงทุนเพิ่มเติม เพิ่มสภาพคล่องทางการเงินและคงอัตราส่วนทางการเงินเป็นไปตามข้อกำหนดได้ ส่วน กฟผ. จะได้รับเงินปันผลในช่วงระยะเวลา 9 ปี เพิ่มขึ้นจากเดิมเฉลี่ยร้อยละ 29.56

ที่มา : https://www.thaigov.go.th/news/contents/details/52079