รัฐบาลไทย-ข่าวทำเนียบรัฐบาล-โฆษกรัฐบาลเผย “นายก”สั่งจับตาใกล้ชิดสถานการณ์โควิด “โอไมครอน” หลังพบผู้ติดเชื้อในมาเลเซียเป็นรายแรก


วันเสาร์ที่ 4 ธันวาคม 2564
พิมพ์
โฆษกรัฐบาลเผย “นายก”สั่งจับตาใกล้ชิดสถานการณ์โควิด “โอไมครอน” หลังพบผู้ติดเชื้อในมาเลเซียเป็นรายแรก
โฆษกรัฐบาลเผย “นายก”สั่งจับตาใกล้ชิดสถานการณ์โควิด “โอไมครอน” หลังพบผู้ติดเชื้อในมาเลเซียเป็นรายแรก กำชับแนวชายแดนป้องกันลักลอบเข้าเมืองอย่างเข้มงวด เร่งฉีดวัคซีนโควิด ให้ครอบคลุมมากที่สุด
วันนี้ (4 ธ.ค.64) นายธนกร วังบุญคงชนะ โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม สั่งติดตามสถานการณ์การแพร่ระบาดไวรัสโควิด-19  “โอไมครอน” อย่างใกล้ชิด หลังมาเลเซียพบผู้ติดเชื้อเป็นรายแรกแล้ว โดยเป็นนักศึกษาหญิงวัย 19 ปี จากแอฟริกาใต้ ซึ่งได้เดินทางมาจากประเทศแอฟริกาใต้ผ่านสิงคโปร์  ซึ่งจากการสอบสวนโรค พบว่า นักศึกษาหญิงจากแอฟริกาใต้ได้เดินทางจากสิงคโปร์มาถึงมาเลเซียเมื่อวันที่ 19 พ.ย. ที่ผ่านมา
โฆษกประจำสำนักนายกรัฐมนตรี กล่าวว่า นายกรัฐมนตรีได้สั่งการให้หน่วยงานที่เกี่ยวข้อง ทั้งกระทรวงสาธารณสุขกระทรวงการต่างประเทศ กระทรวงการท่องเที่ยวและกีฬา กระทรวงมหาดไทย และฝ่ายความมั่นคง เข้มงวดหน่วยงานคัดกรองที่จุดต่างๆ  ท่าอากาศยาน สนามบิน โดยเฉพาะด่านพรมแดนทางบก  ที่เปิดให้คนไทยเดินทางกลับเข้าประเทศ  ซึ่งต้องเน้นย้ำผู้เดินทางทุกคนได้รับการตรวจคัดกรองโควิด-19 และกักกันตัวในสถานที่ที่รัฐจัดให้ หากรายใดมีอาการผิดปกติจะถูกส่งตัวไปรักษายังโรงพยาบาลทันทีและทำการตรวจหาเชื้อ และหากพบข้อมูลต้องสงสัย ให้รีบรายงานตรงต่อนายกรัฐมนตรีทันทีที่มีความคืบหน้า  ขณะเดียวกันพร้อมปรับมาตรการต่างๆ อย่างเข้มงวด ทุกแนวชายแดน เพื่อสกัดการลักลอบเข้าออกที่ผิดกฏหมาย ผ่านช่องทางธรรมชาติด้วย
โฆษกประจำสำนักนายกรัฐมนตรี กล่าวเพิ่มเติมว่า ปัจจุบันสายพันธ์ที่ระบาดในไทย คือ เดลต้า ยังมีการแพร่ระบาดอยู่ แต่นายกรัฐมนตรียังกำชับกระทรวงสาธารณสุขเตรียมพร้อมรับมือสำหรับ โอไมครอน โดย
การให้บริการฉีดวัคซีนต้อง ครอบคลุมให้ได้สูงสุด หรือเกือบทั้งหมดของประชากรที่ควรจะได้รับวัคซีน ซึ่งคณะแพทย์ได้ยืนยันว่า วัคซีนที่ใช้ในปัจจุบัน จำนวน 2 โดส มีประสิทธิภาพ สามารถป้องกันอาการรุนแรงทั้งสายพันธ์เดลต้าและโอไมครอนได้   ขณะเดียวกัน มีการวินิจฉัยสายพันธุ์โอไมครอนให้ได้อย่างรวดเร็ว เพื่อควบคุมการระบาดของโรค  และต้องมีทีมที่พร้อมจะเข้าไปควบคุมดูแล ไม่ให้มีการแพร่ระบาดเกิดขึ้น
"ทั้งนี้ นายกรัฐมนตรียังย้ำถึงการป้องกัน และควบคุมการแพร่กระจายของเชื้อโควิด-19 ที่ปลอดภัย คือ การใช้ชีวิตประจำวัน ตามมาตรฐานวิถีชีวิตใหม่ มีความรู้ที่ถูกต้อง สิ่งสำคัญที่นายกรัฐมนตรีฝากไว้ คือ ทุกคนจะต้องยึดหลักอนามัยส่วนบุคคล ดูแลตนเองแบบครอบจักรวาล  เคร่งครัด รักษาระเบียบวินัย  สวมหน้ากาก เว้นระยะห่าง  หมั่นล้างมือ และตรวจ ATK  จะช่วยลดการระบาดของโควิดทุกสายพันธุ์ได้"  นายธนกร กล่าว
—————

ที่มา : https://www.thaigov.go.th/news/contents/details/49097