รัฐบาลไทย-ข่าวทำเนียบรัฐบาล-ประชาสัมพันธ์ท่าอากาศยานดอนเมือง เรื่องปิดทางวิ่งฝั่งตะวันตกเพื่อซ่อมแซมพื้นผิวทางวิ่ง


วันพฤหัสบดีที่ 4 พฤศจิกายน 2564
ประชาสัมพันธ์ท่าอากาศยานดอนเมือง เรื่องปิดทางวิ่งฝั่งตะวันตกเพื่อซ่อมแซมพื้นผิวทางวิ่ง
เพิ่มประสิทธิภาพในการใช้งานระยะยาว ครั้งที่ 32/2565
ร.ต.ธานี ช่วงชู ผู้อำนวยการท่าอากาศยานดอนเมือง กล่าวว่า ท่าอากาศยานดอนเมือง (ทดม.) บริษัท ท่าอากาศยานไทย จำกัด (มหาชน) (ทอท.) มีแผนการดำเนินงานการปรับปรุงพื้นผิวทางวิ่ง (Runway) ระหว่างวันที่ 27 ตุลาคม 2564 ถึงวันที่ 23 กรกฎาคม 2565 จำนวน 270 วัน ซึ่งจะเป็นการซ่อมแซมทางวิ่ง 21R - 03L ความยาว ประมาณ 3,400 เมตร (จากความยาวทั้งหมด 3,700 เมตร) ความกว้าง 60 เมตร โดยจะดำเนินการปิดใช้ทางวิ่ง 21R - 03L เป็นช่วงเวลา และยังคงเปิดใช้งานทางวิ่ง 21L - 03R เป็นปกติ ช่วงแรกจะเริ่มดำเนินการซ่อมแซมในระหว่างวันที่ 4 พฤศจิกายน 2564 จนถึง วันที่ 23 กุมภาพันธ์ 2565 (ความยาวประมาณ 2,400 เมตร) รวมถึงได้ออกประกาศเพิ่มเติมเอกสารแถลงข่าวการบิน (AIP Supplement) จากสำนักงานการบินพลเรือนแห่งประเทศไทย (กพท.) เรียบร้อยแล้ว และที่ผ่านมา ทดม.ได้มีการประสานงานและจัดการประชุมเพื่อหารือและรับฟังความคิดเห็นต่าง ๆ ในการซ่อมแซมทางวิ่ง 21R - 03L อยู่เป็นประจำ รวมทั้งมีการกำหนดมาตรการ ขั้นตอน วิธีปฏิบัติและแผนเผชิญเหตุต่างๆ ในการลดผลกระทบที่อาจจะเกิดขึ้น เพื่อไม่ให้เกิดผลกระทบต่อผู้ให้บริการและผู้ใช้บริการ ทดม. ร่วมกับบริษัท วิทยุการบินแห่งประเทศไทย จำกัด (บวท.), สำนักงานการบินพลเรือนแห่งประเทศไทย (กพท.), กองทัพอากาศ, สายการบินที่ให้บริการ ณ ทดม., บริษัทตัวแทนให้บริการภาคพื้น ณ ทดม. และหน่วยงานต่าง ๆ ที่เกี่ยวข้อง และหากสายการบินมีความประสงค์จะเพิ่มปริมาณเที่ยวบิน ทาง ทดม. จะดำเนินการปรับแผนการซ่อมแซม โดยจะมีกำหนดการประชุมแผนการดำเนินงานปรับปรุงพื้นผิวทางวิ่งดังกล่าวทุกวันที่ 15 ของทุกเดือน และหากมีการเปลี่ยนแปลงก็จะทำการออกประกาศนักบิน (NOTAM) อีกครั้ง นอกจากนี้ ทดม.ได้มีการดำเนินงานในระบบการจัดการด้านนิรภัยของสนามบิน (Safety Management) ซึ่งจะมีการตรวจสอบและประเมินความเสี่ยง เพื่อบริหารความปลอดภัย รวมถึงมีแผนเตรียมความพร้อมรองรับสถานการณ์ฉุกเฉิน ทั้งก่อนและตลอดระยะเวลาดำเนินงานจนสิ้นสุดการปรับปรุงซ่อมแซมทางวิ่ง เพื่อให้การบริหารจัดการการจราจรทางอากาศทุกเที่ยวบินมีประสิทธิภาพ เกิดความคล่องตัวและมีความปลอดภัยสูงสุด
ร.ต.ธานี กล่าวต่อว่า ทดม.มั่นใจว่าแผนการซ่อมแซมทางวิ่ง 21R-03L มีความสอดคล้องกับปริมาณอากาศยานที่เข้ามาใช้ในปัจจุบัน และสอดคล้องกับตารางการบินตามนโยบายการเปิดประเทศของรัฐบาล การบริหารจัดการห้วงอากาศและระยะเวลาของแต่ละเที่ยวบินที่จะทำการบินจากสนามบินต้นทาง รวมถึงการบริหารหลุมจอดอากาศยาน จะไม่มีผลกระทบต่อการให้บริการของ ทดม. การปรับปรุงซ่อมแซมทางวิ่งในครั้งนี้ มีความจำเป็นที่ต้องเร่งรัดให้มีการดำเนินการตามแผน เนื่องจากในสถานการณ์ปกติ ทดม. มีการรองรับจำนวนเที่ยวบินจำนวนมากในแต่ละวัน เพื่อให้คุณภาพพื้นผิวทางวิ่ง ทางขับ และลานจอดอากาศยานสามารถรองรับน้ำหนักของอากาศยานขนาดใหญ่ได้อย่างเต็มประสิทธิภาพและความปลอดภัยที่อยู่ในมาตรฐานสากล
ร.ต.ธานี กล่าวทิ้งท้ายว่า ในส่วนของอาคารผู้โดยสาร ทดม. จะจัดเตรียมสิ่งอำนวยความสะดวกให้แก่ผู้โดยสารโดยจะจัดพื้นที่รองรับการพักรอ เพิ่มเก้าอี้ ตลอดจนจัดเจ้าหน้าที่อำนวยความสะดวก รวมทั้งจะจัดเคาน์เตอร์ประชาสัมพันธ์สำหรับผู้โดยสารและผู้ใช้บริการสามารถติดต่อสอบถาม ตลอดจนประสานงานกับหน่วยงานที่เกี่ยวข้องและสายการบินในการให้ความช่วยเหลือผู้โดยสาร ทั้งนี้ ทดม. มุ่งมั่นในการพัฒนาการให้บริการอย่างต่อเนื่องเพื่อให้ผู้โดยสารและผู้ใช้บริการได้รับความปลอดภัย ความสะดวกสบาย และสร้างความประทับใจ ดั่งคำขวัญของ ทอท. “ปลอดภัยคือมาตรฐาน บริการคือหัวใจ” ทดม. ขออภัยในความไม่สะดวกมา ณ โอกาสนี้ หากท่านพบเห็นปัญหาในการให้บริการ หรือปัญหาอื่นๆ สามารถติดต่อไปยัง AOT Contact Center 1722 หรือศูนย์ประชาสัมพันธ์ ทดม. โทร 0 2535 1192 ตลอด 24 ชั่วโมง

ที่มา : https://www.thaigov.go.th/news/contents/details/47805