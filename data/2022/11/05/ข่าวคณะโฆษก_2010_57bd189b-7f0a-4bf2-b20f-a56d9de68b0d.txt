รัฐบาลไทย-ข่าวทำเนียบรัฐบาล-ครม.ร่วมวงอาเซียนด้านสตรี หนุนเท่าเทียมระหว่างเพศ ใช้ดิจิทัลเสริมศักยภาพสตรีสู่ธุรกิจ


วันจันทร์ที่ 18 กรกฎาคม 2565
พิมพ์
ครม.ร่วมวงอาเซียนด้านสตรี หนุนเท่าเทียมระหว่างเพศ ใช้ดิจิทัลเสริมศักยภาพสตรีสู่ธุรกิจ
ครม.ร่วมวงอาเซียนด้านสตรี หนุนเท่าเทียมระหว่างเพศ ใช้ดิจิทัลเสริมศักยภาพสตรีสู่ธุรกิจ
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยหลังการประชุมคณะรัฐมนตรี (ครม.) เมื่อวันที่ 18 กรกฎาคม 2565 ว่า ครม.เห็นชอบร่างถ้อยแถลงร่วมการประชุมรัฐมนตรีอาเซียนด้านสตรี ครั้งที่ 4 ตามที่กระทรวงการพัฒนาสังคมและความมั่นคงของมนุษย์เสนอ ซึ่งมีสาระสำคัญเป็นการยืนยันความมุ่งมั่นในการส่งเสริมความเสมอภาคระหว่างเพศและการเสริมพลังสตรีและเด็กหญิงในภูมิภาคอาเซียนตามวิสัยทัศน์ประชาคมอาเซียน ปี 2568 โดยตระหนักถึง 1) ผลกระทบด้านเพศภาวะในสถานการณ์การแพร่ระบาดของโรคโควิด-19 ต่อสตรีและเด็กหญิง 2) สถานะของสตรีที่มีแนวโน้มอยู่ด้อยกว่าบุรุษ และกลุ่มสตรีที่อาศัยในชนบทที่ยากจน กลุ่มสตรีชาติพันธุ์ สตรีพิการ สตรีย้ายถิ่นฐาน ต้องเผชิญกับความเสี่ยงที่จะถูกละทิ้งไว้ข้างหลัง และมุ่งให้ความสำคัญในการสร้างโอกาสการเข้าถึงของสตรีผ่านการปฏิวัติทางดิจิทัล เช่น  การส่งเสริมผู้ประกอบการสตรีดิจิทัลและการสร้างความเข้มแข็งในการแข่งขันทางดิจิทัลเพื่อให้สตรีของอาเซียนปรับตัว พัฒนา และประสบความสำเร็จภายหลังจากการแพร่ระบาดของโรคโควิด-19 ในภูมิภาคอาเซียน
มากไปกว่านั้น สาระสำคัญของร่างถ้อยแถลงร่วมยังได้ยืนยันถึงการส่งเสริมสตรีใน 2 ด้าน ประกอบด้วย 1) ส่งเสริมสตรีในเศรษฐกิจดิจิทัล ผ่านการปรับปรุงการเข้าถึงการสนับสนุนและข้อมูลด้านการเงิน การฝึกอบอรม เสริมสร้างศักยภาพ โอกาสด้านการตลาดและความเชื่อมโยงนโยบายอื่น ๆ 2) การมีส่วนร่วมของสตรีในกระบวนการตัดสินใจและการกำหนดนโยบาย โดยรับฟังเสียงและความต้องการของสตรี เพื่อประกันว่าการดำเนินนโยบายและแผนงานมีมุมมองมิติเพศภาวะ ทั้งนี้ กระทรวงการพัฒนาสังคมฯ จะแจ้งผลการรับรองร่างถ้อยแถลงร่วมฯ ไปยังสำนักเลขาธิการอาเซียนต่อไป

ที่มา : https://www.thaigov.go.th/news/contents/details/56991