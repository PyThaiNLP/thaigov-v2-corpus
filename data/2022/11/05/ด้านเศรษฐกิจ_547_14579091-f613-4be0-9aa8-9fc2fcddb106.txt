รัฐบาลไทย-ข่าวทำเนียบรัฐบาล-ธอส.แบ่งเบาภาระให้ “บุคลากรทางการแพทย์และสาธารณสุข” ลดดอกเบี้ยเงินกู้เหลือ 1.00% ต่อปี [เงินงวดลดลง 50% นาน 4 เดือน]


วันพุธที่ 4 สิงหาคม 2564
พิมพ์
ธอส.แบ่งเบาภาระให้ “บุคลากรทางการแพทย์และสาธารณสุข” ลดดอกเบี้ยเงินกู้เหลือ 1.00% ต่อปี [เงินงวดลดลง 50% นาน 4 เดือน]
ธอส. เตรียมวงเงิน 8,000 ล้านบาท จัดทำ “โครงการ My Hero: บุคลากรทางการแพทย์และสาธารณสุข” ลดอัตราดอกเบี้ยเงินกู้จากปัจจุบันเหลือเพียง 1.00% ต่อปี นาน 4 เดือน (กันยายน - ธันวาคม 2564) หรือเงินงวดลดลงประมาณ 50% ของเงินงวดเดิม เพื่อแบ่งเบาภาระค่าใช้จ่าย
ธนาคารอาคารสงเคราะห์ ขอบคุณและเป็นกำลังใจให้กับความทุ่มเทของบุคลากรทางการแพทย์และสาธารณสุข ที่เป็นด่านหน้าในการดูแลผู้ป่วย COVID-19 รวมถึงการปฏิบัติหน้าที่ในศูนย์ฉีดวัคซีน เตรียมวงเงิน 8,000 ล้านบาท จัดทำ “โครงการ My Hero: บุคลากรทางการแพทย์และสาธารณสุข” ลดอัตราดอกเบี้ยเงินกู้จากปัจจุบันเหลือเพียง 1.00% ต่อปี นาน 4 เดือน (กันยายน - ธันวาคม 2564) หรือ เงินงวดลดลงประมาณ 50% ของเงินงวดเดิม เพื่อแบ่งเบาภาระค่าใช้จ่ายรายเดือนบุคลากรทางการแพทย์และสาธารณสุข ลงทะเบียนแจ้งความประสงค์เข้าโครงการผ่าน Mobile Application : GHB ALL ได้ตั้งแต่วันที่ 9-29 สิงหาคม 2564
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า เพื่อเป็นการขอบคุณและให้กำลังใจให้บุคลากรทางการแพทย์และสาธารณสุขทั่วประเทศซึ่งถือเป็นผู้ที่เสียสละทุ่มเทปฏิบัติหน้าที่ดูแลรักษาผู้ป่วยจากการแพร่ระบาดของเชื้อไวรัสโคโรนา 2019 (COVID-19) มาอย่างต่อเนื่องตั้งแต่ต้นปี 2563 จนถึงปัจจุบัน รวมถึงการปฏิบัติหน้าที่ในศูนย์ฉีดวัคซีนเพื่อสร้างภูมิคุ้มกัน ป้องกันความสูญเสียให้กับประชาชน ธอส. ในฐานะสถาบันการเงินของรัฐที่มีพันธกิจ “ทำให้คนไทยมีบ้าน” ได้เตรียมวงเงิน 8,000 ล้านบาท จัดทำ “โครงการ My Hero : บุคลากรทางการแพทย์และสาธารณสุข” เพื่อส่งกำลังใจในการปฏิบัติหน้าที่ให้กับบุคลากรการแพทย์และสาธารณสุข โดยลดอัตราดอกเบี้ยเงินกู้เหลือ 1.00% ต่อปี จากทุกอัตราดอกเบี้ยที่บุคลากรการแพทย์และสาธารณสุขใช้อยู่ในปัจจุบันเป็นระยะเวลานาน 4 เดือน คือ ตั้งแต่วันที่ 1 กันยายน – 31 ธันวาคม 2564 ทำให้ภาระค่าใช้จ่ายในด้านที่อยู่อาศัย หรือเงินงวดที่ต้องชำระลดลงทันที อาทิ กรณีวงเงินกู้ 3 ล้านบาท ผ่อน 40 ปี หากอัตราดอกเบี้ยเดิมเท่ากับ MRR - 2% ต่อปี (ปัจจุบันอัตราดอกเบี้ย MRR ธอส. เท่ากับ 6.150% ต่อปี) เงินงวดจะอยู่ที่ 14,800 บาท/เดือน เมื่อลดอัตราดอกเบี้ยเหลือ 1.00% ตามโครงการ เงินงวดจะลดลงเหลือเพียง 7,600 บาท/เดือนเท่านั้น หรือลดลงมากกว่า 50% ของเงินงวดเดิม โดยเงินงวดใหม่ที่ลูกค้าชำระเข้ามาจะตัดชำระทั้งเงินต้นและตัดชำระดอกเบี้ย หรือหากชำระเกินกว่าเงินงวดใหม่ที่ธนาคารกำหนด ส่วนที่เกินธนาคารจะนำไปตัดเงินต้นให้กับลูกค้าอีกด้วย
สำหรับผู้ที่มีสิทธิ์เข้าร่วมโครงการต้องเป็นลูกค้าปัจจุบันของ ธอส. ที่ประกอบอาชีพแพทย์ บุคลากรทางการแพทย์และสาธารณสุขที่ปฏิบัติหน้าที่เป็นบุคลากรด่านหน้าในการดูแลรักษาผู้ป่วยติดเชื้อ COVID-19 รวมถึงการปฏิบัติหน้าที่ในศูนย์ฉีดวัคซีน และมีสถานะบัญชีปกติ ลงทะเบียนแจ้งความประสงค์เข้าร่วมโครงการผ่านออนไลน์เพื่อลดความเสี่ยงจาก COVID-19 ได้ทาง Mobile Application : GHB ALL , GHB Buddy บน Line Application และเว็บไซต์ธนาคารอาคารสงเคราะห์ www.ghbank.co.th ระหว่างวันที่  9 - 29 สิงหาคม 2564 พร้อมแนบหลักฐาน/เอกสารเพื่อแสดงว่าปฏิบัติงานที่เกี่ยวกับการดูแลรักษาผู้ป่วยติดเชื้อ COVID-19 รวมถึงปฏิบัติหน้าที่ในศูนย์ฉีดวัคซีน เช่น บัตรประจำตัวเจ้าหน้าที่ หนังสือรับรองการปฏิบัติงานจากหน่วยงาน
ทั้งนี้ เมื่อครบกำหนดระยะเวลา 4 เดือน ในการรับความช่วยเหลือแบ่งเบาภาระค่าใช้จ่ายตามโครงการแล้ว ลูกค้าจะกลับไปใช้อัตราดอกเบี้ยเงินกู้ตามโครงการเดิมที่เคยเลือกใช้ก่อนเข้าร่วมโครงการโดยไม่ถือว่ามีดอกเบี้ยค้างชำระกับธนาคารแต่อย่างใด สอบถามรายละเอียดเพิ่มเติมได้ที่ ศูนย์ลูกค้าสัมพันธ์(Call Center) โทร 0-2645-9000 หรือ Facebook Fanpage ธนาคารอาคารสงเคราะห์ หรือที่ ธอส. ทุกสาขาทั่วประเทศ และติดตามข้อมูลข่าวสารได้ที่ Application : GHB ALL และ www.ghbank.co.th
https://www.ghbank.co.th/news/detail/public-relations/press-04-08-2021

ที่มา : https://www.thaigov.go.th/news/contents/details/44448