รัฐบาลไทย-ข่าวทำเนียบรัฐบาล-สำนักงานตำรวจแห่งชาติ ชี้แจงข้อวิจารณ์การดำเนินคดีนายตำรวจที่ซ้อมผู้ต้องหาจนเสียชีวิต


วันจันทร์ที่ 30 สิงหาคม 2564
พิมพ์
สำนักงานตำรวจแห่งชาติ ชี้แจงข้อวิจารณ์การดำเนินคดีนายตำรวจที่ซ้อมผู้ต้องหาจนเสียชีวิต
โฆษกสำนักงานตำรวจแห่งชาติ ระบุ ตร.พิจารณาใช้เครื่องพันธนาการผู้ต้องหาตามหลัก “ความจำเป็นและสมควรแก่เหตุ” และดำเนินการทางกฎหมายอย่างรวดเร็วและเด็ดขาด
วันที่ 29 สิงหาคม 2564 พลตำรวจตรี ยิ่งยศ เทพจำนงค์ รองผู้บัญชาการตำรวจภูธรภาค 2 โฆษกสำนักงานตำรวจแห่งชาติ ชี้แจง ดังนี้
1.การใช้เครื่องพันธนาการผู้ต้องหานั้น เจ้าหน้าที่ตำรวจพิจารณาใช้ตามหลัก “ความจำเป็นและสมควรแก่เหตุ” กรณีผู้กำกับโจ้เข้ามอบตัวและปรากฎภาพในสื่อต่าง ๆ ช่วงระหว่างนั่งอยู่ โดยมีเจ้าหน้าที่ตำรวจอยู่ในบริเวณดังกล่าวจำนวนมาก มีการรักษาความปลอดภัยและป้องกันมิให้ผู้กระทำผิดหลบหนี ซึ่งในส่วนของ “สายเคเบิล” ที่นำมาใช้พันข้อมือ (Cable tie) ผู้กำกับโจ้นั้น มีคุณสมบัติที่ทนทานสามารถใช้เป็นเครื่องพันธนาการได้ และสายเคเบิลดังกล่าวก็ยัง “ถูกใช้โดยเจ้าหน้าที่ตำรวจในนานาอารยประเทศ” เช่นกัน “การแจ้งสิทธิแก่ผู้ต้องหา” นั้น เป็นไปตามที่บัญญัติไว้ใน “ประมวลกฎหมายวิธีพิจารณาความอาญา” ซึ่งการที่เจ้าหน้าที่ตำรวจแจ้งสิทธิแก่ผู้ต้องหา ก็เป็นการปฏิบัติหน้าที่ตามกฎหมายอย่างถูกต้องครบถ้วนแล้ว ในส่วนของผู้ต้องหา “มีสิทธิที่จะให้การ หรือ ไม่ให้การก็ได้” โดยเจ้าหน้าที่ตำรวจจะได้สืบสวน สอบสวน รวบรวมพยานหลักฐาน สรุปสำนวนคดีส่งไปยังพนักงานอัยการและนำคดีขึ้นสู่ศาล เพื่อพิจารณาตามกระบวนการยุติธรรมต่อไป
2. คลิปภาพเหตุการณ์ที่เกิดขึ้น เป็นพยานหลักฐานสำคัญที่อาจใช้ลงโทษผู้กระทำผิดกฎหมายได้ ซึ่ง “หากมีการร้องขอจากผู้ที่ถูกข่มขู่ คุกคาม” จากผู้กระทำผิด เจ้าหน้าที่ตำรวจก็พร้อมที่จะปฏิบัติหน้าที่ดูแล รักษาความปลอดภัยให้อย่างเต็มที่  ซึ่งในคดีนี้ เจ้าหน้าที่ตำรวจสามารถติดตาม “จับกุม” นำตัว “7 ผู้ต้องหา” เข้าสู่กระบวนการยุติธรรมได้ทั้งหมดทุกคนที่ถูกออกหมายจับแล้ว จึงขอให้พี่น้องประชาชนเชื่อมั่นและติดตามความคืบหน้าต่อไป
3.ตามคดีที่เกิดขึ้น ผู้กระทำผิดมีการใช้กำลังทำร้ายร่างกายผู้เสียหาย จนนำไปสู่ความสูญเสีย ซึ่งสำนักงานตำรวจแห่งชาติไม่ได้นิ่งนอนใจ เมื่อปรากฏพยานหลักฐานการกระทำผิดอย่างชัดเจน ได้มีการดำเนินการทางวินัยและทางอาญา ตามกฎหมายอย่าง “เด็ดขาดและรวดเร็ว” โดยมีการออกหมายจับเจ้าหน้าที่ตำรวจที่กระทำความผิด และสามารถติดตาม “จับกุมเจ้าหน้าที่ตำรวจทุกคนที่ถูกออกหมายจับมาได้อย่างครบถ้วนแล้ว”
กรณีดังกล่าวจะเป็นตัวอย่าง “เตือนใจ” แก่เจ้าหน้าที่ตำรวจ ให้ปฏิบัติหน้าที่อยู่ในกรอบของกฎหมายอย่างเคร่งครัด

ที่มา : https://www.thaigov.go.th/news/contents/details/45298