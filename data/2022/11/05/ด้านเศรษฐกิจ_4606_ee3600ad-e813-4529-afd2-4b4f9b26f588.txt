รัฐบาลไทย-ข่าวทำเนียบรัฐบาล-รฟท. ถูกชายชุดดำขัดขวางการปฏิบัติหน้าที่ จากกรณีมีผู้บุกรุกเข้ามาใช้ที่ดินของ รฟท.


วันพฤหัสบดีที่ 28 กรกฎาคม 2565
รฟท. ถูกชายชุดดำขัดขวางการปฏิบัติหน้าที่ จากกรณีมีผู้บุกรุกเข้ามาใช้ที่ดินของ รฟท.
บริเวณริมถนนวัฒนธรรม (เทิดพระเกียรติ) โดยไม่ถูกกฎหมาย
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม เปิดเผยว่า เมื่อวันที่ 27 กรกฎาคม 2565 เวลา 09.00 น. เจ้าหน้าที่ รฟท. โดยสำนักงานอาณาบาล ฝ่ายการช่างโยธา และตำรวจรถไฟ ได้ลงพื้นที่ติดตามการแก้ปัญหาการบุกรุกและใช้ประโยชน์จากที่ดินของ รฟท. บริเวณริมถนนวัฒนธรรม (เทิดพระเกียรติ) โดยไม่ถูกกฎหมาย โดยไม่ได้รับอนุญาต บริเวณริมถนนวัฒนธรรม (เทิดพระเกียรติ) โดยได้ดำเนินการเข้าล้อมรั้วและขับไล่ผู้บุกรุกออกจากพื้นที่ เพื่อปกป้องทรัพย์สินของ รฟท.ตามนโยบายนายนิรุฒ มณีพันธ์ ผู้ว่าการรถไฟแห่งประเทศไทย ที่ให้ความสำคัญในการดูแลทรัพย์สินของรถไฟให้เกิดประโยชน์สูงสุดต่อส่วนรวม
อย่างไรก็ตาม ในการลงพื้นที่แก้ปัญหาผู้บุกรุกในวันนี้ มีกลุ่มชายชุดดำ จำนวนประมาณ 20 คน ทำการขัดขวางการล้อมรั้ว และใช้วาจาขมขู่จะใช้ความรุนแรงต่อเจ้าหน้าที่ รฟท. ที่จะเข้ามาดำเนินการแก้ปัญหาการบุกรุก ซึ่งเจ้าหน้าที่ รฟท. จะดำเนินการตามขั้นตอนของกฎหมายต่อไป
ทั้งนี้ ในพื้นที่ดังกล่าวได้พบผู้บุกรุกจำนวน 2 ราย รวมพื้นที่บุกรุกทั้งหมด 4.22 ไร่ รายแรกมีการบุกรุกพื้นที่ของ รฟท. ขนาด 1,500 ตารางเมตร และอีกรายได้บุกรุกพื้นที่ขนาด 5,250 ตารางเมตร อีกทั้งยังพบพฤติกรรมนำที่ดินของ รฟท. ไปปล่อยเช่าช่วงเชิงพาณิชย์อย่างไม่ถูกต้อง โดยให้ยูทูบเบอร์ชื่อดังรายหนึ่งเปิดเป็นร้านหมูกระทะ และยังปล่อยเช่าเปิดเป็นเต็นท์รถอีก 5 เต็นท์ รวมถึงอู่ซ่อมรถอีก 1 แห่ง
ที่ผ่านมา รฟท. ได้เข้าไปแก้ปัญหาโดยยึดหลักความถูกต้องและตามระเบียบขั้นตอนของกฎหมายอย่างเคร่งครัด ทั้งนี้ ได้เข้าแจ้งความดำเนินคดีที่สถานีตำรวจนครบาลห้วยขวาง กองบังคับการตำรวจนครบาล 1 พร้อมกับนำเอกสารไปติดประกาศแจ้งเตือนให้ผู้บุกรุกดำเนินการขนย้ายทรัพย์สินออกแต่ผู้บุกรุกไม่ปฏิบัติตาม และเข้าใช้พื้นที่โดยไม่ได้รับอนุญาต รวมทั้ง นำไปปล่อยเช่าช่วงต่อ ซึ่งเป็นการกระทำที่ผิดกฎหมาย จึงเป็นเหตุให้ รฟท. ต้องปกป้องทรัพย์สินขององค์กร จึงได้เข้าไปดำเนินการล้อมรั้ว และดำเนินการขับไล่ พร้อมกับถ่ายภาพและบันทึกวิดีโอไว้เป็นหลักฐาน เพื่อปกป้องทรัพย์สินของ รฟท. ซึ่งเป็นทรัพย์สินของแผ่นดินให้เกิดความถูกต้อง
ท้ายนี้ รฟท. ขอย้ำว่าในการดำเนินการแก้ไขปัญหาการบุกรุกที่ดินทุกพื้นที่ รฟท. ได้มีแนวทางปฏิบัติโดยยึดหลักตามความถูกต้องของกฎหมาย ควบคู่กับหลักจริยธรรมและธรรมาภิบาล เพื่อให้เกิดความเท่าเทียม เสมอภาค ไม่มีการเลือกปฏิบัติ และสามารถดูแลพิทักษ์ทรัพย์สินของ รฟท. เพื่อให้เกิดประโยชน์สูงสุดต่อองค์กร ประชาชน และประเทศชาติ

ที่มา : https://www.thaigov.go.th/news/contents/details/57379