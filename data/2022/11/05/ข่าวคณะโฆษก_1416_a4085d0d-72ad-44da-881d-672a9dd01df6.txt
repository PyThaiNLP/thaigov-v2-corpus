รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ห่วงใยสุขภาพของประชาชนในช่วงอากาศร้อน หวั่นเกิดภาวะโรคลมแดดไม่รู้ตัวเสี่ยงอันตรายถึงชีวิตได้ แนะบริโภคน้ำสะอาดให้มากและหมั่นสังเกตอาการอยู่เสมอ


วันพฤหัสบดีที่ 14 เมษายน 2565
พิมพ์
โฆษกรัฐบาลเผย นายกฯ ห่วงใยสุขภาพของประชาชนในช่วงอากาศร้อน หวั่นเกิดภาวะโรคลมแดดไม่รู้ตัวเสี่ยงอันตรายถึงชีวิตได้ แนะบริโภคน้ำสะอาดให้มากและหมั่นสังเกตอาการอยู่เสมอ
โฆษกรัฐบาลเผย นายกฯ ห่วงใยสุขภาพของประชาชนในช่วงอากาศร้อน หวั่นเกิดภาวะโรคลมแดดไม่รู้ตัวเสี่ยงอันตรายถึงชีวิตได้ แนะบริโภคน้ำสะอาดให้มากและหมั่นสังเกตอาการอยู่เสมอ
วันที่ 14 เมษายน 2565 นายธนกร วังบุญคงชนะ โฆษกประจำสำนักนายกรัฐมนตรี เผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ห่วงใยพี่น้องประชาชนจากสภาพอากาศที่ร้อนมากขึ้นในช่วงนี้ อาจเพิ่มความเสี่ยงเป็นโรคลมแดดหรือฮีทสโตรก (Heatstroke) ซึ่งเกิดจากการอยู่ในที่ร้อนจัดนานเกินไปจนร่างกายมีอุณหภูมิสูงกว่าปกติและไม่สามารถปรับตัวได้ โดยแนะนำให้ปฏิบัติตามคำแนะนำของกระทรวงสาธารณสุข เช่น ดื่มน้ำสะอาดให้มาก หลีกเลี่ยงกิจกรรมกลางแจ้งช่วงแดดจัด และอยู่ในบริเวณที่มีอากาศถ่ายเทสะดวก เพื่อลดความเสี่ยงในการเกิดโรค จากสภาพภูมิอากาศของประเทศไทยที่สูงขึ้นในช่วงหน้าร้อน อาจทำให้เกิดภาวะโรคลมแดดได้ง่ายและเป็นอันตรายถึงชีวิตหากไม่ได้รับการรักษาอย่างทันท่วงที โดยเฉพาะในกลุ่มเด็กเล็ก ผู้สูงอายุ ผู้มีโรคประจำตัว หญิงตั้งครรภ์ และผู้ที่มีพฤติกรรมเสี่ยง เช่น ดื่มน้ำน้อย บริโภคเครื่องดื่มแอลกอฮอล์หรือคาเฟอีน ออกกำลังกายหรือทำงานในสภาพอากาศร้อนจัด ใส่เสื้อผ้าหนา มีสีเข้มทึบ หรือปกปิดร่างกายมิดชิดเกินไป รวมถึงพักผ่อนน้อย
นายธนกรกล่าวว่า กระทรวงสาธารณสุขแนะนำให้หมั่นสังเกตอาการสำคัญเบื้องต้น หากพบว่าตนเองหรือบุคคลรอบข้างมีอาการตัวร้อนจัดขึ้นเรื่อย ๆ ไม่มีเหงื่อออก สับสนหรือมึนงง ผิวหนังเป็นสีแดง และแห้ง ให้รีบแจ้งบุคคลใกล้ชิดและทำการปฐมพยาบาลเบื้องต้นด้วยการนำผู้ป่วยเข้าที่ร่มหรือห้องที่มีความเย็น ให้นอนราบยกเท้าและสะโพกสูง คลายเสื้อผ้าออก ใช้ผ้าชุบน้ำเย็นเช็ดตามตัว รวมถึงเปิดพัดลมเป่าเพื่อระบายความร้อน และในกรณีมีอาการหมดสติให้ผู้ป่วยนอนตะแคงเพื่อป้องกันโคนลิ้นอุดทางเดินหายใจและรีบนำส่งโรงพยาบาลใกล้บ้านหรือโทรแจ้งสายด่วนฉุกเฉิน 1669 โดยประชาชนสามารถติดตามข่าวสารเพื่อความรู้ความเข้าใจที่ถูกต้องจากกรมอนามัย กระทรวงสาธารณสุข   นายกรัฐมนตรีห่วงใยสุขภาพพี่น้องประชาชนจากสภาพอากาศที่ร้อนขึ้น โดยกำชับหน่วยงานที่ดูแลด้านสาธารณสุขเผยแพร่ข้อมูลหรือคำแนะนำที่เป็นประโยชน์แก่ประชาชนเพื่อเสริมสร้างความรู้ ความเข้าใจอย่างต่อเนื่อง รวมทั้ง ทราบการปฐมพยาบาลเบื้องต้นอย่างถูกวิธี พร้อมแนะนำประชาชนป้องกันการเกิดโรคลมแดดได้ หากมีความจำเป็นต้องอยู่กลางแจ้งเป็นเวลานานควรป้องกันตนเองจากความร้อนด้วยหมวก ร่ม แว่นตา ดื่มน้ำสะอาดให้มากประมาณ 10-12 แก้วต่อวัน หลีกเลี่ยง สุรา ชา หรือกาแฟ สวมใส่เสื้อสีสว่าง โปร่ง ระบายความร้อนได้ดี รวมถึงอยู่ในที่ร่มมีอากาศถ่ายเทสะดวก และ เพื่อลดความเสี่ยงในการเกิดภาวะฮีทสโตรก

ที่มา : https://www.thaigov.go.th/news/contents/details/53601