รัฐบาลไทย-ข่าวทำเนียบรัฐบาล-กรมทางหลวงขานรับนโยบาย “คมนาคมสีสัน สร้างสรรค์ประเทศไทย” เร่งปรับปรุงภูมิทัศน์ทางหลวงรับเทศกาลปีใหม่ 2565


วันพุธที่ 10 พฤศจิกายน 2564
กรมทางหลวงขานรับนโยบาย  “คมนาคมสีสัน สร้างสรรค์ประเทศไทย” เร่งปรับปรุงภูมิทัศน์ทางหลวงรับเทศกาลปีใหม่ 2565
เป็นการอำนวยความสะดวกในการเดินทางแก่ประชาชนพร้อมทั้งส่งเสริมทัศนียภาพระหว่างการเดินทาง ช่วยหนุนการท่องเที่ยวภายในประเทศและกระตุ้นเศรษฐกิจในท้องถิ่น
กรมทางหลวง (ทล.) กระทรวงคมนาคม เตรียมความพร้อมปรับปรุงทางหลวงให้สวยงามตามนโยบาย “คมนาคมสีสัน สร้างสรรค์ประเทศไทย” ของนายศักดิ์สยาม ชิดชอบ รัฐมนตรีว่าการกระทรวงคมนาคม ที่ได้สั่งการให้ ทล. เตรียมความพร้อมในทุกด้าน โดยเฉพาะเรื่องการอำนวยความสะดวกในการเดินทางและปรับปรุงทัศนียภาพทางหลวงให้มีความสวยงามทันช่วงเทศกาลปีใหม่ 2565
นายสราวุธ ทรงศิวิไล อธิบดีกรมทางหลวง เปิดเผยถึงการปรับปรุงทางหลวงเพื่อรองรับ
การเดินทางท่องเที่ยวของประชาชนในช่วงเทศกาลปีใหม่ 2565 ตามนโยบาย “คมนาคมสีสัน สร้างสรรค์ประเทศไทย” ว่า นโยบายดังกล่าวเป็นการอำนวยความสะดวกในการเดินทางแก่ประชาชนพร้อมทั้งส่งเสริมทัศนียภาพระหว่างการเดินทาง ช่วยหนุนการท่องเที่ยวภายในประเทศและกระตุ้นเศรษฐกิจในท้องถิ่น ปัจจุบัน ทล. ได้เริ่มดำเนินการแล้ว 2 โครงการดังนี้
1. โครงการเตรียมความพร้อมจุดเช็กอินกรมทางหลวง เริ่มทำความสะอาด ตกแต่ง ปรับปรุงป้ายและจัดเตรียมจุดเช็กอินให้อยู่ในสภาพสมบูรณ์ เพื่อรองรับการเดินทางท่องเที่ยวของประชาชนในช่วงเทศกาลปีใหม่ 2565 ตามนโยบายดังกล่าว โดยดำเนินการใน 11 จังหวัด จำนวน 11 จุด ได้แก่
- ดอยอินทนนท์ จังหวัดเชียงใหม่
- โค้งปิ้งงู จังหวัดสกลนคร
- จุดกางเต็นท์ เขาค้อ จังหวัดเพชรบูรณ์
- แยกไดโนเสาร์ จังหวัดขอนแก่น
- อุโมงค์สัตว์ข้ามวังน้ำเขียว จังหวัดปราจีนบุรี
- จุดพักรถลำตะคลอง จังหวัดนครราชสีมา
- จุดกางเต็นท์หมวดทางหลวงบ้านไร่ จังหวัดอุทัยธานี
- แยกห้วยมงคล จังหวัดประจวบคีรีขันธ์
- โค้งมโนราห์ จังหวัดพัทลุง
- จุดพักสูดอากาศบริสุทธิ์เขาช้างสี จังหวัดนครศรีธรรมราช
- วงเวียนปลาพะยูน จังหวัดตรัง
2. โครงการปรับปรุงทางหลวงให้สวยงาม ระยะที่ 1 ประกอบด้วย 3 แผนงานดังนี้
- แผนงานเพิ่มศักยภาพถนนสายต้นไม้และดอกไม้ โดยดำเนินการบำรุงรักษาหรือปลูกเพิ่มในจังหวัดที่มีไม้ยืนต้นออกดอกสีสันสวยงามบริเวณสองข้างทางหลวง ด้วยพันธุ์ไม้ประจำถิ่นเพื่อสร้างเอกลักษณ์ของเส้นทางใน 15 จังหวัด จำนวน 20 แห่ง
- แผนงาน 1 จังหวัด 1 ถนนสวยงาม ดำเนินการในทุกจังหวัดทั่วประเทศโดยการปรับปรุงภูมิทัศน์สองข้าง บริเวณทางแยกต่างระดับหรือบริเวณเกาะกลางเพื่อเป็นแลนด์มาร์กใหม่ในการเดินทางท่องเที่ยว จำนวน 77 แห่ง โดยในเบื้องต้นจะนำร่องถนนเฉลิมพระเกียรติที่อยู่ในความรับผิดชอบของ ทล.
- แผนงานปรับปรุงจุดให้บริการประชาชน ดำเนินการในจังหวัดท่องเที่ยว 4 จังหวัด ได้แก่ จังหวัดตาก อุบลราชธานี ศรีสะเกษ และกาญจนบุรี โดยได้ทำการปรับปรุงห้องน้ำบริการประชาชนและลาน กางเต็นท์ จุดจอดรถ ไฟฟ้าแสงสว่าง ป้ายแนะนำภายนอกและภายในบริเวณจุดบริการประชาชน
ทล. พร้อมนำนโยบายไปสู่การปฏิบัติเพื่อให้ทางหลวงมีภูมิทัศน์ที่สวยงามที่มาพร้อมกับความปลอดภัย โดยเฉพาะการปลูกต้นไม้ ดอกไม้สองข้างทางหลวงให้มีความร่มรื่นสบายตา ดังนั้นจะพิจารณาเส้นทางที่มีศักยภาพก่อนปรับปรุงหรือดูแลบำรุงรักษาในสิ่งที่มีอยู่ ช่วยส่งเสริมคุณภาพชีวิตและเศรษฐกิจของประชาชนในพื้นที่และสร้างเส้นทางแห่งการท่องเที่ยวต่อไป

ที่มา : https://www.thaigov.go.th/news/contents/details/48034