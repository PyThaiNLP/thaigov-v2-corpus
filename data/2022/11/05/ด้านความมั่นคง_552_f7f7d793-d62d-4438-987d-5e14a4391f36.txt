รัฐบาลไทย-ข่าวทำเนียบรัฐบาล-เฮ้ง ฉุน! นายจ้างทุบตีทำร้ายร่างกายลูกจ้าง ส่งพนักงานตรวจแรงงานพร้อมทีมสหวิชาชีพตรวจสอบ พบผิดลงโทษหนัก


วันพฤหัสบดีที่ 9 ธันวาคม 2564
พิมพ์
เฮ้ง ฉุน! นายจ้างทุบตีทำร้ายร่างกายลูกจ้าง ส่งพนักงานตรวจแรงงานพร้อมทีมสหวิชาชีพตรวจสอบ พบผิดลงโทษหนัก
สุชาติ รมว.แรงงาน ส่งพนักงานตรวจแรงงานพร้อมประสานทีมสหวิชาชีพตรวจสอบ ช่วยเหลือลูกจ้าง ถูกนายจ้างทำร้ายร่างกาย ลั่นหากนายจ้างกระทำความผิดเข้าข่ายบังคับใช้แรงงาน หรือเข้าข่ายการค้ามนุษย์ด้านแรงงาน ต้องลงโทษสถานหนัก
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า พลเอก ประวิตร วงษ์สุวรรณ รองนายกรัฐมนตรี ที่กำกับดูแลภารกิจกระทรวงแรงงาน ได้มอบนโยบายให้ดูแลลูกจ้างให้ได้รับการคุ้มครองด้านแรงงานได้รับสิทธิประโยชน์ที่พึงได้ เพื่อให้มีคุณภาพชีวิตที่ดี รวมถึงนโยบายด้านการป้องกันและแก้ไขปัญหาการค้ามนุษย์ ที่จะต้องไม่มีการใช้แรงงานเด็ก ไม่มีการใช้แรงงานบังคับ ไม่มีการใช้แรงงานขัดหนี้ และไม่มีการค้ามนุษย์ด้านแรงงาน จากกรณีที่มีข่าวนายจ้างทำร้ายร่างกายทุบตีกระทำทารุณกรรมต่อลูกจ้างเป็นประจำทุกวันและบังคับให้กินสิ่งปฏิกูล ซึ่งปรากฏบาดแผลตามใบหน้าและร่างกาย ที่จังหวัดสิงห์บุรี จึงได้สั่งการให้กรมสวัสดิการและคุ้มครองแรงงานส่งพนักงานตรวจแรงงานลงพื้นที่ในวันที่ 7 ธันวาคม 2564 พร้อมประสานทีมสหวิชาชีพ ประกอบด้วย พัฒนาสังคมและความมั่นคงของมนุษย์ ป้องกันจังหวัด เจ้าหน้าที่ตำรวจ เข้าตรวจสอบข้อเท็จจริงทั้งในส่วนของการปฏิบัติตามกฎหมายคุ้มครองแรงงานว่าปฏิบัติถูกต้องหรือไม่อย่างไร เช่น มีการจ่ายค่าจ้าง ค่าล่วงเวลา จัดเวลาทำงานและวันหยุด ให้ถูกต้องหรือไม่ เป็นต้น โดยให้ดำเนินการเรียกสิทธิประโยชน์ให้ลูกจ้างตามกฎหมาย ในส่วนของการทำร้ายร่างกายทีมสหวิชาชีพจะได้พิจารณาว่าเป็นการทารุณกรรมเข้าข่ายบังคับใช้แรงงาน หรือการค้ามนุษย์ด้านแรงงานหรือไม่อย่างไร หากพบการกระทำความผิดเรื่องใดก็จะให้เจ้าหน้าที่ร้องทุกข์กล่าวโทษดำเนินคดีต่อไป ส่วนตัวลูกจ้างในเบื้องต้นได้สั่งการให้ดูแลรักษาทั้งสภาพร่างกายและจิตใจฟื้นฟูให้กลับมาสู่สภาพปกติโดยเร็ว
นายนิยม สองแก้ว อธิบดีกรมสวัสดิการและคุ้มครองแรงงาน กล่าวเพิ่มเติมว่า ลูกจ้างผู้เสียหายชื่อนายจิราวัฒน์ เล้าสุวรรณ หรือ ฟ้า อายุ 29 ปี ทำงานที่ร้านไทยถาวร อำเภออินทร์บุรี จังหวัดสิงห์บุรี จำหน่ายวัสดุการเกษตร และเพาะพันธุ์สุนัขจำหน่าย ซึ่งทำงานที่นี่มากว่า 10 ปี เนื่องจากเป็นหลานของเจ้าของร้านซึ่งเป็นน้องสาวของมารดา ได้อุปการะส่งเสียให้เรียนหนังสือเป็นผู้อุปถัมภ์ครอบครัวมาตั้งแต่ยังเด็ก โดยปฏิบัติหน้าที่ช่วยงานที่บ้าน ทำความสะอาด เลี้ยงสุนัข ซึ่งเจ้าหน้าที่จะได้ตรวจสอบข้อเท็จจริงว่ามีความผูกพันเป็นนายจ้าง ลูกจ้าง ต่อกันหรือไม่ ปัจจุบันนายฐปนวัชร เล้าสุวรรณ พี่ชายผู้เสียหายได้รับนายจิราวัฒน์ฯ มาอยู่ด้วย และได้เข้าแจ้งความที่สถานีตำรวจภูธรอินทร์บุรี ซึ่งในเบื้องตนเจ้าหน้าที่ได้รายงานถึงการกระทำที่รุนแรงของนายจ้างอาจเข้าข่ายกระทำความผิดฐานบังคับใช้แรงงานหรือบริการ มีโทษจําคุกตั้งแต่ 6 เดือน - 4 ปี และปรับ ตั้งแต่ 50,000 – 400,000 บาท ต่อผู้เสียหาย 1 คน หรือทั้งจำทั้งปรับ หากกระทำความผิดฐานบังคับใช้แรงงานหรือบริการ เป็นเหตุให้ได้รับอันตรายสาหัส จําคุก ตั้งแต่ 8 - 20 ปี และปรับตั้งแต่ 800,000 – 2,000,000 บาท หรือจําคุกตลอดชีวิต

ที่มา : https://www.thaigov.go.th/news/contents/details/49314