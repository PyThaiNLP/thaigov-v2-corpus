รัฐบาลไทย-ข่าวทำเนียบรัฐบาล-กรมการขนส่งทางบกเชิญชวนคนไทยใช้รถยนต์พลังงานไฟฟ้าลดภาษีรถประจำปีรถยนต์ไฟฟ้าลงร้อยละ 80 เป็นเวลา 1 ปี เฉพาะรถยนต์ไฟฟ้าที่จดทะเบียนระหว่างวันที่ 1 ตุลาคม 2565 - 30 กันยายน 2568


วันพุธที่ 27 กรกฎาคม 2565
กรมการขนส่งทางบกเชิญชวนคนไทยใช้รถยนต์พลังงานไฟฟ้าลดภาษีรถประจำปีรถยนต์ไฟฟ้าลงร้อยละ 80 เป็นเวลา 1 ปี เฉพาะรถยนต์ไฟฟ้าที่จดทะเบียนระหว่างวันที่ 1 ตุลาคม 2565 - 30 กันยายน 2568
...
กรมการขนส่งทางบกเชิญชวนคนไทยใช้รถยนต์พลังงานไฟฟ้าลดภาษีรถประจำปีรถยนต์ไฟฟ้าลงร้อยละ 80 เป็นเวลา 1 ปี เฉพาะรถยนต์ไฟฟ้าที่จดทะเบียนระหว่างวันที่ 1 ตุลาคม 2565 - 30 กันยายน 2568 ส่งเสริมการใช้รถพลังงานสะอาด ลดมลพิษทางอากาศอย่างยั่งยืน
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เปิดเผยว่า คณะรัฐมนตรีได้มีมติเห็นชอบมาตรการสนับสนุนการใช้รถยนต์ไฟฟ้าภายในประเทศ ตามแผนการผลักดันให้ประเทศไทยเป็นฐานการผลิตรถยนต์ไฟฟ้าที่สำคัญแห่งหนึ่งของโลก และตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ให้มีการสนับสนุนการใช้รถยนต์ไฟฟ้าเพิ่มมากขึ้น ซึ่งสอดคล้องกับแผนแม่บทภายใต้ยุทธศาสตร์ชาติ 20 ปี ประเด็นด้านอุตสาหกรรมและบริการแห่งอนาคต เพื่อส่งเสริมและสร้างแรงจูงใจในการใช้ยานยนต์ไฟฟ้าที่เป็นมิตรต่อสิ่งแวดล้อม ช่วยกระตุ้นระบบเศรษฐกิจการผลิตยานยนต์ไฟฟ้าในภาพรวมของประเทศ ช่วยลดปริมาณการปล่อยก๊าซคาร์บอนไดออกไซด์ (CO2) และปริมาณ PM 2.5 ในอากาศ กรมการขนส่งทางบก (ขบ.) จึงได้เสนอร่างพระราชกฤษฎีกาลดภาษีประจำปีสำหรับรถที่ขับเคลื่อนด้วยพลังงานไฟฟ้าเพียงอย่างเดียวตามกฎหมายว่าด้วยรถยนต์ พ.ศ. .... ซึ่งเป็นการลดอัตราภาษีประจำปีสำหรับรถที่ขับเคลื่อนด้วยพลังงานไฟฟ้าเพียงอย่างเดียวที่จดทะเบียนระหว่างวันที่ 1 ตุลาคม 2565 ถึง วันที่ 30 กันยายน 2568 ลงร้อยละ 80 ของอัตราที่กำหนดตาม (11) ของอัตราภาษีประจำปีท้ายพระราชบัญญัติรถยนต์ พ.ศ. 2522 เป็นระยะเวลา 1 ปี นับแต่วันที่จดทะเบียน ทั้งนี้ หลังจาก ครม. ได้เห็นชอบร่างพระราชกฤษฎีกาลดภาษีประจำปีสำหรับรถที่ขับเคลื่อนด้วยพลังงานไฟฟ้าเพียงอย่างเดียวตามกฎหมายว่าด้วยรถยนต์ พ.ศ. .... แล้ว ขบ. จะดำเนินการประสานข้อมูลชี้แจ้งต่อสำนักงานคณะกรรมการกฤษฎีกา ในการตรวจพิจารณาร่างพระราชกฤษฎีกาฯ และนำร่างขึ้นทูลเกล้าฯ ถวายเพื่อทรงลงพระปรมาภิไธย และลงประกาศในราชกิจจานุเบกษาต่อไป โดยรถยนต์ที่ใช้พลังงานไฟฟ้าถือว่าเป็นนวัตกรรมที่เป็นมิตรต่อสิ่งแวดล้อม รวมทั้งช่วยประหยัดค่าน้ำมันเชื้อเพลิงและภาษีประจำปีให้กับเจ้าของรถได้อีกทางหนึ่งด้วย ประชาชนที่สนใจสามารถตรวจสอบรายละเอียดของรถยนต์ไฟฟ้าที่สามารถนำมาจดทะเบียนและอัตราภาษีประจำปีสำหรับรถประเภทต่าง ๆ ได้ที่เว็บไซต์ของ ขบ. www.dlt.go.th

ที่มา : https://www.thaigov.go.th/news/contents/details/57335