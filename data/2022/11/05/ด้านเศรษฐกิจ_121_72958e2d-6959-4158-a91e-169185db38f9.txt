รัฐบาลไทย-ข่าวทำเนียบรัฐบาล-รัฐบาลเริ่มจ่ายเงินช่วยเหลือชาวไร่อ้อยที่ตัดอ้อยสดคุณภาพดี 1.2 แสนราย ผ่านบัญชี ธ.ก.ส. 24 มิถุนายน นี้


วันพุธที่ 23 มิถุนายน 2564
พิมพ์
รัฐบาลเริ่มจ่ายเงินช่วยเหลือชาวไร่อ้อยที่ตัดอ้อยสดคุณภาพดี 1.2 แสนราย ผ่านบัญชี ธ.ก.ส. 24 มิถุนายน นี้
รัฐมนตรีว่าการกระทรวงอุตสาหกรรม เผยมติคณะรัฐมนตรีเห็นชอบโครงการช่วยเหลือเกษตรกรชาวไร่อ้อยตัด อ้อยสดเพื่อลดฝุ่น PM 2.5 ฤดูการผลิตปี 2563/2564 ในอัตรา 120 บาท/ตันอ้อย โดยจะเริ่มจ่ายเงินช่วยเหลือชาวไร่อ้อยที่ตัดอ้อยสดคุณภาพดีตาม พ.ร.บ.อ้อยและน้ำตาลทราย
นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม เปิดเผยว่า จากมติคณะรัฐมนตรี เมื่อวันที่11 พฤษภาคม 2564 เห็นชอบโครงการช่วยเหลือเกษตรกรชาวไร่อ้อยตัด อ้อยสดเพื่อลดฝุ่น PM 2.5 ฤดูการผลิตปี 2563/2564 ในอัตรา 120 บาทต่อตันอ้อย โดยจะเริ่มจ่ายเงินช่วยเหลือชาวไร่อ้อยที่ตัดอ้อยสดคุณภาพดีตามพระราชบัญญัติอ้อยและน้ำตาลทรายที่มีสิทธิ์ได้รับเงินช่วยเหลือ ในวันที่ 24 มิถุนายน 2564 ผ่านบัญชีธนาคารเพื่อการเกษตรและสหกรณ์การเกษตร (ธ.ก.ส.) ของชาวไร่อ้อยแต่ละรายโดยตรงจำนวน 121,010 ราย มีปริมาณอ้อยสดส่งโรงงาน 48,919,059 ตัน  ซึ่งในจำนวนนี้มีชาวไร่อ้อยที่ข้อมูลและเอกสารยังไม่ถูกต้อง จำนวน 353 ราย และข้อมูลบัญชีไม่ถูกต้อง จำนวน 343 ราย โดยการจ่ายเงินช่วยเหลือเป็นไปตามกรอบระยะเวลาที่ได้กำหนดไว้ และคาดว่าจะจ่ายเงินช่วยเหลือครบทุกรายภายในเดือนกรกฎาคมนี้
นายกอบชัย สังสิทธิสวัสดิ์ ปลัดกระทรวงอุตสาหกรรมในฐานะประธานกรรมการอ้อยและน้ำตาลทรายกล่าวเพิ่มเติมว่า จากนโยบายในการช่วยเหลือชาวไร่อ้อยที่ตัดอ้อยสด เพื่อแก้ไขปัญหาอ้อย ไฟไหม้ และข้อร้องเรียนจากประชาชนที่ได้รับผลกระทบจากปัญหาฝุ่น PM 2.5 สอดคล้องกับยุทธศาสตร์ชาติด้านการสร้างการเติบโตบนคุณภาพชีวิตที่เป็นมิตรต่อสิ่งแวดล้อม ส่งผลทำให้ปริมาณอ้อยไฟไหม้มีแนวโน้มลดลงเป็นอย่างมาก กระทรวงอุตสาหกรรม โดยสำนักงานคณะกรรมการอ้อยและน้ำตาลทราย (สอน.) จึงได้วางแผนกำหนดมาตรการแก้ไขปัญหาอ้อยไฟไหม้อย่างต่อเนื่อง โดยได้ตั้งเป้าในฤดูการผลิตปี2564/2565 อ้อยไฟไหม้เหลือร้อยละ 10 ด้วยมาตรการส่งเสริมให้ราคาอ้อยสดสูงกว่าอ้อยไฟไหม้ การกำหนดโทษปรับโรงงานที่รับอ้อยไฟไหม้เกินเกณฑ์ที่กำหนด การจัดหาเครื่องสางใบอ้อยให้ชาวไร่อ้อยยืมใช้ฟรี จำนวน 176 เครื่อง การสนับสนุนสินเชื่อดอกเบี้ยต่ำให้เกษตรกรชาวไร่อ้อยกู้เพื่อซื้อเครื่องจักรกลการเกษตร รถตัดอ้อย และเครื่องจักรกลอื่น ๆ มาใช้ในไร่อ้อย การหักเงินชาวไร่อ้อยที่ส่งอ้อยไฟไหม้ในอัตราตันละ 30 บาท จ่ายคืนให้กับชาวไร่อ้อยที่ตัดอ้อยสดคุณภาพดีทุกราย รวมถึงขอรับการสนับสนุนเงินช่วยเหลือจากรัฐบาลเพื่อลดต้นทุนการตัดอ้อยสดให้กับชาวไร่อ้อยในอัตราที่เหมาะสม
นายเอกภัทร วังสุวรรณ เลขาธิการคณะกรรมการอ้อยและน้ำตาลทราย กล่าวปิดท้ายว่า ชาวไร่อ้อยที่มีสิทธิได้รับเงินช่วยเหลือสามารถตรวจสอบสถานะการโอนเงินไปยังบัญชีของท่านผ่านไลน์ตรวจสิทธิ์อ้อยหากบัญชีของท่านไม่มีปัญหาระบบจะแจ้งว่า "บัญชีพร้อมโอน" และหากได้รับการโอนแล้วระบบจะแจ้งว่า“โอนเงินสำเร็จแล้ว” กรณีระบบแจ้งว่าบัญชีของท่าน “ไม่สามารถรับโอนได้” ระบบจะแจ้งให้ทราบว่าไม่สามารถโอนได้เนื่องจากกรณีใด ให้ผู้ตรวจสิทธิ์ฯ รีบแจ้งดำเนินการแก้ไขผ่านโรงงานคู่สัญญาของท่านและให้โรงงานทำหนังสือรับรองมายังสำนักบริหารอ้อยและน้ำตาลทรายเพื่อรับรองและส่งให้สำนักงานคณะกรรมการอ้อยและน้ำตาลทราย พิจารณาตรวจสอบร่วมกับ ธ.ก.ส. เพื่อเร่งดำเนินการเบิกจ่ายต่อไป
สำหรับการแก้ไขปัญหาอ้อยไฟไหม้ในปีที่ผ่านมาได้รับความร่วมมืออย่างดียิ่งจากทุกภาคส่วนตั้งแต่ผู้ว่าราชการจังหวัด อุตสาหกรรมจังหวัดที่มีพื้นที่ปลูกอ้อยทั้ง 47 จังหวัดทั่วประเทศ หน่วยงานภาครัฐที่เกี่ยวข้อง โรงงานน้ำตาล สมาคมชาวไร่อ้อย และชาวไร่อ้อย ที่ได้ร่วมกันรณรงค์แก้ไขปัญหาอ้อยไฟไหม้อย่างจริงจัง สำหรับในฤดูการผลิตปี 2564/2565 นี้ สอน. หวังเป็นอย่างยิ่งว่าเราจะจับมือกันก้าวไปสู่เกษตรปลอดการเผา ร่วมกันแก้ไขปัญหาอ้อยไฟไหม้ให้หมดไปจากประเทศไทย
#รัฐมนตรีว่าการกระทรวงอุตสาหกรรม #กระทรวงอุตสาหกรรม #สำนักงานคณะกรรมการอ้อยและน้ำตาลทราย #รัฐบาลช่วยเหลือชาวไร่อ้อยที่ตัดอ้อยสดคุณภาพดี

ที่มา : https://www.thaigov.go.th/news/contents/details/43039