รัฐบาลไทย-ข่าวทำเนียบรัฐบาล-กระทรวงอุตสาหกรรม ยืนยันระงับข้อพิพาทเหมืองทอง ยึดประโยชน์สูงสุดของประเทศเป็นหลัก


วันอังคารที่ 2 พฤศจิกายน 2564
พิมพ์
กระทรวงอุตสาหกรรม ยืนยันระงับข้อพิพาทเหมืองทอง ยึดประโยชน์สูงสุดของประเทศเป็นหลัก
กระทรวงอุตสาหกรรม ยืนยันอนุญาโตตุลาการในคดีข้อพิพาทเหมืองทอง เลื่อนการออกคำชี้ขาดจากกำหนดการเดิม 31 ตุลาคม 2564 ออกไปเป็นวันที่ 31 มกราคม 2565 เนื่องจากการเจรจาระงับข้อพิพาทของทั้งสองฝ่ายมีแนวโน้มและทิศทางที่ดี
กระทรวงอุตสาหกรรม ยืนยันระงับข้อพิพาทเหมืองทอง ยึดประโยชน์สูงสุดของประเทศเป็นหลัก
กระทรวงอุตสาหกรรม ยืนยันอนุญาโตตุลาการในคดีข้อพิพาทเหมืองทอง เลื่อนการออกคำชี้ขาดจากกำหนดการเดิม 31 ตุลาคม 2564 ออกไปเป็นวันที่ 31 มกราคม 2565 เนื่องจากการเจรจาระงับข้อพิพาทของทั้งสองฝ่ายมีแนวโน้มและทิศทางที่ดี โดยคณะกรรมการดำเนินการระงับข้อพิพาทฝ่ายไทยยึดหลักการเจรจาด้วยความรอบคอบ รัดกุม เป็นไปตามกฎหมาย และยึดถือประโยชน์สูงสุดของประเทศเป็นหลัก
นายกอบชัย  สังสิทธิสวัสดิ์ ปลัดกระทรวงอุตสาหกรรมและประธานคณะกรรมการดำเนินการระงับข้อพิพาทระหว่างราชอาณาจักรไทยกับบริษัท คิงส์เกต คอนโซลิเดเต็ด ลิมิเต็ด เปิดเผยว่า กรณีข้อพิพาทระหว่างประเทศไทยกับบริษัท คิงส์เกต คอนโซลิเดเต็ด ลิมิเต็ด ประเทศออสเตรเลีย ผู้ถือหุ้นใหญ่บริษัท อัครา รีซอร์สเซส จำกัด (มหาชน) ผู้ถือประทานบัตรเหมืองแร่ทองคำ จังหวัดพิจิตรและเพชรบูรณ์ ที่อยู่ในระหว่างการพิจารณาของคณะอนุญาโตตุลาการ และโดยที่ปรากฏเป็นข่าวว่า บริษัท คิงส์เกตฯ ได้เปิดเผยข้อมูลเกี่ยวกับความคืบหน้าในการพิจารณาข้อพิพาท และการขอเลื่อนการออกคำชี้ขาดจากกำหนดการเดิม 31 ตุลาคม 2564 ออกไปเป็นวันที่ 31 มกราคม 2565 นั้น ฝ่ายไทยขอยืนยันว่าขณะนี้ได้มีการเลื่อนการออกคำชี้ขาดออกไปจากกำหนดเดิมจริง พร้อมทั้งคู่พิพาททั้งสองฝ่ายอยู่ระหว่างการเจรจาเพื่อหาข้อยุติร่วมกัน ซึ่งเป็นกระบวนการปกติที่ดำเนินการคู่ขนานไปกับกระบวนการอนุญาโตตุลาการ ตามคำแนะนำของอนุญาโตตุลาการที่ให้ทั้งสองฝ่ายไปเจรจากันเพื่อให้เกิดประโยชน์สูงสุดต่อทุกฝ่าย ทั้งนี้ การที่ทั้งสองฝ่ายเข้าสู่กระบวนการเจรจาเพื่อระงับข้อพิพาท มิได้หมายความว่าฝ่ายไทยเชื่อว่าจะแพ้คดีในชั้นอนุญาโตตุลาการ แต่หากสามารถตกลงยุติข้อพิพาทได้จะเป็นผลดีมากกว่าการให้คณะอนุญาโตตุลาการออกคำชี้ขาด
คณะกรรมการฯ ซึ่งมีผู้แทนจากหลายหน่วยงาน อาทิ สำนักงานอัยการสูงสุด กระทรวงการต่างประเทศ กระทรวงยุติธรรม กระทรวงพาณิชย์ กระทรวงการคลัง สำนักงานการตรวจเงินแผ่นดิน ได้ทำงานร่วมกับหน่วยงานที่เกี่ยวข้องทุกฝ่ายและที่ปรึกษากฎหมายที่มีความเชี่ยวชาญในระดับสากล ในการดำเนินการต่อสู้ในชั้นอนุญาโตตุลาการอย่างรอบคอบ รัดกุม และเป็นเอกภาพ สำหรับแนวทางการเจรจายึดถือประโยชน์สูงสุดของประเทศเป็นหลัก พร้อมทำความเข้าใจกับคู่เจรจาในส่วนที่เข้าใจไม่ตรงกัน ภายใต้กรอบของกฎหมายที่เกี่ยวข้อง โดยคำนึงถึงดุลยภาพทางเศรษฐกิจ สังคม สิ่งแวดล้อม และสุขภาพของชุมชนในพื้นที่ รวมทั้งมีความเป็นธรรมต่อผู้มีส่วนได้เสียทุกฝ่าย

ที่มา : https://www.thaigov.go.th/news/contents/details/47712