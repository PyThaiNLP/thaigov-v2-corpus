รัฐบาลไทย-ข่าวทำเนียบรัฐบาล-เปิดแล้ว!! ศูนย์ฉีดวัคซีนแคมป์คนงาน ที่สนามไทย-ญี่ปุ่น ดินแดง และลุมพินีทาวเวอร์ ถ.วิภาวดี 9 – 31 ส.ค.นี้


วันจันทร์ที่ 9 สิงหาคม 2564
เปิดแล้ว!! ศูนย์ฉีดวัคซีนแคมป์คนงาน ที่สนามไทย-ญี่ปุ่น ดินแดง และลุมพินีทาวเวอร์ ถ.วิภาวดี 9 – 31 ส.ค.นี้
เปิดแล้ว!! ศูนย์ฉีดวัคซีนแคมป์คนงาน ที่สนามไทย-ญี่ปุ่น ดินแดง และลุมพินีทาวเวอร์ ถ.วิภาวดี 9 – 31 ส.ค.นี้
เมื่อวันที่ 9 สิงหาคม 2564 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า ตามที่รัฐบาลภายใต้การนำของ พล.อ.ประยุทธ์ จันทร์โอชา นายกรัฐมนตรี และ รมว.กลาโหม และ ท่าน พล.อ.ประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงาน ได้มีความห่วงใยพี่น้องผู้ใช้แรงงาน และประชาชนทั่วไปจากสถานการณ์การระบาดของโรคโควิด-19 และกำหนดให้การฉีดวัคซีนเป็นวาระแห่งชาตินั้น ในส่วนของกระทรวงแรงงานได้ดำเนินการตามมาตรการปิดแคมป์คนงานเป็นเวลา 1 เดือน โดยมีเป้าหมายดำเนินการฉีด 3,500 คนต่อวัน จากแคมป์คนงานในพื้นที่กรุงเทพมหานครทั้งหมด 611 แคมป์ คนงาน 83,082 คน เป็นคนไทย 32,471 คน ต่างด้าว 50,611 คน
นายสุชาติ กล่าวต่อว่า ในวันนี้เป็นวันแรกที่กระทรวงแรงงาน โดยโรงพยาบาลในเครือประกันสังคมกระทรวงมหาดไทย โดยกรุงเทพมหานคร ได้เปิดศูนย์ฉีดวัคซีนแคมป์คนงานที่อาคารกีฬาเวสน์ 1 ศูนย์เยาวชนกรุงเทพมหานคร (ไทย – ญี่ปุ่น) เขตดินแดง กรุงเทพมหานคร มีศักยภาพการฉีดวันละ 2,000 คน มีทีมแพทย์พยาบาลจากโรงพยาบาลวิชัยเวชอินเตอร์เนชั่นแนล สมุทรสาครให้การดูแลการฉีด และอีกศูนย์ที่อาคารลุมพินี ทาวเวอร์ ถนนวิภาวดี แขวงจอมพล เขตจตุจักร กรุงเทพมหานคร มีศักยภาพการฉีด 1,500 คนต่อวัน มีทีมแพทย์ พยาบาล เภสัชกร และบุคลากรทางการแพทย์จากโรงพยาบาลเกษมราษฎร์ อินเตอร์ สนับสนุนในการฉีดวัคซีนโควิด-19 สำหรับศูนย์ฉีดวัคซีนแคมป์คนงานทั้งสองแห่งจะให้บริการตั้งแต่วันที่ 9 – 31 สิงหาคมนี้ เว้นวันหยุดเสาร์ – อาทิตย์
“การฉีดวัคซีนโควิด-19 ในแคมป์คนงาน เป็นหนึ่งในมาตรการที่กระทรวงแรงงาน ให้การป้องกันรักษาโดยเร่งรัดการฉีดวัคซีนให้แก่คนงานในแคมป์ตามนโยบายรัฐบาล เพื่อควบคุมการแพร่ระบาดของโควิด-19 และสร้างภูมิคุ้มกันหมู่ในกลุ่มคนงาน เป็นการสร้างความมั่นใจให้พี่น้องประชาชนทั่วไปที่อยู่อาศัยบริเวณชุมชนรายรอบแคมป์คนงาน เพื่อสร้างความเข้มแข็งให้ภาคแรงงาน ผู้ประกอบการสามารถเดินหน้าธุรกิจต่อไปได้”นายสุชาติ กล่าวในท้ายสุด

ที่มา : https://www.thaigov.go.th/news/contents/details/44600