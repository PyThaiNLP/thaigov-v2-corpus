รัฐบาลไทย-ข่าวทำเนียบรัฐบาล-การท่องเที่ยวแห่งประเทศไทย เปิดงานเทศกาลประดับไฟ Aqua Lumina มหัศจรรย์แสงเรืองรองจากท้องทะเลอันดามัน 3 จังหวัดภาคใต้


วันศุกร์ที่ 20 พฤษภาคม 2565
พิมพ์
การท่องเที่ยวแห่งประเทศไทย เปิดงานเทศกาลประดับไฟ Aqua Lumina มหัศจรรย์แสงเรืองรองจากท้องทะเลอันดามัน 3 จังหวัดภาคใต้
"ด้วยสถานการณ์แพร่ระบาดของโควิด-19 ตั้งแต่ปี 2562 เป็นต้นมา ส่งผลภาคการท่องเที่ยวของทั้ง 3 จังหวัดและของประเทศไทยโดยรวมได้รับผลกระทบอย่างมหาศาล กระทรวงการท่องเที่ยวและกีฬา โดยการท่องเที่ยวแห่งประเทศไทย (ททท.) ตระหนักถึงความยากลำบากของผู้ประกอบการ
วันที่ 18 พ.ค. 65 นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา (รมว.กก.) ประธานในพิธี พร้อมด้วยนางสาวฐาปนีย์ เกียรติไพบูลย์ รองผู้ว่าการด้านตลาดในประเทศ การท่องเที่ยวแห่งประเทศไทย (ททท.) นายจำเริญ ทิพญพงศ์ธาดา ผู้ว่าราชการจังหวัดพังงา นายสมชาย หาญภักดีปฏิมา รองผู้ว่าราชการจังหวัดกระบี่ นายสมศักดิ์ กิตติธรกุล นายกองค์การบริหารส่วนจังหวัดกระบี่ และหน่วยงานภาครัฐ ภาคเอกชน ร่วมพิธีเปิดงานเทศกาลประดับไฟ Aqua Lumina มหัศจรรย์แสงเรืองรองจากท้องทะเลอันดามัน ณ พิพิธภัณฑ์เรือหลวงลันตา และลานพระอาทิตย์องค์การบริหารจังหวัดกระบี่
รมว.พิพัฒน์ กล่าวว่า "จังหวัดกระบี่ จังหวัดภูเก็ต และจังหวัดพังงา เป็นกลุ่มจังหวัดภาคใต้ฝั่งอันดามันที่มีศักยภาพการท่องเที่ยวในระดับประเทศ และระดับนานาชาติ มีแหล่งท่องเที่ยวที่หลากหลาย โดยเฉพาะอย่างยิ่งแหล่งท่องเที่ยวทางทะเล ซึ่งเป็นแหล่งท่องเที่ยวกระแสหลัก อีกทั้งเป็นเมืองท่องเที่ยวเชิงอนุรักษ์ที่มีคุณภาพระดับนานาชาติ เกษตรอุตสาหกรรมยั่งยืน สังคมน่าอยู่ เป็นมิตรต่อสิ่งแวดล้อม และเหมาะสำหรับการทำกิจกรรมการท่องเที่ยวเชิงกีฬา (Sports Tourism) เป็นอย่างยิ่ง สร้างรายได้จากการท่องเที่ยวและกีฬาเข้าสู่ประเทศเป็นอันดับต้นๆ​"
"ด้วยสถานการณ์แพร่ระบาดของโควิด-19 ตั้งแต่ปี 2562 เป็นต้นมา ส่งผลภาคการท่องเที่ยวของทั้ง 3 จังหวัดและของประเทศไทยโดยรวมได้รับผลกระทบอย่างมหาศาล กระทรวงการท่องเที่ยวและกีฬา โดยการท่องเที่ยวแห่งประเทศไทย (ททท.) ตระหนักถึงความยากลำบากของผู้ประกอบการในภาคอุตสาหกรรมการท่องเที่ยว และการบริการ จึงเร่งดำเนินกิจกรรมโครงการและออกมาตรการต่าง ๆ เพื่อช่วยเหลือ เยียวยา และบรรเทาผลกระทบของผู้ประกอบการทุกภาคส่วนในอุตสาหกรรม ทั้งผู้ประกอบการโรงแรมที่พัก ขนส่ง สายการบิน ร้านค้า ร้านอาหารและภัตตาคาร มัคคุเทศก์ ห้างสรรพสินค้า แหล่งท่องเที่ยว สถานบันเทิง ตลอดทั้งชุมชนท่องเที่ยวทั่วประเทศว่าไม่ว่าสถานการณ์ของโลกจะผันผวนไปอย่างไร กระทรวงการท่องเที่ยวและกีฬาจะอยู่เคียงข้างท่านเพื่อรวมต่อสู้ ฝ่าฟันวิกฤตไปพร้อมกัน"
"กระทรวงการท่องเที่ยวและกีฬา โดยการท่องเที่ยวแห่งประเทศไทย (ททท.) จึงร่วมขับเคลื่อนนโยบายของรัฐบาลที่ประกาศให้ปี 2565 เป็นปีท่องเที่ยวไทย หรือ "Visit Thailand Year 2022: Amazing New Chapters" โดยใช้การท่องเที่ยวเป็นเครื่องมือในการฟื้นฟูเศรษฐกิจของประเทศด้วยการจัดเทศกาลประดับไฟ Aqua Lumina มหัศจรรย์แสงเรืองรองจากท้องทะเลอันดามัน ที่จะเชิญชวนทุกคนได้สัมผัสแสงสีมนต์เสน่ห์ของท้องทะเลอันดามัน พร้อมทั้งรับชมการแสดง Projection Mapping เพื่อส่งเสริมให้ทุกคนตระหนักถึงคุณค่าของท้องทะเล และหวังเป็นอย่างยิ่งว่าการจัดงานในครั้งนี้จะช่วยพลิกฟื้นอุตสาหกรรมการท่องเที่ยวของทั้ง 3 จังหวัด สู่การ "ฟื้นประเทศด้วยการท่องเที่ยว" ต่อไป สร้างความสุข และรอยยิ้มให้แก่ผู้ประกอบการธุรกิจการท่องเที่ยว ชุมชนท่องเที่ยว ประชาชนในพื้นที่ ตลอดจนนักท่องเที่ยว"
เทศกาลประดับไฟ Aqua Lumina มหัศจรรย์แสงเรืองรองจากท้องทะเลอันดามัน จัดโดยการท่องเที่ยวแห่งประเทศไทย ด้วยการออกแบบการจัดงานเชื่อมโยงพื้นที่ ทั้ง 3 จัดหวัดให้ต่อเนื่องกันซึ่งสอดคล้องกับพฤติกรรมนักท่องเที่ยวกลุ่มศักยภาพและต้องการเดินทางเชื่อมโยงแหล่งท่องเที่ยวภายใน 3 จังหวัดนี้โดยเริ่มต้นที่จังหวัดกระบี่ จัดขึ้นระหว่างวันที่ 14 - 25 พฤษภาคม ณ พิพิธภัณฑ์เรือหลวงลันตา และลานพระอาทิตย์องค์การบริหารจังหวัดกระบี่  ในพื้นที่จัดงานกว่า 30,000 ตารางเมตร ภายใต้แนวคิด "ดินแดนสิ่งมีชีวิตมหัศจรรย์" ภายในงานได้จัดแสดงระบบแสงสีผ่านบรรดาสัตว์ใต้ท้องทะเลสุดน่ารักที่ถูกประดับประดาไปด้วยไฟหลากสีสัน และการแสดง Projection Mapping บนเรือหลวงลันตา พร้อมการออกร้านจำหน่ายอาหารขึ้นของจังหวัดกระบี่
ต่อด้วยจังหวัดภูเก็ต จะจัดขึ้นระหว่างวันที่ 20 ถึง 31 พฤษภาคม ณ หาดในหาน ในพื้นที่จัดงานกว่า 12,000 ตารางเมตร ด้วยแนวคิดสุดยิ่งใหญ่ ตระการตา "ดินแดนผู้พิทักษ์แห่งอันดามัน" ซึ่งภายในงานประกอบไปด้วยแสงสีเสียง และมุมถ่ายรูปที่ประดับตกแต่งไฟ พร้อมทั้งรับชมการแสดง Projection Mapping และปิดท้ายด้วยจังหวัดพังงา จะจัดขึ้นระหว่างวันที่ 27 พฤษภาคม - 2 มิถุนายน ณ หาดเมมโมรี่ พื้นที่จัดงานกว่า 14,000 ตารางเมตร ภายใต้แนวคิด "ดินแดนคลื่นเต้นระบำ" ด้วยเทคนิค MUSIC & ILLUMINATION ที่ผู้เข้าชมจะได้ชมการไฟประดับรูปทรงปะการังใต้ท้องทะเล พร้อมร้านอาหารมากกว่า 20 ร้าน และการแสดงคอนเสิร์ตของศิลปินทั้งจากในท้องถิ่น และขบวนศิลปินฮิปฮอปชื่อดัง ที่จะมาร่วมสร้างบรรยากาศให้สนุกสนานริมชายหาด

ที่มา : https://www.thaigov.go.th/news/contents/details/54782