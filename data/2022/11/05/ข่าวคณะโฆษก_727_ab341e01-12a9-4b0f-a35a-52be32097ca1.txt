รัฐบาลไทย-ข่าวทำเนียบรัฐบาล-นายกรัฐมนตรีกำชับ พาณิชย์-สคบ. คุมราคาสินค้าช่วงปีใหม่ ป้องกันฉวยโอกาสขึ้นราคา ดูแลประชาชนใช้จ่ายเต็มที่กระตุ้นเศรษฐกิจให้ดีขึ้น


วันอาทิตย์ที่ 26 ธันวาคม 2564
พิมพ์
นายกรัฐมนตรีกำชับ พาณิชย์-สคบ. คุมราคาสินค้าช่วงปีใหม่ ป้องกันฉวยโอกาสขึ้นราคา ดูแลประชาชนใช้จ่ายเต็มที่กระตุ้นเศรษฐกิจให้ดีขึ้น
นายกรัฐมนตรีกำชับ พาณิชย์-สคบ. คุมราคาสินค้าช่วงปีใหม่ ป้องกันฉวยโอกาสขึ้นราคา ดูแลประชาชนใช้จ่ายเต็มที่กระตุ้นเศรษฐกิจให้ดีขึ้น
วันที่ 26 ธ.ค. 64  น.ส.ไตรศุลี ไตรสรณกุล รองโฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและ รมว.กลาโหม ติดตามสถานการณ์การจับจ่ายใช้สอยของประชาชนในช่วงเทศกาลปีใหม่ 2565 โดยคาดการณ์ว่าจะมีการใช้จ่ายมากขึ้นอย่างต่อเนื่อง ตั้งแต่ 2 สัปดาห์สุดท้ายของเดือน ธ.ค. ไปจนถึงช่วงหลังปีใหม่ จึงได้กำชับให้หน่วยงานที่เกี่ยวข้อง ไม่ว่าจะเป็น กรมการค้าภายใน กระทรวงพาณิชย์ สำนักงานคณะกรรมการคุ้มครองผู้บริโภค (สคบ.) ได้ควบคุม กำกับดูแลราคาสินค้าให้อยู่ในเกณฑ์ที่เหมาะสม โดยเฉพาะรายการสินค้าซึ่งเป็นที่ต้องการในช่วงเทศกาลปีใหม่ ไม่ว่าจะเป็น กระเช้าของขวัญ ของฝาก อาหาร เครื่องดื่ม ฯลฯ เพื่อป้องกันไม่ให้มีการฉวยโอกาสขึ้นราคา เอาเปรียบประชาชน
เช่นเดียวกับสถานที่ท่องเที่ยวในพื้นที่ต่าง ๆ ที่ประชาชนจะเดินทางไปใช้บริการมากขึ้นในช่วงเทศกาลปีใหม่ นายกรัฐมนตรีได้ขอให้พาณิชย์จังหวัด ตลอดจนองค์กรปกครองส่วนท้องถิ่น ช่วยกันตรวจตรา การขายสินค้าในสถานที่ท่องเที่ยว พร้อมขอความร่วมมือผู้ประกอบการไม่ขึ้นราคาสินค้าและบริการโดยไม่จำเป็น ซึ่งจะช่วยเสริมบรรยากาศการท่องเที่ยวในช่วงปีใหม่ได้เป็นอย่างดี
“นายกรัฐมนตรี ขอความร่วมมือผู้ประกอบการไม่ขึ้นราคาสินค้าในช่วงเทศกาลปีใหม่ เพื่อที่ประชาชนจะได้จับจ่ายใช้สอยได้อย่างเต็มที เพื่อเป็นการกระตุ้นเศรษฐกิจในภาพรวมให้ดียิ่งขึ้น ที่สำคัญการจำหน่ายสินค้าในช่วงเทศกาลปีใหม่ จะต้องได้คุณภาพ ไม่นำสินค้าเสื่อมคุณภาพ หมดอายุ หรือใกล้หมดอายุมาวางจำหน่วยให้กับประชาชน  ซึ่งถือเป็นการค้าขายอย่างไม่เป็นธรรม หากได้รับการร้องเรียนก็อาจได้รับโทษตามกฎหมาย” น.ส.ไตรศุลี กล่าว

ที่มา : https://www.thaigov.go.th/news/contents/details/49901