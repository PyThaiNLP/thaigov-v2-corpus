รัฐบาลไทย-ข่าวทำเนียบรัฐบาล-สรรพากรออกประกาศยกเว้นภาษีทั้งลูกหนี้และสถาบันการเงินที่เข้าโครงการ“พักทรัพย์ พักหนี้” เติมสภาพคล่องให้ธุรกิจ สู้วิกฤต COVID - 19


วันอังคารที่ 20 กรกฎาคม 2564
พิมพ์
สรรพากรออกประกาศยกเว้นภาษีทั้งลูกหนี้และสถาบันการเงินที่เข้าโครงการ“พักทรัพย์ พักหนี้” เติมสภาพคล่องให้ธุรกิจ สู้วิกฤต COVID - 19
ตามที่ได้มีมติคณะรัฐมนตรีเห็นชอบ เรื่อง มาตรการภาษีอากรเพื่อสนับสนุนการรับโอนทรัพย์สินหลักประกันเพื่อชำระหนี้ (พักทรัพย์ พักหนี้) เมื่อวันที่ ๑๘ พฤษภาคม ๒๕๖๔ ที่ผ่านมา นั้น
นางสมหมาย ศิริอุดมเศรษฐ ที่ปรึกษาด้านยุทธศาสตร์การจัดเก็บภาษี (กลุ่มธุรกิจพลังงาน) ในฐานะโฆษกกรมสรรพากร เปิดเผยว่า “กรมสรรพากรได้ออกประกาศอธิบดีกรมสรรพากร ฉบับที่ ๓๔ เรื่อง กำหนดหลักเกณฑ์ วิธีการ และเงื่อนไข กรณีหนี้ที่ต้องดำเนินการตามมาตรการสนับสนุนการรับโอนทรัพย์สินหลักประกันเพื่อชำระหนี้ ตามพระราชกฤษฎีกาออกตามความในประมวลรัษฎากร ว่าด้วยการยกเว้นรัษฎากร (ฉบับที่ ๗๒๑) พ.ศ. ๒๕๖๔ เมื่อวันที่ ๑๖ กรกฎาคม ๒๕๖๔ ซึ่งมีผลบังคับใช้ตั้งแต่วันที่ ๑๔ กรกฎาคม ๒๕๖๔ เป็นต้นไป การออกประกาศอธิบดีกรมสรรพากรเพื่อรองรับมาตรการดังกล่าว จะทำให้ลูกหนี้ธุรกิจซึ่งมีทรัพย์สิน และได้รับผลกระทบจากการระบาดของโรคติดเชื้อไวรัสโคโรนา 2019 และต้องการสภาพคล่องในการดำเนินธุรกิจ ตัดสินใจเข้าร่วมมาตรการได้ง่ายขึ้น เพราะไม่ต้องกังวลกับภาระภาษีที่เกิดขึ้น ซึ่งเป็นการลดต้นทุนให้กับลูกหนี้ และสถาบันการเงินและสามารถให้สินเชื่อแก่ประชาชนและธุรกิจต่างๆ ได้เพิ่มขึ้น และช่วยในเรื่องของสภาพคล่องให้ผู้ประกอบการสามารถซื้อทรัพย์สินกลับคืนได้ในราคาที่โอนไป และยังมีมีสิทธิ์เช่าทรัพย์นั้นกลับไปใช้ในการประกอบธุรกิจได้ ทำให้ไม่เกิดภาวะขาดสภาพคล่องหรือผิดนัดชำระหนี้อีกด้วย ทั้งนี้ สามารถดูรายละเอียดได้ที่ www.rd.go.th หรือสอบถามเพิ่มเติมที่สำนักงานสรรพากรทุกแห่งทั่วประเทศ หรือศูนย์สารนิเทศสรรพากร (RD Intelligence Center) โทร. ๑๑๖๑”

ที่มา : https://www.thaigov.go.th/news/contents/details/43947