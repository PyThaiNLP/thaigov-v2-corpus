รัฐบาลไทย-ข่าวทำเนียบรัฐบาล-นายกรัฐมนตรีสั่งเร่งควบคุมสถานการณ์ระเบิดโรงงานผลิตเม็ดโฟมพลาสติก ซอยกิ่งแก้ว21 อ.บางพลี จ.สมุทรปราการ พร้อมช่วยเหลือประชาชน


วันจันทร์ที่ 5 กรกฎาคม 2564
พิมพ์
นายกรัฐมนตรีสั่งเร่งควบคุมสถานการณ์ระเบิดโรงงานผลิตเม็ดโฟมพลาสติก ซอยกิ่งแก้ว21 อ.บางพลี จ.สมุทรปราการ พร้อมช่วยเหลือประชาชน
นายกรัฐมนตรีสั่งเร่งควบคุมสถานการณ์ระเบิดโรงงานผลิตเม็ดโฟมพลาสติก ซอยกิ่งแก้ว21 อ.บางพลี จ.สมุทรปราการ พร้อมช่วยเหลือประชาชน
นายอนุชา บูรพชัยศรี โฆษกประจำสำนักนายกรัฐมนตรี เผยพลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม สั่งการด่วนให้เจ้าหน้าที่เร่งควบคุมสถานการณ์และสืบหาสาเหตุการระเบิดที่โรงงานหมิงตี้ เคมิคอล ซึ่งเป็นโรงงานผลิตเม็ดโฟมพลาสติก ซอยกิ่งแก้ว 21 ต.บางพลีใหญ่ อ.บางพลี จ.สมุทรปราการ  เมื่อเวลา 03.10 ของคืนวันที่ 5 กรกฎาคมที่ผ่านมา
นายกรัฐมนตรีขอให้เจ้าหน้าที่ที่ปฏิบัติงานในพื้นที่ด้วยความระมัดระวังอย่างยิ่ง หลังรับทราบรายงานเจ้าหน้าที่ดับเพลิง 1 รายเสียชีวิตและมีผู้ได้รับบาดเจ็บสาหัสระหว่างการปฏิบัติหน้าที่ด้วย  ทั้งนี้ นายกรัฐมนตรีได้ให้เจ้าหน้าที่กรมป้องกันและบรรเทาสาธารณภัย รวมทั้งหน่วยงานท้องถิ่นเร่งเข้าช่วยเหลืออพยพประชาชนและผู้ได้รับความเสียหาย
โฆษกประจำสำนักนายกรัฐมนตรีเผยว่า ขณะนี้ สำนักงานตำรวจแห่งชาติได้จัดตั้งศูนย์อพยพ รองรับประชาชน ณ โรงเรียนเตรียมปริญญานุสรณ์   องค์การบริหารส่วนตำบลบางพลีใหญ่ และ
วัดสลุด อ.บางพลีใหญ่  โดยขอให้ประชาชนที่อาศัยอยู่ในพื้นที่รัศมีโดยรอบไม่เกิน 5 กิโลเมตรเร่งอพยพออกจากพื้นที่โดยด่วน  หากพี่น้องประชาชนในพื้นที่ต้องการขอความช่วยเหลือ หรือสอบถามข้อมูล สามารถโทรมายังสายด่วน 191 และ 1599 ได้ตลอด 24 ชั่วโมง ทั้งนี้  นายกรัฐมนตรีกำชับให้เจ้าหน้าที่กรมป้องกันและบรรเทาสาธารณภัยรวมทั้งหน่วยงานท้องถิ่นเร่งเข้าดูแลประชาชนที่ศูนย์อพยพเพื่อให้การช่วยเหลือในเบื้องต้นด้วย
------------------------------------

ที่มา : https://www.thaigov.go.th/news/contents/details/43458