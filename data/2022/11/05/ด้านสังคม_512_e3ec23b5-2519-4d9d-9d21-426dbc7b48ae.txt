รัฐบาลไทย-ข่าวทำเนียบรัฐบาล-สธ. ตั้งเป้าวันเดียว 1 ล้านโดส ถวายเป็นพระราชกุศล เนื่องในวันมหิดล 24 กันยายนนี้


วันพุธที่ 15 กันยายน 2564
สธ. ตั้งเป้าวันเดียว  1 ล้านโดส ถวายเป็นพระราชกุศล เนื่องในวันมหิดล 24 กันยายนนี้
ปลัดกระทรวงสาธารณสุข เตรียมแผนระดมพลังฉีดวัคซีนโควิด 19 ให้ประชาชน 1 ล้านโดส เพื่อถวายเป็นพระราชกุศลเนื่องในวันมหิดล 24 กันยายน และให้จังหวัดที่ฉีดวัคซีนผู้สูงอายุได้ 50% เดินหน้าฉีดวัคซีนปูพรมทันที ขณะนี้มี 25 จังหวัด
ปลัดกระทรวงสาธารณสุข เตรียมแผนระดมพลังฉีดวัคซีนโควิด 19 ให้ประชาชน 1 ล้านโดส เพื่อถวายเป็นพระราชกุศลเนื่องในวันมหิดล 24 กันยายน และให้จังหวัดที่ฉีดวัคซีนผู้สูงอายุได้ 50% เดินหน้าฉีดวัคซีนปูพรมทันที ขณะนี้มี 25 จังหวัด พร้อมให้จังหวัดเชียงใหม่ ประจวบคีรีขันธ์ เพชรบุรี ชลบุรี และกทม. เตรียมความพร้อมรองรับตามแผนการเปิดประเทศ ระยะที่ 2 วันที่ 1 ตุลาคม 2564
นายแพทย์เกียรติภูมิ วงศ์รจิต ปลัดกระทรวงสาธารณสุข ให้สัมภาษณ์ว่า ได้ประชุมวิดีโอทางไกลกับนายแพทย์สาธารณสุขจังหวัด ผู้อำนวยการโรงพยาบาลในสังกัดทั่วประเทศ ให้ทุกจังหวัดเตรียมแผนการฉีดวัคซีนและรวมพลังนัดหมายประชาชนเข้ารับการฉีดวัคซีนให้ได้ 1 ล้านเข็ม (รวมวัคซีนทุกชนิดทั้งเข็มที่ 1, 2 และ 3) พร้อมกันทั่วประเทศ ในวันที่ 24 กันยายนนี้ เนื่องในวันมหิดล เพื่อถวายเป็นพระราชกุศลแด่องค์สมเด็จพระมหิตลาธิเบศร อดุลยเดชวิกรม พระบรมราชชนก “พระบิดาแห่งการแพทย์แผนปัจจุบัน” ที่ทรงมีคุณูปการอันใหญ่หลวงต่อปวงชนชาวไทยอย่างหาที่สุดมิได้ ในด้านการแพทย์การสาธารณสุข และเพื่อประโยชน์กับประชาชน
นายแพทย์เกียรติภูมิกล่าวต่อว่า สถานการณ์โควิด 19 ของประเทศขณะนี้มีแนวโน้มการติดเชื้อลดลงชัดเจน  และมี 25 จังหวัดที่ฉีดวัคซีนในกลุ่มผู้สูงอายุได้เกิน 50% แล้ว ได้แก่ ปทุมธานี พระนครศรีอยุธยา สิงห์บุรี ประจวบคีรีขันธ์ สมุทรสาคร จันทบุรี ตราด ฉะเชิงเทรา ชลบุรี ระยอง สมุทรปราการ บุรีรัมย์ อำนาจเจริญ กระบี่ ชุมพร นครศรีธรรมราช พังงา ภูเก็ต ระนอง สุราษฎร์ธานี ตรัง พัทลุง ยะลา สงขลา และกทม. สามารถขับเคลื่อนฉีดวัคซีนแบบปูพรมฉีดให้กับประชาชนทุกกลุ่มได้ทันที นอกจากนี้ ได้ให้ 5 จังหวัด ได้แก่ กทม. เชียงใหม่ ประจวบคีรีขันธ์ เพชรบุรี และชลบุรี เตรียมความพร้อมรองรับตามแผนการเปิดประเทศระยะที่ 2 ในวันที่ 1 ตุลาคมนี้ และเพื่อสนับสนุนการเปิดประเทศในระยะต่อไป เริ่มวันที่ 15 ตุลาคม ได้กำหนดให้ผู้ตรวจราชการกระทรวงฯ เลือกจังหวัดที่ประชาชนได้รับวัคซีนเข็ม 1 ครอบคลุม 50% มา 1 อำเภอ ซึ่งเป็นอำเภอที่ฉีดวัคซีนครอบคลุม 70% และมีตำบลหรือพื้นที่แหล่งท่องเที่ยวที่ฉีดได้ครอบคลุม 80% รวมทั้งประชาชนในพื้นที่ปฏิบัติตามมาตรการป้องกันตนเองขั้นสูงสุด (Universal Prevention) และสถานประกอบการดำเนินการตามแนวทาง Covid Free Setting
************************************* 15 กันยายน 2564

ที่มา : https://www.thaigov.go.th/news/contents/details/45852