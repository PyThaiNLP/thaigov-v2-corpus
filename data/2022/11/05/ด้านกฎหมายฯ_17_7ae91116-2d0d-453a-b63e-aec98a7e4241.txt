รัฐบาลไทย-ข่าวทำเนียบรัฐบาล-กระทรวงยุติธรรม โดยกรมบังคับคดี ช่วยเหลือเจรจาไกล่เกลี่ย กรณียายชาวจังหวัดสิงห์บุรี ค้ำประกันญาติซื้อรถถูกยึดทรัพย์ขายทอดตลาด


วันเสาร์ที่ 19 มิถุนายน 2564
พิมพ์
กระทรวงยุติธรรม โดยกรมบังคับคดี ช่วยเหลือเจรจาไกล่เกลี่ย กรณียายชาวจังหวัดสิงห์บุรี ค้ำประกันญาติซื้อรถถูกยึดทรัพย์ขายทอดตลาด
กรมบังคับคดีช่วยเหลือเจรจาไกล่เกลี่ย กรณียายชาวจังหวัดสิงห์บุรี ค้ำประกันญาติซื้อรถถูกยึดทรัพย์ขายทอดตลาด
ตามที่เป็นข่าวในสื่อออนไลน์ กรณีนางทองคำชาวบ้านจังหวัดสิงห์บุรีขอความช่วยเหลือกรณีบ้านถูกยึดและจะมีการขายทอดตลาด นั้น
นางอรัญญา ทองน้ำตะโก อธิบดีกรมบังคับคดี เปิดเผยว่า กรณีดังกล่าวเป็นการบังคับคดีตามคำพิพากษาของศาลจังหวัดสิงห์บุรี หมายเลขแดงที่ ผบ.๕๔/๒๕๕๘ โจทก์ได้ขอให้เจ้าพนักงานบังคับคดียึดบ้านและที่ดินซึ่งมีชื่อนางทองคำ เขียวน้อย จำเลยที่ ๒ เป็นผู้ถือกรรมสิทธิ์ เพื่อนำออกขายทอดตลาดชำระหนี้ให้โจทก์ ต่อมา จำเลยที่ ๒ ได้มาพบเจ้าพนักงานบังคับคดีเพื่อขอความช่วยเหลือให้ทำการงดการขายทอดตลาด เจ้าพนักงานบังคับคดีจึงให้ความช่วยเหลือจำเลยที่ ๒ โดยประสานไปยังโจทก์เพื่อขอเจรจาไกล่เกลี่ยข้อพิพาท ซึ่งสามารถไกล่เกลี่ยได้เป็นผลสำเร็จไปแล้ว โดยโจทก์ยินยอมให้งดการขายทอดตลาดไว้ ๑ นัด และตกลงลดจำนวนหนี้ให้เหลือเพียง ๘๕,๐๐๐ บาท มีกำหนดชำระภายในวันที่ ๒๑ มิถุนายน ๒๕๖๔ ซึ่งกรมบังคับคดีได้มอบหมายให้นายภาคภูมิ ภู่พันธ์ศรี ผู้อำนวยการสำนักงานบังคับคดีจังหวัดสิงห์บุรีลงพื้นที่ติดตามช่วยเหลือในเรื่องดังกล่าวอย่างต่อเนื่อง และได้รับแจ้งจากจำเลยที่ ๒ ว่าพร้อมที่จะชำระหนี้ให้กับโจทก์แล้ว
กรมบังคับคดี ๐ ๒๘๘๑ ๔๙๙๙ หรือสายด่วนกรมบังคับคดี ๑๑๑๑ กด ๗๙ เว็บไซต์กรมบังคับคดี www.led.go.th

ที่มา : https://www.thaigov.go.th/news/contents/details/42878