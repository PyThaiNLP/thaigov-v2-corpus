รัฐบาลไทย-ข่าวทำเนียบรัฐบาล-SME D Bank จับมือ Miss Tourismฯ สร้างปรากฏการณ์ใหม่ มอบทูตการท่องเที่ยวฯ ดันเอสเอ็มอีไทยปัง! ปลุกเศรษฐกิจคึกคัก ด้วยออนไลน์


วันอังคารที่ 22 กุมภาพันธ์ 2565
พิมพ์
SME D Bank จับมือ Miss Tourismฯ สร้างปรากฏการณ์ใหม่ มอบทูตการท่องเที่ยวฯ ดันเอสเอ็มอีไทยปัง! ปลุกเศรษฐกิจคึกคัก ด้วยออนไลน์
SME D Bank ธนาคารเพื่อเอสเอ็มอีไทย จับมือกองประกวด Miss Tourism World Thailand 2021 สร้างมิติใหม่ในการส่งเสริมเอสเอ็มอีไทย มอบหมาย “77  ทูตการท่องเที่ยวและทูตการกีฬา” ประจำแต่ละจังหวัด
SME D Bank ธนาคารเพื่อเอสเอ็มอีไทย จับมือกองประกวด Miss Tourism World Thailand 2021 สร้างมิติใหม่ในการส่งเสริมเอสเอ็มอีไทย มอบหมาย “77  ทูตการท่องเที่ยวและทูตการกีฬา” ประจำแต่ละจังหวัด ทำหน้าที่ตัวแทนช่วยโปรโมทสินค้าหรือบริการให้เอสเอ็มอีไทยทั่วประเทศ ผ่านช่องทางออนไลน์ บนแฟนเพจเฟซบุ๊กที่มียอดผู้ติดตามรวมกว่า 1.5 ล้านราย โดยไม่คิดค่าใช้จ่ายใดๆ ทั้งสิ้น  ช่วยเอสเอ็มอีขยายตลาด สร้างสังคมผู้ประกอบการ ปลุกการท่องเที่ยวคึกคัก หนุนเศรษฐกิจไทยกลับมาฟื้นตัวได้ในเร็ววัน
นางสาวนารถนารี รัฐปัตย์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank  เปิดเผยว่า ในฐานะธนาคารเพื่อเอสเอ็มอีไทย นอกเหนือจากบริการ “ด้านการเงิน” แล้ว ธนาคารทำงานเชิงรุกเดินหน้า “ด้านการพัฒนา” ช่วยเหลือให้ธุรกิจของผู้ประกอบการเอสเอ็มอีไทย  กลับมาฟื้นฟูและเดินหน้าได้เต็มศักยภาพอีกครั้ง ภายหลังสถานการณ์โควิด-19 มีแนวโน้มคลี่คลาย  โดยร่วมมือกับบริษัท เอ็มทีดับบลิว (เอเชีย) จำกัด ผู้ถือสิทธิ์การประกวด  “มิส ทัวริซึม เวิลด์ ไทยแลนด์ 2021”  (Miss Tourism World Thailand 2021) ดำเนิน “โครงการพัฒนา ส่งเสริมธุรกิจ SMEs ไทย”  ด้วยการมอบหมายให้สาวงาม 77 คน ที่เป็น “ทูตการท่องเที่ยวและทูตการกีฬา” ประจำ 77 จังหวัด  ทำหน้าที่ตัวแทนช่วยประชาสัมพันธ์   ส่งเสริมการตลาดให้แก่สินค้าหรือบริการของผู้ประกอบการเอสเอ็มอีไทยทั่วประเทศ  ผ่านการผลิต Content รูปแบบต่างๆ เช่น ทำคลิปวิดีโอ  รีวิวสินค้า ไลฟ์สดขายสินค้า ฯลฯ  เพื่อนำไปเผยแพร่ผ่านสื่อออนไลน์บนแฟนเพจเฟซบุ๊กของผู้เข้าประกวด “มิส ทัวริซึม เวิลด์ ไทยแลนด์ 2021” ประจำจังหวัดที่มีอยู่ 77 เพจ รวมถึง โซเชียลมีเดียต่างๆ ส่วนตัวของสาวงามแต่ละคน ซึ่งรวมแล้ว มีผู้ติดตามมากกว่า 1.5 ล้านราย  ดังนั้น จึงเป็นช่องทางช่วยประชาสัมพันธ์สินค้าหรือบริการที่มีศักยภาพสูง  รวมถึง จะเกิดการเชื่อมโยงสร้าง “สังคมผู้ประกอบการ” โดยผู้ประกอบการเอสเอ็มอีจะมีเครือข่ายสามารถสื่อสารและช่วยเหลือระหว่างกัน  อีกทั้ง ต่อยอดส่งเสริมการท่องเที่ยวในแต่ละพื้นที่ได้ด้วย
"วิธีดังกล่าว เป็นมิติใหม่ของการสนับสนุนเอสเอ็มอีไทย  เป็นกระบวนการที่ทันสมัย เหมาะสมกับโลกปัจจุบันที่สื่อออนไลน์ กำลังได้รับความนิยมอย่างสูง และมีกำลังซื้อมหาศาล  สินค้าจากเอสเอ็มอีไม่ว่าจะอยู่ที่ใดก็ตาม สามารถไปถึงมือผู้ซื้อได้ทั่วโลก ขณะเดียวกัน  เนื่องจากทูตการท่องเที่ยว คือ คนในท้องถิ่นอยู่แล้ว  เขาจะทำหน้าที่นี้ได้เป็นอย่างดี  เพราะมีพื้นฐานความรัก ความผูกพัน เข้าใจ และเข้าถึงเรื่องรสนิยม จุดเด่น และวัฒนธรรมในแต่ละพื้นที่” นางสาวนารถนารี  กล่าวเสริม
ทั้งนี้ SME D Bank จะพาลูกค้าธนาคาร และผู้ประกอบการเอสเอ็มอีทั่วไป เข้ารับการประชาสัมพันธ์จากทูตการท่องเที่ยวอย่างต่อเนื่อง โดยไม่ต้องเสียค่าใช้จ่ายใดๆ นอกจากนั้น ในอนาคต จะมีการคัดเลือก 1 ใน 77 ทูตการท่องเที่ยว  มาทำหน้าที่ “Miss SME D Bank” เพื่อช่วยประชาสัมพันธ์บริการด้านการเงินและการพัฒนาของธนาคารต่อไป
นางสาวนารถนารี กล่าวด้วยว่า ความร่วมมือครั้งนี้  ทั้งสองหน่วยงานมีวัตถุประสงค์ตรงกัน ที่ต้องการช่วยเหลือสนับสนุนผู้ประกอบการเอสเอ็มอีไทย รวมถึงภาคการท่องเที่ยวไทย  ซึ่งเป็นพื้นฐานสำคัญของเศรษฐกิจประเทศ  ให้กลับมาฟื้นตัวได้ในเร็วที่สุด ซึ่งจะเป็นปัจจัยหลักให้เศรษฐกิจของประเทศไทย กลับมาฟื้นตัวและเดินหน้าได้รวดเร็วเช่นกัน
ด้านนายธวัช อุยสุย กรรมการผู้จัดการ บริษัท เอ็มทีดับบลิว (เอเชีย) จำกัด และผู้อำนวยการการจัดประกวด  Miss Tourism World Thailand  เผยว่า การประกวด Miss Tourism World Thailand มีความแตกต่างจากเวทีอื่น เป็นการเฟ้นหาสาวไทยที่มีความรู้ความสามารถด้านต่างๆ ที่กระจายอยู่ทั่วทุกภูมิภาค ทำหน้าที่ทูตการท่องเที่ยวและทูตการกีฬา ประจำ 77 จังหวัด ในการประชาสัมพันธ์จังหวัดที่ตนเองเองรับผิดชอบ ในทุกๆด้าน ไม่ว่าจะเป็นด้านการท่องเที่ยว ด้านการกีฬา วัฒนธรรมท้องถิ่น ของดีอาหารอร่อย รวมไปถึงส่งเสริมธุรกิจเอสเอ็มอี  เพื่อให้เกิดการรับรู้ทั้งในระบบออฟไลน์และระบบออนไลน์  โดยใช้สื่อประชาสัมพันธ์ผ่านระบบออนไลน์ มีเพจ 77 เพจประจำแต่ละจังหวัด
“บริษัท เอ็มทีดับบลิว (เอเชีย) จำกัด มีความยินดีอย่างยิ่งที่ได้ร่วมมือกับ SME D Bank  ซึ่งได้ให้ความไว้วางใจแก่ทูตการท่องเที่ยวทั้ง 77 ท่าน มาเป็นตัวแทน ทำหน้าที่ทูตเอสเอ็มอี เพื่อช่วยทำการตลาด เช่น รีวิวสินค้าให้กับลูกค้าของ SME D Bank  อีกทั้ง เป็นตัวอย่างให้ผู้ประกอบการเอสเอ็มอีทุกคน เห็นถึงการปรับตัวเข้าถึงเทคโนโลยีที่เปลี่ยนแปลงไปอย่างรวดเร็ว และเป็นการเปิดช่องทางการตลาดใหม่ๆ  เสริมศักยภาพให้เอสเอ็มอีไทย ด้วยความคิดที่แตกต่างอย่างสร้างสรรค์” นายธวัช กล่าว
สำหรับผู้ประกอบการเอสเอ็มอีที่ต้องการเข้าร่วมโครงการดังกล่าว แจ้งความประสงค์ได้ตั้งแต่บัดนี้เป็นต้นไปที่ฝ่ายพัฒนาและสนับสนุนผู้ประกอบการ SME D Bank  โทร. 02-265-3192  หรือ Call Center 1357

ที่มา : https://www.thaigov.go.th/news/contents/details/51804