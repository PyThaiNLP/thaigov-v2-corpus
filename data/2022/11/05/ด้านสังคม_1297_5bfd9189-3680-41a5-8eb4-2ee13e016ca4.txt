รัฐบาลไทย-ข่าวทำเนียบรัฐบาล-พม. จัดประชุม คกก.ผู้สูงอายุแห่งชาติฯ ช่วยผู้สูงอายุด้วยเงินกู้ประกอบอาชีพปลอดดอกเบี้ยกว่า 56 ล้านบาท พร้อมเห็นชอบ นายแผน วรรณเมธี เป็นผู้สูงอายุแห่งชาติ 2565


วันจันทร์ที่ 7 มีนาคม 2565
พม. จัดประชุม คกก.ผู้สูงอายุแห่งชาติฯ  ช่วยผู้สูงอายุด้วยเงินกู้ประกอบอาชีพปลอดดอกเบี้ยกว่า 56 ล้านบาท พร้อมเห็นชอบ นายแผน วรรณเมธี เป็นผู้สูงอายุแห่งชาติ 2565
พม. จัดประชุม คกก.ผู้สูงอายุแห่งชาติฯ  ช่วยผู้สูงอายุด้วยเงินกู้ประกอบอาชีพปลอดดอกเบี้ยกว่า 56 ล้านบาท พร้อมเห็นชอบ นายแผน วรรณเมธี เป็นผู้สูงอายุแห่งชาติ 2565
วันนี้ (7 มี.ค. 65) เวลา 10.00 น. นายจุติ ไกรฤกษ์  รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมคณะกรรมการผู้สูงอายุแห่งชาติ (กผส.) ครั้งที่ 1/2565 ผ่านระบบ Video Conference เพื่อขับเคลื่อนนโยบายการดำเนินงานด้านผู้สูงอายุของประเทศไทย โดยมีนางสุจิตรา พิทยานรเศรษฐ์ อธิบดีกรมกิจการผู้สูงอายุ และผู้แทนหน่วยงานที่เกี่ยวข้องเข้าร่วมประชุม ณ ห้องประชุม ชั้น 8 อาคารกรมพัฒนาสังคมและสวัสดิการ กระทรวง พม. สะพานขาว กรุงเทพฯ
นายจุติ กล่าวว่า ตั้งแต่วันที่ 1 ตุลาคม 2564 – 31 มกราคม 2565 กองทุนผู้สูงอายุได้ช่วยเหลือผู้สูงอายุ จำนวน 1,933 คน ด้วยการสนับสนุนเงินทุนกู้ยืมเพื่อการประกอบอาชีพ โดยไม่คิดดอกเบี้ย เป็นเงิน 56,605,700 บาท อีกทั้งสนับสนุนโครงการเพื่อการพัฒนาทักษะและคุณภาพชีวิตผู้สูงอายุในชุมชน จำนวน 88 โครงการ เป็นเงิน 10,603,746 บาท
ที่ประชุมรับทราบข้อเสนอเชิงนโยบายจากการประชุมสมัชชาผู้สูงอายุระดับชาติ ปี 2564 ภายใต้แนวคิด “สังคมสูงวัยคนไทยอายุยืน” ประกอบด้วย ประเด็นที่ 1 การเสริมทักษะอาชีพใหม่หรืออาชีพทางเลือก และรายได้ของผู้สูงอายุในประเทศไทย และ ประเด็นที่ 2 ระบบและกลไกการบูรณาการบริการสังคมและสุขภาพเพื่อการพัฒนาผู้สูงอายุไทย นอกจากนี้ ที่ประชุมได้เห็นชอบการประกาศสดุดีเกียรติคุณยกย่องให้นายแผน วรรณเมธี อายุ 99 ปี 1 เดือน เป็นผู้สูงอายุแห่งชาติ ประจำปีพุทธศักราช 2565

ที่มา : https://www.thaigov.go.th/news/contents/details/52259