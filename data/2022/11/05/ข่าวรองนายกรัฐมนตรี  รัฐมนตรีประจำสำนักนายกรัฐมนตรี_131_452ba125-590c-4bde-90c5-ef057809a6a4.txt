รัฐบาลไทย-ข่าวทำเนียบรัฐบาล-"อนุชา" ยืนยัน ขายสลากฯ ราคา 80 บาท ผ่านแอป เป๋าตัง เริ่มงวดแรก 16 มิ.ย.นี้


วันอาทิตย์ที่ 10 เมษายน 2565
พิมพ์
"อนุชา" ยืนยัน ขายสลากฯ ราคา 80 บาท  ผ่านแอป เป๋าตัง เริ่มงวดแรก 16 มิ.ย.นี้
"อนุชา" ยืนยัน ขายสลากฯ ราคา 80 บาท  ผ่านแอป เป๋าตัง เริ่มงวดแรก 16 มิ.ย.นี้
วันที่ 10 เมษายน 2565 นายอนุชา นาคาศัย รัฐมนตรีประจำสำนักนายกรัฐมนตรี ในฐานะประธานคณะกรรมการแก้ไขปัญหาการเสนอขายหรือขายสลากกินแบ่งรัฐบาลเกินราคาที่กำหนดฯ เปิดเผยว่า ในช่วงที่ผ่านมา คณะอนุกรรมการฯ และชุดทำงานเฉพาะกิจเพื่อแก้ไขปัญหาสลากเกินราคาฯ มีการปฏิบัติงานอย่างต่อเนื่อง ส่งผลอย่างเป็นรูปธรรม ไม่ว่าจะเป็นการลงพื้นที่เพื่อตรวจสอบการเบิกจ่ายสลาก การจำหน่ายสลากของผู้ขาย รวมถึงการตรวจค้นจนพบสลากกินแบ่งจำนวนมาก นำไปสู่การยกเลิกสัญญาตัวแทนจำหน่ายและยกเลิกการลงทะเบียนซื้อ-จองล่วงหน้า เกือบ 9,000 ราย ตั้งแต่งวด 16 พฤษภาคม 2565 เป็นต้นไป ทั้งนี้ เพื่อแก้ไขปัญหาการซื้อสลากฯ เกินราคา 80 บาท คณะกรรมการสลากกินแบ่งรัฐบาลได้เตรียมจุดจำหน่ายสลากในราคา 80 บาท ไว้แต่ละอำเภอ ๆ ทั่วประเทศแล้ว เพื่อแก้ไขปัญหาบรรเทาความเดือดร้อนในเบื้องต้น
ทั้งนี้ เพื่อแก้ไขปัญหาอย่างยั่งยืน  ได้กำหนดแนวทางการจำหน่ายสลากผ่านแพลตฟอร์มออนไลน์ โดยจะใช้แอป เป๋าตัง ซึ่งเป็นแอปพลิเคชันของภาครัฐ ที่ได้มาตรฐาน มีความมั่นคงปลอดภัย  มีผู้ใช้งานแล้วทั่วประเทศกว่า 40 ล้านคน โดยระบบการสั่งซื้อจะถูกบันทึกและจัดเก็บข้อมูลไว้ สามารถตรวจสอบข้อมูลการซื้อขายได้  แก้ไขปัญหาสลากเปลี่ยนมือ  และทำให้ราคาที่ซื้อขายเป็นไปตามที่กำหนด เมื่อถูกรางวัล ระบบจะแจ้งเตือนให้ติดต่อขอรับเงินรางวัล ซึ่งแพลตฟอร์มออนไลน์เริ่มจำหน่ายตั้งแต่สลากงวด 16 มิถุนายน 2565 เป็นต้นไป  เพื่ออำนวยความสะดวกให้กับผู้ซื้อและผู้ขาย สอดคล้องกับวิถีชีวิตใหม่
............................

ที่มา : https://www.thaigov.go.th/news/contents/details/53474