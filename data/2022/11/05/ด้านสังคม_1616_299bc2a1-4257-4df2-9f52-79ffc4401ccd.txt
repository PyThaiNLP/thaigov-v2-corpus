รัฐบาลไทย-ข่าวทำเนียบรัฐบาล-“อนุทิน” เผย ร่างประกาศกลิ่นและควัน “กัญชา” เป็นเหตุรำคาญ อยู่ระหว่างรอพิจารณาก่อนลงนาม


วันจันทร์ที่ 30 พฤษภาคม 2565
“อนุทิน” เผย ร่างประกาศกลิ่นและควัน “กัญชา” เป็นเหตุรำคาญ อยู่ระหว่างรอพิจารณาก่อนลงนาม
รองนายกรัฐมนตรีและรัฐมนตรีว่าการกระทรวงสาธารณสุข เผย ร่างประกาศกลิ่นและควัน “กัญชา” เป็นเหตุรำคาญ ผ่านการพิจารณาจากคณะกรรมการการสาธารณสุขแล้ว อยู่ระหว่างส่งมาให้พิจารณาก่อนลงนามตามขั้นตอน ส่วนกฎหมายกัญชากัญชงที่ขณะนี้ยังอยู่ในสภา
รองนายกรัฐมนตรีและรัฐมนตรีว่าการกระทรวงสาธารณสุข เผย ร่างประกาศกลิ่นและควัน “กัญชา” เป็นเหตุรำคาญ ผ่านการพิจารณาจากคณะกรรมการการสาธารณสุขแล้ว อยู่ระหว่างส่งมาให้พิจารณาก่อนลงนามตามขั้นตอน ส่วนกฎหมายกัญชากัญชงที่ขณะนี้ยังอยู่ในสภายืนยันจะไม่เลื่อนการปลดล็อก
วันนี้ (30 พฤษภาคม 2565) ที่โรงแรมพูลแมน คิง เพาเวอร์ กทม. นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข กล่าวระหว่างเปิดการประชุมการส่งเสริมการประกอบการด้านผลิตภัณฑ์สุขภาพจากกัญชา กัญชง เพื่อเปิดรับฟังความคิดเห็นและความคาดหวังของผู้ประกอบการ ต่อการปรับปรุงกฎระเบียบ กระบวนการให้บริการ รวมทั้งมาตรการส่งเสริมการประกอบการ รองรับการปลดล็อกกัญชา กัญชง ว่า นโยบายกัญชากัญชงจะประสบความสำเร็จได้นั้น การขับเคลื่อนของปลายน้ำมีความสำคัญ เนื่องจากเป็นการนำกัญชากัญชงไปใช้เป็นส่วนประกอบในผลิตภัณฑ์สุขภาพ ทั้งอาหาร สมุนไพรและเครื่องสำอาง เป็นโอกาสสร้างเศรษฐกิจของประเทศให้ฟื้นตัวจากโควิด 19 ซึ่งประเทศไทยได้รับการยอมรับในระดับโลก ว่าสามารถรับมือสถานการณ์โควิด 19 ได้อย่างดี มีการพัฒนาระบบสาธารณสุขอย่างเข้มแข็ง ทำให้การผลิตสินค้าเกี่ยวกับยาและสุขภาพจะได้รับการยอมรับโดยปริยาย
“กระทรวงสาธารณสุข ย้ำมาตลอดในการใช้กัญชาในทางที่ดี เป็นประโยชน์ทางการแพทย์ สุขภาพ และการเสริมสร้างรายได้ การนำไปใช้ในทางที่ไม่เกิดประโยชน์ต่อสุขภาพ เช่น การนำไปสูบ จึงไม่อยู่ในเจตนารมณ์ของกฎหมาย ทั้งนี้ กฎหมายกัญชากัญชงที่ขณะนี้ยังอยู่ในสภา ยืนยันว่าจะไม่เลื่อนการปลดล็อก เพราะจะกระทบกับคนจำนวนมากที่จะใช้ประโยชน์ทางการแพทย์ ขับเคลื่อนรายได้และเศรษฐกิจ ซึ่งผู้ประกอบการต่างๆ ได้เตรียมดำเนินการไปมากแล้ว” นายอนุทินกล่าว
นายอนุทินกล่าวต่อว่า วันนี้คณะกรรมการการสาธารณสุข ได้มีการประชุมพิจารณาประกาศกระทรวงสาธารณสุขเกี่ยวกับการกำหนดกลิ่นและควันจากกัญชากัญชงเป็นเหตุรำคาญเรียบร้อยแล้ว และจะส่งร่างประกาศมาให้พิจารณาในวันที่ 31 พฤษภาคม 2565 ซึ่งจะรีบพิจารณาและลงนามโดยเร็วที่สุด หลังลงนามแล้วจะส่งไปยัง
ราชกิจจานุเบกษาเพื่อประกาศและมีผลบังคับใช้ต่อไป
********************************************* 30 พฤษภาคม 2565

ที่มา : https://www.thaigov.go.th/news/contents/details/55189