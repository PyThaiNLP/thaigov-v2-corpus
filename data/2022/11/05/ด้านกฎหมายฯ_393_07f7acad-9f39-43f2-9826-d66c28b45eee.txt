รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม สั่งกรมคุ้มครองสิทธิเร่งเยียวยา-ช่วยเหลือเหยื่อถูกรปภ.ข่มขืนคาคอนโดเพชรเกษม


วันพฤหัสบดีที่ 6 มกราคม 2565
พิมพ์
รัฐมนตรีว่าการกระทรวงยุติธรรม สั่งกรมคุ้มครองสิทธิเร่งเยียวยา-ช่วยเหลือเหยื่อถูกรปภ.ข่มขืนคาคอนโดเพชรเกษม
รัฐมนตรีว่าการกระทรวงยุติธรรม สั่งกรมคุ้มครองสิทธิเร่งเยียวยา-ช่วยเหลือเหยื่อถูกรปภ.ข่มขืนคาคอนโดเพชรเกษม ชี้ร่างกม.JSOC กำลังเข้าสภา หวังทุกภาคส่วนช่วยผลักดันให้สำเร็จ แก้ปัญหาทำผิดซ้ำคดีอุกฉกรรจ์ ช่วยสังคมปลอดภัยมากขึ้น
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวถึงกรณี นายมนตรี ใหญ่กระโทก พนักงานรักษาความปลอดภัยก่อเหตุข่มขืนภายในคอนโดมิเนียมแห่งหนึ่ง ถนนเพชรเกษม เขตบางแค ว่า ก่อนอื่นตนต้องขอแสดงความเสียใจกับผู้เสียหาย และตนได้สั่งการให้กรมคุ้มครองสิทธิและเสรีภาพ ให้ความช่วยเหลือผู้เสียหายตามแนวทางยุติธรรมสร้างสุข ยุติธรรมเชิงรุก สร้างสุขให้ประชาชน โดยขณะนี้ทราบว่า ตำรวจอยู่ระหว่างการสอบสวนสืบสวนและรวบรวมพยานหลักฐาน เพื่อติดตามผู้ก่อเหตุมาดำเนินคดี ในช่วงเดือนที่ผ่านมาเราจะเห็นได้ว่ามีผู้กระทำผิดซ้ำซากเยอะมาก ซึ่งขณะนี้ ร่าง พ.ร.บ.ป้องกันการกระทำผิดซ้ำของผู้กระทำความผิดคดีอุกฉกรรจ์ที่ใช้ความรุนแรง พ.ศ.... หรือกฎหมาย JSOC เพื่อแก้ปัญหาดังกล่าว โดยกำลังรอเข้าสู่สภาผู้แทนราษฎร หากสภาเปิดการประชุมน่าจะเข้าสู่การพิจารณาได้ ซึ่งตนผลักดันร่างกฎหมายนี้มานานถึง 1 ปี โดยตนได้ให้ น.ส.ณัฐภัสส์ ยงใจยุทธ ผู้ช่วยรมว.ยุติธรรม เป็นตัวแทนในการดูแลหลักการของร่างกฎหมายนี้
"ถึงเวลาที่ทุกคนในสังคมจะร่วมกันเป็นเจ้าของและช่วยกันผลักดันให้กฎหมายนี้สำเร็จ เพื่อความปลอดภัยของทุกคนในสังคม คนที่ไม่ได้ถูกกระทำมักมองข้าม แต่คนที่โดนหรือมีญาติพี่น้องโดนจะเข้าใจ เราต้องเข้าใจและเห็นอกเห็นใจของผู้ถูกกระทำ และผมหวังว่า ส.ส.และประชาชนทุกท่านจะช่วยผลักดันสนับสนุนร่างที่เป็นประโยชน์นี้ โดยที่ผ่านมาในการทำกฎหมายผมยึดประโยชน์สังคมเป็นหลัก และร่างกฎหมาย JSOC ฉบับนี้ เราไม่ได้ร่างมาลอยๆแต่ใช้หลัก เมแกนลอว์ ของสหรัฐที่เคยมีกรณีเด็กหญิงถูกข่มขืนจนเสียชีวิต ซึ่งถ้าสังคมรับรู้ มีบุคคลอันตรายอยู่ในสังคมนั้น ก็จะไม่มีคนตาย ผมจึงอยากให้ทุกคนช่วยกันผลักดันกฎหมาย JSOCให้สำเร็จ"นายสมศักดิ์ กล่าว
นายสมศักดิ์ กล่าวอีกว่า ในส่วนของการช่วยเหลือเบื้องต้นผู้เสียหายมีสิทธิได้รับเงินช่วยเหลือเยียวยาผู้เสียหายในคดีอาญา ดังนี้ 1.ค่าใช้จ่ายที่จำเป็นในการรักษาพยาบาลให้จ่ายเท่าที่จ่ายจริง แต่ไม่เกิน 40,000 บาท  2.ค่าฟื้นฟูสมรรถภาพทางร่างกายและจิตใจให้จ่ายเท่าที่จ่ายจริง แต่ไม่เกิน 20,000 บาท  3. ค่าขาดประโยชน์ทำมาหาได้ และ4.ค่าตอบแทนความเสียหายอื่น แต่ไม่เกิน 50,000 บาท โดยการจ่ายค่าตอบแทนฯ ขึ้นอยู่กับดุลพินิจในการพิจารณาของคณะอนุกรรมการฯ ซึ่งตนได้ขอให้คณะอนุกรรมการเร่งพิจารณาโดยเร็วเพื่อช่วยเหลือผู้เสียหาย นอกจากนี้เจ้าหน้าที่จะให้คำปรึกษาทางด้านกฎหมายด้วย โดยผู้เสียหายนัดหมายให้เจ้าหน้าที่เข้าพบในวันที่ 7 ม.ค.

ที่มา : https://www.thaigov.go.th/news/contents/details/50260