รัฐบาลไทย-ข่าวทำเนียบรัฐบาล-รมต.พิพัฒน์ เปิดกิจกรรม CSR กกท. "1 โรงเรียน 1 ลานกีฬา"


วันอังคารที่ 10 พฤษภาคม 2565
พิมพ์
รมต.พิพัฒน์ เปิดกิจกรรม CSR กกท. "1 โรงเรียน 1 ลานกีฬา"
รมว.กก. กล่าวว่า กระทรวงตระหนักถึงหน้าที่ในการสนับสนุนและพัฒนาโครงสร้างพื้นฐาน ด้านอุปกรณ์ สถานที่เล่นกีฬา พร้อมทั้งให้ความสำคัญในการสร้างลานกีฬาให้กับโรงเรียนต่างๆ ที่ยังคงขาดแคลนสถานที่ออกกำลังกาย รวมไปถึงการสนับสนุนอุปกรณ์กีฬา
วันที่ 7 พฤษภาคม 2565 (13.30น.) นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา (รมว.กก.) เป็นประธานในพิธีเปิดกิจกรรมด้านการแสดงความรับผิดชอบต่อสังคม (CSR) "1 โรงเรียน 1 ลานกีฬา" โดยมี ดร.นาที รัชกิจประการ  ประธานคณะที่ปรึกษารองนายกรัฐมนตรี (นายอนุทิน ชาญวีรกูล), นายโชติ ตราชู ปลัดกระทรวงการท่องเที่ยวและกีฬา, ดร.ก้องศักด ยอดมณี ผู้ว่าการการกีฬาแห่งประเทศไทย, นายภิรมย์ นิลทยา ผู้ว่าราชการจังหวัดยะลา, นางสาวฐาปนีย์ เกียรติไพบูลย์ รองผู้ว่าการท่องเที่ยวแห่งประเทศไทย ด้านตลาดในประเทศ ณ บริเวณลานอเนกประสงค์ โรงเรียนเทศบาล 4 (บ้านกาแป๊ะฮูลู) จังหวัดยะลา
นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา กล่าวว่า ตามที่ได้รับรายงานจาก การกีฬาแห่งประเทศไทย ถึงหน้าที่ในการสนับสนุนและพัฒนาโครงสร้างพื้นฐาน ด้านอุปกรณ์รวมถึงสถานที่เล่นกีฬา พร้อมทั้งให้ความสำคัญในการสร้างลานกีฬาให้กับโรงเรียนต่างๆ ที่ยังคงขาดแคลนสถานที่ออกกำลังกาย รวมไปถึงการสนับสนุนอุปกรณ์กีฬา และสอดแทรกเรื่องกีฬาสีเขียวให้เป็นเรื่องที่รู้จักควบคู่กันกับการส่งเสริมให้ประชาชนและเยาวชน ได้ออกกำลังกายให้สุขภาพแข็งแรง เพื่อให้กระจายไปทั่วถึงในโรงเรียน และชุมชนทั่วทุกพื้นที่ นั้น
การกีฬาแห่งประเทศไทย ภายใต้กระทรวงการท่องเที่ยวและกีฬา ได้ให้ความสำคัญในเรื่องการแสดงความรับผิดชอบต่อสังคม (CSR) จึงได้จัดกิจกรรมส่งเสริมการออกกำลังกายและการเล่นกีฬาของเด็กและเยาวชน ทุกกลุ่มและทุกพื้นที่ทั้งในสถานศึกษาและนอกสถานศึกษา ระดับท้องถิ่น ระดับจังหวัด ระดับภูมิภาค และระดับชาติ ในหลายพื้นที่ทั่วประเทศมาอย่างต่อเนื่องในทุกๆ ปี ควบคู่ไปกับการจัดกิจกรรมแข่งขันกีฬาตามจังหวัดต่างๆ เพื่อส่งเสริมทางด้านการท่องเที่ยวเชิงกีฬา รวมทั้งยังเป็นการกระตุ้นเศรษฐกิจ และกระจายรายได้ให้แก่ชุมชนในพื้นที่นั้นๆ และยังทำให้ผู้บริหาร และพนักงาน ได้มีความรู้ความเข้าใจ ถึงการแสดงความรับผิดชอบต่อสังคมและสิ่งแวดล้อม เป็นการสร้างภาพลักษณ์ที่ให้กับการกีฬาแห่งประเทศไทย ทั้งยังส่งเสริมการออกกำลังกายและการเล่นกีฬาของเยาวชนและประชาขน อีกด้วย
สำหรับการจัดกิจกรรมในครั้งนี้ การกีฬาแห่งประเทศไทย ได้มอบลานกีฬาให้กับโรงเรียนเทศบาล 4 บ้านกาแป๊ะฮูลู จังหวัดยะลา เพื่อใช้เป็นลานอเนกประสงค์ สำหรับกีฬาบาสเกตบอล วอลเลย์บอล ฟุตซอล ตะกร้อ และยังมอบสนามเปตอง พร้อมทั้งมอบอุปกรณ์กีฬา และดำเนินการปรับปรุงอาคารเรียน และมอบทุนการศึกษาให้กับทีมนักกีฬาฟุตซอล และทีมเปตองของโรงเรียน เพื่อใช้เป็นทุนในการร่วมแข่งขันกีฬาในรายการต่าง ๆ รวมถึงได้จัดกิจกรรมกีฬาสัมพันธ์ เพื่อส่งเสริม และสนับสนุนให้เด็กและเยาวชนในพื้นที่ มีความสามัคคี และหันมาสนใจการเล่นกีฬา ส่งเสริมให้มีการดูแลรักษาสุขภาพ ใช้เวลาว่างให้เกิดประโยชน์ และมีคุณภาพชีวิตที่ดีขึ้น.

ที่มา : https://www.thaigov.go.th/news/contents/details/54428