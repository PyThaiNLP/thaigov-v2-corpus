รัฐบาลไทย-ข่าวทำเนียบรัฐบาล-รมว.สุชาติ มอบที่ปรึกษา ลุยพระราม 9 ตรวจเยี่ยมการฉีดวัคซีนผู้ประกันตน ม.33


วันศุกร์ที่ 13 สิงหาคม 2564
พิมพ์
รมว.สุชาติ มอบที่ปรึกษา ลุยพระราม 9 ตรวจเยี่ยมการฉีดวัคซีนผู้ประกันตน ม.33
รมว.สุชาติ มอบที่ปรึกษา ลุยพระราม 9 ตรวจเยี่ยมการฉีดวัคซีนผู้ประกันตน ม.33
เมื่อวันที่ 13 สิงหาคม 2564 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้นางธิวัลรัตน์ อังกินันทน์ ที่ปรึกษารัฐมนตรีว่าการการกระทรวงแรงงาน พร้อมด้วย นายประทีปทรงลำยอง ผู้ตรวจราชการกระทรวงแรงงาน ในฐานะโฆษกกระทรวงแรงงาน และ นางสาวบุปผา เรืองสุด ผู้ตรวจราชการกระทรวงแรงงาน ลงพื้นที่ตรวจเยี่ยมการให้บริการฉีดวัคซีนโควิด-19 สำหรับผู้ประกันตนในพื้นที่กรุงเทพมหานคร ณ ศูนย์ฉีดวัคซีนห้างเซ็นทรัล พระราม 9 และห้างโชว์ดีซี ซึ่งอยู่ในความดูแลของสำนักงานประกันสังคมกรุงเทพมหานครเขตพื้นที่ 3 มีศักยภาพการฉีดวันละ 1,500 คน ต่อแห่ง มีทีมแพทย์ พยาบาล เภสัชกรจากโรงพยาบาลเปาโลโชคชัย 4 และโรงพยาบาลวิชัยเวช อินเตอร์เนชั่นแนล เป็นผู้ดำเนินการ โดย นางธิวัลรัตน์กล่าวว่า ตามที่รัฐบาลภายใต้การนำของ พล.อ.ประยุทธ์ จันทร์โอชา นายกรัฐมนตรี และรมว.กลาโหม  และ ท่าน พล.อ.ประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงาน ได้มีความห่วงใยพี่น้องผู้ใช้แรงงาน และประชาชนทั่วไปจากสถานการณ์การระบาดของโรคโควิด-19 และกำหนดให้การฉีดวัคซีนเป็นวาระแห่งชาตินั้น และท่านรัฐมนตรีว่าการกระทรวงแรงงาน ได้มอบหมายสำนักงานประกันสังคม บูรณาการร่วมกับกระทรวงมหาดไทยโดยกรุงเทพมหานคร กระทรวงสาธารณสุข โดยสำนักงานหลักประกันสุขภาพแห่งชาติ(สปสช.) กระทรวงการคลัง โดยธนาคารกรุงไทย และสถานพยาบาลเครือข่ายประกันสังคม ทั้งภาครัฐและเอกชน ให้บริการฉีดวัคซีนป้องกันโควิด-19 ให้กับผู้ประกันตน เพื่อควบคุมการแพร่ระบาดไม่ให้กระจายออกสู่วงกว้างทั้งในโรงงาน และสถานประกอบการ ในเบื้องต้นได้กำหนดจัดการฉีดวัคซีนให้กับผู้ประกันตนมาตรา 33 ในพื้นที่กรุงเทพมหานคร สำหรับศูนย์ฉีดวัคซีนแห่งนี้เริ่มเปิดให้บริการตั้งแต่วันที่ 22 ก.ค. 64 - 13 ส.ค. 64 เป้าหมายฉีดวันละ 1,500 คน ต่อแห่ง ฉีดให้ผู้ประกันตนที่ลงทะเบียนผ่านระบบ e – service ทั้งนี้ ยอดรวมตั้งแต่วันที่ 22 ก.ค. 64 - 13 ส.ค. 64 ได้ฉีดไปแล้ว 21,555 คน โดยทั้ง 2 ศูนย์จะเริ่มฉีดเข็มที่ 2 ให้แก่ผู้ประกันตนในวันที่16 - 27 ส.ค. 64
“ในวันนี้ รัฐมนตรีว่าการกระทรวงแรงงาน ท่านสุชาติ ชมกลิ่น ได้มอบหมายให้ดิฉันและคณะลงพื้นที่จุดบริการฉีดโควิด-19 สำหรับผู้ประกันตนมาตรา 33 ศูนย์ฉีดวัคซีนห้างเซ็นทรัลพระราม 9 และห้างโชว์ดีซี ซึ่ง 2 ที่นี้มีศักยภาพการฉีด 1,500 คนต่อวันต่อแห่ง เพื่อตรวจเยี่ยมการให้บริการฉีดวัคซีน รวมทั้งให้กำลังใจแก่บุคลากรทางการแพทย์ ซึ่งการฉีดวัคซีนโควิด-19 ให้กับผู้ประกันตนมาตรา 33 เป็นหนึ่งในมาตรการที่กระทรวงแรงงาน ให้การป้องกันรักษาโดยเร่งรัดการฉีดวัคซีนให้แก่ผู้ประกันตนตามนโยบายรัฐบาล เพื่อควบคุมการแพร่ระบาดของโควิด-19 และสร้างภูมิคุ้มกันหมู่ในกลุ่มแรงงาน เพื่อให้กิจการเดินหน้าต่อไปได้” นางธิวัลรัตน์กล่าวในท้ายสุด
+++++++++++++++++++
กองเผยแพร่และประชาสัมพันธ์
13 สิงหาคม 2564

ที่มา : https://www.thaigov.go.th/news/contents/details/44731