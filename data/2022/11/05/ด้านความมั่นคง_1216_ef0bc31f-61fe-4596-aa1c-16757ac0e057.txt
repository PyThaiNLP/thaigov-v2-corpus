รัฐบาลไทย-ข่าวทำเนียบรัฐบาล-ข่าวดี!! นายกลุงตู่ มอบ รมว.สุชาติ บินเจรจาเกาหลีขอโควตาส่งแรงงานเพิ่ม


วันศุกร์ที่ 24 มิถุนายน 2565
ข่าวดี!! นายกลุงตู่ มอบ รมว.สุชาติ บินเจรจาเกาหลีขอโควตาส่งแรงงานเพิ่ม
...
นายสุชาติ ชมกลิ่น รัฐมนตรีว่าการกระทรวงแรงงาน พร้อมด้วย นายสุรชัย ชัยตระกูลทอง ผู้ช่วยรัฐมนตรีประจำกระทรวงแรงงาน นายบุญชอบ สุทธมนัสวงษ์ ปลัดกระทรวงแรงงาน นายสุทธิ สุโกศล ประจำสำนักเลขาธิการนายกรัฐมนตรี ปฏิบัติหน้าที่ประจำกระทรวงแรงงาน นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) นายไพโรจน์ โชติกเสถียร อธิบดีกรมการจัดหางาน เข้าเยี่ยมคารวะ นายลี จอง ชิก รัฐมนตรีว่าการกระทรวงแรงงานและการจ้างงานแห่งสาธารณรัฐเกาหลี เพื่อหารือข้อราชการด้านแรงงานประเด็นการขยายตลาดแรงงานระบบการอนุญาตจ้างงานแรงงานต่างชาติ (EPS) และการแก้ปัญหาแรงงานผิดกฎหมาย โดยมี นายบัญชา ยืนยงจงเจริญ อัครราชทูต ณ กรุงโซล นายนิธิพัฒน์ วัฒนสุวกุล อัครราชทูตที่ปรึกษา (ฝ่ายแรงงาน) เข้าร่วมในครั้งนี้ด้วย ณ กระทรวงแรงงานและการจ้างงานแห่งสาธารณรัฐเกาหลี
นายสุชาติ กล่าวว่า รัฐบาลภายใต้การนำของ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และพล.อ.ประวิตร วงษ์สุวรรณ รองนายกรัฐมนตรี ได้ให้ความสำคัญกับการส่งเสริมให้คนไทยได้มาทำงานในต่างประเทศ กระทรวงแรงงานขอขอบคุณรัฐบาลเกาหลีที่ดูแลแรงงานไทยเป็นอย่างดี และในวันนี้เปิดโอกาสให้เข้าเยี่ยมคารวะเพื่อหารือข้อราชการด้านแรงงานโดยเฉพาะความร่วมมือในการขยายตลาดแรงงานระบบการอนุญาตจ้างงานแรงงานต่างชาติ (EPS) ซึ่งในห้วงสถานการณ์โควิด-19 ประเทศไทยเป็นประเทศลำดับต้น ๆ ที่มีการตรวจคัดกรองแรงงานอย่างเข้มข้นก่อนเดินทาง และมีความพร้อมในการจัดส่งแรงงานมาทำงานในสาธารณรัฐเกาหลี จึงอยากให้ทางการเกาหลีพิจารณาเพิ่มโควตาการจัดส่งแรงงานระบบ EPS ให้กับประเทศไทย ส่วนการขยายอายุแรงงานในระบบ EPS นั้น ปัจจุบันรัฐบาลเกาหลีมีนโยบายส่งเสริมการทำงานของผู้สูงอายุ จึงอยากให้มีการปรับข้อจำกัดด้านอายุขั้นสูงของแรงงาน เพื่อเปิดโอกาสแรงงานสูงอายุและมีประสบการณ์ทำงานสูงสามารถทำงานในเกาหลีได้ ขณะที่การแก้ไขปัญหาแรงงานผิดกฎหมายนั้น ประเทศไทยยินดีแลกเปลี่ยนประสบการณ์การดำเนินการจดทะเบียนแรงงานให้ถูกกฎหมาย เพื่อร่วมขับเคลื่อนเศรษฐกิจของเกาหลีใต้อย่างถูกต้องและได้รับการคุ้มครองตามกฎหมายที่เกี่ยวข้อง
ทั้งนี้ ปัจจุบันมีแรงงานไทยทำงานอยู่ในเกาหลีใต้ตามระบบ EPS จำนวน 22,663 คน ส่วนใหญ่ทำงานในภาคการผลิต ก่อสร้าง เกษตรและปศุสัตว์ ภายหลังสถานการณ์โควิด-19 ทำให้รัฐบาลเกาหลีใต้กำหนดให้การเดินทางเข้าประเทศไม่ต้องกักตัว เมื่อการนำเข้าแรงงานกลับเข้าสู่ภาวะปกติก็จะส่งผลดีต่อแรงงานไทยเช่นกัน โอกาสนี้รมว.สุชาติ ยังได้กล่าวถึงมาตรการดูแลแรงงานในประเทศไทยในช่วงวิกฤตโควิด-19 ที่ผ่านมาด้วย ทั้งสองฝ่ายยังได้แลกเปลี่ยนนโยบายด้านแรงงานระหว่างกันรวมทั้งกระชับความร่วมมือในการจัดส่งแรงงานไทยไปทำงานในสาธารณรัฐเกาหลีให้แน่นแฟ้นมากยิ่งขึ้นอีกด้วย
ด้าน นายลี จอง ชิก รัฐมนตรีว่าการกระทรวงแรงงานและการจ้างงานแห่งสาธารณรัฐเกาหลี กล่าวว่า ในนามรัฐบาลเกาหลีใต้ขอขอบคุณท่านรัฐมนตรีว่าการกระทรวงแรงงานของไทยและคณะที่ได้เข้าเยี่ยมคารวะกระชับความร่วมมือด้านแรงงานในวันนี้ แรงงานไทยมีส่วนสำคัญอย่างมากในการขับเคลื่อนเศรษฐกิจของเกาหลีใต้ เนื่องจากปัจจุบันแรงงานไทยในเกาหลีใต้มีมากเป็นอันดับสองของจำนวนแรงงานต่างชาติทั้งหมดที่เข้ามาทำงานในเกาหลีใต้ ส่วนประเด็นข้อหารือต่างๆ ในวันนี้จะได้ประสานหน่วยงานที่เกี่ยวข้องเพื่อเร่งดำเนินการและแจ้งความคืบหน้าให้ทราบต่อไป

ที่มา : https://www.thaigov.go.th/news/contents/details/56104