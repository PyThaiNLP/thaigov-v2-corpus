รัฐบาลไทย-ข่าวทำเนียบรัฐบาล-นายกฯ ชื่นชม “การบินไทย” เปิดบินตรงไทย-ซาอุ ร่วมโปรโมท Soft Power จังหวัดชายแดนใต้


วันพุธที่ 27 กรกฎาคม 2565
พิมพ์
นายกฯ ชื่นชม “การบินไทย” เปิดบินตรงไทย-ซาอุ ร่วมโปรโมท Soft Power จังหวัดชายแดนใต้
นายกฯ ชื่นชมการบินไทยต่อยอดความสัมพันธ์ไทย-ซาอุดีอาระเบีย เกิดผลเป็นรูปธรรม เปิดเส้นทางบินใหม่ กรุงเทพ-เจดดาห์ ดึงนักท่องเที่ยวเยือนไทยเพิ่มสิบเท่า และแสดงเจตนารมณ์ส่งเสริม Soft power กระตุ้นท่องเที่ยวจังหวัดชายแดนใต้
วันนี้ (27 ก.ค.65) นางสาวรัชดา ธนาดิเรก รองโฆษกประจำสำนักนายกรัฐมนตรี และกรรมการผู้แทนพิเศษของรัฐบาลในการแก้ปัญหาจังหวัดชายแดนใต้ เปิดเผยว่า ตนได้เป็นตัวแทนรัฐบาลร่วมงานเปิดตัวเส้นทางใหม่ของการบินไทย “กรุงเทพ~เจดดาห์” เที่ยวแรกให้บริการ 19 สิงหาคม 2565 ซึ่งพลเอกประยุทธ์ จันทร์โอชา นายกรัฐมนตรี ได้ฝากคำชื่นชมไปยังบริษัทการบินไทย ที่ได้ต่อยอดความสัมพันธ์ “ไทย-ซาอุดีอาระเบีย” ซึ่งเป็นผลลัพธ์จากการที่นายกฯได้ไปเยือนซาอุดีอาระเบียอย่างเป็นทางการเมื่อปลายเดือนมกราคม ที่ผ่านมา นับเป็นครั้งแรกในรอบสามสิบกว่าปีของการเยือนระดับผู้นำรัฐบาล โดยการเปิดเส้นทางการบินเส้นนี้ เป็นการเน้นย้ำถึงสัมพันธภาพที่ดียิ่งระหว่างสองประเทศ และระหว่างประชาชนต่อประชาชน  รวมถึงโอกาสทางธุรกิจที่จะเพิ่มมากขึ้นตามมา มากไปกว่านั้น ทางการบินไทย ยังแสดงเจตนารมณ์ที่จะส่งเสริม Soft power ของพื้นที่จังหวัดชายแดนใต้ ครอบคลุมเรื่อง การท่องเที่ยวเชิงประวัติศาสตร์และวัฒนธรรม อาหาร งานฝีมือชาวบ้าน ให้เป็นที่รู้จักของนักท่องเทียวซาอุดีอาระเบียและตะวันออกกลางอีกด้วย
ทั้งนี้ คาดว่าเส้นทางบินตรงกรุงเทพ-เจดดาห์ จะทำให้มีนักท่องเที่ยวซาอุดีอาระเบีย เดินทางมาเยือนประเทศไทยเพิ่มมากขึ้นสิบเท่า จากเดิมที่มีประมาณ 3 หมื่นคนต่อปี ซึ่งต้องเดินทางผ่านประเทศอื่นก่อนเข้าไทย ทุกๆปี มีคนไทยเดินทางไปซาอุดีอาระเบียจำนวนมาก ทั้งคนไทยมุสลิม โดยเฉพาะกลุ่มพี่น้องจังหวัดชายแดนใต้ ที่เดินทางไปเพื่อแสวงบุญ และคนไทยที่ไปทำงาน  ขณะที่ชาวซาอุดิอาระเบียมีความนิยมมารับการรักษาสุขภาพ ช้อปปิ้ง และท่องเที่ยวในประเทศไทยอย่างมาก ส่วนความน่าสนใจของเมืองเจดดาห์ คือ เป็นประตูหลักสู่เมกกะ เมืองท่าที่มีธรรมชาติอันสวยงาม และศูนย์กลางทางด้านเศรษฐกิจของตะวันออกกลาง
สำหรับการส่งเสริม Soft power ตามนโยบายรัฐบาลนั้น นางสาวรัชดา กล่าวว่า นายสุวรรธนะ สีบุญเรือง รักษาการแทนประธานเจ้าหน้าที่บริหาร บริษัท การบินไทย จำกัด (มหาชน) จะให้การสนับสนุนเรื่องนี้อย่างเต็มที่ เพราะในฐานะสายการบินแห่งชาติ การบินไทยพร้อมร่วมขับเคลื่อนในเรื่องนี้ และที่ผ่านมา ทางบริษัทก็ได้ดำเนินการมาโดยตลอด และขณะนี้ได้วางแผนจะใช้เส้นทางกรุงเทพ-เจดดาห์ เพื่อการโปรโมทอัตลักษณ์ของพื้นที่จังหวัดชายแดนใต้ ที่มีความโดดเด่นเรื่องสังคมพหุวัฒนธรรม อาหารพื้นถิ่น และวิถีชีวิตชาวบ้าน ในเบื้องต้นจะร่วมมือกับภาครัฐ ในการดำเนินการ เช่น 1)การคัดเลือกสินค้าท้องถิ่นเข้าวางขายในร้าน “ไทยช็อป” ซึ่งมีลูกค้าจากทั่วโลกสั่งซื้อผ่านทางออนไลน์ 2)การศึกษาศักยภาพ วัตถุดิบท้องถิ่น เพื่อนมาต่อยอดให้บริการบนเครื่องบิน อาทิ เกลือหวานจากปัตตานี ลูกหยีนราธิวาส และกล้วยหินยะลา และ 3)การร่วมส่งเสริมการท่องเที่ยว โดยการพาผู้สื่อข่าวจากประเทศซาอุดิอาระเบีย มาทัศนศึกษาประเทศไทย และจังหวัดชายแดนใต้ เพื่อเผยแพร่ข้อมูลการท่องเที่ยวเชิงประวัติศาสตร์และวัฒนธรรมต่อไป
“นายกรัฐมนตรีชื่นชมความสำเร็จของบริษัทการบินไทย ที่นอกจากจะสามารถฟื้นฟูกิจการได้อย่างรวดเร็ว ยังริเริ่มเปิดเส้นทางการบินใหม่ที่เป็นทั้งโอกาสทางธุรกิจของบริษัท และช่วยกระตุ้นเศรษฐกิจในประเทศด้านการท่องเที่ยวและด้านอื่นๆที่เกี่ยวข้อง รวมถึงเป็นช่องทางสู่การขยายโอกาสทางธุรกิจของผู้ประกอบการไทยสู่ประเทศอื่นๆในภูมิภาคตะวันออกกลาง และที่สำคัญ การที่บริษัทฯยื่นมือเข้ามา โปรโมท Soft power ของจังหวัดชายแดนใต้ ถือเป็นตัวอย่างที่น่าประทับใจ เพราะนอกจากจะทำให้ต่างชาติเข้าใจถึงพหุสังคมวัฒนธรรมในท้องถิ่นแล้ว ยังช่วยในเรื่องของการสร้างรายได้แก่ประชาชน กระตุ้นเศรษฐกิจฐานรากอีกด้วย” นางสาวรัชดา กล่าว
-------------------------

ที่มา : https://www.thaigov.go.th/news/contents/details/57313