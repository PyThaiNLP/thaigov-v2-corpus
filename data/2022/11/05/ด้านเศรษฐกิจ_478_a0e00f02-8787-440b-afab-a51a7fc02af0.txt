รัฐบาลไทย-ข่าวทำเนียบรัฐบาล-กรมทางหลวง กระทรวงคมนาคม ร่วมบูรณาการกับทุกภาคส่วนให้ความช่วยเหลือประชาชน


วันพุธที่ 28 กรกฎาคม 2564
กรมทางหลวง กระทรวงคมนาคม ร่วมบูรณาการกับทุกภาคส่วนให้ความช่วยเหลือประชาชน
ที่ได้รับความเดือดร้อนจากสถานการณ์แพร่ระบาดของเชื้อไวรัส COVID-19
กรมทางหลวงร่วมบูรณาการกับทุกภาคส่วนให้ความช่วยเหลือประชาชนที่ได้รับความเดือดร้อนจากสถานการณ์แพร่ระบาดของเชื้อไวรัส COVID-19
นายสราวุธ  ทรงศิวิไล อธิบดีกรมทางหลวง กระทรวงคมนาคม เปิดเผยว่า กรมทางหลวง (ทล.) ได้ดำเนินการจัดตั้งโรงพยาบาลสนาม สนับสนุนน้ำสะอาด ปรับปรุงสถานที่เพื่อเป็นศูนย์พักคอย เพื่อช่วยเหลือประชาชนผู้ป่วย COVID-19 ตามนโยบายของนายศักดิ์สยาม  ชิดชอบ รัฐมนตรีว่าการกระทรวงคมนาคม ที่ให้หน่วยงานในสังกัดกระทรวงคมนาคมบูรณาการกับหน่วยงานอื่น ๆ เพื่อช่วยเหลือประชาชนในสถานการณ์การแพร่ระบาดของเชื้อไวรัส COVID-19
จากสถานการณ์ที่ประเทศไทยอยู่ในภาวะวิกฤตการแพร่ระบาดของเชื้อไวรัส COVID-19 กำลังทวีความรุนแรงขึ้นทุกวัน ในส่วนของ ทล. ได้บูรณาการโดยจัดกำลังเจ้าหน้าที่ในการตั้งด่านตรวจช่วงเคอร์ฟิว ตั้งแต่เวลา 21.00 - 04.00 น. ในจังหวัดพื้นที่สีแดงเข้ม รวมทั้งใช้พื้นที่ว่างของแขวงทางหลวงต่าง ๆ ที่มีความเหมาะสมและมีความพร้อมจัดตั้งโรงพยาบาลสนาม เพื่อช่วยรองรับผู้ป่วย COVID-19 ดังนี้
1. แขวงทางหลวงฉะเชิงเทรา ได้ดำเนินการให้การสนับสนุนสถานที่ เพื่อเป็นศูนย์พักคอย (โรงพยาบาลสนาม) ผู้ป่วย COVID-19 อำเภอบางปะกง จังหวัดฉะเชิงเทราแล้ว จำนวน 110 เตียง ในพื้นที่ทางหลวงหมายเลข 34 ที่ กม. 46+800 ด้านซ้ายทาง บริเวณสำนักงานโครงการฯ (เดิม) เพื่อรองรับผู้ป่วยที่มีผลตรวจติดเชื้อไวรัส COVID-19
2. แขวงทางหลวงอุบลราชธานีที่ 1 ได้ให้การสนับสนุนรถบรรทุกน้ำสะอาด จำนวน 6,000 ลิตร สำหรับผู้ป่วย COVID-19 ณ โรงพยาบาลสนาม มหาวิทยาลัยราชภัฏอุบลราชธานี วิทยาเขตบ้านยางน้อย อำเภอเขื่องใน จังหวัดอุบลราชธานี และมีการปรับปรุงบริเวณและถนนทางเข้าศูนย์พักคอยผู้ป่วย COVID-19 (โรงพยาบาลสนาม) ณ สนามกีฬาโรงพยาบาลโขงเจียม อำเภอโขงเจียม จังหวัดอุบลราชธานี โดยแขวงทางหลวงอุบลราชธานีที่ 2
3. แขวงทางหลวงนครราชสีมาที่ 2 ได้เตรียมความพร้อมให้การสนับสนุนสถานที่เพื่อเป็นศูนย์พักคอย (โรงพยาบาลสนาม) ผู้ป่วย COVID-19 ณ สำนักงานโครงการก่อสร้างถนนวงแหวนรอบเมืองนครราชสีมา (ด้านเหนือ) ตอนแยกทางหลวงหมายเลข 2 - บรรจบทางหลวงหมายเลข 2068 (ทางแยกต่างระดับจุดตัดทางหลวงหมายเลข 2 กับทางหลวงหมายเลข 290)  ตั้งอยู่บนทางหลวงหมายเลข 2 ตอนไร่โคกสูง - โคกกรวด ด้านซ้ายทาง ที่  กม. 124+300 บนที่ดินสงวนของ ทล. เขตพื้นที่ตำบลนากลาง อำเภอสูงเนิน จังหวัดนครราชสีมา
4. สำนักงานทางหลวงที่ 10 (นครราชสีมา) ได้ปรับปรุงพื้นที่เตรียมความพร้อมโรงพยาบาลสนามจังหวัดนครราชสีมาแห่งที่ 3 (หอพัก 88 ยูนิต) ตั้งอยู่บนถนนสิริราชธานี ตำบลหมื่นไวย อำเภอเมือง จังหวัดนครราชสีมา โดยร่วมบูรณาการจัดทัศนียภาพเตรียมสถานที่ลานจอดรถ พร้อมทำความสะอาด และได้ให้การสนับสนุน หินมิลลิ่ง และเครื่องจักรในการปฎิบัติงานในครั้งนี้
ทั้งนี้ อธิบดีกรมทางหลวงยังได้กำชับแขวงทางหลวงและหมวดทางหลวงในพื้นที่ทั่วประเทศในการให้ความช่วยเหลือประชาชนในทุกด้านที่สามารถช่วยเหลือได้ รวมถึงประสานส่งตัวผู้ป่วยกลับไปรักษาตัวที่โรงพยาบาลบ้านเกิดโดยเร็ว เพราะสถานการณ์นี้กระทบต่อทุกคนทุกภาคส่วนในสังคม ถือว่าเป็นวิกฤตของชาติ ทล. พร้อมบูรณาการกับทุกภาคส่วนเพื่อให้ประเทศผ่านพ้นสถานการณ์การแพร่ระบาดของเชื้อไวรัส COVID-19 ไปได้

ที่มา : https://www.thaigov.go.th/news/contents/details/44188