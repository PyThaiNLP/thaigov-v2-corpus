รัฐบาลไทย-ข่าวทำเนียบรัฐบาล-ครม.รับทราบผลการดำเนินงานของ รฟม.ในปีงบประมาณ 2564 ด้านการพัฒนาระบบรถไฟฟ้าขนส่งมวลชน มีโครงการที่อยู่ระหว่างการก่อสร้าง 3 โครงการเร็วกว่าแผน


วันอังคารที่ 5 เมษายน 2565
พิมพ์
ครม.รับทราบผลการดำเนินงานของ รฟม.ในปีงบประมาณ 2564 ด้านการพัฒนาระบบรถไฟฟ้าขนส่งมวลชน มีโครงการที่อยู่ระหว่างการก่อสร้าง 3 โครงการเร็วกว่าแผน
ครม.รับทราบผลการดำเนินงานของ รฟม.ในปีงบประมาณ 2564 ด้านการพัฒนาระบบรถไฟฟ้าขนส่งมวลชน มีโครงการที่อยู่ระหว่างการก่อสร้าง 3 โครงการเร็วกว่าแผน
วันที่ 5 เมษายน 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรีกล่าวว่า คณะรัฐมนตรี (ครม.) รับทราบผลการดำเนินงานของการรถไฟฟ้าขนส่งมวลชนแห่งประเทศไทย(รฟม.)ในปีงบประมาณ 2564  โดยในด้านการพัฒนาระบบรถไฟฟ้าขนส่งมวลชน มีโครงการที่อยู่ระหว่างการก่อสร้าง 3 โครงการ ได้แก่ รถไฟฟ้าสายสีส้ม ช่วงศูนย์วัฒนธรรมแห่งประเทศไทย-มีนบุรี(สุวินทวงศ์) งานศึกษาและวิเคราะห์โครงการแล้วเสร็จ งานก่อสร้างงานโยธา ผลิตและติดตั้งงานระบบรถไฟฟ้าและงานเดินรถมีความก้าวหน้าร้อยละ 89.70 เร็วกว่าแผนร้อยละ 0.44 คาดว่าจะเปิดให้บริการในเดือนมีนาคม 2568, โครงการรถไฟฟ้าสายสีชมพูช่วงแคราย-มีนบุรี งานก่อสร้างงานโยธา ผลิตและติดตั้งงานระบบรถไฟฟ้าและงานเดินรถมีความก้าวหน้าร้อยละ 90.70 เร็วกว่าแผนร้อยละ 1.74 คาดว่าจะเปิดให้บริการในเดือนกันยายน 2565 และโครงการรถไฟฟ้าสายสีเหลืองช่วงลาดพร้าว-สำโรง งานก่อสร้างงานโยธา ผลิตและติดตั้งงานระบบรถไฟฟ้าและงานเดินรถมีความก้าวหน้าร้อยละ 84.90 เร็วกว่าแผนร้อยละ 4.19 คาดว่าจะเปิดให้บริการในเดือนมิถุนายน 2565
สำหรับโครงการที่อยู่ระหว่างการประกวดราคา มี 2 โครงการ ได้แก่ โครงการรถไฟฟ้าสายสีม่วง ช่วงเตาปูน-ราษฎร์บูรณะ(วงแหวนกาญจนาภิเษก) งานจัดกรรมสิทธิ์ที่ดินมีความก้าวหน้าร้อยละ 37.75 ซึ่งเป็นไปตามแผน  และงานก่อสร้างงานโยธา ผลิตและติดตั้งงานระบบรถไฟฟ้าและงานเดินรถมีความก้าวหน้าร้อยละ 9.10 ล่าช้ากว่าแผนร้อยละ 0.73 เนื่องจากรฟม.ได้มีประกาศยกเลิกประกวดราคางานโยธา เพื่อให้เกิดการมีส่วนร่วมของประชาชนมากขึ้น คาดว่าจะเปิดให้บริการในเดือนธันวาคม 2570 และโครงการรถไฟฟ้าสายสีส้มช่วงบางขุนนนท์-ศูนย์วัฒนธรรมแห่งประเทศไทย งานจัดกรรมสิทธิ์ที่ดินมีความก้าวหน้าร้อยละ 17.80 ล่าช้ากว่าแผนร้อยละ 0.20 งานก่อสร้างงานโยธา ผลิตและติดตั้งงานระบบรถไฟฟ้าและงานเดินรถมีความก้าวหน้าร้อยละ 5 ซึ่งเป็นไปตามแผน โดยคาดว่าจะเปิดให้บริการได้ในเดือนกันยายน 2570
ส่วนโครงการที่อยู่ระหว่างการศึกษาและวิเคราะห์โครงการมี 4 โครงการประกอบด้วย โครงการรถไฟฟ้าจังหวัดภูเก็ต คาดว่าจะเปิดให้บริการได้ในเดือนธันวาคม 2569, โครงการรถไฟฟ้าจังหวัดเชียงใหม่ คาดว่าจะเปิดให้บริการได้ในเดือนกุมภาพันธ์ 2571, โครงการรถไฟฟ้าจังหวัดนครราชสีมา คาดว่าจะเปิดให้บริการได้ในเดือนกุมภาพันธ์ 2571 และโครงการรถไฟฟ้าจังหวัดพิษณุโลก คาดว่าจะเปิดให้บริการได้ในเดือนกรกฎาคม 2571 ขณะที่โครงการและแผนงานของรฟม.ในอนาคต ในด้านการพัฒนาระบบรถไฟฟ้าขนส่งมวลชน รฟม.ได้มีการเตรียมความพร้อมสำหรับการใช้ระบบตั๋วร่วม โดยจะสามารถเปิดให้บริการระบบตั๋วร่วม EMV contactless ในรถไฟฟ้าสายเฉลิมรัชมงคลและสายฉลองรัชธรรมอย่างเป็นทางการได้ภายในปี 2565
น.ส.ไตรศุลี กล่าวว่า ในส่วนของด้านการเงินของรฟม.ในปี 2564 มีผลประกอบการกำไรสุทธิ 1,927.83 ล้านบาท โดยมีรายได้ 16,018.27 ล้านบาท เป็นเงินอุดหนุน 10,434.78 ล้านบาท และค่าใช้จ่ายรวม 14,090.44 ล้านบาท สามารถเบิกจ่ายงบลงทุนได้ร้อยละ 99.99  สูงกว่าที่ครม.กำหนดให้รัฐวิสาหกิจเบิกจ่ายลงทุนไม่น้อยกว่าร้อยละ 95 ของวงเงินอนุมัติให้เบิกจ่ายลงทุน และยังมีรายได้จากธุรกิจต่อเนื่องจากรถไฟฟ้ามหานครสายเฉลิมรัชมงคล 104.16 ล้านบาท ต่ำกว่าเป้าหมาย 33.48 ล้านบาท และสายฉลองรัชธรรม 24.26 ล้านบาท ต่ำกว่าเป้าหมาย 6.73  ล้านบาท ผลตอบแทนต่อสินทรัพย์ร้อยละ 1.20 จากเป้าหมายร้อยละ 0.85 รวมทั้งได้จัดทำรายงานการศึกษาโครงสร้างงบกำไรขาดทุนของรฟม.เสร็จเรียบร้อยแล้ว

ที่มา : https://www.thaigov.go.th/news/contents/details/53319