รัฐบาลไทย-ข่าวทำเนียบรัฐบาล-บขส. ขยายโปรโมชันฉีดวัคซีน 2 เข็ม รับส่วนลดค่าโดยสารเพิ่ม 20% ถึง 30 พฤศจิกายน 2564


วันศุกร์ที่ 5 พฤศจิกายน 2564
บขส. ขยายโปรโมชันฉีดวัคซีน 2 เข็ม รับส่วนลดค่าโดยสารเพิ่ม 20% ถึง 30 พฤศจิกายน 2564
พร้อมพัฒนาระบบจองตั๋วออนไลน์ผ่านแอปพลิเคชัน E-Ticket “จอง จ่าย ได้ชัวร์”
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า จากนโยบายเปิดประเทศรับการท่องเที่ยวและมาตรการคลายล็อกดาวน์ของรัฐบาล ตั้งแต่วันที่ 1 พฤศจิกายน 2564 ส่งผลให้ปริมาณผู้โดยสารที่เดินทางในเส้นทางภาคเหนือ ภาคใต้ ภาคตะวันออกเฉียงเหนือและภาคตะวันออก เพิ่มขึ้นประมาณวันละเกือบ 20,000 คน จากเดิมที่มีผู้โดยสารใช้บริการประมาณวันละ 16,000 - 18,000 คน ทั้งนี้คาดการณ์ว่าจำนวนผู้โดยสารที่เดินทางด้วยระบบขนส่งสาธารณะจะเพิ่มขึ้นอย่างต่อเนื่อง โดยเฉพาะในช่วงใกล้เทศกาลปีใหม่ 2565 ที่จะถึงนี้
เนื่องจากภาวะเศรษฐกิจและราคาน้ำมันที่สูงขึ้นได้ส่งผลกระทบต่อรายได้และค่าครองชีพ
ของประชาชน นายศักดิ์สยาม ชิดชอบ รัฐมนตรีว่าการกระทรวงคมนาคม จึงได้มีข้อสั่งการให้ บขส. หาแนวทางในการช่วยลดค่าใช้จ่ายในการเดินทางให้แก่ประชาชนเพิ่มเติม ซึ่ง บขส. ได้มีการขยายเวลาจัดโครงการ “บขส. วิถีใหม่ห่างไกล COVID-19 ฉีดวัคซีน 2 เข็ม ลด 20%” จนถึงวันที่ 30 พฤศจิกายน 2564 โดยมอบส่วนลด 20% เฉพาะค่าโดยสาร (ไม่รวมค่าธรรมเนียม) ให้กับผู้ใช้บริการรถโดยสาร บขส. ที่ได้ฉีดวัคซีนป้องกัน COVID-19 ครบ 2 เข็ม โดยมีเงื่อนไขการใช้สิทธิ์ตามที่บริษัทกำหนด และ บขส. ยังได้ร่วมสนับสนุนโครงการ “คนละครึ่ง” ซึ่งผู้โดยสารสามารถชำระค่าโดยสาร บขส. ผ่าน แอปพลิเคชัน “เป๋าตัง” ได้แล้วที่ช่องจำหน่ายตั๋วของ บขส. ทั่วประเทศ ทั้งนี้สิทธิ์ดังกล่าวไม่สามารถใช้กับการจองตั๋วล่วงหน้าได้ และไม่สามารถยกเลิก/คืน/เปลี่ยนแปลงตั๋ว ได้ทุกกรณี นอกจากนี้เพื่ออำนวยความสะดวกในการจองตั๋วออนไลน์ บขส. ได้พัฒนาแอปพลิเคชัน E-Ticket “จอง จ่าย ได้ชัวร์” เพื่อตอบสนองความต้องการของผู้ใช้บริการให้มีความสะดวก รวดเร็ว ปลอดภัยตามแบบวิถีใหม่ (New Normal) ด้วย
กรรมการผู้จัดการใหญ่ บขส. กล่าวเพิ่มเติมว่า ในส่วนการให้บริการรับ - ส่งพัสดุภัณฑ์ บขส. ได้มีการพัฒนาและปรับปรุงการให้บริการ โดยเน้นการส่งพัสดุภัณฑ์ด่วนทั่วไทย ส่งเย็นถึงเช้า รับได้ในวันเดียว เพื่อรองรับความต้องการของผู้ใช้บริการ ซึ่งปัจจุบันลูกค้า บขส. ส่วนใหญ่เป็นกลุ่มลูกค้าทั่วไป ที่นำฝากพัสดุประเภทอาหารแช่แข็ง เสื้อผ้า และของใช้ต่าง ๆ เช่น เครื่องใช้ไฟฟ้า เป็นต้น นอกจากนี้ บขส. เล็งเห็นถึงความสำคัญของวิสาหกิจชุมชน และกลุ่มเกษตรกรจึงมีแนวคิดที่จะนำสินค้าของกลุ่มเหล่านี้มาวางจำหน่ายในพื้นที่สถานีขนส่ง รวมทั้งมีแผนจัดโปรโมชั่นพิเศษเพื่อช่วยลดค่าครองชีพและเป็นของขวัญปีใหม่ให้กับผู้ใช้บริการ
สอบถามข้อมูลการใช้สิทธิ์โครงการ “บขส. วิถีใหม่ห่างไกล COVID-19 ฉีดวัคซีน 2 เข็ม ลด 20%”
ได้ที่ งานการตลาดและลูกค้าสัมพันธ์ โทรศัพท์ 0 2537 8737 งานบริการรับ - ส่งพัสดุภัณฑ์ โทร 095 890 1687 และ 0 2537 8480 หรือสอบถามข้อมูลเส้นทางการเดินรถเพิ่มเติมได้ที่ช่องจำหน่ายตั๋วของ บขส. ทั่วประเทศ และ Call Center 1490 เรียก บขส. ตลอด 24 ชั่วโมง

ที่มา : https://www.thaigov.go.th/news/contents/details/47857