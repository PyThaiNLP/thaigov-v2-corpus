รัฐบาลไทย-ข่าวทำเนียบรัฐบาล-กระทรวงเกษตรฯ เข้าร่วมจัดนิทรรศการ Digital for Agri-Dev ภายในงาน World Expo 2020 Dubai โชว์ศักยภาพด้านการผลิตสินค้าเกษตร


วันเสาร์ที่ 12 มีนาคม 2565
กระทรวงเกษตรฯ เข้าร่วมจัดนิทรรศการ Digital for Agri-Dev ภายในงาน World Expo 2020 Dubai โชว์ศักยภาพด้านการผลิตสินค้าเกษตร
กระทรวงเกษตรฯ เข้าร่วมจัดนิทรรศการ Digital for Agri-Dev ภายในงาน World Expo 2020 Dubai โชว์ศักยภาพด้านการผลิตสินค้าเกษตร พร้อมสร้างความเชื่อมั่นในการเป็นฐานการผลิตสินค้าเกษตรคุณภาพสู่ตลาด UAE และตลาดโลก
(เมื่อวันที่ 11 มีนาคม 2565) ดร.ทองเปลว กองจันทร์ ปลัดกระทรวงเกษตรและสหกรณ์ เป็นประธานพิธีเปิดนิทรรศการ Digital for Agri-Dev ของกระทรวงเกษตรและสหกรณ์ โดยกรมส่งเสริมการเกษตร ที่จัดขึ้นระหว่างวันที่ 11 – 14 มีนาคม 2565 ณ ส่วนสาธิตบริเวณด้านหน้าอาคารแสดงประเทศไทย (Semi - Outdoor) ในงาน World Expo 2020 Dubai โดยมี นายเข้มแข็ง ยุติธรรมดำรง อธิบดีกรมส่งเสริมการเกษตร นายวราวุธ ภู่อภิญญา เอกอัครราชทูต ณ กรุงอาบูดาบี นายชัยรัตน์ ศิริวัฒน์ กงสุลใหญ่ ณ เมืองดูไบ และนายปณต บุณยะโหตระ ผู้อำนวยการสำนักงานส่งเสริมการค้าในต่างประเทศ สำนักงานดูไบ เข้าร่วม
สำหรับการจัดแสดงนิทรรศการในครั้งนี้ กรมส่งเสริมการเกษตรซึ่งมีหน้าที่ส่งเสริมและพัฒนาการผลิตสินค้าเกษตรโดยใช้ระบบเกษตรแปลงใหญ่ สู่ตลาดที่มีศักยภาพให้แก่ผู้บริโภค ได้นำผลผลิตทางการเกษตรที่มีคุณภาพจากประเทศไทย ไม่ว่าจะเป็นมะพร้าว ทุเรียน มังคุด และผลไม้ตามฤดูกาลอื่น ๆ มาจัดแสดงเพื่อประชาสัมพันธ์ให้ผู้เข้าร่วมงาน World Expo 2020 Dubai ได้รู้จัก ได้เรียนรู้ และเข้าใจถึงวัฒนธรรมความเป็นมาด้านการเกษตรของไทย การใช้เทคโนโลยีดิจิทัลและนวัตกรรมทางการเกษตรในการพัฒนาตลอดห่วงโซ่การผลิต ผ่านระบบส่งเสริมการเกษตรแบบแปลงใหญ่ ซึ่งเป็นหนึ่งในโครงการสำคัญตามนโยบายด้านการเกษตรและอาหาร 3S คือ Safety Security และ Sustainability ของรัฐมนตรีว่าการกระทรวงเกษตรและสหกรณ์ เพื่อให้ผู้บริโภคมีความเชื่อมั่นในคุณภาพและมาตรฐานสินค้าเกษตรและผลิตภัณฑ์เกษตรไทย
ทั้งนี้ ปลัดกระทรวงเกษตรและสหกรณ์ ได้กล่าวขณะเปิดงานว่า เกษตรกรไทยมีความพร้อมสำหรับการเป็นฐานการผลิตสินค้าเกษตรคุณภาพสู่ตลาด UAE และตลาดโลก จึงขอให้เชื่อมั่นในมาตรการการผลิตสินค้าเกษตรที่มีความปลอดภัยและได้มาตรฐาน อีกทั้งยังหวังว่าสินค้าเกษตรและผลิตภัณฑ์เกษตรไทยจะได้รับการตอบรับและเป็นที่หนึ่งในใจของทุกคนต่อไป

ที่มา : https://www.thaigov.go.th/news/contents/details/52464