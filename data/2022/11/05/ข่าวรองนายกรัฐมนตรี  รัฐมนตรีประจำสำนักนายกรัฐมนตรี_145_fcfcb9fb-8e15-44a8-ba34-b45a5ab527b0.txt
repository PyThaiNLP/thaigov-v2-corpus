รัฐบาลไทย-ข่าวทำเนียบรัฐบาล-รมต.อนุชา ชูโครงการ DIPROM ตัวช่วยแก้จน สร้างรายได้คืนชุมชน เตรียมผนึกกำลังกองทุนหมู่บ้าน เดินหน้าแก้จนทุกพื้นที่


วันอาทิตย์ที่ 8 พฤษภาคม 2565
พิมพ์
รมต.อนุชา ชูโครงการ DIPROM ตัวช่วยแก้จน สร้างรายได้คืนชุมชน เตรียมผนึกกำลังกองทุนหมู่บ้าน เดินหน้าแก้จนทุกพื้นที่
รมต.อนุชา ชูโครงการ DIPROM ตัวช่วยแก้จน สร้างรายได้คืนชุมชน เตรียมผนึกกำลังกองทุนหมู่บ้าน เดินหน้าแก้จนทุกพื้นที่
วันนี้ (8 พฤษภาคม 2565) เวลา 09.00 น. ณ ห้องประชุมเทศบาลนครนครสวรรค์ ต.ปากน้ำโพ อ.เมืองนครสวรรค์ จ.นครสวรรค์ นายอนุชา นาคาศัย รัฐมนตรีประจำสำนักนายกรัฐมนตรี ได้รับมอบหมายจาก นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม เป็นประธานเปิดโครงการ "DIPROM ยกระดับสินค้าชุมชน กระตุ้นเศรษฐกิจฐานราก นำสู่รายได้คืนถิ่นชุมชน" จัดขึ้นโดย กรมส่งเสริมอุตสาหกรรม กระทรวงอุตสาหกรรม โดยมี ดร.ณัฐพล รังสิตพล อธิบดีกรมส่งเสริมอุตสาหกรรม นางสาวชุติพร เสชัง รองผู้ว่าราชการจังหวัดนครสวรรค์ นายภิญโญ นิโรจน์ สมาชิกสภาผู้แทนราษฎร เขต 1 จ.นครสวรรค์ ร่วมด้วย
รัฐมนตรีประจำสำนักนายกรัฐมนตรี กล่าวว่า พลเอก ประยุทธ์ จันทร์โอชา นายกรัฐมนตรี ให้ความสำคัญกับการพัฒนาเศรษฐกิจฐานราก สร้างความเข้มแข็งให้ชุมชน เพื่อให้ประชาชนมีรายได้ สามารถพึ่งพาตนเองได้  สอดคล้องกับวัตถุประสงค์ของการจัดโครงการในวันนี้ และสอดคล้องกับแนวคิดของ นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม ที่คำนึงถึงการดำเนินธุรกิจรูปแบบวิถีปกติใหม่หรือ New Normal ภายหลังจากที่ประเทศและทั่วโลกประสบสถานการณ์แพร่ระบาดของโรคโควิด-19 ซึ่งจะช่วยเสริมสร้างความเข้มแข็งให้ชุมชนผ่านเครื่องมือ กลไกลต่าง ๆ  เพื่อฟื้นฟูระบบเศรษฐกิจชุมชนและท้องถิ่นให้กลับมาฟื้นตัวโดยเร็วอีกครั้ง เป็นไปในทิศทางเดียวกับการทำงานของกองทุนหมู่บ้านและชุมชนเมืองแห่งชาติ ซึ่งเป็นอีกหน่วยงานสำคัญที่ช่วยขับเคลื่อนเศรษฐกิจระดับฐานรากให้มีความเข้มแข็ง และเป็นความตั้งใจของรัฐบาลที่ต้องการให้ประชาชนทุกพื้นที่หลุดพ้นจากความยากจน โดยได้เดินหน้าส่งเสริมอาชีพให้ประชาชนพึ่งพาตนเองได้ จากการสร้างมูลค่าของผลิตภัณฑ์ในพื้นถิ่น
สำหรับจังหวัดนครสวรรค์ ถือเป็นแหล่งผลิตสมุนไพรอินทรีย์ ที่ได้รับการรับรองมาตรฐาน ทั้งไทย และต่างประเทศ อาทิ ฟ้าทะลายโจร อัญชัน มะขามป้อม ดังนั้น ในปี 2564 ที่ผ่านมา ศูนย์ดีพร้อมเซ็นเตอร์ 3 ได้ดําเนินการสร้างรายได้ให้กับชุมชนพื้นที่จังหวัดนครสวรรค์สู่การยอมรับของตลาด โดยมีกลุ่มเป้าหมาย เข้าร่วมโครงการ พัฒนาองค์ความรู้เกี่ยวกับการแปรรูปสมุนไพรให้มีคุณภาพ มาตรฐาน จํานวน 150 คน เกิดผลิตภัณฑ์สมุนไพร ที่นํางานวิจัย นวัตกรรม เทคโนโลยีมาใช้ในการสร้างมูลค่าเพิ่มให้กับผลิตภัณฑ์ในเชิงป้องกัน รักษา อย่างน้อย 5 ผลิตภัณฑ์ ส่งผลให้มียอดขายเพิ่มขึ้นหลังเข้าโครงการมากกว่า 1 เท่าตัว และประสิทธิภาพการผลิตเพิ่มขึ้นร้อยละ 50 โดยการนํา โครงการ “DIPROM ยกระดับสินค้าชุมชน กระตุ้นเศรษฐกิจฐานราก นําสู่รายได้คืนถิ่นชุมชน” ซึ่งเป็นการฝึกทักษะอาชีพ ให้กับชาวชุมชน โดยมีผู้ที่สนใจเข้าร่วมกว่า 500 คน และคาดว่าจะสามารถฟื้นเศรษฐกิจฐานรากและสร้างรายได้เสริม ให้กับชุมชนเพิ่มขึ้นกว่า 5 เท่า
“โครงการ ‘DIPROM ยกระดับสินค้าชุมชน กระตุ้นเศรษฐกิจฐานราก นําสู่รายได้คืนถิ่นชุมชน’ เป็นโครงการที่ช่วยให้ประชาชนมีรายได้เสริม  และช่วยฟื้นฟูและยกระดับเศรษฐกิจฐานราก ผ่านการถ่ายทอดองค์ความรู้ การเพิ่มมูลค่าผลิตภัณฑ์ เสริมสร้างทักษะด้านกระบวนการผลิต เพื่อสร้างอาชีพ สร้างรายได้ในอนาคต” นายอนุชาฯ กล่าว

ที่มา : https://www.thaigov.go.th/news/contents/details/54347