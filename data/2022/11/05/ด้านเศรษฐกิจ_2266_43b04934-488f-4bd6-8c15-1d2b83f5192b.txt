รัฐบาลไทย-ข่าวทำเนียบรัฐบาล-ธพส. คว้ารางวัลระดับทวีปเอเชีย Best Landscape Architectural Design จากเวที PropertyGuru Asia Property Awards 2021


วันศุกร์ที่ 17 ธันวาคม 2564
พิมพ์
ธพส. คว้ารางวัลระดับทวีปเอเชีย Best Landscape Architectural Design จากเวที PropertyGuru Asia Property Awards 2021
ธพส. คว้ารางวัล Best Landscape Architectural Design จากเวที PropertyGuru Asia Property Awards 2021 ด้วยโครงการอาคารจอดรถและศูนย์ซ่อมบำรุง (Depot) ศูนย์ราชการเฉลิมพระเกียรติฯ แจ้งวัฒนะ ภายหลังคว้ารางวัล Best Commercial Landscape Architectural Design
บริษัท ธนารักษ์พัฒนาสินทรัพย์ จำกัด หรือ ธพส. ตอกย้ำการเป็นผู้นำบริษัทพัฒนาอสังหาริมทรัพย์ ภาครัฐ ที่โดดเด่นระดับทวีปเอเชีย คว้ารางวัล Best Landscape Architectural Design จากเวที PropertyGuru Asia Property Awards 2021 ด้วยโครงการอาคารจอดรถและศูนย์ซ่อมบำรุง (Depot) ศูนย์ราชการเฉลิมพระเกียรติฯ แจ้งวัฒนะ ภายหลังคว้ารางวัล Best Commercial Landscape Architectural Design ในการประกวด PropertyGuru Thailand Property Awards 2021 มาเมื่อสัปดาห์ที่แล้ว
ดร.นาฬิกอติภัค แสงสนิท กรรมการผู้จัดการ บริษัท ธนารักษ์พัฒนาสินทรัพย์ จำกัด หรือ ธพส. ผู้บริหารโครงการศูนย์ราชการเฉลิมพระเกียรติ ๘๐ พรรษา ๕ ธันวาคม ๒๕๕๐ เปิดเผยว่า “ธพส. ได้รับมอบรางวัล Best Landscape Architectural Design จากการประกาศผลในงาน PropertyGuru Asia Property Awards 2021 ด้วยการพัฒนาโครงการอาคารจอดรถและศูนย์ซ่อมบำรุง (Depot) ที่ได้รับการออกแบบด้านภูมิสถาปัตย์ และประโยชน์ใช้สอยที่สามารถเชื่อมโยงทุกการสัญจรจากภายนอกสู่ภายใน ถือเป็นเครื่องตอกย้ำบทบาทการเป็นผู้นำบริษัทพัฒนาอสังหาริมทรัพย์ภาครัฐที่โดดเด่นระดับทวีปเอเชีย หลังจากคว้ารางวัล Best Commercial Landscape Architectural Design ในการประกวด PropertyGuru Thailand Property Awards 2021 มาแล้วก่อนหน้านี้ ซึ่งเป็นการสะท้อนให้เห็นถึงวิสัยทัศน์ของ ธพส. ที่ต้องการยกระดับศูนย์ราชการเฉลิมพระเกียรติฯ แจ้งวัฒนะ สู่การเป็นต้นแบบเมืองสีเขียว คาร์บอนต่ำ”
โครงการก่อสร้างอาคารที่จอดรถและศูนย์ซ่อมบำรุง (Depot) ถูกออกแบบให้เป็นมากกว่าที่จอดรถ เมื่อก่อสร้างและปรับภูมิทัศน์เสร็จ อาคารจอดรถหลังนี้จะเป็นเสมือนหน้าบ้านของศูนย์ราชการเฉลิมพระเกียรติฯ แจ้งวัฒนะ ที่อำนวยความสะดวกให้แก่ผู้เข้ามาใช้บริการทั้งผู้ที่นำรถมาจอดหรือผู้ใช้บริการขนส่งสาธารณะ และที่สำคัญคือสามารถรองรับผู้คนในทุกสภาพร่างกาย เช่น ผู้พิการ ผู้สูงอายุ พร้อมด้วยสวนลอยฟ้าสำหรับใช้เป็นที่พักผ่อน ด้วยการออกแบบจัดวางตำแหน่งอาคาร และการสร้างโครงข่ายเชื่อมโยงกับระบบสาธารณูปโภค จะส่งให้อาคารหลังนี้ตอบทุกโจทย์ความต้องการของผู้ใช้บริการได้อย่างแท้จริงเพื่อเชื่อมต่อระบบขนส่งสาธารณะ ช่วยลดการใช้รถยนต์ส่วนตัว แก้ไขปัญหาการจราจรที่ติดขัด และเพื่อเป็นตัวอย่างเมืองต้นแบบของการอนุรักษ์พลังงานและสิ่งแวดล้อมอย่างยั่งยืน
งานประกาศผลรางวัล PropertyGuru Asia Property Awards 2021 เป็นการมอบรางวัลให้แก่นักพัฒนาอสังหาริมทรัพย์ โครงการและการออกแบบที่ยอดเยี่ยม และดีที่สุดในภูมิภาคเอเชียแปซิฟิกใน 31 หมวดรางวัล ในปีนี้มีบริษัทจำนวน 135 แห่งที่ผ่านการคัดเลือกให้ร่วมชิงรางวัลระดับภูมิภาค โดยเป็นรายชื่อที่มาจากกลุ่มบริษัทชั้นนำและโครงการต่าง ๆ ที่ได้รับรางวัล
โครงการก่อสร้างอาคารที่จอดรถและศูนย์ซ่อมบำรุง (Depot) ของ ธพส. นี้จะเป็นการยกระดับมาตรฐานการออกแบบและการสร้างสรรค์อาคารที่เป็นมิตรกับสิ่งแวดล้อม เพื่อให้เกิดคุณประโยชน์สูงสุดต่อทั้งผู้ใช้งาน รวมถึงเป็นการอำนวยความสะดวกให้แก่ผู้เข้ามาใช้บริการทั้งผู้ที่นำรถมาจอดหรือผู้ใช้บริการขนส่งสาธารณะ ช่วยลดการใช้รถยนต์ส่วนตัว อีกทั้งยังเป็นการแก้ไขปัญหาการจราจรที่ติดขัดบนถนนแจ้งวัฒนะ ซึ่งถือเป็นโมเดลของเมืองต้นแบบที่มีความทันสมัยในด้านการจัดการจราจร การเชื่อมต่อกับระบบขนส่งมวลชน รวมไปถึงการลดมลพิษในอากาศ ทำให้ศูนย์ราชการเฉลิมพระเกียรติฯ แจ้งวัฒนะ เป็นเมืองที่สร้างความสุขให้กับทุกคนอย่างแท้จริง ตามมาตรฐาน LEED ซึ่งเป็นมาตรฐานการออกแบบที่อนุรักษ์พลังงานและสิ่งแวดล้อมที่ได้รับการยอมรับในระดับโลกอีกด้วย

ที่มา : https://www.thaigov.go.th/news/contents/details/49548