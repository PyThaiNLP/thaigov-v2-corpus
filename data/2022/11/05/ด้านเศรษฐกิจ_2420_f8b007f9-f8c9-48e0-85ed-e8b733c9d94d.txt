รัฐบาลไทย-ข่าวทำเนียบรัฐบาล-กรมทางหลวง ดำเนินการปรับเปลี่ยนรูปแบบการเดินรถ บริเวณด่านเก็บเงินค่าธรรมเนียมผ่านทาง ทับช้าง 2


วันอังคารที่ 28 ธันวาคม 2564
กรมทางหลวง ดำเนินการปรับเปลี่ยนรูปแบบการเดินรถ บริเวณด่านเก็บเงินค่าธรรมเนียมผ่านทาง  ทับช้าง 2
เพื่ออำนวยความสะดวกให้ประชาชนผู้ใช้ทางสามารถเดินทางกลับบ้านได้อย่างสะดวกในช่วงเทศกาลปีใหม่นี้
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า กรมทางหลวง (ทล.)ได้ดำเนินการปรับเปลี่ยนรูปแบบการเดินรถบริเวณด่านเก็บเงินค่าธรรมเนียมผ่านทางทับช้าง 2 มุ่งหน้าบางปะอิน บนทางหลวงพิเศษระหว่างเมืองหมายเลข 9 สายถนนวงแหวนรอบนอก (ถนนกาญจนาภิเษก) ช่วงบางปะอิน - บางพลี เพื่ออำนวยความสะดวกให้ผู้ใช้ทางที่ต้องการเดินทางมุ่งหน้าบางปะอิน รถยนต์ทุกประเภทที่ได้รับอนุญาตให้สัญจรบนมอเตอร์เวย์สามารถวิ่งตรงอย่างต่อเนื่องโดยไม่ต้องเบี่ยงออกช่องทางคู่ขนานด้านนอก โดยมีการปรับเปลี่ยนการเดินรถดังกล่าวตั้งแต่วันที่ 12 ธันวาคม 2564 ที่ผ่านมา ประกอบกับในช่วงวันหยุดเทศกาลปีใหม่ที่มีประชาชนเริ่มทยอยเดินทางกลับภูมิลำเนา ส่งผลให้ปริมาณจราจรหน้าด่านทับช้าง 2 หนาแน่นอย่างมาก จึงได้สั่งการเร่งแก้ไขปัญหาโดยเร่งด่วนเพื่ออำนวยความสะดวกให้ประชาชนผู้ใช้ทางสามารถเดินทางกลับบ้านได้อย่างสะดวกในช่วงเทศกาลปีใหม่นี้
นายธนศักดิ์ วงศ์ธนากิจเจริญ ผู้อำนวยการกองทางหลวงพิเศษระหว่างเมือง ทล. เปิดเผยว่า ที่ผ่านมามีการปรับเปลี่ยนรูปแบบการเดินรถ สำหรับผู้ใช้ทางที่ต้องการออกจากมอเตอร์เวย์มุ่งหน้ารามคำแหง และเสรีไทย จะต้องใช้ด่านเก็บเงินแถวที่ 1 (Stag 1) โดยรับชำระเงินสดในตู้ที่ 1, 2 และ 3 ส่วนระบบบัตรอัตโนมัติ M-Pass หรือ Easy Pass ให้บริการในตู้ที่ 4 และสำหรับผู้ใช้ทางที่ต้องการเดินทางต่อไปบนมอเตอร์เวย์มุ่งหน้าเสรีไทยและบางปะอิน สามารถวิ่งตรงผ่านช่องทางพิเศษตู้ที่ 5 และ 6 ไปยังแถวที่ 2 (Stag 2) เพื่อไปชำระเงินสด ในตู้ที่ 8, 9 และ 10 รวมถึงระบบบัตรอัตโนมัติ M-Pass หรือ Easy Pass ให้บริการในตู้ที่ 11 รวมถึงตู้ที่ 12 ถึง 15 ยังให้บริการตามปกติ แต่เนื่องจากปริมาณจราจรที่หนาแน่นมากขึ้นอย่างต่อเนื่องในช่วงที่ประชาชนเริ่มทยอยเดินทางกลับภูมิลำเนาในช่วงเทศกาลปีใหม่มุ่งหน้าภาคเหนือและภาคอีสาน ส่งผลให้การปรับเปลี่ยนรูปแบบการเดินรถดังกล่าวเกิดปัญหาจราจรติดขัดบริเวณหน้าด่านทับช้าง 2 โดยเฉพาะเวลาเร่งด่วนช่วงเย็น จึงเร่งบรรเทาปัญหาดังกล่าว โดยการยกเลิกช่องพิเศษตู้ที่ 5 และ 6 เป็นการชั่วคราวและจัดให้มีตู้เก็บเงินฯ เพิ่มเติมใน 2 ช่องทางดังกล่าวเพื่อเร่งระบายรถหน้าด่านเก็บเงินโดยเร่งด่วน
ทั้งนี้ ทล. ได้จัดเตรียมเจ้าหน้าที่อำนวยการจราจรหน้าด่าน เจ้าหน้าที่ตำรวจทางหลวง การเพิ่มเจ้าหน้าที่จัดเก็บค่าธรรมเนียมผ่านทางประจำตู้เก็บเงิน การประชาสัมพันธ์เสียงตามสายและเพิ่มป้ายแนะนำช่องทางหน้าด่านเก็บเงินโดยเฉพาะในช่วงเวลาเร่งด่วน เพื่ออำนวยความสะดวกให้ผู้ใช้ทางสามารถผ่านด่านทับช้าง 2 ได้ด้วยความสะดวกและรวดเร็วมากยิ่งขึ้น
สอบถามข้อมูลเพิ่มเติมได้ที่ ทล. Call Center 1586 กด 7 หรือ M-Traffic Mobile Application รวมถึงสมัครใช้บริการระบบ M-Flow หรือ ระบบจัดเก็บค่าธรรมเนียมผ่านทางแบบไม่มีไม้กั้นซึ่งจะเปิดให้บริการเต็มรูปแบบในช่วงต้นปี 2565 ได้ที่เว็บไซต์ www.mflowthai.com / M-Flow Applicationและจุดบริการที่ ทล. กำหนด

ที่มา : https://www.thaigov.go.th/news/contents/details/49978