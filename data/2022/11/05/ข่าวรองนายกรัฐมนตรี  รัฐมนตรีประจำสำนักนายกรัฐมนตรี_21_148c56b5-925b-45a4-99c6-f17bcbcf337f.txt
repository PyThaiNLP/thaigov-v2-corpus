รัฐบาลไทย-ข่าวทำเนียบรัฐบาล-รอง นรม. สุพัฒนพงษ์ฯ หารือ USABC เชื่อมั่นศักยภาพเศรษฐกิจไทย พร้อมร่วมมือเพื่อฟื้นฟูเศรษฐกิจจากโควิด-19


วันจันทร์ที่ 2 สิงหาคม 2564
พิมพ์
รอง นรม. สุพัฒนพงษ์ฯ หารือ USABC เชื่อมั่นศักยภาพเศรษฐกิจไทย พร้อมร่วมมือเพื่อฟื้นฟูเศรษฐกิจจากโควิด-19
รอง นรม. สุพัฒนพงษ์ฯ หารือ USABC เชื่อมั่นศักยภาพเศรษฐกิจไทย พร้อมร่วมมือเพื่อฟื้นฟูเศรษฐกิจจากโควิด-19
วันนี้ (2 สิงหาคม 2564) เวลา 09.30 น. คณะนักธุรกิจจากสภาธุรกิจสหรัฐอเมริกา-อาเซียน (U.S. – ASEAN Business Council: USABC) จำนวน 15 บริษัท นำโดย นายอเล็กซานเดอร์ ซี. เฟลด์แมน ประธาน USABC เข้าเยี่ยมคารวะ นายสุพัฒนพงษ์ พันธ์มีเชาว์ รองนายกรัฐมนตรีและรัฐมนตรีว่าการกระทรวงพลังงาน ผ่านระบบการประชุมทางไกล โดยสรุปสาระสำคัญ ดังนี้
รองนายกรัฐมนตรีกล่าวยินดีที่ได้หารือ แลกเปลี่ยนความคิดเห็นร่วมกับคณะนักธุรกิจจาก USABC อีกครั้ง โดย USABC เป็นภาคเอกชนสหรัฐฯ ที่มีบทบาทสำคัญในการขับเคลื่อนความสัมพันธ์ทางเศรษฐกิจที่แข็งแกร่งระหว่างไทยกับสหรัฐฯ และเป็นพันธมิตรที่ดีกับไทยมายาวนานในทุกช่วงเวลา รองนายกรัฐมนตรียินดีที่การดำเนินธุรกิจของภาคเอกชนสหรัฐฯ ในไทยยังคงดำเนินต่อไปได้โดยไม่ได้รับผลกระทบ แม้ในช่วงสถานการณ์โควิด-19 สะท้อนให้เห็นถึงการเป็นหุ้นส่วนที่แข็งแกร่งและน่าเชื่อถือระหว่างกัน พร้อมกันนี้ รองนายกรัฐมนตรีขอบคุณความร่วมมือด้านการจัดหาวัคซีนต้านโควิด-19 จากสหรัฐฯ ซึ่งเป็นส่วนสำคัญในการควบคุมสถานการณ์โควิด-19
นายอเล็กซานเดอร์ ซี. เฟลด์แมน ประธาน USABC กล่าวขอบคุณรองนายกรัฐมนตรีที่เปิดโอกาสให้ USABC ได้ร่วมหารือในวันนี้ ชื่นชมความพยายามของรัฐบาลไทยในการฟื้นฟูเศรษฐกิจของประเทศจากโควิด-19 ผ่านการริเริ่มโครงการ Phuket Sandbox ทั้งนี้ USABC พร้อมร่วมมือกับรัฐบาลไทยอย่างใกล้ชิด โดยคณะทำงานฟื้นฟูเศรษฐกิจในสถานการณ์โควิด-19 (COVID-19 Economic Recovery Task Force) ของ USABC ได้มีข้อเสนอแนะเพื่อสนับสนุนการฟื้นฟูเศรษฐกิจอาเซียนในสถานการณ์โควิด-19 4 ด้าน ได้แก่ 1. ความพร้อมด้านวัคซีน 2. ความเชื่อมั่นในวัคซีน 3. การสร้างทักษะใหม่และการยกระดับทักษะของวิสาหกิจขนาดกลาง ขนาดย่อม และรายย่อย (MSMEs) และ 4. การฟื้นฟูธุรกิจภาคการท่องเที่ยวและบริการในประเทศไทย โดยรองนายกรัฐมนตรีขอบคุณสำหรับข้อเสนอแนะจาก USABC ซึ่งรัฐบาลไทยยินดีรับฟังข้อเสนอแนะเพื่อสนับสนุนนโยบายการฟื้นฟูเศรษฐกิจไทยต่อไป
คณะนักธุรกิจจาก USABC ได้ร่วมหารือแลกเปลี่ยนและนำเสนอ แนวทางและข้อเสนอแนะเพื่อสนับสนุนการดำเนินงานของรัฐบาลไทยในช่วงระหว่างและหลังสถานการณ์การแพร่ระบาดของโควิด-19 เพื่อความปลอดภัยและการพัฒนาที่ยั่งยืน โดยมีเนื้อหาครอบคลุม 3 ประเด็น ได้แก่
สาธารณสุข อาทิ การนำเสนอการศึกษาทดลองยา Molnupiravir สำหรับบรรเทาอาการเจ็บป่วยจากโควิด-19 ในระยะที่ 3 และการพัฒนาการขนส่งวัคซีน เพื่อส่งเสริมการเป็นศูนย์กลางการกระจายวัคซีนไปยังประเทศต่าง ๆ ในภูมิภาค ของประเทศไทย
การฟื้นฟูความเชื่อมั่นในเศรษฐกิจที่ขับเคลื่อนโดยผู้บริโภค (Consumer Economy) จากสถานการณ์โควิด-19 ไม่ว่าจะเป็น
2.1 การสร้างทักษะใหม่และการยกระดับทักษะให้กับวิสาหกิจขนาดกลาง ขนาดย่อม และรายย่อย (MSMEs) ผ่านการฝึกอบรมเกี่ยวกับพาณิชย์อิเล็กทรอนิกส์ (E-commerce) และเสริมสร้างขีดความสามารถด้านดิจิทัล เพื่อรองรับเศรษฐกิจดิจิทัลและการค้าในระดับภูมิภาค
2.2 มาตรการส่งเสริมเศรษฐกิจในภาพรวม
2.3 การฟื้นฟูธุรกิจภาคการท่องเที่ยวและบริการ ตลอดจนบริการที่สนับสนุนมาตรการทางสาธารณสุข อาทิ เครื่องตรวจหาเชื้อโควิด-19 Rapid Test kits ในราคาย่อมเยา แนวทางการประเมินความปลอดภัยสำหรับสถานที่ทำงานและโรงงาน เพื่อทำให้กลุ่มอุตสาหกรรมสำคัญสามารถดำเนินการต่อไปได้ การพัฒนากฎระเบียบและมาตรฐานสำหรับสถานประกอบการให้มีความชัดเจนและง่ายต่อการนำไปปฏิบัติตาม และการออกแบบประกันสุขภาพสำหรับนักท่องเที่ยวต่างชาติ เพื่อฟื้นฟูความเชื่อมั่นให้กับนักท่องเที่ยว
การพัฒนาที่ยั่งยืน โดยเฉพาะด้านพลังงานสะอาด ซึ่งสอดคล้องกับเป้าหมายการเป็นกลางทางคาร์บอน (carbon neutrality) และการเกษตรแบบยั่งยืน เพื่อยกระดับความเป็นอยู่ของเกษตรกรและรักษาความยั่งยืนของทรัพยากรธรรมชาติ
รองนายกรัฐมนตรีเน้นย้ำความร่วมมือด้านการค้าการลงทุนระหว่างกัน พร้อมเชิญชวนภาคเอกชนสหรัฐฯ ขยายการลงทุนเพิ่มเติม โดยเฉพาะในพื้นที่เขตพัฒนาเศรษฐกิจพิเศษภาคตะวันออก (EEC) ในสาขาที่มีความสนใจและมีศักยภาพ โดยหน่วยงานที่เกี่ยวข้องของไทยพร้อมอำนวยความสะดวกและดูแลการลงทุนของภาคเอกชนสหรัฐฯ อย่างใกล้ชิด ผ่านการดำเนินมาตรการเพื่ออำนวยความสะดวกและส่งเสริมการลงทุน การพัฒนาโครงสร้างพื้นฐานด้านดิจิทัล โดยดำเนินโครงการนำร่อง 5G ในพื้นที่ EEC รวมถึงการพัฒนาระบบโลจิสติกส์ การสร้างสภาพแวดล้อมที่เอื้ออำนวยต่อการลงทุน และการพัฒนาทรัพยากรมนุษย์ เป็นต้น
นอกจากนี้ รองนายกรัฐมนตรีขอบคุณที่นักท่องเที่ยวชาวสหรัฐฯ เดินทางมาท่องเที่ยวภายใต้โครงการ Phuket Sandbox มากเป็นอันดับหนึ่ง สะท้อนถึงความเชื่อมั่นและมิตรภาพที่ดีระหว่างไทยกับสหรัฐฯ พร้อมขอบคุณภาคเอกชนสหรัฐฯ ที่สนับสนุนโครงการดังกล่าว และให้ความร่วมมือกับรัฐบาลไทยเพื่อผลักดันโครงการให้ประสบความสำเร็จอย่างยั่งยืน เพื่อโอกาสในการต่อยอดเป็นต้นแบบในการเปิดประเทศต่อไป
ในช่วงท้าย ทั้งสองฝ่ายยินดีที่ได้มีโอกาสหารือในประเด็นที่สร้างสรรค์และมีประโยชน์ร่วมกัน เพื่อฝ่าฟันวิกฤตการแพร่ระบาดของโควิด-19 และขับเคลื่อนการเจริญเติบโตทางเศรษฐกิจในระยะยาวอย่างยั่งยืน ทั้งนี้ ทั้งสองฝ่ายหวังว่าจะได้เห็นความร่วมมืออย่างเป็นรูปธรรมระหว่างกันในอนาคตอันใกล้

ที่มา : https://www.thaigov.go.th/news/contents/details/44358