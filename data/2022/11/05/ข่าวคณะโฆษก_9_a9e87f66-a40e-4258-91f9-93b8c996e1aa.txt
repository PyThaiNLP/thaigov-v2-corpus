รัฐบาลไทย-ข่าวทำเนียบรัฐบาล-รัฐบาลเปิดลงทะเบียนโครงการ ”ยิ่งใช้ยิ่งได้” 21 มิ.ย นี้ 4 ล้านสิทธิ สะสม e-Voucher สูงสุด 7,000 บาท เมื่อใช้จ่ายครบ 60,000 บาท คาดเงินเข้าสู่ระบบเศรษฐกิจ 268,000 ล้านบาท


วันเสาร์ที่ 19 มิถุนายน 2564
พิมพ์
รัฐบาลเปิดลงทะเบียนโครงการ ”ยิ่งใช้ยิ่งได้” 21 มิ.ย นี้ 4 ล้านสิทธิ สะสม e-Voucher สูงสุด 7,000 บาท เมื่อใช้จ่ายครบ 60,000 บาท คาดเงินเข้าสู่ระบบเศรษฐกิจ 268,000 ล้านบาท
รัฐบาลเปิดลงทะเบียนโครงการ ”ยิ่งใช้ยิ่งได้” 21 มิ.ย นี้ 4 ล้านสิทธิ สะสม e-Voucher สูงสุด 7,000 บาท เมื่อใช้จ่ายครบ 60,000 บาท คาดเงินเข้าสู่ระบบเศรษฐกิจ 268,000 ล้านบาท
นายอนุชา บูรพชัยศรี  โฆษกประจำสำนักนายกรัฐมนตรีเชิญชวนผู้สนใจร่วมโครงการ “ยิ่งใช้ยิ่งได้” ซึ่งจะเปิดให้ลงทะเบียนในวันจันทร์ที่ 21 มิถุนายน 2564 เป็นวันแรก ตั้งแต่เวลา 06.00 น. – 22.00 น.  ผ่านเว็บไซต์ www.ยิ่งใช้ยิ่งได้.com หรือผ่าน g-Wallet บนแอปพลิเคชัน “เป๋าตัง” ทุกวันเป็นต้นไป จนกว่าจะครบ 4 ล้านสิทธิ  เริ่มใช้จ่ายจริง 1 กรกฎาคม 2564 นี้  เพื่อกระตุ้นการบริโภคภายในประเทศผ่านผู้มีกำลังซื้อซึ่งหากเข้าร่วมเต็มจำนวน 4 ล้านคน ใช้จ่ายเต็มสิทธิ จะทำให้มีเม็ดเงินเข้าสู่ระบบเศรษฐกิจของประเทศ 240,000 ล้านบาท และเมื่อมีการนำ e-Voucher กลับมาใช้ก็จะมีเงินเข้าสู่ระบบเศรษฐกิจเพิ่มอีก 28,000 ล้านบาท รวมเป็น 268,000 ล้านบาท
ทั้งนี้ โครงการ “ยิ่งใช้ยิ่งได้”  เป็นการใช้จ่ายค่าสินค้าหรือบริการ เช่น ค่าอาหาร เครื่องดื่ม สินค้าทั่วไป ค่าบริการนวด สปา ทำผมทำเล็บ (ไม่รวมถึงสลากกินแบ่ง เครื่องดื่มแอลกอฮอล์ ยาสูบ บัตรกำนัล (gift voucher) บัตรเงินสด (gift card) และสินค้าหรือบริการที่เป็นการชำระค่าสินค้าหรือบริการล่วงหน้า) ผ่านกระเป๋าเงินอิเล็กทรอนิกส์โดยภาครัฐ (g-Wallet) บนแอปพลิเคชัน “เป๋าตัง” ระหว่างวันที่ 1 กรกฎาคม – 30 กันยายน 2564  กับผู้ประกอบการจดทะเบียนภาษีมูลค่าเพิ่มที่ติดตั้งแอปพลิเคชัน “ถุงเงิน” ที่เข้าร่วมโครงการ  โดยจะได้รับวงเงินสนับสนุนในรูปของบัตรกำนัลอิเล็กทรอนิกส์ (e-Voucher)   ทั้งนี้ วงเงินใช้จ่ายที่จะนำมาคำนวณสิทธิ e-Voucher ไม่เกิน 60,000 บาทต่อคน ยอดใช้จ่ายที่นำมาคำนวณสิทธิต้องไม่เกิน 5,000 บาทต่อคนต่อวัน และจะได้รับสิทธิ e- Voucher สะสมสูงสุดไม่เกิน 7,000 บาทต่อคน ตลอดระยะเวลาโครงการ โดยยอดใช้จ่ายจริงตั้งแต่ 1-40,000 บาทแรก ได้รับ e-Voucher ร้อยละ 10 ของยอดใช้จ่าย แต่ไม่เกิน 4,000 บาทต่อคน และยอดใช้จ่ายจริงตั้งแต่ 40,001-60,000 บาท ได้รับ e-Voucher ร้อยละ 15 ของยอดใช้จ่าย แต่ไม่เกิน 3,000 บาทต่อคน ซึ่งสิทธิ e-Voucher จะคืนเป็นวงเงินใน g-Wallet ทุกวันที่ 7 ของเดือนถัดไปโดยสามารถใช้จ่ายด้วย e -Voucher ได้ตั้งแต่เดือนสิงหาคม- 31 ธันวาคม 2564 ทั้งนี้ e -Voucher “โครงการยิ่งใช้ยิ่งได้” ไม่สามารถแลกเป็นเงินสดได้
โฆษกประจำสำนักนายกรัฐมนตรียังย้ำคุณสมบัติผู้ที่มีสิทธิเข้าร่วมโครงการ ฯ ว่า เป็นประชาชนสัญชาติไทย อายุตั้งแต่ 18 ปีขึ้นไป ไม่เป็นผู้ถือบัตรสวัสดิการแห่งรัฐหรือได้รับสิทธิโครงการเพิ่มกำลังซื้อให้แก่ผู้ที่ต้องการความช่วยเหลือเป็นพิเศษ หรือไม่ใช้สิทธิโครงการคนละครึ่งระยะที่ 3    นอกจากนี้  ยังมีโครงการ "คนละครึ่ง ระยะที่ 3" ที่ยังสามารถลงทะเบียนได้ทุกวัน จนกว่าจะครบ 31 ล้าน ตั้งแต่เวลา 06.00 – 22.00 น. ขณะเดียวกัน ก็อยากเชิญชวนผู้ที่ยังมีวงเงินสิทธิ์เหลือในโครงการ "เราชนะ "  วางแผนใช้จ่ายก่อนที่วงเงินสิทธิจะสิ้นสุดในวันที่ 30 มิถุนายนนี้  เพื่อให้ทุกท่านได้รับประโยชน์จากโครงการ ฯ ที่เข้าร่วมสูงสุดและเต็มประสิทธิภาพด้วย
------------------------

ที่มา : https://www.thaigov.go.th/news/contents/details/42867