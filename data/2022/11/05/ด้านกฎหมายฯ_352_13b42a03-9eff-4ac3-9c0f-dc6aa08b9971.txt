รัฐบาลไทย-ข่าวทำเนียบรัฐบาล-กระทรวงยุติธรรม โดยกรมบังคับคดี จัดมหกรรมไกล่เกลี่ยลูกหนี้ เจ้าหนี้ทั่วไทย เนื่องในวันสถาปนาครบรอบ 47 ปี เร่งสนองนโยบาย รัฐมนตรีว่าการกระทรวงยุติธรรม


วันอังคารที่ 14 ธันวาคม 2564
พิมพ์
กระทรวงยุติธรรม โดยกรมบังคับคดี จัดมหกรรมไกล่เกลี่ยลูกหนี้ เจ้าหนี้ทั่วไทย เนื่องในวันสถาปนาครบรอบ 47 ปี เร่งสนองนโยบาย รัฐมนตรีว่าการกระทรวงยุติธรรม
กระทรวงยุติธรรม โดยกรมบังคับคดี จัดมหกรรมไกล่เกลี่ยลูกหนี้ เจ้าหนี้ทั่วไทย เนื่องในวันสถาปนาครบรอบ 47 ปี เร่งสนองนโยบาย รัฐมนตรีว่าการกระทรวงยุติธรรม ลดความเหลื่อมล้ำของประชาชน พอใจผลไกล่เกลี่ยสำเร็จมากถึง 444 เคส
นางทัศนีย์ เปาอินทร์ รองอธิบดีรักษาราชการแทน อธิบดีกรมบังคับคดี เปิดเผยว่า นายสมศักดิ์ เทพสุทิน รัฐมนตรีว่าการกระทรวงยุติธรรม มีนโยบายช่วยลดความเหลื่อมล้ำในสังคมหลังเชื้อโควิด-19 ระบาด ซึ่งทำให้ประชาชนจำนวนมากถูกเจ้าหนี้ฟ้องบังคับคดี จากปัญหาหนี้ภาคครัวเรือน หนี้รายย่อย และหนี้ธุรกิจขนาดกลางและขนาดย่อม (SMEs) โดยกรมบังคับคดีมีภารกิจในการไกล่เกลี่ยข้อพิพาทชั้นบังคับคดีซึ่งให้ความสำคัญในเรื่องการช่วยเหลือลูกหนี้ที่ศาลมีคำพิพากษาแล้วมาอย่างต่อเนื่อง และเนื่องในวันที่ 28 พ.ย. 64 เป็นวันคล้ายวันสถาปนากรมบังคับคดี ครบรอบ 47 ปี กรมบังคับคดี จึงจัดโครงการ “ไกล่เกลี่ยทั่วไทย เนื่องในวันสถาปนากรมบังคับคดีครบรอบ 47 ปี” ระหว่างวันที่ 15 - 30 พ.ย. 64  ณ ศูนย์ไกล่เกลี่ยข้อพิพาท กรมบังคับคดี และสำนักงานบังคับคดีจังหวัด สาขาทั่วประเทศ รวม 117 แห่ง ซึ่งผลการไกล่เกลี่ยสำเร็จ จำนวน 444 เรื่อง ทุนทรัพย์ 167,279,936.80 บาท และภายในงานยังให้บริการคำปรึกษาทางกฎหมายเกี่ยวกับการบังคับคดีแก่ประชาชนที่มาร่วมงานอีกด้วย
นางทัศนีย์ เผยอีกว่า เจ้าหนี้ ลูกหนี้ จะได้เจรจากันด้วยความพึงพอใจผ่านผู้ไกล่เกลี่ยของกรมบังคับคดีซึ่งเป็นคนกลางในการเจรจา กรมบังคับคดีพร้อมเปิดโอกาสให้ประชาชนที่กำลังประสบปัญหาสามารถยื่นคำร้องขอไกล่เกลี่ยข้อพิพาทผ่านเว็บไซต์กรมบังคับคดี www.led.go.th หรือ แอปพลิเคชัน Session Call โดยสอบถามรายละเอียดเพิ่มเติมได้ที่ศูนย์ไกล่เกลี่ยข้อพิพาท กรมบังคับคดี โทรศัพท์หมายเลข 0 2887 4840 , 0 2887 5072  หรือสายด่วนกรมบังคับคดี 1111 กด 79 และสำนักงานบังคับคดีจังหวัด สาขาทั่วประเทศ

ที่มา : https://www.thaigov.go.th/news/contents/details/49430