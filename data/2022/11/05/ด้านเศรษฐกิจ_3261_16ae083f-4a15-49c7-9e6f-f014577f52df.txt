รัฐบาลไทย-ข่าวทำเนียบรัฐบาล-“กอช. จับมือ NT เดินหน้านำเทคโนโลยีดิจิทัลพัฒนาการออมให้ชาวบ้านเข้าถึงสะดวก รวดเร็ว สอดรับแผนพัฒนาดิจิทัลเพื่อเศรษฐกิจและสังคม พ.ศ. 2561-2580”


วันพฤหัสบดีที่ 24 มีนาคม 2565
พิมพ์
“กอช. จับมือ NT เดินหน้านำเทคโนโลยีดิจิทัลพัฒนาการออมให้ชาวบ้านเข้าถึงสะดวก รวดเร็ว สอดรับแผนพัฒนาดิจิทัลเพื่อเศรษฐกิจและสังคม พ.ศ. 2561-2580”
กอช. ร่วมกับ NT ลงนามบันทึกข้อตกลงความร่วมมือเพื่อบูรณาการงานเทคโนโลยีดิจิทัลระบบสารสนเทศ และการจัดการฐานข้อมูลที่ทันสมัย เพิ่มประสิทธิภาพระบบงานในองค์กร สร้างการเข้าถึงการออมในการทำธุรกรรมการเงินให้กับสมาชิก
กองทุนการออมแห่งชาติ ร่วมกับ บริษัท โทรคมนาคมแห่งชาติ จำกัด (มหาชน) จัดพิธีลงนามบันทึกข้อตกลงความร่วมมือเพื่อบูรณาการงานเทคโนโลยีดิจิทัลระบบสารสนเทศ และการจัดการฐานข้อมูลที่ทันสมัย เพิ่มประสิทธิภาพระบบงานในองค์กร สร้างการเข้าถึงการออมในการทำธุรกรรมการเงินให้กับสมาชิก ดีอีเอสชี้ความสำเร็จของโครงการจะเป็นรากฐานสำคัญของการพัฒนาประเทศในอนาคต
วันนี้ (23 มีนาคม 2565) นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม ให้เกียรติเป็นประธานในพิธีลงนามบันทึกข้อตกลง (MOU) การส่งเสริมความร่วมมือ ระหว่าง กองทุนการออมแห่งชาติ กับ บริษัท โทรคมนาคมแห่งชาติ จำกัด (มหาชน) โดยมี นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ (กอช.) และ นาวาอากาศเอก สมศักดิ์ ขาวสุวรรณ์ กรรมการและรักษาการกรรมการผู้จัดการใหญ่ บริษัท โทรคมนาคมแห่งชาติ จำกัด (มหาชน) (NT) ร่วมลงนามในบันทึกข้อตกลงความร่วมมือ ณ ห้อง NT Auditorium ชั้น 2 อาคารสโมสร NT สำนักงานใหญ่ ถนนแจ้งวัฒนะ
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม หรือ ดีอีเอส กล่าวว่า การสนับสนุนระบบการให้บริการ การจัดการ ซึ่งสอดรับกับแผนพัฒนาดิจิทัลเพื่อเศรษฐกิจและสังคม (พ.ศ. 2561-2580) NT ในฐานะหน่วยงานในสังกัดที่มีความเชี่ยวชาญด้านการสื่อสารโทรคมนาคมและดิจิทัลมาอย่างยาวนาน จะช่วยส่งเสริมให้ กอช. สามารถบรรลุตามเป้าประสงค์ในการให้บริการและการดำเนินงานในทุก ๆ ด้านได้อย่างมีประสิทธิภาพ โดยนำเทคโนโลยีมาใช้เป็นเครื่องมือในการบูรณาการข้อมูลของภาครัฐ และการบริการสาธารณะให้มีความสอดคล้อง เชื่อมโยงและปลอดภัย และเพื่อเตรียมความพร้อมสู่การพัฒนาทักษะ “Digital Literacy” ที่ทุกคนเข้าใจและใช้เทคโนโลยีได้อย่างสร้างสรรค์ ปลอดภัยเป็นประโยชน์ต่อตนเองและสังคม ซึ่งความสำเร็จของโครงการ นอกจากจะส่งผลดีแก่ผู้เข้าร่วมโครงการที่จะได้รับความสะดวก รวดเร็ว จากการใช้บริการแล้ว ยังจะส่งผลสัมฤทธิ์ให้ประชาชนตระหนักรู้เรื่องการออมเงิน เพื่อสร้างหลักประกันที่มั่นคงในชีวิตของตนเอง และเป็นรากฐานของการพัฒนาประเทศอย่างยั่งยืนต่อไปในอนาคต
นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ (กอช.) กล่าวว่า  กองทุนการออมแห่งชาติ หรือ กอช. เป็นหน่วยงานภาครัฐ อยู่ภายใต้การกำกับดูแลของกระทรวงการคลัง ดูแลด้านการออมเพื่อการชราภาพของประชาชนให้ทั่วถึง มีจุดมุ่งหมายสำคัญในการสร้างหลักประกันที่มั่นคงในชีวิตให้กับประชาชนที่มีอาชีพอิสระ ชาวไร่ ชาวนา ถือเป็นการเตรียมความพร้อมเพื่อรองรับสภาพสังคมของประเทศที่มีการเปลี่ยนแปลงโครงสร้างประชากรสู่สังคมผู้สูงอายุ
การออมกับ กอช. เปรียบเสมือนการสร้างหลักประกันความมั่นคงให้ผู้ที่ไม่ได้เป็นข้าราชการ หรือพนักงานของรัฐ สามารถรับบำนาญในยามเกษียณได้เช่นเดียวกัน โดยออมตั้งแต่อายุ 15 - 60 ปี เริ่มออมขั้นต่ำครั้งละ 50 บาท ไม่เกิน 13,200 บาทต่อปี เมื่อเริ่มต้นวางแผนการออมเงินกับ กอช. ได้รับสิทธิประโยชน์จากการออมเพิ่มถึง 3 ต่อ
ต่อที่ 1 รับเงินสมทบเพิ่มจากรัฐ ตามช่วงอายุของสมาชิก
• อายุ 15 - 30 ปี รัฐสมทบให้ 50% ของเงินออม ไม่เกินปีละ 600 บาท
• อายุ >30 – 50 ปี รัฐสมทบให้ 80% ของเงินออม ไม่เกินปีละ 960 บาท
• อายุ >50 – 60 ปี รัฐสมทบให้ 100% ของเงินออม ไม่เกินปีละ 1,200 บาท
ต่อที่ 2 ผลตอบแทนของเงินออมสะสม และเงินสมทบที่นำไปลงทุน
ต่อที่ 3 ลดหย่อนภาษีประจำปีตามจำนวนเงินออมสะสม
กอช. ตอบสนองต่อแผนยุทธศาสตร์ชาติ 20 ปี ยุทธศาสตร์ที่ 4 ด้านการสร้างโอกาสและความเสมอภาคทางสังคม การดำเนินงานที่ผ่านมา กอช. ให้ความสำคัญกับการพัฒนาระบบเทคโนโลยีสารสนเทศที่ทันสมัยให้ประชาชนใช้แอป กอช. สมัคร และส่งเงินออมกับ กอช. สร้างความเชื่อมั่นให้กับสมาชิก โดยความร่วมมือในครั้งนี้ กอช. และบริษัท โทรคมนาคมแห่งชาติ จำกัด (มหาชน) ร่วมกันบูรณาการงานเทคโนโลยีดิจิทัลมาพัฒนาระบบสารสนเทศ และการจัดการฐานข้อมูล ด้วยการดำเนินการบริหารจัดการข้อมูลผ่านระบบคลาวด์ (Cloud) และระบบโทรคมนาคมเทคโนโลยีที่ทันสมัย สร้างความเชื่อมั่นในการใช้เทคโนโลยีให้ปลอดภัย น่าเชื่อถือ ในการทำธุรกรรมต่างๆ เพิ่มประสิทธิภาพในการดำเนินงานร่วมกัน ซึ่ง กอช. พร้อมสนับสนุนข้อมูลที่จะเป็นประโยชน์ในการพัฒนาระบบงานบริการข้อมูล ตลอดจนกิจกรรมอื่นๆ ร่วมกับ NT เพื่ออำนวยความสะดวกแก่ประชาชนกลุ่มเป้าหมาย
นาวาอากาศเอก สมศักดิ์ ขาวสุวรรณ์ กรรมการและรักษาการกรรมการผู้จัดการใหญ่ บริษัท โทรคมนาคมแห่งชาติ จำกัด (มหาชน) หรือ NT เปิดเผยว่า NT ในฐานะหน่วยงานในสังกัดกระทรวงดิจิทัลเพื่อเศรษฐกิจและสังคม ได้มีการกำหนดกรอบการดำเนินงานให้สนองตามแนวนโยบายของกระทรวงที่ต้องการสนับสนุนให้นำเทคโนโลยีและนวัตกรรมอันทันสมัยมาช่วยพัฒนาประเทศอย่างรอบด้าน วันนี้จึงมีความตั้งใจที่จะนำความรู้ทางวิชาการด้านเทคโนโลยีสารสนเทศมาสนับสนุนการดำเนินงานของ กอช. ให้ประสบผลสำเร็จ และพร้อมที่จะนำบริการด้านดิจิทัลและสื่อสารโทรคมนาคมประเภทต่างๆ ที่มีมาส่งเสริมและร่วมกันพัฒนาการให้บริการของ กอช. ให้เป็นไปตามภารกิจและเจตนารมณ์ที่ตั้งใจไว้ ซึ่งความร่วมมือของทั้งสองหน่วยงานในวันนี้ ถือเป็นก้าวสำคัญที่ NT มีความภูมิใจ เพราะเราได้มีส่วนร่วมต่อการช่วยเสริมสร้างคุณภาพชีวิตที่ดีให้กับคนไทย
สอบถามข้อมูลเพิ่มเติม สำหรับสื่อมวลชน
กองทุนการออมแห่งชาติ (กอช.)    ฝ่ายประชาสัมพันธ์และสื่อสารองค์กร
คุณศศิใส  แสงสัตตรัตน์ (หมวย) โทร. 0 2049 9000 ต่อ 310 / 095 294 5622
บริษัท โทรคมนาคมแห่งชาติ จำกัด (มหาชน) ฝ่ายประชาสัมพันธ์และสื่อสารองค์กร
อรุณโรจน์  จิตร์ภิรมย์ศรี (แป้ง) โทร. 08 6996 6395
จามิพันธ์ สุวรรณธาดา (เป้) โทร. 08 1829 0933

ที่มา : https://www.thaigov.go.th/news/contents/details/52878