รัฐบาลไทย-ข่าวทำเนียบรัฐบาล-เริ่มแล้ว ผู้ป่วยโควิดใช้สิทธิประกันสังคม รับยาจากร้านเครือข่าย สปสช.


วันศุกร์ที่ 5 สิงหาคม 2565
พิมพ์
เริ่มแล้ว ผู้ป่วยโควิดใช้สิทธิประกันสังคม รับยาจากร้านเครือข่าย สปสช.
รองโฆษกรัฐบาล เผยเริ่มแล้ว ผู้ป่วยโควิดใช้สิทธิประกันสังคม รับยาจากร้านเครือข่าย สปสช.
วันนี้ (5 ส.ค.65) นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า เพื่อให้การดูแลประชาชนผู้ติดเชื้อโควิด19 เป็นไปอย่างทั่วถึงและรวดเร็ว ตามข้อสังการนายกรัฐมนตรี ขณะนี้ทางสำนักงานหลักประกันสุขภาพแห่งชาติ (สปสช.) ได้จัดระบบสำหรับผู้ป่วยสิทธิประกันสังคม (อาการไม่รุนแรง) สามารถรับยาโควิด19 แบบเจอ-แจก-จบ จากร้านยาที่ร่วมโครงการกับ สปสช.ทั่วประเทศได้แล้ว หลังจากที่ก่อนหน้านี้ เปิดรับเฉพาะผู้ป่วยโควิดสิทธิบัตรทองเท่านั้น
สำหรับขั้นตอนรับยาที่ร้านยา มีดังนี้
1.ผู้ที่ตรวจ ATK ขึ้น 2 ขีด (ทั้งสิทธิประกันสังคมและสิทธิบัตรทอง 30 บาท) ไม่มีอาการหรือมีอาการไม่รุนแรง ไม่ใช่ผู้พิการหรือผู้ป่วยติดเตียง และไม่ใช่กลุ่ม 608 (ผู้สูงอายุมากกว่า 60 ปี, ผู้ป่วย 7 โรคเรื้อรัง โรคทางเดินหายใจเรื้อรัง โรคหัวใจและหลอดเลือด โรคไตวายเรื้อรัง โรคหลอดเลือดสมอง โรคอ้วน โรคมะเร็ง และโรคเบาหวาน และหญิงตั้งครรภ์)
2.โทรติดต่อร้านยาที่เข้าร่วมโครงการ เพื่อส่งผลตรวจ ATK คู่กับบัตรประชาชนผ่านไลน์ของร้านยา โดยไม่จำเป็นต้องเดินทางมาที่ร้านยา
3.ร้านยาซักประวัติข้อมูลทั่วไป แนะนำและให้คำปรึกษาการใช้ยา
4.ไม่มีการจัดส่งยาทางไปรษณีย์ ผู้ป่วยไม่ควรมารับยาที่ร้านเอง แนะนำให้ญาติหรือคนอื่นมารับแทน
ทั้งนี้ ผู้ป่วยโควิดทั้งสิทธิประกันสังคมและสิทธิบัตรทอง สามารถตรวจสอบรายชื่อร้านยาที่เข้าร่วมโครงการกับ สปสช. ได้ที่ https://www.nhso.go.th/downloads/197
---------------

ที่มา : https://www.thaigov.go.th/news/contents/details/57660