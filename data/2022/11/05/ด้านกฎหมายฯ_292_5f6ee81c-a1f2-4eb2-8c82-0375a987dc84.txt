รัฐบาลไทย-ข่าวทำเนียบรัฐบาล-กระทรวงยุติธรรม โดยกรมบังคับคดี พร้อมช่วยเหลือกรณีป้าร้องศาลสั่งยึดบ้านขายทอดตลาดไม่รู้ตัว


วันพุธที่ 10 พฤศจิกายน 2564
พิมพ์
กระทรวงยุติธรรม โดยกรมบังคับคดี พร้อมช่วยเหลือกรณีป้าร้องศาลสั่งยึดบ้านขายทอดตลาดไม่รู้ตัว
กระทรวงยุติธรรม โดยกรมบังคับคดี พร้อมช่วยเหลือกรณีป้าร้องศาลสั่งยึดบ้านขายทอดตลาดไม่รู้ตัว
ตามที่มีข่าว ป้าร้องโดนศาลสั่งยึดบ้านขายทอดตลาดไม่รู้ตัว หลังถูกคนปลอมเอกสารค้ำประกันซื้อรถยนต์ล่าสุดคนประมูลบ้านได้ขอให้ขนย้าย นั้น
นางทัศนีย์ เปาอินทร์ รองอธิบดี รักษาราชการแทนอธิบดีกรมบังคับคดี เปิดเผยว่า กรณีดังกล่าวเป็นการบังคับคดีตามคำพิพากษาของศาลจังหวัดตราด หมายเลขแดงที่ ผบ. 213/2558 โจทก์ได้ขอให้เจ้าพนักงานบังคับคดียึดที่ดินโฉนดเลขที่ 5252 ตำบลบางปิด อำเภอแหลมงอบ จังหวัดตราด พร้อมสิ่งปลูกสร้างทะเบียนเลขที่ 56 หมู่ที่ 2 ซึ่งมีผู้ร้องเป็นผู้ถือกรรมสิทธิ์ เพื่อนำออกขายทอดตลาดชำระหนี้ให้โจทก์ เจ้าพนักงานบังคับคดีได้แจ้งการยึดที่ดินพร้อมสิ่งปลูกสร้างดังกล่าวให้แก่คู่ความซึ่งรวมถึงผู้ร้องได้ทราบแล้ว เมื่อเข้าสู่ขั้นตอนของการขายทอดตลาด เจ้าพนักงานบังคับคดีได้จัดทำประกาศขายทอดตลาดแจ้งไปยังคู่ความและผู้มีส่วนได้เสียทุกฝ่ายซึ่งรวมถึงผู้ร้องให้ได้ทราบก่อนการขายทอดตลาดทุกครั้งอันเป็นการปฏิบัติตามกฎหมาย ระเบียบ และคำสั่งต่าง ๆ ที่กำหนดไว้ ต่อมาเมื่อวันที่ 22 มิถุนายน 2564 มีผู้ซื้อที่ดินพร้อมสิ่งปลูกสร้างดังกล่าวไปได้ในราคา 380,000 บาท โดยชำระราคาค่าซื้อทรัพย์ครบถ้วนพร้อมรับหนังสือโอนกรรมสิทธิ์ไปแล้ว จากนั้นผู้ซื้อได้ร้องขอต่อศาลเพื่อให้ผู้ร้องและบริวารออกจากที่ดินพิพาท ซึ่งขณะนี้ผู้ร้องและบริวารได้ยินยอมออกจากที่ดินพิพาทแล้ว อย่างไรก็ดีกรมบังคับคดีไม่ได้นิ่งนอนใจในเรื่องดังกล่าวและพร้อมให้ความช่วยเหลือผู้ร้อง ซึ่งหากผู้ร้องยังประสงค์จะขอซื้อบ้านและที่ดินพิพาทคืน กรมบังคับคดียินดีจะเป็นคนกลางในการประสานผู้เกี่ยวข้องทุกฝ่ายเพื่อเจรจาหาข้อตกลงร่วมกันโดยนัดไกล่เกลี่ยข้อพิพาทให้ต่อไป
กรมบังคับคดี 0 2881 4999 หรือสายด่วนกรมบังคับคดี 1111 กด 79 เว็บไซต์ www.led.go.th

ที่มา : https://www.thaigov.go.th/news/contents/details/48027