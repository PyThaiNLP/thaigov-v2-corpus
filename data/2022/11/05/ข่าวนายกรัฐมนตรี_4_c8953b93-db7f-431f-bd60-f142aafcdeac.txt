รัฐบาลไทย-ข่าวทำเนียบรัฐบาล-นายกรัฐมนตรีห่วงหนี้สินครู/นักเรียน/ประชาชน เล็งจัดตั้งหน่วยงานใหม่กำกับดูแลสินเชื่อเช่าซื้อรถยนต์และสินเชื่อรายย่อย พร้อมชงมาตรการระยะยาวส่งเสริมการแข่งขันลดอัตราดอกเบี้ย


วันอังคารที่ 15 มิถุนายน 2564
พิมพ์
นายกรัฐมนตรีห่วงหนี้สินครู/นักเรียน/ประชาชน เล็งจัดตั้งหน่วยงานใหม่กำกับดูแลสินเชื่อเช่าซื้อรถยนต์และสินเชื่อรายย่อย พร้อมชงมาตรการระยะยาวส่งเสริมการแข่งขันลดอัตราดอกเบี้ย
นายกรัฐมนตรีห่วงหนี้สินครู/นักเรียน/ประชาชน เล็งจัดตั้งหน่วยงานใหม่กำกับดูแลสินเชื่อเช่าซื้อรถยนต์และสินเชื่อรายย่อย พร้อมชงมาตรการระยะยาวส่งเสริมการแข่งขันลดอัตราดอกเบี้ย
วันนี้ (15 มิถุนายน 2564) เวลา 12.40 น. ณ ตึกไทยคู่ฟ้า ทำเนียบรัฐบาล ภายหลังการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มีความห่วงใยสถานการณ์หนี้สินของประชาชน พร้อมนำแนวทางการแก้ไขปัญหาหนี้สินของประชาชนในภาพรวมทั้งระบบหารือในที่ประชุมคณะรัฐมนตรีด้วย โดยวันนี้ คณะรัฐมนตรีเห็นชอบการลดอัตราเงินสมทบ สำหรับผู้ประกันตนตามมาตรา 40 แห่ง เหลือร้อยละ 60 เป็นระยะเวลา 6 เดือน
นายกรัฐมนตรีแถลงถึงภาพรวมภาระหนี้กลุ่มต่าง ๆ ประกอบไปด้วย หนี้ กยศ. 3.6 ล้านคน ผู้ค้ำประกัน 2.8 ล้านคน    หนี้ครู/ข้าราชการ 2.8 ล้านบัญชี หนี้เช่าซื้อรถยนต์ และมอเตอร์ไซค์ 27.7 ล้านบัญชี หนี้บัตรเครดิตและสินเชื่อส่วนบุคคล 49.9 ล้านบัญชี และปัญหาหนี้สินอื่นๆ ของประชาชน 51.2 ล้านบัญชี  ซึ่งรัฐบาลได้กำหนดมาตรการช่วยเหลือทั้งระยะสั้นและระยะต่อไป โดยมาตรการระยะสั้น สามารถดำเนินการภายใน 6 เดือน อาทิ การลดภาระดอกเบี้ยของประชาชน ทั้งในส่วนสินเชื่อรายย่อย สินเชื่อ PICO และ NANO สำหรับประชาชน ปรับลดดอกเบี้ยเงินกู้ของครูและข้าราชการ รวมถึงสหกรณ์ ปรับรูปแบบการชำระหนี้ คุ้มครองความเป็นธรรมให้ประชาชน ที่เช่าซื้อรถยนต์และรถจักรยานยนต์และให้ ธปท.ทบทวนเพดานอัตราดอกเบี้ย และการกำกับดูแลบัตรเครดิต สินเชื่อส่วนบุคคล และสินเชื่อจำนำทะเบียน การไกล่เกลี่ยปัญหาหนี้สินเพื่อลดการดำเนินคดีกับประชาชน เช่น หนี้ กยศ. หนี้สถาบันการเงินเฉพาะกิจ หนี้สหกรณ์ การเพิ่มการเข้าถึงแหล่งทุนให้ผู้ประกอบการรายย่อยและ SMEs เช่น จัดให้มี soft loan สำหรับ SME ที่เป็น NPL เพื่อให้ธุรกิจดำเนินต่อไปได้ การเพิ่มจำนวนโรงรับจำนำ และโรงรับจำนอง เพื่อให้ประชาชนที่มีรายได้น้อยเข้าถึงสินเชื่อดังกล่าว  ในส่วนมาตรการมาตรการระยะต่อไป คือ เร่งส่งเสริมการแข่งขันให้อัตราดอกเบี้ยถูกลง การให้ความช่วยเหลือเด็กรุ่นใหม่หรือคนเกษียณที่มีภาระหนี้สิน โดยจะออกมาตรการเพื่อลดภาระค่าใช้จ่ายเรื่องที่อยู่อาศัยและค่าเดินทางระบบขนส่งมวลชนในราคาถูก การจัดตั้งหน่วยงานขึ้นมาใหม่ เพื่อกำกับดูแลสินเชื่อเช่าซื้อรถยนต์และสินเชื่อรายย่อยเป็นการเฉพาะ และการจัดตั้งศูนย์ไกล่เกลี่ยข้อพิพาททางธุรกิจและการเงิน เพื่อชะลอการฟ้อง อำนวยความสะดวกให้การฟื้นฟูหนี้รายบุคคลที่มีเจ้าหนี้หลายราย เป็นต้น
นอกจากนี้ มติคณะรัฐมนตรียังเห็นชอบการลดอัตราเงินสมทบ สำหรับผู้ประกันตนตามมาตรา 40 แห่ง พรบ.ประกันสังคม ซึ่งคือกลุ่มผู้ประกอบอาชีพอิสระ โดยลดเงินสมทบลงเหลือร้อยละ 60 ของเงินสมทบเดิม เป็นระยะเวลา 6 เดือน ซึ่งจะช่วยบรรเทาความเดือดร้อนของผู้ประกันตน กลุ่มผู้ประกอบอาชีพอิสระ ที่ได้รับผลกระทบจากโควิด-19 รวมถึงช่วยให้ประชาชนมีกำลังซื้อมากขึ้นอีกด้วย
................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/42750