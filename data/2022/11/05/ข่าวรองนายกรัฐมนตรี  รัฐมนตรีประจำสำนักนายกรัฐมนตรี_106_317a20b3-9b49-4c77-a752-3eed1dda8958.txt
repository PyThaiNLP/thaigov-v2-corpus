รัฐบาลไทย-ข่าวทำเนียบรัฐบาล-รองนรม. นายอนุทินฯ หารือผู้บริหารกลุ่มแอร์เอเชีย พร้อมร่วมมือสนับสนุนการท่องเที่ยวเพิ่มโอกาสฟื้นฟูเศรษฐกิจไทยตามนโยบายเปิดประเทศอย่างสอดคล้องกับมาตรการสาธารณสุข


วันศุกร์ที่ 18 กุมภาพันธ์ 2565
พิมพ์
รองนรม. นายอนุทินฯ หารือผู้บริหารกลุ่มแอร์เอเชีย พร้อมร่วมมือสนับสนุนการท่องเที่ยวเพิ่มโอกาสฟื้นฟูเศรษฐกิจไทยตามนโยบายเปิดประเทศอย่างสอดคล้องกับมาตรการสาธารณสุข
รองนรม. นายอนุทินฯ หารือผู้บริหารกลุ่มแอร์เอเชีย พร้อมร่วมมือสนับสนุนการท่องเที่ยวเพิ่มโอกาสฟื้นฟูเศรษฐกิจไทยตามนโยบายเปิดประเทศอย่างสอดคล้องกับมาตรการสาธารณสุข
วันนี้ (18 กุมภาพันธ์ 2565) เวลา 10.00 น. ณ ห้องนารี 2 ตึกนารีสโมสร ทำเนียบรัฐบาล นายโทนี่ เฟอร์นานเดส (Mr. Tony Fernandez) ประธานเจ้าหน้าที่บริหารกลุ่มแอร์เอเชียและคณะ เข้าเยี่ยมคารวะ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข โดยสรุปสาระสำคัญของการหารือ ดังนี้
รองนายกรัฐมนตรีกล่าวต้อนรับประธานเจ้าหน้าที่บริหารกลุ่มแอร์เอเชียและคณะ พร้อมทั้งขอบคุณกลุ่มแอร์เอเชียที่ได้ลงทุนในประเทศไทยเป็นจำนวนมาก ทั้งนี้ ที่ผ่านมารัฐบาลได้สนับสนุน อำนวยความสะดวกให้กลุ่มธุรกิจต่าง ๆ ในประเทศที่ได้รับผลกระทบจากสถานการณ์โควิด-19 มาโดยตลอด รวมถึงกลุ่มธุรกิจการบินด้วย โดยหากมีข้อเสนอแนะขอให้ติดต่อประสานมายังหน่วยงานที่เกี่ยวข้อง เชื่อว่าหากเป็นประโยชน์ร่วมกัน รัฐบาลพร้อมพิจารณาให้ความช่วยเหลืออย่างเหมาะสม
ประธานกลุ่มแอร์เอเชียฯ กล่าวขอบคุณรองนายกรัฐมนตรีที่สละเวลาให้เข้าเยี่ยมคารวะ พร้อมทั้งขอบคุณหน่วยงานที่เกี่ยวข้องของรัฐบาลไทยที่ให้ความช่วยเหลือและสนับสนุนการดำเนินงานของทางสายการบินมาโดยตลอด นอกจากนี้ ประธานกลุ่มแอร์เอเชียฯ ยินดีที่รัฐบาลไทยพิจารณาเปิดประเทศเพื่อต้อนรับนักท่องเที่ยวจากต่างประเทศอีกครั้ง ภายใต้มาตรการ Test & Go ตั้งแต่เมื่อวันที่ 1 กุมภาพันธ์ 2565 ที่ผ่านมา ซึ่งมีนักท่องเที่ยวจากต่างประเทศสนใจเดินทางมายังประเทศไทยเป็นจำนวนมาก ซึ่งประเทศไทยเป็นทั้งจุดหมายปลายทางที่สำคัญของนักท่องเที่ยวต่างชาติ และยังเป็นประเทศที่มีการเดินทางท่องเที่ยวภายในประเทศจำนวนมากเช่นกัน ทั้งนี้ ทางกลุ่มแอร์เอเชียพร้อมร่วมมือกับรัฐบาลไทย เพื่อส่งเสริมการท่องเที่ยวในประเทศไทยต่อไป
โอกาสนี้ ทั้งสองได้หารือถึงประเด็นเกี่ยวกับขั้นตอนการเดินทางเข้าประเทศไทย ภายใต้มาตรการ Test & Go โดยประธานกลุ่มแอร์เอเชียฯ มีความห่วงกังวลเกี่ยวกับการลงทะเบียนและการตรวจ RT-PCR หาเชื้อโควิด-19 หลายครั้ง ซึ่งทำให้ต้นทุนการเดินทางสูงขึ้น และเป็นอุปสรรคสำคัญสำหรับนักท่องเที่ยวในการตัดสินใจเดินทางมายังประเทศไทย โดยในประเด็นนี้ ประธานกลุ่มแอร์เอเชียฯ ได้ขอให้รัฐบาลพิจารณาลดขั้นตอน ซึ่งทางกลุ่มแอร์เอเชียพร้อมร่วมอำนวยความสะดวกในส่วนที่เกี่ยวข้อง ทั้งนี้ รองนายกรัฐมนตรีพร้อมพิจารณาข้อเสนอแนะของทางกลุ่มแอร์เอเชีย อย่างไรก็ตาม ขั้นตอนในการเดินทางเข้าประเทศไทยที่รัฐบาลได้กำหนดไว้ มีความเป็นระบบและรอบคอบ เป็นไปตามมาตรการควบคุมโรค เนื่องจากมีผู้สนใจเดินทางเข้าประเทศไทยเป็นจำนวนมาก รัฐบาลจึงจำเป็นต้องวางแนวทางเพื่อสร้างความมั่นใจ และปลอดภัยให้ทั้งผู้เดินทางเข้ามาและเพื่อดูแลประชาชนภายในประเทศด้วย ทั้งนี้ หากสถานการณ์โควิด-19 ดีขึ้น อาจมีการพิจารณาปรับมาตรการตามความเหมาะสมต่อไป เพื่อโอกาสในการขับเคลื่อนเศรษฐกิจ และเพื่อความปลอดภัยสอดคล้องกับมาตรการสาธารณสุขตามนโยบายของรัฐบาล

ที่มา : https://www.thaigov.go.th/news/contents/details/51691