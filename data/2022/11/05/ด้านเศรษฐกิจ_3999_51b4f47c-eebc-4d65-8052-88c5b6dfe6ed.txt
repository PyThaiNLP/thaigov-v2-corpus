รัฐบาลไทย-ข่าวทำเนียบรัฐบาล-กระทรวงเกษตรฯ จับมือทุกภาคส่วนเดินหน้าเพิ่มรายได้ชาวสวนยกระดับการบริหารจัดการปาล์มน้ำมันอย่างยั่งยืน


วันพฤหัสบดีที่ 2 มิถุนายน 2565
กระทรวงเกษตรฯ จับมือทุกภาคส่วนเดินหน้าเพิ่มรายได้ชาวสวนยกระดับการบริหารจัดการปาล์มน้ำมันอย่างยั่งยืน
กระทรวงเกษตรฯ จับมือทุกภาคส่วนเดินหน้าเพิ่มรายได้ชาวสวนยกระดับการบริหารจัดการปาล์มน้ำมันอย่างยั่งยืน
นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ เปิดเผยวันนี้ (2 มิถุนายน 2565) ภายหลังประชุมหารือแนวทางการส่งเสริม สนับสนุน และการบริหารจัดการปาล์มน้ำมันอย่างยั่งยืน ร่วมกับ Mr.Joseph JD D'Cruz (Chief Executive Officer) ผู้แทนองค์กรเจรจาระหว่างประเทศว่าด้วยปาล์มน้ำมันยั่งยืน (Roundtable on Sustainable Palm Oil : RSPO) โดยมีกรมวิชาการเกษตร และสำนักงานมาตรฐานสินค้าเกษตรและอาหารแห่งชาติเข้าร่วม ณ ห้องประชุมกระทรวงเกษตรและสหกรณ์ ว่า กระทรวงเกษตรและสหกรณ์ได้ขับเคลื่อนการดำเนินงานให้สอดคล้องกับแผนการพัฒนาเรื่องของปาล์มน้ำมันและน้ำมันปาล์ม อยู่ภายใต้แผนปฏิรูปปาล์มน้ำมันและน้ำมันปาล์มทั้งระบบปี พ.ศ. 2560 - 2579 ซึ่งสอดคล้องกับยุทธศาสตร์ชาติ 20 ปี โดยกำหนดเป้าหมายสำคัญไว้คือ ขยายพื้นที่ปลูกปาล์มน้ำมันควบคู่กับการเพิ่มผลผลิตต่อไร่ไม่ต่ำกว่าร้อยละ 10 จากปัจจุบัน การเพิ่มประสิทธิภาพปาล์มน้ำมันและน้ำมันปาล์มให้ได้อัตราการสกัดน้ำมันร้อยละ 22-23 เพื่อเพิ่มผลผลิตให้เพียงพอกับความต้องการในอนาคต ตลอดจนการรักษาระดับการส่งออกน้ำมันปาล์มให้อยู่ระดับ 3-7 แสนตันต่อปี โดยการหารือความร่วมมือระหว่างกระทรวงเกษตรฯ และ RSPO ซึ่งมีนโยบายในการส่งเสริม สนับสนุนให้กลุ่มประเทศสมาชิกได้รับองค์ความรู้เทคโนโลยี และงบประมาณในการพัฒนาการปลูกปาล์มให้เกิดความอย่างยั่งยืนและได้รับมาตรฐาน RSPO เพื่อสร้างความสามารถในการแข่งขันในตลาดต่างประเทศ สอดคล้องกับเป้าหมายของกระทรวงเกษตรฯ ที่จะยกระดับมาตรฐานการผลิตปาล์มน้ำมันและน้ำมันปาล์มอย่างยั่งยืนในประเทศไทย
ด้าน RSPO พบว่าประเทศไทยมีพื้นที่ปลูกปาล์มน้ำมันที่ผ่านการรับรองมาตรฐาน RSPO แล้วน้อยมาก ส่งผลให้ไม่มีขีดความสามารถในการแข่งขันกับตลาดต่างประเทศ ขณะที่ RSPO มีนโยบายในการส่งเสริม สนับสนุนให้กลุ่มประเทศสมาชิกมีโอกาสเข้าถึงองค์ความรู้เทคโนโลยี และงบประมาณ เพื่อให้เกิดความยั่งยืน โดยยึด 7 หลักการ สำหรับการรับรอง RSPO ของผู้ปลูก ประกอบด้วย 1) ประพฤติอย่างมีจริยธรรมและโปร่งใส 2) ดำเนินการตามกฎหมายและเคารพสิทธิ 3) ทำให้เกิดความเหมาะสมที่สุดต่อผลิตภาพ เกิดผลกระทบเชิงบวก มีประสิทธิภาพและความสามารถในการปรับตัวต่อสถานการณ์ 4) เคารพสิทธิชุมชนและสิทธิมนุษยชนและส่งมอบผลประโยชน์ 5) สนับสนุนการรวมตัวของเกษตรกรรายย่อย 6) เคารพสิทธิและเงื่อนไขของคนงาน และ 7) การปกป้อง อนุรักษ์และปรับปรุงระบบนิเวศและสิ่งแวดล้อมให้ดีขึ้น
สำหรับองค์กรเจรจาระหว่างประเทศว่าด้วยปาล์มน้ำมันยั่งยืน (Roundtable on Sustainable Palm Oil : RSPO) ก่อตั้งขึ้นเมื่อปี 2547 เป็นองค์กรระหว่างประเทศที่ไม่แสวงหาผลกำไร ที่รวมผู้มีส่วนเกี่ยวข้องจากหลายภาคส่วนในอุตสาหกรรมน้ำมันปาล์มอย่างยั่งยืนผ่านมาตรฐานที่เป็นที่ยอมรับทั่วโลก เพื่อส่งเสริมการเติบโตและการใช้น้ำมัน โดยสมาชิกขององค์กรเจรจาระหว่างประเทศเพื่อปาล์มน้ำมันยั่งยืน หรือ RSPO มาจากหลายภาคส่วน ทั้งบริษัทผู้ปลูก พ่อค้าและผู้แปรรูปสินค้า สถาบันการเงิน และองค์กรพัฒนาเอกชนด้านสังคมและสิ่งแวดล้อม จากประเทศผู้ผลิตหรือใช้น้ำมันปาล์ม ทั้งนี้ RSPO บริหารจัดการโดยคณะกรรมการบริหาร (Board of Governors) ประกอบด้วยตัวแทนสมาชิก 16 คน ที่แต่งตั้งจากการประชุมสมัชชาใหญ่ขององค์กรทุกสองปี ส่วนคณะกรรมการบริหาร (BoG) ได้รับการสนับสนุนจากที่ปรึกษาและคณะกรรมการประจำสี่ฝ่ายหลักขององค์กร
ท้ายนี้ กระทรวงเกษตรและสหกรณ์ ได้มอบหมายให้กรมวิชาการเกษตร และสำนักงานมาตรฐานสินค้าเกษตรและอาหารแห่งชาติ ขับเคลื่อนความร่วมมือดังกล่าวอย่างเป็นรูปธรรมต่อไป โดยจะนำร่องในพื้นที่ปลูกปาล์ม จังหวัดสุราษฎร์ธานีเป็นพื้นที่แรกในเร็วๆ นี้ด้วย

ที่มา : https://www.thaigov.go.th/news/contents/details/55311