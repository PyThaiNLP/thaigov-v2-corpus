รัฐบาลไทย-ข่าวทำเนียบรัฐบาล-กรมการขนส่งทางราง กระทรวงคมนาคม เร่งสร้างภูมิคุ้มกันหมู่


วันอังคารที่ 29 มิถุนายน 2564
กรมการขนส่งทางราง กระทรวงคมนาคม เร่งสร้างภูมิคุ้มกันหมู่
หวังสร้างความเชื่อมั่นให้ผู้ใช้บริการระบบขนส่งทางราง
จากนโยบายของรัฐบาลที่ได้กำหนดให้การฉีดวัคซีนเป็นวาระแห่งชาติ เพื่อสร้างความมั่นใจ และควบคุมป้องกันการแพร่ระบาดของไวรัสโควิด – 19 ในระยะยาว กรมการขนส่งทางราง และหน่วยงานผู้ให้บริการในระบบขนส่งทางรางทุกระบบ (รฟม. และ BEM , BTS , รฟท. และ รฟฟท.) พร้อมใจกันส่งเจ้าหน้าที่ และบุคลากรทุกส่วนงานเข้ารับการฉีดวัคซีนป้องกันไวรัสโควิด-19  โดยทางด้านกรมการขนส่งทางราง (ขร.) มีจำนวนเจ้าหน้าที่ที่เข้ารับการฉีดวัคซีนครบ 100%  และจากรายงานผลการฉีดวัคซีนของกระทรวงคมนาคม และรายงานผลการฉีดวัคซีนจากหน่วยงานต่างๆ ในระบบขนส่งทางราง พบว่า เจ้าหน้าที่และบุคลากรของหน่วยงานผู้ให้บริการในระบบขนส่งทางราง จำนวนกว่า 15,000 คน ได้รับการฉีดวัคซีนป้องกันไวรัสโควิด-19  แล้ว
การเข้ารับการฉีดวัคซีนในครั้งนี้ หน่วยงานผู้ให้บริการในระบบขนส่งทางรางทุกระบบได้คำนึงถึงความปลอดภัยของผู้โดยสารเป็นหลัก จึงมุ่งหวังให้เกิดการสร้างภูมิคุ้มกันหมู่ ตามมาตรการป้องกันการแพร่ระบาดไวรัสโควิด-19 ที่ยังคงแพร่ระบาดอย่างต่อเนื่อง และเพื่อเป็นการสร้างความเชื่อมั่น เพิ่มความมั่นใจ และสร้างความปลอดภัยในการให้บริการผู้โดยสารในระบบขนส่งทางรางให้ได้มากที่สุด ทั้งนี้ เป้าหมายสำคัญคือการให้ประชาชนทุกคนเดินทางด้วยระบบขนส่งทางรางอย่างปลอดภัย ห่างไกลโควิด

ที่มา : https://www.thaigov.go.th/news/contents/details/43213