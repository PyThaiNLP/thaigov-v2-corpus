รัฐบาลไทย-ข่าวทำเนียบรัฐบาล-โฆษกรัฐบาลมั่นใจ นายกฯ-รมต.แจงซักฟอกฉลุย เผยทุกคนเตรียมข้อมูลแน่นปึ้ก วอนฝ่ายค้านอย่าอภิ


วันเสาร์ที่ 16 กรกฎาคม 2565
พิมพ์
โฆษกรัฐบาลมั่นใจ นายกฯ-รมต.แจงซักฟอกฉลุย เผยทุกคนเตรียมข้อมูลแน่นปึ้ก วอนฝ่ายค้านอย่าอภิ
โฆษกรัฐบาลมั่นใจ นายกฯ-รมต.แจงซักฟอกฉลุย เผยทุกคนเตรียมข้อมูลแน่นปึ้ก วอนฝ่ายค้านอย่าอภิปรายนอกประเด็น-ขุดเรื่องเดิมที่เคยแจงแล้วมาพูดซ้ำ
วันที่ 16 กรกฎาคม 2565 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงการอภิปรายไม่ไว้วางใจว่า มั่นใจว่าการบริหารประเทศตลอดระยะเวลาที่ผ่านมาของรัฐบาล มุ่งแก้ปัญหาต่าง ๆ ของประเทศ โดยเฉพาะปัญหาเศรษฐกิจ ปัญหาโควิด-19 ปัญหาผลกระทบสงครามรัสเซีย-ยูเครน และปัญหาความขัดแย้งของคนในประเทศได้เป็นที่น่าพอใจ ทั้งนี้ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รวมถึงรัฐมนตรีที่ถูกอภิปรายนั้น ต่างเตรียมข้อมูลเพื่อชี้แจงและทำความเข้าใจกับประชาชนอย่างครบถ้วน ดังนั้น เชื่อว่าไม่มีอะไรน่ากังวล แต่ขอให้ฝ่ายค้านอย่าอภิปรายนอกประเด็น หรืออภิปรายในเรื่องอดีตที่เคยได้ชี้แจงไปแล้วหลายรอบ เพื่อไม่ให้ประชาชนรู้สึกเบื่อหน่าย หรือนำข้อมูลที่ไม่ได้ผ่านการตรวจมาก่อน ได้ยินแต่เขาเล่าว่าแล้วก็รีบนำมาอภิปราย ซึ่งมีแต่จะทำให้เกิดการประท้วงวุ่นวาย จนต้องเสียเวลาของสภาฯ ไปโดยเปล่าประโยชน์
“ขอให้ฝ่ายค้านรู้จักเคารพกติกา เคารพข้อบังคับของสภาฯ ด้วย ไม่ใช่จ้องแต่จะเบี่ยงเบนประเด็นเพื่อหาเรื่องตีกินไปเรื่อยจนประชาชนสับสน ขอให้ทำหน้าที่ของฝ่ายค้านอย่างสร้างสรรค์ งัดหลักฐานที่ว่าเป็นไม้เด็ดออกมาอภิปรายให้ได้เห็นว่ามีข้อเท็จจริงเป็นอย่างไร ไม่ใช่อภิปรายเรื่อยเปื่อยแล้วจบแบบมวยล้มต้มคนดูเหมือนที่ผ่านมา” นายธนกร กล่าว

ที่มา : https://www.thaigov.go.th/news/contents/details/56904