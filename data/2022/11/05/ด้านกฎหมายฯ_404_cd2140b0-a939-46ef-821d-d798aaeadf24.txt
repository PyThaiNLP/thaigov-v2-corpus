รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เปิดอบรมนักสืบสวนธุรกรรมทางการเงินและนักสืบทรัพย์ ตำรวจ-ศาล-ป.ป.ส.-สถาบันการเงิน เข้าร่วม


วันจันทร์ที่ 17 มกราคม 2565
พิมพ์
รัฐมนตรีว่าการกระทรวงยุติธรรม เปิดอบรมนักสืบสวนธุรกรรมทางการเงินและนักสืบทรัพย์ ตำรวจ-ศาล-ป.ป.ส.-สถาบันการเงิน เข้าร่วม
รัฐมนตรีว่าการกระทรวงยุติธรรม เปิดอบรมนักสืบสวนธุรกรรมทางการเงินและนักสืบทรัพย์ ตำรวจ-ศาล-ป.ป.ส.-สถาบันการเงิน เข้าร่วม หวังช่วยงานปราบยาเสพติด เติมเต็มกระบวนการยึดทรัพย์ มั่นใจเป้าหมาย ๑๐,๐๐๐ ล้านบาท
ในวันที่ ๑๗ มกราคม ๒๕๖๕ เวลา ๐๙.๓๐ น. ณ สำนักงาน ป.ป.ส.  นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานเปิดโครงการฝึกอบรม หลักสูตร “นักสืบสวนธุรกรรมทางการเงินและนักสืบทรัพย์” โดยมี น.ส.ณัฐธ์ภัสส์ ยงใจยุทธ ผู้ช่วยรัฐมนตรีประจำกระทรวงยุติธรรม นายวิชัย ไชยมงคล เลขาธิการ ป.ป.ส. ผู้เข้าอบรมจาก สํานักงานตํารวจแห่งชาติ สํานักงานศาลยุติธรรม สํานักงานอัยการสูงสุด ศาลภาษีอากรกลาง กรมสอบสวนคดีพิเศษ กรมบังคับคดี กรมสรรพากร และสถาบันการเงิน พร้อมกันนี้ มีการประชุมผ่านระบบวีดีโอคอนเฟอเร็นซ์ ไปยังหน่วยงานต่าง ๆ ทั่วประเทศ
นายวิชัย กล่าวรายงานว่า หลังจากที่ประมวลกฎหมายยาเสพติดฉบับใหม่มีผลบังคับใช้ ซึ่งกฎหมายดังกล่าวมีการปรับเปลี่ยนกรอบความคิดและกระบวนการตรวจสอบ ยึดอายัดทรัพย์สินตามมูลค่า เพื่อการพัฒนาองค์ความรู้ เทคนิควิธีการสืบสวนทางด้านทรัพย์สินของเจ้าหน้าที่ผู้ปฏิบัติ รมว.ยุติธรรม จึงสั่งการให้ ป.ป.ส. จัดโครงการฝึกอบรมนี้ขึ้น เพื่อทำความเข้าใจเตรียมความพร้อมและบริหารกลไกในการปฏิบัติงานตามประมวลกฎหมายยาเสพติด เพื่อให้สามารถดำเนินการตามกฎหมาย ตามมาตรการตรวจสอบทรัพย์สินตามมูลค่าได้อย่างมีประสิทธิภาพ โดยมีวิทยากรผู้เชี่ยวชาญจากหน่วยงานที่เกี่ยวข้อง สำหรับผู้เข้าอบรม เป็นข้าราชการสังกัด สำนักงานตำรวจแห่งชาติที่ทำหน้าที่สืบสวน คือ กองบัญชาการตำรวจนครบาล กองบัญชาการตำรวจภูธรภาค ๑-๙ กองบังคับการตำรวจภูธรจังหวัด กองบัญชาการตำรวจปราบปรามยาเสพติด สำนักงาน ป.ป.ส. รวมทั้งคณะทำงานพาลีปราบยา
นายสมศักดิ์ กล่าวเปิดโครงการว่า จากการที่รัฐบาลได้ปรับปรุงและพัฒนากฎหมายให้มีความทันสมัย สามารถนําไปบังคับใช้กับนักค้ายาเสพติดได้อย่างเต็มที่ หน่วยงานที่เกี่ยวข้อง ต้องนําไปปฏิบัติให้เป็นแนวทางเดียวกัน ตามที่ท่านนายกรัฐมนตรีได้มอบนโยบาย ผู้บริหารและเจ้าหน้าที่ทุกระดับทุกหน่วยงานที่เกี่ยวข้องต้องทําความเข้าใจประมวลกฎหมายยาเสพติดอย่างจริงจัง ต้องมีการขับเคลื่อนและสร้างความพร้อมในประมวลกฎหมายอย่างเป็นระบบ มีแผนการปฏิบัติงานอย่างเป็นขั้นตอน มีกลไกในการให้คําปรึกษา แก้ไขปัญหาและติดตามการปฏิบัติงานตามกฎหมายใหม่อย่างใกล้ชิด และต้องนําประมวลกฎหมายยาเสพติด ไปใช้ในการแก้ไขปัญหายาเสพติดอย่างเป็นรูปธรรม ดังนั้น การฝึกอบรมนักสืบสวนธุรกรรมทางการเงิน และนักสืบทรัพย์ ในครั้งนี้ จะเป็นการทําความเข้าใจ เตรียมความพร้อมบริหารจัดการกลไกในการนําประมวลกฎหมายยาเสพติดฉบับใหม่ไปใช้ในการแก้ไขปัญหายาเสพติดอย่างเป็นรูปธรรม
"วันนี้เรามาเติมเต็มการทำงานด้วยการฝึกอบรมทางธุรกรรม เพื่อเน้นการขยายผลการยึดทรัพย์ตัดวงจรเครือข่ายยาเสพติด ซึ่งจะทำให้เกิดนักสืบสวนธุรกรรมทางการเงินและนักสืบทรัพย์ขึ้นมาเต็มประเทศ โดยถึงแม้วันนี้การยึดทรัพย์ไตรมาสแรกยังต่ำกว่าเป้า แต่ผมเชื่อว่าอีก ๘ เดือนที่เหลือในปีงบประมาณนี้ เป้าหมายที่เราตั้งไว้ในการยึดทรัพย์ได้ ๑๐,๐๐๐ ล้านบาท ไม่ใช่เรื่องเหลือบ่ากว่าแรง เพราะท่านทั้งหลายจะมีความรู้ความสามารถในการทำงานอย่างเต็มที่ และการทำงานทั้งหมดเรามีกฎหมายรองรับในเรื่องของรางวัลนำจับ เมื่อเราทำตามกรอบก็จะไม่มีข้อครหาในเรื่องของการทุจริตอีก" นายสมศักดิ์ กล่าว

ที่มา : https://www.thaigov.go.th/news/contents/details/50600