รัฐบาลไทย-ข่าวทำเนียบรัฐบาล-รมว.เฮ้ง ห่วงลูกจ้าง เหตุเครนล้มทับเจ็บสาหัส สั่งกสร. ลงพื้นที่ตรวจสอบทันที


วันเสาร์ที่ 26 กุมภาพันธ์ 2565
พิมพ์
รมว.เฮ้ง ห่วงลูกจ้าง เหตุเครนล้มทับเจ็บสาหัส สั่งกสร. ลงพื้นที่ตรวจสอบทันที
รมว.แรงงาน ห่วงลูกจ้างเหตุเครน บริเวณสถานีบริการน้ำมันซัสโก้ สาขาพุทธบูชา กรุงเทพฯ ล้มทับได้รับบาดเจ็บสาหัส สั่งกสร. ตรวจสอบทันที เรียกนายจ้างสอบสาเหตุ 9 มีนาคมนี้
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงกรณีเหตุเครนล้มทับคนงานได้รับบาดเจ็บภายในโครงการงานก่อสร้างอาคารร้านค้า เฟส 1 สถานีบริการน้ำมันซัสโก้ สาขาพุทธบูชา ตั้งอยู่เลขที่ 367 ถนนพุทธบูชา แขวงบางมด เขตทุ่งครุ กรุงเทพมหานคร เมื่อวันที่ 25 กุมภาพันธ์ที่ผ่านมาว่า กระทรวงแรงงานได้สั่งการให้กรมสวัสดิการและคุ้มครองแรงงานส่งพนักงานตรวจความปลอดภัย ลงพื้นที่เข้าตรวจสอบทันที เบื้องต้นพบว่าลูกจ้างที่ได้รับบาดเจ็บชื่อนางสาวสุพัตรา ฟองภู่ เป็นลูกจ้างของบริษัท เค.ที. เอ็นจิเนียริ่ง แอนด์ เซอร์วิส จำกัด ซึ่งเป็นบริษัทที่รับจ้างก่อสร้างโครงการในสถานีน้ำมันดังกล่าว ขณะเกิดเหตุรถเครนขนาด 8 ตันกำลังยกถังบำบัดน้ำเสียขนาด 2 ตัน แต่น็อตยึดบูมของรถเครนหลุด ทำให้บูมของรถเครนล้มทับลูกจ้างคนดังกล่าวที่กำลังปฏิบัติงานอยู่ จึงเป็นเหตุให้ลูกจ้างได้รับบาดเจ็บสาหัส โดยลูกจ้างได้ถูกส่งตัวเข้ารับการรักษาที่โรงพยาบาลสุขสวัสดิ์เรียบร้อยแล้ว
ด้านนายนิยม สองแก้ว อธิบดีกรมสวัสดิการและคุ้มครองแรงงาน กล่าวว่า กรมสวัสดิการและคุ้มครองแรงงานได้ส่งพนักงานตรวจความปลอดภัยของสำนักงานสวัสดิการและคุ้มครองแรงงานกรุงเทพมหานครพื้นที่ 2 และ ศูนย์ความปลอดภัยในการทำงานเขต 11 เข้าตรวจสอบ และประสานหน่วยงานที่เกี่ยวข้องเข้าให้ความช่วยเหลือเรื่องสิทธิประโยชน์ตามกฎหมายของลูกจ้างรายนี้ ทั้งนี้จะเรียกนายจ้าง และผู้ที่เกี่ยวข้อง เพื่อสอบหาข้อเท็จจริงเพิ่มเติมในวันที่ 9 มีนาคม 2565 ว่านายจ้างมีการฝ่าฝืนหรือไม่ปฏิบัติตามพระราชบัญญัติ ความปลอดภัย อาชีวอนามัย และสภาพแวดล้อมในการทำงาน พ.ศ. 2554 และกฎกระทรวง กำหนดมาตรฐานในการบริหารจัดการ และดำเนินการด้านความปลอดภัย อาชีวอนามัยและสภาพแวดล้อมในการทำงานเกี่ยวกับเครื่องจักร ปั้นจั่น และหม้อน้ำ พ.ศ. 2564 หรือไม่ ซึ่งถ้าหากนายจ้างไม่ปฏิบัติตามกฎหมายดังกล่าวจะดำเนินการตามกฎหมายต่อไป

ที่มา : https://www.thaigov.go.th/news/contents/details/51970