รัฐบาลไทย-ข่าวทำเนียบรัฐบาล-ดีอีเอส ต้อนรับ รัฐมนตรี ก.ไปรษณีย์ โทรคมนาคมฯ บังคลาเทศ พร้อมสานต่อความร่วมมือด้านเทคโนโลยีดิจิทัลและไอซีที 2 ประเทศ


วันอังคารที่ 24 พฤษภาคม 2565
ดีอีเอส ต้อนรับ รัฐมนตรี ก.ไปรษณีย์ โทรคมนาคมฯ บังคลาเทศ พร้อมสานต่อความร่วมมือด้านเทคโนโลยีดิจิทัลและไอซีที 2 ประเทศ
ดีอีเอส ต้อนรับ รัฐมนตรี ก.ไปรษณีย์ โทรคมนาคมฯ บังคลาเทศ พร้อมสานต่อความร่วมมือด้านเทคโนโลยีดิจิทัลและไอซีที 2 ประเทศ
เมื่อวันที่ 23 พฤษภาคม 2565  นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม ได้ให้การต้อนรับ นายซุนาอิด อาห์เหม็ด ปาลัก (H.E. Mr. Zunaid Ahmed Palak) รัฐมนตรีช่วยว่าการกระทรวงการไปรษณีย์ โทรคมนาคม และเทคโนโลยีสารสนเทศบังกลาเทศ และนายมุฮัมมัด อับดุล ฮัย (H.E. Mr. Muhammed Abdul Hye) เอกอัครราชทูตสาธารณรัฐประชาชนบังกลาเทศประจำประเทศไทย ในโอกาสพบหารือ ณ ห้องรับรองชั้น ๙ กระทรวงดิจิทัลเพื่อเศรษฐกิจและสังคม ในโอกาสนี้ นายชัยวุฒิ ธนาคมานุสรณ์ และนายซุนาอิด อาห์เหม็ด ปาลัก ได้ร่วมแสดงความยินดีในโอกาสครบรอบ 50 ปี ความสัมพันธ์ทางการทูตไทย – บังกลาเทศในปี 2565 พร้อมหารือเกี่ยวกับแนวทางการสร้างความร่วมมือระหว่างไทยและบังกลาเทศในมิติต่าง ๆ ที่เกี่ยวข้องกับเทคโนโลยีดิจิทัลและไอซีที อาทิ ความมั่นคงปลอดภัยไซเบอร์ ซึ่งรวมถึงการพัฒนาระบบข้อมูลระหว่างประเทศให้มีความปลอดภัยและการพัฒนาระบบกฎหมายที่เกี่ยวข้อง การพัฒนาเศรษฐกิจและสังคมดิจิทัล การพัฒนานวัตกรรมและเทคโนโลยี การค้าและการลงทุน และการพัฒนาบุคลากรด้านดิจิทัล ด้วยเหตุนี้ ทั้งสองฝ่ายเห็นพ้องที่จะผลักดันให้มีการลงนามบันทึกความเข้าใจเพื่อผลักดันให้เกิดความร่วมมือในสาขาที่เห็นประโยชน์ร่วมกันให้เป็นรูปธรรมในอนาคตอันใกล้ โดยกระทรวงฯ และสถานเอกอัครราชทูตสาธารณรัฐประชาชนบังกลาเทศประจำประเทศไทยจะมีการประสานงานและหารือกันในรายละเอียดต่อไป
************

ที่มา : https://www.thaigov.go.th/news/contents/details/54912