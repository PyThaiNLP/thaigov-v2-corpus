รัฐบาลไทย-ข่าวทำเนียบรัฐบาล-นายกรัฐมนตรีเตรียมลงพื้นที่เยี่ยมผู้ประสบภัยน้ำท่วมชัยนาท 15 ก.ย. นี้ ติดตามสถานการณ์น้ำเหนือหลากและวางแผนป้องกันพื้นที่เจ้าพระยาตอนล่าง


วันอังคารที่ 14 กันยายน 2564
พิมพ์
นายกรัฐมนตรีเตรียมลงพื้นที่เยี่ยมผู้ประสบภัยน้ำท่วมชัยนาท 15 ก.ย. นี้ ติดตามสถานการณ์น้ำเหนือหลากและวางแผนป้องกันพื้นที่เจ้าพระยาตอนล่าง
นายกรัฐมนตรีเตรียมลงพื้นที่เยี่ยมผู้ประสบภัยน้ำท่วมชัยนาท 15 ก.ย. นี้ ติดตามสถานการณ์น้ำเหนือหลากและวางแผนป้องกันพื้นที่เจ้าพระยาตอนล่าง
วันนี้ 14 กันยายน 2564 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี เตรียมนำคณะลงพื้นที่ติดตามสถานการณ์น้ำท่วมจังหวัดชัยนาท พร้อมตรวจสถานการณ์น้ำในเขื่อนเจ้าพระยา  เพื่อเตรียมรับน้ำเหนือหลากและวางแผนป้องกันพื้นที่เจ้าพระยาตอนล่าง 15 ก.ย. นี้
โฆษกประจำสำนักนายกรัฐมนตรี กล่าวว่า ในการตรวจราชการครั้งนี้  นายกรัฐมนตรีจะร่วมประชุมหารือกับหน่วยงานที่เกี่ยวข้องกับสถานการณ์น้ำในเขื่อนเจ้าพระยาและการบริหารจัดการน้ำในพื้นที่ลุ่มน้ำเจ้าพระยา ณ สำนักงานชลประทานที่ 12 จังหวัดชัยนาท และตรวจสถานการณ์น้ำ  ณ เขื่อนเจ้าพระยา อ.สรรพยา จ.ชัยนาท  ด้วย  ทั้งนี้ เพื่อเตรียมความพร้อมรับสถานการณ์ลุ่มน้ำเจ้าพระยา หลังจากในช่วงสัปดาห์ที่ผ่านมา มีฝนตกต่อเนื่องและเกิดพายุ “โกนเซิน” ขึ้นฝั่งเวียดนาม ส่งผลให้มีมรสุมพาดผ่านภาคเหนือและภาคตะวันออกเฉียงเหนือ  ทำให้ประเทศไทยตอนบนมีฝนตกชุกหนาแน่น โดยเฉพาะบริเวณภาคกลางและภาคตะวันออก ทำให้มีน้ำหลากจากพื้นที่ตอนบนของลุ่มน้ำเจ้าพระยา ไหลลงเหนือเขื่อนเจ้าพระยา จ.ชัยนาท ในอัตราเพิ่มมากขึ้นอย่างต่อเนื่อง
โฆษกประจำสำนักนายกรัฐมนตรี ย้ำว่า  การลงพื้นที่ของนายกรัฐมนตรีครั้งนี้  เป็นการเตรียมความพร้อมรับมือสถานการณ์น้ำ เฝ้าระวังติดตามสถานการณ์สภาวะอากาศและปัจจัยเสี่ยงอื่นๆ ในพื้นที่  ซึ่งในการประชุม คณะรัฐมนตรีที่ผ่านมา  นายกรัฐมนตรียังสั่งการให้รัฐมนตรีทุกท่านลงพื้นที่ที่ได้รับผลกระทบ  และขอให้ ฃรัฐมนตรีว่าการกระทรวงมหาดไทย ติดตามในภาพรวมอีกครั้ง พร้อมสั่งการให้ทุกหน่วยงานพร้อมรับสถานการณ์ เตรียมแผนอพยพทั้งคนและสัตว์เลี้ยงไปในพื้นที่ปลอดภัย  มีการแจ้งเตือนประชาชนอย่างต่อเนื่อง   รวมทั้งให้เตรียมแผนการช่วยเหลือเยียวยาประชาชนภายหลังสถานการณ์คลี่คลายด้วย

ที่มา : https://www.thaigov.go.th/news/contents/details/45816