รัฐบาลไทย-ข่าวทำเนียบรัฐบาล-​โฆษกรัฐบาลมั่นใจรมต.ชี้แจงได้ทุกประเด็น เหน็บฝ่ายค้านน่าผิดหวัง หยิบเรื่องเก่ามาเล่าใหม่เหมือน 3 ครั้งก่อน ท้ายสุดจบไม่สวยรวยแต่สำนวน เน้นวาทกรรมสร้างความบันเทิงเหมือนซีรีย์เกาหลี


วันอังคารที่ 19 กรกฎาคม 2565
พิมพ์
​โฆษกรัฐบาลมั่นใจรมต.ชี้แจงได้ทุกประเด็น เหน็บฝ่ายค้านน่าผิดหวัง หยิบเรื่องเก่ามาเล่าใหม่เหมือน 3 ครั้งก่อน ท้ายสุดจบไม่สวยรวยแต่สำนวน เน้นวาทกรรมสร้างความบันเทิงเหมือนซีรีย์เกาหลี
​โฆษกรัฐบาลมั่นใจ รมต.ชี้แจงได้ทุกประเด็น เหน็บฝ่ายค้านน่าผิดหวัง หยิบเรื่องเก่ามาเล่าใหม่เหมือน 3 ครั้งก่อน ท้ายสุดจบไม่สวยรวยแต่สำนวน เน้นวาทกรรมสร้างความบันเทิงเหมือนซีรีย์เกาหลี
วันที่ 19 กรกฎาคม 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยถึงกรณีที่นายชลน่าน ศรีแก้ว หัวหน้าพรรคเพื่อไทย ในฐานะผู้นำฝ่ายค้านในสภาผู้แทนราษฎร ระบุการอภิปรายไม่ไว้วางใจตามยุทธการเด็ดหัวสอยนั่งร้านในช่วง 4 วันนี้ ถ้ารัฐมนตรีไม่ตายในสภาก็ตายในสนามเลือกตั้ง ว่า ตนรู้สึกผิดหวังอย่างมากกับการอภิปรายของนายชลน่านฯ เพราะไม่มีอะไรใหม่จริง ๆ ยังคงวนเวียนอยู่กับเรื่องเก่า ๆ เช่น การยึดอำนาจ การบริหารงานผิดพลาดล้มเหลว จงใจฝ่าฝืนไม่ปฏิบัติตามกฎหมาย ส่อทุจริตเอื้อประโยชน์ หรือแม้แต่การก็อปปี้คำพูดผู้นำต่างชาติก็เอามาพูดอีก เนื้อหาที่ฟังทั้งหมดจึงไม่ต่างจากการอภิปรายไม่ไว้วางใจ 3 ครั้งก่อน ตั้งแต่ปี 2562 เป็นต้นมา ที่เป็นการกล่าวหาโจมตีรัฐบาลแบบซ้ำไปซ้ำมา เลื่อนลอยไร้น้ำหนัก และขาดหลักฐานเชิงประจักษ์ แต่มีจุดเด่นคือการใช้วาทกรรมเสียดสีประชดประชัน สร้างความบันเทิงแบบซีรีย์เกาหลีตามสไตล์ที่ตัวเองถนัด ไม่สมราคาที่เคยคุยไว้ก่อนหน้านี้ว่าจะมีเรื่องเด็ดและตื่นเต้น ดังนั้นนายชลน่านฯ อย่าเพิ่งมั่นใจหรือมโนไปก่อนว่าผลการเลือกตั้งครั้งหน้าจะเป็นอย่างไร เพราะเชื่อว่าพี่น้องประชาชนที่ดูอยู่ก็คงรู้สึกเช่นเดียวกัน หรือที่จริงแล้วพรรคเพื่อไทยอยากกลับมามีอำนาจอีกครั้ง จึงทำทุกวิถีทางเพื่อบั่นทอนความเชื่อมั่นต่อรัฐบาล
เช่นเดียวกับนายสุทิน คลังแสง ส.ส.พรรคเพื่อไทย ประธานวิปฝ่ายค้าน ที่กล่าวว่าแม้พยัคฆ์ร้ายฆ่าไม่ตายแต่จะน่วม และมุ่งหวังสังหารรัฐมนตรีให้ตายคาที่-ตายโรงพยาบาล-ตายที่บ้าน จากการอภิปรายไม่ไว้วางใจครั้งนี้ ก็เป็นเพียงฉากหน้าโหมโรงให้ดูตื่นเต้นหวือหวาเท่านั้นแต่พอเข้าบทก็ไม่มีอะไร เข้าทำนองข้างนอกสุกใสข้างในเป็นโพรง โดยตนเชื่อมั่นว่านายกรัฐมนตรีและรัฐมนตรีทุกท่านจะสามารถชี้แจงและตอบคำถามได้ทุกประเด็น เพราะนอกจากฝ่ายค้านจะหยิบเรื่องเก่ามาเล่าใหม่แล้ว ในทางตรงกันข้ามรัฐบาลทำงานด้วยความมุ่งมั่นทุ่มเทและตรงไปตรงมา จึงอธิบายได้ทั้งหมดอย่างแน่นอน
“ส่วนกรณีที่เครือข่ายราษฎรจัดกิจกรรมลงมติประชาชนไว้วางใจหรือไม่ไว้วางใจรัฐบาลประยุทธ์ ใน 34 จังหวัด และแคมป์ปิ้งฟังสภาจับตาอภิปรายไม่ไว้วางใจประยุทธ์ ที่บริเวณลานหน้ารัฐสภานั้น ถือเป็นสิทธิ์ที่จะกระทำได้ แต่อยากให้สังคมช่วยกันพิจารณาว่าเหมาะสมหรือไม่ เพราะเท่ากับว่ากลไกสภาผู้แทนราษฎรตามระบอบประชาธิปไตยที่ถูกเรียกร้องมาโดยตลอดไร้ความหมาย อย่างไรก็ตามแม้กฎหมายจะให้เสรีภาพไว้ก็ควรตระหนักว่าการจัดกิจกรรมต้องไม่ไปละเมิดสิทธิ์ผู้อื่นและควรปฏิบัติตามระเบียบข้อกำหนดต่าง ๆ เพื่อให้ทุกอย่างเป็นไปด้วยความเรียบร้อย ที่สำคัญควรเปิดใจกว้างรับฟังความคิดเห็นที่แตกต่างเพราะไม่ใช่ว่าทุกคนจะเห็นด้วยทั้งหมด เพียงแต่เขาไม่แสดงออก เพื่อป้องกันไม่ให้สังคมเกิดความวุ่นวาย” นายธนกร กล่าว
............................

ที่มา : https://www.thaigov.go.th/news/contents/details/57028