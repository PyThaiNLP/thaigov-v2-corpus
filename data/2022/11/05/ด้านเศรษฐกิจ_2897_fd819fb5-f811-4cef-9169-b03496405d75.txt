รัฐบาลไทย-ข่าวทำเนียบรัฐบาล-สนข. จัดสัมมนา “โครงการศึกษาจัดทำแผนการกำกับการบริหารจัดการระบบตั๋วร่วม” ครั้งที่ 2


วันอังคารที่ 15 กุมภาพันธ์ 2565
สนข. จัดสัมมนา “โครงการศึกษาจัดทำแผนการกำกับการบริหารจัดการระบบตั๋วร่วม” ครั้งที่ 2
...
นางวิไลรัตน์ ศิริโสภณศิลป์ รองผู้อำนวยการสำนักงานนโยบายและแผนการขนส่งและจราจร กระทรวงคมนาคม กล่าวภายหลังเป็นประธานการจัดสัมมนา ครั้งที่ 2 “โครงการศึกษาจัดทำแผนการกำกับการบริหารจัดการระบบตั๋วร่วม” เมื่อวันอังคารที่ 15 กุมภาพันธ์ 2565 ณ ห้องประชุม อินฟินิตี้ บอลรูม โรงแรมพูลแมน คิง พาวเวอร์ กรุงเทพมหานคร โดยมีหน่วยงานในสังกัดกระทรวงคมนาคม หน่วยงานภาครัฐ ภาคเอกชน และสื่อมวลชน เข้าร่วมสัมมนาดังกล่าว จำนวนประมาณ 200 คน
นางวิไลรัตน์ ศิริโสภณศิลป์ กล่าวว่า กระทรวงคมนาคม โดยสำนักงานนโยบายและแผนการขนส่งและจราจร (สนข.) ได้ดำเนินการตามมติคณะรัฐมนตรีที่มอบนโยบายให้ดำเนินการพัฒนาระบบตั๋วร่วม โดยมุ่งมั่นที่จะ “แก้ไขปัญหาคมนาคม เพิ่มความสุข สะดวก สบาย และลดค่าใช้จ่ายให้ประชาชน” โดยการผลักดันนโยบาย “ตั๋วร่วม” เพื่อให้ประชาชนสามารถใช้ระบบขนส่งสาธารณะได้หลากหลาย เชื่อมต่อโครงข่ายการเดินทางได้แบบไม่ติดขัด สามารถไปทุกที่ทั่วไทยได้อย่างรวดเร็ว และสะดวกสบาย
สนข. จึงได้ดำเนินการจัดทำโครงการแผนการกำกับการบริหารจัดการระบบตั๋วร่วมขึ้น เพื่อใช้เป็นแนวทางในการกำกับดูแลการบริหารจัดการตั๋วร่วมให้สมบูรณ์ และมีประสิทธิภาพสูงสุด
โดยที่ผ่านมา สนข. ได้ดำเนินการจัดสัมมนาครั้งที่ 1 เพื่อแนะนำโครงการฯ และจัดการประชุมกลุ่มเป้าหมาย (Focus Group) ไปแล้ว จำนวน 4 ครั้ง ในหัวข้อเรื่องต่าง ๆ ได้แก่ 1) โครงสร้างอัตราค่าโดยสารร่วมที่เหมาะสม 2) แนวทางการกำหนดอัตราค่าธรรมเนียมทางการเงินในระบบตั๋วร่วมที่เหมาะสม 3) ความต้องการทางฟังก์ชัน (Functional Requirement) ของระบบตั๋วร่วม และ 4) แนวทาง การจัดทำร่างกฎหมายว่าด้วยการบริหารจัดการระบบตั๋วร่วมที่เหมาะสมสำหรับประเทศไทย รวมทั้งได้จัดการประชุมรับฟังความคิดเห็นต่อร่างพระราชบัญญัติการบริหารจัดการระบบตั๋วร่วม พ.ศ. ....ซึ่งผลที่ได้จากการสัมมนาและการประชุมที่ผ่านมา สนข. ได้นำไปปรับปรุงผลการศึกษาที่เกี่ยวข้อง รวมถึงการปรับปรุงร่างพระราชบัญญัติ การบริหารจัดการระบบตั๋วร่วมดังกล่าว ซึ่งขณะนี้ผลการศึกษาใกล้สมบูรณ์แล้วในเชิงเทคนิค ทั้งอัตราค่าโดยสารร่วม และเทคโนโลยี โดยสิ่งที่ต้องดำเนินการต่อ คือ การผลักดันกฎหมายเพื่อรองรับการดำเนินงานได้อย่างมีประสิทธิภาพ ร่วมกับแนวทางการพัฒนาด้านต่าง ๆ เพื่อให้ระบบตั๋วร่วมเกิดความยั่งยืนต่อไป
สำหรับการสัมมนาฯ ที่ สนข. จัดขึ้นครั้งนี้ ได้มีการนำเสนอสรุปความคืบหน้าของผลการศึกษาจัดทำแผนการกำกับการบริหารจัดการระบบตั๋วร่วม เพื่อให้ผู้เข้าร่วมสัมมนาร่วมกันเสนอข้อคิดเห็นและข้อเสนอแนะที่เป็นประโยชน์สำหรับนำมาประยุกต์ใช้ในการปรับปรุงผลการศึกษาฯ
โดยมีผลลัพธ์หลักที่สำคัญ ประกอบด้วย 1) โครงสร้างอัตราค่าโดยสารร่วม/อัตราค่าโดยสารเดียว และอัตราค่าธรรมเนียมทางการเงินในระบบตั๋วร่วม 2) แผนการลงทุนและการพัฒนาระบบตั๋วร่วม (การจัดหารูปแบบเงินทุนเพื่อนำมาใช้ในการชดเชยรายได้จากค่าโดยสารร่วมและสนับสนุนการดำเนินการพัฒนาระบบตั๋วร่วม) 3) แผนพัฒนาระบบฐานข้อมูลการเดินทางและค่าโดยสาร 4) ร่างกฎหมายในการกำกับการบริหารจัดการระบบตั๋วร่วม
(ร่างพระราชบัญญัติการบริหารจัดการระบบตั๋วร่วม พ.ศ. ....) 5) แผนการกำกับการบริหารจัดการระบบตั๋วร่วม และ 6) แผนและแนวทางการติดตามประเมินผล ทั้งนี้ เพื่อให้การกำกับการบริหารจัดการระบบตั๋วร่วมมีประสิทธิผลและสามารถขับเคลื่อนไปสู่การปฏิบัติได้จริงต่อไป

ที่มา : https://www.thaigov.go.th/news/contents/details/51615