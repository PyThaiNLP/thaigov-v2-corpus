รัฐบาลไทย-ข่าวทำเนียบรัฐบาล-รัฐบาลพร้อมรับมือฤดูผลไม้ ชวนคนไทยบริโภคผลไม้ไทย คาดผลผลิตเพิ่ม 13% ก.เกษตรเตรียมจัดมหกรรมช้อปออนไลน์ ไลฟสดช้อปทุเรียนเกรดคุณภาพ


วันอาทิตย์ที่ 3 เมษายน 2565
พิมพ์
รัฐบาลพร้อมรับมือฤดูผลไม้ ชวนคนไทยบริโภคผลไม้ไทย คาดผลผลิตเพิ่ม 13%  ก.เกษตรเตรียมจัดมหกรรมช้อปออนไลน์ ไลฟสดช้อปทุเรียนเกรดคุณภาพ
รองโฆษกฯ เผยรัฐบาลพร้อมรับมือฤดูผลไม้ ชวนคนไทยบริโภคผลไม้ไทย คาดผลผลิตเพิ่ม 13%  ก.เกษตรเตรียมจัดมหกรรมช้อปออนไลน์ ไลฟสดช้อปทุเรียนเกรดคุณภาพ
วันนี้ (3 เม.ย.65) นางสาวรัชดา ธนาดิเรก รองโฆษกประจำสำนักนายกรัฐมนตรีเปิดเผยว่า พลเอกประยุทธ์ จันทร์โอชานายกรัฐมนตรีติดตามการดำเนินการเรื่องการกระจายสินค้าผลไม้ช่วงฤดูกาลผลไม้ คาดว่าปีนี้จะมีผลผลิตออกมาเพิ่ม13% ปริมาณรวม 5.4 ล้านตัน ซึ่งกระทรวงเกษตรและสหกรณ์ และกระทรวงพาณิชย์ยืนยันความพร้อม มีการประสานกับหน่วยงานต่างๆ จัดช่องทางขายทั้งออนไลน์และออฟไลน์ และขอเชิญชวนคนไทยบริโภคผลไม้ไทย ส่วนตลาดต่างประเทศ ทั้งสองหน่วยงานร่วมกันปูทางเจาะตลาดใหม่ มีภูมิภาคตะวันออกกลางเป็นตลาดเป้าหมายสำคัญ
นางสาวรัชดาฯ  กล่าวว่า  นายเฉลิมชัย ศรีอ่อน รัฐมนตรีว่าการกระทรวงเกษตรฯ ขานรับนโยบายของนายกรัฐมนตรีและสั่งการให้ทุกหน่วยงานที่เกี่ยวข้อง จัดทำโครงการส่งเสริมการบริโภคผลไม้  โดยบูรณาการกับกระทรวงพาณิย์และภาคส่วนต่าง ๆ เพิ่มช่องทางการซื้อขายสินค้าเกษตรทั้งแบบออฟไลน์และออนไลน์เพื่อกระตุ้นการบริโภคในประเทศ  อาทิ การรับซื้อผ่านข้อตกลงระหว่างกลุ่มเกษตรกรกับห้างค้าส่ง-ค้าปลีก ตลาดกลางสินค้าเกษตร การกระจายผลผลิตออกนอกแหล่งผลิต เพื่อจำหน่ายในตลาดปลายทางทั่วประเทศ และยังมีความร่วมมือจากบริษัท ลาซาด้าประเทศไทย จำกัด รวมถึงพันธมิตรกับ ไปรษณีย์ไทย จำกัด และ บริษัท เคอรี่ เอ็กซ์เพรส (ประเทศไทย) จำกัด(มหาชน) ในด้านโลจิสติกส์ขนส่งสินค้าเกษตร
สำหรับปีนี้ กระทรวงเกษตรฯจะเพิ่มการบุกตลาดออนไลน์ในรูปแบบไลฟ์สด จัดมหกรรมช้อปออนไลน์จำหน่ายทุเรียนและมังคุด ราชาและราชินี แห่งผลไม้ไทย เพื่อสร้างรายได้ให้กับเกษตรกร สถาบันเกษตรกร ผู้ประกอบการ อีกทั้งอำนวยความสะดวกให้กับผู้บริโภคได้สามารถสั่งซื้อผลผลิตคุณภาพดีจากสวนเกษตรกรโดยตรงในราคาที่เหมาะสมและการันตีคุณภาพมาตรฐานของหน่วยงานในกระทรวงเกษตรฯ โดยจะมีการ Kick off ไลฟ์สดครั้งแรกในเดือนพฤษภาคม - มิถุนายน 2565 ซึ่งเป็นช่วงผลผลิตทุเรียนและมังคุดออกสู่ตลาด และจะมีกิจกรรมหลากลาย ทั้งแบบสั่งซื้อผลผลิตคัดพิเศษล่วงหน้า หรือโปรโมชั่นสุดคุ้ม
"นายกรัฐมนตรีเชิญชวนคนไทยร่วมกันอุดหนุนผลไม้ไทยจากเกษตรกรชาวสวน ตามช่องทางต่างๆ ที่หลากหลาย  มีบริการจัดส่งถึงบ้าน เพิ่มความสะดวกมากยิ่งขึ้น โดยปีที่แล้ว นายกฯได้สั่งซื้อ ผลไม้ออนไลน์จำนวน 1 ตัน ผ่านโครงการเกษตรกรHappy ซึ่งเป็นความร่วมมือระหว่างกระทรวงเกษตรฯ กระทรวงพาณิชย์ และบริษัทไปรษณีย์ไทยและขอยืนยันว่ารัฐบาลจะช่วยเหลือชาวสวนอย่างเต็มที่ พร้อมผลักดันการส่งผลไม้ไปต่างประเทศ เร่งหาตลาดใหม่รวมถึงจัดกิจกรรมส่งเสริมการค้าผลไม้ตามด่านชายแดน" นางสาวรัชดาฯ กล่าว
————

ที่มา : https://www.thaigov.go.th/news/contents/details/53234