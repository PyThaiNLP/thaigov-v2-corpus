รัฐบาลไทย-ข่าวทำเนียบรัฐบาล-บขส. จับมือ อ.ส.ค. ร่วมลงนามในบันทึกข้อตกลงว่าด้วยการประสานความร่วมมือในการจัดกิจกรรมส่งเสริมการตลาดและพัฒนาการท่องเที่ยวเชิงเกษตร


วันจันทร์ที่ 28 มีนาคม 2565
บขส. จับมือ อ.ส.ค. ร่วมลงนามในบันทึกข้อตกลงว่าด้วยการประสานความร่วมมือในการจัดกิจกรรมส่งเสริมการตลาดและพัฒนาการท่องเที่ยวเชิงเกษตร
ดึงทรัพยากรของ 2 หน่วยงาน สนับสนุนการท่องเที่ยวเชิงเกษตร แบบ ONE DAY TRIP
วันที่ 28 มีนาคม 2565 นางชุติภา เพชรพูล ผู้ช่วยกรรมการผู้จัดการใหญ่ สำนักอำนวยการ บริษัท ขนส่ง จำกัด (บขส.) กระทรวงคมนาคม และนายพีระ ไชยรุตม์ ผู้ช่วยกรรมการผู้อำนวยการองค์การส่งเสริมกิจการโคนมแห่งประเทศไทย (อ.ส.ค.) ร่วมลงนามในบันทึกข้อตกลงว่าด้วยการประสานความร่วมมือในการจัดกิจกรรมส่งเสริมการตลาดและพัฒนาการท่องเที่ยวเชิงเกษตร ระหว่างบริษัท ขนส่ง จำกัด (บขส.) กับ องค์การส่งเสริมกิจการโคนมแห่งประเทศไทย (อ.ส.ค.) ณ ห้องประชุม 1 อาคารสถานีขนส่งผู้โดยสารกรุงเทพ (จตุจักร)
นางชุติภา เพชรพูล ผู้ช่วยกรรมการผู้จัดการใหญ่ สำนักอำนวยการ บขส. กล่าวว่า  บขส. และ อ.ส.ค. มีแนวคิดร่วมกันในการจัดทำโครงการท่องเที่ยวเชิงเกษตร สนับสนุนให้นักท่องเที่ยว และประชาชนทั่วไป สามารถเดินทางไปท่องเที่ยว แบบ ONE DAY TRIP หรือเข้าร่วมกิจกรรมของ อ.ส.ค. ณ ฟาร์มโคนมไทย-เดนมาร์ค ได้อย่างสะดวก โดย ปัจจุบัน บขส. มีรถโดยสาร เส้นทางกรุงเทพ - สระบุรี ให้บริการวันละ 8 เที่ยว (ไป-กลับ) สามารถรองรับผู้ใช้บริการที่ประสงค์จะเดินทางไปยังเส้นทางดังกล่าวได้ นอกจากนี้ บขส. ยังสามารถให้บริการจัดทริปท่องเที่ยว ประชุมสัมมนา หรือ ท่องเที่ยวเชิงเกษตร ด้วยรถโดยสารไม่ประจำทาง (รถเช่าเหมา) ให้กับกลุ่มนักท่องเที่ยว หน่วยงานต่าง ๆ  ทั้งภาครัฐและเอกชน ในราคามิตรภาพ เพื่อส่งเสริมและกระตุ้นการท่องเที่ยว รวมทั้งสนับสนุนวิสาหกิจชุมชนท้องถิ่น ในการนำสินค้าทางการเกษตรและสินค้าพื้นบ้านมาจำหน่าย เพื่อสร้างรายได้ให้แก่ชาวบ้านในชุมชนอีกทางหนึ่งด้วย
ด้านนายพีระ ไชยรุตม์ ผู้ช่วยกรรมการผู้อำนวยการ อ.ส.ค. กล่าวว่า การพัฒนาความร่วมมือระหว่างกันครั้งนี้ เป็นการตอบสนองต่อนโยบายภาครัฐที่มีวัตถุประสงค์เชิงยุทธศาสตร์ในการใช้ทรัพยากรร่วมกันระหว่างรัฐวิสาหกิจ เพื่อสนับสนุนให้เกิดกิจกรรมของทั้งสองหน่วยงาน  ปัจจุบัน อ.ส.ค. มีการจัดกิจกรรมท่องเที่ยวชมฟาร์มในหลายรูปแบบ เช่น การเข้าชมฟาร์มตามเส้นทางท่องเที่ยว ชมการผลิตผลิตภัณฑ์นม มีจุดเด่นในเรื่องสถานที่ประวัติศาสตร์การเลี้ยงโคนมมากว่า 60 ปี ทิวทัศน์ที่สวยงาม และมีระยะห่างจากกรุงเทพเพียง
136 กิโลเมตร

ที่มา : https://www.thaigov.go.th/news/contents/details/53021