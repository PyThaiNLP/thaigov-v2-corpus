รัฐบาลไทย-ข่าวทำเนียบรัฐบาล-เตรียมรับอากาศหนาวหลัง 9 พ.ย. ไทยตอนบนอุณหภูมิลด 3 - 7 องศาฯ


วันอังคารที่ 9 พฤศจิกายน 2564
เตรียมรับอากาศหนาวหลัง 9 พ.ย. ไทยตอนบนอุณหภูมิลด 3 - 7 องศาฯ
....
กรมอุตุนิยมวิทยา พยากรณ์อากาศ 7 วันข้างหน้า บริเวณความกดอากาศสูงหรือมวลอากาศเย็นกำลังแรงระลอกใหม่จากประเทศจีนจะแผ่ลงมาปกคลุมประเทศไทยตอนบนและทะเลจีนใต้ ทำให้มีฝนฟ้าคะนองเกิดขึ้นได้ หลังจากนั้นในช่วงวันที่ 9 - 13 พ.ย. 64 จะมีอากาศเย็นถึงหนาวกับมีลมแรง อุณหภูมิจะลดลง 3 - 7 องศาเซลเซียส ในภาคตะวันออกเฉียงเหนือก่อน ส่วนภาคภาคเหนือ ภาคกลาง ภาคตะวันออก รวมทั้งกรุงเทพและปริมณฑล อุณหภูมิจะลดลง 3 - 5 องศาเซลเซียส
.
ซึ่งปีนี้อากาศเย็นถึงหนาวนานกว่าปกติ เนื่องจากประเทศไทยได้รับอิทธิพลมาจากมรสุมช่วงเดือนที่ผ่านมาทำให้บริเวณที่เคยมีฝนตกชุก อุณหภูมิจะลดลงกว่าปกติ ขอให้ประชาชนเตรียมรับมือกับสภาพอากาศช่วงปีใหม่ที่กำลังเข้ามาถึงนี้
.
สำหรับมรสุมตะวันออกเฉียงเหนือที่พัดปกคลุมอ่าวไทยและภาคใต้จะมีกำลังแรงขึ้น ทำให้ภาคใต้ยังคงมีฝนตกต่อเนื่อง ส่วนคลื่นลมบริเวณอ่าวไทยจะมีกำลังแรงขึ้น ขอให้ระวังอันตรายจากฝนที่ตกหนักซึ่งอาจทำให้เกิดน้ำท่วมฉับพลันและน้ำป่าไหลหลากได้ ชาวเรือควรเดินเรือด้วยความระมัดระวัง เรือเล็กบริเวณอ่าวไทยควรงดออกจากฝั่ง
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/47983