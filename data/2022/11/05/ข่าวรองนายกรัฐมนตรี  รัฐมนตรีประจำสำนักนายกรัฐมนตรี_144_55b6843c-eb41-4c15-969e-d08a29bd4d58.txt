รัฐบาลไทย-ข่าวทำเนียบรัฐบาล-รองนายกฯ วิษณุ เป็นประธานแถลงข่าวมหกรรมผ้าไหม “ไหมไทยสู่เส้นทางโลก” ครั้งที่ 11 เฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวงฯ


วันพฤหัสบดีที่ 5 พฤษภาคม 2565
พิมพ์
รองนายกฯ วิษณุ เป็นประธานแถลงข่าวมหกรรมผ้าไหม “ไหมไทยสู่เส้นทางโลก” ครั้งที่ 11 เฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวงฯ
รองนายกฯ วิษณุ เป็นประธานแถลงข่าวมหกรรมผ้าไหม “ไหมไทยสู่เส้นทางโลก” ครั้งที่ 11 เฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสมหามงคลเฉลิมพระชนมพรรษา 90 พรรษา 12 สิงหาคม 2565
วันนี้ (5 พฤษภาคม 2565) เวลา 14.30 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล นายวิษณุ เครืองาม รองนายกรัฐมนตรี เป็นประธานการแถลงข่าว โครงการมหกรรมผ้าไหม “ไหมไทยสู่เส้นทางโลก” ครั้งที่ 11 เฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสมหามงคลเฉลิมพระชนมพรรษา 90 พรรษา 12 สิงหาคม 2565 จัดโดย สมาคมส่งเสริมผ้าไหมและวัฒนธรรมไทย ร่วมกับสำนักงานปลัดสำนักนายกรัฐมนตรี กระทรวงวัฒนธรรม การท่องเที่ยวแห่งประเทศไทย และกรมประชาสัมพันธ์ เพื่อเฉลิมพระเกียรติและน้อมรำลึกในพระมหากรุณาธิคุณของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง และส่งเสริมสนับสนุนผ้าไหมไทยสู่ระดับโลก
รองนายกรัฐมนตรี เปิดเผยว่าการจัดงานมหกรรมผ้าไหม “ไหมไทยสู่เส้นทางโลก” ครั้งที่ 11 ในปีนี้ เป็นการจัดงานเพื่อเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสมหามงคลเฉลิมพระชนมพรรษา 90 พรรษา 12 สิงหาคม 2565 ทั้งยังเป็นความภาคภูมิใจของคนไทยที่ผ้าไทยสามารถตัดเย็บเป็นชุดประจำชาติต่าง ๆ รวมทั้งการออกแบบในระดับสากล และยังเป็นการสร้างความสัมพันธ์เพื่อโปรโมทวัฒนธรรมไทยกับนานาประเทศ ซึ่งการประชาสัมพันธ์ผ้าไหมไทยสู่สายตาชาวโลกนับเป็นความภาคภูมิใจของคนไทยทั้งประเทศ ทำให้ผ้าไหมไทยมีชื่อเสียงเป็นที่ประจักษ์ เป็นโอกาสให้ช่างตัดเย็บไทยได้รับแรงบันดาลใจในการตัดเย็บออกแบบใหม่ ๆ ซึ่งการจัดงานเดินแบบผ้าไหมไทยโดยคณะทูตานุทูต นับเป็นปรากฏการณ์ที่มีเพียงแห่งเดียวในโลก และความพิเศษของการจัดงานในปีนี้ นอกจากคณะทูตานุทูตและคู่สมรสร่วมเดินแบบแล้ว ยังได้รับเกียรติจากคณะรัฐมนตรี ปลัดกระทรวง ร่วมเดินแบบผ้าไหมไทยด้วย เพื่อร่วมประชาสัมพันธ์ผ้าไหมไทยให้ทั่วโลกรู้จัก โดยคณะทูตานุทูตหลายประเทศได้ให้ความสำคัญกับนิสิต นักศึกษาไทยที่สร้างผลงานการออกแบบผ้าไหมไทยได้เป็นที่น่าพอใจ โดยจะให้การสนับสนุนทุนการศึกษาทั้งในและต่างประเทศแก่ผู้ที่ศึกษาในด้านการตัดเย็บออกแบบ เพื่อพัฒนาต่อยอดการเรียนรู้ในอนาคตซึ่งนับเป็นเรื่องที่น่ายินดีและสร้างความภาคภูมิใจให้กับประเทศ
ในตอนท้าย รองนายกรัฐมนตรีเชิญชวนประชาชนชาวไทยและชาวต่างชาติร่วมชมโครงการมหกรรมผ้าไหม “ไหมไทยสู่เส้นทางโลก” ครั้งที่ 11 กำหนดจัดงานในวันเสาร์ที่ 28 พฤษภาคม 2565 เวลา 17.00 น. ณ หอประชุมกองทัพเรือ โดยมีสถานทูตประจำประเทศไทย จำนวน 77 ประเทศ และสถานกงสุลประจำประเทศไทยจำนวน 23 ประเทศ รวม 100 ประเทศ เข้าร่วมงาน พร้อมประชาสัมพันธ์ผ้าไหมไทยสู่การประชุมสุดยอดผู้นำเศรษฐกิจ APEC ในเดือนพฤศจิกายนนี้ด้วย
ทั้งนี้ มหกรรมผ้าไหม “ไหมไทยสู่เส้นทางโลก” ได้เปิดโอกาสให้นิสิต นักศึกษา รวมถึงสถาบันการศึกษาด้านการออกแบบแฟชั่นและสิ่งทอทั่วประเทศ จำนวน 73 สถาบัน ประกอบด้วย มหาวิทยาลัยจำนวน 20 แห่ง วิทยาลัยการอาชีวศึกษาจำนวน 40 แห่ง และสถาบันออกแบบแฟชั่นและสิ่งทอภาคเอกชนจำนวน 13 แห่ง รวมอาจารย์จำนวน 231 คน และนักศึกษาจำนวน 318 คน เข้าร่วมโครงการ โดยมีการออกแบบและตัดเย็บชุดผ้าไหมให้กับคณะทูตานุทูตและนางแบบ นายแบบกิตติมศักดิ์ ใช้ผ้าไหมไทยจากมูลนิธิส่งเสริมศิลปาชีพฯ ทั้งหมด นับเป็นโอกาสอันดีที่นิสิต นักศึกษา ได้มีการแลกเปลี่ยนวัฒนธรมกับนานาประเทศ อีกทั้งยังเป็นการสร้างความสัมพันธ์อันดีระหว่างสถานเอกอัครราชทูตและสถาบันการศึกษาในประเทศไทย และยังเป็นการขยายความร่วมมือในด้านการศึกษาและการพาณิชย์ รวมถึงเป็นการเชิญชวนนิสิต นักศึกษา และเยาวชนไทย ให้หันมาอนุรักษ์วัฒนธรรมและประเพณีไทยมากยิ่งขึ้น
-------------

ที่มา : https://www.thaigov.go.th/news/contents/details/54256