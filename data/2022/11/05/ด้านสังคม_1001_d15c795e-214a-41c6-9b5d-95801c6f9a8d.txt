รัฐบาลไทย-ข่าวทำเนียบรัฐบาล-“สาธิต” หนุน วิสาหกิจชุมชน จ.ระยอง ปลูกกัญชาทางการแพทย์


วันจันทร์ที่ 20 ธันวาคม 2564
“สาธิต” หนุน วิสาหกิจชุมชน จ.ระยอง ปลูกกัญชาทางการแพทย์
รัฐมนตรีช่วยว่าการกระทรวงสาธารณสุข สนับสนุนวิสาหกิจชุมชนจังหวัดระยอง ปลูกกัญชาในโครงการปลูกกัญชาเพื่อประโยชน์ทางการแพทย์ เพิ่มโอกาสการเข้าถึงประโยชน์กัญชาในทางการแพทย์และสร้างรายได้ให้กับคนในชุมชน พร้อมเป็นแหล่งท่องเที่ยวและเรียนรู้แบบครบวงจร
วันนี้ (20 ธันวาคม 2564) ที่ สถานีอนามัยเฉลิมพระเกียรติ 60 พรรษาฯ บ้านน้ำใส อำเภอเขาชะเมา จังหวัดระยอง ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข เป็นประธานพิธีเปิดป้ายและปลูกกัญชาต้นแรกในโครงการปลูกกัญชาเพื่อประโยชน์ทางการแพทย์ โดยมี นายชาญนะ เอี่ยมแสง ผู้ว่าราชการจังหวัดระยอง นายแพทย์สุนทร เหรียญภูมิการกิจ นายแพทย์สาธารณสุขจังหวัดระยอง และหัวหน้าส่วนราชการในพื้นที่ร่วมพิธี
ดร.สาธิต กล่าวว่า กระทรวงสาธารณสุขให้ความสำคัญและสนับสนุนการนำกัญชามาใช้ประโยชน์ทางการแพทย์อย่างถูกต้องตามกฎหมาย เพื่อให้ผู้ป่วยเข้าถึงกัญชาทางการแพทย์อย่างปลอดภัย มุ่งเน้นในการพัฒนาสู่นวัตกรรมการดูแลสุขภาพ สร้างมูลค่าเพิ่มให้ประเทศ รวมถึงส่งเสริมและพัฒนาศักยภาพวิสาหกิจชุมชนและกลุ่มผู้ปลูกกัญชาให้มีวัตถุดิบมาตรฐานเพื่อนำไปใช้ทางการแพทย์และการตลาด พร้อมถ่ายทอดองค์ความรู้สู่การใช้กัญชาทางการแพทย์แบบบูรณาการ โดยโครงการปลูกกัญชาเพื่อประโยชน์ทางการแพทย์ ในพื้นที่อำเภอเขาชะเมา จังหวัดระยอง เป็นความร่วมมือระหว่างสถานีอนามัยเฉลิมพระเกียรติ 60 พรรษา นวมินทราชินี บ้านน้ำใส กับวิสาหกิจชุมชนที่นี่น้ำใส ปลูกกัญชาโดยใช้เมล็ดพันธุ์สายพันธุ์ไทยที่ได้รับการสนับสนุนจากกรมการแพทย์แผนไทยและการแพทย์ทางเลือก จำนวน 120 เมล็ด ทำการปลูกจำนวน 2 รอบ/ปี รอบละ 50 ต้น ซึ่งการปลูกในวันนี้เป็นต้นกล้า 25 ต้น และปักชำ 25 ต้น บนพื้นที่ 48 ตารางเมตร
เมื่อต้นกัญชาได้ขนาดตามมาตรฐาน จะจัดส่งช่อดอกให้กับกรมการแพทย์แผนไทยและการแพทย์ทางเลือกนำไปแปรรูปเป็นผลิตภัณฑ์ยาจากกัญชาสำหรับให้บริการในคลินิกกัญชาทางการแพทย์แผนไทยทั่วประเทศ เพิ่มโอกาสการเข้าถึงกัญชาทางการแพทย์แผนไทยและการแพทย์พื้นบ้านไทย นอกจากนี้ บุคลากรแพทย์แผนไทย แพทย์แผนไทยประยุกต์ที่มีความรู้ ผ่านการฝึกอบรม ยังสามารถนำกัญชาไปแปรรูปวัตถุดิบ/เครื่องยาเบื้องต้นสำหรับใช้ปรุงยาเฉพาะราย ดูแลสุขภาพผู้ป่วยในชุมชน สำหรับส่วนอื่นๆ ของกัญชา เช่น ใบ ราก ลำต้น วิสาหกิจชุมชนสามารถนำไปต่อยอดทำผลิตภัณฑ์ อาทิ อาหาร เครื่องดื่ม เครื่องสำอาง สร้างรายได้ให้กับคนในชุมชน
“สถานที่แห่งนี้เป็นอีกหนึ่งต้นแบบในการดำเนินงานด้านกัญชาทางการแพทย์ และแหล่งเรียนรู้แบบครบวงจรที่ได้มาตรฐาน และเป็นแห่งแรกของอำเภอเขาชะเมาที่ดำเนินการได้อย่างถูกต้องตามกฎหมาย ซึ่งจะเป็นแนวทางให้กับหน่วยงานวิสาหกิจชุมชน ผู้ปลูกกัญชาอื่น ๆ ได้เข้ามาศึกษาต่อไป จะสนับสนุนให้จัดเป็นแหล่งท่องเที่ยวเชิงสุขภาพ เพื่อดึงนักท่องเที่ยวทั้งชาวไทยและชาวต่างชาติเข้ามาท่องเที่ยว เลือกซื้อผลิตภัณฑ์แปรรูปจากกัญชาและสมุนไพรไทย เพื่อสร้างงาน สร้างรายได้ ฟื้นฟูเศรษฐกิจประเทศ”ดร.สาธิตกล่าว
ทั้งนี้ จังหวัดระยอง มีหน่วยงานที่เข้าร่วมโครงการแล้ว 2 แห่ง ได้แก่ โรงพยาบาลส่งเสริมสุขภาพตำบลกร่ำ ร่วมกับ วิสาหกิจชุมชนพัฒนาสมุนไพรครบวงจรอำเภอแกลง และสถานีอนามัยเฉลิมพระเกียรติ 60 พรรษา นวมินทราชินี บ้านน้ำใส ร่วมกับวิสาหกิจชุมชนที่นี่น้ำใส และยังมีหน่วยงานที่อยู่ระหว่างดำเนินการขออนุญาตอีก 2 แห่ง ได้แก่ โรงพยาบาลส่งเสริมสุขภาพตำบลคลองปูน ร่วมกับ วิสาหกิจชุมชนกลุ่มคลองปูนรักษ์สมุนไพร และโรงพยาบาลส่งเสริมสุขภาพตำบลปากน้ำกระแส ร่วมกับวิสาหกิจชุมชนกลุ่มปลูกพืชสมุนไพรบ้านนาซา นอกจากนี้ มีวิสาหกิจชุมชน ที่สนใจสมัครเข้าร่วมโครงการและอยู่ระหว่างดำเนินการอีกจำนวน 6 แห่ง
*********************************** 20 ธันวาคม 2564

ที่มา : https://www.thaigov.go.th/news/contents/details/49676