รัฐบาลไทย-ข่าวทำเนียบรัฐบาล-ปล่อยพันธุ์ปลา 5 แสนตัว เฉลิมพระเกียรติฯ


วันพุธที่ 23 มิถุนายน 2564
ปล่อยพันธุ์ปลา 5 แสนตัว เฉลิมพระเกียรติฯ
‘รมช.เกษตรฯ’ นำคณะปล่อยพันธุ์ปลา 5 แสนตัว ถวายเป็นพระราชกุศล เนื่องในวันเฉลิมพระชนมพรรษา สมเด็จพระนางเจ้าฯ พระบรมราชินี
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เป็นประธานพิธีปล่อยพันธุ์สัตว์น้ำ เนื่องในวันเฉลิมพระชนมพรรษา สมเด็จพระนางเจ้าสุทิดา พัชรสุธาพิมลลักษณ พระบรมราชินี โดยมี นายณรงค์ รักร้อย ผู้ว่าราชการจังหวัดอุทัยธานี หัวหน้าส่วนราชการ ข้าราชการ ผู้บริหารองค์กรปกครองส่วนท้องถิ่น และประชาชน เข้าร่วม ณ สวนน้ำเฉลิมพระเกียรติ (บึงพระชนก) ต.เกาะเทโพ อ.เมืองอุทัยธานี จ.อุทัยธานี ซึ่งจังหวัดอุทัยธานี ร่วมกับสำนักงานประมงจังหวัดอุทัยธานี ศูนย์วิจัยและพัฒนาการเพาะเลี้ยงสัตว์น้ำจืดอุทัยธานี องค์การบริหารส่วนจังหวัดอุทัยธานี และองค์การบริหารส่วนตำบลเกาะเทโพ จัดขึ้น เพื่อถวายเป็นพระราชกุศล และเทิดพระเกียรติ สมเด็จพระนางเจ้าฯ พระบรมราชินี ตลอดจนเป็นการอนุรักษ์ทรัพยากร และเพิ่มผลผลิตทรัพยากรสัตว์น้ำในแหล่งน้ำธรรมชาติให้มีความอุดมสมบูรณ์มากยิ่งขึ้น ก่อให้เกิดประโยชน์ต่อการประกอบอาชีพประมงและเป็นแหล่งอาหารของชุมชน นำไปสู่ความมั่นคงทางด้านอาหารที่ยั่งยืน ทั้งนี้ กรมประมง ได้ดำเนินการปล่อยพันธุ์สัตว์น้ำลงสู่แหล่งน้ำที่เหมาะสมในพื้นที่ 77 จังหวัดทั่วประเทศ รวม 39.5 ล้านตัว
โอกาสนี้ รมช.มนัญญา ได้มอบพันธุ์สัตว์น้ำให้กับผู้นำชุมชนเพื่อนำไปปล่อยในแหล่งน้ำสาธารณะ จำนวน 10 แห่ง ในพื้นที่จังหวัดอุทัยธานี จากนั้นนำคณะปล่อยพันธุ์สัตว์น้ำลงสู่บึงพระชนก ร่วมกับหัวหน้าส่วนราชการจังหวัดอุทัยธานีสำหรับการปล่อยพันธุ์ปลาเฉลิมพระเกียรติในครั้งนี้ รวมทั้งสิ้น 500,000 ตัว จำนวน 3 ชนิด ได้แก่ ปลาตะเพียนทองปลาตะเพียนขาว และปลายี่สกเทศ จึงขอเชิญชวนประชาชนทุกคนร่วมมือกันในการอนุรักษ์ทรัพยากรสัตว์น้ำและรักษาสิ่งแวดล้อมในแหล่งน้ำต่างๆ เพื่อคืนความสมบูรณ์ให้แหล่งน้ำธรรมชาติ และเป็นอาหารโปรตีนให้กับประชาชนในหมู่บ้าน ชุมชน ต่อไป.
จากนั้นร่วมกิจกรรมปลูกต้นมะค่าโมง ซึ่งเป็นกล้าไม้จากพิธีเจริญพระพุทธมนต์ในโครงการพฤกษามหามงคล ได้นำไปปลูกเนื่องในโอกาสวันต้นไม้ประจำปีของชาติ 2564 เพื่อเป็นสัญลักษณ์ในการร่วมรณรงค์ปลูกต้นไม้เพิ่มพื้นที่สีเขียวให้กับประเทศ ณ บริเวณด้านหน้าสวนสาธารณะเฉลิมพระเกียรติบึงชนก ต.เกาะเทโพ อ.เมืองอุทัยธานีจ.อุทัยธานี

ที่มา : https://www.thaigov.go.th/news/contents/details/42988