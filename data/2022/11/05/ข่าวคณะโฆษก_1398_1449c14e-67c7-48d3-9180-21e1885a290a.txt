รัฐบาลไทย-ข่าวทำเนียบรัฐบาล-นายกรัฐมนตรีติดตามสถานการณ์นักท่องเที่ยวเข้าไทยเพิ่มต่อเนื่อง มอบกระทรวงคมนาคมประสานหน่วยงานเกี่ยวข้องเตรียมทุกระบบบริการให้มีความพร้อม


วันอังคารที่ 12 เมษายน 2565
พิมพ์
นายกรัฐมนตรีติดตามสถานการณ์นักท่องเที่ยวเข้าไทยเพิ่มต่อเนื่อง มอบกระทรวงคมนาคมประสานหน่วยงานเกี่ยวข้องเตรียมทุกระบบบริการให้มีความพร้อม
นายกรัฐมนตรีติดตามสถานการณ์นักท่องเที่ยวเข้าไทยเพิ่มต่อเนื่อง มอบกระทรวงคมนาคมประสานหน่วยงานเกี่ยวข้องเตรียมทุกระบบบริการให้มีความพร้อม กระทรวงการท่องเที่ยวฯ ประสานผู้ประกอบการโรงแรมจัดกำลังคนและรถรับส่งผู้โดยสารให้เพียงพออำนวยความสะดวกผู้เดินทาง
วันที่ 12 เม.ย. 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี  กล่าวว่า หลังจากศูนย์บริหารสถานการณ์โควิด19 หรือ ศบค. ได้ผ่อนคลายมาตรการการเดินทางเข้าราชอาณาจักรเพิ่มเติมโดยการยกเลิกการใช้ผลตรวจ RT-PCR 72 ชั่วโมงก่อนเดินทางเข้าประเทศไทยตั้งแต่วันที่ 1 เม.ย. เป็นต้นมา พล.อ.ประยุทธ์ จันทร์โอชา นายกรัฐมนตรีและรมว.กลาโหม ได้ติดตามสถานการณ์การเดินทางเข้าประเทศไทยของนักท่องเที่ยวอย่างใกล้ชิด เพื่อเป็นข้อมูลประกอบการปรับปรุงมาตรการต่างๆ ที่อยู่ระหว่างการพิจารณาของ ศบค. เพื่อประกาศและดำเนินการในระยะต่อไป
ทั้งนี้ พบว่าการโดยสารทางอากาศยานเพิ่มขึ้นอย่างต่อเนื่องโดยเฉพาะในช่วงเทศกาลสงกรานต์ ที่บริษัท ท่าอากาศยานไทย จำกัด (มหาชน) (ทอท.) ได้ประเมินว่าระหว่างวันที่ 11 – 17 เม.ย. 2565 ท่าอากาศยานทั้ง 6 แห่งของ ทอท. ประกอบด้วย ท่าอากาศยานสุวรรณภูมิ, ดอนเมือง, เชียงใหม่, แม่ฟ้าหลวง เชียงราย, ภูเก็ต และหาดใหญ่ จะมีเที่ยวบินประมาณ 9,310 เที่ยวบิน เพิ่มขึ้น 14.48% เทียบกับช่วงเดียวกันของปีก่อน โดยเป็นเที่ยวบินระหว่างประเทศ 2,490 เที่ยวบิน และเที่ยวบินภายใน ประเทศช 6,820 เที่ยวบิน จำนวนผู้โดยสารที่เดินทางประมาณ 1 ล้านคน เพิ่มขึ้น 103.07% แบ่งเป็นเป็นผู้โดยสารที่เดินทางเข้า-ออกระหว่างประเทศ 238,800 คน และผู้โดยสารภายในประเทศ 843,220 คน
น.ส.ไตรศุลี กล่าวว่า นายกรัฐมนตรีได้มอบหมายกระทรวงคมนาคมให้ติดตามแนวโน้มจำนวนผู้เดินทางเข้า-ออกประเทศไทยอย่างต่อเนื่อง พร้อมกับประสาน ศูนย์ปฏิบัติการภาวะฉุกเฉิน ณ ท่าอากาศยาน (EOC) สำนักงานการบินพลเรือน แห่งประเทศไทย ท่าอากาศยานที่ได้รับอนุญาตให้ทำการบินเข้า-ออกระหว่างประเทศบิน ด่านควบคุมโรคติดต่อระหว่างประเทศ กองบังคับการตรวจคนเข้าเมือง ตลอดจนหน่วยงานเกี่ยวข้องในการวางแผนรองรับ โดยทุกระบบของทุกหน่วยบริการ ณ ท่าอากาศยานต้องมีความพร้อม  และสามารถปรับแผนการให้บริการให้สอดคล้องกับจำนวนผู้โดยสาร
นอกจากนี้ ให้กระทรวงการท่องเที่ยวและกีฬา ประสานผู้ประกอบการโรงแรมให้เตรียมการทั้งกำลังคนและรถรับผู้โดยสารจากท่าอากาศยานให้เพียงพอโดยเฉพาะในช่วงเทศกาลสงกรานต์ที่จะมีการเดินทางหนาแน่น ทั้งของผู้โดยสารในและระหว่างประเทศกว่า 1ล้านคน ให้สามารถอำนวยความสะดวกให้ผู้เดินทางเป็นไปอย่างคล่องตัว และยังเป็นไปตามมาตรการควบคุมการแพร่ระบาดของโควิด19 ที่เข้มงวด
“นายกรัฐมนตรีติดตามการเดินทางเข้าประเทศไทยของนักท่องเที่ยวในทุกช่องทางทั้งทางอากาศ ทางเรือ และทางบก ซึ่งมีแนวโน้มเพิ่มขึ้นต่อเนื่อง โดยข้อมูลทั้งหมดทั้งจำนวนนักท่องเที่ยว จำนวนผู้ติดเชื้อโควิด19 จะนำเข้ามาประกอบการพิจารณาของ ศบค. เพื่อปรับปรุงมาตรการสำหรับการเดินนทางเข้าราชอาณาจักรในระยะต่อไป” น.ส.ไตรศุลี กล่าว
--------------------

ที่มา : https://www.thaigov.go.th/news/contents/details/53541