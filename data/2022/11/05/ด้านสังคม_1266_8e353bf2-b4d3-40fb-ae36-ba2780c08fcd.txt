รัฐบาลไทย-ข่าวทำเนียบรัฐบาล-สธ.แจงภาพผู้ติดเชื้อล้น CI เป็นแค่บางแห่ง อีกหลายแห่งยังมีเตียงว่าง แนะติดต่อสายด่วนเขตเพื่อเข้ารับบริการ


วันอาทิตย์ที่ 27 กุมภาพันธ์ 2565
สธ.แจงภาพผู้ติดเชื้อล้น CI เป็นแค่บางแห่ง อีกหลายแห่งยังมีเตียงว่าง แนะติดต่อสายด่วนเขตเพื่อเข้ารับบริการ
รองอธิบดีกรมการแพทย์ แจงภาพผู้ติดเชื้อโควิดล้นศูนย์พักคอย (CI) เป็นของภาคประชาสังคม 3 แห่ง ในส่วนของ กทม.ยังมีเตียงว่างใน CI อีก 1,300 กว่าเตียง แนะหาก CI ใดผู้ติดเชื้อเกินศักยภาพ ให้ส่งต่อ CI อื่นเพื่อให้ประชาชนได้รับการดูแลอย่างทั่วถึง ส่วนผู้ติดเ
รองอธิบดีกรมการแพทย์ แจงภาพผู้ติดเชื้อโควิดล้นศูนย์พักคอย (CI) เป็นของภาคประชาสังคม 3 แห่ง ในส่วนของ กทม.ยังมีเตียงว่างใน CI อีก 1,300 กว่าเตียง แนะหาก CI ใดผู้ติดเชื้อเกินศักยภาพ ให้ส่งต่อ CI อื่นเพื่อให้ประชาชนได้รับการดูแลอย่างทั่วถึง ส่วนผู้ติดเชื้อที่ทำ HI ไม่ได้ ต้องการเข้า CI ให้ติดต่อเบอร์โทรประจำเขต หรือศูนย์บริการสาธารณสุข 69 แห่ง หรือ CI ทุกแห่งได้โดยตรง
วันนี้ (27 กุมภาพันธ์ 2565) นายแพทย์ณัฐพงศ์ วงศ์วิวัฒน์ รองอธิบดีกรมการแพทย์ กระทรวงสาธารณสุข กล่าวถึงกรณีมีการเผยแพร่ภาพข่าวผู้ติดเชื้อโควิด 19 ล้นศูนย์พักคอยในชุมชน (Community Isolation : CI) พื้นที่ กทม. ว่า กทม.มี CI ทั้งหมด 31 แห่ง รวมประมาณ 3,981 เตียง มีการใช้เตียงแล้ว 2,644 เตียง ยังเหลือเตียงว่างอีก 1,337 เตียง นอกจากนี้ กทม.ยังเตรียมเปิด CI เพิ่มอีก 9 แห่ง จำนวน 1,000 เตียงด้วย จึงยืนยันว่าภาพรวมเตียง CI ใน กทม.ยังมีว่างพอรองรับผู้ติดเชื้อ
“ภาพผู้ติดเชื้อที่เกินจำนวนเตียง CI รองรับ เป็นเฉพาะส่วนที่ภาคประชาสังคมรับผิดชอบดำเนินการแห่งหนึ่ง รวมประมาณ 120 เตียง แต่รับผู้ติดเชื้อเกินไปถึง 200 คน ซึ่งได้มีการสื่อสารทำความเข้าใจตลอดว่า หากเกินกำลังให้ส่งต่อไปยัง CI จุดอื่นของ กทม. ที่มีเตียงว่างอีกจำนวนมาก และพร้อมรับผู้ติดเชื้อไปดูแล และหากมีผู้เข้าใช้เตียงCI เกิน 70-80% กทม.ก็พร้อมขยาย CI เพิ่มอีก” นพ.ณัฐพงศ์กล่าว
นายแพทย์ณัฐพงศ์กล่าวว่า ผู้ที่มีผลตรวจ ATK เป็นบวก หากไม่สามารถแยกกักตัวเองที่บ้านตามระบบ Home Isolation (HI) ได้ สามารถติดต่อขอเข้ารับบริการ CI ของ กทม.ได้ ยืนยันยังมีเตียงเพียงพอรองรับโดยติดต่อผ่านเบอร์โทรศัพท์ศูนย์ปฏิบัติการโควิดประจำเขตทั้ง 50 เขตของ กทม. ตามที่ที่พักตั้งอยู่ หรือติดต่อศูนย์บริการสาธารณสุข กทม.ทั้ง 69 แห่ง จะมีการประสานเพื่อนำเข้าสู่ระบบ CI ต่อไป หรือสามารถเดินทางไปยัง CI เพื่อขอรับบริการได้โดยตรง
*********************************** 27 กุมภาพันธ์ 2565

ที่มา : https://www.thaigov.go.th/news/contents/details/51995