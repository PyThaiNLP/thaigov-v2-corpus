รัฐบาลไทย-ข่าวทำเนียบรัฐบาล-วธ. จัดพิธีบวงสรวงเทพยดา งาน “ใต้ร่มพระบารมี 240 ปี กรุงรัตนโกสินทร์” น้อมรำลึกในพระมหากรุณาธิคุณพระมหากษัตริย์ไทย


วันจันทร์ที่ 18 เมษายน 2565
วธ. จัดพิธีบวงสรวงเทพยดา งาน “ใต้ร่มพระบารมี 240 ปี กรุงรัตนโกสินทร์” น้อมรำลึกในพระมหากรุณาธิคุณพระมหากษัตริย์ไทย
วธ. จัดพิธีบวงสรวงเทพยดา งาน “ใต้ร่มพระบารมี 240 ปี กรุงรัตนโกสินทร์” น้อมรำลึกในพระมหากรุณาธิคุณพระมหากษัตริย์ไทย
วธ. จัดพิธีบวงสรวงเทพยดา งาน “ใต้ร่มพระบารมี 240 ปี กรุงรัตนโกสินทร์”
น้อมรำลึกในพระมหากรุณาธิคุณพระมหากษัตริย์ไทย
วันที่ 18 เมษายน 2565 เวลา 08.19 น. นายอิทธิพล คุณปลื้ม รัฐมนตรีว่าการกระทรวงวัฒนธรรม  (รมว.วธ.) เป็นประธานในพิธีบวงสรวงเทพยดา เนื่องในงาน “ใต้ร่มพระบารมี 240 ปี กรุงรัตนโกสินทร์” ที่จะจัดขึ้นวันที่ 20-24 เมษายน 2565 ที่พิพิธภัณฑสถานแห่งชาติ พระนคร โรงละครแห่งชาติ และบริเวณพื้นที่รอบเกาะรัตนโกสินทร์ กรุงเทพฯ โดยมีพระมหาราชครูพิธีศรีวิสุทธิคุณ เป็นพราหมณ์ประกอบพิธีบวงสรวง นางยุพา ทวีวัฒนะกิจบวร ปลัดกระทรวงวัฒนธรรม นางยุถิกา อิศรางกูร ณ อยุธยา รองปลัดกระทรวงวัฒนธรรม นายกฤษฎา คงคะจันทร์ รองปลัดกระทรวงวัฒนธรรม นายเกรียงศักดิ์ บุญประสิทธิ์ อธิบดีกรมการศาสนา ผู้บริหาร ข้าราชการ เจ้าหน้าที่กระทรวงวัฒนธรรม และผู้แทนหน่วยงานที่เกี่ยวข้อง เข้าร่วมพิธี ณ ลานสังคีต พิพิธภัณฑสถานแห่งชาติ พระนคร
นายอิทธิพล กล่าวว่า รัฐบาล โดยกระทรวงวัฒนธรรม (วธ.) บูรณาการความร่วมมือกับหน่วยงานรัฐและเอกชน จัดงานเนื่องในโอกาสครบรอบปีการสถาปนากรุงรัตนโกสินทร์ เมื่อวันที่ 21 เมษายน 2325 ต่อเนื่องมา ตั้งแต่ปี 2557 โดยการจัดงานครั้งนี้ เพื่อน้อมรำลึกในพระมหากรุณาธิคุณและเทิดพระเกียรติพระบาทสมเด็จพระพุทธยอดฟ้าจุฬาโลกมหาราช ปฐมกษัตริย์แห่งราชวงศ์จักรี และพระมหากษัตริย์ในพระบรมราชจักรีวงศ์ทุกพระองค์ที่ทรงทำนุบำรุงบ้านเมืองให้มีความผาสุกและความเจริญในทุกๆด้าน สืบมาจนถึงปัจจุบันครบรอบ 240 ปีแห่งการสถาปนากรุงรัตนโกสินทร์ และส่งเสริมความรู้ ความเข้าใจเกี่ยวกับประวัติศาสตร์และวัฒนธรรม ก่อให้เกิดความรัก ความสามัคคี และความภาคภูมิใจในความเป็นไทยร่วมกัน รวมทั้งยังช่วยสนับสนุนสินค้าของชุมชนต่าง ๆ ในกรุงเทพฯ เพื่อสร้างงาน สร้างรายได้สู่ชุมชน เพื่อกระตุ้นเศรษฐกิจฐานรากและฟื้นฟูการท่องเที่ยวเชิงวัฒนธรรม
นายอิทธิพล กล่าวว่า งาน“ใต้ร่มพระบารมี 240 ปี กรุงรัตนโกสินทร์” จัดขึ้นระหว่างวันที่ 20-24 เมษายน 2565 มีพิธีบวงสรวงเทพยดา วันที่ 18 เมษายน 2565 พิธีเปิดงานในวันที่ 20 เมษายน 2565 ณ พิพิธภัณฑสถานแห่งชาติ พระนคร พิธีบำเพ็ญกุศลอุทิศถวายสมเด็จพระบูรพมหากษัตริยาธิราช และพิธีตักบาตรพระสงฆ์ 99 รูป วันที่ 21 เมษายน 2565 ณ พระอุโบสถ วัดพระเชตุพนวิมลมังคลาราม ภายในงานมีกิจกรรมใน 9 โซนในพื้นที่หลักและ 20 แหล่งเรียนรู้ทางวัฒนธรรม ประกอบด้วย 1) โซนย้อนวันวาน ยลงานวัง ณ พิพิธภัณฑสถานแห่งชาติ พระนครและโรงละครแห่งชาติ 2) โซนนั่งกินลม ชมมรดกวัฒนธรรม ณ สวนสันติชัยปราการ 3) โซนเรียนรู้ความรุ่งเรืองของแผ่นดิน ณ นิทรรศน์รัตนโกสินทร์ 4) โซนเยาวชนสรรค์สร้างงานศิลป์ ณ หอศิลป์ร่วมสมัยราชดำเนิน 5) โซนเที่ยวงานวัด ท่องวิถีถิ่นชุมชน ณ วัดประยุรวงศาวาสวรวิหาร 6) โซนชวนย้อนวันวาน ชมมหรสพสมโภช ณ โรงมหรสพหลวงศาลาเฉลิมกรุง 7) โซนเรืองโรจน์บารมีแห่งพระภูมินทร์ ณ วัดพระเชตุพนวิมลมังคลาราม 8) โซนปฐมบทแห่งแผ่นดินรัตนโกสินทร์ ณ ศาลหลักเมือง 9) โซนเที่ยวยล ชมวัง ไหว้พระ ขอพร วันที่ 20-24 เมษายน 2565 มีกิจกรรมไหว้พระเสริมสิริมงคล เยี่ยมยลชมงานใต้ร่มพระบารมี 240 ปี กรุงรัตนโกสินทร์ ณ พระบรมมหาราชวัง วัด พิพิธภัณฑ์และแหล่งเรียนรู้ทางวัฒนธรรมรอบเกาะรัตนโกสินทร์ 20 แห่ง โดยจะมีการจัดรถ ขสมก. รับ-ส่ง ตามจุดเยี่ยมชมต่างๆทั้ง 20 แห่ง บริการโดยไม่มีค่าใช้จ่าย
ในการนี้ ขอเชิญชวนประชาชนชาวไทยร่วมเฝ้ารับเสด็จ พระบาทสมเด็จพระเจ้าอยู่หัว และสมเด็จ
พระนางเจ้าฯ พระบรมราชินี เสด็จพระราชดำเนินไปทรงบำเพ็ญพระราชกุศล ถวายสมเด็จพระบูรพมหากษัตริยาธิราช และทรงสักการะพระบรมสารีริกธาตุ ณ พระบรมบรรพต (ภูเขาทอง) เนื่องในโอกาสที่กระทรวงวัฒนธรรมจัดงาน “ใต้ร่มพระบารมี 240 ปี กรุงรัตนโกสินทร์” ในวันศุกร์ที่ 22 เมษายน 2565 เวลา 17.00 น. ณ วัดสระเกศ เขตป้อมปราบศัตรูพ่าย กรุงเทพมหานคร

ที่มา : https://www.thaigov.go.th/news/contents/details/53689