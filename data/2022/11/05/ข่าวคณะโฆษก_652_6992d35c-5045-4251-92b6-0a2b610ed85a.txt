รัฐบาลไทย-ข่าวทำเนียบรัฐบาล-โฆษกรัฐบาล เผยนายกฯ เตือนประชาชนอย่าหลงเชื่อมิจฉาชีพทำเอกสารรับรองการได้รับวัคซีนโควิด-19 ปลอมผิดกฎหมาย พร้อมขอบคุณทุกคนที่ช่วยกันปฏิบัติตามมาตรการ


วันอังคารที่ 14 ธันวาคม 2564
พิมพ์
โฆษกรัฐบาล เผยนายกฯ เตือนประชาชนอย่าหลงเชื่อมิจฉาชีพทำเอกสารรับรองการได้รับวัคซีนโควิด-19 ปลอมผิดกฎหมาย พร้อมขอบคุณทุกคนที่ช่วยกันปฏิบัติตามมาตรการ
โฆษกรัฐบาล เผยนายกฯ เตือนประชาชนอย่าหลงเชื่อมิจฉาชีพทำเอกสารรับรองการได้รับวัคซีนโควิด-19 ปลอมผิดกฎหมาย กำชับ สธ. และ ตช. ตรวจสอบใกล้ชิดพร้อมขอบคุณทุกคนที่ช่วยกันปฏิบัติตามมาตรการด้านสาธารณสุขส่งผลให้ยอดผู้ติดเชื้อใหม่วันนี้อยู่ระดับเพียง 2,862 ราย
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่าพลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ฝากเตือนไปยังประชาชนให้ระมัดระวังกรณีที่มีมิจฉาชีพหลอกลวงทำเอกสารรับรองการได้รับวัคซีนโควิด-19 ปลอมให้โดยไม่ต้องฉีดวัคซีนจริงนั้น ขออย่าได้หลงเชื่อและเป็นการกระทำที่ผิดกฎหมาย ขณะนี้ นายกรัฐมนตรียังได้กำชับกระทรวงสาธารณสุขและสำนักงานตำรวจแห่งชาติ ตรวจสอบเว็บไซต์ เพจ รวมทั้ง SMS ต่าง ๆ เพื่อเร่งจับกุมนำมาดำเนินคดี เพราะเข้าข่ายหลอกลวงประชาชน ซึ่งหากประชาชนพบการกระทำผิดดังกล่าวขอให้ช่วยกันแจ้งมายังเจ้าหน้าที่กระทรวงสาธารณสุขและเจ้าตำรวจทราบเพื่อดำเนินการต่อไป
นายกรัฐมนตรียังย้ำว่า การได้รับการฉีดวัคซีนครบตามเกณฑ์ที่กำหนดจริงจะทำให้สามารถช่วยป้องกันการติดเชื้อโควิด-19 และลดอาการรุนแรงของโรคได้ด้วย
สำหรับสถานการณ์โควิด-19 วันนี้ (14 ธ.ค.64) ตัวเลขยอดผู้ติดเชื้อโควิด-19 รายใหม่ก็ลดลงมาอยู่ที่ 2,862 ราย หายป่วยกลับบ้านเพิ่มอีก 4,818 ราย กำลังรักษา 47,531 และเสียชีวิต 37 ราย ทั้งนี้ นายกรัฐมนตรีในฐานะ ผอ.ศบค. ขอบคุณประชาชนทุกคนรวมทั้งเจ้าหน้าที่ทุกฝ่ายที่เกี่ยวข้อง ตลอดจนภาคเอกชน และประชาสังคมต่าง ๆ ที่ช่วยกันปฏิบัติตามมาตรการด้านสาธารณสุขอย่างจริงจัง ทั้งมาตรการด้านสาธารณสุข Universal Prevention การป้องกันการติดเชื้อแบบครอบจักรวาลสำหรับประชาชน และการปฏิบัติตามมาตรการปลอดภัยสำหรับองค์กร หรือ Covid Free Setting กรณีเปิดสถานประกอบการ เพื่อให้ทุกภาคส่วน สามารถเดินหน้าจัดกิจกรรมในช่วงเทศกาลปีใหม่ได้ตามแผนที่วางไว้ ภายใต้มาตรการด้านสาธารณสุขที่กระทรวงสาธารณสุขกำหนด
...............

ที่มา : https://www.thaigov.go.th/news/contents/details/49418