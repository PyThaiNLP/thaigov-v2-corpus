รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ควงดีเอสไอ พบชุมนุมสหกรณ์ชาวสวนปาล์มน้ำมันกระบี่ ลั่นจะตามเอาสมบัติพี่น้องคืนมาขอทุกคนมั่นใจ


วันอาทิตย์ที่ 5 มิถุนายน 2565
พิมพ์
รัฐมนตรีว่าการกระทรวงยุติธรรม ควงดีเอสไอ พบชุมนุมสหกรณ์ชาวสวนปาล์มน้ำมันกระบี่ ลั่นจะตามเอาสมบัติพี่น้องคืนมาขอทุกคนมั่นใจ
รัฐมนตรีว่าการกระทรวงยุติธรรม ควงดีเอสไอ พบชุมนุมสหกรณ์ชาวสวนปาล์มน้ำมันกระบี่ ลั่นจะตามเอาสมบัติพี่น้องคืนมาขอทุกคนมั่นใจ หากทำไม่ได้คงต้องเลิกเล่นการเมือง เผยภายในเดือนนี้ฟ้องเอาผิดคนโกงได้
เมื่อวันที่ 4 มิ.ย. 2565 ที่องค์การบริหารส่วนจังหวัดกระบี่ นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย นายอนุวรรตน์ โหมดพริ้ง รองผู้ว่าราชการจังหวัดกระบี่ นายสหการณ์ เพ็ชรนรินทร์ รองปลัดกระทรวงยุติธรรม นายไตรยฤทธิ์ เตมหิวงศ์ อธิบดีกรมสอบสวนคดีพิเศษ นายนิพันธ์ ศิริธร  ส.ส.ตรัง นายนัทธี ถิ่นสาคู นายสุทา ประทีป ณ ถลาง ส.ส.ภูเก็ต พรรคพลังประชารัฐ นายประกอบ เผ่าพงศ์ รองอธิบดีกรมส่งเสริมสหกรณ์ เจ้าหน้าที่กรมการปกครอง และข้าราชการ พบปะสมาชิกชุมนุมสหกรณ์ชาวสวนปาล์มน้ำมันกระบี่ จำกัด  เพื่อพูดคุยกรณีการทุจริตและยักยอกทรัพย์ในชุมนุมสหกรณ์ฯ
นายสมชาย เทพจิต ประธานชุมนุมสหกรณ์ กล่าวว่า ตามที่นายสมศักดิ์ ได้สั่งการช่วยเหลือ ซึ่งทางดีเอสไอได้สืบสวนและเตรียมออกหมายจับ ขอให้ท่านเร่งดำเนินการเพื่อช่วยเหลือเยียวยาเกษตรกร ตนขอเป็นตัวแทนขอบคุณท่านและดีเอสไอ ที่ดำเนินการช่วยเหลือชาวบ้านที่เดือดร้อน
นายสมศักดิ์ กล่าวว่า ตนได้รับหนังสือจากตัวแทนของพวกท่านในเรื่องความชัดเจนของความเดือดร้อน ตั้งแต่เดือน พ.ย.2564 จากวันนั้นถึงวันนี้ผ่านมา 5-6 เดือน ได้นำเรื่องไปตรวจสอบ ตนมอบหมายให้ ดีเอสไอ ดำเนินการแก้ไขปัญหาความเดือดร้อน พบว่ากรรมการบางคนมีส่วนรับรู้เรื่องความเสียเปรียบในการซื้อขาย เพราะมีการใช้อำนาจหน้าที่ เข้าไปแสวงหาผลประโยชน์ และเอื้อให้กับญาติพี่น้อง ทำให้เกิดความเสียหายกับสมาชิกกว่า 2 หมื่นราย กระทบกับสหกรณ์ที่เป็นสมาชิกอีก 34 สหกรณ์ เป็นผู้รับเคราะห์ จากทุนหมุนเวียน 1 พันล้านบาท หลังเกิดปัญหาเหลือติดบัญชีแค่ 1 หมื่นบาท แต่ปัจจุบัน มีเงินหมุนเวียน 25 ล้านบาท แล้ว หากตนตามเรื่องนี้ไม่ได้คงต้องเลิกเล่นการเมืองแล้ว ยังไงต้องทำให้ได้ จึงพิจารณาตั้งเป็นคดีพิเศษ ซึ่งขณะนี้ได้ข้อมูลที่จะแจ้งผู้กระทำผิดได้ และจะทำให้เสร็จระดับหนึ่งในเดือนนี้ รวมถึง การจำหน่ายโรงงานของชุมนุมสหกรณ์ สาขาคลองท่อมในราคา 320 ล้านบาท เหมาะสมหรือไม่ จะมีข้อมูลให้ได้เห็นภายในปลายเดือนนี้
"ขอให้พี่น้องชาวชุมนุมสหกรณ์ ชาวสวนปาล์มน้ำมัน มั่นใจว่าปัญหาจะต้องได้รับการดูแลแก้ไข ด้วยความรวดเร็ว และเป็นธรรม รวมถึงจะไม่ทอดทิ้งปัญหาของชาวบ้านไว้ข้างหลังเป็นอันขาด ผมจะตามเอาสมบัติของพี่น้องคืนมาให้ได้เราจะเดินหน้าต่อไปโดยไม่เห็นแก่หน้าใครทั้งนั้น เราทำเพื่อประชาชน และจะเป็นบรรทัดฐานให้กรมส่งเสริมสหกรณ์นำไปใช้กับสหกรณ์ทั่วประเทศ ต้องขอบคุณทุกคนที่เชื่อมั่นในการทำงานของรัฐบาล เราทำเต็มที่ไม่ย่อหย่อน แต่บางเรื่องอาจจะยังพูดไม่ได้มากเพราะจะกระทบคดี ขอให้รอความชัดเจนอีกเล็กน้อย"นายสมศักดิ์ กล่าว

ที่มา : https://www.thaigov.go.th/news/contents/details/55387