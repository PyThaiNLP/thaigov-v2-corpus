รัฐบาลไทย-ข่าวทำเนียบรัฐบาล-“กรุงไทย-หัวเว่ย” จัด “Krungthai Hackathon” เฟ้นหาสุดยอดพนักงานสายพันธุ์ดิจิทัล มุ่งพัฒนานวัตกรรมสู่การพลิกโฉมธุรกิจการเงินแห่งอนาคต


วันจันทร์ที่ 29 พฤศจิกายน 2564
พิมพ์
“กรุงไทย-หัวเว่ย” จัด “Krungthai Hackathon” เฟ้นหาสุดยอดพนักงานสายพันธุ์ดิจิทัล มุ่งพัฒนานวัตกรรมสู่การพลิกโฉมธุรกิจการเงินแห่งอนาคต
“กรุงไทย-หัวเว่ย” จัดโครงการ “Krungthai Hackathon” เฟ้นหาสุดยอดพนักงานคนรุ่นใหม่สายพันธุ์ดิจิทัล มุ่งพัฒนานวัตกรรมให้ตอบโจทย์ลูกค้าทุกกลุ่ม นำไปสู่การพลิกโฉมธุรกิจการเงินแห่งอนาคต ประสบความสำเร็จพนักงานทั่วประเทศส่งตัวแทนเข้าร่วมแข่งขันอย่างเข้มข้น
“กรุงไทย-หัวเว่ย” จัดโครงการ “Krungthai Hackathon” เฟ้นหาสุดยอดพนักงานคนรุ่นใหม่สายพันธุ์ดิจิทัล มุ่งพัฒนานวัตกรรมให้ตอบโจทย์ลูกค้าทุกกลุ่ม นำไปสู่การพลิกโฉมธุรกิจการเงินแห่งอนาคต ประสบความสำเร็จพนักงานทั่วประเทศส่งตัวแทนเข้าร่วมแข่งขันอย่างเข้มข้น คัดผู้ชนะ 3 ทีมบินลัดฟ้าดูงานที่ Huawei’s Digital Innovation Future ประเทศจีน
นายผยง ศรีวณิช กรรมการผู้จัดการใหญ่ ธนาคารกรุงไทย เปิดเผยว่า  ธนาคารได้จัดโครงการ “Krungthai Hackathon#1” เพื่อรองรับโลกธุรกิจยุคใหม่ที่ขับเคลื่อนด้วยเทคโนโลยี โดยนำหลักสูตร Innovation and Business Boot Camp มาบูรณาการกับเครื่องมือ Design Thinking และ Hackathon เพื่อพัฒนาทักษะและเสริมศักยภาพองค์ความรู้ใหม่ให้กับพนักงาน (Upskill/Reskill)  โดยได้รับความร่วมมือจากบริษัทเทคโนโลยีชั้นนำของโลก บริษัท หัวเว่ย เทคโนโลยี่ (ประเทศไทย) จำกัด นำระบบ Huawei cloud มาจัดกิจกรรมเวิร์กชอป เพื่อให้พนักงานสร้างสรรค์พัฒนาและต่อยอดนวัตกรรมให้ตอบโจทย์ความต้องการของลูกค้าทุกกลุ่ม และนำไปสู่การพลิกโฉมธุรกิจการเงินแห่งอนาคต
ดร.ชวพล จริยาวิโรจน์ กรรมการผู้จัดการ บริษัท หัวเว่ย เทคโนโลยี่ (ประเทศไทย) จำกัด ได้กล่าวว่า หัวเว่ย ประเทศไทย รู้สึกเป็นเกียรติอย่างยิ่งที่ได้มีส่วนร่วมในการสนับสนุนโครงการ Krungthai Hackathon ซึ่งตลอดระยะเวลากว่า 22 ปี ที่ หัวเว่ยดำเนินธุรกิจในไทย เรามุ่งมั่นสนับสนุนการพัฒนาทักษะด้านดิจิทัลให้กับบุคลากรและบ่มเพาะอีโคซิสเต็มในประเทศไทย ส่งเสริมศักยภาพของประเทศไทยในการเป็นดิจิทัลฮับของภูมิภาคเอเชียแปซิฟิก สอดคล้องกับพันธกิจของหัวเว่ยที่ต้องการเติบโตไปพร้อมกับประเทศไทย
โครงการ Krungthai Hackathon  เป็นส่วนหนึ่งของโครงการ “กรุงไทยคุณธรรม” ซึ่งเป็นยุทธศาสตร์สำคัญในการนำไปสู่การขับเคลื่อนองค์กรแห่งนวัตกรรมและคุณธรรมที่ยั่งยืน โดยเปิดโอกาสให้พนักงานนำเสนอแนวคิดใหม่ๆ ที่จะนำมาใช้แก้ปัญหาการทำงานของธนาคาร รวมทั้งคิดค้นหรือต่อยอดผลิตภัณฑ์และบริการที่สามารถตอบโจทย์ความต้องการและแก้ Pain Point ของลูกค้า ซึ่งธนาคารได้เชิญผู้เชี่ยวชาญและมีประสบการณ์ด้าน Design Thinking ในวงการ Start-up เป็นที่ปรึกษา อาทิ นายอริยะ พนมยงค์ ประธานเจ้าหน้าที่บริหารและผู้ก่อตั้ง บริษัท ทรานส์ฟอร์เมชั่นนอล จำกัดและอดีตกรรมการผู้จัดการ ไลน์ ประเทศไทย นายทิวา ยอร์ค นักลงทุนอิสระและอดีตประธานเจ้าหน้าที่บริหาร Kaidee.com นายภาวุธ พงษ์วิทยภานุ นักลงทุนอิสระ และกรรมการผู้จัดการและผู้ก่อตั้งเว็บไซต์ บริษัท TARAD.com นายณัฐวุฒิ พึงเจริญพงศ์ ประธานเจ้าหน้าที่บริหาร และผู้ก่อตั้ง Ookbee และนายไผท ผดุงถิ่น กรรมการผู้บริหารบริษัทบิลค์เอเชีย จำกัดและอดีตประธานสมาคมไทยแลนด์เทคสตาร์ทอัพ
ทั้งนี้ พนักงานให้ความสนใจส่งทีมเข้าร่วมแข่งขันทั้งหมด 66 ทีม ขับเคี่ยวกันอย่างเข้มข้นคัดเหลือ 37 ทีม เพิ่มเติมความรู้และติดอาวุธทางปัญญาผ่านระบบออนไลน์กับกูรู  Start-up เพื่อเตรียมพร้อมสู่ Hackathon Day คัดเลือกเหลือ 12 ทีมสุดท้าย เข้าอบรม Boot Camp ติวเข้มเพื่อปรับปรุงและพัฒนานวัตกรรมให้ใช้ได้จริงและตอบโจทย์ลูกค้ามากที่สุด จนเข้าสู่ Demo Day นำเสนอผลงานกับคณะกรรมการผู้ทรงคุณวุฒิ
จากการแข่งขันกว่า 11 เดือน โครงการ Krungthai Hackathon ได้คัดเลือก 3 ทีมสุดท้ายสุดยอดพนักงานสายพันธุ์ดิจิทัล รับรางวัลตั๋วเครื่องบินไป-กลับ เพื่อศึกษาดูงานที่ Huawei’s Digital Innovation Future  เมืองเสินเจิ้น และเมืองตงกวน สาธารณรัฐประชาชนจีน รวมทั้ง HUAWEI MatePad, HUAWEI WATCH FIT และถ้วยรางวัล รวมมูลค่า 1 ล้านบาท โดยทั้ง 3 ทีมจะสร้างสรรค์นวัตกรรมที่คิดค้นให้เกิดขึ้นจริง เพื่อต่อยอดการดำเนินธุรกิจของธนาคารให้เติบโตอย่างยั่งยืนในอนาคต

ที่มา : https://www.thaigov.go.th/news/contents/details/48845