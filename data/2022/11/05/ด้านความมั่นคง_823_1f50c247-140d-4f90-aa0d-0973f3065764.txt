รัฐบาลไทย-ข่าวทำเนียบรัฐบาล-กรมการจัดหางาน ชะลอจัดส่งแรงงานไทยไปรัสเซีย หวั่นได้รับอันตราย


วันพฤหัสบดีที่ 10 มีนาคม 2565
พิมพ์
กรมการจัดหางาน ชะลอจัดส่งแรงงานไทยไปรัสเซีย หวั่นได้รับอันตราย
อธิบดีกรมการจัดหางาน ชะลอการจัดส่งแรงงานไทยไปรัสเซียจนกว่าสถานการณ์ความตึงเครียดระหว่างยูเครนและรัสเซียจะคลี่คลาย
นายไพโรจน์ โชติกเสถียร อธิบดีกรมการจัดหางาน เผย เนื่องจากสถานการณ์ความตึงเครียดระหว่างยูเครนและรัสเซียยังคงมีความรุนแรงอย่างต่อเนื่อง และได้มีการประกาศปิดน่านฟ้ารัสเซีย โดยห้ามสายการบินต่างชาติจากสหภาพยุโรป (European Union: EU) และพันธมิตรที่ประกาศคว่ำบาตรรัสเซียบินผ่าน ส่งผลให้สายการบินพันธมิตรตะวันตกมีความจำเป็นต้องเปลี่ยนแปลงเส้นทางการบินมายังเอเชียใหม่ทั้งหมด ทำให้ต้องเพิ่มทั้งเวลาเดินทาง เพิ่มค่าโดยสาร เพิ่มเชื้อเพลิง เพิ่มจุดพักเครื่อง รวมถึงต้องปรับตารางการบิน หากมีแรงงานไทยเดินทางเข้าไปทำงานในรัสเซียขณะนี้ อาจได้รับอันตรายจากสถานการณ์ดังกล่าว รวมทั้งมีค่าใช้จ่ายที่เพิ่มขึ้น จึงให้ชะลอการจัดส่งแรงงานไทยไปทำงานในสหพันธรัฐรัสเซียทุกประเภทการเดินทางจนกว่าสถานการณ์จะคลี่คลาย
“ท่านรัฐมนตรีสุชาติ ห่วงใยและให้ความสำคัญกับการส่งเสริมแรงงานไทยไปทำงานต่างประเทศ เพราะนอกจากจะเป็นการสร้างรายได้เลี้ยงดูตนเองและครอบครัว ยังเป็นการพัฒนาต่อยอดทักษะเพื่อนำกลับมาพัฒนาประเทศต่อไป ซึ่งแรงงานไทยในต่างประเทศถือเป็นอีกหนึ่งปัจจัยสำคัญในการขับเคลื่อนเศรษฐกิจ เพราะเป็นการนำรายได้เข้ามาในประเทศ อย่างไรก็ตาม ความปลอดภัยของแรงงานไทยที่ไปทำงานต่างประเทศเป็นสิ่งที่สำคัญที่สุด โดยเฉพาะท่ามกลางสถานการณ์ความตึงเครียดระหว่างยูเครนและรัสเซีย การเดินทางเข้าไปทำงานในรัสเซียในช่วงนี้อาจได้รับอันตราย จึงชะลอการจัดส่งแรงงานไทยไปก่อน จนกว่าเหตุการณ์จะคลี่คลาย” อธิบดีกรมการจัดหางาน กล่าว
นายไพโรจน์ฯ แจ้งว่า ขณะนี้คาดว่ามีแรงงานไทยยังทำงานอยู่ในประเทศสหพันธรัฐรัสเซียโดยการเดินทางด้วยตนเอง จำนวน 387 คน นายจ้างพาไปทำงาน จำนวน 2 คน และ Re-entry จำนวน 52 คน รวม 441 คน โดยอยู่ในเมืองต่างๆ ได้แก่ Moscow, Belgorod, Petrogradsky District, Bryansk, Krasnoselsky District, Murmansk Oblast, Novosibirsk Oblast, Svobodniy, Tomsk Oblast และเมืองอื่นๆ โดยเป็นแรงงานที่สมัครสมาชิกกองทุนเพื่อช่วยเหลือคนหางานไปทำงานในต่างประเทศ จำนวน 406 คน กรณีที่แรงงานเป็นสมาชิกกองทุนฯหากประสบอันตราย ประสบปัญหาจากภัยสงคราม โรคระบาด หรือประสบปัญหาต่างๆ ในต่างประเทศ จะได้รับการเยียวยาและสิทธิประโยชน์จากกองทุนฯ ด้วย
สำหรับผู้ที่สนใจจะไปทำงานต่างประเทศ สามารถติดตามข่าวสารการประกาศรับสมัครได้ที่เว็บไซต์กองบริหารแรงงานไทยไปต่างประเทศ www.doe.go.th/overseas หรือติดต่อสำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 - 10 หรือสอบถามสายด่วนกระทรวงแรงงาน โทร.1506 กด 2 กรมการจัดหางาน หรือสายด่วนกรมการจัดหางาน โทร.1694

ที่มา : https://www.thaigov.go.th/news/contents/details/52410