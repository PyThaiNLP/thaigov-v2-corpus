รัฐบาลไทย-ข่าวทำเนียบรัฐบาล-ก.อุตฯ เข้มมาตรฐาน “หน้ากากอนามัยใช้ครั้งเดียว” อิงตามมาตรฐานสากล ให้สอดคล้องตามสินค้าที่จำหน่ายในท้องตลาด อิงตามมาตรฐานสากล


วันเสาร์ที่ 19 มีนาคม 2565
พิมพ์
ก.อุตฯ เข้มมาตรฐาน “หน้ากากอนามัยใช้ครั้งเดียว” อิงตามมาตรฐานสากล ให้สอดคล้องตามสินค้าที่จำหน่ายในท้องตลาด อิงตามมาตรฐานสากล
ก.อุตฯ เข้มมาตรฐาน “หน้ากากอนามัยใช้ครั้งเดียว” อิงตามมาตรฐานสากล ให้สอดคล้องตามสินค้าที่จำหน่ายในท้องตลาด อิงตามมาตรฐานสากล
ก.อุตฯ เข้มมาตรฐาน “หน้ากากอนามัยใช้ครั้งเดียว” อิงตามมาตรฐานสากล ให้สอดคล้องตามสินค้าที่จำหน่ายในท้องตลาด อิงตามมาตรฐานสากล
สมอ. เข้มมาตรฐานหน้ากากอนามัยใช้ครั้งเดียว ให้สอดคล้องตามสินค้าที่จำหน่ายในท้องตลาด เพิ่มความเข้มข้นในการป้องกันการแพร่กระจายของเชื้อโรคมากยิ่งขึ้น โดยอ้างอิงตามมาตรฐานสากล เพื่อส่งเสริมการค้าระหว่างประเทศ
นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม เปิดเผยว่า ตนได้กำชับให้สำนักงานมาตรฐานผลิตภัณฑ์อุตสาหกรรม (สมอ.) เร่งออกมาตรฐานหน้ากากอนามัย รวมทั้งอุปกรณ์ป้องกันอื่น ๆ อย่างต่อเนื่อง หากมาตรฐานฉบับใดไม่ทันสมัยก็ให้ทบทวนแก้ไขปรับปรุง เพื่อเป็นแนวทางให้ผู้ผลิตผลิตสินค้าให้มีคุณภาพเป็นไปตามมาตรฐาน มีความปลอดภัยต่อการนำไปใช้ และลดความเสี่ยงต่อการแพร่กระจายของเชื้อโรค โดยให้ครอบคลุมการใช้งานทุกประเภท ทั้งเพื่อป้องกันฝุ่น pm 2.5 ป้องกันโรคติดต่ออื่น ๆ ที่เกี่ยวกับระบบทางเดินหายใจ รวมถึงป้องกันการแพร่กระจายของเชื้อโรคไปสู่ผู้อื่น โดยเฉพาะโรคโควิด-19 ที่มีจำนวนผู้ติดเชื้อเพิ่มสูงขึ้นอย่างต่อเนื่องทุกวัน หน้ากากอนามัยจึงเป็นสิ่งจำเป็นสำหรับประชาชนที่ต้องใส่เมื่อออกนอกเคหะสถาน ทำให้ปริมาณความต้องการใช้หน้ากากอนามัยเพิ่มสูงขึ้นตามไปด้วย
ดร.จุลพงษ์ ทวีศรี รองปลัดกระทรวงอุตสาหกรรม ในฐานะประธานคณะกรรมการมาตรฐานผลิตภัณฑ์อุตสาหกรรม (กมอ.) เปิดเผยว่า เมื่อวันที่ 15 มีนาคม 2565 ที่ผ่านมา กมอ. ได้มีมติเห็นชอบมาตรฐานหน้ากากอนามัยใช้ครั้งเดียว มอก.2424-25xx ที่ สมอ. ได้แก้ไขใหม่ จากมาตรฐานเดิม มอก.2424-2562 เพื่อให้สอดคล้องกับสินค้าที่วางจำหน่ายอยู่ในท้องตลาด ที่มีหลากหลายรูปแบบ และหลากหลายประเภท รวมทั้งสอดคล้องกับมาตรฐานต่างประเทศ เพื่อไม่ให้เป็นอุปสรรคทางการค้าการส่งออกของผู้ประกอบการไทยในอนาคต โดยเร่งรัดให้ สมอ. ดำเนินการประกาศเป็นสินค้าควบคุมในคราวเดียวกัน ซึ่งคาดว่าจะประกาศใช้ภายในปีนี้ นอกจากนี้ กมอ. ยังได้เห็นชอบมาตรฐานอื่น ๆ อีกรวม 49 มาตรฐาน เช่น มาตรฐานมือจับประตูและราวจับสำหรับผู้สูงอายุและผู้พิการ เครื่องชั่งและบรรจุข้าวสาร เครื่องเรียงขวดพลาสติก ดวงโดมไฟฟ้า สายไฟฟ้าสำหรับอัดประจุยานยนต์ไฟฟ้า น้ำตาลทราย และแป้งมันสำปะหลัง เป็นต้น
ด้าน นายบรรจง สุกรีฑา เลขาธิการสำนักงานมาตรฐานผลิตภัณฑ์อุตสาหกรรม (สมอ.) กล่าวเพิ่มเติมว่า มาตรฐานฉบับเดิม มอก.2424-2562 ครอบคลุมเฉพาะหน้ากากอนามัยใช้ครั้งเดียวที่ใช้ป้องกันอนุภาค เพื่อลดการแพร่กระจายของเชื้อโรคจากบุคคลหนึ่งไปสู่บุคคลหนึ่ง ได้แก้ไขเป็น มาตรฐานหน้ากากอนามัยใช้ครั้งเดียว มอก.2424-25xx โดยมีสาระสำคัญของการแก้ไข เพื่อให้สอดคล้องกับสินค้าที่มีจำหน่ายอยู่ในท้องตลาด ที่มีหลากหลายรูปแบบ ทั้งแบบจีบ แบบถุงหรือแบบปากเป็ด และแบบถ้วย โดยเพิ่มความเข้มข้นรายการทดสอบประสิทธิภาพการหายใจมากขึ้น และมีการแบ่งประเภทและระดับการป้องกันใหม่ตามวัตถุประสงค์การใช้งาน ซึ่งมาตรฐานฉบับเดิม แบ่งระดับการป้องกันออกเป็น 3 ระดับ ได้แก่ ระดับที่ 1 ใช้งานทั่วไป ระดับที่ 2 ใช้งานด้านการแพทย์ทั่วไป และระดับที่ 3 ใช้งานทางการแพทย์ในทางศัลยกรรม ไม่มีการแบ่งประเภทการใช้งาน แต่มาตรฐานฉบับใหม่นี้แก้ไขโดยอ้างอิงตามมาตรฐานของสหรัฐอเมริกา (ASTM F 2100-21) แบ่งประเภทการใช้งานออกเป็น 2 ประเภท ได้แก่ ประเภทใช้ทั่วไป และประเภทใช้ทางการแพทย์ ซึ่งแบ่งตามระดับการป้องกันเป็น 3 ระดับ ได้แก่ ระดับที่ 1 ใช้งานทางการแพทย์ทั่วไป ระดับที่ 2 ใช้งานทางการแพทย์ในหน่วยฉุกเฉิน และระดับที่ 3 ใช้งานด้านการแพทย์ในทางศัลยกรรม โดยเฉพาะหน้ากากอนามัยด้านการแพทย์ในทางศัลยกรรมจะเพิ่มการทดสอบความเป็นพิษต่อเซลล์เนื้อเยื้อเพาะเลี้ยง เนื่องจากเป็นหน้ากากที่แพทย์ต้องใช้ในห้องผ่าตัด จึงจำเป็นต้องปลอดภัยขั้นสูงสุด เพื่อไม่ให้เกิดอันตรายต่อคนไข้ในห้องผ่าตัดกรณีที่มีชิ้นส่วนหรือขุยของหน้ากากปนเปื้อนออกมา ปัจจุบันมีผู้ประกอบการที่ได้รับใบอนุญาตแสดงเครื่องหมายมาตรฐานจาก สมอ. จำนวน 14 ราย ซึ่งเป็นการยื่นขอมาตรฐานด้วยความสมัครใจ แต่เมื่อ สมอ.ประกาศเป็นสินค้าควบคุมแล้ว ผู้ประกอบการทุกรายจะต้องปฏิบัติตามมาตรฐานทั้งทำและนำเข้า และจะต้องได้รับอนุญาตจาก สมอ. ก่อนดำเนินการ โดยสินค้าทุกชิ้นจะต้องแสดงเครื่องหมายมาตรฐานบังคับ รวมถึงผู้จำหน่ายจะต้องขายสินค้าที่ได้มาตรฐานเท่านั้น หากฝ่าฝืนจะมีโทษตามกฎหมาย ผู้ทำหรือนำเข้าโดยไม่ได้รับอนุญาต มีโทษจำคุกไม่เกิน 2 ปี ปรับไม่เกิน 2 ล้านบาท หรือทั้งจำทั้งปรับ จำหน่ายสินค้าโดยไม่ได้รับอนุญาต มีโทษจำคุกไม่เกิน 6 เดือน ปรับไม่เกิน 5 แสนบาท หรือทั้งจำทั้งปรับ และแสดงเครื่องหมายมาตรฐานโดยไม่ได้รับอนุญาต มีโทษจำคุกไม่เกิน 1 ปี ปรับไม่เกิน 1 ล้านบาท หรือทั้งจำทั้งปรับ เลขาธิการ สมอ. กล่าวทิ้งท้าย
18 มีนาคม 2565

ที่มา : https://www.thaigov.go.th/news/contents/details/52727