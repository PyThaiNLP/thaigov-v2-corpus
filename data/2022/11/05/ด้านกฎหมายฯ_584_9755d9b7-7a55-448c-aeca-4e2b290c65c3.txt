รัฐบาลไทย-ข่าวทำเนียบรัฐบาล-รัฐมนตรีว่าการกระทรงงยุติธรรม บินด่วนแก้หนี้สกลนคร สาวร่วมไกล่เกลี่ยหนี้ กยศ. ถูกฟ้องศาล คนค้ำเฮได้ที่นาคืน ครูบำนาญปลื้ม ได้ชะลอยึดทรัพย์-ขายทอดตลาด ปรับโครงสร้างหนี้


วันพุธที่ 6 กรกฎาคม 2565
พิมพ์
รัฐมนตรีว่าการกระทรงงยุติธรรม บินด่วนแก้หนี้สกลนคร สาวร่วมไกล่เกลี่ยหนี้ กยศ. ถูกฟ้องศาล คนค้ำเฮได้ที่นาคืน ครูบำนาญปลื้ม ได้ชะลอยึดทรัพย์-ขายทอดตลาด ปรับโครงสร้างหนี้
รัฐมนตรีว่าการกระทรงงยุติธรรม บินด่วนแก้หนี้สกลนคร สาวร่วมไกล่เกลี่ยหนี้ กยศ. ถูกฟ้องศาล คนค้ำเฮได้ที่นาคืน ครูบำนาญปลื้ม ได้ชะลอยึดทรัพย์-ขายทอดตลาด ปรับโครงสร้างหนี้ ธ.ออมสินเหลือส่งงวดละ 5,500 บาท
เมื่อวันที่ 6 กรกฎาคม 2565 เวลา 10.00 น. ที่โรงแรมพีชี แกรนด์พาเลช สกลนคร อ.เมือง จ.สกลนคร มีการจัดงานมหกรรมไกล่เกลี่ยหนี้สินครัวเรือน ครั้งที่ 40 และยุติธรรมพบประชาชน จ.สกลนคร โดยมี นายสมศักดิ์ เทพสุทิน รมว.ยุติธรรม เป็นประธานเปิดงาน พร้อมด้วย นายชูศักดิ์ รู้ยิ่ง รองผู้ว่าราชการจังหวัดสกลนคร น.ส.ณัฐธ์ภัสส์ ยงใจยุทธ ผู้ช่วย รมว.ยุติธรรม นายวัลลภ นาคบัว รองปลัดกระทรวงยุติธรรม นางสาวเอมอร เสียงใหญ่ ผู้ตรวจราชการกระทรวงยุติธรรม นายเกิดโชค เกษมวงศ์จิตร รองอธิบดีกรมคุ้มครองสิทธิและเสรีภาพ นายเสกสรร สุขแสง รองอธิบดีกรมบังคับคดี นางธารินี แสงสว่าง รองอธิบดีกรมคุมประพฤติ พันตำรวจโท พเยาว์ ทองเสน รองอธิบดีกรมสอบสวนคดีพิเศษ นางอัญชลี ภูริวิทย์วัฒนา รองผู้จัดการกองทุนเงินให้กู้ยืมเพื่อการศึกษา ข้าราชการ เจ้าหน้าที่กระทรวงยุติธรรม และประชาชนร่วมงานจำนวนมากจนแน่นงาน โดยก่อนเข้างานมีการคัดกรองโควิด-19 อย่างเข้มงวด
นายสมศักดิ์ กล่าวว่า รัฐบาลเน้นการแก้ปัญหาปากท้องของประชาชน ให้ความช่วยเหลือประชาชนในทุกพื้นที่ โดย จ.สกลนครมีเป้าหมายประชาชนที่เข้าร่วมงานครั้งนี้ 10,993 ราย ทุนทรัพย์ทั้งสิ้น 560,150,480.88 บาท โดยงานมหกรรมไกล่เกลี่ยหนี้สินครัวเรือน 39 ครั้งที่ผ่านมา มีลูกหนี้ขอไกล่เกลี่ย 30,708 ราย ไกล่เกลี่ยสำเร็จ 28,314 ราย สามารถลดค่าใช้จ่ายประชาชน จำนวน 2,382,888,328.98 บาท หากใครไม่มาวันนี้ถือว่าน่าเสียดายอย่างยิ่ง เพราะในงานมีโปรโมชั่นพิเศษมากมาย ทั้งการลดเงินต้น ลดดอกเบี้ยและเบี้ยปรับ ซึ่งหากใครมาไม่ได้ กระทรวงยุติธรรมก็ยังมี ศูนย์ไกล่เกลี่ยก่อนฟ้องทั่วประเทศ 934 แห่ง ผู้ไกล่เกลี่ยก่อนฟ้อง 3,278 คน และสำนักงานบังคับคดี 117 แห่งทั่วประเทศที่จะสามารถช่วยเหลือได้
"ผมอยากฝากประชาสัมพันธ์งานต่างๆ ของกระทรวงยุติธรรม เรามีกองทุนยุติธรรม ที่จะช่วยอำนวยความสะดวกทางด้านคดีความ มีการจัดหาทนายและให้คำปรึกษาฟรีแก่ประชาชน และยังมีเงินเยียวยาผู้เสียหายจากคดีอาญาที่มีงบประมาณ 400 ล้านบาท ผมอยากให้ประชาชนทุกท่านที่เดือดร้อนมาใช้สิทธิตรงนี้ นอกจากนี้เรื่องของปัญหายาเสพติด ผมอยากให้ทุกท่านช่วยกันแจ้งเบาะแสเพราะเรามีเงินรางวัลในส่วนนี้มากถึง 500 ล้านบาท ผมเชื่อว่าหากเราดำเนินการและเข้าใจประมวลกฎหมายยาเสพติดฉบับใหม่ ที่เน้นการยึดทรัพย์ตัดวงจรเครือข่ายคนค้าอีก 2-3 ปี ยาเสพติดจะลดน้อยถอยลงไปอย่างมาก ขอให้ทุกท่านมาช่วยกันเพื่อลูกหลานของเรา ซึ่งผมต้องขอโทษที่ไม่มีเวลารับฟังพี่น้องประชาชนมากนัก เพราะต้องไปทำหน้าที่ ส.ส.ในรัฐสภา " นายสมศักดิ์ กล่าว
จากนั้นนายสมศักดิ์ ได้มอบเงินเยียวยาผู้เสียหายจากคดีอาญา มอบป้ายศูนย์ไกล่เกลี่ยข้อพิพาทภาคประชาชน และร่วมการไกล่เกลี่ยด้วยตนเอง โดยรายแรกเป็นหญิงสาวอาชีพรับจ้างทั่วไป มีหนี้หลังคำพิพากษา กับ กยศ. กู้เงินมา 50,140 บาท ผ่อนส่งมาแล้ว 11 ปี ส่งบ้างไม่ส่งบ้าง ทำให้มีดอกเบี้ยและเบี้ยปรับรวมเป็นเงิน 75,838 บาท และมีการยึดทรัพย์ที่นาของผู้ค้ำประกัน โดยผลไกล่เกลี่ยให้ผ่อน 12 งวด งวดละ 6,700 บาท และงดการยึดทรัพย์ผู้ค้ำประกัน รายต่อมา เป็นข้าราชการครูบำนาญ กู้เงินจากธนาคารออมสิน มี 3 สัญญา ทั้งกู้เงินสวัสดิการ ธนาคารประชาชน และสก.สค. รวมเป็นเงิน 1,323,441 บาท ถูกอายัดเงินปันผล และถูกยึดทรัพย์สิน โดยผลการเจรจาได้ปรับโครงสร้างหนี้ และปรับการผ่อนชำระจากเดิมที่ให้ส่งเดือนละ 11,500 บาท เหลือส่งเดือนละ 5,500 บาท ชะลอการบังคับคดีและการขายทอดตลาด และหากส่งปกติภายในปีจะถอนอายัดเงินปันผลสวัสดิการ

ที่มา : https://www.thaigov.go.th/news/contents/details/56612