รัฐบาลไทย-ข่าวทำเนียบรัฐบาล-รัฐมนตรีว่าการกระทรวงเกษตรและสหกรณ์ เยี่ยมชมการดำเนินงานโครงการภายใต้แผนฟื้นฟูเศรษฐกิจและสังคมที่ได้รับผลกระทบจากการระบาดของโรคโควิด-19 ในพื้นที่จังหวัดพังงา


วันจันทร์ที่ 15 พฤศจิกายน 2564
รัฐมนตรีว่าการกระทรวงเกษตรและสหกรณ์ เยี่ยมชมการดำเนินงานโครงการภายใต้แผนฟื้นฟูเศรษฐกิจและสังคมที่ได้รับผลกระทบจากการระบาดของโรคโควิด-19 ในพื้นที่จังหวัดพังงา
รัฐมนตรีว่าการกระทรวงเกษตรและสหกรณ์ เยี่ยมชมการดำเนินงานโครงการภายใต้แผนฟื้นฟูเศรษฐกิจและสังคมที่ได้รับผลกระทบจากการระบาดของโรคโควิด-19 ในพื้นที่จังหวัดพังงา พร้อมขับเคลื่อนโครงการของกระทรวงเกษตรฯ เพื่อช่วยเหลือเกษตรกร
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เปิดเผยภายหลังติดตามผลการดำเนินโครงการพัฒนาธุรกิจบริการดินและปุ๋ยเพื่อชุมนุม (One/Stop Service) และโครงการยกระดับแปลงใหญ่ จังหวัดพังงา พร้อมรับฟังปัญหาจากประชาชนและเกษตรกรในพื้นที่ ณ ที่ทำการกลุ่มเกษตรกรทำสวนโคกกลอย ต.โคกกลอย อ.ตะกั่วทุ่ง จ.พังงา ว่า โครงการพัฒนาธุรกิจบริการดินและปุ๋ยเพื่อชุมนุม (One/Stop Service) เป็นโครงการภายใต้แผนฟื้นฟูเศรษฐกิจและสังคมที่ได้รับผลกระทบจากการระบาดของโรคติดเชื้อไวรัสโคโรนา 2019 (โควิด-19) เป็นโครงการที่มีวัตถุประสงค์เพื่อให้เกษตรกรที่ได้รับผลกระทบจากการระบาดของโรคโควิด-19 สามารถเพิ่มประสิทธิภาพและลดต้นทุนการผลิต ด้วยการประยุกต์ใช้เทคโนโลยีและนวัตกรรมในการวิเคราะห์ดิน และใช้ปุ๋ยตามค่าวิเคราะห์ดิน โดยกรมส่งเสริมการเกษตรได้พัฒนาศูนย์จัดการดินปุ๋ยชุมชน (ศดปช.) ที่มีศักยภาพให้สามารถดำเนินธุรกิจในการจัดหาปุ๋ยที่มีคุณภาพ และผสมปุ๋ยจำหน่ายให้เกษตรกรสมาชิก เกษตรกรแปลงใหญ่ และผู้สนใจทั่วไปในชุมชน ซึ่งสามารถต่อยอดในเชิงธุรกิจ และเป็นการช่วยสร้างความเข้มแข็งและพึ่งพาตนเองให้แก่เกษตรกรได้เป็นอย่างดี
ทั้งนี้ จังหวัดพังงาได้ดำเนินงานโครงการพัฒนาธุรกิจบริการดินและปุ๋ยเพื่อชุมชน (One Stop Service) โดยมีเป้าหมายเกษตรกร 1,088 ราย ใน ศดปช. 4 อำเภอ คือ อำเภอทับปุด อำเภอเมืองพังงา อำเภอเกาะยาว และอำเภอตะกั่วป่า โดยมีการจัดฝึกอบรมเชิงปฏิบัติการทางเทคนิคและการบริหารธุรกิจให้แก่สมาชิก ศดปช. จัดเวทีเชื่อมโยงเครือข่าย ศดปช. กับ ศพก. และแปลงใหญ่ สนับสนุน Soil test kit ในการให้บริการตรวจวิเคราะห์ดิน สนับสนุนแม่ปุ๋ย 3 ชนิด คือ สูตร 46-0-0 สูตร 18-46-0 และสูตร 0-0-60 รวมถึงสนับสนุนเครื่องผสมปุ๋ยเคมี ซึ่งผลสำเร็จจากโครงการฯ ในปี 2564 คือ เกษตรกรสามารถเพิ่มประสิทธิภาพและลดต้นทุนการผลิตเฉลี่ย ร้อยละ 20 ด้านการใช้ปุ๋ย เกษตรกรมีองค์ความรู้ด้านการใช้ปุ๋ย ประยุกต์ใช้เทคโนโลยีและนวัตกรรมการตรวจวิเคราะห์ดิน และการผสมปุ๋ยใช้เอง ศดปช. มีศักยภาพในการจัดหาปุ๋ยที่มีคุณภาพให้ชุมชน สร้างความเข้มแข็งและพึ่งพาตนเองให้แก่เกษตรกร รวมถึงสร้างงานสร้างรายได้ให้กับสมาชิก ศดปช. และคนในชุมชนอีกด้วย และในปี 2565 จะขยายผลในพื้นที่เป้าหมายอีก 2 แห่ง คือ ศูนย์จัดการดินปุ๋ยชุมชนตำบลโคกกลอย อำเภอตะกั่วทุ่ง จังหวัดพังงา และศูนย์จัดการดินปุ๋ยชุมชนอำเภอคุระบุรี ตำบลแม่นางขาว อำเภอคุระบุรี จังหวัดพังงา
ด้านโครงการยกระดับแปลงใหญ่ด้วยเกษตรสมัยใหม่และเชื่อมโยงตลาด เป็นการเพิ่มศักยภาพของระบบส่งเสริมเกษตรแบบแปลงใหญ่ มีการนำหลักวิชาการเกษตรสมัยใหม่มาปรับใช้ร่วมกับการทำการเชื่อมโยงตลาดสินค้า ตามนโยบายตลาดนำการผลิต ก่อให้เกิดความร่วมมือในการผลิต โดยเกษตรกรหรือองค์กรเกษตรกรในพื้นที่ที่มีการทำกิจกรรมด้านการเกษตรที่ใกล้เคียงกัน หรือมีพื้นที่ติดต่อกัน ซึ่งเกษตรกรเป็นศูนย์กลางในการดำเนินงาน เน้นผลักดันให้มีการรวมกลุ่มในการผลิต เพื่อร่วมกันจัดหาปัจจัยการผลิตที่มีคุณภาพดี ราคาถูกและการประยุกต์ใช้เทคโนโลยีการเกษตรที่เหมาะสม เช่น เครื่องจักรกลการเกษตร (Motor Pool) เพื่อลดต้นทุน เพิ่มประสิทธิภาพการผลิตสินค้าเกษตร ตลอดจนการจัดการร่วมกันด้านการตลาด ช่วยพัฒนาเกษตรกรให้มีคุณภาพชีวิตดีขึ้น ซึ่งเป็นการพัฒนาเชิงพื้นที่ตามศักยภาพสู่การพัฒนาคุณภาพสินค้าเกษตรตามความต้องการตลาด ด้วยการบูรณาการทุกภาคส่วน และทำให้มีขนาดเศรษฐกิจที่ใหญ่ขึ้น (Economy of Scale) ในที่สุด
สำหรับโครงการยกระดับแปลงใหญ่ด้วยเกษตรสมัยใหม่และเชื่อมโยงตลาด จังหวัดพังงาได้จัดตั้งแปลงใหญ่มังคุด หมู่ 1,2,4 ตำบลเหมาะ อำเภอกะปง จังหวัดพังงา ขึ้นในปี 2559 เพื่อแก้ไขปัญหาผลผลิตล้นตลาด และราคาผลผลิตตกต่ำ ต่อมาได้เข้าร่วมโครงการยกระดับแปลงใหญ่ด้วยเกษตรสมัยใหม่และเชื่อมโยงตลาด เพื่อจัดหาเครื่องจักรกลเกษตรเข้ามาช่วยในขั้นตอนการคัดคุณภาพและขนาดของผลผลิต ทำให้สามารถลดต้นทุนค่าแรงงาน และเพิ่มขีดความสามารถในการรวบรวมผลผลิตในปริมาณที่สูงขึ้น รวมถึงการแปรรูปมังคุดเพื่อสร้างมูลค่าเพิ่มและเพิ่มช่องทางการตลาดในช่วงมังคุดล้นตลาดหรือราคาตกต่ำ เพื่อสร้างอาชีพที่มั่นคงให้แก่เกษตรกรต่อไป

ที่มา : https://www.thaigov.go.th/news/contents/details/48246