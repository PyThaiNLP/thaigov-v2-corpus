รัฐบาลไทย-ข่าวทำเนียบรัฐบาล-กรมท่าอากาศยาน เร่งติดตามความคืบหน้าสายการบินนกแอร์หารือภาคการท่องเที่ยว


วันอาทิตย์ที่ 20 มีนาคม 2565
กรมท่าอากาศยาน เร่งติดตามความคืบหน้าสายการบินนกแอร์หารือภาคการท่องเที่ยว
เพื่อความชัดเจนเส้นทางดอนเมือง - เบตง
กรมท่าอากาศยาน (ทย.) กระทรวงคมนาคม เร่งติดตามความคืบหน้าการดำเนินการของสายการบินนกแอร์ในการวางแผนและหารือกับผู้ประกอบการธุรกิจท่องเที่ยว เพื่อทำแผนการบินเส้นทางดอนเมือง-เบตง-ดอนเมือง ให้เป็นไปด้วยความเรียบร้อยช่วยอำนวยความสะดวกในการเดินทางแก่ประชาชน
เมื่อวันศุกร์ที่ 18 มีนาคม 2565 สายการบินนกแอร์ได้ทำการบินเที่ยวบินพิเศษ
"Amazing เบตง...ยิ่งกว่าโอเค" โดยเชิญผู้สื่อข่าว บล็อกเกอร์ และตัวแทนจำหน่ายบัตรโดยสาร ร่วมเดินทางเพื่อสัมผัสประสบการณ์การท่องเที่ยวผ่านท่าอากาศยานเบตง และพูดคุยกับหน่วยงานที่เกี่ยวข้องในพื้นที่ อาทิ การท่องเที่ยวแห่งประเทศไทยสำนักงานนราธิวาส
สมาคมธุรกิจการท่องเที่ยวอำเภอเบตง เป็นต้น
ทั้งนี้ สายการบินนกแอร์แจ้งว่าใน วันจันทร์ที่ 21 มีนาคม 2565 จะมีการประชุมร่วมกับหน่วยงานในพื้นที่เบตง ทั้งผู้ประกอบการธุรกิจท่องเที่ยว และหน่วยงานที่เกี่ยวข้อง เพื่อหาข้อสรุปที่ชัดเจนในการกลับมาเปิดเที่ยวบินเส้นทาง ดอนเมือง-เบตง ต่อไป
กรมท่าอากาศยาน พร้อมให้การสนับสนุนอย่างเต็มที่ในส่วนที่เกี่ยวข้องภายใต้กฎหมายและระเบียบ เพื่อให้นกแอร์สามารถทำการบินไปยังเบตงได้ สามารถตอบสนองความต้องการเดินทางของนักท่องเที่ยวและผู้โดยสาร รวมทั้งเป็นการเพิ่มรายได้และสร้างเศรษฐกิจแก่ชุมชนในพื้นที่ต่อไป

ที่มา : https://www.thaigov.go.th/news/contents/details/52740