รัฐบาลไทย-ข่าวทำเนียบรัฐบาล-รมช.ธรรมนัส เดินหน้ามอบหนังสืออนุญาต ส.ป.ก. 4-01 แก่พี่น้องเกษตรกร จ.ขอนแก่น


วันพฤหัสบดีที่ 17 มิถุนายน 2564
รมช.ธรรมนัส เดินหน้ามอบหนังสืออนุญาต ส.ป.ก. 4-01 แก่พี่น้องเกษตรกร จ.ขอนแก่น
รมช.ธรรมนัส เดินหน้ามอบหนังสืออนุญาต ส.ป.ก. 4-01 แก่พี่น้องเกษตรกร จ.ขอนแก่น พร้อมมอบนโยบายสร้างการรับรู้เกี่ยวกับสิทธิและหน้าที่ของผู้ได้รับการจัดที่ดินในเขตปฏิรูปที่ดิน
ร้อยเอก ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็น ประธานพิธีมอบหนังสืออนุญาตให้เข้าทำประโยชน์ในเขตปฏิรูปที่ดิน (ส.ป.ก. 4-01) ภายใต้โครงการสร้าง การรับรู้เกี่ยวกับสิทธิและหน้าที่ของผู้ได้รับการจัดที่ดินในเขตปฏิรูปที่ดิน ณ ที่ว่าการอำเภอซำสูง  อำเภอซำสูง จังหวัดขอนแก่น ว่า กระทรวงเกษตรและสหกรณ์ โดย สำนักงานการปฏิรูปที่ดินเพื่อเกษตรกรรม จังหวัดขอนแก่น ได้มีการดำเนินงานภารกิจการจัดที่ดินและมอบหนังสืออนุญาตให้เข้าทำประโยชน์ในเขตปฏิรูปที่ดิน (ส.ป.ก. 4-01)ให้เกษตรกรทั้งที่ดินทำกินและที่ดินชุมชนแล้ว จำนวนทั้งสิ้น 780 ราย 8,063 ไร่ ทั้งเพื่อเป็นการสร้างความรู้ความเข้าใจในหลักเกณฑ์ ระเบียบ ข้อกฎหมาย ตลอดถึงสิทธิและหน้าที่ของเกษตรกรในเขตปฏิรูปที่ดิน ปลูกจิตสำนึกให้เกิดความรักหวงแหนในที่ดินของตน และเพื่อไม่ให้เกษตรกรทำผิดระเบียบ รวมทั้งเป็นการอำนวยความสะดวกให้เกษตรกรที่อยู่ห่างไกลจากตัวจังหวัดได้รับการบริการที่เข้าถึงได้ง่าย ประหยัดค่าใช้จ่ายในการเดินทาง
“วันนี้มีความยินดีเป็นอย่างยิ่ง ที่ได้มามอบหนังสืออนุญาตให้เข้าทำประโยชน์ในเขตปฏิรูปที่ดิน แก่พี่น้องเกษตรกรในอำเภอเมือง อำเภอน้ำพอง และอำเภอซำสูง จังหวัดขอนแก่น จำนวน 300 ราย ถึงแม้ที่ดินที่ได้รับนั้น มีการห้ามซื้อห้ามขาย แต่ก็สามารถโอนสิทธิหรือตกทอดทางมรดกสิทธิให้ทายาทตามกฎหมายได้ จึงขอให้พี่น้องเกษตรกร ช่วยกันบำรุงรักษาที่ดินที่ได้รับมอบให้มีการทำการเกษตรอย่างยั่งยืนต่อไป โดยน้อมนำศาสตร์พระราชาเป็นแนวทางการปฏิบัติ ทั้งในด้านหลักปรัชญาของเศรษฐกิจพอเพียง เกษตรทฤษฎีใหม่ การรวมกลุ่มเกษตรกรและสร้างความเข้มแข็งในพื้นที่ ซึ่งจะส่งเสริมให้ชุมชนและพี่น้องเกษตรกรเกิดการพัฒนาอย่างมั่นคงและยั่งยืน” ร้อยเอกธรรมนัส กล่าว
นอกจากนี้ ร้อยเอก ธรรมนัส ยังกล่าวเพิ่มเติมอีกว่า ทางกระทรวงเกษตรฯ ยังมีหน่วยภายใต้สังกัด ที่พร้อมให้การสนับสนุน ดูแล และช่วยเหลือพี่น้องเกษตรกร ในการประกอบอาชีพการเกษตรได้อย่างมั่นคง โดยมีการทำงานแบบบูรณาการร่วมกัน เช่น สำนักงานเกษตรจังหวัด สำนักงานปศุสัตว์จังหวัด  สำนักงานประมงจังหวัด สถานีพัฒนาที่ดินโครงการชลประทาน ฯลฯ ซึ่งพร้อมให้ความช่วยเหลือในด้านการปลูกพืช การเลี้ยงสัตว์  การประมง การเพาะเลี้ยงสัตว์น้ำ  การปรับปรุงบำรุงดิน การบริหารจัดการน้ำ เป็นต้น และหากพี่น้องเกษตรกรประสบปัญหาการขาดแคลนเงินทุนในการประกอบอาชีพ ก็สามารถนำหนังสืออนุญาตฯ ที่ได้รับนี้เป็นหลักประกันการกู้เงินจาก ธ.ก.ส. ได้ หรืออาจรวมกลุ่มกันอย่างน้อย 3 คน เพื่อขอกู้เงินจากกองทุนการปฏิรูปที่ดินเพื่อเกษตรกรรม ด้วยการติดต่อสำนักงานการปฏิรูปที่ดินจังหวัดขอนแก่นได้

ที่มา : https://www.thaigov.go.th/news/contents/details/42829