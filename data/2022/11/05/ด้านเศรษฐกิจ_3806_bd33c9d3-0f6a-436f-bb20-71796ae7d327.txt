รัฐบาลไทย-ข่าวทำเนียบรัฐบาล-หุ้นกู้ดิจิทัล “ซีพี ออลล์” อายุ 5 ปี ดอกเบี้ย 3.25% จองเริ่มต้น 1,000 บ. ผ่านแอปฯ “เป๋าตัง” 24 - 26 พ.ค.นี้ ตอกย้ำลงทุนทั่วถึง-เท่าเทียม


วันอังคารที่ 17 พฤษภาคม 2565
พิมพ์
หุ้นกู้ดิจิทัล “ซีพี ออลล์” อายุ 5 ปี ดอกเบี้ย 3.25% จองเริ่มต้น 1,000 บ. ผ่านแอปฯ “เป๋าตัง” 24 - 26 พ.ค.นี้ ตอกย้ำลงทุนทั่วถึง-เท่าเทียม
“ซีพี ออลล์” ผู้บริหารร้าน 7-11 และ เซเว่น เดลิเวอรี่ และ ผู้ถือหุ้นใหญ่ บริษัท สยามแม็คโคร จำกัด (มหาชน) พร้อมเสนอขายหุ้นกู้ดิจิทัล อายุ 5 ปี อัตราดอกเบี้ย 3.25% ต่อปี จ่ายดอกเบี้ยทุก 6 เดือน บนช่องทางออนไลน์ผ่านวอลเล็ตซื้อขายหุ้นกู้บนแอปฯ เป๋าตัง
“ซีพี ออลล์” ผู้บริหารร้านเซเว่น อีเลฟเว่น และ เซเว่น เดลิเวอรี่ และ ผู้ถือหุ้นใหญ่ บริษัท สยามแม็คโคร จำกัด (มหาชน) พร้อมเสนอขายหุ้นกู้ดิจิทัล อายุ 5 ปี อัตราดอกเบี้ย 3.25% ต่อปี จ่ายดอกเบี้ยทุก 6 เดือน บนช่องทางออนไลน์ผ่านวอลเล็ตซื้อขายหุ้นกู้บนแอปฯ “เป๋าตัง” ด้วยความร่วมมือกับธนาคารกรุงไทย เปิดโอกาสให้ผู้ลงทุนทั่วไปเข้าถึงหุ้นกู้ดิจิทัลได้อย่างทั่วถึงและเท่าเทียม เปิดจองพร้อมกันตั้งแต่เวลา 08.30 น. ของวันที่ 24 พฤษภาคม 2565 ย้ำ “จองก่อน-ได้ก่อน” ผู้สนใจลงทุนสามารถดาวน์โหลดแอปพลิเคชั่น “เป๋าตัง” และลงทะเบียน “วอลเล็ตซื้อขายหุ้นกู้” ทำแบบประเมินความเสี่ยงผู้ลงทุน และเติมเงินหรือเลือกผูกบัญชีกับธนาคารกรุงไทย ได้ตั้งแต่วันนี้เป็นต้นไป เพื่อเตรียมพร้อมก่อนวันจองซื้อหุ้นกู้
นายเกรียงชัย บุญโพธิ์อภิชาติ ประธานเจ้าหน้าที่บริหารด้านการเงิน บริษัท ซีพี ออลล์ จำกัด (มหาชน) เปิดเผยว่า บริษัทฯ พร้อมแล้วสำหรับการเสนอขายหุ้นกู้ดิจิทัล ชนิดระบุชื่อผู้ถือ ไม่ด้อยสิทธิ ไม่มีหลักประกัน และมีผู้แทนผู้ถือหุ้นกู้ อายุ 5 ปี อัตราผลตอบแทน 3.25% ต่อปี กำหนดจ่ายดอกเบี้ยทุก 6 เดือน ซึ่งจะเป็นการเปิดโอกาสให้ผู้ลงทุนได้ร่วมลงทุนในธุรกิจค้าปลีกชั้นนำ ผ่านช่องทางดิจิทัลบนแอปพลิเคชัน “เป๋าตัง” ตั้งแต่เวลา 08.30 น. ของวันที่ 24 พฤษภาคม 2565 โดยกำหนดเงินลงทุนขั้นต่ำเพียง 1,000 บาท เพื่อให้ผู้ลงทุนรายย่อยและคนรุ่นใหม่สามารถเข้าถึงการลงทุนในหุ้นกู้ดิจิทัลของ ซีพี ออลล์ ได้อย่างทั่วถึงและเท่าเทียม
“การจัดสรรหุ้นกู้ จะจัดสรรให้กับผู้ที่จองซื้อและชำระเงินค่าจองซื้อหุ้นกู้ผ่านแอปฯ สำเร็จก่อน หรือ “จองก่อน ได้ก่อน” ดังนั้น ผู้สนใจหรือผู้ลงทุนควรจะดาวน์โหลดแอป “เป๋าตัง” และลงทะเบียน “วอลเล็ตซื้อขายหุ้นกู้” โดยทำตามขั้นตอนให้เรียบร้อยก่อนการจองซื้อหุ้นกู้ เชื่อว่า หลังจากเปิดจองในวันแรก หุ้นกู้ดิจิทัลของ “ซีพี ออลล์” จะได้รับความสนใจจากนักลลงทุนและประชาชนทั่วไป เพราะนอกจากผลตอบแทนที่น่าพอใจแล้ว หุ้นกู้ดิจิทัลดัง “ซีพี ออลล์” ยังได้รับการจัดอันดับความน่าเชื่อถือที่ระดับ A+ แนวโน้ม “คงที่” (Stable) จากบริษัท ทริส เรทติ้ง จำกัด เมื่อวันที่ 15 มีนาคม 2565 ซึ่งสะท้อนความแข็งแกร่ง รวมถึงโอกาสในการเติบโตของ “ซีพี ออลล์” ได้เป็นอย่างดี”
ทั้งนี้ ซีพี ออลล์ เป็นผู้ประกอบธุรกิจหลักในการบริหารร้านสะดวกซื้อที่มีเครือข่ายกระจายครอบคลุมพื้นที่ทุกจังหวัด ซึ่งมุ่งมั่นในการส่งมอบสินค้าและบริการที่สะดวกสบาย หลากหลาย เพื่อสร้างประสบการณ์ที่ดีให้กับลูกค้าได้เข้าถึงสินค้าและบริการ ภายใต้แบรนด์ “เซเว่น อีเลฟเว่น” โดย ณ สิ้นไตรมาส 1 ปี 2565 บริษัทฯ มีสาขา เซเว่น อีเลฟเว่น เปิดให้บริการ 13,253 สาขาทั่วประเทศ และภายในปีนี้ บริษัทฯ มีแผนที่จะเปิดสาขาเพิ่มอีก 700 สาขา ขณะเดียวกัน บริษัทฯ ยังคงให้ความสำคัญในการดำเนินธุรกิจมุ่งสู่การให้บริการผ่านออนไลน์ ด้วยกลยุทธ์แบบ O2O ที่ผสมผสานช่องทาง Omni-Channel ทั้งออนไลน์และออฟไลน์ ทั้งการให้บริการผ่านออลล์ ออนไลน์ (ALL Online) ที่เน้นแนวคิด สะดวก ครบ จบที่เดียว รวมถึงบริการเดลิเวอรี่ของ ‘เซเว่น อีเลฟเว่น’ (7-Eleven Delivery) ที่จัดส่งสินค้าถึงบ้าน ผ่านทางแอปพลิเคชัน เพื่อตอบรับกับไลฟ์สไตล์ที่เปลี่ยนแปลงไปของผู้บริโภคอีกด้วย
นายรวินทร์ บุญญานุสาสน์ รองกรรมการผู้จัดการใหญ่ สายงานธุรกิจตลาดเงินตลาดทุน ธนาคารกรุงไทย เปิดเผยว่า ธนาคารเตรียมความพร้อมที่จะเสนอขายหุ้นกู้ดิจิทัล “ซีพี ออลล์” ผ่านวอลเล็ตซื้อขายหุ้นกู้ บนแอปพลิเคชัน “เป๋าตัง” แล้ว ซึ่งเป็นที่น่ายินดีเป็นอย่างยิ่งที่การพัฒนาแอปพลิชั่นของธนาคารทำให้นักลงทุนสามารถเข้าถึงการลงทุนหุ้นกู้ดิจิทัล ซีพี ออลล์ ซึ่งเป็นผู้นำด้านค้าปลีกของประเทศได้อย่างทั่วถึง เท่าเทียม และเสมอภาค รวมถึงสามารถซื้อขายหุ้นกู้ได้สะดวก รวดเร็ว แบบเรียลไทม์ตลอด 24 ชั่วโมง ได้รับหุ้นกู้และได้รับเงินทันที พร้อมทั้งแสดงข้อมูลการถือครองหุ้นกู้ ราคาซื้อขาย ครบจบในที่เดียว ผ่านเทคโนโลยีบล็อกเชน ทำให้มีความโปร่งใส และสามารถตรวจสอบได้
ทั้งนี้ ธนาคารมั่นใจว่า หุ้นกู้ดิจิทัลของ “ซีพี ออลล์” จะได้รับความสนใจจากผู้ลงทุนและประชาชนทั่วไป ที่คุ้นเคยกับธุรกิจของ บริษัทฯ เป็นอย่างดีอยู่แล้ว ขณะเดียวกัน หุ้นกู้ดิจิทัลของ “ซีพี ออลล์” ยังเป็นทางเลือกในการลงทุนที่น่าสนใจในภาวะที่ผู้ลงทุนแสวงหาการลงทุนในสินทรัพย์ของธุรกิจที่มีศักยภาพและมีโอกาสในการเติบโต ที่ให้ผลตอบแทนสม่ำเสมอ ภายใต้ความเสี่ยงที่ยอมรับได้
สำหรับผู้ที่สนใจจองซื้อหุ้นกู้ดิจิทัล ซีพี ออลล์ สามารถลงทะเบียนวอลเล็ตซื้อขายหุ้นกู้บนแอปฯ “เป๋าตัง” ได้ตั้งแต่วันนี้เป็นต้นไป โดยเปิดจองซื้อพร้อมกันตั้งแต่เวลา 08.30 น. วันที่ 24 พฤษภาคม 2565 จนกว่าจะมีผู้จองซื้อหุ้นกู้เต็มตามจำนวนที่เสนอขาย ไม่เกินเวลา 15.00น. ของวันที่ 26 พฤษภาคม 2565 สามารถจองซื้อขั้นต่ำ 1,000 บาท ทวีคูณครั้งละ 1,000 บาท สูงสุดไม่เกิน 50 ล้านบาทต่อราย ทั้งนี้ผู้สนใจสามารถศึกษาขั้นตอนการลงทะเบียน แอปฯเป๋าตังและวอลเล็ตซื้อขายหุ้นกู้ได้ผ่าน www.krungthai.com/th/krungthai-update/promotion-detail/916 หรือศึกษารายละเอียดเพิ่มเติมเกี่ยวกับหุ้นกู้ได้จากร่างหนังสือชี้ชวนเพื่อการเสนอขายหุ้นกู้ https://market.sec.or.th/public/ipos/IPOSDE01.aspx?TransID=411234&SD= Krungthai Contact Center โทร. 02-111-1111 หรือธนาคารกรุงไทยทุกสาขา

ที่มา : https://www.thaigov.go.th/news/contents/details/54658