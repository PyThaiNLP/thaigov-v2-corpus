รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม มอบกรมราชทัณฑ์ เร่งปลูกฟ้าทะลายโจร เผยไทม์ไลน์เดือน กันยายน เริ่มผลิตได้ 8 ล้านแคปซูล


วันจันทร์ที่ 2 สิงหาคม 2564
พิมพ์
รัฐมนตรีว่าการกระทรวงยุติธรรม มอบกรมราชทัณฑ์ เร่งปลูกฟ้าทะลายโจร เผยไทม์ไลน์เดือน กันยายน เริ่มผลิตได้ 8 ล้านแคปซูล
รัฐมนตรีว่าการกระทรวงยุติธรรม มอบกรมราชทัณฑ์ เร่งปลูกฟ้าทะลายโจร เผยไทม์ไลน์เดือน กันยายน เริ่มผลิตได้ 8 ล้านแคปซูล ให้กองแพทย์ศึกษาข้อมูลวิธีใช้ พร้อมมอบยา 6 ล้านเม็ดแจกจ่ายคุกทั่วประเทศ กำชับต้องบริหารจัดการให้ดี
เมื่อเวลา 09.30 น. ที่กรมราชทัณฑ์ นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย น.ส.ณัฐธ์ภัสส์ ยงใจยุทธ ผู้ช่วยรัฐมนตรีประจำกระทรวงยุติธรรม นายอายุตม์ สินธพพันธุ์ อธิบดีกรมราชทัณฑ์ ร่วมประชุมกับผู้บริหารกรมราชทัณฑ์และผู้บัญชาการเรือนจำทั่วประเทศผ่านระบบวีดีโอคอนเฟอร์เรนซ์
นายสมศักดิ์ กล่าวว่า ตนขอขอบคุณข้าราชการกรมราชทัณฑ์ทุกคนที่ดูแลผู้ต้องขังซึ่งเป็นประชาชนคนไทย และเป็นประโยชน์ต่อประชาชนทั้งประเทศ คือการใช้ฟ้าทะลายโจรรักษาโควิด-19 ได้ ตนได้นำข้อมูลจากท่านทั้งหลาย สอบถามข้อมูลจากการปฏิบัติจริง เหมือนตนนั่งอยู่บนภูเขาหรือดาวเทียมแล้วมองลงมา ว่าจะใช้ข้อมูลที่มีอย่างไร ข้อมูลจากราชทัณฑ์มีประโยชน์มาก หากเรารอวัคซีนคงอีกนานกว่าจะครบ หรือจะใช้ยาฟาวิพิราเวียร์ เม็ดหนึ่งราคาแพง แต่การใช้ยาฟ้าทะลายโจรกระปุกหนึ่งไม่กี่บาท และเป็นการสนับสนุนยาแผนไทยด้วย แต่ข้อมูลยังไม่ชัวร์ว่าจะต้องใช้คนละเท่าไร ตนจึงให้หน่วยแพทย์ของเราไปศึกษาข้อมูลอย่างละเอียด เพราะเราต้องเป็นผู้ผลิตยาแคปซูลฟ้าทะลายโจรด้วย จึงอยากให้เกิดความมั่นใจ
นายสมศักดิ์ กล่าวอีกว่า จากการที่ตนให้เรือนจำทั่วประเทศปลูกฟ้าทะลายโจร ขณะนี้ได้ดำเนินการแล้ว โดยวันที่ 2 ก.ย. จะเก็บเกี่ยวได้ 8 ไร่ ซึ่งจะผลิตได้ประมาณ 8 ล้านแคปซูล และวันที่ 22 ต.ค. จะเก็บเกี่ยวได้อีก 50 ไร่ และวันที่ 20 พ.ย. จะเก็บเกี่ยวได้อีก 7 ไร่ ซึ่งช่วงนี้ฟ้าทะลายโจรอาจจะขาดแคลน แต่อีกไม่นานเราจะมีใช้อย่างเพียงพอ แต่ในช่วงนี้เราต้องใช้อย่างระมัดระวัง ต้องบริหารกันให้ดี และต้องทำรายงานถึงอธิบดีตลอดว่าใช้ไปอย่างไร เราต้องเอาให้อยู่ เราเป็นศูนย์ข้อมูลขนาดใหญ่จากการใช้จริงกับผู้ต้องขัง เราต้องทำข้อมูลตรงนี้ให้เกิดประโยชน์กับคนทั้งประเทศ และหลังจากนี้ผู้ต้องขังที่ติดเชื้อต้องลดลง ที่ไหนมีการติดเชื้อให้เร่งใช้ยาฟ้าทะลายโจร ขอให้ทุกท่านมั่นใจและภูมิใจว่าเรากำลังทำงานใหญ่ช่วยเหลือคนทั้งประเทศ
จากนั้นนายสมศักดิ์ ได้มอบยาฟ้าทะลายโจรสำหรับผู้ต้องขัง 100,000 คน (6 ล้านแคปซูล) โดยมีนายอายุตม์ และ ผู้บัญชาการเรือนจำจากหลายเรือนจำเป็นตัวแทนรับมอบ

ที่มา : https://www.thaigov.go.th/news/contents/details/44348