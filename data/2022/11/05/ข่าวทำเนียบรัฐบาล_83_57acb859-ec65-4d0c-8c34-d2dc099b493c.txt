รัฐบาลไทย-ข่าวทำเนียบรัฐบาล-เลขาธิการนายกรัฐมนตรีเป็นผู้แทนนายกรัฐมนตรี รับมอบของขวัญวันเด็ก 180,000 ชิ้นจากมูลนิธิป่อเต็กตึ๊ง เพื่อมอบให้กับเด็กและเยาวชน เป็นขวัญกำลังใจเนื่องในวันเด็กแห่งชาติ ประจำปี 2565


วันพุธที่ 5 มกราคม 2565
พิมพ์
เลขาธิการนายกรัฐมนตรีเป็นผู้แทนนายกรัฐมนตรี รับมอบของขวัญวันเด็ก 180,000 ชิ้นจากมูลนิธิป่อเต็กตึ๊ง เพื่อมอบให้กับเด็กและเยาวชน เป็นขวัญกำลังใจเนื่องในวันเด็กแห่งชาติ ประจำปี 2565
เลขาธิการนายกรัฐมนตรีเป็นผู้แทนนายกรัฐมนตรี รับมอบของขวัญวันเด็ก 180,000 ชิ้นจากมูลนิธิป่อเต็กตึ๊ง เพื่อมอบให้กับเด็กและเยาวชน เป็นขวัญกำลังใจเนื่องในวันเด็กแห่งชาติ ประจำปี 2565
วันนี้ (5 ม.ค. 65) เวลา 13.30 น. ณ ห้องสีฟ้า ตึกสันติไมตรี ทำเนียบรัฐบาล นายวิเชียร เตชะไพบูลย์ ประธานกรรมการมูลนิธิป่อเต็กตึ๊ง พร้อมคณะ เข้าพบนายดิสทัต โหตระกิตย์ เลขาธิการนายกรัฐมนตรี ซึ่งเป็นผู้แทนนายกรัฐมนตรี รับมอบของขวัญวันเด็ก เพื่อมอบต่อให้กับเด็กและเยาวชน เนื่องในวันเด็กแห่งชาติประจำปี 2565 โดยมีนายประทีป กีรติเรขา รองเลขาธิการนายกรัฐมนตรีฝ่ายการเมือง นายอนุชา บูรพชัยศรี รองเลขาธิการนายกรัฐมตรีฝ่ายการเมือง นางนิชา หิรัญบูรณะ ธุวธรรม รองเลขาธิการนายกรัฐมนตรีฝ่ายบริหาร นางสาวบรียวรรณ์ สารกิจปรีชา ผู้ช่วยเลขาธิการนายกรัฐมนตรี และนางชนิดา เกษมศุข ผู้ช่วยเลขาธิการนายกรัฐมนตรี เข้าร่วมการรับมอบของขวัญด้วย
โอกาสนี้ เลขาธิการนายกรัฐมนตรี รับมอบชุดของขวัญวันเด็กแห่งชาติประจำปี 2565 จำนวน 60,000 ชุด ใน 1 ชุด ประกอบด้วย สมุด ดินสอ ไม้บรรทัด รวมจำนวน 180,000 ชิ้น จากประธานกรรมการมูลนิธิป่อเต็กตึ๊ง พร้อมกล่าวว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มอบหมายให้เป็นผู้แทนรับมอบของขวัญวันเด็กจากมูลนิธิป่อเต็กตึ๊งในวันนี้ โดยนายกรัฐมนตรีฝากขอบคุณและอนุโมทนาในกุศลจิตของมูลนิธิป่อเต็กตึ๊ง ที่นำของขวัญวันเด็กมามอบให้ทุกปี ซึ่งของขวัญวันเด็กที่ทางมูลนิธิฯ นำมามอบให้ในวันนี้ สำนักเลขาธิการนายกรัฐมนตรี จะได้นำไปแจกจ่ายให้แก่เด็กและเยาวชนทั่วประเทศ อาทิ ชุมชนต่าง ๆ รอบกรุงเทพมหานคร ชุมชนชายขอบของประเทศ จังหวัดชายแดนภาคใต้ เพื่อเป็นขวัญและกำลังใจเนื่องในวันเด็กแห่งชาติ ประจำปี 2565 ต่อไป
ทั้งนี้ มูลนิธิป่อเต็กตึ๊ง เป็นองค์กรสาธารณกุศลเอกชน ที่ดำเนินงานทั้งด้านสังคมสงเคราะห์ และบรรเทาสาธารณภัย รวมทั้งการส่งเสริม สนับสนุนทางการศึกษา เพื่อพัฒนาเด็กและเยาวชน ให้มีความรู้ เป็นคนดีของสังคม โดยที่ผ่านมามูลนิธิป่อเต็กตึ๊งได้จัดทำของขวัญวันเด็กแห่งชาติ และมอบของขวัญดังกล่าว ให้แก่สำนักเลขาธิการนายกรัฐมนตรีเป็นประจำทุกปี

ที่มา : https://www.thaigov.go.th/news/contents/details/50238