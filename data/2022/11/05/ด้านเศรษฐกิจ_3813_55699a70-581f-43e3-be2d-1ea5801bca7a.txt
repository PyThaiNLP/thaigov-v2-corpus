รัฐบาลไทย-ข่าวทำเนียบรัฐบาล-“อลงกรณ์” เสนอเจ้าชายไฟซอลแห่งซาอุดีอาระเบียช่วยเกษตรกรไทยขายปุ๋ยราคามิตรภาพ


วันพุธที่ 18 พฤษภาคม 2565
“อลงกรณ์” เสนอเจ้าชายไฟซอลแห่งซาอุดีอาระเบียช่วยเกษตรกรไทยขายปุ๋ยราคามิตรภาพ
“อลงกรณ์” เสนอเจ้าชายไฟซอลแห่งซาอุดีอาระเบียช่วยเกษตรกรไทยขายปุ๋ยราคามิตรภาพ
รายงานข่าวจากกระทรวงเกษตรและสหกรณ์ แจ้งวันนี้ว่า กระทรวงเกษตรฯ ได้ส่งคณะผู้แทนเข้าร่วมงาน ฟอรั่มการลงทุนซาอุดีอาระเบีย-ไทย 2022 (Saudi-Thai Investment Forum 2022) ระหว่างวันที่ 15 - 16 พฤษภาคมนี้ ที่กรุงริยาด โดยมีกระทรวงการลงทุน (Ministry of Investment) ของซาอุดีอาระเบียเป็นเจ้าภาพในการจัดงานโดย ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ได้มอบหมายให้นายอลงกรณ์ พลบุตรที่ปรึกษารัฐมนตรีว่าการกระทรวงเกษตรและสหกรณ์ เป็นหัวหน้าคณะ
ซึ่งในการประชุมระหว่างภาครัฐกับกลุ่มธุรกิจชั้นนำของ 2 ประเทศ มีเจ้าชายไฟซอล บิน ฟาร์ฮาน อัล ซาอุด (Prince Faisal bin Farhan Al Saud) รัฐมนตรีว่าการกระทรวงต่างประเทศ นายดอน ปรมัตถ์วินัย รองนายกรัฐมนตรี และรัฐมนตรีว่าการกระทรวงต่างประเทศ นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ และประธานคณะกรรมการส่งเสริมสินค้าเกษตรมาตรฐานฮาลาล นายคณิศ แสงสุพรรณ เลขาธิการสำนักงานคณะกรรมการนโยบายเขตพัฒนาพิเศษภาคตะวันออก (EEC) นายสนั่น อังอุบลกุล ประธานกรรมการหอการค้าไทยและสภาหอการค้าแห่งประเทศไทย และผู้บริหารบริษัทในสาขาต่างๆ เช่น เอสซีจี (SCG.), ปตท.(PTT), ซีพี. ไทยยูเนี่ยน, ซีแวลู,โตโยต้า, ทีโอเอ, โตชิบา และแอร์เอเซีย เป็นต้น ร่วมประชุมเพื่อสร้างความร่วมมือทางการค้าและการลงทุนระหว่างไทย และซาอุดีอาระเบียในมิติต่างๆ
ทั้งนี้ เจ้าชายไฟซอล บิน ฟาร์ฮาน อัล ซาอุด (Prince Faisal bin Farhan Al Saud) รัฐมนตรีว่าการกระทรวงต่างประเทศ ในฐานะตัวแทนรัฐบาลซาอุดีอาระเบีย ได้เปิดโอกาสให้ฝ่ายไทยเสนอประเด็นที่ต้องการให้รัฐบาลซาอุดีอาระเบียช่วยเหลือสนับสนุน ซึ่งนายอลงกรณ์ พลบุตร ที่ปรึกษารมว.เกษตรฯ ได้เสนอให้รัฐบาลซาอุดีอาระเบียจำหน่ายปุ๋ยราคามิตรภาพให้กับประเทศไทยเพื่อช่วยเหลือเกษตรกร เนื่องจากปัจจุบันราคาปุ๋ยพุ่งสูงขึ้นจากผลกระทบของโควิดระบาด และสงครามรัสเซีย-ยูเครน
นอกจากนี้ นายอลงกรณ์ยังเสนอให้ขยายความร่วมมือด้านการเกษตร ทั้งพืช ประมง ปศุสัตว์ และการชลประทาน การพัฒนาอาหารและมาตรฐานฮาลาล การร่วมลงทุนอุตสาหกรรมเกษตรและเขตอุตสาหกรรมฮาลาล ภายใต้โครงการระเบียงเศรษฐกิจฮาลาลภาคใต้ และการลงทุนเทคโนโลยีเกษตรและนวัตกรรมใหม่ๆโดยจัดตั้งกลไกในการทำงานขับเคลื่อนร่วมกัน
“กระทรวงเกษตรฯ โดยท่านรัฐมนตรีว่าการกระทรวงเกษตรฯ ดร.เฉลิมชัย ศรีอ่อน ยืนยันถึงความมุ่งมั่นในความร่วมมือกับซาอุดีอาระเบียทางด้านการเกษตร การชลประทาน การปศุสัตว์ และการประมง ฮาลาล อุตสาหกรรมเกษตร รวมทั้งเทคโนโลยีเกษตรและความมั่นคงทางอาหาร (Food Security) สอดคล้องกับนโยบายและยุทธศาสตร์ชาติของไทย และวิสัยทัศน์ ซาอุดีอาระเบีย 2030 (Saudi 2030) เพื่อยกระดับมิตรภาพ และความร่วมมือระหว่างไทยกับซาอุดีอาระเบีย สู่มิติแห่งโอกาสใหม่ของ 2 ประเทศ” นายอลงกรณ์ กล่าว
ทางด้านเจ้าชายไฟซอลได้ตอบรับที่จะพิจารณาข้อเสนอเรื่องปุ๋ยของไทยเป็นวาระพิเศษลำดับต้น โดยจะมอบให้หน่วยงานเกี่ยวข้องเร่งดำเนินการ และยินดีในการยกระดับความร่วมมือด้านการเกษตรกับประเทศไทย ซึ่งสอดรับกับนโยบายความมั่นคงด้านอาหารตามวิสัยทัศน์ซาอุดีอาระเบีย 2030 รวมทั้งประเด็นความร่วมมือด้านฮาลาลและเทคโนโลยีสมัยใหม่
สำหรับการเจรจาแบบรัฐต่อรัฐในช่วงบ่ายคณะผู้แทนกระทรวงเกษตรประกอบด้วยที่ปรึกษารัฐมนตรี อธิบดีกรมประมง ผู้อำนวยการองค์การตลาดเพื่อเกษตรกร รองผู้ว่าการยางแห่งประเทศไทย ผู้แทนกรมชลประทาน ได้พบหารือกับคณะผู้แทนของกระทรวงสิ่งแวดล้อม น้ำและเกษตร(MEWA) โดยเห็นพ้องต้องกันที่จะพัฒนาความร่วมมือทางด้านการเกษตรในมิติต่างๆและจะจัดให้มีการประชุมทางไกลในด้านต่างๆให้เร็วที่สุด.

ที่มา : https://www.thaigov.go.th/news/contents/details/54677