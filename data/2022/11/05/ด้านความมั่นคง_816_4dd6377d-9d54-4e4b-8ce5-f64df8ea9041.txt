รัฐบาลไทย-ข่าวทำเนียบรัฐบาล-รมว.เฮ้ง ห่วง 18 ชีวิตลูกเรือไทย ส่ง พล.ต.ต.นันทชาติ รุดเข้าช่วยเหลือกลางทะเลภูเก็ต


วันพุธที่ 9 มีนาคม 2565
พิมพ์
รมว.เฮ้ง ห่วง 18 ชีวิตลูกเรือไทย ส่ง พล.ต.ต.นันทชาติ รุดเข้าช่วยเหลือกลางทะเลภูเก็ต
รมว.เฮ้ง ห่วง 18 ชีวิตลูกเรือไทย ส่ง พล.ต.ต.นันทชาติ รุดเข้าช่วยเหลือกลางทะเลภูเก็ต
เมื่อวันที่ 8 มีนาคม 2565 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้พลตำรวจตรี นันทชาติ ศุภมงคล ประจำสำนักเลขาธิการนายกรัฐมนตรี ปฏิบัติหน้าที่ประจำกระทรวงแรงงาน ลงพื้นที่เพื่อช่วยเหลือลูกเรือไทยในเรือประมงทะเล ณ ท่าเทียบเรือรัษฎาจังหวัดภูเก็ต โดย พล.ต.ต.นันทชาติ กล่าวว่า รัฐบาล ภายใต้การนำของ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กระทรวงแรงงาน ภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี ได้ให้ความสำคัญกับการยกระดับการป้องกันและแก้ไขปัญหาการค้ามนุษย์สู่ Tier 2 เพื่อให้เป็นไปตามมาตรฐานสากลและองค์การแรงงานระหว่างประเทศควบคู่กับการขับเคลื่อนนโยบายการป้องกันและขจัดการทำประมงที่ผิดกฎหมาย ขาดการรายงาน และไร้การควบคุม (IUU Fishing) โดยการตรวจในครั้งนี้เป็นบูรณาการการทำงานร่วมกันของหน่วยงานในสังกัดกระทรวงแรงงาน ตำรวจน้ำ และองค์กรภาคประชาสังคม (NGOs) ซึ่งประกอบด้วย Stella Maris มูลนิธิไอเจเอม และสำนักงานกฎหมายเอสอาร์ ทั้งนี้ เพื่อให้หน่วยที่เกี่ยวข้องมีความเข้าใจที่ตรงกัน และนำข้อท้าทายหรืออุปสรรคจากการออกตรวจที่พบร่วมกันมาปรับปรุงแก้ไขเพื่อให้การดำเนินการให้ความคุ้มครองแรงงานในภาคประมงเป็นไปอย่างมีประสิทธิภาพมากยิ่งขึ้น
พล.ต.ต.นันทชาติ กล่าวต่อว่า ท่านสุชาติ ชมกลิ่น รัฐมนตรีว่าการกระทรวงแรงงาน ได้มอบหมายให้ผมและคณะลงพื้นที่จังหวัดภูเก็ต เพื่อช่วยเหลือลูกเรือไทย 18 คน บนเรือชูมี ที่ร้องขอความช่วยเหลือจากกระทรวงแรงงาน เบื้องต้นพบเดินทางมาจากประเทศอินโดนีเซียและห่างจากแหลมพรหมเทพประมาณ 39 ไมล์ทะเลหรือ ราว 70 กิโลเมตร จึงเร่งสกัดเพื่อตรวจสอบข้อเท็จจริง จากการสอบถามลูกเรือ ให้ข้อมูลว่า ได้ขึ้นเรือไปทำงานกับนายจ้างเมื่อเดือนกุมภาพันธ์ ปี 2564 และหมดสัญญาจ้างในเดือนพฤศจิกายน 2564 ผ่านมา 3 เดือน นายจ้างไม่ยอมส่งกลับคืนสู่ฝั่ง อ้างท่าเรือไม่อนุญาตให้เข้าเทียบเพราะสถานการณ์โควิด-19 ส่งผลให้แรงงานถูกบีบให้ทำงานต่ออย่างผิดกฎหมายและไม่ได้รับความคุ้มครองในฐานะแรงงาน หากเกิดปัญหาเจ็บป่วยล้มตาย ถือว่าตายฟรี เพราะไม่มีสัญญาจ้างคุ้มครอง และที่สำคัญทุกคนในเรือทั้ง 18 ชีวิต ยังไม่เคยฉีดวัคซีนป้องกันโรคโควิด-19 แม้แต่เข็มเดียว โดย 16 คน หมดสัญญาจ้างงาน และ 5 คน มีความประสงค์กลับภูมิลำเนา หลังจากนี้ กระทรวงแรงงานโดยกรมสวัสดิการและคุ้มครองแรงงาน กระทรวงการพัฒนาสังคมและความมั่นคงของมนุษย์ และตำรวจ จะมีการนำลูกเรือที่ประสงค์จะกลับเข้าฝั่งมาตรวจสอบเอกสาร และจะมีการขยายผลดำเนินคดีในแต่ละบทกฎหมายว่าเข้าข่ายผิดข้อกฎหมายใดบ้าง ซึ่งจะมีสหวิชาชีพเข้าร่วมสอบด้วย
+++++++++++++++++++
กองเผยแพร่และประชาสัมพันธ์
9 มีนาคม 2565

ที่มา : https://www.thaigov.go.th/news/contents/details/52346