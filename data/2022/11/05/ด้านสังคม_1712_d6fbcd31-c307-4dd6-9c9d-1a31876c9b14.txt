รัฐบาลไทย-ข่าวทำเนียบรัฐบาล-รมว.พม. ลงพื้นที่ชุมชนพัฒนาบ่อนไก่หลังถูกไฟไหม้ เร่งช่วยเหลือผู้ประสบภัย พร้อมเตรียมที่พักรองรับฟรี 1 เดือน


วันศุกร์ที่ 24 มิถุนายน 2565
รมว.พม. ลงพื้นที่ชุมชนพัฒนาบ่อนไก่หลังถูกไฟไหม้ เร่งช่วยเหลือผู้ประสบภัย พร้อมเตรียมที่พักรองรับฟรี 1 เดือน
รมว.พม. ลงพื้นที่ชุมชนพัฒนาบ่อนไก่หลังถูกไฟไหม้ เร่งช่วยเหลือผู้ประสบภัย พร้อมเตรียมที่พักรองรับฟรี 1 เดือน
วันที่ 22 มิ.ย. 65 เวลา 11.15 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยคณะผู้บริหาร ลงพื้นที่ ณ ศูนย์พักพิงชั่วคราว บริเวณศูนย์สร้างสุขทุกวัยบ่อนไก่ เขตปทุมวัน กรุงเทพฯ เพื่อพบปะเยี่ยมให้กำลังใจชาวชุมชนพัฒนาบ่อนไก่ที่ได้รับผลกระทบจากเหตุไฟไหม้ในชุมชน เมื่อวานนี้ (21 มิ.ย. 65)  พร้อมทั้งมอบเงินสงเคราะห์ครอบครัวผู้มีรายได้น้อยและผู้ไร้ที่พึ่ง และถุงยังชีพ เพื่อบรรเทาความเดือดร้อนในเบื้องต้น นอกจากนี้ ได้ประชุมหารือกับผู้ช่วยศาสตราจารย์ ดร.ทวิดา กมลเวชช รองผู้ว่าราชการกรุงเทพมหานคร และคณะผู้บริหารกรุงเทพมหานคร เพื่อร่วมกันหาแนวทางการช่วยเหลือชาวชุมชนต่อไป
นายจุติ กล่าวว่า วันนี้ ตนมาในนามของรัฐบาล โดยมีพันธะกันระหว่าง 20 กระทรวง บวกกับ กทม. และเมืองพัทยา จะทำงานแก้ไขปัญหากับประชาชนร่วมกัน ซึ่งครั้งนี้เป็นการทำงานร่วมกันเพื่อแก้ไขปัญหาให้กับพี่น้องประชาชน โดยได้ประมวลความเสียหาย และจะเน้นเรื่องจำนวนหลังคาเรือนของผู้ประสบภัยว่ามีจำนวนเท่าไหร่  โดยเราจะมาคุยกันในวันนี้ว่า มีสิทธิอะไรบ้างที่ชาวชุมชนจะได้รับ ซึ่ง กทม. กรมป้องกันและบรรเทาสาธารณภัย กระทรวง พม. และการเคหะแห่งชาติ (กคช.) จะร่วมกันช่วยเหลือผู้ประสบภัยเพื่อแก้ไขปัญหาอย่างเข้าถึงและเป็นธรรม ในเบื้องต้น เราดูถึงปัญหาปัจจุบัน และเราเป็นห่วงเรื่องเด็ก ปัญหาการเรียนหนังสือ โดยยืนยันว่าเด็กที่เรียนหนังสือต้องได้กลับเข้าเรียนทุกคนและมีการสนับสนุนให้เด็กเรียนหนังสือต่อไปได้ รวมไปถึงผู้สูงอายุจะให้กรมกิจการผู้สูงอายุเข้ามาดูแลสวัสดิการว่า มีอะไรบ้างที่ขาดเหลือ แต่สิ่งสำคัญคือ เรื่องที่อยู่อาศัยและการประกอบอาชีพ ซึ่งเราต้องรับฟังผู้ได้รับความเดือดร้อนว่า มีความเดือดร้อนเรื่องอะไร มีความต้องการขนาดไหน ผิดกฎหมายหรือไม่ และเราทำได้หรือไม่ นับเป็นปัจจัยสำคัญมีข้อจำกัด
นายจุติ กล่าวต่อไปว่า สำหรับเรื่องที่อยู่อาศัยฉุกเฉิน เราต้องให้ประธานชุมชนเป็นผู้โหวตกับชาวชุมชนว่า ใครจำเป็นที่สุด ใครมีความต้องการมากที่สุด แล้วให้ชุมชนเลือก เราจะไม่เข้าไปก้าวก่ายและไม่เลือกปฎิบัติ  แต่ กคช. จะช่วยให้ชาวชุมชนได้มีที่อยู่อาศัย โดยเดือนแรก กคช. จะรับไปอยู่อาศัยในโครงการพรพระร่วงประสิทธิ์  เขตสายไหม และจะออกค่าเช่าให้ทั้งหมด และหลังจากที่ตั้งหลักได้ เดือนที่สอง จะจ่ายค่าเช่า 999 บาทต่อเดือนเท่านั้น ซึ่งเรามี 100 กว่าห้อง เพียงพอที่จะดูแลชาวชุมชนทุกคนที่เดือดร้อน และสถาบันพัฒนาองค์กรชุมชน (องค์การมหาชน) หรือ พอช. มีงบประมาณช่วยเหลือที่เป็นค่าใช้จ่ายในการเดินทางสำหรับประกอบอาชีพ ขณะเดียวกัน ในวันนี้ผู้ที่มีอาชีพอยู่และสามารถทำได้ ขอให้ท่านทำก่อน เพื่อให้มีรายได้ไม่ขาด ให้หารายได้เข้าครอบครัวต่อไป และเราจะช่วยสนับสนุนอย่างเต็มที่ในเรื่องนี้ ส่วนสวัสดิการอื่นๆ เราจะให้ทาง ผู้อำนวยการเขตปทุมวันช่วยเก็บข้อมูลเพื่อมาดูว่ามีอะไรบ้างที่ประชาชนจะต้องได้รับอย่างทั่วถึง
นายจุติ กล่าวเพิ่มเติมว่า ในเบื้องต้น มีบ้านที่ประสบภัยกว่า 60 หลังคาเรือน แต่มีผู้แจ้งว่าได้รับความเสียหายกว่า 100 หลังคาเรือน ทาง กคช. มีที่อยู่อาศัยเพียงพอในการดูแลชาวชุมชน และมีที่อยู่อาศัยแถวตลาดไทให้อีก ค่าเช่าเดือนละ 1500 บาท ซึ่งสามารถเป็นสถานที่ประกอบอาชีพใหม่ได้ทันที ฉะนั้น เรามีทางเลือกให้ชาวชุมชน และเราจะทำทุกอย่างอย่างเต็มที่ ทั้งนี้ กระทรวง พม. มีการพาไปลงทะเบียนในเรื่องการรักษาพยาบาล เรื่องการย้ายโรงเรียนระหว่างเทอม และสิ่งสำคัญคือเด็กต้องได้เรียนหนังสือและคนที่ต้องประกอบอาชีพได้เร็วที่สุด ซึ่งเรามีความกังวลใจว่า ประชาชนจะไม่ถูกใจ จะไม่มีความสุข เพราะเราแคร์ความรู้สึก แต่ว่าเรามีทรัพยากรที่จำกัด แต่จะพยายามทำให้ดีที่สุด และอะไรก็ตามที่มีปัญหานอกเหนือความคาดหมาย จะร่วมกันแก้ไขปัญหา ซึ่งวันพรุ่งนี้ (23 มิ.ย. 65) ชาวชุมชนสามารถย้ายไปอาศัยอยู่กับ พอช. และ กคช. ได้
ผู้ช่วยศาสตราจารย์ ดร.ทวิดา  กล่าวว่า ชาวชุมชนคอยให้ข้อมูลตลอด ซึ่งทาง กทม. จะทำข้อมูลให้ละเอียดที่สุดและจะประสานกับกระทรวง พม. เพื่อที่จะเข้าไปช่วยเหลือได้ตรงจุดและรวดเร็วที่สุด ต่อไปนี้ เราจะเอาความช่วยเหลือจากหน่วยงานรัฐ รวมทั้งยังมีภาคเอกชนจำนวนมาก ที่คอยเข้ามาให้ความช่วยเหลือ อะไรที่จะทำให้ซ้ำซ้อน และมีผลทางกฎหมาย เราจะไม่ทำ ทั้งนี้ เนื่องจากพื้นที่ในศูนย์ฯ ค่อนข้างคับแคบ และมีผู้เข้ามาพักอาศัยชั่วคราวจำนวนมาก หลายคนมีความวิตกกังวล เราจึงจะนำทีมจิตแพทย์มาช่วยดูแลสภาพจิตใจ อีกทั้งยังต้องการหน้ากากอนามัย เจลแอลกอฮอล์ อีกพอสมควร นอกจากนี้ ยังมีเรื่องเด็กเล็กที่ต้องการเสื้อผ้า สำหรับพื้นที่พักอาศัยนั้น ทาง ผู้อำนวยการเขตปทุมวันได้สำรวจหาพื้นที่อื่น เพื่อแบ่งคนไปพักที่อื่นบ้าง จะได้ไม่แออัดจนเกินไป ที่สำคัญคือห้องน้ำ โดยสำนักโยธากำลังดำเนินการเพื่อให้สามารถอาบน้ำได้ ส่วนสุขาเคลื่อนที่ก็ได้มาแล้ว

ที่มา : https://www.thaigov.go.th/news/contents/details/56075