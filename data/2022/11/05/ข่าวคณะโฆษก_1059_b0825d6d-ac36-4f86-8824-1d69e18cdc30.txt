รัฐบาลไทย-ข่าวทำเนียบรัฐบาล-โฆษกรัฐบาลเผย นายกรัฐมนตรีห่วงสถานการณ์โควิด-19 ในกทม. และปริมณฑล หลังยอดผู้ติดเชื้อเพิ่ม เร่งเดินหน้าฉีดวัคซีนครบเกณฑ์และเข็มกระตุ้น เตือนคนไปวัด ป้องกันตัวเองสูงสุด


วันพุธที่ 16 กุมภาพันธ์ 2565
พิมพ์
โฆษกรัฐบาลเผย นายกรัฐมนตรีห่วงสถานการณ์โควิด-19 ในกทม. และปริมณฑล หลังยอดผู้ติดเชื้อเพิ่ม เร่งเดินหน้าฉีดวัคซีนครบเกณฑ์และเข็มกระตุ้น เตือนคนไปวัด ป้องกันตัวเองสูงสุด
โฆษกรัฐบาลเผย นายกรัฐมนตรีห่วงสถานการณ์โควิด-19 ในกทม. และปริมณฑล หลังยอดผู้ติดเชื้อเพิ่ม เร่งเดินหน้าฉีดวัคซีนครบเกณฑ์และเข็มกระตุ้น เตือนคนไปวัด ป้องกันตัวเองสูงสุด
วันนี้ (16 กุมภาพันธ์ 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผย พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ห่วงสถานการณ์โควิด-19 ในพื้นที่ กทม. และปริมณฑล รวมทั้งในจังหวัดที่มีการรายงานยอดผู้ติดเชื้อเพิ่มสูงขึ้นในช่วงสัปดาห์ที่ผ่านมา  เช่น ชลบุรี ภูเก็ต นครศรีธรรมราช เป็นต้น กำชับหน่วยงานที่เกี่ยวข้องดำเนินมาตรการควบคุมการแพร่ระบาดอย่างเข้มข้นต่อเนื่อง  รวมทั้งให้เร่งฉีดวัคซีนประชาชนทุกกลุ่มให้ครบตามเกณฑ์ อย่างน้อย 2 เข็ม รวมทั้งเข็มกระตุ้น  โดยเฉพาะกลุ่มผู้สูงอายุ  ขณะเดียวกันกรุงเทพมหานครได้เปิดศูนย์พักคอยเพื่อส่งต่อเพิ่มเติมจำนวน 50 เขต ในกรณีที่ศูนย์พักคอยเดิมมีจำนวนผู้ป่วยครองเตียงมากกว่าร้อยละ 80 รวมทั้งให้หน่วยงานชี้แจงทำความเข้าใจกับประชาชน ถึงแม้โควิดสายพันธุ์โอมิครอนที่กำลังระบาดอยู่ขณะนี้จะมีอันตรายน้อย แต่สามารถแพร่กระจายได้อย่างรวดเร็ว ขอใช้ชีวิตอย่างปลอดภัย   ไม่ประมาทและป้องกันตนเองอยู่เสมอ
นายกรัฐมนตรีฝากความห่วงใยในวันมาฆบูชานี้  พุทธศาสนิกที่จะเดินทางไปทำบุญ หรือร่วมกิจกรรมทางศาสนาต้องเข้มงวดกับมาตรการป้องกันตัวเอง Universal Prevention สูงสุด รวมทั้ง ขอให้วัดและสถานที่ต่างปฏิบัติตามมาตรการ Covid Free Setting อย่างเข้มข้นด้วย
สำหรับยอดผู้ติดเชื้อโควิด - 19 รายใหม่วันนี้ รวม 16,462 ราย จำแนกเป็นผู้ป่วยจากในประเทศ 16,326 ราย ผู้ป่วยมาจากต่างประเทศ 136 ราย ผู้ป่วยสะสม 415,627 ราย (ตั้งแต่ 1 มกราคม 2565) หายป่วยกลับบ้าน 10,868 ราย หายป่วยสะสม 309,757 ราย (ตั้งแต่ 1 มกราคม 2565) ผู้ป่วยกำลังรักษา 138,295 ราย เสียชีวิต 27 ราย ล่าสุดการให้บริการวัคซีน โควิด-19  สะสมอยู่ที่ 120,608,218  โดส เข็มที่ 1 ฉีดสะสม 52,892,874 โดส เข็มที่ 2 ฉีดสะสม 49,301,695 โดส เข็มที่ 3 ฉีดสะสม 17,037,779 โดส เข็มที่ 4 ฉีดสะสม 1,375,870 โดส
………………

ที่มา : https://www.thaigov.go.th/news/contents/details/51622