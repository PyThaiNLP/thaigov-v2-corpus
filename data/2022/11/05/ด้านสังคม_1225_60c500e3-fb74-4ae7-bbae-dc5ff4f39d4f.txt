รัฐบาลไทย-ข่าวทำเนียบรัฐบาล-ดีอีเอส เตรียมชง ครม.ขยาย MOU 5 หน่วยงาน อีก 3 ปี เพื่อบูรณาการการทำงานตรวจสอบจำหน่ายสินค้าผ่านทางโทรทัศน์ในระบบดาวเทียม


วันศุกร์ที่ 18 กุมภาพันธ์ 2565
ดีอีเอส เตรียมชง ครม.ขยาย MOU  5 หน่วยงาน อีก 3 ปี เพื่อบูรณาการการทำงานตรวจสอบจำหน่ายสินค้าผ่านทางโทรทัศน์ในระบบดาวเทียม
ดีอีเอส เตรียมชง ครม.ขยาย MOU  5 หน่วยงาน อีก 3 ปี เพื่อบูรณาการการทำงานตรวจสอบจำหน่ายสินค้าผ่านทางโทรทัศน์ในระบบดาวเทียม
เมื่อวันที่ 17 กุมภาพันธ์ 2565 นายณัฐพล ณัฏฐสมบูรณ์ อธิบดีกรมอุตุนิยมวิทยา รักษาราชการแทนรองปลัดกระทรวงดิจิทัลเพื่อเศรษฐกิจและสังคม (ดีอีเอส) เป็นประธานการประชุมหารือเกี่ยวกับการจำหน่ายสินค้าผ่านทางโทรทัศน์ในระบบดาวเทียม ณ ห้องประชุม 802 ชั้น 8 สำนักงานปลัดกระทรวงดิจิทัลเพื่อเศรษฐกิจและสังคม ทั้งนี้เป็นไปตามที่ได้รับมอบหมายตามมติ ครม. ให้ กระทรวงดิจิทัลฯ เป็นหน่วยงานหลักในการดำเนินการตรวจสอบการนำเสนอข้อมูลสินค้าและผลิตภัณฑ์ที่มีการโฆษณาบนโทรทัศน์ในระบบดาวเทียม การกำหนดราคา รวมทั้งคุณภาพมาตรฐานของสินค้าและผลิตภัณฑ์ให้ถูกต้อง เหมาะสม เป็นธรรม และให้ดำเนินการทางกฎหมายแก่ผู้กระทำผิดอย่างเคร่งครัด
ที่ผ่านมาได้ทำบันทึกข้อตกลง MOU ร่วมกันระหว่าง 5 หน่วยงานหลัก ได้แก่  กสทช. อย. สคบ. ดศ. และ สตช. เพื่อร่วมกันตรวจสอบเนื้อหาที่ผิดกฎหมาย และสินค้าที่ไม่มีคุณภาพ เข้าข่ายหลอกลวง ภายหลัง MOU ทำให้มีความคล่องตัว เกิดความรวดเร็วในการทำงาน รวมทั้งแลกเปลี่ยน แบ่งปันฐานข้อมูล การประชาสัมพันธ์ ให้ความรู้ สร้างความเข้าใจเกี่ยวกับการคุ้มครองผู้บริโภคได้อย่างรวดเร็ว ทันเหตุการณ์
ดังนั้นเมื่อ MOU บูรณาการการทำงานดังกล่าว ช่วยให้การดำเนินการเกี่ยวกับเรื่องร้องเรียนได้เร็วขึ้น มีการร้องเรียนลดลง ผู้ประกอบกิจการทำผิดลดลง ที่ประชุมจึงเห็นสมควรเสนอขอให้มีการขยายระยะเวลา MOU ออกไปอีกเนื่องจาก MOU เดิมมีผลบังคับใช้ 3 ปี (ก.พ. 62 – ก.พ. 65)  โดยกระทรวงดิจิทัลฯ เตรียมนำเสนอที่ประชุมคณะรัฐมนตรีเพื่อพิจารณาการขยายระยะเวลาบันทึกข้อตกลงความร่วมมือ MOU
อีก ๓ ปี หรือตามที่เห็นสมควร ในลำดับถัดไป
***************

ที่มา : https://www.thaigov.go.th/news/contents/details/51705