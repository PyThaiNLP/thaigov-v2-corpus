รัฐบาลไทย-ข่าวทำเนียบรัฐบาล-รมว.เฮ้ง ส่ง เลขาฯ รมว. “สุเทพ” รุดมอบเงินทดแทน แก่ทายาทผู้ประกันตนเสียชีวิตเหตุไฟไหม้ผับ Mountain B สัตหีบ


วันอาทิตย์ที่ 7 สิงหาคม 2565
รมว.เฮ้ง ส่ง เลขาฯ รมว. “สุเทพ” รุดมอบเงินทดแทน แก่ทายาทผู้ประกันตนเสียชีวิตเหตุไฟไหม้ผับ Mountain B สัตหีบ
...
วันที่ 6 สิงหาคม 2565 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงกรณีเกิดเหตุเพลิงไหม้สถานบันเทิง (MOUNTAIN B) ที่ อำเภอสัตหีบ จังหวัดชลบุรี มีผู้ประสบเหตุเสียชีวิต 15 ราย และได้รับบาดเจ็บ 38 ราย ว่า พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และ พลเอกประวิตร วงษ์สุวรรณ รองนายกรัฐมนตรี ที่กำกับดูแลกระทรวงแรงงาน ทราบข่าว และได้มีความห่วงใย แสดงความเสียใจกับเหตุการณ์ที่เกิดขึ้น พร้อมสั่งการให้กระทรวงแรงงาน เร่งตรวจสอบข้อเท็จจริงให้ความช่วยเหลือโดยด่วน จากการลงพื้นที่ตรวจสอบข้อเท็จจริงของเจ้าหน้าที่สำนักงานประกันสังคมจังหวัดชลบุรี พบว่า มีผู้ประกันตนเสียชีวิต 6 ราย เป็นผู้ประกันตน 3 ราย เคยเป็นผู้ประกันตน 3 ราย และผู้ได้รับบาดเจ็บ 5 ราย นั้น ได้เข้ารับการรักษาในโรงพยาบาลสมเด็จพระนางเจ้าสิริกิติ์ 4 ราย โรงพยาบาลกรุงเทพจอมเทียน 1 ราย
นายสุชาติ ชมกลิ่น รัฐมนตรีว่าการกระทรวงแรงงาน กล่าวต่อไปว่า ในวันนี้ผมได้มอบหมายให้นายสุเทพ ชิตยวงษ์ เลขานุการรัฐมนตรีว่าการกระทรวงแรงงาน พร้อมด้วยนายนริศ นิรามัยวงศ์ รองผู้ว่าราชการจังหวัดชลบุรี ลงพื้นที่มอบเงินช่วยเหลือแก่ทายาทของผู้เสียชีวิต ในการนี้ นายบุญสงค์ ทัพชัยยุทธ์ เลขาธิการสำนักงานประกันสังคม มอบหมายให้นายนันทชัย ปัญญาสุรฤทธิ์ รองเลขาธิการสำนักงานประกันสังคม นายศักดินาถ สนธิศักดิ์โยธิน ผู้ตรวจราชการกรม สำนักงานประกันสังคม นายสราวุธ สุขสวรรค์ ประกันสังคมจังหวัดชลบุรี นายเบญจรงค์ ว่องจรรยากุล หัวหน้าสำนักงานประกันสังคมจังหวัดชลบุรี สาขาบางละมุง นายสมศักดิ์ โยชน์เมืองไพร หัวหน้าสำนักงานประกันสังคมจังหวัดชลบุรี สาขาศรีราชา นางสาวศิริหทัย แท่นแก้ว ผู้อำนวยการศูนย์สารนิเทศ และหัวหน้าส่วนราชการหน่วยงานในสังกัดกระทรวงแรงงานจังหวัดชลบุรี ร่วมมอบเงินกรณีเสียชีวิตให้แก่ทายาทของ นายสุรกานต์ เรืองฤทธิ์ เป็นผู้ประกันตนมาตรา 33 ลูกจ้างบริษัท ไทยซัมมิท ฮาร์เนส จังหวัดชลบุรี ทายาทจะได้รับสิทธิประโยชน์เป็นค่าจัดการศพ 50,000 บาท เงินสงเคราะห์กรณีเสียชีวิต 71,322 บาท และเงินบำเหน็จชราภาพ 99,115.89 บาท รวมเป็นเงินทั้งสิ้น 220,437.89 บาท ให้แก่นางสำรวย เรืองฤทธิ์ มารดาของผู้เสียชีวิต ณ วัดเขาคันธมาทน์ อำเภอสัตหีบ จังหวัดชลบุรี ต่อจากนั้น ได้เดินทางไปจังหวัดระยอง เพื่อมอบเงินทดแทนกรณีเสียชีวิตให้กับครอบครัวของนายฉัตรชัย ชื่นค้า เป็นผู้ประกันตนมาตรา 33 ลูกจ้าง บริษัท เคนออโต้พาร์ทส์ จังหวัดระยอง ทายาทจะได้รับสิทธิประโยชน์ เป็นค่าจัดการศพ 50,000 บาท เงินสงเคราะห์กรณีเสียชีวิต 24,000 บาท และเงินบำเหน็จชราภาพ 27,978.45 บาท รวมเป็นเงินทั้งสิ้น 101,978.45 บาท ให้แก่นางเปรมใจ แซ่อึ้ง มารดาของผู้เสียชีวิต ณ วัดโขดหิน ตำบลเนินพระ อำเภอเมือง จังหวัดระยอง
ด้านนายสุเทพ ชิตยวงษ์ เลขานุการรัฐมนตรีว่าการกระทรวงแรงงาน กล่าวต่อไปว่า นายสุชาติ ชมกลิ่น รัฐมนตรีว่าการกระทรวงแรงงาน ได้ฝากความห่วงใยและขอเป็นกำลังใจมายังผู้ประสบเหตุทุกคน พร้อมกำชับให้สำนักงานประกันสังคมดูแลสิทธิประโยชน์ของลูกจ้าง ผู้ประกันตนที่ได้รับบาดเจ็บ และทายาทของผู้เสียชีวิตให้ได้รับสิทธิประโยชน์ครบถ้วน เพราะผู้ประกันตนทุกคนคือคนในครอบครัวประกันสังคม

ที่มา : https://www.thaigov.go.th/news/contents/details/57725