รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม รับมอบถุงยังชีพ 1,000 ถุงจาก บีทีเอส กรุ๊ป หวังช่วยเทาทุกข์ชาวบ้าน พร้อมกำชับ ผบ.เรือนจำเฝ้าระวังอย่าให้น้ำทะลักเข้าคุก


วันพุธที่ 29 กันยายน 2564
พิมพ์
รัฐมนตรีว่าการกระทรวงยุติธรรม รับมอบถุงยังชีพ 1,000 ถุงจาก บีทีเอส กรุ๊ป หวังช่วยเทาทุกข์ชาวบ้าน พร้อมกำชับ ผบ.เรือนจำเฝ้าระวังอย่าให้น้ำทะลักเข้าคุก
รัฐมนตรีว่าการกระทรวงยุติธรรม รับมอบถุงยังชีพ 1,000 ถุงจาก บีทีเอส กรุ๊ป หวังช่วยเทาทุกข์ชาวบ้าน พร้อมกำชับ ผบ.เรือนจำเฝ้าระวังอย่าให้น้ำทะลักเข้าคุก หวั่นเกิดโรคระบาด จี้ยุติธรรมจังหวัด เร่งทำงานเชิงรุกช่วยประชาชน
เมื่อเวลา 15.30 น. ที่กระทรวงยุติธรรม นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย ว่าที่ ร.ต.ธนกฤต จิตรอารีย์รัตน์ เลขานุการ รมว.ยุติธรรม  น.ส.ณัฐธ์ภัสส์ ยงใจยุทธ ผู้ช่วย รมว.ยุติธรรม นายชูศักดิ์ คีรีมาศทอง ส.ส.สุโขทัย พรรคพลังประชารัฐ และนพ.ไตรยฤทธิ์ เตมหิวงศ์ ผู้ตรวจราชการกระทรวงยุติธรรม​ รับมอบถุงยังชีพ 1,000 ถุง จากนายคีรี กาญจนพาสน์ ประธานกรรมการ บริษัท บีทีเอส กรุ๊ป โฮลดิ้งส์ จำกัด (มหาชน) และพ.ต.อ.สุชาติ วงศ์อนันต์ชัย ที่ปรึกษาประธานกรรมการบริษัท บีทีเอส กรุ๊ป โฮลดิ้งส์ จำกัด (มหาชน) นายรังสิน กฤตลักษณ์ ผู้อำนวยการใหญ่สายปฏิบัติการ บมจ. บีทีเอส กรุ๊ปฯ และอดีตอธิบดีกรมราชทัณฑ์ โดยในถุงยังชีพประกอบด้วย ข้าวสาร บะหมี่กึ่งสำเร็จรูป นมกล่อง ปลากระป๋อง ชุดยาเบื้องต้น หน้ากากอนามัย เจลแอลกอฮอล์ สเปรย์กันยุง และน้ำดื่ม 200 แพ็ค เพื่อนำไปช่วยเหลือผู้ประสบภัย
นายสมศักดิ์ กล่าวว่า ถุงยังชีพชุดนี้ตนจะนำไปแจกจ่ายช่วยเหลือชาวบ้านที่เดือดร้อน โดยจากสถานการณ์อุทกภัยทั่วประเทศ มีพื้นที่หลายแห่งประสบปัญหา และต้องเฝ้าระวังน้ำท่วมฉับพลัน โดยกรมป้องกันและบรรเทาสาธารณภัย (ป.ภ.) รายงานสถานการณ์ ข้อมูลคาดการณ์และแจ้งเตือนภัย พื้นที่เฝ้าระวังน้ำท่วมฉับพลัน และน้ำป่าไหลหลาก เช่น สุโขทัย ตาก กำแพงเพชร เพชรบูรณ์ นครสวรรค์ ลพบุรี อยุธยา ชัยภูมิ นครราชสีมา จันทบุรี ตราด และพังงา นอกจากนี้ยังมีถนนและสะพานหลายแห่งถูกน้ำพัดจนชำรุด โดยในส่วนของกระทรวงยุติธรรมได้กำชับ ผู้บัญชาการเรือนจำทั่วประเทศ เฝ้าระวังและเตรียมความพร้อมในการป้องกันอย่าให้น้ำไหลทะลักเข้าท่วมเรือนจำ เพราะขณะนี้มีการระบาดของโควิด-19 อยู่แล้ว หากน้ำไหลท่วมเข้าไปอีกจะทำให้เกิดความยากลำบากในการดูแลผู้ต้องขัง และอาจจะมีโรคระบาดอื่นๆตามมาได้
"ในส่วนของ สำนักงานยุติธรรมจังหวัด ขอให้เร่งดูแลสอดส่องช่วยเหลือประชาชน ประสานงานกับหน่วยงานต่างๆ สอบถามว่าให้ช่วยเหลือตรงไหนอย่างไรบ้าง หากมีอะไรที่ทำได้เลยก็ขอให้รีบลงมือทำ เพราะประชาชนในหลายพื้นที่กำลังเดือดร้อนอย่างหนัก เราต้องทำงานเชิงรุกเข้าถึงให้ประชาชน ตามนโยบาย ยุติธรรมเชิงรุก สร้างสุขให้ประชาชน"นายสมศักดิ์ กล่าว

ที่มา : https://www.thaigov.go.th/news/contents/details/46313