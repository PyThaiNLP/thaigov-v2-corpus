รัฐบาลไทย-ข่าวทำเนียบรัฐบาล-กรมทางหลวงดำเนินโครงการก่อสร้างขยายทางหลวงหมายเลข 3423 สายสมุทรสาคร - ตำบลโคกขาม จังหวัดสมุทรสาคร แล้วเสร็จ


วันพุธที่ 15 ธันวาคม 2564
กรมทางหลวงดำเนินโครงการก่อสร้างขยายทางหลวงหมายเลข 3423 สายสมุทรสาคร - ตำบลโคกขาม จังหวัดสมุทรสาคร แล้วเสร็จ
ทล. จึงขอความร่วมมือผู้ใช้ทาง  “ชีวิตวิถีใหม่ ขับขี่อย่างปลอดภัย ไร้อุบัติเหตุ” ขับขี่ด้วยความระมัดระวังเพื่อความปลอดภัยของตัวท่านและผู้ร่วมทาง
กรมทางหลวง (ทล.) กระทรวงคมนาคม โดยสำนักก่อสร้างทางที่ 1 ดำเนินโครงการก่อสร้างขยายทางหลวงหมายเลข 3423 สายสมุทรสาคร - ตำบลโคกขาม จังหวัดสมุทรสาคร ระหว่าง กม. ที่ 0 - กม. ที่ 7 ระยะทางยาวประมาณ 6.93 กิโลเมตร จาก 2 ช่องจราจร เป็น 4 ช่องจราจร แล้วเสร็จ ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่ต้องการบูรณาการพัฒนาด้านคมนาคมและระบบโลจิสติกส์ แก้ไขปัญหาการจราจรในพื้นที่กรุงเทพมหานคร ปริมณฑลและเมืองหลัก
โครงการทางหลวงหมายเลข 3423 หรือถนนสหกรณ์ เป็นเส้นทางสายสำคัญในการเดินทางเชื่อมต่อระหว่างจังหวัดสมุทรสาครกับเขตบางขุนเทียน กรุงเทพมหานคร และจังหวัดสมุทรปราการ อีกทั้งยังแบ่งเบาปริมาณจราจรบนทางหลวงหมายเลข 35 (ถนนพระราม 2) สำหรับสายสมุทรสาคร - ตำบลโคกขาม อยู่ในพื้นที่ตำบลบางหญ้าแพรก และตำบลโคกขาม อำเภอเมือง จังหวัดสมุทรสาคร จุดเริ่มต้นโครงการ ที่ กม. 0 เริ่มจากบริเวณสี่แยกเชิงสะพาน
วัดเจษฎาราม (สะพานมหาชัย) และจุดสิ้นสุดโครงการที่ กม. 7 บริเวณเชิงสะพานวัดสหกรณ์โฆสิตาราม เดิมเป็นถนนขนาด 2 ช่องจราจร ซึ่งต่อมาชุมชนมีการขยายตัวจึงทำให้มีการเพิ่มการจราจรมากขึ้น ทล. จึงได้ดำเนินการเพิ่มศักยภาพทางหลวงโดยก่อสร้างเป็นมาตรฐานทางชั้นพิเศษ 4 ช่องจราจร  (ไป - กลับ ข้างละ 2 ช่องจราจร) ผิวจราจรเป็นแบบแอสฟัลท์คอนกรีต กว้างช่องละ 3.5 เมตร ไหล่ทางด้านนอกกว้างข้างละ 2.5 เมตร เกาะกลางแบบยกและมีงานก่อสร้างทางเท้าบริเวณย่านชุมชนกว้างข้างละ 3.45 เมตร รวมงานไฟฟ้าแสงสว่างและไฟกะพริบบนทางเท้า งบประมาณ 150,099,000 บาท
โครงการดังกล่าวช่วยเพิ่มประสิทธิภาพการคมนาคมขนส่งบนโครงข่ายทางหลวงที่สำคัญของประเทศ  มีความปลอดภัยในการใช้งานช่วยให้การเดินทางและจราจรขนส่งมีความสะดวกรวดเร็ว ส่งเสริมการพัฒนาด้านเศรษฐกิจในพื้นที่โครงการฯ เช่น ด้านอุตสาหกรรมและการคมนาคมขนส่ง ทล. จึงขอความร่วมมือผู้ใช้ทาง “ชีวิตวิถีใหม่ ขับขี่อย่างปลอดภัย ไร้อุบัติเหตุ” ขับขี่ด้วยความระมัดระวังเพื่อความปลอดภัยของตัวท่านและผู้ร่วมทาง ประชาชนสามารถสอบถามเส้นทางการเดินทางได้ที่สายด่วนกรมทางหลวง โทร. 1586 (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/49462