รัฐบาลไทย-ข่าวทำเนียบรัฐบาล-โฆษกรัฐบาลปัดจัดงบอยุติธรรม แจงรัฐบาลต้องรองรับการดูแลผู้เกษียณและคนชรา ในอนาคตที่จะเพิ่มขึ้นอย่างเพียงพอและยั่งยืน อย่าคิดเอาเองว่าสร้างความเหลื่อมล้ำกดทับประชาชน


วันพุธที่ 1 มิถุนายน 2565
พิมพ์
โฆษกรัฐบาลปัดจัดงบอยุติธรรม แจงรัฐบาลต้องรองรับการดูแลผู้เกษียณและคนชรา ในอนาคตที่จะเพิ่มขึ้นอย่างเพียงพอและยั่งยืน อย่าคิดเอาเองว่าสร้างความเหลื่อมล้ำกดทับประชาชน
โฆษกรัฐบาลปัดจัดงบอยุติธรรม แจงรัฐบาลต้องรองรับการดูแลผู้เกษียณและคนชรา ในอนาคตที่จะเพิ่มขึ้นอย่างเพียงพอและยั่งยืน อย่าคิดเอาเองว่าสร้างความเหลื่อมล้ำกดทับประชาชน
วันที่ 1 มิ.ย. 65 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่ พ.ต.อ.ทวี สอดส่อง ส.ส.บัญชีรายชื่อ และเลขาธิการพรรคประชาชาติ อภิปรายร่าง พ.ร.บ.งบประมาณฯ  66 ระบุว่า พล.อ.ประยุทธ์ จันทร์โอชา นายกรัฐมนตรี และรมว.กลาโหม จัดงบอยุติธรรมกับประชาชน ทุ่มบำนาญให้ข้าราชการ สร้างความเหลื่อมล้ำกดทับประชาชน โดยยืนยันว่า ภาระงบประมาณในการดูแลผู้เกษียณอายุและดูแลคนชราภาพของรัฐบาลนั้น สอดคล้องกับการประมาณการว่า ในอนาคตประเทศไทยจะมีผู้เกษียณและคนชราเพิ่มมากขึ้นอย่างรวดเร็ว ดังนั้น จึงเป็นเรื่องปกติที่รัฐบาลต้องเตรียมพร้อมดูแลและบริหารจัดการประเทศให้พร้อมรองรับการดูแลผู้เกษียณและคนชราในอนาคตอย่างเพียงพอและยั่งยืน งบประมาณส่วนหนึ่งยังใช้ไปเพื่อสนับสนุนการเสริมสร้างทักษะอาชีพและสุขภาวะผู้สูงวัยไทยเข้าสู่สังคมสูงวัยอย่างมีคุณภาพ อย่างไรก็ตาม ภาระที่เพิ่มขึ้นนั้นเชื่อว่าไม่มีปัญหากับการเงินการคลังของประเทศ เพราะมูลค่าทางเศรษฐกิจในอนาคตตามแนวทางบริหารจัดการที่รัฐบาลวางเอาไว้นั้น จะทำให้เศรษฐกิจขยายตัวเพิ่มขึ้นตามไปด้วย และสอดคล้องกับกรอบความยั่งยืนทางการคลังของประเทศ
“รัฐบาลมองข้าราชการและประชาชนเป็นคนไทยเท่าเทียมกัน ไม่เคยคิดแบบฝ่ายค้านที่นิยมแบ่งแยกเป็นฝักฝ่ายจนเกิดความแตกแยกภายในประเทศเหมือนที่ผ่าน ๆ มา ข้าราชการมีหน้าที่ทำงาน อำนวยความสะดวก และแก้ปัญหาให้กับประชาชนที่มาติดต่อให้มากที่สุดเท่าที่จะทำได้ จึงไม่ใช่การไปกดทับประชาชนแต่อย่างใด มีแต่รัฐบาลในอดีตต่างหาก ที่มีข่าวบ่อยครั้งว่า จัดสรรงบประมาณแบบเหลื่อมล้ำ ให้พื้นที่ฐานเสียงตัวเองมากกว่าพื้นที่อื่นใช่หรือไม่ ดังนั้นฝ่ายค้านไม่ควรคิดเอาเอง ส่วนงบผูกพันข้ามปีนั้นก็มีมาทุกรัฐบาล เพียงแต่ในสมัยที่ตัวเองเป็นรัฐบาลกลับไม่เคยมองว่าเป็นปัญหา แต่มาข้องใจว่าอาจจะเป็นการฮั้วการประมูลในอนาคตเอาตอนที่ตัวเองกำลังเป็นฝ่ายค้าน ซึ่งเป็นเรื่องที่ไม่ถูกต้อง” นายธนกร กล่าว

ที่มา : https://www.thaigov.go.th/news/contents/details/55237