รัฐบาลไทย-ข่าวทำเนียบรัฐบาล-เขตสุขภาพที่ 9 เร่งพัฒนาศักยภาพ อสม. 4.0 ใช้เทคโนโลยีดูแลสุขภาพประชาชนในพื้นที่


วันเสาร์ที่ 9 กรกฎาคม 2565
เขตสุขภาพที่ 9 เร่งพัฒนาศักยภาพ อสม. 4.0 ใช้เทคโนโลยีดูแลสุขภาพประชาชนในพื้นที่
รองนายกรัฐมนตรีและรัฐมนตรีว่าการกระทรวงสาธารณสุข เปิดการประชุมเชิงปฏิบัติการพัฒนาศักยภาพ อสม. 4.0 เขตสุขภาพที่ 9 นครชัยบุรินทร์ เพิ่มศักยภาพ อสม. ในการดูแลสุขภาพประชาชนในพื้นที่ โดยใช้เทคโนโลยี
รองนายกรัฐมนตรีและรัฐมนตรีว่าการกระทรวงสาธารณสุข เปิดการประชุมเชิงปฏิบัติการพัฒนาศักยภาพ อสม. 4.0 เขตสุขภาพที่ 9 นครชัยบุรินทร์ เพิ่มศักยภาพ อสม. ในการดูแลสุขภาพประชาชนในพื้นที่ โดยใช้เทคโนโลยี
วันนี้ (9 กรกฎาคม 2565) ที่ โรงแรม สบายโฮเทล จ.นครราชสีมา นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วย นายพลพีร์ สุวรรณฉวี รองเลขาธิการนายกรัฐมนตรีฝ่ายการเมือง นพ.ณรงค์ สายวงศ์ รองปลัดกระทรวงสาธารณสุข นพ.ธเรศ กรัษนัยรวิวงค์ อธิบดีกรมสนับสนุนบริการสุขภาพ นพ.โอภาส การย์กวินพงศ์ อธิบดีกรมควบคุมโรค นพ.พงศ์เกษม ไข่มุกด์ ผู้ตรวจราชการกระทรวงสาธารณสุขเขตสุขภาพที่ 9 และคณะผู้บริหารกระทรวงสาธารณสุข เปิดการประชุมเชิงปฏิบัติการพัฒนาศักยภาพอาสาสมัครสาธารณสุขประจำหมู่บ้าน (อสม.) 4.0 เขตสุขภาพที่ 9 นครชัยบุรินทร์ โดย มี ประธาน อสม.ระดับจังหวัด,ระดับอำเภอ และระดับตำบล เข้าร่วมอบรมจำนวน 528 คน
นายอนุทิน กล่าวว่า รัฐบาลและกระทรวงสาธารณสุข ตระหนักถึงความสำคัญของอาสาสมัครสาธารณสุขประจำหมู่บ้าน (อสม.) ซึ่งทั่วโลกให้การยกย่องผลงานเชิงประจักษ์ ในการทำให้ประเทศไทยสามารถควบคุมสถานการณ์โควิด 19 ในช่วงที่มีการแพร่ระบาดได้เป็นอย่างดี สะท้อนให้เห็นถึงระบบสาธารณสุขที่เข้มแข็ง นอกจากนี้ อสม. ยังเป็นกลไกสำคัญในการขับเคลื่อนการพัฒนาระบบสุขภาพปฐมภูมิ ช่วยดูแลส่งเสริมสุขภาพประชาชนในทุกพื้นที่ของประเทศอย่างทั่วถึง กระทรวงสาธารณสุขจึงมีการพัฒนาศักยภาพของ อสม.ให้เป็น “หมอประจำบ้าน” และ “อสม. 4.0” มีความรอบรู้ด้านสุขภาพและด้านดิจิทัล เพื่อเป็น หมอคนที่ 1 ตามนโยบาย 3 หมอ ในการดูแลสุขภาพและเป็นต้นแบบให้กับประชาชน โดยส่งเสริมให้ อสม. ใช้เทคโนโลยีการสื่อสารในการติดต่อเจ้าหน้าที่สาธารณสุข เป็นตัวกลางที่ช่วยประสานให้ประชาชนสามารถเข้าถึงบริการด้านการแพทย์และสาธารณสุข รวมถึงการใช้แอปพลิเคชั่น “Smart อสม.” ในการรับข่าวสาร ข้อมูลสุขภาพ การคัดกรองติดตามอาการของผู้ที่ฉีดวัคซีนโควิด 19 เก็บข้อมูลการสำรวจลูกน้ำยุงลาย รวมถึงรายงานผลการปฏิบัติงาน เป็นต้น  ปัจจุบันมี อสม. ที่สามารถเข้าถึงและใช้งานแอปพลิเคชั่น “Smart อสม.” แล้วประมาณ 60% จาก อสม. ทั้งหมด 1.05 ล้านคน ซึ่งกระทรวงสาธารณสุขถือเป็นภารกิจสำคัญในการพัฒนาศักยภาพ อสม. ให้เท่าทันต่อการเปลี่ยนแปลง ด้วยการนำเทคโนโลยีมาใช้ให้เกิดประโยชน์ในการปฏิบัติงานมากที่สุด
“การจัดประชุมเพื่อพัฒนาศักยภาพ อสม. ของเขตสุขภาพที่ 9 นครชัยบุรินทร์ครั้งนี้ จะช่วยเพิ่มพูนความรู้ด้านวิชาการ ทักษะการปฏิบัติงาน และทักษะการดูแลสุขภาพพี่น้องประชาชนให้กับ อสม. รวมถึงได้นำความรู้และนวัตกรรมไปปรับใช้ได้อย่างคล่องแคล่ว เป็นผู้นำในการจัดการปัญหาด้านสุขภาพของประชาชน ร่วมกับทีมหมอครอบครัว และเครือข่ายสุขภาพได้อย่างมีประสิทธิภาพมากขึ้น” นายอนุทินกล่าว
************************************** 9 กรกฎาคม 2565

ที่มา : https://www.thaigov.go.th/news/contents/details/56723