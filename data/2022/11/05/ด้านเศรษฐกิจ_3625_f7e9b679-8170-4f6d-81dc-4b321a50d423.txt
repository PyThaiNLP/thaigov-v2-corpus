รัฐบาลไทย-ข่าวทำเนียบรัฐบาล-การทางพิเศษแห่งประเทศไทย แจ้งความคืบหน้าโครงการทางพิเศษสายพระราม 3 - ดาวคะนอง - วงแหวนรอบนอกกรุงเทพมหานครด้านตะวันตก


วันพฤหัสบดีที่ 28 เมษายน 2565
การทางพิเศษแห่งประเทศไทย แจ้งความคืบหน้าโครงการทางพิเศษสายพระราม 3 - ดาวคะนอง - วงแหวนรอบนอกกรุงเทพมหานครด้านตะวันตก
คาดเปิดให้บริการได้ภายในปี 2567
การทางพิเศษแห่งประเทศไทย (กทพ.) กระทรวงคมนาคม ดำเนินโครงการทางพิเศษ
สายพระราม 3 - ดาวคะนอง - วงแหวนรอบนอกกรุงเทพมหานครด้านตะวันตก มาตั้งแต่เดือนมิถุนายน 2562 โดยมีจุดเริ่มต้นโครงการฯ อยู่ กม. ที่ 13+000 ของถนนพระราม 2 ก่อสร้างเป็นทางยกระดับขนาด 6 ช่องจราจร ซ้อนทับไปตามแนวเกาะกลางถนนพระราม 2 ในทิศตะวันออกเฉียงเหนือจนถึงดาวคะนอง จากนั้นแนวเส้นทางจะเบนไปทางขวาเข้าซ้อนทับกับทางพิเศษเฉลิมมหานครและข้ามแม่น้ำเจ้าพระยาบริเวณสะพานพระราม 9 โดยจะก่อสร้างสะพานขึงขนาด 8 ช่องจราจร ซึ่งมีความยาวช่วงกลางสะพาน 450 เมตร ขนานอยู่ทางด้านทิศใต้ของสะพานพระราม 9 จากนั้นแนวเส้นทางจะเชื่อมต่อกับทางพิเศษศรีรัชและทางพิเศษเฉลิมมหานคร บริเวณทางแยกต่างระดับบางโคล่ ซึ่งเป็นจุดสิ้นสุดโครงการฯ มีระยะทางรวม 18.7 กิโลเมตร โครงการดังกล่าว มีทางขึ้น - ลง จำนวน 7 แห่ง โดยแบ่งงานก่อสร้างออกเป็น 5 สัญญา ประกอบด้วย งานโยธา จำนวน 4 สัญญา และงานระบบจัดเก็บค่าผ่านทาง ระบบควบคุมจราจรและระบบสื่อสาร จำนวน 1 สัญญา โดยมีความก้าวหน้าในการก่อสร้างดังนี้
- สัญญาที่ 1 เป็นทางยกระดับขนาด 6 ช่องจราจร มีจุดเริ่มต้น กม. ที่ 13+000 ของถนนพระราม 2 ถึง กม. ที่ 6+600 ของถนนพระราม 2 ระยะทางรวมประมาณ 6.4 กิโลเมตร โดยมีความก้าวหน้าของโครงการ ณ วันที่ 31 มีนาคม 2565 ดังนี้ แผนงานสะสม 1.02% ผลงานสะสม 1.46% และเร็วกว่าแผน +0.44% ขณะนี้อยู่ระหว่างดำเนินงานเสาเข็มเจาะ งานรื้อย้ายสาธารณูปโภค งานวาง Barrier กั้นพื้นที่ก่อสร้าง โดยจะดำเนินการจัดช่องจราจรใหม่ บนถนนพระราม 2 ทั้ง 2 ทิศทาง ตั้งแต่ กม. ที่ (ทล.) 10+000 - 8+467 (บริเวณทางแยกต่างระดับบางขุนเทียนถึงโลตัสพระราม 2) ช่วงวันที่ 27 เมษายน - 15 พฤษภาคม 2565
- สัญญาที่ 2 เป็นทางยกระดับขนาด 6 ช่องจราจร มีจุดเริ่มต้น กม. ที่ 6+600 ของถนนพระราม 2 ถึงบริเวณทางแยกต่างระดับดาวคะนอง ระยะทางรวมประมาณ 5.3 กิโลเมตร โดยมีความก้าวหน้าของโครงการ ณ วันที่ 31 มีนาคม 2565 ดังนี้ แผนงานสะสม 33.20% ผลงานสะสม 38.80% และเร็วกว่าแผน +5.60%ขณะนี้อยู่ระหว่างดำเนินงานติดตั้ง Precast Crosshead และ Precast Segment อย่างต่อเนื่อง โดยมีการเบี่ยงจราจรฝั่งขาเข้าและขาออก ฝั่งละ 2 ช่องจราจร ในช่วงเวลา 22.00 - 04.00 น. ต้องขออภัยในความไม่สะดวกมา ณ โอกาสนี้
- สัญญาที่ 3 เป็นงานก่อสร้างทางยกระดับขนาด 6 ช่องจราจรคร่อมตามแนวทางพิเศษเฉลิมมหานครช่วงดาวคะนอง - สุขสวัสดิ์ - ราษฎร์บูรณะ ระยะทางรวมประมาณ 5 กิโลเมตร โดยมีความก้าวหน้าของโครงการ ณ วันที่ 31 มีนาคม 2565 ดังนี้ แผนงาน 1.02% ผลงาน 2.05% และเร็วกว่าแผน +1.03%ขณะนี้จะดำเนินการก่อสร้างฐานรากเสาตอม่อ ช่วง กม. ที่ 15+545 - 15+621 โดยจะทำการปิดเบี่ยงจราจรบริเวณถนนสุขสวัสดิ์และซอยสุขสวัสดิ์ 50 ตลอด 24 ชั่วโมง
- สัญญาที่ 4 เป็นงานก่อสร้างสะพานข้ามแม่น้ำเจ้าพระยา ขนาด 8 ช่องจราจร มีความยาวช่วงกลางสะพาน 450 เมตร สิ้นสุดที่ทางแยกต่างระดับบางโคล่ ระยะทางรวมประมาณ 2 กิโลเมตร ความก้าวหน้า     ของโครงการ ณ วันที่ 31 มีนาคม 2565 ดังนี้ แผนงาน 61.50% ผลงาน 71.73% และเร็วกว่าแผน +10.21%โครงการจะปิดเบี่ยงเฉพาะช่องทางฉุกเฉินบนสะพานพระราม 9 (ขาออก) เพื่อทำการก่อสร้างคานรองรับพื้นสะพาน (Cross Head) โดยจะปิดเบี่ยงช่องจราจรตลอด 24 ชั่วโมง ตั้งแต่วันที่ 22 เมษายน - 16 พฤษภาคม 2565
- สัญญาที่ 5 (งานระบบจัดเก็บค่าผ่านทาง ระบบควบคุมจราจร และระบบสื่อสาร) อยู่ระหว่างปรับปรุงร่างขอบเขตของงานจ้างก่อสร้างให้ระบบจัดเก็บค่าผ่านทางเป็นระบบอัตโนมัติแบบไม่มีไม้กั้น (M-Flow) บริเวณตู้เก็บค่าผ่านทาง ซึ่งเป็นระบบเทคโนโลยีที่ทันสมัยและจะช่วยในการระบายการจราจรหน้าด่านได้อย่างมีประสิทธิภาพ รวมทั้งสอดคล้องและสามารถเชื่อมต่อกับระบบจัดเก็บค่าผ่านทางของโครงการทางยกระดับบนถนนทางหลวงหมายเลข 35 ของกรมทางหลวงในอนาคต
ทั้งนี้ กทพ. คาดว่าทางพิเศษสายพระราม 3 - ดาวคะนอง - วงแหวนรอบนอกกรุงเทพมหานครด้านตะวันตก จะสามารถก่อสร้างแล้วเสร็จพร้อมเปิดให้บริการได้ในปี 2567

ที่มา : https://www.thaigov.go.th/news/contents/details/54026