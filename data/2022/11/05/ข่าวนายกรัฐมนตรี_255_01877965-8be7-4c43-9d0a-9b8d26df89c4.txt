รัฐบาลไทย-ข่าวทำเนียบรัฐบาล-นายกรัฐมนตรีย้ำ รัฐบาลไม่นิ่งเฉยข้อเรียกร้องกลุ่มจะนะรักษ์ถิ่น เตรียมทบทวน เพื่อทำประชาพิจารณ์ และ SEA เพื่อการมีส่วนร่วมของประชาชน เผย เลือกตั้งผู้ว่า กทม. ไม่เกินกลางปี 2565


วันจันทร์ที่ 13 ธันวาคม 2564
พิมพ์
นายกรัฐมนตรีย้ำ รัฐบาลไม่นิ่งเฉยข้อเรียกร้องกลุ่มจะนะรักษ์ถิ่น เตรียมทบทวน เพื่อทำประชาพิจารณ์ และ SEA เพื่อการมีส่วนร่วมของประชาชน เผย เลือกตั้งผู้ว่า กทม. ไม่เกินกลางปี 2565
นายกรัฐมนตรีย้ำ รัฐบาลไม่นิ่งเฉยข้อเรียกร้องกลุ่มจะนะรักษ์ถิ่น เตรียมทบทวน เพื่อทำประชาพิจารณ์ และ SEA เพื่อการมีส่วนร่วมของประชาชน เผย เลือกตั้งผู้ว่า กทม. ไม่เกินกลางปี 2565 หากมีความพร้อม
วันนี้ (13 ธันวาคม 2564) เวลา 11.30 น. ณ ทางเชื่อมตึกสันติไมตรี ทำเนียบรัฐบาล ภายหลังการประชุมคณะกรรมการบริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ครั้งที่ 20/2564 (ศบค.) พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ตอบคำถามสื่อมวลชนถึงกรณีการชุมนุมของกลุ่มจะนะรักษ์ถิ่น ว่า นายกรัฐมนตรีได้มอบหมายให้นายสุพัฒนพงษ์ พันธ์มีเชาว์ รองนายกรัฐมนตรีและรัฐมนตรีว่าการกระทรวงพลังงาน เป็นประธานคณะกรรมการตรวจสอบข้อเท็จจริงโครงการนิคมฯ จะนะ เพื่อเจรจากับชาวบ้าน โดยนายกรัฐมนตรีย้ำว่าการดำเนินการของรัฐบาล หวังให้ภาคใต้ของประเทศไทยมีรายได้สูงขึ้น ประชาชนสามารถประกอบกิจการ/กิจกรรม แต่เมื่อขั้นตอนการดำเนินการมีปัญหาก็ต้องนำกลับมาทบทวนใหม่ ให้มีการทำประชาพิจารณ์เพื่อให้ประชาชนมีส่วนร่วม รวมถึงการทำการศึกษาผลกระทบเชิงยุทธศาสตร์ (SEA) พร้อมยืนยันว่ารัฐบาลไม่ได้นิ่งเฉยและจะเร่งแก้ไขปัญหานี้อย่างเร่งด่วน แต่ทุกอย่างจะต้องดำเนินการขั้นตอนและกฎหมาย ซึ่งนายกรัฐมนตรีไม่สามารถแทรกแซงได้ โดยจะนำไปหารือในที่ประชุมคณะรัฐมนตรีในวันพรุ่งนี้
นายกรัฐมนตรียังตอบคำถามถึงกรณีการเลือกตั้งผู้ว่าราชการกรุงเทพมหานคร (กทม.) คาดว่าจะมีการเลือกตั้งไม่เกินกลางปี 2565 หากมีความพร้อม ซึ่งมีการกำหนดคุณสมบัติของผู้ลงสมัครไว้ตามระเบียบอยู่แล้วโดยประชาชนจะเป็นผู้เลือกผู้แทนมาทำงานตอบสนองต่อความต้องการของประชาชนเอง ที่สำคัญคือไม่ทุจริต และขอให้ได้ผู้ที่มีคุณสมบัติมาแก้ไขปัญหา เพราะ กทม. เป็นพื้นที่ที่มีความสำคัญ
ในตอนท้าย นายกรัฐมนตรีชี้แจงถึงการลดโทษผู้กระทำผิดว่า เป็นไปตามกฎหมายและกฎระเบียบของกระทรวงยุติธรรม ซึ่งบางเรื่องอาจไม่มีการกำหนดชัดเจน เช่น การกระทำผิดมากน้อยเพียงใดถึงจะเข้าเกณฑ์ทุจริต บางกรณีก็มีความแตกต่างกัน จึงอาจต้องให้มีการทบทวนเพราะหลักการเปลี่ยนแปลงไป หรือการแก้ไขกฎหมาย พรบ. แต่ยืนยันว่าทุกอย่างกฎหมายเป็นสิ่งสำคัญ และจะดำเนินการอย่างระมัดระวังเพื่อไม่ให้เกิดความเสียหาย

ที่มา : https://www.thaigov.go.th/news/contents/details/49387