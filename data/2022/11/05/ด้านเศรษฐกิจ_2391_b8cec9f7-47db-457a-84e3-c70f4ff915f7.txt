รัฐบาลไทย-ข่าวทำเนียบรัฐบาล-เริ่มแล้ววันนี้! “มหกรรมของขวัญปีใหม่เพื่อประชาชน โดยกระทรวงอุตสาหกรรม” พบกับสินค้าราคาถูก 23-26 ธ.ค.นี้ ณ นิคมฯ อมตะซิตี้ ชลบุรี


วันศุกร์ที่ 24 ธันวาคม 2564
พิมพ์
เริ่มแล้ววันนี้! “มหกรรมของขวัญปีใหม่เพื่อประชาชน โดยกระทรวงอุตสาหกรรม” พบกับสินค้าราคาถูก 23-26 ธ.ค.นี้ ณ นิคมฯ อมตะซิตี้ ชลบุรี
กระทรวงอุตสาหกรรม มอบของขวัญปีใหม่ 2565 ให้ประชาชน ผ่านการจัดงาน “มหกรรมของขวัญปีใหม่เพื่อประชาชน โดยกระทรวงอุตสาหกรรม”
เริ่มแล้ววันนี้! “มหกรรมของขวัญปีใหม่เพื่อประชาชน โดยกระทรวงอุตสาหกรรม” พบกับสินค้าราคาถูก 23-26 ธ.ค.นี้ ณ นิคมฯ อมตะซิตี้ ชลบุรี
กระทรวงอุตสาหกรรม มอบของขวัญปีใหม่ 2565 ให้ประชาชน ผ่านการจัดงาน “มหกรรมของขวัญปีใหม่เพื่อประชาชน โดยกระทรวงอุตสาหกรรม” หวังสร้างรอยยิ้ม คืนความสุขให้ประชาชนในช่วงเทศกาลปีใหม่
นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม ประธานเปิดงาน “มหกรรมของขวัญปีใหม่เพื่อประชาชน โดยกระทรวงอุตสาหกรรม” กล่าวว่า การจัดงานดังกล่าวเป็นไปตามข้อสั่งการของ พลเอกประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ที่ให้ทุกกระทรวงจัดของขวัญปีใหม่ 2565 ให้กับประชาชน ซึ่งกระทรวงอุตสาหกรรม ได้มอบหมายให้การนิคมอุตสาหกรรมแห่งประเทศไทย (กนอ.) จัดงานมหกรรมของขวัญปีใหม่เพื่อประชาชน โดยร่วมกับภาครัฐทั้งหน่วยงานในกระทรวงอุตสาหกรรม กระทรวงสาธารณสุข และภาคเอกชน ได้แก่ บริษัท อมตะ คอร์ปอเรชั่น จำกัด (มหาชน) จัดงานในครั้งนี้ ซึ่งจะเป็นการคืนความสุขให้กับประชาชนและผู้ประกอบการทั้งรายใหญ่และรายย่อยที่ได้รับผลกระทบจากการแพร่ระบาดของเชื้อไวรัสโคโรน่า 2019 (Covid-19) ตลอดช่วงเวลาที่ผ่านมา
“การจัดงานครั้งนี้เป็นหนึ่งในของขวัญที่กระทรวงอุตสาหกรรมจัดทำขึ้น เพื่อมอบให้เป็นของขวัญปีใหม่ให้กับพี่น้องประชาชน โดยมุ่งหวังว่าจะช่วยสร้างรอยยิ้มให้มากขึ้นในช่วงเทศกาลปีใหม่ 2565 อีกทั้งยังช่วยแบ่งเบาภาระ ลดค่าใช้จ่าย เพิ่มสภาพคล่องทางเศรษฐกิจให้ประชาชนและผู้ประกอบการ ด้วยสินค้าดีมีคุณภาพและได้มาตรฐาน ในราคาต่ำกว่าทุน ถือเป็นอีกรูปแบบหนึ่งในการบรรเทาความเดือดร้อนแก่ประชาชน และทำให้เกิดการหมุนเวียนทางเศรษฐกิจในระบบต่อไป ทั้งนี้ คาดว่าจะมีประชาชนออกมาจับจ่ายใช้สอยไม่น้อยกว่า 3,000 คนต่อวัน”รัฐมนตรีว่าการกระทรวงอุตสาหกรรม กล่าว
นายวีริศ อัมระปาล ผู้ว่าการ กนอ. กล่าวเสริมว่า “มหกรรมของขวัญปีใหม่เพื่อประชาชน โดยกระทรวงอุตสาหกรรม” มีวัตถุประสงค์หลักคือ การจำหน่ายสินค้าราคาถูกช่วยลดค่าครองชีพให้กับประชาชน และสนับสนุนประชาสัมพันธ์สินค้าจากโรงงานในนิคมอุตสาหกรรมซึ่งได้มาตรฐานผลิตภัณฑ์อุตสาหกรรม รวมถึงสินค้าจากวิสาหกิจชุมชนโครงการ “Farm to Factory” สินค้าจากศูนย์ส่งเสริมอุตสาหกรรมภาคที่ 9 สินค้าจากวิสาหกิจชุมชน ตลอดจนสมุนไพรไทย นอกจากนี้ ยังมีผลิตภัณฑ์จากหลายแบรนด์ดังซึ่งเป็นที่รู้จักของพี่น้องประชาชน ไม่ว่าจะเป็น บริษัท ศรีไทยซุปเปอร์แวร์ ผลิตภัณฑ์จากบริษัท ลักกี้เฟรม จำกัด ผลิตภัณฑ์อาหารเสริมเพื่อสุขภาพและผลิตภัณฑ์บำรุงผิว จากบริษัท โอสถสภา จำกัด (มหาชน) ผลิตภัณฑ์เพื่อสุภาพสตรี ทั้งเครื่องสำอาง ผลิตภัณฑ์ดูแลผิว จากบริษัท คาโอ อินดัสเตรียล ประเทศไทย จำกัด และ บริษัท วาโก้ จำกัด ผลิตภัณฑ์เครื่องใช้ไฟฟ้า (โคมไฟ หลอดไฟ) ผลิตภัณฑ์ป้องกันและอุปกรณ์ทางการแพทย์ (หน้ากากอนามัย และเจลแอลกอฮอล์) ผลิตภัณฑ์จากสมุนไพรไทย ผลิตภัณฑ์จักสานไม้ไผ่ รวมทั้งผลิตภัณฑ์จากโครงการ “Farm to Factory” สินค้าจากผู้ประกอบการเอสเอ็มอี สินค้าจากผู้ประกอบการโรงงานในนิคมอุตสาหกรรมอมตะซิตี้ (ชลบุรี) สินค้ากลุ่มสมุนไพรจากสถาบันแพทย์แผนไทย สินค้าจากโลตัส ชลบุรี และในเครือเมเจอร์ ซีนีเพล็กซ์ รวมกว่า 70 บูธ
งาน “มหกรรมของขวัญปีใหม่เพื่อประชาชน โดยกระทรวงอุตสาหกรรม” กำหนดจัดขึ้นตั้งแต่วันนี้ (23 ธ.ค.) ไปจนถึงวันที่ 26 ธันวาคม 2564 ณ นิคมอุตสาหกรรมอมตะซิตี้ (ชลบุรี) บริเวณลานอเนกประสงค์ โลตัส สาขาอมตะนคร

ที่มา : https://www.thaigov.go.th/news/contents/details/49874