รัฐบาลไทย-ข่าวทำเนียบรัฐบาล-“ชัยวุฒิ”พร้อมสั่งปิดเว็บมังกรฟ้า หาก ตร. พบความผิด เข้าข่ายหลอกลวง ขายเกินจริง ขู่ โทษคุก 5 ปี


วันอาทิตย์ที่ 27 มีนาคม 2565
“ชัยวุฒิ”พร้อมสั่งปิดเว็บมังกรฟ้า หาก ตร. พบความผิด เข้าข่ายหลอกลวง ขายเกินจริง ขู่ โทษคุก 5 ปี
“ชัยวุฒิ”พร้อมสั่งปิดเว็บมังกรฟ้า หาก ตร. พบความผิด เข้าข่ายหลอกลวง ขายเกินจริง ขู่ โทษคุก 5 ปี
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม กล่าวถึงกรณี  เจ้าหน้าที่บุกตรวจค้นบริษัทมังกรฟ้า ล็อตเตอรี่ จำกัด ที่มีการกว้านซื้อสลากจากผู้ค้ารายย่อยมาขายเกินราคา และมีการปิดบังบาร์โค้ดของกองสลาก ทำให้ไม่สามารถตรวจสอบได้ว่า เป็นสลากจริงหรือไม่ และมาจากที่ใด งวดไหน
โดย นายชัยวุฒิกล่าวว่า การขายสลากกินแบ่งผ่านระบบออนไลน์  เท่าที่ตรวจสอบไม่ได้มีความผิด แต่ผู้ขายต้องมีสลากจริงอยู่ในมือ ตามโควตาของตัวเอง ถ้ามี 10 ใบ ก็ต้องขายเพียง 10 ใบ ไปขายเกินจากโควตาที่ตัวเองมีไม่ได้ หากมีการประกาศขายเกินจำนวนที่ตัวเองมีอยู่จริง ก็ถือมีความผิด ตาม พ.ร.บ. คอมพิวเตอร์ คือ นำเข้าข้อมูลอันเป็นเท็จ เข้าสู่ระบบคอมพิวเตอร์ โทษจำคุกไม่เกิน 5 ปี ปรับไม่เกิน 1 แสนบาท  และทราบว่าขณะนี้ เจ้าหน้าที่กำลังตรวจสอบเพื่อดำเนินคดีนี้กับบริษัทดังกล่าวด้วยโดยต้องดูว่าเลขที่นำมาโฆษณาขายมีจริงหรือไม่ เพราะถ้าไม่มีอยู่จริงจะเข้าข่ายร่วมกันหลอกลวงประชาชน คือไม่มีสลากจริงแต่กลับมาประกาศขายให้ประชาชน  นอกจากนี้ยังมีความผิดฐานขายสลากกินแบ่งเกินราคาด้วย ตามพระราชบัญญัติสำนักงานสลากกินแบ่งรัฐบาล พ.ศ. 2517 และที่แก้ไขเพิ่มเติม หรือการขายสลากโดยไม่ได้รับอนุญาตตาม พ.ร.บ.การพนัน
อย่างไรก็ตามเรื่องนี้หากเจ้าหน้าที่ตรวจสอบพบว่ามีการกระทำความผิดจริง ตำรวจสามารถส่งเรื่องมาให้กระทรวงดิจิทัลเพื่อเศรษฐกิจและสังคมสั่งปิดเว็บไซต์ดังกล่าวได้ทันที โดย กระทรวงฯจะดำเนินการขออำนาจศาลในการสั่งปิดตามกระบวนการต่อไป ซึ่งที่ผ่านมา ดีอีเอส ได้ดำเนินการสั่งผิด เว็บไซต์ เฟซบุ๊ก และโซเชียลมีเดีย ที่กระทำผิดกฎหมายอย่างต่อเนื่อง
***********

ที่มา : https://www.thaigov.go.th/news/contents/details/52968