รัฐบาลไทย-ข่าวทำเนียบรัฐบาล-สำนักงานสลากฯ แถลงความคืบหน้าการแก้ไขปัญหาสลากเกินราคาตามโรดแมป


วันพฤหัสบดีที่ 27 มกราคม 2565
พิมพ์
สำนักงานสลากฯ แถลงความคืบหน้าการแก้ไขปัญหาสลากเกินราคาตามโรดแมป
สำนักงานสลากกินแบ่งรัฐบาลแถลงความคืบหน้าการแก้ไขปัญหาการจำหน่ายสลากเกินราคา ตามมาตรการต่างๆ ที่กำหนดไว้ในโรดแมปที่ได้แถลงไปก่อนหน้านี้
วันนี้ (27 มกราคม 2565) เวลา 15.00 น. ที่ ห้องประชุมอเนกประสงค์ ชั้น 3 สำนักงานสลากกินแบ่งรัฐบาล จ.นนทบุรี นายลวรณ แสงสนิท ประธานกรรมการสลากกินแบ่งรัฐบาล พร้อมด้วยนายธนวรรธน์ พลวิชัย กรรมการและโฆษกคณะกรรมการสลากกินแบ่งรัฐบาล และ พันโท หนุน ศันสนาคม ผู้อำนวยการสำนักงานสลากกินแบ่งรัฐบาล ร่วมกันแถลงต่อผู้สื่อข่าว ถึงความคืบหน้าการแก้ไขปัญหาการจำหน่ายสลากเกินราคา ตามมาตรการต่างๆ ที่กำหนดไว้ในโรดแมปที่ได้แถลงไปก่อนหน้านี้
นายลวรณ แสงสนิท ประธานกรรมการสลากกินแบ่งรัฐบาล กล่าวในภาพรวมของความคืบหน้าการดำเนินมาตรการต่างๆ ว่า ทั้ง 3 มาตรการ  ได้รับความสนใจจากผู้จำหน่ายสลากเป็นอย่างมาก ไม่ว่าจะเป็นการเปิดให้ตัวแทนจำหน่ายสลากฯ สมัครเข้าร่วมโครงการ "สลาก 80 " ระยะที่ 2 ซึ่งกำหนดไว้ 1,000 จุด  รวมทั้งการเปิดให้ผู้ขายสลาก ลงทะเบียนเป็นผู้ซื้อจองล่วงหน้าฯ ทั้งรายเดิมและรายใหม่ ที่มีผู้ลงทะเบียนจนถึงขณะนี้ กว่า 870,000 ราย ตลอดจนแนวทางการจำหน่ายสลากผ่านแพลตฟอร์มออนไลน์ ซึ่งวันนี้ คณะกรรมการสลากได้ให้ความเห็นชอบในหลักการและวิธีดำเนินการของมาตรการต่าง ๆ เพื่อให้สำนักงานฯ สามารถดำเนินการได้อย่างรวดเร็ว และสามารถแก้ไขปัญหาสลากเกินราคาและปัญหาสลากรวมชุดได้  อย่างไรก็ตาม ปัญหาสลากเกินราคา และการจำหน่ายสลากรวมชุดนั้น เกิดจากหลายสาเหตุ ไม่ว่าจะเป็นที่ตัวผลิตภัณฑ์สลากเอง ที่เป็นสินค้าเปลี่ยนมือได้ รวมถึงปัญหาที่เกิดจากการนำสลากไปรวมชุดเพื่อขายต่อ จะต้องใช้หลายมาตรการเพื่อให้เกิดความครอบคลุมและต่อเนื่อง นอกเหนือจากการจัดคละสลากแบบ 2-1-1-1  ซึ่งสำนักงานฯ ดำเนินการอยู่ในปัจจุบันทำให้การนำสลากไปรวมชุด ทำได้ยากขึ้น ประกอบกับมาตรการตรวจสอบการจำหน่ายสลากของตัวแทนจำหน่ายและผู้ซื้อจองล่วงหน้าอย่างเข้มข้น  และเพิ่มการตรวจสอบกระบวนการเบิกสลาก ให้เป็นไปตามหลักเกณฑ์ที่สำนักงานฯ กำหนดไว้อย่างเคร่งครัด โดยล่าสุดเพื่อเป็นการขยายผลจากการลงพื้นที่ที่จังหวัดเลย  จึงได้มอบหมายให้ สำนักงานฯ เร่งจัดตั้งคณะทำงานร่วมกันระหว่างสำนักงานฯ และหน่วยงานตรวจสอบ ได้แก่ สำนักงานตำรวจแห่งชาติ และหน่วยงานอื่นที่เกี่ยวข้อง เพื่อให้เกิดผลเป็นรูปธรรมในการป้องปรามผู้จำหน่ายสลากรวมชุดในราคาสูงกว่าราคาที่กำหนดไว้
นายธนวรรธน์  พลวิชัย กรรมการและโฆษกคณะกรรมการสลากกินแบ่งรัฐบาล กล่าวว่า มีตัวแทนจำหน่ายสนใจสมัครเข้าร่วมโครงการ“สลาก 80” จำนวน 4,790 ราย ในจำนวนดังกล่าว มีจังหวัดที่ผู้สมัครครบทุกอำเภอ 15 จังหวัดจาก 77 จังหวัด(691 อำเภอ/เขต จากทั่วประเทศ 928 อำเภอ/เขต ยังขาดอีก 237 เขต)ซึ่งโครงการนี้ เป็นโครงการที่เปิดให้ตัวแทนจำหน่าย ซึ่งรับสลากไปจำหน่ายอยู่เดิมรายละ 5 เล่ม รับสลากไปจำหน่ายเพิ่มอีกรายละ 20 เล่ม รวมเป็น 25 เล่ม ในจุดที่กำหนด 1,000 จุด ทั่วประเทศ ปัจจุบันสำนักงานฯ มีจุดจำหน่ายสลากตามโครงการ “สลาก 80” ทั้งหมด 78 จุดกระจายอยู่ในพื้นที่นำร่อง คือ กรุงเทพมหานคร และจังหวัดนนทบุรี  ในส่วนของการเปิดให้ลงทะเบียนผู้ซื้อ-จองล่วงหน้าฯ ซึ่งเปิดให้ลงทะเบียนได้ถึงวันที่ 31 มกราคม 2565 ขณะนี้ มีผู้ลงทะเบียนมาแล้ว จำนวน 878,454 ราย ซึ่งในวันนี้ คณะกรรมการสลากฯ ได้ให้ความเห็นชอบขั้นตอนและวิธีการคัดเลือกผู้ลงทะเบียนรายใหม่ และวิธีการตรวจสอบผู้ลงทะเบียนรายเดิมที่มีการยืนยันตัวตนเข้ามาว่าเป็นผู้ขายสลากในราคา 80 บาท ซึ่งสำนักงานฯ จะเริ่มดำเนินการทันที ภายหลังจากปิดลงทะเบียน
สำหรับการจัดทำระบบจำหน่ายสลากผ่านช่องทางอิเล็กทรอนิกส์ หรือแพลตฟอร์มออนไลน์นั้นเนื่องจากเป็นการจำหน่ายสลากกินแบ่งรัฐบาลผ่านช่องทางอิเล็กทรอนิกส์ ภายใต้ชื่อ “แพลตฟอร์มจำหน่ายสลากกินแบ่งรัฐบาล (Digital Lottery)” โดยยังคงเป็นการจำหน่ายสลากที่สำนักงานสลากฯ เป็นผู้ออก มีการกำหนดประเภทและรูปแบบเหมือนเดิมทุกประการ ไม่ได้เปลี่ยนแปลงไปจากที่ดำเนินการอยู่ในปัจจุบัน เป็นเพียงแต่การเพิ่มช่องทางการจำหน่ายผ่านระบบอิเล็กทรอนิกส์เท่านั้น และสำนักงานฯ มีความพร้อมที่จะเริ่มดำเนินการ คณะกรรมการสลากฯ จึงได้มีมติเห็นชอบในหลักการให้ดำเนินการได้ และให้มีหนังสือหารือไปสำนักงานคณะกรรมการนโยบายรัฐวิสาหกิจ (สคร.) ต่อไป
ในส่วนของขั้นตอนและกระบวนการดำเนินการที่เกี่ยวข้องนั้น พันโท หนุน ศันสนาคม ผู้อำนวยการสำนักงานสลากกินแบ่งรัฐบาล เปิดเผยว่า หลังจากที่ได้รับความเห็นชอบจากคณะกรรมการสลากฯ แล้ว สำนักงานจะต้องออกประกาศหลักเกณฑ์ในการพิจารณาคัดเลือกตัวแทนจำหน่ายตามโครงการ “สลาก80” และเร่งดำเนินการให้เป็นไปตามประกาศ โดยในการพิจารณาคัดเลือก จะยึดตามคุณสมบัติที่ประกาศรับสมัคร คาดว่าจะสามารถประกาศผลการคัดเลือกได้ในเร็วๆ นี้ และสามารถเริ่มจำหน่ายสลาก 1,000 จุด ทั่วประเทศ
ตามโครงการได้ ในงวดวันที่ 2 พฤษภาคม 2565
สำหรับการลงทะเบียนผู้ซื้อ-จองล่วงหน้าสลากกินแบ่งรัฐบาล ซึ่งขณะนี้มีผู้สนใจลงทะเบียนจำนวนมากนั้น สำนักงานฯ ได้กำหนดหลักเกณฑ์ในการพิจารณาคัดเลือกแล้ว สำหรับผู้ลงทะเบียนที่เป็นรายใหม่ จะพิจารณาจากประกาศรับสมัครที่กำหนดคุณสมบัติไว้ ส่วนผู้ลงทะเบียนที่เป็นรายเดิม ที่ลงทะเบียนไว้เมื่อปี 2558 นั้น ถือว่าเป็นการยืนยันตัวตนว่ายังมีความประสงค์จะลงทะเบียนเพื่อทำรายการต่อ ดังนั้น จึงต้องมีการตรวจสอบว่า เป็นผู้ขายสลากราคา 80 บาท ซึ่งสำนักงานฯ ได้กำหนดขั้นตอนและวิธีการตรวจสอบ เบื้องต้นผู้ลงทะเบียนรายเดิมที่ยืนยันตัวตนเข้ามา จะได้รับ QR code จากสำนักงาน ฯ โดยให้ผู้ซื้อสลากสแกนผ่านแอปพลิเคชันไลน์ บัญชีทางการของสำนักงานสลากฯ (Glo Lottery) เพื่อรับรองว่าซื้อสลากได้ในราคา 80 บาท ซึ่งข้อมูลการซื้อขายดังกล่าว จะเข้ามาสู่ระบบของสำนักงานฯ เพื่อทำการตรวจสอบ นอกจากการรับรองการจำหน่ายสลากราคา 80 บาท โดยผู้ซื้อแล้ว สำนักงานฯ จะดำเนินการตรวจสอบการจำหน่ายของผู้ขายผ่านระบบแอปพลิเคชัน “เป๋าตัง” และ “ถุงเงิน” และจะมีการลงพื้นที่สำรวจและจัดทำสำมะโนการจำหน่ายสลากของผู้ลงทะเบียนที่ยืนยันตัวตนด้วย
ผู้อำนวยการสำนักงานสลากกินแบ่งรัฐบาล กล่าวต่อไปอีกว่า ในส่วนของแพลตฟอร์มออนไลน์นั้นได้มีการจัดเตรียมระบบสำหรับการจำหน่ายเรียบร้อยแล้ว ภายใต้แนวทางในการดำเนินงานที่คำนึงถึงความโปร่งใส ไม่สามารถทำการปลอมแปลงสลากดิจิทัลได้  สามารถตรวจสอบการเปลี่ยนมือเจ้าของสลากได้รวมถึงต่อยอดการตรวจสอบและควบคุมราคาขายได้อย่างมีประสิทธิภาพ และเมื่อได้รับความเห็นชอบจากสำนักงานคณะกรรมการนโยบายรัฐวิสาหกิจแล้ว สามารถเริ่มดำเนินการเชื่อมต่อระบบได้ทันที

ที่มา : https://www.thaigov.go.th/news/contents/details/50967