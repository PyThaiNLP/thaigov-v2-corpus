รัฐบาลไทย-ข่าวทำเนียบรัฐบาล-รองปลัด กษ. ประยูร ลงพื้นที่ลพบุรี ตรวจเยี่ยมโครงการทหารพันธุ์ดี รพ.อานันทมหิดล


วันอังคารที่ 9 พฤศจิกายน 2564
รองปลัด กษ. ประยูร ลงพื้นที่ลพบุรี ตรวจเยี่ยมโครงการทหารพันธุ์ดี รพ.อานันทมหิดล
รองปลัด กษ. ประยูร ลงพื้นที่ลพบุรี ตรวจเยี่ยมโครงการทหารพันธุ์ดี รพ.อานันทมหิดล
นายประยูร อินสกุล รองปลัดกระทรวงเกษตรและสหกรณ์ ลงพื้นที่ตรวจเยี่ยมและให้คำแนะนำการดำเนินงาน "โครงการทหารพันธุ์ดี" ของโรงพยาบาลอานันทมหิดล จังหวัดลพบุรี พร้อมด้วยเจ้าหน้าที่จากเกษตรและสหกรณ์จังหวัดลพบุรี เกษตรจังหวัดลพบุรี สหกรณ์จังหวัดลพบุรี สำนักวิจัยและพัฒนาการเกษตรเขตที่ 5 กรมวิชาการเกษตร ศูนย์ส่งเสริมและพัฒนาอาชีพการเกษตรจังหวัดลพบุรี โดยมีพลตรี ชูสิทธิ์ ศรีอุทโยภาส ผู้อำนวยการโรงพยาบาลและคณะให้การต้อนรับ ซึ่งโครงการดังกล่าวมีกองร้อยรถยนต์พยาบาล โรงพยาบาลอานันทมหิดล ทำหน้าที่ดูแลและส่งเสริมให้กำลังพลของกองทัพบก มีความรู้ในการปลูกผักปลอดภัยและมีคุณภาพได้มาตรฐาน นำความรู้ไปปลูกผักใช้บริโภค เป็นการลดภาระค่าใช้จ่ายในครัวเรือน หากเหลือจากการบริโภค ยังสามารถนำไปจำหน่ายเป็นรายได้เสริม ทั้งนี้ รองปลัดกระทรวงเกษตรและสหกรณ์และเจ้าหน้าที่ที่เกี่ยวข้องได้แนะนำแนวทางการพัฒนาผลผลิตเข้าสู่ระบบการรับรองมาตรฐาน GAP เพื่อให้ได้ผลผลิตที่มีคุณภาพดี และปลอดภัย ตามมาตรฐานที่กำหนด ซึ่งจะทำให้ผู้ผลิตและผู้บริโภคมีความปลอดภัยด้วย

ที่มา : https://www.thaigov.go.th/news/contents/details/47991