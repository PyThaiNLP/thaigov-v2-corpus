รัฐบาลไทย-ข่าวทำเนียบรัฐบาล-รัฐบาลเชิญชวนสายเที่ยวลงทะเบียนเราเที่ยวด้วยกันเฟส4 เผย 2 วันมีการใช้สิทธิจองห้องพักแล้วเกิน 1 แสนสิทธิ


วันพฤหัสบดีที่ 3 กุมภาพันธ์ 2565
พิมพ์
รัฐบาลเชิญชวนสายเที่ยวลงทะเบียนเราเที่ยวด้วยกันเฟส4 เผย 2 วันมีการใช้สิทธิจองห้องพักแล้วเกิน 1 แสนสิทธิ
รัฐบาลเชิญชวนสายเที่ยวลงทะเบียนเราเที่ยวด้วยกันเฟส4 เผย 2 วันมีการใช้สิทธิจองห้องพักแล้วเกิน 1 แสนสิทธิ
วันที่ 3 ก.พ. 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า จากที่รัฐบาลได้มีโครงการเราเที่ยวด้วยกัน เฟส4 ตั้งแต่วันที่ 1 ก.พ.ที่ผ่านมาเว็บไซต์ www.เราเที่ยวด้วยกัน.com ได้เปิดระบบให้ประชาชนที่ยังไม่เคยลงทะเบียนในโครงการเราเที่ยวด้วยกันตั้งแต่เฟสที่1-3 ได้ลงทะเบียนเพื่อรับสิทธิแล้ว โดยระบบได้เปิดให้ลงทะเบียนในเวลา 06.00-21.00 น. ของทุกวัน
ส่วนผู้ที่เคยลงทะเบียนในเฟสที่ผ่านๆมาแล้วไม่ต้องลงทะเบียนใหม่ แต่สามารถกดรับหลักเกณฑ์และเงื่อนไข บนแอปพลิเคชั่นเป๋าตัง เพื่อรับสิทธิในเฟส 4 จํานวน 10 สิทธิ และเริ่มใช้สิทธิในการจองห้องพักได้เลย
“ข้อมูลจากเว็บไซต์ เราเที่ยวด้วยวกัน.com ระบุว่าเพียง 2 วันแรกหลังเปิดให้เริ่มใช้สิทธิของเฟส4 มีผู้ใช้สิทธิจองห้องพักแล้วเกินกว่า 1 แสนสิทธิ จากที่รัฐบาลให้ทั้งหมด 2 ล้านสิทธิ ซึ่งนับว่ากระแสการตอบรับโครงการดีมาก โดยทางการท่องเที่ยวแห่งประเทศไทย ก็ได้ประเมินว่าโครงการนี้จะช่วยให้การท่องเที่ยวในประเทศในครึ่งแรกของปีจะมีพัฒนาการที่ดีขึ้นโดยต่อเนื่อง” น.ส.ไตรศุลี กล่าว
น.ส.ไตรศุลี กล่าวว่า สำหรับคุณสมบัติของผู้ที่จะลงทะเบียนเพื่อรับสิทธิตามโครงการเราเที่ยวด้วยกันนั้นต้องเป็นบุคคลสัญชาติไทย อายุตั้งแต่ 18 ปีบริบูรณ์ขึ้นไป ณ วันที่ลงทะเบียน  โดยรายละเอียดตามโครงการฯ เฟส4 รัฐบาลจะให้การสนับสนุนใน 3 ส่วน ได้แก่
1.ส่วนลดค่าโรงแรมที่พัก 40% ของราคาที่พักต่อห้องต่อคืน ทั้งนี้ไม่เกิน 3,000 บาท ต่อห้องต่อคืนจำกัดสิทธิคนละไม่เกิน 10 ห้อง หรือ 10 คืน  รวมตลอดโครงการ 2 ล้านสิทธิ
2.ส่วนลดค่าอาหารและค่าเข้าสถานที่ท่องเที่ยว 600 บาทต่อห้องต่อคืน โดยผู้ร่วมโครงการจะได้รับคูปองอาหาร/ท่องเที่ยว วันละ 1 ครั้ง หลังเวลา 17:00 น. ของวันเช็คอินและคูปองจะหมดอายุเวลา 23:59 น. ของวันเช็คเอาท์  สำหรับวิธีการใช้คูปองนั้น ประชาชนจะชำระ 60% และรัฐบาลสนับสนุนอีก 40% ผ่านการตัดเงินจากคูปอง
3.สนับสนุนค่าเดินทางโดยเครื่องบิน รวมทั้งโครงการ 6 แสนสิทธิ โดยผู้ร่วมโครงการมีสิทธิในการได้รับเงินสนับสนุนค่าตั๋วเครื่องบิน 2 สิทธิผู้โดยสาร ต่อ 1 ห้องโรงแรมที่จอง ทั้งนี้เงินสนับสนุนค่าตั๋วเครื่องบิน 40% ของราคาค่าตั๋วเครื่องบิน แต่ไม่เกิน 2,000 บาท ต่อผู้โดยสาร  และมีสิทธิเพิ่มเติมสำหรับผู้เดินทางท่องเที่ยวไปยัง ภูเก็ต พังงา กระบี่ สุราษฎร์ธานี สงขลา เชียงใหม่ และเชียงราย ที่จะได้รับสนับสนุนค่าตั๋วเครื่องบิน 40% ของราคาตั๋วเครื่องบิน แต่ไม่เกิน 3,000 บาท ต่อผู้โดยสาร
------------------------

ที่มา : https://www.thaigov.go.th/news/contents/details/51202