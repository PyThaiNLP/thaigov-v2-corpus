รัฐบาลไทย-ข่าวทำเนียบรัฐบาล-​ปล.กห. นำกำลังพลจิตอาสาเพิ่มพื้นที่สีเขียวลดภาวะโลกร้อน ณ พื้นที่อุทยานพุทธมณฑล


วันอังคารที่ 9 สิงหาคม 2565
​ปล.กห. นำกำลังพลจิตอาสาเพิ่มพื้นที่สีเขียวลดภาวะโลกร้อน ณ พื้นที่อุทยานพุทธมณฑล
เช้าวันนี้ (วันที่ 9 สิงหาคม 2565 เวลา 08.30) พลเอก วรเกียรติ รัตนานนท์ ปลัดกระทรวงกลาโหม เป็นประธานการจัดกิจกรรมจิตอาสาบำเพ็ญสาธารณประโยชน์ และบำเพ็ญสาธารณกุศลเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง
เนื่องในโอกาสมหามงคลเฉลิมพระชนมพรรษา ๙๐ พรรษา ๑๒ สิงหาคม ๒๕๖๕ ณ พุทธมณฑล ตำบล ศาลายา อำเภอ พุทธมณฑล จังหวัดนครปฐม
โดยมีกิจกรรมประกอบด้วย การปลูกต้นไม้ ตัดแต่งกิ่งไม้ การปรับปรุงภูมิทัศน์ ทาสีรูปปั้นสัตว์ ห้องสุขาและศาลาพักคอย ให้อาหารปลาบริเวณพื้นที่ปลูกต้นไม้ของสำนักงานปลัดกระทรวงกลาโหม รวมทั้งมอบอาหารสุนัขให้เจ้าหน้าที่ผู้ดูแลเกาะสุนัขภายในพุทธมณฑล สำหรับการจัดกิจกรรมในวันนี้ ถือเป็นการบำเพ็ญสาธารณประโยชน์ และบำเพ็ญสาธารณกุศลของข้าราชการสำนักงานปลัดกระทรวงกลาโหม ที่ได้ร่วมกับดูแลช่วยเหลือสังคม เนื่องในโอกาสเฉลิมพระชนมพรรษาสมเด็จพระบรมราชชนนีพันปีหลวง อันเป็นการแสดงออกถึงความสำนึกในพระมหากรุณาธิคุณ ที่ทรงมีต่อปวงชนชาวไทย และประเทศชาติ

ที่มา : https://www.thaigov.go.th/news/contents/details/57828