รัฐบาลไทย-ข่าวทำเนียบรัฐบาล-รัฐบาลโชว์ผลงานรัฐบาลดิจิทัลต่อเนื่อง “ระบบจัดซื้อจัดจ้างภาครัฐด้วยอิเล็กทรอนิกส์ (e-GP)” เพิ่มความโปร่งใส ประหยัดงบ 7.8 หมื่นล้าน


วันพฤหัสบดีที่ 23 ธันวาคม 2564
พิมพ์
รัฐบาลโชว์ผลงานรัฐบาลดิจิทัลต่อเนื่อง “ระบบจัดซื้อจัดจ้างภาครัฐด้วยอิเล็กทรอนิกส์ (e-GP)” เพิ่มความโปร่งใส ประหยัดงบ 7.8 หมื่นล้าน
รัฐบาลโชว์ผลงานรัฐบาลดิจิทัลต่อเนื่อง “ระบบจัดซื้อจัดจ้างภาครัฐด้วยอิเล็กทรอนิกส์ (e-GP)” เพิ่มความโปร่งใส ประหยัดงบ 7.8 หมื่นล้าน
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยถึงความคืบหน้าที่มีอย่างต่อเนื่องของการขับเคลื่อนแผนพัฒนารัฐบาลดิจิทัล ซึ่งนายกรัฐมนตรี ได้เน้นย้ำให้ทุกส่วนราชการเร่งปรับระบบการทำงาน นำเทคโนโลยีมาประยุกต์ใช้ในทุกส่วนงานเพื่ออำนวยความสะดวกแก่ประชาชน  เพิ่มประสิทธิภาพ สร้างความโปร่งใสและตรวจสอบได้ กรมบัญชีกลาง เป็นหนึ่งในหน่วยงานที่ได้เดินหน้าในเรื่องดังกล่าวมาระยะหนึ่งแล้ว และมีผลลัพธ์อย่างเป็นรูปธรรม โดยเฉพาะการจัดทำระบบจัดซื้อจัดจ้างภาครัฐด้วยวิธีการทางอิเล็กทรอนิกส์ (e-GP) เพื่อส่งเสริมความเป็นรัฐบาลเปิด (Open Government) สร้างความโปร่งใสในการจัดซื้อจัดจ้าง ทำให้ประชาชนและผู้ประกอบการเข้าถึงข้อมูลได้สะดวก มีรายละเอียดที่ตรวจสอบได้ทุกขั้นตอนและทำให้เกิดการแข่งขันอย่างเป็นธรรม เป็นการสนับสนุนแหล่งข้อมูลการจัดซื้อจัดจ้างให้กับหน่วยงานภาครัฐนำไปใช้อ้างอิงในการกำหนดราคากลางหรือของบประมาณ ลดขั้นตอน และเพิ่มประสิทธิภาพของการจัดซื้อจัดจ้าง ตลอดจนลดต้นทุนของภาครัฐและเอกชนในการดำเนินการจัดซื้อจัดจ้างได้อย่างมีประสิทธิภาพ
ผลการดำเนินงานล่าสุด  ในปีงบประมาณ พ.ศ. 2564 หน่วยงานรัฐได้ดำเนินการจัดซื้อจัดจ้างแล้วจำนวนทั้งสิ้น 5,247,846 โครงการ คิดเป็นร้อยละ 98.34 ของจำนวนโครงการจัดซื้อจัดจ้างทั้งหมด โดยมีมูลค่าที่จัดหาได้ 1.33 ล้านล้านบาท สามารถประหยัดงบประมาณได้จากการใช้ระบบ e-GP จำนวน 7.86 หมื่นล้านบาท (ประหยัดได้ ร้อยละ 5.57 ของวงเงินงบประมาณในการจัดหา) โดยวิธีการจัดซื้อจัดจ้างที่สามารถประหยัดงบประมาณได้มากที่สุด คือ วิธีตลาดอิเล็กทรอนิกส์ (e-market) ซึ่งประหยัดงบประมาณได้ร้อยละ 15.14 ของวงเงินงบประมาณในการจัดหา เป็นวิธีการซื้อหรือจ้างที่มีรายละเอียดคุณลักษณะเฉพาะของพัสดุที่ไม่ซับซ้อน หรือเป็นสินค้าหรืองานบริการที่มีมาตรฐาน และได้กำหนดไว้ในระบบข้อมูลสินค้า (e-catalog) สามารถทำได้ 2 ลักษณะ คือ (1)  การเสนอราคาโดยใบเสนอราคา และ (2)  การเสนอราคาโดยการประมูลอิเล็กทรอนิกส์
นางสาวรัชดา กล่าวด้วยว่า การขับเคลื่อนรัฐบาลดิจิทัลที่ผ่านมานั้น ส่วนราชการต่าง ๆ ได้บูรณาการการทำงานทั้งในเรื่องข้อมูลและกระบวนการประสานงาน แต่ละกระทรวงมีการพัฒนาปรับปรุงการทำงานให้ทันสมัยสอดรับเทคโนโลยีดิจิทัล และสามารถผลิตผลงานได้อย่างเป็นรูปธรรม อาทิ แอปพลิเคชัน “ทางรัฐ” ซึ่งเป็นแพลตฟอร์มกลางที่รวบรวมการให้บริการของภาครัฐที่สำคัญมากกว่า 45 บริการไว้ในแหล่งเดียว และจะมีจำนวนบริการเพิ่มขึ้นในระยะต่อไป การให้บริการประชาชนรูปแบบออนไลน์ การออกเอกสารรับรองต่าง ๆ แบบอเล็กทรอนิกส์ เป็นต้น สำหรับกรมบัญชีกลาง ในปีงบประมาณ พ.ศ 2565 ได้มีแผนที่จะปรับปรุงระเบียบการจัดซื้อจัดจ้าง เพื่อส่งเสริมให้ให้ผู้ประกอบการ SMEs และ Startup สามารถเข้าถึงการจัดซื้อจัดจ้างของภาครัฐให้มากขึ้น โดยเฉพาะผ่านทางช่องทางออนไลน์ ที่มุ่งเน้นความโปร่งใส สามารถตรวจสอบได้ เพื่อให้เกิดการแข่งขันอย่างเป็นธรรม
.............................

ที่มา : https://www.thaigov.go.th/news/contents/details/49800