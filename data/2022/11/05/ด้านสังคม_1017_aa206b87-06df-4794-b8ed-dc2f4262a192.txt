รัฐบาลไทย-ข่าวทำเนียบรัฐบาล-พม. ชี้แจงข้อเท็จจริง กรณีการร้องเรียนกลุ่มคนพิการ ถูกโกงเงิน ม. 35 ย้ำไม่นิ่งนอนใจ พร้อมดำเนินการตามกระบวนการยุติธรรมถึงที่สุด


วันพฤหัสบดีที่ 23 ธันวาคม 2564
พม. ชี้แจงข้อเท็จจริง กรณีการร้องเรียนกลุ่มคนพิการ ถูกโกงเงิน ม. 35 ย้ำไม่นิ่งนอนใจ พร้อมดำเนินการตามกระบวนการยุติธรรมถึงที่สุด
พม. ชี้แจงข้อเท็จจริง กรณีการร้องเรียนกลุ่มคนพิการ ถูกโกงเงิน ม. 35 ย้ำไม่นิ่งนอนใจ พร้อมดำเนินการตามกระบวนการยุติธรรมถึงที่สุด
วันนี้ (23 ธ.ค. 64) เวลา 10.00 น. ที่ด้านหน้าอาคารกรมพัฒนาสังคมและสวัสดิการ สะพานขาว กรุงเทพฯ นางสาวสนธยา บุณยภูษิต รองอธิบดีกรมส่งเสริมและพัฒนาคุณภาพชีวิตคนพิการ ชี้แจงข้อเท็จจริงกรณีกลุ่มคนพิการ จากมูลนิธิปัญญาพัฒน์เพื่อคนพิการและภาคีเครือข่าย เรียกร้องสิทธิกรณีถูกโกงเงินจ้างงานคนพิการตามมาตรา 35 ว่า จากกรณีดังกล่าวฯ ที่เกิดการร้องเรียน กระทรวงการพัฒนาสังคมและความมั่นคงของมนุษย์ (พม.) โดยกรมส่งเสริมและพัฒนาคุณภาพชีวิตคนพิการ (พก.) รับทราบและรับเรื่องร้องเรียนดำเนินการตั้งแต่ ปี 2561 เป็นต้นมา ซึ่งตลอดระยะเวลาที่ผ่านมาขอยืนยันว่าทาง กระทรวง พม. ไม่นิ่งนอนใจ ได้ตรวจสอบข้อเท็จจริงเพื่อดำเนินการตามอำนาจหน้าที่ของส่วนราชการ โดยได้ดำเนินการทางวินัยกับเจ้าหน้าที่ที่เกี่ยวข้อง ขณะนี้อยู่ในกระบวนการตามกฎหมาย แต่เนื่องจากเป็นเรื่องที่มีผลกระทบต่อบุคคล และยังไม่ทราบแน่ชัดว่าผิดจริงหรือไม่ จึงยังไม่สามารถเปิดเผยให้ทราบได้ เพราะอาจส่งผลกระทบต่อรูปคดีได้  นอกจากนี้ ในส่วนของดำเนินการฟ้องคดีทางแพ่ง เพื่อเรียกร้องให้มีการชดใช้ค่าเสียหายแก่คนพิการในกรณีดังกล่าว เป็นการดำเนินการตามกระบวนการยุติธรรม ซึ่งในเรื่องนี้ กระทรวง พม. โดย พก. ได้ให้ความร่วมมือในการดำเนินคดีทางแพ่ง ทั้งการส่งพยานเอกสาร และมอบหมายเจ้าหน้าที่ให้ปากคำต่อศาลในฐานะพยานทั้งฝ่ายโจทย์ และฝ่ายจำเลยเป็นอย่างดีมาโดยตลอด
นางสาวสนธยา กล่าวเพิ่มเติมว่า อย่างไรก็ตาม สำหรับคนพิการในจังหวัดสมุทรสาคร ที่ได้ยื่นคำร้องขอให้ตรวจสอบการใช้สิทธิตามมาตรา 35 นั้น กระทรวง พม. ได้มอบหมายให้ พก. ส่งเจ้าหน้าที่ลงพื้นที่ เพื่อเยี่ยมบ้านคนพิการและตรวจสอบข้อเท็จจริง พร้อมพิจารณาให้ความช่วยเหลือตามสภาพปัญหา รวมทั้งให้คำแนะนำอย่างต่อเนื่อง ซึ่งจากข้อเท็จจริงปรากฎว่ามีผู้ที่ได้รับผลกระทบ จำนวน 15 ราย โดยในจำนวนนี้ได้ตอบรับให้เจ้าหน้าที่ลงพื้นที่เยี่ยมบ้าน จำนวน 3 ราย พร้อมกับได้ดำเนินการช่วยเหลือตามอำนาจหน้าที่เรียบร้อยแล้ว แต่บางรายนั้น ยังไม่สะดวกให้ลงพื้นที่เยี่ยมบ้าน แต่กลับมีกระแสข่าวว่า กระทรวง พม. ไม่ได้ลงเยี่ยมบ้านนั้น ขอยืนยันว่ากระทรวง พม. ได้ให้ความสำคัญกับกรณีดังกล่าวมาโดยตลอดและส่งเจ้าหน้าที่ติดตามให้ความช่วยเหลือตามภารกิจและอำนาจหน้าที่ของกระทรวง พม. รวมทั้งติดตามสภาพปัญหาอย่างต่อเนื่อง

ที่มา : https://www.thaigov.go.th/news/contents/details/49824