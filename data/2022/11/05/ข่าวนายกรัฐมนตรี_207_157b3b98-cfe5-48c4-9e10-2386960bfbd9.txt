รัฐบาลไทย-ข่าวทำเนียบรัฐบาล-นายกฯ พบผู้ประกอบการธุรกิจการท่องเที่ยว ผู้นำท้องถิ่น จ.กระบี่ ยืนยันรัฐบาลส่งเสริมการท่องเที่ยวปลอดภัยภายใต้กติกาสาธารณสุข ยกระดับการท่องเที่ยวฝั่งอ่าวไทย-อันดามัน


วันจันทร์ที่ 15 พฤศจิกายน 2564
พิมพ์
นายกฯ พบผู้ประกอบการธุรกิจการท่องเที่ยว ผู้นำท้องถิ่น จ.กระบี่ ยืนยันรัฐบาลส่งเสริมการท่องเที่ยวปลอดภัยภายใต้กติกาสาธารณสุข ยกระดับการท่องเที่ยวฝั่งอ่าวไทย-อันดามัน
นายกฯ พบผู้ประกอบการธุรกิจการท่องเที่ยว ผู้นำท้องถิ่น จ.กระบี่ ยืนยันรัฐบาลส่งเสริมการท่องเที่ยวปลอดภัยภายใต้กติกาสาธารณสุข ยกระดับการท่องเที่ยวฝั่งอ่าวไทย-อันดามัน เป็นการท่องเที่ยวระดับโลก
วันนี้ (15 พฤศจิกายน 2564) เวลา 14.15 น. ณ อุทยานแห่งชาติหาดนพรัตน์ธารา-หมู่เกาะพีพี ต.อ่าวนาง อ.เมืองกระบี่ จ.กระบี่ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานในพิธีเปิดแหล่งท่องเที่ยวทางธรรมชาติต้อนรับนักท่องเที่ยวจังหวัดกระบี่ และพบผู้ประกอบการธุรกิจการท่องเที่ยวและผู้นำท้องถิ่น สำหรับอุทยานแห่งชาติหาดนพรัตน์ธารา-หมู่เกาะพีพี ครอบคลุมพื้นที่ส่วนใหญ่ในทะเลอันดามันด้านทิศตะวันตกของภาคใต้ มีเอกลักษณ์ทางธรรมชาติ คือ ภูเขาหินปูนที่มีหน้าผาเป็นชั้น ๆ ถ้ำที่สวยงาม ชายหาดยาวสะอาด สุสานหอย ครอบคลุมเนื้อที่ทั้งหมดประมาณ 242,437.17 ไร่ หรือ 387.90 ตารางกิโลเมตร เป็นอุทยานแห่งชาติ ซึ่งประกาศไว้ในราชกิจจานุเบกษา ลงวันที่ 6 ตุลาคม พ.ศ. 2526 นับเป็นอุทยานแห่งชาติลำดับที่ 47 ของประเทศไทย
นายธนกร วังบุญคงชนะ โฆษกประจำสำนักนายกรัฐมนตรี  สรุปคำกล่าวนายกรัฐมนตรีในพิธีเปิดแหล่งท่องเที่ยวทางธรรมชาติต้อนรับนักท่องเที่ยวจังหวัดกระบี่ และพบผู้ประกอบการธุรกิจการท่องเที่ยวและผู้นำท้องถิ่น ดังนี้
นายกรัฐมนตรีเผยว่า นายกรัฐมนตรีและรัฐบาลทำงานเพื่อ “พลิกโฉมประเทศไทย” ภายใต้หลักคิด แนวคิด ยุทธศาสตร์ ซึ่งตอนนี้ไทยเป็นที่จับตามองของหลายประเทศ ขอยืนยัน ไทยมีตัวตนในสังคมโลก ขณะเดียวกัน รัฐบาลยังดูแลประชาชน โดยมีการใช้เงิน 25% ของวงเงินงบประมาณกว่า 3 ล้านล้านบาท เพื่อแก้ปัญหาสถานการณ์โควิด-19 ซึ่งหลายมาตรการบรรเทาความเดือดร้อนประชาชน ทั้งโครงการคนละครึ่ง โครงการเราเที่ยวด้วยกัน รวมทั้งมาตรการอื่น ๆ ยังได้รับเสียงชื่นชมจากนานาประเทศ เพราะทำให้ผู้ซื้อ ผู้ขาย ต่างได้ประโยชน์ ในคราวเดียวกัน
นายกรัฐมนตรียังกล่าวถึงความตั้งใจในการเดินทางมาครั้งนี้ เพราะรัฐบาลให้ความสำคัญต่อการส่งเสริมการท่องเที่ยวปลอดภัยภายใต้กติกาสาธารณสุข อย่างไรก็ตาม ทุกอย่างอยู่ที่ทุกคน ที่สำคัญคือการเข้าถึงวัคซีนอย่างครอบคลุม จึงอยากเชิญชวนให้ทุกคนฉีดวัคซีนโควิด-19 เพื่อสร้างการท่องเที่ยวต้องมีความปลอดภัย ซึ่งปีหน้ารัฐบาลได้เร่งพัฒนาวัคซีนและจะมีการฉีดวัคซีนเข็ม 3 ด้วย
นายกรัฐมนตรีกล่าวถึงการประชุมต่าง ๆ ว่าเป็นการระดมความคิดทั้งจากคนรุ่นใหม่ รุ่นเรา เน้นการส่งเสริมเพิ่มอุตสาหกรรมเป้าหมายและอุตสาหกรรมใหม่ พัฒนาพื้นที่ที่มีศักยภาพให้เกิดการเชื่อมโยง  ซึ่งต้องขอขอบคุณผู้ประกอบการในพื้นที่ ที่ช่วยกันขับเคลื่อนเศรษฐกิจให้กับมาคึกคัก ทั้งนี้ รัฐบาลมีแผนให้มีการเชื่อมโยงการท่องเที่ยวระหว่างฝั่งอันดามันและอ่าวไทย เป็นไทยแลนด์ริเวียร์ร่า เพราะทั้งหมดคือ ห่วงโซ่อุตสาหกรรมการท่องเที่ยว ซึ่งรัฐบาลพร้อมที่จะส่งเสริมให้การท่องเที่ยวอันดามันเป็นการท่องเที่ยวในระดับโลกเพื่อเพิ่มศักยภาพของการท่องเที่ยว
นายกรัฐมนตรียังกล่าวว่า ทุกวันนี้รัฐบาลพยายามหนทางสร้างรายได้ใหม่ เพื่อให้ประเทศมีรายได้มากขึ้น จึงอยากเชิญชวนทุกคนมาช่วยคิด ช่วยกันเสนอ ซึ่งรัฐบาลยินดีรับข้อเสนอที่ทุกฝ่ายเสนอมา โดยขอให้เสนอผ่านจังหวัดตามลำดับชั้นขึ้นมา เพื่อเข้าสู่กระบวนการพิจารณาไตร่ตรอง ซึ่งจะมีการจัดลำดับความจำเป็นเร่งด่วนให้สอดคล้องกับการจัดหารายได้ และงบประมาณรัฐบาลที่มีอยู่ ที่สำคัญต้องทำให้ถูกระเบียบ พ.ร.บ. งบประมาณ ด้วย
นอกจากนี้ นายกรัฐมนตรี ยังขอให้ทุกฝ่ายช่วยกันรักษาสิ่งแวดล้อมไม่ว่าจะเป็นเรื่องเล็ก ๆ น้อย ๆ และดีใจที่กระบี่เป็นจังหวัดที่มีรายได้ต่อการท่องเที่ยวอยู่ในระดับที่สูง ดังนั้น ขอให้ทุกฝ่ายช่วยกันเพื่อรักษาระดับให้อยู่แบบนี้อีกต่อไป ในช่วงท้ายนายกรัฐมนตรีกล่าวว่า “คนใต้ เป็นคนน่ารัก” ทุกตารางนิ้วของประเทศไทยเป็นของคนไทย ที่ทุกคนต้องมีความเท่าเทียมทางโอกาสและเป็นธรรม โดยนายกฯ พูดออกมาจากใจ ไม่ได้หาเสียง และพูดในนามรัฐบาลพรรคร่วม
ทั้งนี้ ก่อนร่วมพิธีเปิดแหล่งท่องเที่ยวทางธรรมชาติต้อนรับนักท่องเที่ยว จังหวัดกระบี่ นายกรัฐมนตรีและคณะรัฐมนตรี ได้เยี่ยมชมที่ทำการอุทยานแห่งชาติหาดนพรัตน์ธารา-หมู่เกาะพีพี และการทำงานของ National Park Command Center ซึ่งเป็นการใช้เทคโนโลยีดิจิทัลในลักษณะ Dashboard แบบ Real-time รายงานข้อมูลที่เกี่ยวกับการท่องเที่ยวอุทยาน อาทิ ข้อมูลสภาพอากาศ ข้อมูลการจราจร ข้อมูลจำนวนนักท่องเที่ยว ข้อมูลเกี่ยวกับสุขภาพ เพื่อยกระดับการบริการ ความปลอดภัยและปกป้องดูแลธรรมชาติและสิ่งแวดล้อม พร้อมเยี่ยมชมท่าเรือ ณ จุดท่าเทียบเรือหาดนพรัตน์ธารา โดยนายกรัฐมนตรี ได้พบปะกับตัวแทนผู้ประกอบการ เรือรับจ้าง ซึ่งนายกฯ ได้พูดคุยและเน้นย้ำถึงการเป็นเจ้าบ้านที่ดี ขอให้ช่วยกันดูแล ต้อนรับนักท่องเที่ยว ให้บริการในราคาที่เหมาะสมและเป็นธรรม อนึ่ง นายกรัฐมนตรีและคณะรัฐมนตรีได้เดินบนถนนในอุทยานซึ่งเป็นถนนที่ทำจากพลาสติกรีไซเคิล นวัตกรรมที่เป็นมิตรกับสิ่งแวดล้อมและเป็นตัวอย่างที่ดีของการสร้างสภาพแวดล้อมที่เป็นมิตรในอุทยาน และนายกรัฐมนตรียังได้ร่วมปลูกต้นทุ้งฟ้า พันธุ์ไม้พระราชทานจากสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ซึ่งเป็นไม้มงคลประจำจังหวัดกระบี่ด้วย
.............................

ที่มา : https://www.thaigov.go.th/news/contents/details/48264