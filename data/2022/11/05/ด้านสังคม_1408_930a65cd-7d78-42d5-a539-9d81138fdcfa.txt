รัฐบาลไทย-ข่าวทำเนียบรัฐบาล-ปลัด สธ. กำชับทุกจังหวัดเตรียมพร้อมรับสงกรานต์ ดูแลประชาชนให้ปลอดภัย พร้อมลดความเสี่ยงโควิดในบุคลากร


วันอังคารที่ 5 เมษายน 2565
ปลัด สธ. กำชับทุกจังหวัดเตรียมพร้อมรับสงกรานต์ ดูแลประชาชนให้ปลอดภัย พร้อมลดความเสี่ยงโควิดในบุคลากร
ปลัดกระทรวงสาธารณสุข กำชับสาธารณสุขทุกจังหวัด โรงพยาบาลทุกแห่ง เตรียมความพร้อมช่วงเทศกาลสงกรานต์ 2565 เน้นลดปัจจัยเสี่ยงการเกิดอุบัติเหตุทางถนน ให้การช่วยเหลือหลังเกิดอุบัติเหตุแบบ New Normal  และใช้การวิเคราะห์ข้อมูลเพื่อลดการเกิดอุบัติเหตุ
ปลัดกระทรวงสาธารณสุข กำชับสาธารณสุขทุกจังหวัด โรงพยาบาลทุกแห่ง เตรียมความพร้อมช่วงเทศกาลสงกรานต์ 2565 เน้นลดปัจจัยเสี่ยงการเกิดอุบัติเหตุทางถนน ให้การช่วยเหลือหลังเกิดอุบัติเหตุแบบ New Normal  และใช้การวิเคราะห์ข้อมูลเพื่อลดการเกิดอุบัติเหตุ โดยเปิดศูนย์  EOC ประสานงานกับศูนย์อำนวยการความปลอดภัยทางถนนจังหวัด และเข้มงวดการบังคับใช้พ.ร.บ.ควบคุมเครื่องดื่มแอลกอฮอล์
วันนี้ (5 เมษายน 2565) ที่สำนักงานปลัดกระทรวงสาธารณสุข จ.นนทบุรี นพ.เกียรติภูมิ วงศ์รจิต ปลัดกระทรวงสาธารณสุข พร้อมคณะผู้บริหาร ประชุมทางไกลผ่านระบบวิดีโอ กับนายแพทย์สาธารณสุขจังหวัดและผู้อำนวยการโรงพยาบาลทั่วประเทศ ในการเตรียมความพร้อมด้านการแพทย์และสาธารณสุขช่วงเทศกาลสงกรานต์ ปี 2565 ซึ่งจะมีการคุมเข้มระหว่างวันที่ 11–17 เมษายน 2565 เพื่อรองรับสถานการณ์ฉุกเฉินที่อาจเกิดขึ้น
พร้อมไปกับการเตรียมมาตรการเพื่อป้องกันการแพร่และรับเชื้อโควิด 19 โดยเฉพาะในกลุ่มบุคลากรทางการแพทย์ที่มีความเสี่ยงจากการให้บริการประชาชน โดยดำเนินการ 3 ส่วน ได้แก่ การลดปัจจัยเสี่ยงการเกิดอุบัติเหตุทางถนน, การช่วยเหลือหลังเกิดอุบัติเหตุแบบ New Normal และการบริหารจัดการและวิเคราะห์ข้อมูลเพื่อลดการเกิดอุบัติเหตุ โดยสำนักงานสาธารณสุขทุกจังหวัด ให้เปิดศูนย์ปฏิบัติการด้านการแพทย์และสาธารณสุข (EOC) เพื่อป้องกันและลดอุบัติเหตุทางถนนในช่วงเทศกาลสงกรานต์ และดำเนินการตามมาตรการอย่างเข้มข้น โดยเฉพาะในพื้นที่เสี่ยงสูง มีการวิเคราะห์ข้อมูลผู้บาดเจ็บและเสียชีวิตจากอุบัติเหตุทางถนนเสนอต่อศูนย์อำนวยการความปลอดภัยทางถนนจังหวัด เพื่อกำหนดมาตรการแก้ไขปัญหาที่มีประสิทธิภาพ พร้อมทั้งออกตรวจตราบังคับใช้กฎหมายตาม พ.ร.บ.ควบคุมเครื่องดื่มแอลกอฮอล์ พ.ศ. 2551 อย่างเข้มงวด และหากเกิดอุบัติเหตุกับเด็กอายุไม่เกิน 20 ปีที่มีระดับแอลกอฮอล์เกินกว่า 20 mg% ให้ส่งข้อมูลศูนย์อำนวยการความปลอดภัยทางถนนจังหวัด ดำเนินการตามกฎหมายกับผู้ที่จำหน่ายเครื่องดื่มแอลกอฮอล์ให้เด็ก
สำหรับโรงพยาบาลทุกแห่ง ให้ร่วมมือกับเจ้าหน้าที่ตำรวจในการตรวจวัดระดับแอลกอฮอล์ในเลือดของผู้ขับขี่ที่ไม่สามารถตรวจโดยวิธีการเป่าลมหายใจได้ พร้อมทั้งรายงานข้อมูลในระบบทุกราย และเตรียมความพร้อมทีมปฏิบัติการทางการแพทย์เพื่อให้การช่วยเหลือผู้บาดเจ็บหลังเกิดอุบัติเหตุ ภายใต้มาตรการความปลอดภัยและรูปแบบ New Normal เพื่อป้องกันการติดเชื้อในกลุ่มบุคลากรทางการแพทย์ ทั้งนี้ ให้พิจารณากำหนดค่าตอบแทนสำหรับเจ้าหน้าที่ที่ปฏิบัติงานในช่วงเทศกาลสงกรานต์ไม่เกิน 2 เท่า ตามระเบียบของกระทรวงการคลัง
****************************************  5 เมษายน 2565

ที่มา : https://www.thaigov.go.th/news/contents/details/53327