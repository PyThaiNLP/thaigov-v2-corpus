รัฐบาลไทย-ข่าวทำเนียบรัฐบาล- “กรุงไทย” ไขคำตอบโครงการ“ยิ่งใช้ยิ่งได้” ย้ำใช้จ่ายผ่าน G-Wallet เท่านั้น


วันอังคารที่ 29 มิถุนายน 2564
พิมพ์
“กรุงไทย” ไขคำตอบโครงการ“ยิ่งใช้ยิ่งได้”  ย้ำใช้จ่ายผ่าน G-Wallet เท่านั้น
“กรุงไทย” ไขคำตอบ  “12 ข้อสงสัย” ในโครงการยิ่งใช้ ยิ่งได้ ย้ำผู้ได้รับสิทธิต้องใช้จ่ายด้วย  G-Wallet บนแอปฯ เป๋าตังเท่านั้น ไม่สามารถซื้อสินค้าด้วยบัตรเครดิต บัตรเดบิต และสินค้าออนไลน์
ธนาคารกรุงไทย แจ้งว่า โครงการยิ่งใช้ยิ่งได้ ได้เปิดลงทะเบียนตั้งแต่วันที่ 21 มิถุนายนที่ผ่านมา และจะเปิดให้ประชาชนใช้สิทธิตั้งแต่วันที่ 1 กรกฎาคมนี้เป็นต้นไป  เพื่อสร้างความเข้าใจให้กับผู้สนใจเข้าร่วมโครงการ ธนาคารจึงรวบรวม 12 ประเด็นคำถาม เกี่ยวกับการใช้จ่ายในโครงการยิ่งใช้ยิ่งได้ ดังนี้
1. ช่องทางการชำระเงินโครงการยิ่งใช้ยิ่งได้
- ผู้ได้รับสิทธิ สามารถใช้จ่ายด้วยกระเป๋า G-Wallet บนแอปฯ เป๋าตัง  “ไม่สามารถ”จ่ายผ่านบัตรเครดิต หรือเดบิต กับร้านค้าที่เข้าร่วมโครงการยิ่งใช้ยิ่งได้  ซึ่งร้านค้าใช้แอปฯ ถุงเงินเพื่อรับค่าสินค้าหรือบริการ
2. รองรับการซื้อขายออนไลน์หรือไม่
- “ไม่รองรับ” การซื้อขายออนไลน์ การทำธุรกรรมซื้อขายและสแกน QR Code เพื่อชำระค่าสินค้าและ/หรือบริการ ต้องเป็นแบบพบหน้า (face-to-face) และไม่มีกระบวนการใด ๆ ในการซื้อขายที่ดำเนินการผ่านช่องทางออนไลน์ หรือผ่านคนกลาง ไม่ว่าด้วยวิธีการใด
3. ร้านค้าที่รองรับโครงการยิ่งใช้ยิ่งได้
- ตรวจสอบรายชื่อร้านค้าและค้นหาร้านค้าที่เข้าร่วมโครงการได้ที่ www.ยิ่งใช้ยิ่งได้.com
4. E-voucher จะได้รับเมื่อใด มีการคำนวณ และตรวจสอบยอดอย่างไร
- ตรวจสอบยอดเงินได้รับสิทธิ E-Voucher ได้ที่แอปฯ เป๋าตัง โดยกดปุ่มโครงการยิ่งใช้ยิ่งได้ จะปรากฎยอดคำนวณ E-Voucher ที่ได้รับ ซึ่งผู้ใช้สิทธิจะได้รับ E-Voucher 3 ครั้ง คือ วันที่ 7 สิงหาคม  วันที่ 7 กันยายน  และวันที่ 7 ตุลาคม  2564
5. E-voucher สามารถสะสมไว้ใช้จ่ายได้หรือไม่ และจำกัดวงเงินการใช้ต่อวันหรือไม่
- สะสมเพื่อใช้จ่ายได้ และไม่จำกัดวงเงินการใช้ต่อครั้งหรือต่อวัน
6. กรณี E-voucher มีมูลค่าไม่เพียงพอต่อค่าสินค้า สามารถตัดยอดเงินจาก G-Wallet เพิ่มเติมได้หรือไม่
- กรณีที่ใช้ E-Voucher จ่ายแล้ว เงินไม่พอจ่ายค่าสินค้า/บริการ ไม่สามารถจ่ายเพิ่มจากยอดเงินใน G-Wallet ในบิลเดียวกันได้  ต้องให้ร้านออก  QR Code  2 ครั้ง เพื่อรับเงิน คือ ยอดจาก E-Voucher ครั้งที่ 1 และ ส่วนต่างที่จ่ายด้วย G-Wallet หรือ เงินสด
7. จำเป็นต้องนำ E-voucher ไปใช้ที่ร้านเดิม หรือร้านค้าที่ขึ้นทะเบียน VAT หรือไม่
- นำไปใช้จ่ายสินค้าหรือบริการ กับร้านค้าที่เข้าร่วมโครงการยิ่งใช้ยิ่งได้ทุกร้าน ไม่จำเป็นต้องใช้ที่ร้านค้าเดิมที่ใช้จ่าย G-Wallet
8. ประเภทสินค้าที่จำกัดมีอะไรบ้าง สามารถซื้อสินค้าประเภททองคำได้หรือไม่
- สินค้า และบริการ ที่ไม่สามารถใช้จ่ายในโครงการ มีดังนี้  สลากกินแบ่งรัฐบาล เครื่องดื่มแอลกอฮอล์ ยาสูบ บัตรกำนัล (gift voucher) บัตรเงินสด (gift card) และสินค้ารูปแบบอื่น ๆ ที่เป็นการชำระค่าสินค้าหรือบริการล่วงหน้า รวมถึงการซื้อขายออนไลน์ สำหรับกิจการทองคำ อัญมณี สามารถใช้จ่ายและได้รับสิทธิโครงการยิ่งใช้ยิ่งได้
9. กรณีที่ทำรายการผิด หรือต้องการยกเลิกรายการ ต้องทำอย่างไร
-  “ไม่สามารถยกเลิกรายการได้”   ผู้ใช้สิทธิจึงต้องตรวจสอบรายการอย่างละเอียด ก่อนยืนยันรายการชำระเงินทุกครั้ง
10. กำหนดจำนวนเงินขั้นต่ำที่ต้องใช้หรือไม่ และคำนวณเงินเพื่อรับ E-Voucher อย่างไร
- ไม่กำหนดจำนวนเงินขั้นต่ำสำหรับใช้จ่าย โดยการคำนวณมูลค่า E-Voucher จะคำนวณตามยอดใช้จ่าย G-Wallet จริงต่อวัน สูงสุดไม่เกิน 5,000 บาท กับร้านค้าที่เข้าร่วมโครงการเท่านั้น
11.กรณีซื้อสินค้าผ่านโครงการยิ่งใช้ยิ่งได้ ด้วย G-wallet หรือ E-Voucher ถ้าต้องการคืนสินค้า/แลกเปลี่ยนสินค้าทำได้หรือไม่
-ไม่สามารถยกเลิกรายการชำระได้ หากผู้ใช้สิทธิจะขอคืนสินค้าหรือแลกเปลี่ยนสินค้า โปรดสอบถามนโยบายของร้านค้าก่อนซื้อสินค้า
12.ห้างสรรพสินค้าที่แสดงสัญลักษณ์ (logo brand) เข้าร่วมโครงการ  สามารถใช้สิทธิในร้านค้าทุกร้านในห้างสรรพสินค้าได้หรือไม่
-ผู้ประกอบการที่เข้าร่วมโครงการในกลุ่มห้างสรรพสินค้า สินค้าที่เข้าร่วมโครงการจะเป็นสินค้าที่บริษัทจำหน่ายเอง ดังนั้น ร้านค้าที่เช่าสถานที่ในห้างสรรพสินค้า หากไม่เข้าร่วมโครงการจะไม่สามารถใช้จ่าย G-Wallet เพื่อรับสิทธิ E-Voucher ได้ ผู้ใช้สิทธิต้องตรวจสอบรายชื่อร้านค้าที่เข้าร่วมโครงการผ่าน www.ยิ่งใช้ยิ่งได้.com ก่อนใช้สิทธิ

ที่มา : https://www.thaigov.go.th/news/contents/details/43244