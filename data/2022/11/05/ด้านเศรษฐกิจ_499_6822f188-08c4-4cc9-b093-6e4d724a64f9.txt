รัฐบาลไทย-ข่าวทำเนียบรัฐบาล-องค์การขนส่งมวลชนกรุงเทพ ปรับปรุงและเพิ่มเติมเส้นทางเดินรถ 4 สาย เชื่อมต่อระบบรถไฟชานเมืองสายสีแดง เริ่ม 2 สิงหาคมนี้


วันศุกร์ที่ 30 กรกฎาคม 2564
องค์การขนส่งมวลชนกรุงเทพ ปรับปรุงและเพิ่มเติมเส้นทางเดินรถ 4 สาย เชื่อมต่อระบบรถไฟชานเมืองสายสีแดง เริ่ม 2 สิงหาคมนี้
องค์การขนส่งมวลชนกรุงเทพ (ขสมก.) กระทรวงคมนาคม จะปรับปรุงและเพิ่มเติมเส้นทางเดินรถโดยสาร จำนวน 4 เส้นทาง ได้แก่ สาย 49 สาย 67 สาย 79 และสาย 522 เพื่ออำนวยความสะดวกให้กับประชาชนที่มีความประสงค์เดินทางเชื่อมต่อระบบรถไฟชานเมืองสายสีแดง
องค์การขนส่งมวลชนกรุงเทพ (ขสมก.) กระทรวงคมนาคม จะปรับปรุงและเพิ่มเติมเส้นทางเดินรถโดยสาร จำนวน 4 เส้นทาง ได้แก่ สาย 49 สาย 67 สาย 79 และสาย 522 เพื่ออำนวยความสะดวกให้กับประชาชนที่มีความประสงค์เดินทางเชื่อมต่อระบบรถไฟชานเมืองสายสีแดง โดยจัดเก็บค่าโดยสารตามอัตราปกติของรถโดยสารแต่ละประเภท เริ่มให้บริการตั้งแต่วันที่ 2 สิงหาคม 2564 เป็นต้นไป
นายสุระชัย เอี่ยมวชิรสกุล ผู้อำนวยการองค์การขนส่งมวลชนกรุงเทพ ปิดเผยว่า ตามที่การรถไฟแห่งประเทศไทย จะเปิดให้ประชาชนได้ทดลองใช้บริการรถไฟชานเมืองสายสีแดง โดยไม่เก็บค่าบริการ เป็นเวลา 3 เดือน (เดือนสิงหาคม - ตุลาคม 2564) ตั้งแต่วันที่ 2 สิงหาคม 2564 เป็นต้นไป ขสมก. จึงได้มีการปรับปรุง และเพิ่มเติมเส้นทางเดินรถโดยสาร จำนวน 4 เส้นทาง เพื่ออำนวยความสะดวกให้กับประชาชนที่มีความประสงค์เดินทางเชื่อมต่อระบบรถไฟสายดังกล่าว โดยจัดเก็บค่าโดยสารตามอัตราปกติของรถโดยสารแต่ละประเภท  โดยจะให้บริการในวันที่ 2 สิงหาคม 2564 ตั้งแต่เวลา 10.00 - 19.30 น. และตั้งแต่วันที่ 3 สิงหาคม 2564 เป็นต้นไป จะให้บริการเวลา 05.00 - 19.30 น. โดยมีรายละเอียด ดังนี้
1. สาย 49 เส้นทางสถานีขนส่งผู้โดยสารกรุงเทพ (จตุจักร) - หัวลำโพง (เดิม) ปรับปรุงเป็นเส้นทางวงกลมสถานีกลางบางซื่อ - หัวลำโพง  และช่วงสถานีกลางบางซื่อ - ยมราช - หัวลำโพง (ให้บริการทั้งรถโดยสารปรับอากาศ และรถโดยสารธรรมดา)
2. สาย 67 เส้นทางวัดเสมียนนารี - เซ็นทรัลพระราม 3 (เดิม) เพิ่มเติมเส้นทางช่วงสถานีกลางบางซื่อ - เซ็นทรัลพระราม 3 (ให้บริการเฉพาะรถโดยสารปรับอากาศ )
3. สาย 79 เส้นทางอู่บางแค (วัดม่วง) - ราชประสงค์  (เดิม) เพิ่มเติมเส้นทางช่วงอู่บรมราชชนนี - สถานีบางบำหรุ - สถานีขนส่งผู้โดยสารกรุงเทพ (ปิ่นเกล้า) (ให้บริการเฉพาะรถโดยสารปรับอากาศ)
4. สาย 522 เส้นทางรังสิต - งามวงศ์วาน - อนุสาวรีย์ชัยสมรภูมิ (เดิม) เพิ่มเติมเส้นทางช่วงสถานีรถไฟฟ้ารังสิต - สถานีรถไฟฟ้าแยก คปอ.(ให้บริการเฉพาะรถโดยสารปรับอากาศ)
ทั้งนี้ ขสมก. จะมีการเพิ่มเติมเส้นทางเดินรถโดยสารอีก 4 เส้นทาง เพื่อเชื่อมต่อระบบรถไฟชานเมืองสายสีแดง โดยจะแจ้งให้ทราบต่อไป

ที่มา : https://www.thaigov.go.th/news/contents/details/44259