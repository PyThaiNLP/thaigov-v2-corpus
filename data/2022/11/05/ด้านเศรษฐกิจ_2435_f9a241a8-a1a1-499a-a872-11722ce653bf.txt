รัฐบาลไทย-ข่าวทำเนียบรัฐบาล-กรมทางหลวง แนะนำ 3 จุดเช็กอินทางสายโรแมนติก ทางหลวงหมายเลข 1081 จังหวัดน่าน “โค้งเลข 3 โค้งตัว U และโค้งเลข 0” พร้อมอำนวยความสะดวกและปลอดภัยแก่นักท่องเที่ยว


วันพุธที่ 29 ธันวาคม 2564
กรมทางหลวง แนะนำ 3 จุดเช็กอินทางสายโรแมนติก ทางหลวงหมายเลข 1081 จังหวัดน่าน “โค้งเลข 3 โค้งตัว U และโค้งเลข 0” พร้อมอำนวยความสะดวกและปลอดภัยแก่นักท่องเที่ยว
กรมทางหลวง กระทรวงคมนาคม แนะนำจุดเช็กอินเส้นทางสายโรแมนติก จังหวัดน่าน บนทางหลวงหมายเลข 1081 สายปัว - สันติสุข - บ่อเกลือ ตอนดอนมูล - หลักลาย ตั้งอยู่ระหว่าง กม. ที่ 13+000 - 47+150 ซึ่งเป็นทางหลวงเชื่อมต่อไปยังอำเภอบ่อเกลือ จังหวัดน่าน
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า กรมทางหลวง (ทล.) ขานรับนโยบาย “คมนาคมสีสัน สร้างสรรค์ประเทศไทย” ของนายศักดิ์สยาม ชิดชอบ รัฐมนตรีว่าการกระทรวงคมนาคม แนะนำจุดเช็กอินเส้นทางสายโรแมนติก จังหวัดน่าน บนทางหลวงหมายเลข 1081 สายปัว - สันติสุข - บ่อเกลือ ตอนดอนมูล - หลักลาย ตั้งอยู่ระหว่าง กม. ที่ 13+000 - 47+150 ซึ่งเป็นทางหลวงเชื่อมต่อไปยังอำเภอบ่อเกลือ จังหวัดน่าน ได้แก่ โค้งตัว U ช่วง กม. ที่ 32+400 - 32+700 โค้งเลข 3 ช่วง กม. ที่ 38+000 - 38+700 และโค้งเลข 0 ช่วง กม. ที่ 46+000 - 46+400 เส้นทางของถนนสายนี้เป็นแนวธรรมชาติสวยงามตลอด 2 ข้างทางปกคลุมด้วยต้นไม้และภูเขา เมื่อขับรถมาถึงบริเวณจุดดังกล่าว จะมีจุดจอดรถเพื่อสำหรับถ่ายภาพแล้วประชาชนสามารถขับรถไปท่องเที่ยวต่อได้ที่อำเภอบ่อเกลือ เช่น อุทยานแห่งชาติดอยภูคา บ่อเกลือโบราณ น้ำตกสปัน เป็นต้น
เนื่องจากปัจจุบันปริมาณนักท่องเที่ยวเดินทางเพิ่มมากขึ้น ทำให้ประชาชนไม่ได้รับความสะดวกในการเดินทาง ทล. เล็งเห็นความสำคัญนี้จึงได้มอบหมายให้แขวงทางหลวงน่านที่ 1 ดำเนินการเปิดศูนย์บริการประชาชนของหมวดทางหลวงสันติสุข อำนวยความสะดวกให้บริการเป็นจุดแวะพักและห้องน้ำระหว่างเดินทาง อีกทั้งยังดำเนินการปรับปรุงจุดจอดรถ สร้างพื้นที่จอดรถปูผิวทางแอสฟัลติกคอนกรีต เครื่องหมายจราจรบนผิวทาง กำหนดช่องจอดรถ พร้อมติดตั้งป้ายเตือน ป้ายลดความเร็ว และจะติดตั้งสัญญาณไฟกะพริบ เพื่อความปลอดภัยและเป็นระเบียบให้กับนักท่องท่องเที่ยวและผู้ใช้ทางโดยเฉพาะช่วงเทศกาลและวันหยุดต่อเนื่อง
ทล. ขอความร่วมมือนักท่องเที่ยวให้ช่วยกันรักษาความสะอาดไม่ทิ้งขยะลงบนพื้น หรือที่จอดรถและช่วยกันรักษาธรรมชาติไว้ โปรดขับรถด้วยความระมัดระวัง ปฏิบัติตามป้ายเตือน ป้ายแนะนำ เพื่อความปลอดภัยในการเดินทาง และปฏิบัติตามมาตรฐานสาธารณสุข สวมหน้ากาก ล้างมือ รักษาระยะห่าง หากประชาชนต้องการสอบถามข้อมูลรายละเอียดเพิ่มเติมสามารถติดต่อได้ที่สายด่วนกรมทางหลวง โทร.1586 (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/50025