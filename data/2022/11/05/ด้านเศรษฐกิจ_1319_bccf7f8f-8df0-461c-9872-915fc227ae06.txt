รัฐบาลไทย-ข่าวทำเนียบรัฐบาล-ก.เกษตรฯ เร่งติดตามโครงการยกระดับแปลงใหญ่ฯ


วันพฤหัสบดีที่ 14 ตุลาคม 2564
ก.เกษตรฯ เร่งติดตามโครงการยกระดับแปลงใหญ่ฯ
ก.เกษตรฯ เร่งติดตามโครงการยกระดับแปลงใหญ่ฯ ให้ได้ตามวัตถุประสงค์โครงการ เพื่อประโยชน์สูงสุดต่อพี่น้องเกษตรกร
นายอำพันธุ์ เวฬุตันติ รองปลัดกระทรวงเกษตรและสหกรณ์ เป็นประธานการประชุมติดตามโครงการยกระดับแปลงใหญ่ด้วยเกษตรสมัยใหม่และเชื่อมโยงตลาด ครั้งที่ 3/2564 ผ่านระบบ Video Conference (Zoom Meeting) จากห้องประชุมสำนักส่งเสริมและจัดการสินค้าเกษตร ชั้น 5 อาคารส่งเสริมการเกษตรเบญจสิริกิต์ กรมส่งเสริมการเกษตร โดยที่ประชุมได้รับทราบรายงานผลการดำเนินงานโครงการ ซึ่งมีกลุ่มแปลงใหญ่ที่เข้าร่วมโครงการทั้งหมด จำนวน 3,379 กลุ่ม กลุ่มแปลงใหญ่มีการใช้จ่ายเงินแล้ว จำนวน 2,634 แปลง คิดเป็นร้อยละ 77.95 และรายงานแผนการเบิกจ่ายเงินของกลุ่มแปลงใหญ่ โดยมีการกำหนดให้ทุกหน่วยงานเร่งรัดให้กลุ่มแปลงใหญ่เบิกจ่ายเงินให้แล้วเสร็จภายในวันที่ 15 ธันวาคม 2564 นี้
นอกจากนี้ ที่ประชุมได้มอบหมายให้ฝ่ายเลขานุการปรับแผนการประชาสัมพันธ์โครงการฯ จำนวน 11 ครั้ง ใน 11 จังหวัด และประสานข้อมูลกลุ่มแปลงใหญ่สินค้าต่าง ๆ จากกรมเจ้าของสินค้าให้ครอบคลุมตามข้อคิดเห็นของที่ประชุม เพื่อประชาสัมพันธ์งานเชิงรุกเพื่อสร้างการรับทราบผลงานของกระทรวงเกษตรและสหกรณ์ต่อไป

ที่มา : https://www.thaigov.go.th/news/contents/details/46970