รัฐบาลไทย-ข่าวทำเนียบรัฐบาล-สธ.ร่วม กทม.ฉีดวัคซีนโควิดได้ตามเป้าหมาย 5.6 ล้านโดส ส่วนวัคซีนไฟเซอร์มาถึงพรุ่งนี้


วันพฤหัสบดีที่ 29 กรกฎาคม 2564
สธ.ร่วม กทม.ฉีดวัคซีนโควิดได้ตามเป้าหมาย 5.6 ล้านโดส ส่วนวัคซีนไฟเซอร์มาถึงพรุ่งนี้
กระทรวงสาธารณสุข ร่วม กทม.ควบคุมโรคโควิด 19 และฉีดวัคซีนเดือน ก.ค.ได้ตามเป้าหมาย 5.6 ล้านโดส การระบาดชะลอตัวลง แต่ยังมีแนวโน้มสูงอยู่ เผยแก้ปัญหาความแออัดศูนย์ฉีดวัคซีนกลางบางซื่อแล้ว พร้อมเอาผิดคนขายสิทธิฉีดวัคซีน
กระทรวงสาธารณสุข ร่วม กทม.ควบคุมโรคโควิด 19 และฉีดวัคซีนเดือน ก.ค.ได้ตามเป้าหมาย 5.6 ล้านโดส การระบาดชะลอตัวลง แต่ยังมีแนวโน้มสูงอยู่ เผยแก้ปัญหาความแออัดศูนย์ฉีดวัคซีนกลางบางซื่อแล้ว พร้อมเอาผิดคนขายสิทธิฉีดวัคซีน ส่วนวัคซีนไฟเซอร์บริจาค 1.5 ล้านโดสมาถึงพรุ่งนี้ พร้อมจัดติวออนไลน์บุคลากรทั่วประเทศในการฉีดวัคซีนไฟเซอร์
วันนี้ (29 กรกฎาคม 2564) ที่ศูนย์แถลงข่าวสถานการณ์โรคติดเชื้อไวรัสโคโรนา 2019 กระทรวงสาธารณสุข จ.นนทบุรี นายแพทย์โอภาส การย์กวินพงศ์ อธิบดีกรมควบคุมโรค พร้อมนายแพทย์สมศักดิ์ อรรฆศิลป์ อธิบดีกรมการแพทย์ และแพทย์หญิงป่านฤดี มโนมัยพิบูลย์ ผู้อำนวยการสำนักอนามัย กรุงเทพมหานคร (กทม.) แถลงข่าวความร่วมมือกระทรวงสาธารณสุขและกรุงเทพมหานครในการฉีดวัคซีนโควิด 19
นายแพทย์โอภาส การย์กวินพงศ์ อธิบดีกรมควบคุมโรค กล่าวว่า กทม.และปริมณฑลยังเป็นจุดศูนย์กลางการระบาดโรคโควิด 19 การควบคุมการระบาดในพื้นที่ กทม.นั้น กระทรวงสาธารณสุขร่วมกับ กทม.ดำเนินการ4 เรื่องหลัก ได้แก่ 1.สนับสนุนวัคซีน โดยสำนักอนามัยกระจายลงพื้นที่ต่างๆ 2.ทำงานเชิงรุกร่วมกันในชุมชนผ่าน ทีมปฏิบัติการเชิงรุก Comprehensive COVID-19 Response Team (CCR Team) 260 ทีม เพื่อค้นหาผู้ป่วยในชุมชนด้วยการตรวจ Antigen Test Kit (ATK) ฉีดวัคซีนผู้สูงอายุ 60 ปีขึ้นไป ผู้มีโรคประจำตัว ผู้ป่วยติดเตียงในชุมชน ฉีดไปแล้ว 59,708 ราย ตรวจคัดกรองผู้อยู่ในข่ายสงสัย 81,290 ราย 3.สนับสนุนรถตรวจชีวนิรภัยพระราชทานที่สนามกีฬากองทัพอากาศธูปเตมีย์ และสนามกีฬาราชมังคลากีฬาสถาน จุดละประมาณ 1,500 คนต่อวัน และ 4.ส่งผู้ทรงคุณวุฒิกรมควบคุมโรคไปเป็นที่ปรึกษาการสอบสวนโรค
นายแพทย์โอภาสกล่าวต่อว่า กทม.ฉีดวัคซีนโควิด 19 รวม 5,668,720 โดส ถือว่าเป็นไปตามเป้าหมายที่สิ้นเดือนกรกฎาคมนี้ต้องฉีดให้ได้ 5 ล้านโดส โดยผู้สูงอายุและ 7 โรคเรื้อรังต้องได้รับวัคซีนประมาณ 80%ซึ่งขณะนี้ค่อนข้างใกล้เคียงกับเป้าหมายแล้ว อย่างไรก็ตามยังมีแนวโน้มการระบาดสูง ต้องขอความร่วมมือใส่หน้ากากอนามัย เว้นระยะห่างทางสังคม ล้างมือบ่อยๆ อยู่กับบ้านให้มากที่สุด ส่วนความคืบหน้าวัคซีนไฟเซอร์ที่สหรัฐอเมริกาบริจาค 1.5 ล้านโดส จะมาถึงวันพรุ่งนี้เวลา 04.00 น. จากนั้นจะเก็บเข้าคลังวัคซีนในอุณหภูมิ -70 องศาเซลเซียส เมื่อกระจายไปหน่วยฉีดจะนำไปเก็บในอุณหภูมิ 2-8 องศาเซลเซียส ซึ่งจะอยู่ได้นาน 4 สัปดาห์จึงต้องรีบนำออกมาใช้
ด้านนายแพทย์สมศักดิ์ อรรฆศิลป์ อธิบดีกรมการแพทย์ กล่าวว่า ภาพความแออัดของศูนย์ฉีดวัคซีนกลางบางซื่อช่วง 2-3 วันที่ผ่านมาเกิดจากการเปิดให้วอล์คอินในกลุ่มผู้สูงอายุมากกว่า 60 ปีขึ้น หญิงตั้งครรภ์12 สัปดาห์ และผู้ที่มีน้ำหนักเกิน 100 กิโลกรัม ซึ่งเปิดถึงวันที่ 31 กรกฎาคมนี้ โดยขณะนี้มีการแก้ไขปัญหาแล้วเรียบร้อย โดยให้ผู้ที่มีน้ำหนักเกิน 100 กิโลกรัมมารับบริการช่วงบ่าย, เปิดประตูศูนย์เร็วขึ้นจาก 09.00 น.เป็นเวลา 06.00 น. วัดความดันเฉพาะรายที่มีความจำเป็น และปรับการรอคอยให้เป็นระเบียบและเว้นระยะห่าง  ทั้งนี้ ต้องขออภัยที่วันนี้เลื่อนเวลาลงทะเบียนล่วงหน้าผ่านเครือข่ายมือถือ 4 รายวันนี้ จาก 09.00 น. เป็น 11.00 น. เนื่องจากมีการปรับสัดส่วนการรับลงทะเบียน ให้เน้นผู้สูงอายุ 60 ปีขึ้นไป และ 7 กลุ่มโรคเรื้อรังมากขึ้น สำหรับกรณีการขายคิวฉีดวัคซีนนั้น ได้ร่วมกับค่ายมือถือ ตรวจพบประมาณเกือบ 100 คน ได้กันไว้เป็นพยาน และแจ้งความเพื่อดำเนินการเอาผิดอย่างถึงที่สุด ยังไม่พบบุคลากรภายในมีส่วนเกี่ยวข้อง แต่หากมีส่วนเกี่ยวข้องจริงจะดำเนินการสืบสวนลงโทษ  ส่วนสถานการณ์เตียงผู้ป่วยสีเหลืองและสีแดงที่ไม่เพียงพอ เตรียมปรับเตียงฮอสปิเทล 10-20% ให้รับผู้ป่วยสีเหลืองได้ และโรงพยาบาลทุกสังกัดพยายามขยายเตียงให้เพิ่มมากขึ้น
ด้านแพทย์หญิงป่านฤดี มโนมัยพิบูลย์ ผู้อำนวยการสำนักอนามัย กทม. กล่าวว่า การบริหารจัดการวัคซีนโควิด 19 ของ กทม. มีคณะอนุกรรมการบริหารจัดการวัคซีนโควิด 19 ประกอบด้วย ผู้แทนโรงพยาบาลทุกภาคส่วน กรมการแพทย์ กรมควบคุมโรค มาร่วมกันพิจารณาบริหารจัดการวัคซีน ดำเนินการสอดคล้องกับนโยบายกระทรวงสาธารณสุข คือ เน้นฉีดวัคซีนกลุ่ม 608 คือ ผู้สูงอายุ 60 ปี 7 โรคเรื้อรัง และหญิงตั้งครรภ์ ซึ่งมีเป้าหมายให้ครอบคลุมอย่างน้อย 70% ในเดือนกรกฎาคมนี้ ทั้งนี้ คณะอนุกรรมการฯ ได้จัดทำแผนบริการวัคซีนทั้งในส่วนของโรงพยาบาลทุกสังกัดที่ร่วมมือกับ กทม.รวม 132 แห่ง, การฉีดวัคซีนเพื่อควบคุมโรคในจุดที่มีการระบาดในหลายชุมชน, สนับสนุนวัคซีนจุดฉีด 25 แห่งที่ร่วมมือกับหอการค้าแห่งประเทศไทย และหน่วยเชิงรุกCCR Team 260 ทีม ซึ่งวัคซีนจำนวน 5 แสนโดสที่ได้รับมานั้น จะให้ทีม CCR Team ลงพื้นที่เชิงรุก 5 หมื่นโดส ส่วนอีก 4.5 แสนโดส จะเร่งฉีดใน 25 จุดให้เสร็จในวันที่ 31 กรกฎาคม โดยเน้นการฉีดในผู้สูงอายุเป็นหลัก สามารถลงทะเบียนผ่านร้านสะดวกซื้อ และฉีดประชาชนทั่วไปที่ลงทะเบียนผ่านไทยร่วมใจมาก่อนหน้านี้
******************************* 29 กรกฎาคม 2564

ที่มา : https://www.thaigov.go.th/news/contents/details/44252