รัฐบาลไทย-ข่าวทำเนียบรัฐบาล-ครม.รับทราบการลงสมัครสมาชิกคณะมนตรีสิทธิมนุษยชนแห่งสหประชาชาติของไทย หลังว่างเว้นมาเกือบ 10 ปี เตรียมจัดงานเปิดตัวการสมัคร ระหว่างการประชุมสมัชชาสหประชาชาติ สมัยที่ 77


วันอังคารที่ 23 สิงหาคม 2565
พิมพ์
ครม.รับทราบการลงสมัครสมาชิกคณะมนตรีสิทธิมนุษยชนแห่งสหประชาชาติของไทย หลังว่างเว้นมาเกือบ 10 ปี เตรียมจัดงานเปิดตัวการสมัคร ระหว่างการประชุมสมัชชาสหประชาชาติ สมัยที่ 77
ครม.รับทราบการลงสมัครสมาชิกคณะมนตรีสิทธิมนุษยชนแห่งสหประชาชาติของไทย หลังว่างเว้นมาเกือบ 10 ปี เตรียมจัดงานเปิดตัวการสมัคร ระหว่างการประชุมสมัชชาสหประชาชาติ สมัยที่ 77 ในเดือนกันยายน 2565
วันที่ 23 สิงหาคม 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรีกล่าวว่า คณะรัฐมนตรี (ครม.) รับทราบการลงสมัครสมาชิกคณะมนตรีสิทธิมนุษยชนแห่งสหประชาชาติของไทย (United Nations Human Rights Council : HRC) วาระปี พ.ศ.2568-2570 ซึ่งมีกำหนดการเลือกตั้งในช่วงเดือนตุลาคม 2567  ณ สำนักงานใหญ่สหประชาชาติ นครนิวยอร์ก สหรัฐอเมริกา และร่างคำมั่นโดยสมัครใจของไทยประกอบการสมัครสมาชิก HRC โดยคณะผู้แทนถาวรไทยประจำสหประชาชาติ มีกำหนดจัดงานเปิดตัวการสมัครเลือกตั้งสมาชิก HRC ของไทย ระหว่างการประชุมสมัชชาสหประชาชาติ สมัยที่ 77 ในเดือนกันยายน 2565
ทั้งนี้ ที่ผ่านมาไทยได้เคยดำรงตำแหน่งสมาชิกHRC ครั้งล่าสุดเมื่อปี 2553-2556 และได้ลงสมัครสมาชิก HRC วาระปี 2558-2560 แต่ไม่ได้รับการเลือกตั้ง ไทยจึงว่างเว้นจากการเป็นสมาชิกHRC มาแล้วเกือบ 10 ปี  การลงสมัครสมาชิกHRC อีกครั้งของไทยจะเป็นการเน้นย้ำบทบาทและความมุ่งมั่นของไทยในเรื่องสิทธิมนุษยชน ซึ่งหลังจากการดำรงตำแหน่งHRC ครั้งล่าสุด ไทยมีความก้าวหน้าในท่าทีและการปฏิบัติในหลายด้านซึ่งสอดรับกับพัฒนาการของกรอบความคิดด้านสิทธิมนุษยชนในเวทีระหว่างประเทศ เช่น ความคืบหน้าในการเข้าเป็นภาคีสนธิสัญญาด้านสิทธิมนุษยชน การผลักดันกฎหมายภายในเพื่อรองรับพันธกรณีด้านสิทธิมนุษยชน การประกาศให้สิทธิมนุษยชนเป็นวาระแห่งชาติระหว่างปี 2561-2562
นอกจากนี้ไทยยังเป็นหนึ่งในประเทศตัวอย่างที่ประสบความสำเร็จในความพยายามส่งเสริมและคุ้มครองสิทธิทางสุขภาพ และคุ้มครองสิทธิทางสังคมให้กับกลุ่มเปราะบางท่ามกลางสถานการณ์วิกฤตโลกที่มีการแพร่ระบาดของโควิด-19 หากไทยได้รับการเลือกตั้งจะเป็นการแสดงถึงการได้รับความไว้วางใจจากประชาคมระหว่างประเทศ และมีส่วนช่วยส่งเสริมภาพลักษณ์ของไทยในเวทีที่เป็นเสาหลักของสหประชาชาติ โดยเฉพาะเรื่องสิทธิมนุษยชน และยังเป็นจังหวะเวลาที่สำคัญเมื่อคำนึงถึงสถานการณ์และความท้าทายในเวทีโลกปัจจุบันที่ไทยควรเข้าไปร่วมมีบทบาทในการกำหนดวาระและทิศทางการหารือในเวทีระหว่างประเทศ เพื่อผลักดันประเด็นที่สอดคล้องกับหลักการและผลประโยชน์ของประเทศไทย

ที่มา : https://www.thaigov.go.th/news/contents/details/58349