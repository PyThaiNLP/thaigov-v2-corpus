รัฐบาลไทย-ข่าวทำเนียบรัฐบาล-นายกฯ เดินหน้าปรับโฉม กทม. เพิ่มพื้นที่สีเขียวกลางเมือง เพื่อเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง


วันศุกร์ที่ 17 ธันวาคม 2564
พิมพ์
นายกฯ เดินหน้าปรับโฉม กทม. เพิ่มพื้นที่สีเขียวกลางเมือง เพื่อเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง
นายกฯ เดินหน้าปรับโฉม กทม. เพิ่มพื้นที่สีเขียวกลางเมือง เพื่อเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง โดยนายกฯ เป็นสักขีพยานส่งมอบ-รับมอบ สวนป่า “เบญจกิติ” ระยะที่ 2-3 บางส่วน
วันนี้ (17 ธ.ค. 64) เวลา 09.00 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นสักขีพยานการลงนามบันทึกการส่งมอบ-รับมอบ สวนป่า “เบญจกิติ” ระยะที่ 2-3 บางส่วน ระหว่างกองทัพบกกับกรมธนารักษ์ และกรมธนารักษ์กับกรุงเทพมหานคร ซึ่งกองทัพบกได้ก่อสร้างพื้นที่ก่อสร้างที่ 1 เนื้อที่ประมาณ 160 ไร่ 1 งาน 76 ตารางวา เสร็จเรียบร้อยแล้ว ซึ่งมีผู้แทนของทั้ง 3 หน่วย ประกอบด้วย 1) กองทัพบก พลเอก สิริพจน์ รำไพกุล ประธานคณะที่ปรึกษากองทัพบก 2) กรมธนารักษ์ นายประภาศ คงเอียด อธิบดีกรมธนารักษ์ และ 3) กรุงเทพมหานคร นายขจิต ชัชวานิชย์ ปลัดกรุงเทพมหานคร ร่วมลงนามบันทึกการส่งมอบ-รับมอบ สวนป่า “เบญจกิติ” ระยะที่ 2-3 บางส่วนครั้งนี้ พร้อมทั้ง นายกรัฐมนตรีมอบหนังสืออนุญาตการให้ใช้ที่ราชพัสดุใหักับกรุงเทพมหานครด้วย
โดยมี นายอาคม เติมพิทยาไพสิฐ รัฐมนตรีว่าการกระทรวงการคลัง นายสันติ พร้อมพัฒน์ รัฐมนตรีช่วยว่าการกระทรวงการคลัง นายดิสทัต โหตระกิตย์ เลขาธิการนายกรัฐมนตรี พลตำรวจเอก อัศวิน ขวัญเมือง ผู้ว่าราชการกรุงเทพมหานคร และนายธนกร วังบุญคงชนะ  โฆษกประจำสำนักนายกรัฐมนตรี เข้าร่วมด้วย  ภายหลังการเป็นสักขีพยานการลงนามบันทึกการส่งมอบ-รับมอบ สวนป่า “เบญจกิติ” ระยะที่ 2-3 บางส่วนฯ นายกรัฐมนตรีได้เดินไปยังจุดทางเดินลอยฟ้าเพื่อตรวจติดตามความก้าวหน้าโครงการจัดสร้างสวนป่า “เบญจกิตติ” ระยะที่ 2 - 3 และชมทัศนียภาพโครงการโดยรวมด้วย
โอกาสนี้ นายกรัฐมนตรีพอใจในภาพรวมของการดำเนินการ พร้อมสอบถามภาพรวมการใช้พื้นที่โดยแนะนำให้ศึกษารูปแบบ การจัดแต่งสวนของต่างประเทศนำมาปรับใช้ให้เหมาะสมกับพื้นที่ ภายในสวนเบญจกิติ เพื่อให้เกิดความสวยงามยิ่งขึ้น รวมทั้งเด็กและเยาวชนจะได้ใช้ประโยชน์ในการศึกษาระบบนิเวศและธรรมชาติ นายกรัฐมนตรียังแนะนำให้ปลูกต้นทองกวาวและจามจุรีซึ่งเป็นต้นไม้มีประสิทธิภาพทั้งการสร้าง ออกซิเจน ลดอุณหภูมิ และฟอกอากาศได้ดีด้วย
สำหรับการจัดสร้างสวนสาธารณะ “เบญจกิติ” มีเนื้อที่รวมประมาณ 450 ไร่ โดยกระทรวงการคลัง กรมธนารักษ์ เป็นหน่วยงานผู้รับผิดชอบในการจัดสร้างและการยาสูบแห่งประเทศไทยเป็นผู้สนับสนุนค่าใช้จ่ายในการก่อสร้าง มีการออกแบบสวนสาธารณะ เป็น 2 ส่วน คือ สวนน้ำ เนื้อที่ประมาณ 130 ไร่ และสวนป่า เนื้อที่ประมาณ 320 ไร่ ที่ผ่านมาในปี 2547 กรมธนารักษ์ได้จัดสร้างสวนน้ำ “เบญจกิติ” และในปี 2559 ได้ดำเนินการจัดสร้างสวนป่าระยะที่ 1 เนื้อที่ประมาณ 61 ไร่ และได้ส่งมอบพื้นที่ดังกล่าวให้กรุงเทพมหานครเป็นผู้ดูแลบำรุงรักษาและบริหารจัดการแล้ว
การดำเนินโครงการจัดสร้างสวนป่า “เบญจกิติ” ระยะที่ 2-3 ได้แบ่งการก่อสร้างออกเป็น 2 พื้นที่ โดยเริ่มก่อสร้างตั้งแต่วันที่ 1 พฤศจิกายน 2563 เป็นต้นมา ปัจจุบันกองทัพบกได้ก่อสร้างพื้นที่ก่อสร้างที่ 1 เนื้อที่ประมาณ 160 ไร่ 1 งาน 76 ตารางวา เสร็จเรียบร้อยแล้ว จึงได้กำหนดให้มีการจัดงานส่งมอบ-รับมอบ สวนป่า "เบญจกิติ" ระยะที่ 2-3 บางส่วน ระหว่างกองทัพบกกับกรมธนารักษ์ และกรุงเทพมหานครและกรมธนารักษ์กับกรุงเทพมหานครในครั้งนี้ขึ้น เพื่อส่งมอบพื้นที่ให้กับกรมธนารักษ์ และให้กรุงเทพมหานครเป็นผู้ดูแลบำรุงรักษาสวนสาธารณะ “เบญจกิติ” ต่อไป สำหรับพื้นที่ก่อสร้างที่ 2 อยู่ระหว่างการดำเนินการก่อสร้างเป็นงานปรับปรุงอาคารพิพิธภัณฑ์อาคารกีฬา และส่วนงานสวนที่เหลือมีกำหนดแล้วเสร็จสมบูรณ์ในเดือนเมษายน 2565 เพื่อให้มีช่วงเวลาเตรียมจัดงานเปิดโครงการฯ เพื่อเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ผู้เป็นที่รักยิ่งของปวงชนชาวไทย ในวันที่ 12 สิงหาคม 2565 และจะได้เปิดให้ประชาชนได้เข้าใช้ประโยชน์อย่างเป็นทางการต่อไป
......................

ที่มา : https://www.thaigov.go.th/news/contents/details/49562