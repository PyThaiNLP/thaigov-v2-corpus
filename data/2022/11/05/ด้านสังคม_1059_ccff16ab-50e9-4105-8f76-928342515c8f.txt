รัฐบาลไทย-ข่าวทำเนียบรัฐบาล-พม. จับมือ ซีพี ออลล์ และวิทยาลัยฯ ปัญญาภิวัฒน์ มอบของขวัญปีใหม่ 2565 สร้างโอกาสต่อยอดการศึกษาพร้อมอาชีพให้เด็ก เยาวชน


วันพุธที่ 5 มกราคม 2565
พม. จับมือ ซีพี ออลล์ และวิทยาลัยฯ ปัญญาภิวัฒน์ มอบของขวัญปีใหม่ 2565 สร้างโอกาสต่อยอดการศึกษาพร้อมอาชีพให้เด็ก เยาวชน
พม. จับมือ ซีพี ออลล์ และวิทยาลัยฯ ปัญญาภิวัฒน์ มอบของขวัญปีใหม่ 2565 สร้างโอกาสต่อยอดการศึกษาพร้อมอาชีพให้เด็ก เยาวชน
วันนี้ (5 ม.ค. 65) เวลา 10.15 น. ที่ห้องประชาบดี ชั้น 19 กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กรุงเทพฯ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีลงนามบันทึกข้อตกลงความร่วมมือการศึกษาเพื่อพัฒนาเด็กและเยาวชน ระหว่างกระทรวง พม. โดยกรมกิจการเด็กและเยาวชน (ดย.) บริษัท ซีพี ออลล์ จำกัด (มหาชน) และวิทยาลัยเทคโนโลยีปัญญาภิวัฒน์ เพื่อเปิดโอกาสให้เด็กและเยาวชนได้รับการศึกษาและพัฒนาต่อยอดไปจนถึงการประกอบอาชีพในอนาคต อีกทั้งเป็นของขวัญปีใหม่ 2565 ของกระทรวง พม. ภายใต้โครงการ "ปัญญาภิวัฒน์ สานฝัน สู่อาชีพ" ที่ให้การสนับสนุนและส่งเสริมการศึกษา ด้วยการให้ทุนการศึกษาและสวัสดิการ พร้อมทั้งสร้างโอกาสในการเข้าทำงานในสถานประกอบการของบริษัท ซีพี ออลล์ จำกัด (มหาชน) ทั้งนี้ มีนางจตุพร โรจนพานิช อธิบดีกรมกิจการเด็กและเยาวชน และนายวิเชียร เนียมน้อม ผู้อำนวยการวิทยาลัยเทคโนโลยีปัญญาภิวัฒน์  ร่วมลงนาม
นายจุติ กล่าวว่า รัฐบาลโดย พลเอก ประยุทธ์ จันทร์โอชา นายกรัฐมนตรี ได้มอบนโยบายให้คณะรัฐมนตรีช่วยแก้ปัญหาหนี้ครัวเรือนและให้ประชาชนมีบ้าน มีอาชีพ ซึ่งสิ่งที่เราได้ทำคือการเริ่มต้นแก้ปัญหาหนี้ ด้วยการหารายได้ เสริมสร้างทักษะให้คนมีอาชีพสู่ความเป็นมืออาชีพ วันนี้ โครงการของ ซีพี ออลล์ ได้ให้ทุนการศึกษาเด็กที่ไม่มีโอกาส เพื่อให้ได้รับโอกาสในการสร้างทักษะและศักยภาพของเยาวชนคนรุ่นใหม่ ซึ่งการมีอาชีพด้านค้าปลีกจะเป็นเสาเข็มที่สำคัญของเศรษฐกิจไทยในเรื่อง SME สำหรับการพัฒนาความเป็นมืออาชีพสำหรับความเป็นเลิศในทุกสิ่งที่ทำ คือการพัฒนาทุนมนุษย์และทรัพยากรมนุษย์ไปสู่ความเป็นเลิศ โดยกระทรวง พม. ได้ขับเคลื่อนงานเกี่ยวกับธุรกิจค้าปลีก ซึ่งสอดคล้องกับการเคหะแห่งชาติ (กคช.) ที่มีลูกบ้านมากถึง 6 ล้านคน รวมไปถึงเด็กและเยาวชนที่จบการศึกษา แต่ยังหาจุดแข็งตัวเองไม่เจอ วันนี้ เราได้เปิดโอกาสให้เข้าสู่ความเป็นมืออาชีพ จากลูกจ้างสู่ผู้ประกอบการ ทั้งนี้ ตนเชื่อว่าสิ่งต่างๆ เหล่านี้จะทำให้ประเทศไทยเข้มแข็ง เราจำเป็นต้องสร้างทักษะให้เด็ก เยาวน มีความพร้อมในการที่จะพัฒนาตัวเองต่อไปในอนาคต และตนขอขอบคุณ ซีพี ออลล์ ที่มอบโครงการนี้ เป็นการมอบโอกาส ฉะนั้น เราจะนำสิ่งต่างๆ มาพัฒนาต่อไปเรื่อยๆ เพราะการพัฒนาทุนมนุษย์เป็นหัวใจสำคัญของการพัฒนาประเทศ
นายจุติ กล่าวเพิ่มเติมว่า สำหรับแนวทางความร่วมมือในบันทึกข้อตกลงดังกล่าว กระทรวง พม. โดย ดย. จะทำหน้าที่ส่งเสริมและสนับสนุนให้เด็กและเยาวชนในสถานรองรับได้เข้ารับการศึกษา โดยพิจารณาคัดเลือกกลุ่มเด็กและเยาวชนที่มีคุณสมบัติตามที่บริษัทกำหนดเพื่อเข้ารับทุนการศึกษา ด้านบริษัท ซีพี ออลล์ จำกัด (มหาชน) จะทำหน้าที่สนับสนุนทุนการศึกษาให้กับเด็กและเยาวชนที่อยู่ในความดูแลของ ดย. โดยจะสนับสนุนทุนการศึกษาเต็มจำนวนผู้สมัครที่ผ่านเกณฑ์คุณสมบัติของบริษัท เพื่อศึกษาหลักสูตรประกาศนียบัตรวิชาชีพ (ปวช.) และหลักสูตรประกาศนียบัตรวิชาชีพชั้นสูง (ปวส.) ณ วิทยาลัยเทคโนโลยีปัญญาภิวัฒน์ และศูนย์การเรียนปัญญาภิวัฒน์ 20 แห่งทั่วประเทศ พร้อมทั้งฝึกปฏิบัติงานในพื้นที่ที่บริษัทจัดหาให้ และถ้าเยาวชนที่ได้รับการฝึกอาชีพมีคุณสมบัติและระดับการศึกษาตรงตามที่บริษัทกำหนด ทางบริษัทจะรับเข้าทำงานในสถานประกอบการของบริษัท ซึ่งจะทำให้เกิดการขับเคลื่อนการดำเนินงานร่วมกันอย่างต่อเนื่อง
นายวิเชียร กล่าวว่า การพัฒนาทรัพยากรมนุษย์ที่สำคัญมากคือระบบการศึกษา ฉะนั้น เราต้องหยิบยื่นโอกาสทางการศึกษาให้กับคนที่ขาดโอกาส ซึ่งเราได้ทำการศึกษาและพบว่าเด็กบางส่วนที่หายไปจากประเทศชาติปีละหลายแสนคนนั้น เด็กเหล่านั้นเขาหาโอกาสไม่เจอ เนื่องจากว่าเขาไม่มีช่องทาง แต่วันนี้ ซีพี ออลล์ และวิทยาลัยเทคโนโลยีปัญญาภิวัฒน์ พร้อมที่จะมอบโอกาสเหล่านั้นให้กับเด็กในสังกัดกระทรวง พม. เรายินดีที่จะร่วมในการพัฒนา เพื่อที่จะทำให้เด็กเข้มแข็ง และเมื่อเด็กเข้มแข็ง ครอบครัวมีอาชีพ มีรายได้ ปัญหาต่างๆ ก็จะลดลง และจะเป็นบุคคลที่เป็นกำลังสำคัญของครอบครัวต่อไป

ที่มา : https://www.thaigov.go.th/news/contents/details/50232