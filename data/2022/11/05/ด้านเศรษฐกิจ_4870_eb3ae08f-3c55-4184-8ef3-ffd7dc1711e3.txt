รัฐบาลไทย-ข่าวทำเนียบรัฐบาล-ที่ปรึกษา รมว.อุตสาหกรรม ร่วมงานเฉลิมพระเกียรติ “ศิลปหัตถกรรมพื้นที่สูง กัญชงของแม่” ณ อุทยานหลวงราชพฤกษ์ จังหวัดเชียงใหม่


วันจันทร์ที่ 22 สิงหาคม 2565
พิมพ์
ที่ปรึกษา รมว.อุตสาหกรรม ร่วมงานเฉลิมพระเกียรติ “ศิลปหัตถกรรมพื้นที่สูง กัญชงของแม่” ณ อุทยานหลวงราชพฤกษ์ จังหวัดเชียงใหม่
ที่ปรึกษา รมว.อุตสาหกรรม ร่วมงานเฉลิมพระเกียรติ “ศิลปหัตถกรรมพื้นที่สูง กัญชงของแม่” ณ อุทยานหลวงราชพฤกษ์ จังหวัดเชียงใหม่
จังหวัดเชียงใหม่ : วันนี้ (22 สิงหาคม 2565) นายสุชาติ ไตรแสงรุจิระ ที่ปรึกษารัฐมนตรีว่าการกระทรวงอุตสาหกรรม พร้อมด้วยนายจุลพงษ์ ทวีศรี รองปลัดกระทรวงอุตสาหกรรม ดร.เปรมวิทย์ จรีเวฬุโรจน์ คณะกรรมการขับเคลื่อนการส่งเสริมและพัฒนาอุตสาหกรรมพืชกัญชงสู่เชิงพาณิชย์  ร่วมพิธีเปิดงานเฉลิมพระเกียรติ “ศิลปหัตถกรรมพื้นที่สูง กัญชงของแม่” ซึ่งจัดขึ้นระหว่างวันที่ 22 - 31 สิงหาคม 2565 ณ อุทยานหลวงราชพฤกษ์  จังหวัดเชียงใหม่  เพื่อเป็นการเฉลิมพระเกียรติพระมหากรุณาธิคุณของสมเด็จพระนางเจ้าสิริกิติ์ พระบรมราชินีนาถ  พระบรมราชชนนีพันปีหลวง  ซึ่งทรงเป็นผู้ริเริ่มงานด้านหัตถกรรมและกัญชงบนพื้นที่สูง โดยมีพระราชดำริให้ส่งเสริมเป็นอาชีพเสริมแก่ครัวเรือนและอนุรักษ์ศิลปะวัฒนธรรมของชนเผ่าต่างๆ ตลอดจนพัฒนาและยกระดับพืชกัญชงให้เป็นพืชเศรษฐกิจใหม่บนพื้นที่สูงและต่อยอดสู่การผสมผสานร่วมกับงานหัตถกรรมชนเผ่า โดยมีนายจรัลธาดา กรรณสูต องคมนตรีและประธานกรรมการมูลนิธิโครงการหลวง เป็นประธานเปิดงาน
พร้อมกันนี้ นายสุชาติ  ไตรแสงรุจิระ ที่ปรึกษารัฐมนตรีว่าการกระทรวงอุตสาหกรรม  ได้นำเรียนและนำเสนอข้อมูลโครงการนำร่องศูนย์แปรรูปพืชกัญชงให้เป็นผลิตภัณฑ์อุตสาหกรรมขั้นกลางสำหรับเกษตรกรและอุตสาหกรรมรายย่อย และผลการดำเนินงานของกระทรวงอุตสาหกรรมในปี 2564 ที่ผ่านมา และหารือความร่วมมือระหว่างหน่วยงานเพื่อร่วมดำเนินโครงการภายใต้กิจกรรมต่างๆ ต่อ นายจรัลธาดา กรรณสูต องคมนตรีและประธานกรรมการมูลนิธิโครงการหลวง พลเอก กัมปนาท รุดดิษฐ์  องคมนตรี และประธานกรรมการบริหารมูลนิธิโครงการหลวง  นายอำพน กิตติอำพน องคมนตรี และที่ปรึกษาพิเศษสถาบันวิจัยและพัฒนาพื้นที่สูง  ซึ่งจะเป็นประโยชน์ต่อการส่งเสริมพัฒนาอุตสาหกรรมกัญชงต่อไปในอนาคต
นอกจากนี้ภายในงานมีการปาฐกถาพิเศษ เรื่อง “กัญชง จากพระราชเสาวนีย์ สู่พืชเศรษฐกิจ” โดย นายอำพน กิตติอำพน องคมนตรี และที่ปรึกษาพิเศษสถาบันวิจัยและพัฒนาพื้นที่สูง  การเสวนา เรื่อง Next step “ทิศทาง มูลค่า โอกาสและการผลิตกัญชงเชิงการค้า”  โดย ดร.ชาญชัย สิริเกษมเลิศ ผู้อำนวยการสถาบันพัฒนาอุตสาหกรรมสิ่งทอ นางอนงค์ ไพจิตรประภาภรณ์  ผู้อำนวยการสถาบันอาหาร ดร.ภก.ชาญณรงค์ เตชะอังกุร ประธานกลุ่มอุตสาหกรรมเทคโนโลยีชีวิภาพ นายพรชัย ปัทมินทร นายกสมาคมการค้าอุตสาหกรรมกัญชงไทย และการเผยแพร่ผลงานการออกแบบผลิตภัณฑ์และเยาวชนสืบสานภูมิปัญญาชนเผ่า นิทรรศการ “ความก้าวหน้าของหัตถกรรมพื้นที่สูง และ 15 ปี กัญชงของแม่  การมอบรางวัลการประกวดออกแบบผลิตภัณฑ์ชนเผ่าและกัญชง การประกวดกิจกรรม “เยาวชนสืบสานภูมิปัญญาลายผ้าชนเผ่า และการเดินแฟชั่นโชว์”

ที่มา : https://www.thaigov.go.th/news/contents/details/58297