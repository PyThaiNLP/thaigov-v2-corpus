รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ รับทราบผลการปฏิบัติงาน ป.ป.ส. ประจำปี 2563 จับกุมคดียาเสพติดทั่วประเทศกว่า 3 แสนราย กำชับหากพบเจ้าหน้าที่รัฐเกี่ยวข้องเครือข่ายยา เสพติด ให้ปลดออก/ไล่ออก


วันพุธที่ 12 มกราคม 2565
พิมพ์
โฆษกรัฐบาลเผย นายกฯ  รับทราบผลการปฏิบัติงาน ป.ป.ส. ประจำปี 2563 จับกุมคดียาเสพติดทั่วประเทศกว่า 3 แสนราย กำชับหากพบเจ้าหน้าที่รัฐเกี่ยวข้องเครือข่ายยา เสพติด ให้ปลดออก/ไล่ออก
โฆษกรัฐบาลเผย นายกฯ  รับทราบผลการปฏิบัติงาน ป.ป.ส. ประจำปี 2563 จับกุมคดี ยาเสพติดทั่วประเทศกว่า 3 แสนราย กำชับหากพบเจ้าหน้าที่รัฐเกี่ยวข้องเครือข่ายยา เสพติด ให้ปลดออก/ไล่ออก และดำเนินคดีถึงที่สุด
วันที่ 12 ม.ค. 2565 นายธนกร วังบุญคงชนะ โฆษกประจำสำนักนายกรัฐมนตรี เผย คณะรัฐมนตรีมีมติรับทราบรายงานผลการปฏิบัติงานของเจ้าพนักงาน ป.ป.ส. ในการปราบปรามยาเสพติด ประจำปี พ.ศ. 2563 โดยมีการรายงานผลการจับกุมคดียาเสพติดทั่วประเทศ จำนวน 318,895 คดี และผู้ต้องหา 334,126 ราย ประกอบด้วยของกลาง จำแนกเป็น
- ยาบ้า 368 ล้านเม็ด
- ไอซ์ 27,609 กิโลกรัม
- เฮโรอีน 1,828 กิโลกรัม
- โคเคน 30 กิโลกรัม
- กัญชาแห้ง 16,980 กิโลกรัม
- กัญชาสด 11,806 กิโลกรัม
- พืชกระท่อม 97,835 กิโลกรัม
ซึ่ง ป.ป.ส. ได้มีการขยายผลไปสู่มาตรการริบทรัพย์สินดำเนินคดีข้อหาสมคบ สนับสนุน เกี่ยวข้องกับผู้กระทำผิดจำนวน 2,679 ราย พร้อมมีการดำเนินคดีเจ้าพนักงาน ป.ป.ส. ที่เกี่ยวข้องกับกระทำความผิดทางอาญา รวมทั้งสิ้น 4 ราย
โฆษกประจำสำนักนายกรัฐมนตรี กล่าวว่า ป.ป.ส. ยังรายงานแผนปฏิบัติการด้านการป้องกันและปราบปรามยาเสพติด อาทิ 1) มาตรการความร่วมมือระหว่างประเทศ ภายใต้แผนปฏิบัติการร่วมแม่น้ำโขงปลอดภัย เพื่อควบคุมยาเสพติด 6 ประเทศ ระยะ 4 ปี 2) มาตรการปราบปรามและบังคับใช้กฎหมาย ประกอบด้วยแนวทางการสกัดกั้นยาเสพติด โดยเพิ่มช่องทางตามแนวชายแดนใน 15 จังหวัด และการปราบปรามกลุ่มการค้ายาเสพติด โดยดำเนินการในพื้นที่ 76 จังหวัด 3) มาตรการป้องกันยาเสพติด เช่น แนวทางเสริมสร้างความเข้มแข็งของหมู่บ้าน/ชุมชนตามแนวชายแดน สร้างพื้นที่ปลอดภัย 4) มาตรการบำบัดรักษายาเสพติด โดยนำชุมชนเข้ามามีส่วนร่วมในการบำบัดรักษาผู้ใช้ยาเสพติด และ 5) มาตรการการบริหารจัดการอย่างบูรณาการ เช่น การควบคุมและใช้ประโยชน์จากพืชเสพติด การทำให้ยาเสพติดเป็นสิ่งที่ถูกต้องตามกฎหมาย
“พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้สั่งการให้ทุกหน่วยงานที่เกี่ยวข้องเพิ่มความเข้มงวดในการป้องกันและปราบปรามยาเสพติด เนื่องจากช่วงหลังพบการส่งออกยาเสพติดจากประเทศไทยเป็นจำนวนมาก เน้นการนำเทคโนโลยีมาใช้ในการตรวจสอบสินค้านำเข้า-ส่งออก ตามแนวชายแดน กำชับหากมีเจ้าหน้าที่รัฐ มีส่วนเกี่ยวข้องในการกระทำผิด ให้ดำเนินคดีตามกฎหมายอย่างจริงจัง และต้องมีการปลดออกจากราชการ พร้อมสอบสวนไปยังเครือข่ายยาเสพติดเพื่อเป็นการทำลายต้นตอผู้ผลิตอีกด้วย” นายธนกร กล่าว

ที่มา : https://www.thaigov.go.th/news/contents/details/50442