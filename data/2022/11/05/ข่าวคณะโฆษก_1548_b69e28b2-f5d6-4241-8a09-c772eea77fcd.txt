รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ร่วมส่งกำลังใจทีพนักกีฬาไทยสู้ศึกซีเกมส์ ขอให้นักกีฬาทุกคนทำหน้าที่ของตัวเองให้ดีที่สุดเต็มกำลังความสามารถ


วันอังคารที่ 10 พฤษภาคม 2565
พิมพ์
โฆษกรัฐบาลเผย นายกฯ ร่วมส่งกำลังใจทีพนักกีฬาไทยสู้ศึกซีเกมส์ ขอให้นักกีฬาทุกคนทำหน้าที่ของตัวเองให้ดีที่สุดเต็มกำลังความสามารถ
โฆษกรัฐบาลเผย นายกฯ ร่วมส่งกำลังใจทีพนักกีฬาไทยสู้ศึกซีเกมส์ ขอให้นักกีฬาทุกคนทำหน้าที่ของตัวเองให้ดีที่สุดเต็มกำลังความสามารถ
วันนี้ (10 พฤษภาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ร่วมติดตาม ส่งกำลังใจ และเชิญชวนคนไทยส่งกำลังใจเชียร์นักกีฬาไทยที่เข้าร่วมการแข่งขันกีฬาซีเกมส์ ครั้งที่ 31 ที่ประเทศเวียดนาม ระหว่างวันที่ 12-23 พ.ค.นี้ การแข่งขันกีฬาซีเกมส์ ครั้งที่ 31 จะจัดขึ้นระหว่างวันที่ 12 – 23 พ.ค. 65 ณ สาธารณรัฐสังคมนิยมเวียดนาม ซึ่งซีเกมส์ปีนี้จะประกอบด้วยการแข่งขันกีฬา 40 ชนิดกีฬา 527 เหรียญทอง มีกรุงฮานอย เมืองหลวงของประเทศเวียดนาม เป็นสถานที่จัดการแข่งขันหลัก ร่วมกับอีก 11 จังหวัดใกล้เคียง อาทิ กว๋างนิญ ฟู้เถาะ และบั๊กนิญ โดยมีนักกีฬาของไทยเข้าร่วมการแข่งขันครั้งนี้ 871 คน แบ่งเป็นชาย 483 คน และหญิง 388 คน และคาดว่าจะมีนักกีฬา และเจ้าหน้าที่จากทุกชาติเดินทางมาเข้าร่วมมากกว่า 10,000 คน โดยพิธีเปิดซีเกมส์ ครั้งที่ 31 จะมีขึ้นในวันที่ 12 พ.ค. เวลา 20.00 น. ที่ มีดินห์ สเตเดียม เมืองฮานอย ส่วนพิธีปิดจะมีขึ้นวันที่ 23 พ.ค. เวลา 20.00 น. ที่ ฮานอย แอตเลติก พาเลซ
ซีเกมส์ถือเป็นมหกรรมกีฬาที่คนไทยให้ความสนใจ เนื่องจากนักกีฬาไทยเข้าร่วมการแข่งขันเป็นจำนวนมาก และยังสามารถสร้างผลงานได้อย่างยอดเยี่ยม สร้างความภาคภูมิใจให้ชาวไทยและเป็นเกียรติภูมิของประเทศไทย โดยการกีฬาแห่งประเทศไทย พร้อมสนับสนุนทุกสมาคมกีฬา เพื่อให้นักกีฬาไทยมีความพร้อมมากที่สุดสำหรับมหกรรมกีฬาซีเกมส์ครั้งนี้
โดยทีมฟุตบอลชาย สู้ศึกซีเกมส์ 2021 ของไทยที่ได้ลงเตะ 2 นัดที่ผ่านมา แม้ในนัดแรกไม่เป็นไปตามที่คาดหวัง แต่ในนัดที่ 2 ทำผลงานได้อย่างยอดเยี่ยม ทีมชาติไทย จนขึ้นเป็นจ่าฝูงด้วยผลต่างประตูได้เสียที่ดีกว่า โดยขอให้ร่วมกันส่งกำลังใจร่วมเชียร์นักกีฬาทีมชาติไทย ไม่ว่าจะเป็นชนิดกีฬาใดก็ยังมีโอกาสที่จะกลับมาทำผลงานได้
นายธนกร กล่าวว่า  นายกฯ ได้ขอร่วมส่งกำลังใจนักกีฬาทุกคนทำหน้าที่ของตัวเองให้ดีที่สุดเต็มกำลังความสามารถ โดยรัฐบาลพร้อมสนับสนุนการจัดกิจกรรม และการแข่งขันกีฬาทุกระดับ และโครงการพัฒนากีฬาเพื่อความเป็นเลิศและส่งเสริมการกีฬาเพื่อพัฒนาสู่ ระดับอาชีพ การยกระดับและพัฒนากระบวนการค้นหา การสร้าง และการเลือกสรรนักกีฬาที่เป็นระบบทั้งในระดับประเทศระดับจังหวัดและระดับท้องถิ่นเพื่อให้ได้มา ซึ่งนักกีฬาที่มีพรสวรรค์ในแต่ละประเภทกีฬาครอบคลุมทุกพื้นที่ ซึ่งจะส่งผลให้นักกีฬาอาชีพของไทยสามารถทำผลงาน ได้ในระดับดีเลิศ สามารถสร้างชื่อเสียงและเสริมสร้างภาพลักษณ์ที่ดีให้แก่ประเทศไทยในสายตาชาวโลก สร้างศักยภาพไปสู่ระดับสากล ทั้งนี้ นายกฯ ยังได้กล่าวฝากไปยังนักกีฬา และเจ้าหน้าที่ทุกคน แม้ต้องทำหน้าที่อย่างดีที่สุดแต่ก็ ขอให้ป้องกันตนเอง สวมใส่หน้ากากอนามัยตลอดเวลา และล้างมือบ่อยๆ ทั้งนี้ ขอให้คนไทยมีน้ำใจเป็นนักกีฬา แข่งขันเพื่อความสามัคคี อย่าได้เสียกำลังใจ เพราะที่สุดชัยชนะคือนักกีฬาทุกคน

ที่มา : https://www.thaigov.go.th/news/contents/details/54394