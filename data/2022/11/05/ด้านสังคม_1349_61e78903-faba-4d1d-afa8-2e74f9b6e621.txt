รัฐบาลไทย-ข่าวทำเนียบรัฐบาล-ศูนย์วิทย์ฯ ที่ 1 เชียงใหม่ พัฒนาการตรวจปริมาณกัญชาในเลือดได้เป็นแห่งแรกของประเทศ เตรียมเปิดให้บริการ ส.ค.นี้


วันอาทิตย์ที่ 20 มีนาคม 2565
ศูนย์วิทย์ฯ ที่ 1 เชียงใหม่ พัฒนาการตรวจปริมาณกัญชาในเลือดได้เป็นแห่งแรกของประเทศ เตรียมเปิดให้บริการ ส.ค.นี้
รัฐมนตรีช่วยว่าการกระทรวงสาธารณสุข เผย ศูนย์วิทยาศาสตร์การแพทย์ที่ 1 เชียงใหม่กรมวิทยาศาสตร์การแพทย์ พัฒนาวิธีการตรวจปริมาณกัญชาในเลือดสำเร็จเป็นหน่วยงานแรกของประเทศ และยังร่วมกับเครือข่ายด้านการแพทย์และสาธารณสุขในพื้นที่ ศึกษาวิจัยกัญชา กัญชง
รัฐมนตรีช่วยว่าการกระทรวงสาธารณสุข เผย ศูนย์วิทยาศาสตร์การแพทย์ที่ 1 เชียงใหม่กรมวิทยาศาสตร์การแพทย์ พัฒนาวิธีการตรวจปริมาณกัญชาในเลือดสำเร็จเป็นหน่วยงานแรกของประเทศ และยังร่วมกับเครือข่ายด้านการแพทย์และสาธารณสุขในพื้นที่ ศึกษาวิจัยกัญชา กัญชง รวมถึงศึกษาฤทธิ์น้ำมันกัญชาในผู้ป่วยมะเร็ง เพื่อประโยชน์ทางการแพทย์ พร้อมพัฒนาชุดตรวจปริมาณสารสำคัญต่างๆ รองรับนโยบายส่งเสริมกัญชา กัญชง เป็นพืชเศรษฐกิจ
ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วย นายแพทย์พิเชฐ บัญญัติ รองอธิบดีกรมวิทยาศาสตร์การแพทย์ นายแพทย์จตุชัย มณีชัย นายแพทย์สาธารณสุขจังหวัดเชียงใหม่ และคณะ ลงพื้นที่ติดตามการดำเนินงานของศูนย์วิทยาศาสตร์การแพทย์ที่ 1 เชียงใหม่ และกล่าวว่า ศูนย์วิทยาศาสตร์การแพทย์ที่ 1 ได้ตอบสนองนโยบายของรัฐบาลและกระทรวงสาธารณสุขที่มุ่งส่งเสริมให้มีการใช้ประโยชน์พืชกัญชาและกัญชง ทั้งในเชิงการแพทย์และเชิงเศรษฐกิจ สร้างรายได้ให้กับเกษตรกรและชุมชน โดยมีการพัฒนาศักยภาพในการตรวจปริมาณสารสำคัญต่างๆ ของกัญชาและกัญชง และที่น่าชื่นชมคือ การพัฒนาวิธีการตรวจปริมาณกัญชาในเลือดผู้ป่วยที่ได้รับกัญชาจากการรักษา หรือได้รับในรูปแบบอื่น นับเป็นหน่วยงานแรกของประเทศที่สามารถตรวจหาปริมาณกัญชาในเลือดผู้ป่วยได้ คาดว่าจะสามารถเปิดให้บริการได้ภายในเดือนสิงหาคม 2565 นี้
นอกจากนี้ ยังมีการร่วมมือกับคณะแพทยศาสตร์ มหาวิทยาลัยเชียงใหม่ และโรงพยาบาลเชียงรายประชานุเคราะห์ ทำการศึกษาระดับสารออกฤทธิ์และเมแทบอไลต์ในพลาสมา และประสิทธิผลการลดปวดของผู้ป่วยมะเร็ง ซึ่งเป็นการศึกษาระดับสารออกฤทธิ์ในร่างกายผู้ป่วยมะเร็งทุกชนิดในระยะแพร่กระจาย โดยใช้ผลิตภัณฑ์น้ำมันกัญชา 2 สูตร คือ น้ำมันกัญชาขององค์การเภสัชกรรม และน้ำมันกัญชาสูตรตำรับหมอเดชา ส่วนการพัฒนาชุดตรวจ สารสำคัญที่สำเร็จแล้ว เช่น ชุดตรวจปริมาณสารสำคัญ THC ในกัญชง ซึ่งอยู่ระหว่างการพัฒนาต่อยอดให้เป็นชุดตรวจวัดปริมาณ THC และ CBD (Cannabis Test Kit) สามารถตรวจได้ทั้งพืชกัญชา กัญชง และผลิตภัณฑ์กัญชา เช่น น้ำมันกัญชา สารสกัดจากกัญชา เพื่อตรวจสอบปริมาณ THC ตามกฎหมายยาเสพติดฉบับใหม่ นอกจากนี้ยังได้พัฒนาชุดตรวจเบื้องต้นอย่างง่าย เพื่อทดสอบ น้ำมันกัญชา สารสกัดกัญชา อาหาร ยา เครื่องสำอาง ว่ามีส่วนผสมของกัญชาอยู่ในผลิตภัณฑ์นั้นหรือไม่ และยังเตรียมพัฒนาชุดทดสอบตะกั่วในกัญชา, ชุดทดสอบยาฆ่าแมลงในกัญชา รวมถึงได้พัฒนาสารมาตรฐาน THC CBD และ CBN เพื่อลดการนำเข้าสารมาตรฐานที่ใช้ในห้องปฏิบัติการจากต่างประเทศ นับว่าเป็นหน่วยงานวิชาการด้านวิทยาศาสตร์การแพทย์ที่ทำหน้าที่เพื่อประโยชน์ของประชาชนได้อย่างสมบูรณ์แบบ ดร.สาธิต กล่าวในตอนท้าย
********************************************** 20  มีนาคม 2565

ที่มา : https://www.thaigov.go.th/news/contents/details/52748