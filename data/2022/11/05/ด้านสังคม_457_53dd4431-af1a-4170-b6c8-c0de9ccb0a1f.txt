รัฐบาลไทย-ข่าวทำเนียบรัฐบาล-โฆษกดีอีเอสเตือนอย่าหลงเชื่อข่าวปลอมธนาคารออมสินสนับสนุนเพจเฟซบุ๊กออนไลน์ปล่อยเงินกู้นอกระบบ และข่าวปลอมอนุญาตใบทะเบียนพาณิชย์ ให้ศูนย์เงินกู้ นอกระบบ จำกัด ประกอบธุรกิจเงินกู้ออนไลน์


วันอาทิตย์ที่ 5 กันยายน 2564
โฆษกดีอีเอสเตือนอย่าหลงเชื่อข่าวปลอมธนาคารออมสินสนับสนุนเพจเฟซบุ๊กออนไลน์ปล่อยเงินกู้นอกระบบ และข่าวปลอมอนุญาตใบทะเบียนพาณิชย์ ให้ศูนย์เงินกู้ นอกระบบ จำกัด ประกอบธุรกิจเงินกู้ออนไลน์
โฆษกดีอีเอสเตือนอย่าหลงเชื่อข่าวปลอมธนาคารออมสินสนับสนุนเพจเฟซบุ๊กออนไลน์ปล่อยเงินกู้นอกระบบ และข่าวปลอมอนุญาตใบทะเบียนพาณิชย์ ให้ศูนย์เงินกู้ นอกระบบ จำกัด ประกอบธุรกิจเงินกู้ออนไลน์
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า ตามที่มีการเผยแพร่ภาพและข้อความที่ใช้เป็นสื่อโฆษณาเงินกู้นอกระบบในสื่อโซเชียล ได้แก่ เพจ ออมทรัพย์ออนไลน์, สินเชื่อไว, สินเชื่อเงินไว, SCV  44-44, กู้เงินด่วน, สินเชื่อไทย, TMP ผ่อนสบาย, เงินกู้เพิ่มทุน หรือ เงินกู้ทันใจ, For You, เยียวยาหรือ เงินกู้ด่วนทันใจ, Thailoanเงินกู้ด่วน, เงินกู้ปลอดภัย ได้นำโลโก้ธนาคารออมสินไปร่วมเป็นผู้สนับสนุนเงินกู้นอกระบบนั้น ทางศูนย์ต่อต้านข่าวปลอมได้ตรวจสอบข้อเท็จจริงกับทีมงานฝ่ายสื่อสารองค์กร ธนาคารออมสิน กระทรวงการคลัง ได้ตรวจสอบรายละเอียดแล้ว พบว่า ข้อมูลดังกล่าวเป็นข้อมูลเท็จ เพจทุกเพจข้างต้น ได้แอบอ้างนำโลโก้ธนาคารออมสิน ไปใช้ในการโฆษณาสนับสนุนเงินกู้นอกระบบโดยไม่ได้รับอนุญาต การกระทำดังกล่าวเป็นการจงใจสื่อสารให้ประชาชนเข้าใจว่าธนาคารออมสินให้การสนับสนุนเงินกู้นอกระบบ เป็นการละเมิดต่อธนาคาร ซึ่งจะได้ดำเนินการทางกฎหมายต่อไป ธนาคารขอเรียนว่า ธนาคารไม่ได้มีส่วนเกี่ยวข้องและไม่ได้มีส่วนร่วมในการดำเนินการตามโฆษณาดังที่ปรากฎในสื่อโซเชียลต่างๆ แต่อย่างใดทั้งสิ้น
นอกจากนี้ยังมีข่าวปลอมการแชร์รูปใบอนุญาตจากกรมพัฒนาธุรกิจการค้า ที่ออกใบอนุญาตทะเบียนพาณิชย์ให้กับ ศูนย์เงินกู้ นอกระบบ จำกัด ประกอบธุรกิจเงินกู้ออนไลน์นั้น โดยทางกรมพัฒนาธุรกิจการค้า กระทรวงพาณิชย์ได้ตรวจสอบและชี้แจงว่า เอกสารดังกล่าวเป็นของปลอม ที่มีการปลอมแปลงขึ้นมา เนื่องจากฟอนต์หรือรูปแบบของตัวเอกสารผิดจากรูปแบบตามมาตราฐาน อีกทั้งตัวเอกสารจริงจะมีคิวอาร์โค้ดโดยเฉพาะของทางหน่วยงานอยู่ในตัวเอกสารด้วย รวมทั้งแหล่งที่มาของคำขอ ขัดแย้งกันกับสถานที่ ๆ ได้แจ้งไว้ สังเกตได้จากเอกสารดังกล่าวระบุว่าได้รับการอนุญาตจากชลบุรี แต่ตัวเลขคำขอนั้นเป็นจังหวัดปทุมธานี ซึ่งตามหลักแล้วไม่สามารถเป็นไปได้
ดังนั้นขอให้ประชาชนอย่าหลงเชื่อข้อมูลดังกล่าว และขอความร่วมมือไม่ส่ง หรือแชร์ข้อมูลดังกล่าวต่อในช่องทางสื่อสังคมออนไลน์ต่างๆ อีกทั้งขอให้ใช้ความระมัดระวังพิจารณาและตรวจสอบข้อมูลที่ถูกต้องจากหน่วยงานที่เกี่ยวข้องก่อนทุกครั้ง นอกจากนี้ ประชาชนสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอม ดังนี้ ไลน์ @antifakenewscenter  เว็บไซต์ https://www.antifakenewscenter.com/ ทวิตเตอร์https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87 ได้ตลอด 24 ชั่วโมง
***********

ที่มา : https://www.thaigov.go.th/news/contents/details/45538