รัฐบาลไทย-ข่าวทำเนียบรัฐบาล-นายกฯ ออกเดินทางไปร่วมการประชุมสุดยอดอาเซียน-สหรัฐอเมริกา สมัยพิเศษ (ASEAN-U.S. Special Summit) ครั้งที่ 2


วันพุธที่ 11 พฤษภาคม 2565
นายกฯ ออกเดินทางไปร่วมการประชุมสุดยอดอาเซียน-สหรัฐอเมริกา สมัยพิเศษ (ASEAN-U.S. Special Summit) ครั้งที่ 2
นายกฯ ออกเดินทางไปร่วมการประชุมสุดยอดอาเซียน-สหรัฐอเมริกา สมัยพิเศษ (ASEAN-U.S. Special Summit) ครั้งที่ 2
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า วันนี้ (11 พฤษภาคม 2565) เวลา 07.00 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มีกำหนดการเดินทางเยือน กรุงวอชิงตัน สหรัฐอเมริกา เพื่อเข้าร่วมการประชุมสุดยอดอาเซียน-สหรัฐอเมริกา สมัยพิเศษ (ASEAN-U.S. Special Summit) ครั้งที่ 2
ทั้งนี้ ประธานาธิบดีสหรัฐฯ มีหนังสือเชิญนายกรัฐมนตรีเข้าร่วมการประชุมภายหลังมีการทาบทามเจรจากันมาอย่างต่อเนื่องตั้งแต่ปลายปี 2564 ซึ่งเชื่อมั่นว่า การเดินทางครั้งนี้ จักเป็นโอกาสให้ประเทศสมาชิกอาเซียนและสหรัฐฯ ได้ร่วมเฉลิมฉลองวาระครบรอบ 45 ปี ความสัมพันธ์อาเซียน – สหรัฐฯ ผู้นำจะได้พบหารือ (in-person) เพื่อแลกเปลี่ยนข้อคิดเห็นในประเด็นต่างๆ เพื่อกำหนดทิศทางความสัมพันธ์ระหว่างอาเซียน-สหรัฐฯ ในอนาคต
ซึ่งนายกรัฐมนตรีจะได้พบหารือกับผู้นำสมาชิกอาเซียนปะเทศอื่นๆ และจะได้พบหารือกับผู้นำและผู้แทนระดับสูงของสหรัฐฯ เพื่อผลักดันความร่วมมือการขับเคลื่อนการฟื้นฟู และการเติบโตอย่างยั่งยืนของภูมิภาค ในยุคหลังควิด – 19 รวมทั้งจักได้ส่งเสริมการมีบทบาทที่สร้างสรรค์ของสหรัฐฯ ในภูมิภาคนี้
โดยในการเดินทางเพื่อเข้าร่วมการประชุมครั้งนี้ มี นายดอน ปรมัตถ์วินัย รองนายกรัฐมนตรี และรัฐมนตรีว่าการกระทรวงการต่างประเทศ และนายสุพัฒนพงษ์ พันธ์มีเชาว์ รองนายกรัฐมนตรี และรัฐมนตรีว่าการกระทรวงพลังงาน ร่วมเดินทางด้วย
โดยในวันที่ 12 พฤษภาคม 2565 นายกรัฐมนตรีจะมีกำหนดการสำคัญ ได้แก่ ผู้นำรัฐสภาสหรัฐฯ เป็นเจ้าภาพเลี้ยงอาหารกลางวันแก่ผู้นำอาเซียน ผู้นำอาเซียนพบหารือกับผู้แทนนักธุรกิจสหรัฐฯ ณ กระทรวงพาณิชย์สหรัฐฯ โดยประธานาธิบดีสหรัฐฯ จะเป็นเจ้าภาพเลี้ยงอาหารค่ำแก่ผู้นำอาเซียน ณ ทำเนียบขาว
ทั้งนี้ โฆษกประจำสำนักนายกรัฐมนตรีจะเผยแพร่ข่าวตามภารกิจของนายกรัฐมนตรีอย่างต่อเนื่องต่อไป

ที่มา : https://www.thaigov.go.th/news/contents/details/54449