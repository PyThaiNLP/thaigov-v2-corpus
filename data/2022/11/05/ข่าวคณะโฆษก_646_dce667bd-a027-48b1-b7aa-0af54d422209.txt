รัฐบาลไทย-ข่าวทำเนียบรัฐบาล-โฆษกรัฐบาลเผย นายกรัฐมนตรีพอใจ จำนวนผู้ติดเชื้อและผู้เสียชีวิตลดลงอย่างต่อเนื่อง เป็นสัญญาณที่ดีในการเปิดประเทศอย่างปลอดภัย


วันจันทร์ที่ 13 ธันวาคม 2564
พิมพ์
โฆษกรัฐบาลเผย นายกรัฐมนตรีพอใจ จำนวนผู้ติดเชื้อและผู้เสียชีวิตลดลงอย่างต่อเนื่อง เป็นสัญญาณที่ดีในการเปิดประเทศอย่างปลอดภัย
โฆษกรัฐบาลเผย นายกรัฐมนตรีพอใจ จำนวนผู้ติดเชื้อและผู้เสียชีวิตลดลงอย่างต่อเนื่อง เป็นสัญญาณที่ดีในการเปิดประเทศอย่างปลอดภัย
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ จันทร์โอชา นายกรัฐมนตรีและรัฐมนตรีว่าการกระทรวงกลาโหม พอใจสถานการณ์การระบาดของโรคโควิด-19 ในประเทศไทย วันนี้จำนวนผู้ติดเชื้อและผู้เสียชีวิตลดลงอย่างต่อเนื่อง  นับเป็นสัญญาณที่ดีในการเปิดประเทศอย่างปลอดภัยตามนโยบายของรัฐบาล โดยในวันนี้พบผู้ติดเชื้อโควิด-19 รายใหม่ 3,398 รายแยกเป็นทั่วไป 3,396 ราย และจากเรือนจำ/ที่ต้องขัง 2 ราย  ผู้เสียชีวิตเพิ่มขึ้น 23 ราย ผู้ที่กำลังรักษาตัว 49,524 ราย และมียอดผู้ที่หายป่วยกลับบ้านแล้ว 5,467 ราย ทำให้มียอดผู้ป่วยยืนยันสะสมแล้วจำนวน 2,143,181 ราย จำนวนผู้ที่หายป่วยสะสมตั้งแต่ 1 เม.ย. 64 จำนวน 2,073,900 ราย ขณะที่รายงานภาพรวมการฉีดวัคซีนโควิด-19 สรุปจำนวนผู้ที่ได้รับได้รับวัคซีนสะสม ตั้งแต่ 28 ก.พ. - 11 ธ.ค. 2564 รวม 97,321,750 โดส ใน 77 จังหวัด แบ่งเป็นผู้ได้รับวัคซีนเข็มที่ 1 สะสม 49,901,591 ราย ผู้ได้รับวัคซีนเข็มที่ 2 สะสม 43,297,863 ราย และผู้ได้รับวัคซีนเข็มที่ 3 สะสม 4,122,296 ราย
นายธนกร กล่าวว่า สถานการณ์โรคโควิด-19 สายพันธุ์ "โอไมครอน" ในประเทศไทย ขณะนี้ได้รับการยืนยันแล้ว 4 ราย ได้แก่ ชายชาวอเมริกันเดินทางมาจากประเทศสเปน และหญิงชาวไทยที่เดินทางกลับมาจากไนจีเรีย 2 ราย ส่วนรายที่ 4 เป็นชายไทยเดินทางกลับมาจากประเทศดิอาร์ คองโก  จากการติดตามตัวเลขผู้ป่วยโควิดสายพันธุ์ "โอไมครอน" ทั่วโลก เมื่อวันที่ 10 ธ.ค. มีประมาณกว่า 3,000 คน เมื่อเทียบกับสัดส่วนประชากรโลกแล้วยังไม่ถึงร้อยละ 1 สำหรับประเทศไทยยังไม่พบผู้สัมผัสติดเชื้อจากภายในประเทศ ยืนยัน สถานการณ์การระบาดทั่วไปของทั่วโลกยังเป็นสายพันธุ์เดลตา
“นายกรัฐมนตรีพอใจ สำหรับสถานการณ์โควิดในประเทศไทย สัปดาห์ที่ผ่านมามีจำนวนผู้ติดเชื้อต่ำสุดและมีจำนวนผู้เสียชีวิตลดลง คาดว่าค่าเฉลี่ยของผู้ติดเชื้อและเสียชีวิตจะลดลงมาเรื่อยๆ ทั้งนี้จะต้องคอยเตือนให้ระวังตัว อย่าวางใจเกินไป ต้องระมัดระวังป้องกันตนเอง และปฏิบัติตามมาตรการ DMHTTA ส่วนประชาชนที่ยังไม่ได้รับการฉีดวัคซีนสามารถติดต่อโรงพยาบาลหรือสถานฉีดวัคซีน เพื่อขอรับการฉีดวัคซีนได้ เพื่อลดความรุนแรงของโรค โควิด-19 และลดโอกาสเสียชีวิตได้” นายธนกร กล่าว
-----------------------------

ที่มา : https://www.thaigov.go.th/news/contents/details/49376