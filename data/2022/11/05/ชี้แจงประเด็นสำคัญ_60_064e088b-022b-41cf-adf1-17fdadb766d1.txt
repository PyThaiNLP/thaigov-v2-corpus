รัฐบาลไทย-ข่าวทำเนียบรัฐบาล-สธ. ชี้แจงข้อสงสัยการควบคุมยอดตัวเลขผู้ติดเชื้อไวรัสโควิด-19


วันเสาร์ที่ 2 เมษายน 2565
พิมพ์
สธ. ชี้แจงข้อสงสัยการควบคุมยอดตัวเลขผู้ติดเชื้อไวรัสโควิด-19
กรมควบคุมโรค ยืนยันไม่ได้ปกปิดข้อมูล จำนวนผู้ติดเชื้อด้วยการตรวจ ATK
จากกรณีสื่อมวลชนและโซเชียลมีเดีย เผยแพร่ข้อสงสัยจากเพจชมรมแพทย์ชนบท เกี่ยวกับประเด็นการรายงานผู้ป่วยเข้าข่ายติดเชื้อโควิด 19 ด้วยการตรวจ ATK ระบุยอดรายงานผู้ติดเชื้อไวรัสโควิด 19 วันที่ 31 มีนาคม 2565 ของ ศบค.ต่ำมาก ขัดกับความรู้สึกของบุคลากรทางการแพทย์หน้างานที่พบว่ายังแพร่ระบาดหนัก โดยเฉพาะผลตรวจ ATK ที่มีผลบวกทั้งประเทศ เหตุใดมีจำนวนน้อยผิดปกติ โดยข้อมูล ณ เวลา 07.31 น. ของวันที่ 31 มีนาคม 2565 ศบค.รายงานผู้ป่วยติดเชื้อเข้าข่ายจาก ATK  จำนวน 16,079 ราย (เป็นรายงานที่ประมวลข้อมูลของวันที่ 30 มีนาคม 2565) แต่ข้อมูลจากเพจของแต่ละจังหวัดที่มีการรายงานตัวเลขเช่นกัน พบว่า ATK ที่ จ.ชลบุรี 8,323 ราย จ.สงขลา 4,839 ราย จ.เชียงราย 3,322 ราย แค่ 3 จังหวัดนี้ก็ 16,484 รายแล้ว จึงสงสัยว่าจะมีการควบคุมยอดตัวเลขผู้ติดเชื้อหรือไม่นั้น
วันที่ 1 เมษายน 2565 นายแพทย์โอภาส การย์กวินพงศ์ อธิบดีกรมควบคุมโรค กระทรวงสาธารณสุข ชี้แจงดังนี้
1. การได้มาซึ่งข้อมูลผู้ติดเชื้อจากการตรวจด้วย ATK มาจากการรายงานผลการตรวจจากห้องปฏิบัติการและสถานพยาบาลในแต่ละจังหวัดไปยังระบบ Co-Lab ของกรมวิทยาศาสตร์การแพทย์ และมีการรวบรวมส่งมายังทีมตระหนักรู้สถานการณ์ของกรมควบคุมโรค เพื่อนำไปแสดงข้อมูลบนระบบ dashboard ทั้งนี้ กระทรวงสาธารณสุข มิได้ปกปิดข้อมูล จำนวนผู้ติดเชื้อด้วยการตรวจ ATK แต่อย่างใด
​          2. สถานการณ์ในขณะนี้แนวโน้มของผู้ป่วยอาการหนักและใส่เครื่องช่วยหายใจมีทิศทางเพิ่มขึ้น ซึ่งสอดคล้องกับทิศทางแนวโน้มของผู้ติดเชื้อที่มีจำนวนเพิ่มขึ้นเช่นเดียวกัน นอกจากนี้สิ่งที่น่าเป็นห่วงคือ อาจพบผู้ป่วยเพิ่มขึ้นในช่วงสงกรานต์ ซึ่งเชื้อโอมิครอนสามารถแพร่กระจายได้รวดเร็ว และยังไม่มีมาตรการปิดสถานที่ต่างๆ โดยกลุ่มที่มีความเสี่ยงสูงที่จะป่วยหนักและเสียชีวิตคือกลุ่ม 608 กระทรวงสาธารณสุขจึงมีนโยบายให้กลุ่มเสี่ยงสูงมารับการฉีดวัคซีนตั้งแต่ตอนนี้ เพื่อความปลอดภัยเมื่อลูกหลานกลับไปเยี่ยมในช่วงสงกรานต์ สิ่งสำคัญที่ประชาชนทุกคนควรปฏิบัติเพื่อให้ปลอดภัยจากโรคคือการเคร่งครัดมาตรการ VUCA ในป้องกันตนเองและผู้อื่นอยู่เสมอ

ที่มา : https://www.thaigov.go.th/news/contents/details/53216