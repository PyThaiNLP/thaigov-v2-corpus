รัฐบาลไทย-ข่าวทำเนียบรัฐบาล-กระทรวงยุติธรรม โดยโรงพยาบาลราชทัณฑ์ เปิดให้บริการประชาชน รับมือโอไมคอน จัดกิจกรรมตรวจโควิด ฉีดวัคซีน พร้อมตรวจโรคทั่วไป 1 - 4 ก.พ. 2565 นี้


วันเสาร์ที่ 29 มกราคม 2565
พิมพ์
กระทรวงยุติธรรม โดยโรงพยาบาลราชทัณฑ์ เปิดให้บริการประชาชน รับมือโอไมคอน จัดกิจกรรมตรวจโควิด ฉีดวัคซีน พร้อมตรวจโรคทั่วไป 1 - 4 ก.พ. 2565 นี้
กระทรวงยุติธรรม โดยโรงพยาบาลราชทัณฑ์ เปิดให้บริการประชาชน รับมือโอไมคอน จัดกิจกรรมตรวจโควิด ฉีดวัคซีน พร้อมตรวจโรคทั่วไป 1 - 4 ก.พ. 2565 นี้
วันเสาร์ที่ 29 มกราคม 2565 นายธวัชชัย ชัยวัฒน์ รองอธิบดีกรมราชทัณฑ์ และโฆษกกรมราชทัณฑ์  กล่าวว่า กรมราชทัณฑ์ โดยทัณฑสถานโรงพยาบาลราชทัณฑ์ ร่วมแบ่งเบาภาระจากโรงพยาบาลภายนอก ในช่วงสถานการณ์การแพร่ระบาดเชื้อโควิด -19 และเตรียมพร้อมรับมือกับสายพันธุ์โอไมคอน  ด้วยการจัดกิจกรรมเพื่อให้บริการแก่เจ้าหน้าที่ราชทัณฑ์ และครอบครัว รวมถึงประชาชนทั่วไป  ให้สามารถเข้ารับการคัดกรองผู้มีประวัติเสี่ยงสูงด้วยวิธี ATK, RT-PCR ตามแนวทางกระทรวงสาธารณสุข และการให้บริการฉีดวัคซีนเข็มกระตุ้น (เข็มที่ 3  และ 4 ) ตลอดจนการเปิดรับรักษาโรคทั่วไปของ “คลินิกชวนชม” ระหว่างวันที่  1 - 4 กุมภาพันธ์ 2565  ตั้งแต่เวลา 8.30-12.00 นาฬิกา ณ ทัณฑสถานโรงพยาบาลราชทัณฑ์ ถนนงามวงศ์วาน แขวง ลาดยาว เขตจตุจักร กรุงเทพมหานคร
นายธวัชชัยฯ กล่าวเพิ่มเติมว่า ในการนี้ ทัณฑสถานโรงพยาบาลราชทัณฑ์ จะได้เปิดให้บริการตรวจคัดกรองผู้มีประวัติเสี่ยงสูงด้วยวิธี ATK และ RT-PCR วันละ 100 คน และการให้บริการฉีดวัคซีนเข็มกระตุ้น เข็มที่ 3 และ 4 วันละ 100 คน/วัน โดยไม่คิดค่าใช้จ่ายแต่อย่างใด ในส่วนของการให้บริการตรวจรักษาโรคทั่วไป “คลินิกชวนชม” ซึ่งจัดเป็นผู้ป่วยนอก สามารถเบิกจ่ายตามสิทธิของผู้รับบริการได้ตามปกติ
เพื่อลดการสัมผัสขอความกรุณาเตรียมสำเนาบัตรประชาชนและปากกาส่วนตัว มาด้วย ทัณฑสถานโรงพยาบาลราชทัณฑ์ พร้อมให้บริการ ด้วยเครื่องมือและอุปกรณ์ทาง การแพทย์ที่ทันสมัยและพร้อมสำหรับดูแลรักษาผู้ป่วยตามมาตรฐานทุกระดับอาการด้วยความเสมอภาคเท่าเทียมกัน สอบถามข้อมูลเพิ่มเติมได้ที่ 02 9533 999 กด 1

ที่มา : https://www.thaigov.go.th/news/contents/details/51035