รัฐบาลไทย-ข่าวทำเนียบรัฐบาล- นายกรัฐมนตรีเร่งรัด ร.ฟ.ท. ดำเนินการก่อสร้างรถไฟทางคู่ช่วงขอนแก่น-หนองคาย ให้แล้วเสร็จโดยเร็ว รองรับความต้องการประชาชนและเชื่อมโยงกับรถไฟความเร็วสูงประเทศเพื่อนบ้าน


วันอาทิตย์ที่ 21 พฤศจิกายน 2564
พิมพ์
นายกรัฐมนตรีเร่งรัด ร.ฟ.ท. ดำเนินการก่อสร้างรถไฟทางคู่ช่วงขอนแก่น-หนองคาย ให้แล้วเสร็จโดยเร็ว รองรับความต้องการประชาชนและเชื่อมโยงกับรถไฟความเร็วสูงประเทศเพื่อนบ้าน
นายกรัฐมนตรีเร่งรัด ร.ฟ.ท. ดำเนินการก่อสร้างรถไฟทางคู่ช่วงขอนแก่น-หนองคาย ให้แล้วเสร็จโดยเร็ว รองรับความต้องการประชาชนและเชื่อมโยงกับรถไฟความเร็วสูงประเทศเพื่อนบ้าน
วันที่ 21 พ.ย. 64 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า พล.อ.ประยุทธ์ จันทร์โอชา นายกรัฐมนตรีและรมว.กลาโหม ได้มีข้อสั่งการให้กระทรวงคมนาคม โดยการรถไฟแห่งประเทศไทย (ร.ฟ.ท.) เร่งรัดดำเนินโครงการก่อสร้างรถไฟทางคู่ ระยะที่ 2 ช่วงขอนแก่น-หนองคายให้แล้วเสร็จโดยเร็ว โดยให้ถือเป็นนโยบายสำคัญที่ต้องขับเคลื่อนให้เกิดผลเป็นรูปธรรม
ทั้งนี้ เพื่อให้การพัฒนาโครงสร้างพื้นฐานด้านการคมนาคมในภาคตะวันออกเฉียงเหนือของประเทศมีความเชื่อมโยงกันตลอดทั้งสายและสามารถรองรับความต้องการในการเดินทางของประชาชนและการขนส่งสินค้าที่มีแนวโน้มเพิ่มมากขึ้นจากการเปิดประเทศ และการก่อสร้างทางรถไฟความเร็วสูงเชื่อมโยงกับประเทศเพื่อนบ้าน
จากข้อมูลของกระทรวงคมนาคม โครงการรถไฟทางคู่ช่วงขอนแก่น – หนองคาย ซึ่งขณะนี้ได้ผ่านขั้นตอนการอนุมัติรายงานผลกระทบต่อสิ่งแวดล้อม (EIA) แล้วนั้น จะมีทั้งหมด  14 สถานี ระยะทางรวม 167 กิโลเมตร โดยกระทรวงคมนาคมมีแผนที่จะให้การประมูลเกิดขึ้นภายในปี 2564 เพื่อให้การก่อสร้างแล้วเสร็จสอดรับกับที่รถไฟความเร็วสูงช่วงนครคุนหมิง ประเทศจีน-นครหลวงเวียงจันทน์ สปป.ลาวแล้วเสร็จ ซึ่งคาดว่าความต้องการใช้บริการระบบรางในประเทศไทยตั้งแต่พื้นที่จังหวัดหนองคายกระจายไปยังพื้นที่อื่น ๆ ในภาคอีสาน และภูมิภาคอื่นๆ ของไทยจะเพิ่มขึ้น
น.ส.ไตรศุลี กล่าวว่า นายกรัฐมนตรีและรัฐบาลได้ให้ความสำคัญกับการลงทุนพัฒนาระบบรางทั่วประเทศ ทั้งในส่วนของระบบรถไฟฟ้าในเมือง รถไฟทางคู่เชื่อมโยงการขนส่งระหว่างเมือง และรถไฟความเร็วสูง เนื่องจากเป็นระบบขนส่งที่สนับสนุนการลดต้นทุนของภาคธุรกิจ อำนวยความสะดวกให้ประชาชน และเป็นโครงสร้างพื้นฐานที่กระจายการการเติบโตทางเศรษฐกิจไปยังภูมิภาคทั้งภาคการค้าและการท่องเที่ยว
.......................

ที่มา : https://www.thaigov.go.th/news/contents/details/48509