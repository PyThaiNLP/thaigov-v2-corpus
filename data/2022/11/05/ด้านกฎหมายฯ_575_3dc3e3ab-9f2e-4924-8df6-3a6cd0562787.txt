รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ปลื้ม กฎหมายยาเสพติดใหม่ ทำยานรกลดลง ผู้ต้องหาลดวูบ 1 แสนราย มั่นใจ เดินถูกทางแก้ปัญหายาเสพติด


วันอาทิตย์ที่ 3 กรกฎาคม 2565
พิมพ์
รัฐมนตรีว่าการกระทรวงยุติธรรม ปลื้ม กฎหมายยาเสพติดใหม่ ทำยานรกลดลง ผู้ต้องหาลดวูบ 1 แสนราย มั่นใจ เดินถูกทางแก้ปัญหายาเสพติด
รัฐมนตรีว่าการกระทรวงยุติธรรม ปลื้ม กฎหมายยาเสพติดใหม่ ทำยานรกลดลง ผู้ต้องหาลดวูบ 1 แสนราย มั่นใจ เดินถูกทางแก้ปัญหายาเสพติด เตือน ใช้กัญชาอย่างระวัง ห้ามนำออก-ใช้ระหว่างเดินทางต่างประเทศ ชี้ หลายประเทศ ยังมีโทษหนัก
วันที่ 3 กรกฎาคม 2565 นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวว่า ตนได้รับรายงานผลการปราบปรามยาเสพติดจาก ป.ป.ส.ว่า ภายหลังมีกฎหมายยาเสพติดใหม่ ที่เริ่มบังคับใช้ วันที่ 9 ธันวาคม 2564 ส่งผลให้ภาพรวมยาเสพติดลดลงอย่างเห็นได้ชัด โดยเฉพาะยาเสพติด ที่เข้ามาทางสามเหลี่ยมทองคำ ทำให้ขณะนี้ ตัวเลขผู้ต้องหา และคดียาเสพติด ลดลงกว่าปีที่แล้วจำนวนมาก
นายสมศักดิ์ กล่าวอีกว่า ตัวเลขผู้ต้องหาในคดียาเสพติด ในปี 2564 มีจำนวน 3.5 แสนราย แต่ในปี 2565 หลังมีกฎหมายใหม่ ผู้ต้องหาลดลงกว่า 1 แสนรายคาดว่า จะเหลือ 2.5 แสนราย และมีแนวโน้มลดลงตามลำดับ ส่วนจำนวนยาเสพติดที่ยึดได้ อย่าง ยาบ้า ในปี 2564 ตรวจยึดได้ 550 ล้านเม็ด แต่ในปี 2565 ยึดได้ 342 ล้านเม็ด โดยจะเห็นว่า หลังมีกฎหมายใหม่ ยาเสพติด ก็ลดลง ซึ่งเรามาถูกทางในการแก้ปัญหายาเสพติดแล้ว
“แต่สิ่งที่น่าสังเกตคือ กัญชา มีปริมาณที่เพิ่มขึ้น เป็นผลมาจากการปลดล็อค โดยปี 64 มีจำนวน 43,714 กิโลกรัม แต่ในปี 65 เพิ่มเป็น 50,622 กิโลกรัม ซึ่ง ป.ป.ส. ยังมีการข่าวว่า มีนายทุนไทย ไปลงทุนปลูกกัญชาที่ประเทศเพื่อนบ้าน โดยจะส่งผลให้กัญชา มีปริมาณที่มากขึ้นในประเทศ ผมจึงขอเตือนให้ระมัดระวังเรื่องการใช้กัญชา เพราะก็มีข่าวออกมาเป็นระยะว่า มีเยาวชนต้องเข้าโรงพยาบาลเพราะใช้กัญชา รวมถึงอยากย้ำเตือนว่า ห้ามพกพากัญชา ออกนอกประเทศ หรือ ใช้กัญชาในช่วงเวลาเดินทาง เป็นอันขาด เนื่องจากในหลายประเทศยังผิดกฎหมายอยู่ และมีโทษหนัก” รมว.ยุติธรรม กล่าว

ที่มา : https://www.thaigov.go.th/news/contents/details/56464