รัฐบาลไทย-ข่าวทำเนียบรัฐบาล-สธ.รับมอบอุปกรณ์การแพทย์จาก อภ. สนับสนุนการดำเนินงานศูนย์ฉีดวัคซีน


วันอังคารที่ 22 มิถุนายน 2564
สธ.รับมอบอุปกรณ์การแพทย์จาก อภ. สนับสนุนการดำเนินงานศูนย์ฉีดวัคซีน
กระทรวงสาธารณสุข รับมอบเครื่องวัดความดันแบบสอดแขน จำนวน 18 เครื่อง มูลค่าเกือบล้านบาท จากองค์การเภสัชกรรม เพื่อสนับสนุนการดำเนินงานศูนย์ฉีดวัคซีนสถานีกลางบางซื่อและกระทรวงสาธารณสุข เผย อภ. นำเข้าวัคซีนซิโนแวคแล้วรวม 7.5 ล้านโดส
กระทรวงสาธารณสุข รับมอบเครื่องวัดความดันแบบสอดแขน จำนวน 18 เครื่อง มูลค่าเกือบล้านบาท จากองค์การเภสัชกรรม เพื่อสนับสนุนการดำเนินงานศูนย์ฉีดวัคซีนสถานีกลางบางซื่อและกระทรวงสาธารณสุข เผย อภ. นำเข้าวัคซีนซิโนแวคแล้วรวม 7.5 ล้านโดส และปลาย มิ.ย.เข้ามาอีก 2 ล้านโดส พร้อมจัดหายาฟาวิพิราเวียร์สำรองไว้รวมแล้วกว่า 5.4 ล้านเม็ด
วันนี้ (22 มิถุนายน 2564) ที่ห้องประชุมการบูร กระทรวงสาธารณสุข นายแพทย์เกียรติภูมิ วงศ์รจิตปลัดกระทรวงสาธารณสุข ในฐานะประธานกรรมการองค์การเภสัชกรรม พร้อมด้วยนายแพทย์วิฑูรย์ ด่านวิบูลย์ ผู้อำนวยการองค์การเภสัชกรรม มอบเครื่องวัดความดันแบบสอดแขน จำนวน 18 เครื่อง โดยมอบให้ศูนย์ฉีดวัคซีนโควิดสถานีกลางบางซื่อ 16 เครื่อง และกระทรวงสาธารณสุข 2 เครื่อง รวมมูลค่า 945,500 บาท โดยมีนายแพทย์ณรงค์ สายวงค์ รองปลัดกระทรวงสาธารณสุข และนายแพทย์สุระ วิเศษศักดิ์ รองปลัดกระทรวงสาธารณสุข เป็นผู้รับมอบ
นายแพทย์เกียรติภูมิกล่าวว่า องค์การเภสัชกรรม เป็นรัฐวิสาหกิจในกำกับรัฐมนตรีว่าการกระทรวงสาธารณสุข เป็นองค์กรหลักที่ดำเนินการวิจัย พัฒนา ผลิต จัดหา สำรอง กระจายยา และเวชภัณฑ์ทางการแพทย์ สนับสนุนให้กับระบบสาธารณสุข เพื่อความมั่นคงทางยาและเวชภัณฑ์ของประเทศ โดยในสถานการณ์โรคโควิด 19 ได้ดำเนินการด้านวัคซีน ทั้งการวิจัยพัฒนาวัคซีนเพื่อผลิตใช้เองในประเทศ ขณะนี้อยู่ระหว่างการศึกษาวิจัยในมนุษย์ระยะที่ 1 และการจัดหาวัคซีนซิโนแวคสำหรับพื้นที่ที่เกิดการระบาดของโรค ก่อนที่จะได้รับวัคซีนหลักตามแผน จนถึงขณะนี้จัดหาแล้ว 10 ล็อต รวม 7.5 ล้านโดส และในปลายเดือนมิถุนายนนี้จะนำเข้าอีก 2 ล้านโดส รวมเป็น 9.5 ล้านโดส ทั้งนี้ ได้ฉีดวัคซีนให้กลุ่มเป้าหมายในพื้นที่ต่าง ๆ ครอบคลุมทั่วประเทศแล้ว ล่าสุดจนถึงวันที่ 21 มิถุนายน 2564 ฉีดวัคซีนซิโนแวคและแอสตร้าเซนเนก้า ทั้งเข็ม 1 และเข็ม 2 รวมกว่า 7.9 ล้านโดส
นอกจากนี้ ได้จัดหา สำรอง และกระจายยาฟาวิพิราเวียร์ (Favipiravir) สำหรับรักษาผู้ป่วยโรคโควิด 19 อย่างต่อเนื่อง ล่าสุดวานนี้ (21  มิถุนายน 2564) ได้นำเข้ามาสำรองในคลังเพิ่มไว้อีกรวม 3,000,024 เม็ด เมื่อรวมยาที่มีสำรองอยู่เดิมรวมเป็นทั้งสิ้น 5,435,319 เม็ด ทำให้มียาใช้ในการรักษาอย่างเพียงพอต่อเนื่อง ปัจจุบันมีอัตราการใช้ยานี้อยู่ประมาณ 70,000-80,000 เม็ด/วัน โดยได้จัดสรรไปสำรองและกระจายอยู่ในสถานพยาบาลต่างๆ ผ่านระบบของศูนย์ปฏิบัติการฉุกเฉินด้านการแพทย์และสาธารณสุข หรือ PHEOC และสำรองไว้ที่คลังของอภ. พร้อมเติมเข้าระบบของศูนย์ PHEOC เพื่อกระจายให้สถานพยาบาลทั่วประเทศทันที
**********************************  22 มิถุนายน 2564

ที่มา : https://www.thaigov.go.th/news/contents/details/42951