รัฐบาลไทย-ข่าวทำเนียบรัฐบาล-​โค้งสุดท้าย! รมว.เฮ้ง บี้กกจ. เร่งประชาสัมพันธ์ ร่วมโครงการช่วย SMEs ห่วงนายจ้างสถานประกอบการเสียสิทธิ


วันอังคารที่ 16 พฤศจิกายน 2564
พิมพ์
​โค้งสุดท้าย! รมว.เฮ้ง บี้กกจ. เร่งประชาสัมพันธ์ ร่วมโครงการช่วย SMEs ห่วงนายจ้างสถานประกอบการเสียสิทธิ
รมว.แรงงาน หวั่นสถานประกอบการ ยังไม่รู้จัก “โครงการส่งเสริมและรักษาระดับการจ้างงานในธุรกิจ SMEs”  หากลงทะเบียนตามกำหนดไม่ทัน ภายใน 20 พ.ย. 64 จะไม่ได้รับเงินอุดหนุนจากรัฐ 3000 บาท ต่อหัวต่อเดือน
วันที่ 16 พฤศจิกายน 2564 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า กระทรวงแรงงาน โดยกรมการจัดหางาน จัดทำโครงการส่งเสริมและรักษาระดับการจ้างงานในธุรกิจ SMEs เปิดลงทะเบียนผ่านเว็บไซต์ “ส่งเสริมการจ้างงานเอสเอ็มอี.doe.go.th” ตั้งแต่วันที่ 20 ต.ค. 64 – 20 พ.ย. 64 ปัจจุบันมีสถานประกอบการลงทะเบียนเข้าร่วมโครงการ 169,096 ราย หรือร้อยละ 42.84 ช่วยรักษาระดับการจ้างงานลูกจ้างสัญชาติไทย 2,536,686 คน หรือร้อยละ 62.90 ซึ่งเหลือระยะเวลาลงทะเบียนร่วมโครงการเพียง 4 วันเท่านั้น หากไม่ดำเนินการตามระยะเวลาที่กำหนดจะทำให้นายจ้าง สถานประกอบการ เสียสิทธิที่จะได้รับเงินอุดหนุนจากรัฐบาล ในอัตรา 3,000 บาทต่อลูกจ้างสัญชาติไทย 1 คนต่อเดือน เป็นระยะเวลา 3 เดือน ในเดือนพฤศจิกายน 2564 - มกราคม 2565
“พล.อ.ประยุทธ์ จันทร์โอชา นายกรัฐมนตรี และพล.อ.ประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงาน มุ่งมั่นที่จะแก้ไขปัญหาเศรษฐกิจ และสังคมที่ได้รับผลกระทบจากการแพร่ระบาดของโรค  โควิด -19 โดยได้อนุมัติโครงการส่งเสริมและรักษาระดับการจ้างงานในธุรกิจ SMEs ภายใต้กรอบวงเงิน 37,506,414,000 บาท  เพื่อให้นายจ้างสามารถรักษาระดับการจ้างงาน ทำให้ลูกจ้างสัญชาติไทยในธุรกิจ SMEs ไม่ถูกเลิกจ้างตามเงื่อนไขโครงการฯ มีรายได้ดูแลตนเองและครอบครัว อีกทั้งนายจ้าง สถานประกอบการ ได้รับเงินอุดหนุนเพื่อเสริมสภาพคล่อง นำไปฟื้นฟูกิจการ และสร้างความแข็งแรงในธุรกิจให้ดำเนินกิจการได้ต่อเนื่อง ซึ่งผมห่วงใยนายจ้าง สถานประกอบการบางส่วนที่ยังไม่รู้จักโครงการฯ ขณะนี้ก็มอบหมายกรมการจัดหางานเร่งโทรแจ้งนายจ้างในพื้นที่รับผิดชอบทีละราย เพื่อให้รับทราบข้อมูลและมาลงทะเบียนทันตามกำหนด” รัฐมนตรีว่าการกระทรวงแรงงาน กล่าว
ด้านนายไพโรจน์ โชติกเสถียร อธิบดีกรมการจัดหางาน กล่าวว่า กรมการจัดหางานรับข้อสั่งการรัฐมนตรีว่าการกระทรวงแรงงาน ขณะนี้มอบหมายข้าราชการและเจ้าหน้าที่จากสำนักงานจัดหางานกรุงเทพมหานคร พื้นที่ 1-10 และสำนักงานจัดหางานจังหวัดทั่วประเทศ ติดตามนายจ้าง สถานประกอบการที่จดทะเบียนที่ตั้งบริษัทในพื้นที่รับผิดชอบ เพื่อประชาสัมพันธ์ข้อมูลโครงการฯ และเร่งรัดให้ลงทะเบียนภายในกำหนดเวลา ซึ่งพบว่าส่วนใหญ่ที่ยังไม่ทราบข้อมูลโครงการและยังไม่ลงทะเบียนมักเป็นนายจ้างในธุรกิจขนาดเล็กที่มีการจ้างงาน 3 – 4 คน
“สำหรับนายจ้าง/สถานประกอบการภาคเอกชนที่อยู่ในระบบประกันสังคม และมีลูกจ้างรวมทุกสาขาไม่เกิน 200 คน สามารถสมัครร่วมโครงการ ผ่านเว็บไซต์ “ส่งเสริมการจ้างงานเอสเอ็มอี.doe.go.th” เพื่อตรวจสอบคุณสมบัติ เมื่อได้รับการอนุมัติแล้ว ต้องสมัครใช้บริการระบบ e-Service ของสำนักงานประกันสังคม เพื่อยื่นแบบรายการแสดงข้อมูลการส่งเงินสมทบ สปส. 1-10 ในระบบ e-Sevice จึงจะได้รับเงินอุดหนุนจากโครงการนี้ ในกรณีที่นายจ้างไม่สามารถลงทะเบียนร่วมโครงการฯผ่านระบบด้วยตนเอง สามารถนำเอกสารซึ่งประกอบด้วย หนังสือมอบอำนาจติดอากรแสตมป์ 30 บาท สำเนาบัตรประชาชนผู้มอบอำนาจและผู้รับมอบอำนาจ สำเนาหน้าสมุดธนาคาร (กรณีใช้บัญชีกระแสรายวัน ให้ใช้สมุดหน้าเช็คที่มีชื่อนายจ้างและเลขบัญชี) และสำเนาหนังสือรับรองการจะทะเบียนนิติบุคคล หรือสำเนาบัตรประชาชน (นายจ้างบุคคลธรรมดา) โดยลงลายมือชื่อรับรองสำเนาถูกต้องทุกฉบับ ติดต่อที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 เพื่อให้เจ้าหน้าที่ดำเนินการให้ หรือหากต้องการสอบถามข้อมูลเพิ่มเติมให้ติดต่อที่ สายด่วนกระทรวงแรงงาน 1506 กด 2 หรือสายด่วนกรมการจัดหางาน โทร. 1694” อธิบดีกรมการจัดหางาน กล่าว

ที่มา : https://www.thaigov.go.th/news/contents/details/48311