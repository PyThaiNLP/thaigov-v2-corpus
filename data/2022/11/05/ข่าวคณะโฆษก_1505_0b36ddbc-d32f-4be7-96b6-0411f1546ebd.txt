รัฐบาลไทย-ข่าวทำเนียบรัฐบาล-โฆษกรัฐบาล เผยนายกฯ พอใจเริ่มเห็นสัญญาณที่ดีในการควบคุมการแพร่ระบาดโควิด-19 ในไทย เริ่มชะลอตัว ย้ำยังวางใจไม่ได้ ต้องไม่ประมาท ตั้งการ์ดสูง ป้องกันตนเองสูงสุด


วันอังคารที่ 3 พฤษภาคม 2565
พิมพ์
โฆษกรัฐบาล เผยนายกฯ พอใจเริ่มเห็นสัญญาณที่ดีในการควบคุมการแพร่ระบาดโควิด-19  ในไทย เริ่มชะลอตัว ย้ำยังวางใจไม่ได้ ต้องไม่ประมาท ตั้งการ์ดสูง ป้องกันตนเองสูงสุด
โฆษกรัฐบาล เผยนายกฯ พอใจเริ่มเห็นสัญญาณที่ดีในการควบคุมการแพร่ระบาดโควิด-19  ในไทย เริ่มชะลอตัว ย้ำยังวางใจไม่ได้ ต้องไม่ประมาท ตั้งการ์ดสูง ป้องกันตนเองสูงสุด  วันนี้ ผู้ป่วยรายใหม่ 9,331 ราย เสียชีวิต 84 ราย
วันนี้ (2 พ.ค. 65) นายธนกร วังบุญคงชนะ โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พอใจเริ่มจะเห็นสัญญาณที่ดีในการควบคุมของการชะลอตัวการแพร่ระบาดโควิด-19 ในไทย และการติดเชื้อจะเริ่มลดลงอย่างต่อเนื่องได้หลังช่วงเทศกาลสงกรานต์จนถึงต้นเดือนพฤษภาคมนี้ แต่ย้ำทุกฝ่ายรวมทั้งประชาชนต้องไม่ประมาท ตั้งการ์ดสูง  ป้องกันตนเองสูงสุด   อย่างเคร่งครัด เพื่อให้จำนวนผู้ติดเชื้อใหม่ลดลงอีก จนกว่าเราจะสามารถใช้ชีวิตร่วมกับโควิด-19 ได้
ทั้งนี้ จากตัวเลขยอดผู้ติดเชื้อวันนี้รวม 9,331 ราย จำแนกเป็น ผู้ป่วยจากในประเทศ 9,273 ราย ผู้ป่วยมาจากต่างประเทศ 58 ราย ผู้ป่วยสะสม 2,048,380 ราย (ตั้งแต่ 1 มกราคม 2565) หายป่วยกลับบ้าน 21,168 ราย หายป่วยสะสม 1,945,552 ราย (ตั้งแต่ 1 มกราคม 2565) ผู้ป่วยกำลังรักษา 129,068 ราย เสียชีวิต 84 ราย จำนวนผู้ป่วยปอดอักเสบ รักษาตัวอยู่ในโรงพยาบาล 1,751 ราย เฉลี่ยจังหวัดละ 23 ราย อัตราครองเตียง ร้อยละ 23.0
โฆษกประจำสำนักนายกรัฐมนตรี กล่าวว่า นายกรัฐมนตรียังฝากความห่วงใยถึงประชาชนในช่วงที่ประเทศไทยเกิดพายุฝนในช่วงนี้ อยากเห็นประชาชนรักษาสุขภาพที่ดี หมั่นสังเกตอาการตนเอง ทั้งโรคไวรัสโควิด-19 และกลุ่มเสี่ยงโรคทางเดินหายใจ รวมทั้ง ยังฝากความห่วงใยไปยังพื้นที่จังหวัดที่ได้รับผลกระทบจากน้ำท่วมในขณะนี้ ขอให้ประชาชนในพื้นที่เสี่ยงติดตามการพยากรณ์อากาศอย่างใกล้ชิดด้วย หลังจากที่กรมอุตุนิยมวิทยาได้แจ้งเตือนอิทธิพลจากพายุฝน จะทำให้ประเทศไทยมีปริมาณฝนมากขึ้นจนถึงสัปดาห์นี้ด้วย

ที่มา : https://www.thaigov.go.th/news/contents/details/54131