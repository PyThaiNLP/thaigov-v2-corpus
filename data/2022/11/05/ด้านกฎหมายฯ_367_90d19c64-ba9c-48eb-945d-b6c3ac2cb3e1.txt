รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ร่วมงานสัมมนา "อนาคตกระท่อม กับการปลดล็อกสู่พืชเศรษฐกิจ" เพื่อสร้างการรับรู้แก่ภาคอุตสาหกรรม ภาคเกษตรและประชาชนทั่วไป


วันพุธที่ 22 ธันวาคม 2564
พิมพ์
รัฐมนตรีว่าการกระทรวงยุติธรรม ร่วมงานสัมมนา "อนาคตกระท่อม กับการปลดล็อกสู่พืชเศรษฐกิจ" เพื่อสร้างการรับรู้แก่ภาคอุตสาหกรรม ภาคเกษตรและประชาชนทั่วไป
รัฐมนตรีว่าการกระทรวงยุติธรรม ร่วมงานสัมมนา "อนาคตกระท่อม กับการปลดล็อกสู่พืชเศรษฐกิจ" เพื่อสร้างการรับรู้แก่ภาคอุตสาหกรรม ภาคเกษตรและประชาชนทั่วไป
ในวันพุธที่ ๒๒ ธันวาคม ๒๕๖๔ เวลา ๑๓.๓๐ น. นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วยนายวิชัย ไชยมงคล เลขาธิการคณะกรรมการป้องกันและปราบปรามยาเสพติด ร่วมงานสัมมนาเชิงวิชาการ ในหัวข้อ "อนาคตกระท่อม กับการปลดล็อกสู่พืชเศรษฐกิจ" เพื่อสร้างการรับรู้แก่ภาคอุตสาหกรรม ภาคเกษตรและประชาชนทั่วไป โดยมี เภสัชกร วราวุธ เสริมสินสิริ ผู้อำนวยการกองยุทธศาสตร์และแผนงาน (รักษาการผู้อำนวยการกองผลิตภัณฑ์สมุนไพร) และนางอรพินทร์ พญาพิทักษ์สกุล ประธานกรรมการบริหาร บริษัท ทีเอชซีจี กรุ๊ป จำกัด เข้าร่วมฯ ณ อาคารสำนักงาน บริษัท ข่าวสด จำกัด และผ่านสื่ออิเล็กทรอนิกส์
รัฐมนตรีว่าการกระทรวงยุติธรรม ได้กล่าวปาฐกถาพิเศษ เรื่อง "เมื่อกระท่อมไม่ใช่สารเสพติด แต่เป็นพืชเศรษฐกิจทำเงิน" โดยกล่าวว่า หลังจากผลักดันให้มีการปลดล็อกพืชกระท่อมออกจากบัญชียาเสพติดประเภทที่ ๕ ซึ่งมีผลบังคับใช้ตั้งแต่วันที่ ๒๔ สิงหาคม ๒๕๖๔ เป็นต้นมา ประชาชนสามารถเพาะปลูก และจำหน่ายใบพืชกระท่อมได้อย่างเสรี แต่หากนำใบกระท่อมไปแปรรูปเป็นผลิตภัณฑ์ อาทิ รักษาโรค อาหาร หรือผลิตภัณฑ์เครื่องสำอางนั้น ต้องได้รับใบอนุญาตและทำตามกฎหมายของกระทรวงสาธารณสุขอย่างเคร่งครัด
ด้าน เลขาธิการ ป.ป.ส. ได้ร่วมเสวนา ในหัวข้อ ‘การปลดล็อกพืชกระท่อม ปลูก-ขาย อย่างไร ให้ถูกกฎหมาย’ โดยกล่าวว่า ที่ผ่านมาสำนักงาน ป.ป.ส. ได้ทำเอ็มโอยูร่วมกับกระทรวงการอุดมศึกษา วิทยาศาสตร์ วิจัย และนวัตกรรม (อว.) ในการทำวิจัยเพื่อใช้กระท่อมในทางการแพทย์ วิทยาศาสตร์ และการค้า เรียบร้อยแล้ว ซึ่งคาดว่าจะมีงานวิจัยเพิ่มขึ้นในอนาคต และได้จัดทำร่าง พ.ร.บ. พืชกระท่อมขึ้นมาอีกหนึ่งฉบับ เพื่อควบคุมไม่ให้กลุ่มเด็กและเยาวชน ที่มีอายุต่ำกว่า ๑๘ ปี สตรีมีครรภ์ และสตรีให้นมบุตร นำไปใช้ ซึ่งขณะนี้อยู่ในขั้นตอนการปรับแก้ไขร่างให้สภาผู้แทนฯ เห็นชอบ นอกจากนี้ ยังมีการทำโครงการ ‘๑ ครัวเรือน เดือนละหมื่น’ และเตรียมแจกต้นกล้าพืชกระท่อม ๑ แสนต้นอีกด้วย

ที่มา : https://www.thaigov.go.th/news/contents/details/49786