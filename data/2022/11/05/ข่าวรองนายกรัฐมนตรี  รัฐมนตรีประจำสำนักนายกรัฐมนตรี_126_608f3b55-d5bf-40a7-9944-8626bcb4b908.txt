รัฐบาลไทย-ข่าวทำเนียบรัฐบาล-รมต.อนุชา ชื่นชมเครือข่ายประชาสัมพันธ์ภาครัฐ ยกเป็นกระบอกเสียงที่สำคัญ เน้นย้ำเสนอข่าวบนพื้นฐานข้อเท็จจริง ไม่สร้างความแตกแยก


วันศุกร์ที่ 25 มีนาคม 2565
พิมพ์
รมต.อนุชา ชื่นชมเครือข่ายประชาสัมพันธ์ภาครัฐ ยกเป็นกระบอกเสียงที่สำคัญ เน้นย้ำเสนอข่าวบนพื้นฐานข้อเท็จจริง ไม่สร้างความแตกแยก
รมต.อนุชา ชื่นชมเครือข่ายประชาสัมพันธ์ภาครัฐ ยกเป็นกระบอกเสียงที่สำคัญ เน้นย้ำเสนอข่าวบนพื้นฐานข้อเท็จจริง ไม่สร้างความแตกแยก
วันนี้ (25 มีนาคม 2565) นายอนุชา นาคาศัย รัฐมนตรีประจำสำนักนายกรัฐมนตรีกล่าวเปิดงาน “สานสัมพันธ์เครือข่ายการประชาสัมพันธ์และการจัดแสดงดนตรีสร้างสุข” ณ สนามกีฬาเฉลิมพระเกียรติศาลากลางจังหวัดชัยนาท ชื่นชมเครือข่ายประชาสัมพันธ์ภาครัฐ ไม่ว่าจะเป็นอาสาสมัครประชาสัมพันธ์ประจำหมู่บ้านและชุมชน หรือ อป.มช. อาสาสมัครสาธารณสุขประจำหมู่บ้าน หรือ อสม. สื่อมวลชนท้องถิ่น คณะกรรมการพัฒนาสตรี รวมถึงสภาเด็กและเยาวชนฯ ตลอดจนเครือข่ายหน่วยงานภาครัฐต่าง ๆ ที่สามารถนำข้อมูลข่าวสารเกี่ยวกับนโยบายและการดำเนินงานของรัฐบาลขยายผลไปยังประชาชนในระดับหมู่บ้านและชุมชนทั่วประเทศได้อย่างถูกต้อง สร้างการรับรู้ผลการดำเนินนโยบายและการดำเนินงานของรัฐบาลมากยิ่งขึ้น
รัฐมนตรีประจำสำนักนายกรัฐมนตรีกล่าวว่า ผู้ทำหน้าที่เป็นเครือข่ายการประชาสัมพันธ์ของภาครัฐ  เป็นหัวใจสำคัญในการสื่อสารนโยบายรัฐบาลไปสู่ประชาชนในท้องถิ่นได้อย่างใกล้ชิด เพื่อให้ข้อมูลข่าวสารเผยแพร่ไปยังประชาชนได้อย่างรวดเร็ว มีความถูกต้อง และครอบคลุมทุกพื้นที่ ทั้งในระดับหมู่บ้านและชุมชน จำเป็นต้องมีการสร้างและพัฒนาเครือข่ายประชาสัมพันธ์ เพื่อบริการข้อมูลข่าวสารไปสู่ประชาชนผ่านกิจกรรมในรูปแบบ On Ground ทั่วประเทศ เพื่อต้องการให้เครือข่ายประชาสัมพันธ์ได้มีช่องทางการเข้าถึง
รัฐมนตรีประจำสำนักนายกรัฐมนตรีกล่าวเพิ่มเติมว่า กิจกรรมการสร้างและพัฒนาเครือข่ายประชาสัมพันธ์เพื่อบริการข้อมูลข่าวสารไปสู่ประชาชน ไม่ว่าจะเป็นการสร้างเครือข่ายต่อต้านข่าวปลอม (Fake News) ภาคประชาสังคม การพัฒนาเครือข่ายหอกระจายข่าว จะช่วยเผยแพร่ข้อมูลข่าวสารนโยบายของภาครัฐผ่านช่องทางต่าง ๆ ที่เครือข่ายมีอยู่ อาจเป็นสื่อบุคคล หอกระจายข่าวในพื้นที่ หรือช่องทางสื่อออนไลน์ อย่าง Facebook กลุ่มไลน์ การจัดรายการวิทยุ เผยแพร่ สอดแทรกข้อมูลข่าวสารนโยบายของทางภาครัฐ การสกัดกั้นข่าวปลอมผ่านกลุ่มไลน์เครือข่าย การขยายผลสร้างการรับรู้นโยบายรัฐบาลโดยสื่อมวลชนในพื้นที่ ล้วนแล้วแต่มีความสำคัญทุกเครือข่ายทุกช่องทาง สิ่งสำคัญต้องเสนอข่าวอย่างถูกต้อง ครบถ้วนตามข้อเท็จจริง อย่าบิดเบือนข้อมูลสร้างความสับสน สร้างความแตกแยกขึ้นในสังคม

ที่มา : https://www.thaigov.go.th/news/contents/details/52956