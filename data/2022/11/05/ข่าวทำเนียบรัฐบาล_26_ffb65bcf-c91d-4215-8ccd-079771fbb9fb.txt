รัฐบาลไทย-ข่าวทำเนียบรัฐบาล-ผู้ช่วยโฆษก ศบค. แจง มาตรการล็อกดาวน์เป็นไปตามสถานการณ์ปัจจุบัน ย้ำเร่งทำให้ประชาชนเข้าถึงการตรวจเชื้อให้เร็วที่สุด


วันศุกร์ที่ 9 กรกฎาคม 2564
พิมพ์
ผู้ช่วยโฆษก ศบค. แจง มาตรการล็อกดาวน์เป็นไปตามสถานการณ์ปัจจุบัน ย้ำเร่งทำให้ประชาชนเข้าถึงการตรวจเชื้อให้เร็วที่สุด
ผู้ช่วยโฆษก ศบค. แจง มาตรการล็อกดาวน์เป็นไปตามสถานการณ์ปัจจุบัน ย้ำเร่งทำให้ประชาชนเข้าถึงการตรวจเชื้อให้เร็วที่สุด
วันนี้ (9 กรกฎาคม 2564) ณ โถงกลาง ตึกสันติไมตรี ทำเนียบรัฐบาล แพทย์หญิง อภิสมัย ศรีรังสรรค์ ผู้ช่วยโฆษกศูนย์บริหารสถานการณ์โควิด-19 (ศบค.) กล่าวว่ามาตรการล็อกดาวน์เป็นไปตามสถานการณ์ปัจจุบัน และเป็นการล็อกดาวน์เฉพาะพื้นที่ควบคุมสูงสุดและเข้มงวด โดยเน้นไปที่การเคลื่อนย้ายและจำกัดการรวมกลุ่มบุคคล สำหรับการดำเนินกิจกรรม/กิจการ มี 6 จังหวัด (กรุงเทพฯ และปริมณฑล) ที่มีมาตรการแตกต่างกัน จาก 10 จังหวัดในพื้นที่ควบคุมสูงสุดและเข้มงวด ย้ำการจัดให้บริการขนส่งสาธารณะ ปิดให้บริการตั้งแต่ 21.00 น. ถึง 04.00 น. ควบคู่ไปกับการห้ามออกจากเคหะสถานในช่วงเวลาเดียวกัน
นอกจากนี้ยังมีมาตรการเร่งด่วนเร่งเปิดโอกาสให้ประชาชนเข้าถึงการตรวจเชื้อให้เร็วที่สุด ที่ประชุมได้มีการพูดถึงการตรวจ “โควิด-19” ด้วย “Rapid Test” ซึ่งกระทรวงสาธารณสุขมีความห่วงใยเรื่องมาตรฐาน  อย่างไรก็ตามจะมีการกำกับดูแลให้ห้องปฏิบัติการที่ใช้วิธีการ  Rapid Test  กรมวิทยาศาสตร์การแพทย์จะดูแลให้มีลักษณะการตรวจที่เป็นมาตรฐานและยอมรับได้  เพื่อเน้นย้ำให้ประชาชนเข้าถึงการตรวจที่มีคุณภาพให้เร็วที่สุด  โดยกระทรวงสาธารณสุขได้เน้นย้ำถึงการตรวจ Rapid Test  มีอยู่ในกรณีฉุกเฉินหรือกรณีผู้ป่วยนั้นมีอาการหรือมีจำนวนเชื้อค่อนข้างสูง  ก็มีความเป็นห่วงในเรื่องความแม่นยำ ซึ่งอาจจะทำให้บางรายที่ผู้ป่วยอาจจะมีการติดเชื้อและไม่ตรวจพบในการตรวจด้วยวิธี Rapid Test  ขอเน้นย้ำว่าประชาชนสามารถตรวจได้ แต่ขอให้ยึดตามวิธีการหรือกระบวนการ Rapid Test ที่กรมวิทยาศาสตร์การแพทย์รับรอง  และถ้ามีผลตรวจเป็นลบ ขออย่านิ่งนอนใจเพราะว่าการตรวจลักษณะนี้ มีความสะดวกและครอบคลุมถึงประชาชนได้เร็วและเป็นจำนวนมาก แต่ถ้าผลเป็นลบอาจจะไม่ได้แปลว่า ยังไม่มีการติดเชื้อ ขอให้มีการปรึกษาบุคลากรทางการแพทย์ ถ้าหากประชาชนตรวจด้วยวิธีนี้จะต้องมีการอธิบาย ต้องกำชับให้เกิดความเข้าใจ โดยกระทรวงสาธารณสุขจะมีมาตรการออกไปยังโรงพยาบาล หรือห้องปฏิบัติการที่ให้บริการ Rapid Test ด้วย
--------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/43615