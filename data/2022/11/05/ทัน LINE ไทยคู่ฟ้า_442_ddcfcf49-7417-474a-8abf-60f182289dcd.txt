รัฐบาลไทย-ข่าวทำเนียบรัฐบาล-นายกฯ รับทราบ ไทยพบ "โอไมครอน" รายแรก ขอตระหนักแต่อย่าตระหนก มั่นใจสาธารณสุขไทยมีศักยภาพ


วันอังคารที่ 7 ธันวาคม 2564
นายกฯ รับทราบ ไทยพบ "โอไมครอน" รายแรก ขอตระหนักแต่อย่าตระหนก มั่นใจสาธารณสุขไทยมีศักยภาพ
.....
พล.อ.ประยุทธ์ จันทร์โอชา นายกรัฐมนตรี และ รมว.กลาโหม รับทราบรายงานจาก สธ. ถึงการตรวจพบผู้ป่วยโควิด-19 ที่ต้องสงสัยติดเชื้อสายพันธุ์ “โอไมครอน” รายแรกของไทย เป็นนักท่องเที่ยวชาวอเมริกันที่เดินทางมาจากสเปนที่เข้าโครงการ Test & Go ซึ่งถือว่าไทยเป็นอันดับที่ 47 ของโลกที่พบผู้ติดเชื้อสายพันธุ์นี้ หลังจากตรวจตัวอย่างพบความเข้ากันได้กับจีโนมของโอไมครอนสูงถึง 99.92%
.
โดย สธ. ยืนยันว่าสายพันธุ์ส่วนใหญ่ที่พบขณะนี้ในไทยยังเป็นสายพันธุ์เดลตา ซึ่งรัฐบาลจะติดตามสถานการณ์โควิด-19 อย่างใกล้ชิด ขณะนี้ยังไม่มีการเปลี่ยนแนวทางหรือนโยบาย ทุกอย่างจะต้องนำเข้าสู่ที่ประชุม ศบค. ต่อไป
.
พร้อมเชื่อมั่นระบบสาธารณสุขไทยที่มีประสิทธิภาพ ขอให้ประชาชนตระหนักแต่อย่าได้ตระหนก และป้องกันตนเองขั้นสูงสุดตลอดเวลา และเข้ารับการฉีดวัคซีนที่รัฐจัดหาให้ รวมถึงวัคซีนบูสเตอร์ตามระยะเวลาที่เหมาะสมต่อไป
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/49174