รัฐบาลไทย-ข่าวทำเนียบรัฐบาล-รัฐมนตรีว่าการกระทรวงคมนาคม สั่งการกรมทางหลวง ลงพื้นที่แก้ไขกรณีน้ำขังผ้าใบหล่นใส่รถยนต์บนถนนพระราม 2 ให้เยียวยาผู้เสียหายทันที


วันศุกร์ที่ 12 สิงหาคม 2565
รัฐมนตรีว่าการกระทรวงคมนาคม สั่งการกรมทางหลวง ลงพื้นที่แก้ไขกรณีน้ำขังผ้าใบหล่นใส่รถยนต์บนถนนพระราม 2 ให้เยียวยาผู้เสียหายทันที
อธิการบดีกรมทางหลวง สั่งเร่งเจาะรูน้ำที่ขังออกจากผ้าใบให้หมดทุกเสา ติดตั้งเสริมตาข่ายกันตกให้แข็งแรงปลอดภัย และสั่งหยุดงานจนถึงวันที่ 14 สิงหาคม 2565 พร้อมกำชับเพิ่มมาตรการความปลอดภัยเต็มที่ในทุกโครงการก่อสร้าง ป้องกันไม่ให้เกิดเหตุซ้ำ
ตามที่ได้มีสื่อสังคมออนไลน์นำเสนอข่าวน้ำขังผ้าใบโครงการก่อสร้างทางยกระดับพระราม 2 ตกใส่รถยนต์บนช่องทางด่วนเลนขวาสุด พื้นที่แขวงแสมดำ เขตบางขุนเทียน กรุงเทพมหานคร ทำให้กระจกแตกและหลังคายุบ เมื่อเวลาประมาณ 19.46 น. ของคืนวันที่ 11 สิงหาคม 2565 ที่ผ่านมา นั้น
นายศักดิ์สยาม ชิดชอบ รัฐมนตรีว่าการกระทรวงคมนาคม มีความเป็นห่วงผู้ใช้รถใช้ถนนเส้นทางพระราม 2 ได้สั่งการด่วนให้ กรมทางหลวง (ทล.) กระทรวงคม ลงพื้นที่ทันที เพื่อตรวจสอบและดำเนินการแก้ไขเหตุดังกล่าว โดยล่าสุดเช้าวันนี้ (12 สิงหาคม 2565) นายมนตรี เดชาสกุลสม รองอธิบดีฝ่ายวิชาการ และนายอภิชาติ จันทรทรัพย์ รองอธิบดีฝ่ายดำเนินงาน พร้อมด้วยทีมวิศวกรผู้เชี่ยวชาญจากส่วนกลาง และเจ้าหน้าที่แขวงทางหลวงธนบุรี ลงพื้นที่เพื่อตรวจสอบอย่างละเอียด โดยบริเวณดังกล่าวอยู่ในโครงการก่อสร้างทางยกระดับบนทางหลวงหมายเลข 35 สายธนบุรี - ปากท่อ (ถนนพระราม 2) ตอนทางแยกต่างระดับบางขุนเทียน - เอกชัย ตอน 1 ที่ กม. 12+000 ทิศทางขาออก พบน้ำขังบริเวณผ้าใบกันวัสดุตกหล่นสำหรับการก่อสร้างคานขวาง ร่วงลงมาใส่หลังคารถยนต์คันดังกล่าว เนื่องจากมีฝนตกหนักต่อเนื่อง ทั้งนี้ไม่มีผู้ได้รับบาดเจ็บและเสียชีวิต พร้อมสั่งการให้ผู้รับจ้างเคลื่อนย้ายรถคันที่เสียหายออกจากบริเวณที่เกิดเหตุโดยทันที และบริหารการจราจรในพื้นที่ดังกล่าวโดยคืนพื้นที่ช่องจราจรเป็นปกติในเวลา 21.00 น. ของคืนวันเดียวกันเพื่อให้ประชาชนได้รับความสะดวกในการเดินทาง ทั้งนี้ หลังจากเกิดเหตุเจ้าหน้าที่กรมทางหลวงพร้อมผู้รับจ้าง ได้รีบเดินทางไปพบผู้เสียหายที่สถานีตำรวจพื้นที่แสมดำ โดยในเบื้องต้นผู้รับจ้างยินดี พร้อมเยียวยาและชดใช้ค่าเสียหายจากเหตุการณ์ที่เกิดขึ้นทั้งหมด
สำหรับแนวทางการป้องกันเหตุเกิดขึ้นซ้ำได้สั่งการให้ทำการเจาะรูผ้าใบให้ระบายน้ำได้และใช้เชือกรัดให้แน่นหนายิ่งขึ้นเพื่อเพิ่มความปลอดภัยไม่ให้เกิดเหตุเช่นนี้อีก พร้อมดำเนินการตรวจสอบและปรับปรุงความปลอดภัยในเขตก่อสร้างให้รัดกุมมีความปลอดภัยมากยิ่งขึ้น นอกจากนี้ทางผู้รับจ้างได้สั่งลงโทษผู้ควบคุมงาน และเจ้าหน้าที่ความปลอดภัยให้พักงาน 3 วัน โดยไม่ได้รับค่าจ้าง และได้เรียกมาเตือนเป็นลายลักษณ์อักษร
นอกจากนี้ ทล. ได้สั่งการให้ทุกโครงการก่อสร้าง ตรวจสอบผ้าใบที่ใช้คลุมวัสดุก่อสร้างทั้งหมด เนื่องจากในขณะนี้ยังอยู่ในช่วงฤดูฝน คืนวันที่เกิดเหตุไม่ได้มีการทำงานของผู้รับจ้าง เนื่องจากยังอยู่ในช่วงเวลาระหว่างสั่งหยุดงานทุกโครงการก่อสร้างบนถนนพระราม 2 ระหว่างวันที่ 8 - 12 สิงหาคม 2565 ทั้งนี้ นายสราวุธ ทรงศิวิไล อธิบดีกรมทางหลวง ได้สั่งการให้หยุดการก่อสร้างต่อจนถึงวันที่ 14 สิงหาคม 2565 เพื่อตรวจสอบมาตรฐานการทำงานและตรวจสอบความปลอดภัยอย่างละเอียด โดยพิจารณามาตรการเสริมความปลอดภัยในด้านต่าง ๆ ก่อนที่จะดำเนินการก่อสร้างต่อไป
กรมทางหลวง ขอแสดงความเสียใจและขออภัยในความไม่สะดวกจากเหตุการณ์ที่เกิดขึ้น และขอเรียนว่ากรมทางหลวงได้เน้นย้ำเรื่องมาตรการความปลอดภัยในระหว่างการก่อสร้างอย่างสูงสูดมาโดยตลอด ไม่ให้ประชาชนผู้ใช้ทางได้รับผลกระทบทั้งทางตรงและทางอ้อม เพื่อป้องกันอุบัติเหตุและสร้างความปลอดภัยต่อชีวิตและทรัพย์สินของประชาชนผู้ใช้เส้นทาง และเมื่อวันที่ 10 สิงหาคม 2565 ที่ผ่านมา คณะผู้บริหารกรมทางหลวง พร้อมด้วยผู้เชี่ยวชาญและทีมงาน Road Safety Audit ได้ลงพื้นที่ติดตามและตรวจความปลอดภัยหน้างานโครงการบนถนนพระราม 2 อย่างละเอียดในทุกพื้นที่ เพื่อเพิ่มมาตรการบริหารจัดการด้านความปลอดภัย ซักซ้อมขั้นตอนการปฏิบัติงาน ความพร้อมเครื่องมือเครื่องจักร การป้องกันอุบัติเหตุต่าง ๆ รวมทั้งเข้มงวดกับเจ้าหน้าที่ผู้ปฏิบัติงานทั้งในส่วนกรมทางหลวง และผู้รับจ้าง เพื่อความปลอดภัยและสร้างความเชื่อมั่นให้กับประชาชนในการเดินทางบนถนนพระราม 2 และทางหลวงทั่วประเทศ
หากประชาชนผู้ใช้ทางพบเห็นถนนหรือสะพานชำรุดสามารถแจ้งได้ที่สำนักงานทางหลวง แขวงทางหลวง หมวดทางหลวงทั่วประเทศ หรือสายด่วนกรมทางหลวง 1586 (โทรฟรีทุกเครือข่าย 24 ชั่วโมง)

ที่มา : https://www.thaigov.go.th/news/contents/details/57953