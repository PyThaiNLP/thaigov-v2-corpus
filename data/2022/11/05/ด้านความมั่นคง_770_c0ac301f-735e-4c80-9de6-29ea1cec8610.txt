รัฐบาลไทย-ข่าวทำเนียบรัฐบาล-กสร. ติวเข้มพนักงานตรวจความปลอดภัย มุ่งลดอุบัติเหตุจากการทำงาน


วันศุกร์ที่ 25 กุมภาพันธ์ 2565
พิมพ์
กสร. ติวเข้มพนักงานตรวจความปลอดภัย มุ่งลดอุบัติเหตุจากการทำงาน
กรมสวัสดิการและคุ้มครองแรงงาน (กสร.) จัดอบรมโครงการอบรมพนักงานตรวจความปลอดภัยฯ ปั้นพนักงานตรวจความปลอดภัย หวังลดความเสี่ยงการเกิดอุบัติเหตุในการทำงาน เพื่อยกระดับคุณภาพชีวิตแรงงาน
นายนิยม สองแก้ว อธิบดีกรมสวัสดิการและคุ้มครองแรงงาน กล่าวในฐานะประธานพิธีมอบวุฒิบัตรแก่ผู้เข้ารับการอบรมโครงการอบรมพนักงานตรวจความปลอดภัย ตามพระราชบัญญัติความปลอดภัย อาชีวอนามัย และสภาพแวดล้อมในการทำงาน พ.ศ. 2554 ประจำปีงบประมาณ พ.ศ. 2565 ในวันศุกร์ที่ 25 กุมภาพันธ์ 2565 ว่า กรมสวัสดิการและคุ้มครองแรงงานมีแนวคิดมุ่งหวังลดสถิติการประสบอันตรายจากการทำงาน เพื่อสร้างการรับรู้มาตรการเชิงป้องกันความปลอดภัยในการทำงาน เป้าหมายเพื่อให้ผู้ใช้แรงงานบาดเจ็บหรือเสียชีวิตน้อยที่สุด รวมถึงทรัพย์สินของสถานประกอบกิจการไม่เสียหาย จึงมีโครงการอบรมพนักงานตรวจความปลอดภัย ตามพระราชบัญญัติความปลอดภัย อาชีวอนามัย และสภาพแวดล้อมในการทำงาน พ.ศ. 2554” ประจำปีงบประมาณ พ.ศ. 2565 ขึ้นเพื่อดำเนินการตามแนวคิดนั้น โดยมุ่งหวังให้พนักงานตรวจความปลอดภัยสามารถปฏิบัติงานด้านความปลอดภัยในการทำงานได้อย่างมีประสิทธิภาพ เพิ่มขีดสมรรถนะ ความเชี่ยวชาญ และความชำนาญเฉพาะด้านในลักษณะมืออาชีพ สามารถตรวจกำกับสถานประกอบกิจการกลุ่มเสี่ยงได้ ซึ่งผู้สำเร็จการอบรมหลักสูตรฝึกอบรมพนักงานตรวจความปลอดภัยฯ ประกอบด้วยข้าราชการตำแหน่งประเภทวิชาการ จำนวนทั้งสิ้น 78 คน จากทั้งส่วนกลางและภูมิภาค
อธิบดี กสร. กล่าวทิ้งท้ายว่า การแก้ปัญหาความไม่ปลอดภัยในการทำงานถือเป็นเรื่องท้าทายที่ กสร. ต้องสร้างความร่วมมือในการดำเนินงาน รณรงค์ปลูกจิตสำนึกด้านความปลอดภัย และให้ความสำคัญเกี่ยวกับการมีมาตรการป้องกันอุบัติเหตุในการทำงาน ซึ่งกรมได้ขอให้นายจ้าง เจ้าหน้าที่ความปลอดภัยในการทำงาน หรือผู้ที่เกี่ยวข้องตรวจสอบสภาพพื้นที่การปฏิบัติของลูกจ้างให้อยู่ในสภาพที่ปลอดภัย พร้อมเน้นย้ำให้นายจ้างปฏิบัติตามกฎกระทรวงฯ เกี่ยวกับงานก่อสร้าง เพื่อนำไปสู่เป้าหมายของการสร้างวัฒนธรรมความปลอดภัยในการทำงานให้เกิดขึ้นอย่างยั่งยืนต่อไป ทั้งนี้ หากมีข้อสงสัยเพิ่มเติม สามารถสอบถามรายละเอียดได้ที่ กลุ่มงานยุทธศาสตร์ความปลอดภัยในการทำงาน กองความปลอดภัยแรงงาน 0 2448 9128 - 39 ต่อ 603 - 610

ที่มา : https://www.thaigov.go.th/news/contents/details/51941