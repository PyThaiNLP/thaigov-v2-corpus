รัฐบาลไทย-ข่าวทำเนียบรัฐบาล-สำนักงานสลากฯ แจ้ง งวด 1 สิงหาคมนี้ ปรับรูปแบบป้องกันการปลอมแปลงบนใบสลาก โดยพิมพ์เลขชุดทับงวดวันที่ หวังแก้ปัญหาสลากทิพย์ และป้องกันการปลอมแปลงสลาก


วันเสาร์ที่ 16 กรกฎาคม 2565
พิมพ์
สำนักงานสลากฯ แจ้ง งวด 1 สิงหาคมนี้ ปรับรูปแบบป้องกันการปลอมแปลงบนใบสลาก โดยพิมพ์เลขชุดทับงวดวันที่ หวังแก้ปัญหาสลากทิพย์ และป้องกันการปลอมแปลงสลาก
สำนักงานสลากกินแบ่งรัฐบาลปรับรูปแบบของข้อมูลบนใบสลากจากเดิม "ชุดที่" จะอยู่ใต้ "งวดวันที่" ปรับเปลี่ยนเป็น พิมพ์หมายเลข "ชุดที่" เพิ่มโดยพิมพ์ทับลงบน "งวดวันที่" ซึ่งจะทำให้ เห็นเลขชุดได้อย่างชัดเจน ในตำแหน่งเดียวกับงวดวันที่
พันโท หนุน ศันสนาคม ผู้อำนวยการสำนักงานสลากกินแบ่งรัฐบาล กล่าวต่อผู้สื่อข่าวถึงกรณีที่มีการนำรูปภาพสลากฯ ไปโพสต์จำหน่าย โดยปกปิดสาระสำคัญบนใบสลาก ทำให้ไม่สามารถตรวจสอบได้ว่า เป็นสลากที่ถูกนำไปวนขายหลายทอด โดยไม่มีสลากจริงหรือที่เรียกกันว่าสลากทิพย์ตามที่ปรากฎเป็นข่าว อีกทั้ง ยังมีกรณีการนำสลากที่ไม่ถูกรางวัลไปปลอมแปลงแก้ไขตัวเลขแล้วนำไปหลอกขายให้กับประชาชนที่หลงเชื่อต้องสูญเสียทรัพย์สินเงินทอง อีกทั้งหากนำสลากปลอมแปลงแก้ไขมาขึ้นเงินรางวัล ก็จะถูกดำเนินคดีตามกฎหมายอีกด้วย  ซึ่งประเด็นเหล่านี้ ทำให้ประชาชนผู้ซื้อได้รับความเดือดร้อน นอกจากการต้องซื้อสลากราคาเกินกว่าที่กำหนดแล้ว ยังอาจจะถูกหลอกลวงจากการที่ไม่มีสลากฉบับจริง หากถูกรางวัลจะไม่สามารถขึ้นเงินรางวัลได้
เพื่อเป็นการแก้ไขปัญหาดังกล่าว สำนักงานสลากฯ จึงได้ปรับรูปแบบของข้อมูลบนใบสลากจากเดิม "ชุดที่" จะอยู่ใต้ "งวดวันที่" ปรับเปลี่ยนเป็น พิมพ์หมายเลข "ชุดที่" เพิ่มโดยพิมพ์ทับลงบน "งวดวันที่" ซึ่งจะทำให้ เห็นเลขชุดได้อย่างชัดเจน ในตำแหน่งเดียวกับงวดวันที่ ซึ่งเป็นส่วนที่ผู้โพสต์ขายจะต้องเปิดเผยให้ผู้ซื้อเห็นได้อย่างชัดเจนอยู่แล้ว นอกเหนือจากหมายเลขบนใบสลาก เมื่อผู้ซื้อสลากทราบหมายเลขชุดก็จะสามารถตรวจสอบได้ว่า สลากฉบับนั้นๆ ได้ถูกนำไปขายที่อื่นด้วยหรือไม่ นอกจากนี้ ยังเป็นการป้องกันการปลอมแปลงบนใบสลากแล้วนำไปหลอกขายให้กับประชาชนอีกด้วย ทั้งนี้ รูปแบบดังกล่าวจะเริ่มพิมพ์ออกจำหน่ายตั้งแต่งวดวันที่ 1 สิงหาคม 2565 เป็นต้นไป

ที่มา : https://www.thaigov.go.th/news/contents/details/56913