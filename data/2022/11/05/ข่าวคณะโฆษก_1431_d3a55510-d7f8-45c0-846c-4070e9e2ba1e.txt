รัฐบาลไทย-ข่าวทำเนียบรัฐบาล-นายกฯ ห่วงอัคคีภัยหน้าร้อน สั่งการ มท. ปภ. อปท. เข้มดูแลความปลอดภัยประชาชน กำชับเจ้าหน้าที่จัดอุปกรณ์ดับเพลิงให้พร้อมใช้งาน แนะประชาชนอย่าประมาท ร่วมด้วยช่วยกันป้องกันอัคคีภัย


วันอาทิตย์ที่ 17 เมษายน 2565
พิมพ์
นายกฯ ห่วงอัคคีภัยหน้าร้อน สั่งการ มท. ปภ. อปท. เข้มดูแลความปลอดภัยประชาชน กำชับเจ้าหน้าที่จัดอุปกรณ์ดับเพลิงให้พร้อมใช้งาน แนะประชาชนอย่าประมาท ร่วมด้วยช่วยกันป้องกันอัคคีภัย
นายกฯ ห่วงอัคคีภัยหน้าร้อน สั่งการ มท. ปภ. อปท. เข้มดูแลความปลอดภัยประชาชน กำชับเจ้าหน้าที่จัดอุปกรณ์ดับเพลิงให้พร้อมใช้งาน แนะประชาชนอย่าประมาท ร่วมด้วยช่วยกันป้องกันอัคคีภัย
วันนี้ (17 เมษายน 2565) นายธนกร วังบุญคงชนะ โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม มีความห่วงใยประชาชนจากสภาพอากาศที่ค่อนข้างร้อนจัดและอุณหภูมิสูงอย่างต่อเนื่องในช่วงเดือนเมษายนของทุกปี โดยเฉพาะช่วงกลางวันที่อากาศแห้งและร้อนจัด เสี่ยงต่อการเกิดอัคคีภัยในอาคารและบ้านเรือนได้ง่าย โดยได้สั่งการให้กระทรวงมหาดไทย (มท.) กรมป้องกันและบรรเทาสาธารณภัย (ปภ.) องค์กรปกครองส่วนท้องถิ่นทั่วประเทศ (อปท.) กำชับให้หน่วยงานที่เกี่ยวข้องต้องจัดเตรียมอุปกรณ์ดับเพลิงให้พร้อมป้องกันเหตุอัคคีภัยในฤดูร้อน ให้เฝ้าระวัง ป้องกันปัญหาอัคคีภัยบ้านเรือนประชาชน สถานที่ราชการ โรงงานอุตสาหกรรม บ่อขยะ และสถานที่ต่าง ๆ ในทุกพื้นที่ รวมถึงพื้นที่ชุมชน ตรอกซอกซอยที่มีทางสัญจรคับแคบ จะต้องเฝ้าระวังเป็นพิเศษ
นายธนกร กล่าวต่อว่า การดูแลเรื่องไฟไหม้ที่เกิดจากอากาศร้อน เป็นเรื่องสำคัญที่น่าเป็นห่วงและต้องเตรียมความพร้อม ซึ่ง ปภ. ได้ออกประกาศแจ้งเตือนประชาชนอย่างต่อเนื่อง ทั้งนี้ ไฟไหม้เกิดขึ้นได้จากหลายสาเหตุ โดย ปภ. ได้แนะให้ประชาชนควรหมั่นตรวจเช็คเครื่องใช้ไฟฟ้า อุปกรณ์และสายไฟ หากพบว่าชำรุดหรือเสื่อมสภาพควรเปลี่ยนใหม่ให้อยู่ในสภาพสมบูรณ์ ตลอดจนขอให้ถอดปลั๊กปิดสวิตช์ก่อนออกจากบ้าน ขณะเดียวกันการประปาส่วนภูมิภาค (กปภ.) มีข้อแนะนำให้ประชาชนสังเกตหัวจ่ายน้ำดับเพลิง (fire hydrant) หรือประปาหัวแกะ ในจุดใกล้เคียง ซึ่งได้เชื่อมต่อกับท่อเมนของ กปภ. พร้อมส่งจ่ายน้ำตามเส้นท่อและสามารถใช้งานได้จริง หากเกิดเหตุฉุกเฉิน ประชาชนสามารถแจ้งจุดติดตั้งหัวจ่ายน้ำดับเพลิง ให้แก่เจ้าหน้าที่ดับเพลิงทราบ เพื่อให้เจ้าหน้าที่ต่อหัวรับน้ำดับเพลิงได้ทันที เพื่อการควบคุมสถานการณ์และลดความสูญเสียได้อย่างทันท่วงที
“ความเสียหายที่เกิดจากอัคคีภัย เป็นการยากที่จะควบคุมและป้องกันมิให้เกิดอัคคีภัยขึ้นได้อย่างเด็ดขาดและเสมอไป ซึ่งนายกรัฐมนตรีมีความห่วงใย เน้นย้ำขอให้ประชาชนระมัดระวังอัคคีภัย เพราะฤดูร้อนเป็นช่วงที่มีสถิติการเกิดเพลิงไหม้สูง เนื่องจากสภาพอากาศร้อน แห้งแล้ง และลมพัดแรง เมื่อเกิดเพลิงไหม้ไฟจึงลุกลามอย่างรวดเร็วและยากต่อการควบคุม จึงขอให้ประชาชนอย่าประมาท ร่วมด้วยช่วยกันป้องกันอัคคีภัย โดยให้จัดระเบียบเรียบร้อยภายใน/ภายนอกอาคารให้ดี ขจัดสิ่งรกรุงรังภายในอาคารบ้านเรือนให้หมดไป เก็บรักษาสิ่งที่อาจจะเกิดอัคคีภัยได้ง่ายไว้ให้เป็นสัดส่วน ไม่ควรให้ผู้สูงอายุและเด็กที่ช่วยเหลือตัวเองไม่ได้อยู่บ้านตามลำพัง อย่าจุดธูปเทียนบูชาพระทิ้งไว้ อย่าใช้อุปกรณ์ไฟฟ้าที่ไม่ได้มาตรฐาน รวมทั้งควรตรวจตราซ่อมบำรุงสายไฟฟ้า เครื่องทำความร้อน ให้อยู่ในสภาพที่สมบูรณ์ ก็จะช่วยป้องกันมิให้เกิดอัคคีภัยได้” โฆษกประจำสำนักนายกรัฐมนตรีกล่าว
....................

ที่มา : https://www.thaigov.go.th/news/contents/details/53654