รัฐบาลไทย-ข่าวทำเนียบรัฐบาล-รองนายกรัฐมนตรี “อนุทิน” ขึ้นเวทีประชุมสมัชชาใหญ่ BIE ที่ปารีส ประกาศไทยพร้อมเป็นเจ้าภาพ Expo2028 ชูจุดแข็งภูเก็ตแข่ง 4 ชาติ


วันอังคารที่ 21 มิถุนายน 2565
พิมพ์
รองนายกรัฐมนตรี “อนุทิน” ขึ้นเวทีประชุมสมัชชาใหญ่ BIE ที่ปารีส ประกาศไทยพร้อมเป็นเจ้าภาพ Expo2028 ชูจุดแข็งภูเก็ตแข่ง 4 ชาติ
รองนายกรัฐมนตรี “อนุทิน” ขึ้นเวทีประชุมสมัชชาใหญ่ BIE ที่ปารีส ประกาศไทยพร้อมเป็นเจ้าภาพ Expo2028 ชูจุดแข็งภูเก็ตแข่ง 4 ชาติ
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า เมื่อวันที่ 20 มิ.ย. 2565 เวลา 14.00 น.ตามเวลาท้องถิ่น กรุงปารีส ประเทศฝรั่งเศส นายอนุทิน ชาญวีรกูล รองนายกรัฐมนตรีและรมว.สาธารณสุข พร้อมคณะได้นำเสนอความพร้อมของประเทศ (Country Presentation) ในการเป็นเจ้าภาพการจัดงาน เอ็กซ์โปวาระพิเศษ (Specialised Expo)  ระหว่างการประชุมสมัชชาใหญ่ขององค์การนิทรรศการนานาชาติ (BIE) ครั้งที่ 170 ร่วมกับอีก 4 ประเทศ คือ ประเทศเซอร์เบียร์ สเปน อาร์เจนตินา และสหรัฐอเมริกา ณ กรุงปารีส ประเทศฝรั่งเศส
พร้อมกับการนำคณะเข้าร่วมเพื่อนำเสนอความพร้อมของประเทศไทย นายอนุทิน ได้นำสารจากพล.อ.ประยุทธ์ จันทร์โอชา นายกรัฐมนตรีและรมว.กลาโหม เพื่อแสดงเจตจำนงในนามประเทศไทยในการเป็นเจ้าภาพจัดงาน Expo 2028-Phuket, Thailand เสนอต่อที่ประชุมสมัชชาใหญ่ BIE
นายอนุทิน กล่าวในการนำเสนอความพร้อมของประเทศไทยย้ำถึงจุดเด่นของจังหวัดภูเก็ตซึ่งจะเป็นสถานที่จัดงานในด้านต่าง ๆ ทั้งการเป็นจุดหมายปลายทางของนักท่องเที่ยวจากทั่วโลก ได้รับการจัดอันดับให้เป็น 1 ใน 10 เมืองของโลกที่มีความเหมาะสมในการเป็นสถานที่ทำงานไปเที่ยวพักผ่อนไป (Workation) มีโครงสร้างสนับสนุนการท่องเที่ยวที่ครบถ้วน ทักษะในการสื่อสารภาษาต่างประเทศของคนในพื้นที่ บริการทางด้านสุขภาพที่มีมาตรฐาน
นอกจากนี้ จังหวัดภูเก็ตมีบทบาทสำคัญในการดำเนินโครงการ “Phuket Sandbox” ซึ่งความร่วมมือของทุกภาคส่วนในจังหวัดภูเก็ต สามารถสร้างต้นแบบการฟื้นฟูการท่องเที่ยวหลังเผชิญการแพร่ระบาดของโควิด-19 ให้พื้นที่อื่น ๆ ของประเทศไทยและต่างประเทศ และทำให้การท่องเที่ยวไทยกลับมาเข้มแข็งอีกครั้ง
รองนายกรัฐมนตรี ย้ำกับที่ประชุมถึงความมุ่งมั่นของประเทศไทย โดยขณะนี้รัฐบาลได้มอบหมายหน่วยงานที่เกี่ยวข้องเตรียมความพร้อมในด้านต่าง ๆ  ขณะที่จังหวัดภูเก็ตได้จัดเตรียมสถานที่ซึ่งประกอบด้วยสิ่งอำนวยความสะดวกครบครันสำหรับสนับสนุนการจัดงาน
รองนายกรัฐมนตรี กล่าวต่อที่ประชุมว่าประเทศไทยจะจัดงานครั้งนี้ภายใต้แนวคิด ชีวิตแห่งอนาคต แบ่งปันความรุ่งเรือง อยู่ร่วมกันเป็นหนึ่งเดียว (Future of Life:Living in Harmony, Sharing Prosperity) Expo 2028-Phuket, Thailand เพื่อสะท้อนถึงความท้าทายที่ทั่วโลกเผชิญร่วมกัน ทั้งภาวะเศรษฐกิจตกต่ำ สันติภาพระหว่างประเทศที่ถูกคุกคาม และกำลังมุ่งหน้าสู่สังคมผู้สูงอายุ แต่โลกก็ต้องมองเห็นอนาคตที่สดใสและการร่วมแรงร่วมใจระหว่างกัน
“หากประเทศไทยได้รับเลือก EXPO 2028 – Phuket, Thailand จะเป็นครั้งแรกในเอเชียตะวันออกเฉียงใต้ ซึ่งมีประชากรอยู่กว่า 600 ล้านคน ซึ่งทุกประเทศพร้อมจะพัฒนาไปพร้อมกันและงาน Expo ครั้งนี้จะทำหน้าที่เป็นเวทีที่จะทำให้ทุกประเทศไปสู่อนาคตที่สดใสไปด้วยกัน ผมในฐานะรองนายกรัฐมนตรีได้นำคณะมาครั้งนี้แสดงถึงความมุ่งมั่นอย่างแท้จริงของประเทศไทย” รองนายกรัฐมนตรี กล่าว
น.ส.ไตรศุลี กล่าวว่า ในการนำเสนอความพร้อมในครั้งนี้ ยังมีผู้แทนจากหน่วยงานรัฐและเอกชนร่วมนำเสนอข้อมูลความพร้อมในมิติต่าง ๆ อาทิ นายภูมิกิตติ์ รักแต่งาม นายกสมาคมธุรกิจการท่องเที่ยวจังหวัดภูเก็ต ได้นำเสนอความพร้อมและการสนับสนุนจากภาคธุรกิจท่องเที่ยวในการรองรับคณะผู้จัดงาน และนักท่องเที่ยวที่จะเดินทางเข้าจังหวัดภูเก็ต ///

ที่มา : https://www.thaigov.go.th/news/contents/details/55922