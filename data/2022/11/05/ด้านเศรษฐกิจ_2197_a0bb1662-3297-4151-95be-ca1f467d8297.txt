รัฐบาลไทย-ข่าวทำเนียบรัฐบาล-รฟม. เปิดภาพ การทดสอบการเดินรถ “MRT PINK LINE”


วันพฤหัสบดีที่ 9 ธันวาคม 2564
รฟม. เปิดภาพ การทดสอบการเดินรถ “MRT PINK LINE”
ชวนคนไทยร่วมยลโฉม รถไฟฟ้าโมโนเรลสายสีชมพู ช่วงแคราย - มีนบุรี
การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม เปิดภาพการทดสอบการเดินรถไฟฟ้าโมโนเรลสายสีชมพู หลังจากที่ก่อนหน้านี้ได้เปิดทดสอบการเดินรถของรถไฟฟ้าโมโนเรลสายสีเหลืองไปเรียบร้อยแล้ว
วันนี้ (9 ธันวาคม 2564) รถไฟฟ้าโมโนเรลสายสีชมพู ช่วงแคราย - มีนบุรี ได้เริ่มทดสอบการเดินรถ เพื่อตรวจสอบความเข้ากันได้ของโครงสร้างงานโยธากับขบวนรถไฟฟ้าและระบบจ่ายไฟฟ้า โดยใช้ความเร็วในการทดสอบไม่เกิน 25 กิโลเมตรต่อชั่วโมง ทั้งนี้ รถไฟฟ้าโมโนเรลสายสีชมพูสามารถทำความเร็วได้สูงสุดที่ 80 กิโลเมตรต่อชั่วโมง
สำหรับเส้นทางในการทดสอบการเดินรถ เริ่มต้นจากศูนย์ซ่อมบำรุง (Depot) ผ่านไปยังสถานีมีนบุรี (PK30) ผ่านสถานีตลาดมีนบุรี (PK29) สถานีเศรษบุตรบำเพ็ญ (PK28) และสถานีบางชัน (PK27) รวมระยะทางประมาณ 4.45 กิโลเมตร โดยจะดำเนินการทดสอบอย่างต่อเนื่อง ตั้งแต่วันที่ 9 ธันวาคม 2564 เพื่อตรวจสอบและสร้างความมั่นใจในการเดินรถและการดำเนินงานโครงการมีความปลอดภัยและเกิดประโยชน์สูงสุดต่อประชาชน
โดยในการทดสอบครั้งนี้ใช้ขบวนรถโมโนเรลที่จะให้บริการจริงเช่นเดียวกับการทดสอบรถไฟฟ้าโมโนเรลสายสีเหลือง ซึ่งยังคงรูปลักษณ์ที่มีความทันสมัย ภายนอกรถเป็นสีขาวตัดกับชมพูมีสีสันสดใสสะอาดตา ภายในห้องโดยสารมีความกว้างขวาง ช่วยให้ผู้โดยสารเดินทางได้อย่างสะดวกสบาย ไม่อึดอัด และมีทัศนวิสัยที่ชัดเจนด้วยขนาดของกระจกที่กว้าง ในส่วนของตัวรถมีขนาดกว้าง 3.16 เมตร น้ำหนัก 14,500 – 15,000 กิโลกรัมต่อตู้ โดยใน 1 ขบวน ประกอบด้วยตู้โดยสารจำนวน 4 ตู้ รองรับผู้โดยสารได้ 17,000 คนต่อชั่วโมงต่อทิศทาง และยังสามารถเพิ่มตู้โดยสารได้สูงสุด 7 ตู้ต่อขบวน ซึ่งจะทำให้รองรับผู้โดยสารได้มากถึง 28,000 คนต่อขบวนต่อทิศทาง
ปัจจุบันรถไฟฟ้าโมโนเรลสายสีชมพู ช่วงแคราย - มีนบุรี เดินทางมาถึงประเทศไทยแล้ว 13 ขบวน และคาดว่าขบวนรถจะเข้ามาครบถ้วนทั้ 42 ขบวน ในช่วงประมาณกลางปี 2565 โดยภายหลังจากนี้ โครงการรถไฟฟ้าสายสีชมพูฯ ก็จะยังคงทดสอบการเดินรถอย่างต่อเนื่องเพื่อให้มีความพร้อมเมื่อเปิดให้บริการ ซึ่งคาดว่าน่าจะสามารถให้บริการประชาชนได้ในช่วงไตรมาสที่ 3 ของปี 2565
สำหรับการทดสอบการเดินรถในครั้งนี้ถือเป็นปรากฎการณ์ใหม่สำหรับวงการรถไฟฟ้าของไทย ดังนั้น โครงการรถไฟฟ้าสายสีชมพูฯ จึงได้มีการจัดกิจกรรมต่างๆ เพื่อให้ประชาชนเข้ามาเป็นส่วนหนึ่งในหน้าประวัติศาสตร์ครั้งนี้ร่วมกัน ไม่ว่าจะเป็นการเปิดโอกาสให้ร่วมกิจกรรมในช่องทางต่างๆ เช่น แฟนเพจ Line Official และยังมีการนำเสนอภาพบรรยากาศการทดสอบการเดินรถและพาชมภายในขบวนรถ ติดตามข้อมูลข่าวสารเพิ่มเติมได้ทางเว็บไซต์ รฟม. www.mrta.co.th และเฟซบุ๊กแฟนเพจการรถไฟฟ้าขนส่งมวลชนแห่งประเทศไทย หรือ Call Center รฟม. โทร. 0 2716 4044 / เฟซบุ๊กแฟนเพจ : โครงการรถไฟฟ้าสายสีชมพู ช่วงแคราย - มีนบุรี

ที่มา : https://www.thaigov.go.th/news/contents/details/49311