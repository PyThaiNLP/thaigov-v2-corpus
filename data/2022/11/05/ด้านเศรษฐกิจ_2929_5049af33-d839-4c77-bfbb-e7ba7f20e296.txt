รัฐบาลไทย-ข่าวทำเนียบรัฐบาล-ดีอีเอส หนุน สดช.-กสทช. จัดประชุมเชิงปฏิบัติการ หัวข้อ “U.S.- Thailand 6 GHz Standard Workshop”


วันศุกร์ที่ 18 กุมภาพันธ์ 2565
ดีอีเอส หนุน สดช.-กสทช. จัดประชุมเชิงปฏิบัติการ หัวข้อ “U.S.- Thailand 6 GHz Standard Workshop”
ดีอีเอส หนุน สดช.-กสทช. จัดประชุมเชิงปฏิบัติการ หัวข้อ “U.S.- Thailand 6 GHz Standard Workshop”
เมื่อวันที่ 18 กุมภาพันธ์ 2565 นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม (ดีอีเอส) เป็นประธานกล่าวเปิดการประชุมเชิงปฏิบัติการ หัวข้อ “U.S.- Thailand 6 GHz Standard Workshop” จัดโดยสำนักงานคณะกรรมการดิจิทัลเพื่อเศรษฐกิจและสังคมแห่งชาติ (สดช.) ร่วมกับ สำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) สถานเอกอัครราชทูตสหรัฐอเมริกา ประจำประเทศไทย และสำนักงานส่งเสริมการค้าและพัฒนาแห่งสหรัฐอเมริกา มีผู้เข้าประชุมออนไลน์จากหน่วยงานภาครัฐหน่วยงานภาคการศึกษา หน่วยงานรัฐวิสาหกิจ และองค์การมหาชน กว่า 100 คน  การประชุมครั้งนี้ จัดขึ้นเพื่อส่งเสริมการใช้งานคลื่นความถี่ 6 GHz ซึ่งจะครอบคลุมภาคการสื่อสารไร้สายของอุตสาหกรรม เทคโนโลยีสารสนเทศและการสื่อสาร   โดยมุ่งเน้นไปที่การยกเว้นใบอนุญาตของเทคโนโลยี Radio Local Area Network (RLAN) เช่นWi-Fi และ 5G NR-U  ซึ่งเป็นความร่วมมือกันระหว่างหน่วยงานภาครัฐที่มีภารกิจเกี่ยวข้องกับนโยบายคลื่นความถี่ไร้สายและโทรคมนาคมจากประเทศอื่น ๆ ในอาเชียน  ในส่วนของรัฐบาลไทยจะดำเนินการ ระหว่าง  สดช. และ กสทช. ในการจัดสรรคลื่นความถี่ย่าน 6 GHz ให้อยู่ในเทคโนโลยีส่วนที่ได้รับการยกเว้น ใบอนุญาต (License-exempt technologies) ผ่านการให้บริการแบบ Wi-Fi
ทั้งนี้เทคโนโลยีดังกล่าว จะช่วยเพิ่มผลผลิตในด้านต่าง ๆ ทั่วโลกได้ มากกว่า 4.9 ล้านล้านดอลลาร์ ช่วยขับเคลื่อนเศรษฐกิจดิจิทัลผ่านการเชื่อมต่อกับอุปกรณ์ต่าง ๆ โดยมีการคาดการณ์ว่าภายในปี พ.ศ.2566 จะมีจุดเชื่อมต่อ สำหรับการรับส่งข้อมูลผ่านโทรศัพท์เคลื่อนที่มากกว่า 70 เปอร์เซ็นต์ นอกจากนี้ยังมีเทคโนโลยีสำหรับโลกอนาคตจำนวนไม่น้อยที่ต้องอาศัยการเชื่อมต่อผ่าน Wi-Fi เช่น เทคโนโลยี Internet of Things (IoT) เทคโนโลยีการผลิตขั้นสูง เทคโนโลยี AR/VR การบริการสำหรับการแพทย์ทางไกล เช่นเดียวกับการเข้าถึงบรอดแบนด์   สำหรับชุมชนด้อยโอกาส เป็นต้น
**************

ที่มา : https://www.thaigov.go.th/news/contents/details/51703