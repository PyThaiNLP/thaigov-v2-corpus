รัฐบาลไทย-ข่าวทำเนียบรัฐบาล-รัฐบาลเปิดสินเชื่อ ธ.ก.ส. “ธุรกิจชุมชนสร้างไทย” ในอัตราดอกเบี้ยต่ำ 0.01% สามปีแรก หนุนเกษตรกรไทยปลูก 3. ก กัญชง กัญชา กระท่อมเพื่อการแพทย์ ยกระดับอาชีพเสริมสร้างรายได้ให้แก่เกษตรกร


วันอังคารที่ 9 พฤศจิกายน 2564
พิมพ์
รัฐบาลเปิดสินเชื่อ ธ.ก.ส. “ธุรกิจชุมชนสร้างไทย” ในอัตราดอกเบี้ยต่ำ 0.01% สามปีแรก หนุนเกษตรกรไทยปลูก 3. ก กัญชง กัญชา กระท่อมเพื่อการแพทย์ ยกระดับอาชีพเสริมสร้างรายได้ให้แก่เกษตรกร
รัฐบาลเปิดสินเชื่อ ธ.ก.ส. “ธุรกิจชุมชนสร้างไทย” ในอัตราดอกเบี้ยต่ำ 0.01% สามปีแรก หนุนเกษตรกรไทยปลูก 3. ก  กัญชง กัญชา กระท่อมเพื่อการแพทย์ ยกระดับอาชีพเสริมสร้างรายได้ให้แก่เกษตรกร
(9 พ.ย. 64) นางสาวรัชดา ธนาดิเรก รองโฆษกประจำสำนักนายกรัฐมนตรี เผยว่า รัฐบาลผลักดันโครงการเงินทุนสนับสนุนการเพาะปลูกกัญชาเพื่อการแพทย์ผ่านสินเชื่อ ธ.ก.ส “ธุรกิจชุมชนสร้างไทย” กรอบวงเงิน 50,000 ล้านบาท โดยมีอัตราดอกเบี้ย 3 ปีแรก 0.01% ต่อปี มีเงื่อนไขในการขอสินเชื่อเบื้องต้น คือ 1) ต้องเป็นวิสาหกิจชุมชน วิสาหกิจเพื่อสังคม หรือสหกรณ์การเกษตรที่จดทะเบียนถูกต้องตามกฎหมาย 2) มีการจัดทำบันทึกข้อตกลง (MOU) ในการดำเนินการภายใต้ความร่วมมือและกำกับดูแลระหว่างผู้ขอกู้กับหน่วยงานของรัฐ หรือสถาบันอุดมศึกษา ที่มีหน้าที่ศึกษาวิจัย หรือให้บริการทางการแพทย์  และ 3) ต้องได้รับใบอนุญาตให้ผลิตจากสำนักงานคณะกรรมการอาหารและยา (อย.) ล่าสุด ธ.ก.ส. ได้อนุมัติสินเชื่อวิสาหกิจชุมชนไปแล้วกว่า 10 ราย จาก 157 ราย
“ท่านนายกรัฐมนตรี พลเอกประยุทธ์ จันทร์โอชา ได้ให้ความสำคัญกับการเกษตรไทยโดยเฉพาะค้นหาพืชเศรษฐกิจตัวใหม่ๆ ตามนโยบายส่งเสริมเกษตร BCG  ซึ่งที่ผ่านมารัฐบาลได้มีนโยบายเร่งด่วนผลักดันให้กัญชาและกัญชงเป็นพืชเศรษฐกิจที่สำคัญสามารถสร้างรายได้ให้กับเกษตรกร จนนำไปสู่การปรับปรุงกฎหมายและออกประกาศกระทรวงสาธารณสุข เรื่อง ระบุชื่อยาเสพติดให้โทษในประเภท 5 พ.ศ. 2563 โดยปัจจุบันพืช 3ก. อันได้แก่ กัญชง กัญชา กระท่อม เป็นพืชที่เปิดโอกาสให้เกษตรกรสามารถยกระดับกลายเป็นอาชีพทางเลือก นายกรัฐมนตรียังมอบหมายให้หน่วยงานที่เกี่ยวข้องเร่งส่งเสริมทักษะให้กับเกษตรกร ตั้งแต่ขั้นตอนการเพาะปลูก กระบวนการผลิตที่ต้องอาศัยความรู้ ความรอบคอบ รวมทั้งความพร้อมของเกษตรกรด้วย เพื่อเตรียมความพร้อมภาคการผลิตรองรับความต้องการในอนาคต ทั้งนี้ สมาคมการค้าอุตสาหกรรมกัญชงไทย (Thai Industrial Hemp Trade Association: TIHTA) ยังมีการประเมินตลาดกัญชง กัญชา และกระท่อมจะมีมูลค่ากว่า 8 แสนล้านบาท ซึ่งจะเป็นตลาดแห่งอนาคตสำหรับเกษตรกรและอุตสาหกรรมการแพทย์และสมุนไพรของไทยด้วย ” นางสาวรัชดาฯ กล่าว

ที่มา : https://www.thaigov.go.th/news/contents/details/47969