รัฐบาลไทย-ข่าวทำเนียบรัฐบาล-จุรินทร์ดันสินค้าชุมชนสู่Shoppee/Lazada จัดโปรรับส่วนลดพิเศษ ช่วยกระตุ้นเศรษฐกิจท้องถิ่น


วันเสาร์ที่ 6 สิงหาคม 2565
พิมพ์
จุรินทร์ดันสินค้าชุมชนสู่Shoppee/Lazada จัดโปรรับส่วนลดพิเศษ ช่วยกระตุ้นเศรษฐกิจท้องถิ่น
จุรินทร์ดันสินค้าชุมชนสู่Shoppee/Lazada จัดโปรรับส่วนลดพิเศษ ช่วยกระตุ้นเศรษฐกิจท้องถิ่น ลุยต่อโมบายพาณิชย์ลดราคา ลดค่าใช้จ่ายประชาชนแล้ว หมื่นกว่าล้าน
วันนี้ 6 สิงหาคม 2565 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า ตามนโยบายรัฐบาลส่งเสริมเศรษฐกิจฐานราก มุ่งเป้าเพิ่มรายได้ผู้ประกอบการชุมชน นายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระะทรวงพาณิชย์ ได้ขับเคลื่อนการเพิ่มศักยภาพให้ผู้ประกอบการสามารถจำหน่ายสินค้าผ่านช่องทางอออนไลน์ ซึ่งจะช่วยขยายตลาดให้กับสินค้าชุมชนอย่างมาก และในช่วงวันที่ 8-15 ส.ค. 2565 นี้ กระทรวงพาณิชย์ โดยกรมพัฒนาธุรกิจการค้า จับมือ 2 แพลตฟอร์ม Shopee และ Lazada นำสินค้าชุมชนคัดเกรดขึ้นตลาดออนไลน์ รวบรวมสินค้าเด่น คุณภาพดีทั่วประเทศ 1,000 รายการ พร้อมแจกส่วนลดพิเศษในแคมเปญ "DBD Online Megasale"
เพื่อส่งเสริมผู้ประกอบการชุมชนไทย  ให้สามารถขยายช่องทางการจำหน่ายสู่ตลาดออนไลน์ รวมทั้งเพิ่มศักยภาพในการบริหารธุรกิจอย่างมืออาชีพ กรมพัฒนาธุรกิจการค้า ได้จัดแคมเปญ “DBD Online Megasale” ภายใต้มหกรรม Thailand e-Commerce Expo 2022 รวบรวมผู้ประกอบการชุมชนกว่า 300 ราย สินค้ากว่า 1,000 รายการ  ประกอบไปด้วยสินค้าในหมวดอาหารและเครื่องดื่ม เสื้อผ้าและแฟชั่น และของใช้ของตกแต่ง เช่น วาฟเฟิลกรอบจากมะพร้าวน้ำหอม น้ำพริกปลาทราย ปลาทูอบสับปะรด ใบชาอบแห้ง และผ้าย้อมคราม เป็นต้น ซึ่งประชาชนจะได้ส่วนลดสูงสุด 48% หรือ gift voucher มูลค่า 100 บาท   เพียงกรอกโค้ด “DBDMEGASALE” เมื่อเข้าสู่แพลตฟอร์ม ดังกล่าว เริ่มตั้งแต่วันที่ 8-15 ส.ค. 2565 คาดว่าจะช่วยกระตุ้นเศรษฐกิจช่วงท้ายปีให้เติบโต สร้างมูลค่ากว่า 10 ล้านบาท
นางสาวรัชดา กล่าวต่อว่า  ในส่วนของการดูแลราคาสินค้าภายใต้สถานการณ์ของแพงทั่วโลกนั้น นายจุรินทร์  ได้รายงานการดำเนินงานให้นายกรัฐมนตรีทราบอย่างต่อเนื่อง ซึ่งทางกระทรวงฯมีระบบการติดตามราคาต้นทุนการผลิตสินค้าอุปโภคบริโภคที่จำเป็นอย่างใกล้ชิด และได้ขอความร่วมมือจากผู้ประกอบการอย่าเพิ่งขึ้นราคา ที่ผ่านมาได้รับความร่วมมือเป็นอย่างดี อย่างไรก็ตาม อาจมีสินค้าบางตัวที่จะอนุญาตให้ปรับเพิ่มราคาขายเล็กน้อย หากต้นทุนวัตถุดิบนำเข้าราคาขยับสูงขึ้นอย่างมีนัยสำคัญ
สำหรับโครงการคาราวาน “พาณิชย์ลดราคา! ช่วยประชาชน” ขณะนี้ได้เริ่มครั้งที่ 20 แล้ว และจะมีถึง - 5 ตุลาคม 2565 โดยจำหน่ายสินค้าอุปโภคบริโภคและอาหารกว่า 80 รายการ ลดสูงสุดถึง 62% มีจุดจำหน่ายทุกจังหวัด สินค้าที่ลดราคาเป็นพิเศษ อาทิ  1.หมูเนื้อแดง 2.น่องไก่ติดสะโพก 3.ไข่ไก่คละเบอร์ 4.น้ำมันปาล์มขวด 5.ข้าวถุง เป็นต้น โดยคาราวานพาณิชย์ลดราคาครั้งนี้ คาดว่าช่วยลดค่าครองชีพประชาชนประมาณ 300-500 ล้านบาท หากมองภาพรวมทั้งหมดของโครงการพาณิชย์ลดราคา! ช่วยประชาชน ที่ดำเนินการมาแล้วทั้ง 19 ครั้ง สามารถลดภาระค่าครองชีพให้กับคนไทยทั้งประเทศแล้วกว่า 11,728 ล้านบาท

ที่มา : https://www.thaigov.go.th/news/contents/details/57702