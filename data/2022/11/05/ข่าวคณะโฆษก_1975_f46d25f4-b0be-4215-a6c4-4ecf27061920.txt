รัฐบาลไทย-ข่าวทำเนียบรัฐบาล-โฆษกรัฐบาลโต้ สส.ก้าวไกล ให้ข่าวมั่ว ใส่ร้ายนายกฯ จัด iPAD ตัวท็อปให้ สลน.130 เครื่องทั้งที่ไม่ใช่เรื่องจริง ติงเป็นผู้แทนฯต้องศึกษาข้อมูลให้ดี อย่าจับแพะชนแกะ


วันพฤหัสบดีที่ 14 กรกฎาคม 2565
พิมพ์
โฆษกรัฐบาลโต้ สส.ก้าวไกล ให้ข่าวมั่ว ใส่ร้ายนายกฯ จัด iPAD ตัวท็อปให้ สลน.130 เครื่องทั้งที่ไม่ใช่เรื่องจริง ติงเป็นผู้แทนฯต้องศึกษาข้อมูลให้ดี อย่าจับแพะชนแกะ
โฆษกรัฐบาลโต้ สส.ก้าวไกล ให้ข่าวมั่ว ใส่ร้ายนายกฯ จัด iPAD ตัวท็อปให้ สลน.130 เครื่องทั้งที่ไม่ใช่เรื่องจริง ติงเป็นผู้แทนฯต้องศึกษาข้อมูลให้ดี อย่าจับแพะชนแกะ
วันที่ 14 กรกฎาคม 2564 นายธนกร วังบุญคงชนะ โฆษกประจำสำนักนายกรัฐมนตรี ชี้แจงกรณีที่นายจิรัฏฐ์ ทองสุวรรณ์ ส.ส.ฉะเชิงเทรา พรรคก้าวไกล ในฐานะอนุกรรมาธิการครุภัณฑ์ ไอซีที รัฐวิสาหกิจ และทุนหมุนเวียน ในคณะกรรมาธิการวิสามัญพิจารณาร่าง พ.ร.บ.งบประมาณรายจ่ายประจำปีงบประมาณ พ.ศ. 2566 โพสต์เฟซบุ๊กพาดพิงพลเอก ประยุทธ์ จันทร์โอชา นายกรัฐมนตรีและ รมว.กลาโหม ว่าจัด iPAD Pro M1 ตัวท็อปพร้อมอุปกรณ์เสริมให้กับข้าราชการสำนักเลขาธิการนายกรัฐมนตรี (สลน.) 130 เครื่อง เป็นเงิน 10 ล้านบาท จากเงินภาษีประชาชน ว่า เรื่องดังกล่าวไม่เป็นความจริง เป็นการให้ข้อมูลที่บิดเบือนและจับแพะชนแกะอย่างรุนแรง นายจิรัฏฐ์ฯ เป็นผู้แทนประชาชนและเข้ามาทำหน้าที่สำคัญในการพิจารณางบประมาณรายจ่ายของประเทศ แต่กลับไม่ศึกษาข้อมูลให้ดีและยังให้ร้ายผู้อื่น ถือเป็นพฤติกรรมที่แย่มาก เช่นนี้พรรคก้าวไกลและสังคมควรทบทวนบทบาทของนายจิรัฏฐ์ฯ เสียใหม่
นายธนกร กล่าวว่า การจัดทำของบประมาณรายจ่ายประจำปีเป็นเรื่องของส่วนราชการที่พิจารณาว่าเรื่องใดมีความสำคัญและจำเป็น จากนั้นจึงเสนอของบประมาณผ่านสำนักงบประมาณ ดังนั้นแม้จะเป็นงบประมาณของ สลน. แต่นายกรัฐมนตรีไม่ได้เป็นผู้เสนอขอหรือจัดงบให้ เพราะทุกอย่างเป็นไปตามกระบวนการทางงบประมาณที่มีคณะกรรมการหลายชุดเป็นผู้พิจารณา
"นายจิรัฏฐ์ฯ เอาข้อมูล 2 โครงการที่ไม่เกี่ยวข้องกันเลยมาแต่งเป็นนิทานเรื่องใหม่ โดยโครงการแรกเป็นการขอจัดซื้อเครื่องคอมพิวเตอร์ ALL-IN-ONE จำนวน 138 เครื่อง เพื่อทดแทนของเดิมที่เสื่อมสภาพตามอายุการใช้งาน หรือ 7 ปีตามหลักเกณฑ์ที่สำนักงบประมาณกำหนด ส่วนโครงการที่สอง คือ โครงการจัดทำฐานข้อมูลภารกิจด้านต่างประเทศของนายกรัฐมนตรีที่มีรายการจัดซื้อแท็บเล็ตพร้อมอุปกรณ์เพียง 6 เครื่องเท่านั้น คิดเป็นค่าขอจัดซื้อคอมพิวเตอร์ (รวมค่าระบบปฏิบัติการ) และแท็บเล็ต รวมทั้ง 2 โครงการ 4.03 ล้านบาท ไม่ใช่ขอจัดซื้อแท็บเล็ตตัวท็อป 10 ล้านบาท ตามที่กล่าวอ้าง ดังนั้นสิ่งที่นายจิรัฐฏ์ฯ พูดนั้นจึงเป็นข้อมูลที่มั่วมาก โดยมุ่งหวังจะดิสเครดิตนายกรัฐมนตรีและรัฐบาล แต่ความจริงกลับเป็นเรื่องโกหกพกลม จึงสมควรพิจารณาตัวเองไปทำหน้าที่อื่นเสียดีกว่า" นายธนกร กล่าว

ที่มา : https://www.thaigov.go.th/news/contents/details/56870