รัฐบาลไทย-ข่าวทำเนียบรัฐบาล-​ “ปลัดกระทรวงกลาโหม” นำกำลังพลหัวใจจิตอาสา ล้างถนน ล่องเรือเก็บขยะ ปรับภูมิทัศน์รอบชุมชนวัดโพธิ์-ท่าเตียน สร้างจิตสาธารณะในสังคมไทย


วันพุธที่ 25 พฤษภาคม 2565
​ “ปลัดกระทรวงกลาโหม” นำกำลังพลหัวใจจิตอาสา ล้างถนน ล่องเรือเก็บขยะ ปรับภูมิทัศน์รอบชุมชนวัดโพธิ์-ท่าเตียน สร้างจิตสาธารณะในสังคมไทย
พลเอก วรเกียรติ รัตนานนท์ ปลัดกระทรวงกลาโหม เป็นประธานการจัดกิจกรรมโครงการจิตอาสาพัฒนา “เราทำความ ดี ด้วยหัวใจ” กิจกรรมทำความสะอาดและปรับปรุงภูมิทัศน์บริเวณพื้นที่วัดพระเชตุพนวิมลมังคลารามราชวรมหาวิหาร และชุมชนท่าเตียน
โดยมี พลเรือเอก สมประสงค์ นิลสมัย ผู้บัญชาการทหารเรือ พลอากาศเอก สฤษฎ์พงศ์ วัฒนวรางกูร รองปลัดกระทรวงกลาโหม(1) พลเรือเอก มนัสวี บูรณพงศ์ รองปลัดกระทรวงกลาโหม(2) พลเอก สราวุธ รัชตะนาวิน รองปลัดกระทรวงกลาโหม(3) พลเอก สนิธชนก สังขจันทร์ รองปลัดกระทรวงกลาโหม(4) ร่วมตรวจเยี่ยมการทำความสะอาดในแม่น้ำเจ้าพระยาตั้งแต่ท่าเรือท่าเตียน – ท่าเรือศิริราช และจุดบริการช่วยเหลือประชาชน
โดยมีจิตอาสาเข้าร่วมกิจกรรมจำนวนทั้งสิ้น 1,110 คน ประกอบด้วย กำลังพลจากหน่วยขึ้นตรงสำนักงานปลัดกระทรวงกลาโหม และส่วนราชการต่างๆ รวมทั้งประชาชนจิตอาสาในพื้นที่รอบศาลาว่าการกลาโหม โดยแบ่งทำความสะอาดตามพื้นที่ ได้แก่ วัดพระเชตุพนฯ ถนนมหาราช ซอยเศรษฐการ ถนนสนามไชย และยังมีการล่องเรือไปตามแม่น้ำเจ้าพระยาเพื่อเก็บขยะและสิ่งกีดขวางทางน้ำเพื่อสร้างจิตสำนึกให้คนไทยเลิกทิ้งขยะลงแม่น้ำลำคลอง
นอกจากนี้ยังมีจุดบริการ และช่วยเหลือประชาชน อาทิ แจกอาหารกล่อง แจกถุงปันสุข แจกจ่ายยาสามัญประจำบ้าน บริการตัดผม และบริการฉีดวัคซีนพิษสุนัขบ้า เพื่อให้ประชาชนในพื้นที่มาใช้บริการโดยไม่เสียค่าใช้จ่าย สำหรับกิจกรรมจิตอาสาในครั้งนี้จะช่วยพัฒนาชุมชนในพื้นที่ใกล้เคียงให้มีสภาพความเป็นอยู่ที่ดีขึ้น และแสดงให้เห็นถึงพลังความสามัคคีในการร่วมแรงร่วมใจกันเป็นหนึ่งเดียวของกำลังพล และประชาชนจิตอาสาในการบำเพ็ญสาธารณประโยชน์ต่อประเทศชาติที่จะสืบสาน “เราทำความ ดี ด้วยหัวใจ” ตามแนวพระราโชบายสืบไป

ที่มา : https://www.thaigov.go.th/news/contents/details/54964