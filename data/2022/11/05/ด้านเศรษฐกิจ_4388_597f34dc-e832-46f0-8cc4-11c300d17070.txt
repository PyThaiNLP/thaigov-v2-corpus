รัฐบาลไทย-ข่าวทำเนียบรัฐบาล-ออมสินเปิดตัว “บัตรเดบิต ออมสิน สบายใจ”


วันศุกร์ที่ 8 กรกฎาคม 2565
พิมพ์
ออมสินเปิดตัว “บัตรเดบิต ออมสิน สบายใจ”
ออมสิน เติมเต็มสวัสดิการให้ประชาชนฐานราก เข้าถึงหลักประกันคุ้มครองชีวิต เปิดตัว “บัตรเดบิต ออมสิน สบายใจ” พร้อมวงเงินคุ้มครองสูงสุด 50,000.- ชดเชยรายได้ 200 บาท/วัน ไม่จำกัดจำนวนครั้ง ค่าธรรมเนียมแค่วันละไม่ถึงบาท
นายวิทัย รัตนากร ผู้อำนวยการธนาคารออมสิน เปิดเผยว่า ด้วยธนาคารออมสินมีความห่วงใยในสวัสดิการคุ้มครองชีวิตของกลุ่มประชาชนฐานราก โดยปัจจุบันผู้ประกอบอาชีพอิสระ ค้าขาย รับจ้าง มีรายได้วันต่อวัน ยังเข้าถึงการมีหลักประกันหรือการคุ้มครองชีวิตค่อนข้างน้อย เพื่อเพิ่มโอกาสให้เข้าถึงได้มากขึ้น ธนาคารออมสิน ภายใต้ภารกิจธนาคารเพื่อสังคม ได้เล็งเห็นถึงการมีคุณภาพชีวิตที่ดีของประชาชนผู้มีรายได้น้อยกลุ่มดังกล่าว โดยการออกบริการ บัตรเดบิต ออมสิน สบายใจ ซึ่งนอกเหนือจากให้ความสะดวกในการเข้าถึงบริการทางการเงินที่คล่องตัวแล้ว ยังให้ความคุ้มครองชีวิตกรณีเกิดอุบัติเหตุทั่วไป วงเงินสูงสุด 50,000 บาท หรือต้องหยุดงานเมื่อประสบอุบัติเหตุและนอนพักรักษาตัวที่โรงพยาบาล จะได้รับเงินชดเชยรายได้ ถือเป็นวางแผนการดำเนินชีวิต ที่ไม่ต้องกังวลเรื่องค่าใช้จ่ายเมื่อเกิดเหตุการณ์ฉุกเฉิน ด้วยค่าธรรมเนียมที่เข้าถึงได้ เพียงวันละไม่ถึงบาท
“บัตรเดบิต ออมสิน สบายใจ” เป็นบัตรเดบิตแบบมีความคุ้มครอง ที่นอกเหนือจากใช้ทำธุรกรรมทางการเงิน ทั้งกดเงินสดจากตู้ ATM หรือ ADM ของธนาคารออมสิน มีจุดบริการทั่วประเทศกว่า 6,900 ตู้ และธนาคารอื่นในระบบ ATM Pool หรือโอนเงินภายในบัตร (บุคคลเดียวกัน) หรือโอนเงินไปบัญชีอื่นที่เป็นบัญชีธนาคารออมสิน โอนเงินระหว่างธนาคาร หรือใช้ชำระสินค้าและบริการ ได้ทุกร้านค้า ที่มีเครื่องหมาย VISA วงเงินชำระ 100,000 บาท/วัน โดยไม่จำกัดจำนวนครั้งแล้ว ยังเป็นบัตรเดบิตที่ให้สิทธิประโยชน์คุ้มครองชีวิต กรณีเกิดอุบัติเหตุแล้วต้องหยุดงาน เข้ารักษาตัวที่โรงพยาบาลเป็นผู้ป่วยใน จะได้รับเงินชดเชยรายได้ 200 บาท/วัน นาน 7 วันต่ออุบัติเหตุแต่ละครั้ง ไม่จำกัดจำนวนครั้ง และคุ้มครองชีวิตกรณีอุบัติเหตุทั่วไป วงเงินสูงสุด 50,000 บาท โดยให้บริการสำหรับบุคคลธรรมดา อายุ 15-75 ปีบริบูรณ์ จ่ายค่าธรรมเนียมสมัครเพียง 299 บาท/ ปี หรือวันละไม่ถึง 1 บาท (0.82 บาท) ทั้งนี้สามารถสมัครใช้บริการได้แล้ว ตั้งแต่บัดนี้เป็นต้นไป ที่ธนาคารออมสินทุกสาขาทั่วประเทศ
สอบถามรายละเอียดเพิ่มเติมได้ที่ GSB Contact Center โทร. 1115 และที่ facebook : GSB Society
https://www.gsb.or.th/news/gsbpr-19-65/

ที่มา : https://www.thaigov.go.th/news/contents/details/56692