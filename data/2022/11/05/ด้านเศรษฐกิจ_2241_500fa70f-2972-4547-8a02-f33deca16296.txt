รัฐบาลไทย-ข่าวทำเนียบรัฐบาล-กรมเจ้าท่า คุมเข้มกิจกรรมส่งท้ายปีเก่าต้อนรับปีใหม่ 2565


วันพุธที่ 15 ธันวาคม 2564
กรมเจ้าท่า คุมเข้มกิจกรรมส่งท้ายปีเก่าต้อนรับปีใหม่ 2565
เน้นความปลอดภัยของประชาชนและนักท่องเที่ยว
นายภูริพัฒน์ ธีระกุลพิศุทธิ์ รองอธิบดีกรมเจ้าท่า ด้านปลอดภัย เป็นประธานการประชุมการจัดกิจกรรมส่งท้ายปีเก่าต้อนรับปีใหม่ “Amazing Thailand Countdown 2022 : Win the World for Thailand เอกลักษณ์ไทย ชนะใจคนทั่วโลก” พร้อมด้วยเจ้าหน้าที่กรมเจ้าท่า หน่วยงานภาครัฐและผู้ประกอบการภาคเอกชน ที่เกี่ยวข้องเข้าร่วมการประชุม ในวันที่ 15 ธันวาคม 2564 ณ ห้องประชุมวิสูตรสาคร ชั้น 4 อาคาร 162 ปี กรมเจ้าท่า
นายภูริพัฒน์ ธีระกุลพิศุทธิ์ รองอธิบดีกรมเจ้าท่า ด้านปลอดภัย เปิดเผยว่า กรมเจ้าท่า ในฐานะหน่วยงานที่กำกับดูแลด้านความปลอดภัยทางน้ำ ได้ออกประกาศที่ 264/2564 เรื่อง กำหนดให้แม่น้ำเจ้าพระยา เป็นพื้นที่ควบคุมการเดินเรือเป็นการเฉพาะคราว เนื่องด้วยกระทรวงการท่องเที่ยวและกีฬา ได้จัดกิจกรรมส่งท้ายปีเก่าต้อนรับปีใหม่ “Amazing Thailand Countdown 2022 : Win the World for Thailand เอกลักษณ์ไทย ชนะใจคนทั่วโลก” ณ ศูนย์การค้าไอคอนสยาม บริเวณริมแม่น้ำเจ้าพระยา เขตคลองสาน กรุงเทพมหานคร ระหว่างวันที่ 31 ธันวาคม 2564 ตั้งแต่เวลา 16.00 น. ถึงวันที่ 1 มกราคม 2565 เวลา 01.00 น. ซึ่งภายในงานมีกิจกรรมการจัดแสดงดนตรีของเหล่าศิลปินที่มีชื่อเสียง และมีการจัดพลุประกอบดนตรีกลางแม่น้ำเจ้าพระยา ความยาว 1,400 เมตร และสูง 120 เมตร
ดังนั้น เพื่อเป็นการเตรียมพร้อมมาตรการรักษาความปลอดภัยทางน้ำ การอำนวยความสะดวกต่อประชาชนในช่วงเทศกาลปีใหม่ 2565 กรมเจ้าท่า จึงได้ออกประกาศดังกล่าว พร้อมกำชับเจ้าหน้าที่ให้ดูแลความปลอดภัยของประชาชนและนักท่องเที่ยว รวมถึงการปฏิบัติตามมาตรการสาธารณสุขอย่างเคร่งครัด และเพื่อให้เกิดความเป็นระเบียบเรียบร้อยและความปลอดภัยสำหรับเรือที่สัญจรผ่านบริเวณดังกล่าว อาศัยอำนาจตามความในมาตรา 52 ทวิ แห่งพระราชบัญญัติการเดินเรือในน่านน้ำไทยพระพุทธศักราช 2456 แก้ไขเพิ่มเติมมาตรา 3 แห่งพระราชบัญญัติการเดินเรือในน่านน้ำไทย (ฉบับที่ 13) พ.ศ. 2520 จึงได้ออกประกาศกำหนดให้แม่น้ำเจ้าพระยา เป็นพื้นที่ควบคุมการเดินเรือเป็นการเฉพาะคราว ดังต่อไปนี้
1. พื้นที่ควบคุมการเดินเรือในแม่น้ำเจ้าพระยา
​1.1 ด้านเหนือ สะพานสมเด็จพระปิ่นเกล้า เขตบางกอกน้อย กรุงเทพมหานครด้านใต้ สะพานกรุงเทพ เขตธนบุรี กรุงเทพมหานคร
​1.2 ด้านเหนือ ท่าเรือวัดทองธรรมชาติวรวิหาร เขตคลองสาน กรุงเทพมหานครด้านใต้ สะพานสมเด็จพระเจ้าตากสิน เขตสาทร กรุงเทพมหานคร
​2. คำสั่งการจราจรทางน้ำและกำหนดเส้นทางเดินเรือ ในวันที่ 31 ธันวาคม 2564 ตั้งแต่เวลา 22.00 น. ถึงวันที่ 1 มกราคม 2565 เวลา 01.00 น. หรือจนกว่าจะแล้วเสร็จ
​2.1 ตั้งแต่เวลา 22.00 น. ห้ามเรือเดินทะเล เรือที่ลากจูงเรือลำเลียงสินค้าและเรือบรรทุกสินค้าอันตราย เดินเรือผ่านในพื้นที่ควบคุมการเดินเรือในข้อ 1.1
​2.2 ตั้งแต่เวลา 22.30 น. ให้เรือทุกชนิด (ยกเว้นเรือในข้อ 2.1) เมื่อเดินผ่านพื้นที่ควบคุมการเดินเรือในข้อ 1.2 ให้เดินเรือด้วยความระมัดระวังช้าและเบา กลางแม่น้ำเจ้าพระยาค่อนไปฝั่งพระนคร (ยกเว้นเรือโดยสารข้ามฟากที่ให้บริการสามารถรับ - ส่งผู้โดยสารได้ตามปกติ)
​2.3 ตั้งแต่เวลา 23.00 น. ห้ามเรือภัตตาคารเดินเรือผ่านในพื้นที่ควบคุมการเดินเรือ ในข้อ 1.2
​2.4 ตั้งแต่เวลา 23.30 น. ห้ามเรือทุกชนิดเดินเรือผ่านในพื้นที่ควบคุมการเดินเรือ ในข้อ 1.2
​ทั้งนี้ เรือทุกลำที่เดินเรืออยู่ในเขตควบคุมการเดินเรือ ให้หลีกทางแก่เรือรักษาการณ์ของเจ้าหน้าที่ในขณะปฏิบัติหน้าที่ ปฏิบัติตามประกาศนี้โดยเคร่งครัด พร้อมกำชับผู้ครอบครองท่าเทียบเรือในแม่น้ำเจ้าพระยา ต้องจำกัดจำนวนประชาชนมิให้ลงไปยืนบนโป๊ะเทียบเรือเกินกว่าจำนวนที่ระบุไว้บนป้ายประจำโป๊ะเทียบเรือนั้นๆ หากผู้ประกอบกิจการ เจ้าของเรือ ผู้ครอบครองท่าเทียบเรือฝ่าฝืนไม่ปฏิบัติตาม มีความผิดต้องระวางโทษปรับตั้งแต่ 500 บาท ถึง 5,000 บาท โดยกรมเจ้าท่ามีอำนาจสั่งยึดประกาศนียบัตรผู้ควบคุมเรือ มีกำหนดไม่เกิน 6 เดือน เรือที่ประสงค์ขอความช่วยเหลือจากเรือรักษาการณ์ของกรมเจ้าท่า ให้ใช้ไฟฉายส่องไปที่เรือรักษาการณ์ โดยแสดงไฟหลาย ๆ วับ หรือแกว่งไปมา หรือทางวิทยุสื่อสาร 156.574 mhz. (ch 71) หากท่านใดพบเห็นเหตุการณ์ความไม่ปลอดภัยทางน้ำ สามารถโทรแจ้งสายด่วนกรมเจ้าท่า 1199 ตลอด 24 ชั่วโมง

ที่มา : https://www.thaigov.go.th/news/contents/details/49474