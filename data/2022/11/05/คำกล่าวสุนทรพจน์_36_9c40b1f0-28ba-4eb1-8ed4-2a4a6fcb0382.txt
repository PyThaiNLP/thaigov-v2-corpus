รัฐบาลไทย-ข่าวทำเนียบรัฐบาล-คำกล่าวของนายกรัฐมนตรี โดย พลเอกประยุทธ์ จันทร์โอชา นายกรัฐมนตรี การประชุมระดับผู้นำ ครั้งที่ ๑๓ แผนงานการพัฒนาเขตเศรษฐกิจสามฝ่าย อินโดนีเซีย-มาเลเซีย-ไทย (13thIMT-GT Summit) วันพฤหัสบดีที่ ๒๘ ตุลาคม ๒๕๖๔


วันพฤหัสบดีที่ 28 ตุลาคม 2564
พิมพ์
คำกล่าวของนายกรัฐมนตรี  โดย พลเอกประยุทธ์ จันทร์โอชา นายกรัฐมนตรี  การประชุมระดับผู้นำ ครั้งที่ ๑๓ แผนงานการพัฒนาเขตเศรษฐกิจสามฝ่าย อินโดนีเซีย-มาเลเซีย-ไทย (13thIMT-GT Summit) วันพฤหัสบดีที่ ๒๘ ตุลาคม ๒๕๖๔
คำกล่าวของนายกรัฐมนตรี
โดย พลเอกประยุทธ์ จันทร์โอชา นายกรัฐมนตรี
การประชุมระดับผู้นำ ครั้งที่ ๑๓ แผนงานการพัฒนาเขตเศรษฐกิจสามฝ่าย อินโดนีเซีย-มาเลเซีย-ไทย (13thIMT-GT Summit)
วันพฤหัสบดีที่ ๒๘ ตุลาคม ๒๕๖๔
คำกล่าวของนายกรัฐมนตรี
โดย พลเอกประยุทธ์ จันทร์โอชา นายกรัฐมนตรี
การประชุมระดับผู้นำ ครั้งที่ ๑๓ แผนงานการพัฒนาเขตเศรษฐกิจสามฝ่าย อินโดนีเซีย-มาเลเซีย-ไทย (13thIMT-GT Summit)
วันพฤหัสบดีที่ ๒๘ ตุลาคม ๒๕๖๔
*********
ท่านนายกรัฐมนตรีมาเลเซีย
ท่านประธานาธิบดีอินโดนีเซีย
ท่านรัฐมนตรีประจำแผนงาน IMT-GT (ไอเอ็มที-จีที)
ท่านเลขาธิการอาเซียน
และท่านประธาน ADB
ผมรู้สึกยินดีที่ได้เข้าร่วมการประชุมระดับผู้นำ ครั้งที่ ๑๓ แผนงาน IMT-GT และขอขอบคุณท่านนายกรัฐมนตรีมาเลเซียที่เป็นเจ้าภาพจัดการประชุมในครั้งนี้
ตลอดระยะเวลาเกือบ ๒ ปีที่ผ่านมา สถานการณ์การแพร่ระบาดของโรคโควิด-๑๙ ได้ส่งผลกระทบต่อทั่วโลก รวมถึงอนุภูมิภาค IMT-GT เป็นอย่างมาก  แต่การดำเนินการเพื่อป้องกันการแพร่ระบาดในเชิงรุก ควบคู่กับการเร่งฉีดวัคซีนให้แก่ประชาชน ส่งผลให้ยอดผู้เสียชีวิตในทั้ง ๓ ประเทศลดลงอย่างต่อเนื่อง ขณะที่การให้ความช่วยเหลือประชาชนในหลายรูปแบบ ก็ล้วนมีส่วนประคับประคองสถานการณ์เศรษฐกิจของทุกประเทศให้ผ่านพ้นช่วงเวลาวิกฤตมาได้
ในส่วนของไทย ได้ดำเนินมาตรการเพื่อแก้ไขปัญหาทางเศรษฐกิจและสังคมจากการแพร่ระบาดของโรคโควิด-๑๙ ผ่านโครงการสำคัญ อาทิ โครงการเราไม่ทิ้งกัน โครงการคนละครึ่ง โครงการเราชนะ และโครงการเราเที่ยวด้วยกัน นอกจากนี้ ได้มีการเตรียมความพร้อมในการเปิดประเทศ โดยตั้งแต่เดือนกรกฎาคมที่ผ่านมา ได้อนุญาตให้นักท่องเที่ยวต่างชาติที่ได้รับวัคซีนครบโดสแล้วเดินทางเข้ามาในประเทศโดยไม่ต้องกักตัวในพื้นที่ที่กำหนด ผ่านโครงการ “ภูเก็ต แซนด์บ็อกซ์” และโครงการ “สมุย พลัส โมเดล”
โครงการ “ภูเก็ต แซนด์บ็อกซ์” นั้น ถือว่าประสบความสำเร็จด้วยดี เพราะหลังจากเริ่มดำเนินการมาจนถึงต้นเดือนตุลาคมนี้ มีจำนวนนักท่องเที่ยวเดินทางเข้าจังหวัดภูเก็ตแล้วกว่า ๔๓,๐๐๐ คน ซึ่งได้สร้างเม็ดเงินหมุนเวียนในระบบเศรษฐกิจกว่า ๒,๓๓๐ ล้านบาท ความสำเร็จของโครงการนำร่องดังกล่าวเป็นเครื่องยืนยันว่าไทย   มีความพร้อมที่จะเปิดประเทศอย่างค่อยเป็นค่อยไป โดยจะเริ่มเปิดรับนักท่องเที่ยวจากประเทศที่มีความเสี่ยงต่ำเข้าไทยโดยไม่ต้องกักตัว ตั้งแต่ ๑ พฤศจิกายน ที่จะถึงนี้เป็นต้นไป
ผมมีความยินดีเป็นอย่างยิ่งที่ได้ทราบว่าประเทศสมาชิกแผนงาน IMT-GT กำลังดำเนินการในลักษณะเช่นเดียวกันนี้ อาทิ เกาะลังกาวีของมาเลเซีย และจังหวัดเรียวไอส์แลนด์ของอินโดนีเซียและหวังว่าทั้งสามประเทศจะสามารถร่วมมือกันในลักษณะที่สร้างสรรค์ได้ เช่น การแลกเปลี่ยนข้อมูลและเรียนรู้ประสบการณ์ระหว่างกัน เพื่อพัฒนาและปรับปรุงการดำเนินโครงการให้ดียิ่งขึ้นและนำไปสู่การร่วมกำหนดมาตรฐานด้านการท่องเที่ยววิถีใหม่ ภายหลังการแพร่ระบาดของโรคโควิด-๑๙ ที่ให้ความสำคัญกับการปฏิบัติตามมาตรฐานความปลอดภัยด้านสุขอนามัยอย่างรัดกุม
ทุกท่านครับ
ผมเห็นว่าการฟื้นตัวจากวิกฤตโควิด-๑๙ และการขับเคลื่อน IMT-GT ในระยะต่อไป ต้องให้ความสำคัญกับการพลิกโฉมอุตสาหกรรมที่เป็นจุดแข็งของ IMT-GT
ทั้ง ๓ อุตสาหกรรม ดังนี้
หนึ่ง อุตสาหกรรมการท่องเที่ยว ในอนาคตเมื่อทั้ง ๓ ประเทศมีความพร้อมในการเปิดประเทศอย่างเต็มรูปแบบ ผมสนับสนุนให้ IMT-GT เร่งพัฒนาและต่อยอดการดำเนินโครงการเพื่อสนับสนุนการเป็นจุดหมายปลายทางเดียวกันด้านการท่องเที่ยว โดยเฉพาะโครงการพัฒนาเส้นทางการท่องเที่ยวเชิงแนวคิดรวมถึงโครงการความร่วมมือระหว่างอุทยานธรณีโลก ๓ ประเทศ โดยมุ่งเน้นการใช้ประโยชน์จากโครงสร้างพื้นฐานด้านคมนาคมขนส่ง ทั้งทางบก ทางน้ำ และทางอากาศ ที่มีการพัฒนาอย่างต่อเนื่องในระยะ ๕ ปีที่ผ่านมา
สอง อุตสาหกรรมการเกษตร ผมขอส่งเสริมให้ IMT-GT ขยายผลการดำเนินโครงการที่เกี่ยวข้องกับการเพิ่มผลิตภาพทางการเกษตรในช่วงที่ผ่านมา เพื่อให้เกษตรกรในพื้นที่ได้รับประโยชน์จากแผนงาน IMT-GT ในวงกว้างมากขึ้น และในระยะต่อไป ความร่วมมือด้านการเกษตรควรมุ่งเน้นการผลิตสินค้าเกษตรและเกษตรแปรรูปมูลค่าสูงที่สอดคล้องกับศักยภาพของพื้นที่และความต้องการของตลาด เช่น ยางพาราและผลิตภัณฑ์ยางพาราแปรรูป เป็นต้น
และสาม อุตสาหกรรมฮาลาล ควรให้ความสำคัญกับการพัฒนาระบบการรับรองมาตรฐานฮาลาลให้มีประสิทธิภาพ และเป็นที่ยอมรับของตลาดโลก
โดยมุ่งเน้นการแลกเปลี่ยนองค์ความรู้และความเชี่ยวชาญด้านวิทยาศาสตร์และเทคโนโลยี ควบคู่กับการเพิ่มความสามารถทางการแข่งขันในอุตสาหกรรมฮาลาล โดยการพัฒนาศักยภาพผู้ประกอบการ SMEs และการพัฒนาระบบนิเวศให้มีความเหมาะสมต่อการเติบโตของ SMEs
ในส่วนของเเรงงานได้มีมาตรการดูเเลเยียวยาผู้ตกงาน รวมทั้งผู้ประกอบการเเละผู้หางานใหม่ โดยการพัฒนา Upskill เเละ Reskill ในช่วงสถานการ์โควิด-19 นี้ อย่างเร่งด่วน
สำหรับการเสริมสร้างความเข้มแข็งให้กับอุตสาหกรรมหลักของ IMT-GT ทั้ง ๓ อุตสาหกรรม ผมเห็นว่าต้องมีปัจจัยสนับสนุนที่สำคัญ ๓ ประการ ดังนี้
ประการแรก ความเชื่อมโยงโครงข่ายคมนาคมที่ไร้รอยต่อ ผมยินดีเป็นอย่างยิ่งที่ได้รับทราบถึงความคืบหน้าในการดำเนินโครงการความเชื่อมโยงทางกายภาพ (PCPs) ซึ่งจะมีบทบาทสำคัญในการส่งเสริมกิจกรรมทางเศรษฐกิจใน IMT-GT ผมสนับสนุนให้ผู้มีส่วนเกี่ยวข้องทุกภาคส่วนร่วมกันเร่งรัดโครงการที่ยังดำเนินการไม่แล้วเสร็จ อาทิ โครงการสะพานข้ามแม่น้ำโกลกแห่งใหม่ที่อำเภอตากใบกับเมืองเปิงกาลันกุโบร์ และสะพานข้ามแม่น้ำโกลกแห่งที่สองที่อำเภอสุไหงโกลกกับเมืองรันเตาปันยัง รวมทั้งพิจารณาโครงการใหม่ ๆ ที่เกิดขึ้น เข้ามาบรรจุไว้ใน PCPs (พีซีพี) เช่น โครงการสร้างถนนเชื่อมโยงระหว่างด่านศุลกากรสะเดาแห่งใหม่ของไทยกับด่านศุลกากรบูกิตกายูฮิตัม ของมาเลเซีย และโครงการเขตเศรษฐกิจพิเศษนราธิวาส เป็นต้น
ประการที่สอง ความเชื่อมโยงด้านกฎระเบียบ ผมขอสนับสนุนให้ผู้มีส่วนเกี่ยวข้องเร่งรัดการลงนามกรอบความร่วมมือด้านพิธีการศุลกากร การตรวจคนเข้าเมือง และการกักกันโรคพืชและสัตว์ (CIQ) ให้สำเร็จลุล่วงไปได้ด้วยดีภายในต้นปีหน้า เพื่อจะนำไปสู่การดำเนินโครงการความร่วมมือด้าน CIQ (ซีไอคิว) อย่างเป็นรูปธรรม เพื่อให้การข้ามพรมแดนและการเคลื่อนย้ายสินค้าระหว่าง ๓ ประเทศมีความสะดวกและรวดเร็วยิ่งขึ้น ตลอดจนนำไปสู่การขยายตัวด้านการค้าการลงทุนในอนุภูมิภาคต่อไป
ประการสุดท้าย การเสริมสร้างความยั่งยืนทางสิ่งแวดล้อม ผมขอเน้นย้ำถึงความสำคัญของการพลิกฟื้นเศรษฐกิจบนหลักความเป็นมิตรกับสิ่งแวดล้อม หรือ Green Receovery และขอสนับสนุนให้ IMT-GT พัฒนาโครงการภายใต้ความร่วมมือด้านสิ่งแวดล้อมที่เพิ่งจัดตั้งขึ้น ควบคู่กับการดำเนินโครงการเมืองสีเขียว และโครงการตามแผนการลงทุนกรอบการพัฒนาเมืองที่ยั่งยืน ซึ่งสอดรับกับ “โมเดลเศรษฐกิจ BCG” หรือการพัฒนาเศรษฐกิจชีวภาพ เศรษฐกิจหมุนเวียน และเศรษฐกิจสีเขียว ของไทย ผ่านการระดมทุนจากภาคเอกชน ซึ่งประเทศไทยได้ดำเนินการแล้ว คือ การออกพันธบัตรเพื่อความยั่งยืนของกระทรวงการคลัง และการระดมทุนจากแหล่งทุนอื่น ๆ อาทิ กองทุนของอาเซียนและธนาคารพัฒนาเอเชีย
ท่านประธานและทุกท่านครับ
ประเด็นที่ผมได้นำเสนอไปแล้ว นอกจากจะสอดคล้องกับการขับเคลื่อนวิสัยทัศน์ปี ๒๐๓๖ ของแผนงาน IMT-GTแล้ว ยังเป็นไปในทิศทางเดียวกับร่างแผนพัฒนาเศรษฐกิจและสังคมแห่งชาติ ฉบับที่ ๑๓ ของไทย ซึ่งจะประกาศใช้ในปีหน้า เพื่อพลิกโฉมประเทศไทยสู่ “เศรษฐกิจสร้างคุณค่า สังคมเดินหน้าอย่างยั่งยืน” โดยมีองค์ประกอบ ๔ ประการ ได้แก่ (หนึ่ง) เศรษฐกิจมูลค่าสูงที่เป็นมิตรต่อสิ่งแวดล้อม
(สอง) สังคมแห่งโอกาสและความเสมอภาค (สาม) วิถีชีวิตยั่งยืน และ (สี่) ปัจจัยสนับสนุนการพลิกโฉมประเทศทั้งนี้ ผมขอเน้นย้ำว่าการขับเคลื่อน IMT-GT ในระยะต่อไป ไม่เพียงแต่จะต้องตอบโจทย์วิสัยทัศน์ปี ๒๐๓๖ และเป้าหมายการพัฒนาของประเทศสมาชิกเท่านั้น แต่จะต้องสอดรับกับเป้าหมาย SDGs ของสหประชาชาติ  ซึ่งครอบคลุมทั้งมิติเศรษฐกิจ สังคม และสิ่งแวดล้อม โดยไม่ทิ้งใครไว้ข้างหลังด้วย
สุดท้ายนี้ ผมขอขอบคุณทุกภาคส่วนที่ได้มีส่วนร่วมในการพัฒนาอนุภูมิภาค
IMT-GT มาโดยตลอด ผมหวังเป็นอย่างยิ่งว่าผลการประชุมในวันนี้จะนำไปสู่การปฏิบัติ
ที่เป็นรูปธรรมและประสบความสำเร็จ เพื่อให้แผนงาน IMT-GT สามารถพลิกฟื้นวิกฤตในปัจจุบันและสร้างโอกาสการพัฒนาให้กับประชาชนได้อย่างแท้จริงต่อไป
ขอบคุณและสวัสดีครับ
*******************

ที่มา : https://www.thaigov.go.th/news/contents/details/47526