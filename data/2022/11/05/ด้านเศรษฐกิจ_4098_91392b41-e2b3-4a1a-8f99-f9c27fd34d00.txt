รัฐบาลไทย-ข่าวทำเนียบรัฐบาล-กรมทางหลวงขยายเวลาส่งผลงานประกวดภาพถ่าย ภายใต้หัวข้อ “มองทางผ่านเลนส์ 361 องศา”


วันพุธที่ 15 มิถุนายน 2565
กรมทางหลวงขยายเวลาส่งผลงานประกวดภาพถ่าย ภายใต้หัวข้อ “มองทางผ่านเลนส์ 361 องศา”
ชิงรางวัลกว่า 230,000 บาทพร้อมเกียรติบัตร จนถึง 31 สิงหาคม 2565
นายสราวุธ  ทรงศิวิไล อธิบดีกรมทางหลวง กระทรวงคมนาคม เปิดเผยว่า กรมทางหลวง (ทล.) ได้ขยายระยะเวลาการจัดโครงการประกวดภาพถ่ายในหัวข้อ “มองทางผ่านเลนส์ 361 องศา” จนถึง 31 สิงหาคม 2565 เนื่องจากสถานการณ์การแพร่ระบาดของโรคติดเชื้อไวรัส COVID-19 ทำให้ประชาชนที่สนใจขาดโอกาสในการส่งเข้าประกวด ทล. ได้จัดโครงการประกวดภาพถ่าย หัวข้อ “มองทางผ่านเลนส์ 361 องศา” มีวัตถุประสงค์เพื่อให้ประชาชนได้ตระหนักถึงความสำคัญในการพัฒนาโครงข่ายทางหลวง เปิดโอกาสให้ประชาชนได้มีส่วนร่วมในการสะท้อนมุมมองที่มีต่อ ทล. ผ่านภาพถ่าย และเพื่อเป็นการสร้างภาพลักษณ์ที่ดีแก่ ทล. ปัจจุบันได้มีประชาชนให้ความสนใจเป็นจำนวนมาก แต่เนื่องจากมีข้อจำกัดเรื่องระยะเวลาในสถานการณ์การแพร่ระบาดของโรคติดเชื้อไวรัส  COVID-19 ภายในประเทศในช่วงที่ผ่านมา ทำให้ผู้สนใจขาดโอกาสในการส่งผลงานเข้าประกวด เพื่อให้ประชาชนที่สนใจมีระยะเวลาในการบันทึกภาพเพิ่มขึ้นและมีส่วนร่วมในการส่งผลงาน ทล. จึงขยายเวลาในการส่งผลงานภาพถ่ายออกไปจากเดิมสิ้นสุดวันที่ 15 มิถุนายน 2565 จะขยายระยะเวลาถึงวันที่ 31 สิงหาคม 2565 สำหรับรางวัลในโครงการประกวดภาพถ่ายในหัวข้อ “มองทางผ่านเลนส์ 361 องศา” นั้น ทล. ได้แบ่งรางวัลเป็น 2 ประเภทพร้อมเกียรติบัตร ได้แก่ ประเภทภาพถ่ายจากกล้องดิจิตอล และประเภทภาพถ่ายจากอากาศยานไร้คนขับ (โดรน) โดยทั้ง 2 ประเภท รางวัลชนะเลิศ เงินรางวัล 50,000 บาท รางวัลรองชนะเลิศอันดับที่ 1 เงินรางวัล 30,000 บาท รางวัลรองชนะเลิศอันดับที่ 2 เงินรางวัล 10,000 บาท และรางวัลชมเชย 5 รางวัล เงินรางวัล 5,000 บาท รวมเงินรางวัลทั้งสิ้น 230,000 บาท
ทั้งนี้ ผู้สนใจเข้าร่วมโครงการประกวดภาพถ่าย สามารถศึกษารายละเอียดและดาวน์โหลดใบสมัครได้ที่ www.doh.go.th ประกาศผลการตัดสินภายในเดือนกันยายน 2565 ส่งผลงานด้วยตัวเองที่ฝ่ายประชาสัมพันธ์ ทล. หรือส่งทางไปรษณีย์ที่ ฝ่ายประชาสัมพันธ์ สำนักเลขานุการกรม กรมทางหลวง เลขที่ 2/486 ถนนศรีอยุธยา เขตราชเทวี กรุงเทพมหานคร 10400 โดยถือวันประทับตราไปรษณีย์เป็นสำคัญ สอบถามรายละเอียดเพิ่มเติม โทร 0 2354 6538

ที่มา : https://www.thaigov.go.th/news/contents/details/55723