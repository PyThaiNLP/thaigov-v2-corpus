รัฐบาลไทย-ข่าวทำเนียบรัฐบาล-"อนุทิน" เตรียมคิกออฟปฏิรูปเขตสุขภาพนำร่อง เพิ่มความคล่องตัว แก้ปัญหาสาธารณสุขพื้นที่


วันอาทิตย์ที่ 26 กันยายน 2564
"อนุทิน" เตรียมคิกออฟปฏิรูปเขตสุขภาพนำร่อง เพิ่มความคล่องตัว แก้ปัญหาสาธารณสุขพื้นที่
รองนายกรัฐมนตรีและรัฐมนตรีว่าการกระทรวงสาธารณสุข เตรียมคิกออฟปฏิรูปเขตสุขภาพ นำร่องเขตสุขภาพที่ 9 เป็นแห่งแรก วันที่ 1 ต.ค.นี้ กระจายอำนาจ สร้างการมีส่วนร่วมประชาชน เกิดความคล่องตัวแก้ปัญหาสาธารณสุขในพื้นที่ ประชาชนรับบริการทั่วถึง ลดความเหลื่อมล้ำ
รองนายกรัฐมนตรีและรัฐมนตรีว่าการกระทรวงสาธารณสุข เตรียมคิกออฟปฏิรูปเขตสุขภาพ นำร่องเขตสุขภาพที่ 9 เป็นแห่งแรก วันที่ 1 ต.ค.นี้ กระจายอำนาจ สร้างการมีส่วนร่วมประชาชน เกิดความคล่องตัวแก้ปัญหาสาธารณสุขในพื้นที่ ประชาชนรับบริการทั่วถึง ลดความเหลื่อมล้ำ เน้นจัดการภาวะฉุกเฉินด้านสาธารณสุข โรคไม่ติดต่อ ผู้สูงอายุ และหลักประกันสุขภาพ ตามแนวทางปฏิรูปประเทศด้านสาธารณสุข
นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ภายหลังเป็นประธานการประชุมคณะกรรมการกำกับทิศทางนโยบายด้านเขตสุขภาพ ครั้งที่ 1/2564 ว่า กระทรวงสาธารณสุขดำเนินการตามนโยบายการปฏิรูปประเทศด้านสาธารณสุข จึงกำหนดให้มีการปฏิรูปเขตสุขภาพ มีเป้าหมายดำเนินการ 4 ด้าน คือ 1.การจัดการภาวะฉุกเฉินด้านสาธารณสุข โรคระบาดระดับชาติ และโรคอุบัติใหม่ 2.การปฏิรูปเพื่อเพิ่มความรอบรู้ด้านสุขภาพ การป้องกันและดูแลรักษาโรคไม่ติดต่อสำหรับประชาชนและผู้ป่วย 3.ระบบบริการสุขภาพของผู้สูงอายุ และ 4.ระบบหลักประกันสุขภาพและกองทุนที่เกี่ยวข้อง
นายอนุทินกล่าวว่า การปฏิรูปเน้นการบริหารจัดการแบบบูรณาการระหว่างส่วนกลางและท้องถิ่น โดยมีการตั้งคณะกรรมการกำกับทิศทางและนโยบายด้านเขตสุขภาพ คณะกรรมการอำนวยการเขตสุขภาพ และคณะกรรมการบริหารเขตสุขภาพ พร้อมส่งเสริมภาคประชาชนเข้ามามีส่วนร่วม โดยอยู่ระหว่างการเสนอให้สำนักงานเขตสุขภาพเป็นหน่วยบริการ เพื่อให้มีงบประมาณดำเนินการ ทั้งงบประมาณจากกรมบัญชีกลาง งบบริการจากกองทุนหลักประกันสุขภาพ และเงินบำรุง เพื่อทำให้เกิดความคล่องตัว ตอบสนองต่อการให้บริการสาธารณสุขได้อย่างทั่วถึง แก้ปัญหาสาธารณสุขในพื้นที่ซึ่งมีความแตกต่างกัน ลดความเหลื่อมล้ำ และสร้างความเข้มแข็งให้รากฐานระบบสาธารณสุข
ทั้งนี้ ได้กำหนดให้มีเขตสุขภาพนำร่อง 4 เขต ครอบคลุมทั่วทุกภาคประเทศไทย ได้แก่ ภาคเหนือ เขตสุขภาพที่ 1, ภาคกลาง เขตสุขภาพที่ 4 ภาคตะวันออกเฉียงเหนือ เขตสุขภาพที่ 9 และภาคใต้ เขตสุขภาพที่ 12 กำหนดระยะเวลาดำเนินการ 12 เดือน โดยตนจะเป็นประธานคิกออฟการปฏิรูปเขตสุขภาพ นำร่องแห่งแรกที่เขตสุขภาพที่ 9 ในวันที่ 1 ตุลาคมนี้
********************************************** 26 กันยายน 2564

ที่มา : https://www.thaigov.go.th/news/contents/details/46220