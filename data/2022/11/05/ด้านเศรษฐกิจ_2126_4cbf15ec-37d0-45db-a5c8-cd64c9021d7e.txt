รัฐบาลไทย-ข่าวทำเนียบรัฐบาล-"สุริยะ" ย้ำมหกรรม Motor Expo คุมเข้มมาตรการป้องกันโควิดก่อนเข้างาน


วันเสาร์ที่ 4 ธันวาคม 2564
พิมพ์
"สุริยะ" ย้ำมหกรรม Motor Expo คุมเข้มมาตรการป้องกันโควิดก่อนเข้างาน
ชี้รถยนต์ EV ได้รับความนิยมสูง ตอบโจทย์ลดโลกร้อนที่รัฐบาลผลักดัน
วันนี้ (4 ธันวาคม 2564) เวลา 14.00 น. ณ อิมแพค ชาเลนเจอร์ 1-3 เมืองทองธานี นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม เดินทางลงพื้นที่ตรวจเยี่ยมกิจกรรมการจัดงานมหกรรมยานยนต์ ครั้งที่ 38 หรือ Motor Expo 2021 ซึ่งจัดขึ้นระหว่างวันที่ 1-12 ธันวาคม 2564 โดยรัฐมนตรีว่าการกระทรวงอุตสาหกรรมและคณะ ได้เยี่ยมชมการจัดแสดงรถยนต์ของบริษัทรถยนต์ชั้นนำ อาทิ บริษัท มิตซูบิชิ มอเตอร์ส (ประเทศไทย) จำกัด บริษัท และบริษัท เกรท วอลล์ มอเตอร์ แมนูแฟคเจอริ่ง (ประเทศไทย) จำกัด เป็นต้น โดยได้พบปะคณะผู้บริหาร และเข้าตรวจสอบสมรรถภาพของยานยนต์
.
รัฐมนตรีว่าการกระทรวงอุตสาหกรรม กล่าวว่า นอกจากได้ลงพื้นที่ติดตามการจัดงานมหกรรมแล้ว ตนยังได้เยี่ยมให้กำลังใจผู้ประกอบการ ซึ่งที่ผ่านมาผู้ประกอบการยานยนต์เป็นอีกหนึ่งกลุ่มที่ได้รับผลกระทบจากสถานการณ์แพร่ระบาดโควิด-19 ทางรัฐบาลมีความเป็นห่วงเพราะอุตสาหกรรมยานยนต์เป็นอุตสาหกรรรมที่สร้างเม็ดเงินให้ประเทศเป็นจำนวนมาก นอกจากนี้ตนยังได้ติดตามมาตรการป้องกันการระบาดเชื้อไวรัสโควิด-19 ซึ่งพบว่ามีความเข้มงวด โดยก่อนเข้างานต้องมีการลงทะเบียน และอนุญาตให้เฉพาะผู้ที่ได้รับวัคซีน 2 เข็มขึ้นไปเท่านั้น สำหรับผู้ที่ยังได้รับวัคซีนไม่ครบ ต้องเข้ารับการตรวจ ATK ก่อนเข้างาน ซึ่งการจัดงานมหกรรมครั้งนี้นับว่าเป็นการจัดกิจกรรมขนาดใหญ่ที่มีการบริหารจัดการได้ดี แสดงให้เห็นถึงความพร้อมของประเทศไทยรองรับนโยบายการเปิดประเทศ
.
รัฐมนตรีว่าการกระทรวงอุตสาหกรรม กล่าวเพิ่มเติมว่า ไฮไล้ท์ของงานในปีนี้คือการที่ผู้ประกอบการหลายค่ายนำรถยนต์พลังงานไฟฟ้า 100% หรือ EV(Electric Vehicle) มาจัดแสดง ซึ่งเป็นไปตามจุดประสงค์ของรัฐบาลภายใต้การนำของ พลเอก ประยุทธ์ จันทร์โอชา นายกรัฐมนตรี ในการกระตุ้นการใช้รถยนต์พลังงานไฟฟ้าเพื่อลดมลพิษและสภาวะโลกร้อนที่เป็นปัญหาระดับโลก
.
สำหรับการจัดงานในปีนี้มีผู้เข้าร่วมแสดงสินค้าทั้งสิ้น แบ่งเป็นรถยนต์ 32 ผู้ผลิต จาก 9 ประเทศ รถจักรยานยนต์ 12 ผู้ผลิต จาก 7 ประเทศ และอุปกรณ์ที่เกี่ยวข้องกับยานยนต์ กว่า 300 รายการ รวมทั้งมีกิจกรรมพิเศษสำหรับผู้เข้าชมงานอีกมากมาย

ที่มา : https://www.thaigov.go.th/news/contents/details/49118