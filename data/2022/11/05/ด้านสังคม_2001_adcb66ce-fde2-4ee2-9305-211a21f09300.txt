รัฐบาลไทย-ข่าวทำเนียบรัฐบาล-มูลนิธิ สอน. จัดประชุมวิชาการฯ เฉลิมพระเกียรติ “ใต้ร่มพระบารมี พระบรมราชชนนีพันปีหลวง ๙๐ พรรษา”


วันพุธที่ 24 สิงหาคม 2565
มูลนิธิ สอน. จัดประชุมวิชาการฯ เฉลิมพระเกียรติ “ใต้ร่มพระบารมี พระบรมราชชนนีพันปีหลวง ๙๐ พรรษา”
มูลนิธิพัฒนาสถานีอนามัยเฉลิมพระเกียรติ ๖๐ พรรษา นวมินทราชินี จัดประชุมวิชาการภายใต้หัวข้อ “ใต้ร่มพระบารมี พระบรมราชชนนีพันปีหลวง ๙๐ พรรษา” เนื่องในโอกาสมหามงคลเฉลิมพระชนมพรรษา ๙๐ พรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง
มูลนิธิพัฒนาสถานีอนามัยเฉลิมพระเกียรติ ๖๐ พรรษา นวมินทราชินี จัดประชุมวิชาการภายใต้หัวข้อ “ใต้ร่มพระบารมี พระบรมราชชนนีพันปีหลวง ๙๐ พรรษา” เนื่องในโอกาสมหามงคลเฉลิมพระชนมพรรษา ๙๐ พรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง 12 สิงหาคม 2565 พร้อมมอบโล่รางวัลการประกวดกิจกรรมโครงการมหัศจรรย์ 1000 วัน และรางวัลต้นแบบให้กับหน่วยงาน บุคลากร และภาคีเครือข่าย ที่ร่วมกันดูแลสุขภาพประชาชนในพื้นที่ห่างไกล
วันนี้ (24 สิงหาคม 2565) ที่โรงแรมทีเค พาเลช กรุงเทพมหานคร ศาสตราจารย์คลินิก เกียรติคุณ นายแพทย์ปิยะสกล สกลสัตยาทร ประธานกรรมการมูลนิธิพัฒนาสถานีอนามัยเฉลิมพระเกียรติ ๖๐ พรรษา นวมินทราชินี เปิดการประชุมวิชาการมูลนิธิพัฒนาอนามัยเฉลิมพระเกียรติ ๖๐ พรรษา นวมินทราชินี ภายใต้หัวข้อ “ใต้ร่มพระบารมี พระบรมราชชนนีพันปีหลวง ๙๐ พรรษา” พร้อมมอบโล่รางวัลให้กับหน่วยงาน บุคลากร และภาคีเครือข่ายต้นแบบ และรางวัลการประกวดกิจกรรมในโครงการมหัศจรรย์ 1000 วัน โดยมีผู้เข้าร่วมประชุม ประกอบด้วย บุคลากรทางการแพทย์และสาธารณสุขของสถานีอนามัยเฉลิมพระเกียรติฯ และสถานีอนามัยพระราชทานนาม จำนวน 262 คน
นายแพทย์ปิยะสกลกล่าวว่า เนื่องในโอกาสมหามงคล เฉลิมพระชนมพรรษา ๙๐ พรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง 12 สิงหาคม 2565 สถานีอนามัยเฉลิมพระเกียรติฯ ทั้ง 92 แห่งทั่วประเทศ ได้จัดกิจกรรมเพื่อแสดงถึงความจงรักภักดี ตลอดเดือนสิงหาคมนี้ เช่น การให้บริการด้านสุขภาพอนามัย การบริจาคโลหิต จัดทำถุงพระราชทานมอบให้กับกลุ่มเปราะบาง กิจกรรมจิตอาสาพัฒนาสิ่งแวดล้อม ซึ่งล้วนเป็นประโยชน์ต่อประชาชนในพื้นที่ห่างไกล สำหรับการจัดประชุมวิชาการในวันนี้ ประกอบด้วย การจัดนิทรรศการ สารคดีเฉลิมพระเกียรติ 4 ภาคผ่านการถวายงานของตัวแทนบุคลากรในสถานีอนามัยเฉลิมพระเกียรติฯ เพื่อเผยแพร่พระเกียรติคุณที่มีต่อพสกนิกร อันหาที่สุดมิได้ และยังเป็นเวทีแสดงผลงานวิชาการ นวัตกรรมเทคโนโลยี ให้บุคลากรได้แลกเปลี่ยนเรียนรู้ประสบการณ์ทำงาน เช่น โครงการมหัศจรรย์ 1000 วันแรกแห่งชีวิต การบริหารจัดการในช่วงสถานการณ์โควิด 19 การส่งเสริมสุขภาพประชาชนทุกช่วงวัย เป็นต้น นอกจากนี้ ได้มอบรางวัลให้กับหน่วยงาน บุคลากร และภาคีเครือข่ายต้นแบบทั้ง 4 ภาค และรางวัลการประกวดกิจกรรมในโครงการมหัศจรรย์ 1000 วันทั้ง 12 เขตสุขภาพ เพื่อสร้างขวัญกำลังใจให้กับผู้ปฏิบัติงานที่อุทิศตนดูแลสุขภาพประชาชนในพื้นที่ห่างไกลให้มีสุขภาวะที่แข็งแรงสมบูรณ์ทั้งร่างกายและจิตใจ
ทั้งนี้ ในปี 2565 สถานีอนามัยเฉลิมพระเกียรติ ๖๐ พรรษา นวมินทราชินี และสถานีอนามัยพระราชทานนามมีผลการดำเนินงานที่โดดเด่นและได้รับรางวัลในระดับต่างๆ ดังนี้ รางวัลดีเด่นระดับประเทศ ได้แก่ 1.รางวัล Health literacy of the year 2022 ของกรมอนามัย กระทรวงสาธารณสุข แยกเป็น รางวัลเหรียญเงิน รองชนะเลิศ อันดับ 1 สถานีอนามัยเฉลิมพระเกียรติ ๖๐ พรรษา นวมินทราชินี ตำบลพิกุลทอง อำเภอท่าช้าง จังหวัดสิงห์บุรี รางวัลเหรียญทองแดง สถานีอนามัยเฉลิมพระเกียรติ ๖๐ พรรษา นวมินทราชินี ตำบลฉลอง อำเภอเมือง จังหวัดภูเก็ต 2.รางวัลรองชนะเลิศ อันดับ 2 ระดับประเทศ พื้นที่ต้นแบบการแพทย์ไทย การแพทย์พื้นบ้าน และการแพทย์ทางเลือก ได้แก่ สถานีอนามัยเฉลิมพระเกียรติ ๖๐ พรรษา นวมินทราชินี บ้านดอนไร่ อำเภอ สามชุก จังหวัดสุพรรณบุรี และผลการปฏิบัติงานดีเด่นระดับเขตสุขภาพ ได้แก่ 1.รางวัลโรงพยาบาลส่งเสริมสุขภาพดีเด่น ระดับเขตสุขภาพที่ 1  ปี 2565 ได้แก่ สถานีอนามัยเฉลิมพระเกียรติ ๖๐ พรรษา นวมินทราชินี ตำบลแม่จั๊วะ อำเภอเด่นชัย จังหวัดแพร่ 2.บุคลากรสาธารณสุขดีเด่นระดับเขต ประจำปี 2565 ได้แก่ นางศิราภรณ์ ภิญโญชูโต ผู้อำนวยการสถานีอนามัยเฉลิมพระเกียรติฯ แม่จั๊วะ จังหวัดแพร่  3.รางวัลชนะเลิศ ระดับเขตสุขภาพที่ 4 การประกวดคลิปสร้างสรรค์ “ทำปฐมภูมิแล้วได้อะไร “ของ สำนักงานสนับสนุนระบบสุขภาพปฐมภูมิ สำนักงานปลัดกระทรวงสาธารณสุข ได้แก่ สถานีอนามัยเฉลิมพระเกียรติ ๖๐ พรรษานวมินทราชินี ตำบลพิกุลทอง อำเภอท่าช้าง จังหวัดสิงห์บุรี และ 4.รางวัลนักวิทยาศาสตร์ชุมชนดีเด่น ของกรมวิทยาศาสตร์สุขภาพ ปี 2565 ได้แก่ สถานีอนามัยเฉลิมพระเกียรติ ๖๐ พรรษา นวมินทราชินี บ้านกระบาก อำเภอชื่นชม จังหวัดมหาสารคาม
******************************* 24 สิงหาคม 2565

ที่มา : https://www.thaigov.go.th/news/contents/details/58394