รัฐบาลไทย-ข่าวทำเนียบรัฐบาล-รมว.พม. ลงพื้นที่ จ.ชลบุรี เปิดโครงการสร้างโอกาส จับมือโสภณ ซุปเปอร์ ช่วยกลุ่มเปราะบางขายสินค้า


วันอังคารที่ 25 มกราคม 2565
รมว.พม. ลงพื้นที่ จ.ชลบุรี เปิดโครงการสร้างโอกาส จับมือโสภณ ซุปเปอร์ ช่วยกลุ่มเปราะบางขายสินค้า
รมว.พม. ลงพื้นที่ จ.ชลบุรี เปิดโครงการสร้างโอกาส จับมือโสภณ ซุปเปอร์ ช่วยกลุ่มเปราะบางขายสินค้า "ทอฝัน By พม." สร้างอาชีพ เพิ่มรายได้
วันที่ 24 มกราคม 2565 เวลา 15.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่จังหวัดชลบุรี เพื่อเปิดโครงการสร้างโอกาส ณ โสภณ ซุปเปอร์ ตำบลหนองปลาไหล อำเภอบางละมุง จังหวัดชลบุรี จากนั้นเดินทางไปเยี่ยมให้กำลังใจเยาวชนตัวแทนจากสภาเด็กและเยาวชนจังหวัดชลบุรี เป็นนักศึกษาชั้นปีที่ 3 มหาวิทยาลัยบูรพา ซึ่งเข้ารับการฝึกบาริสต้า ณ ร้านกาแฟ Melbourne Coffee House พร้อมทั้งมอบใบประกาศนียบัตร ทั้งนี้ มีนายภัครธรณ์ เทียนไชย ผู้ว่าราชการจังหวัดชลบุรี นายกอบทอง ณัฏฐโสภณ ผู้บริหาร บริษัทโสภณอีสเทิร์นเทรดดิ้ง จำกัด (โสภณ ซุปเปอร์ ) คณะผู้บริหารกระทรวง พม. และ ทีม One Home พม. จังหวัดชลบุรี เข้าร่วมงาน
นายจุติ กล่าวว่า สำหรับโครงการสร้างโอกาสเป็นความร่วมมือในการทำงานร่วมกันระหว่างภาครัฐและภาคเอกชน เพื่อสนับสนุนกิจการภาคเอกชนที่มีส่วนร่วมในการรับผิดชอบสังคมและสิ่งแวดล้อมขององค์กร (Corporate Social Responsibility : CSR) ซึ่งร้านโสภณ ซุปเปอร์ มีแนวคิดในการเปิดโอกาสให้กลุ่มเปราะบางทางสังคมได้พัฒนาศักยภาพในการช่วยเหลือและพึ่งพาตนเอง โดยให้พื้นที่จำหน่ายผลิตภัณฑ์จากโครงการสร้างโอกาส ทอฝัน BY พม. โดยไม่คิดค่าใช้จ่ายแต่อย่างใด นับเป็นช่องทางในการกระจายสินค้าและเพิ่มรายได้ให้กับกลุ่มเปราะบาง รวมถึง Suppliers ที่สนับสนุนเครื่องอุปโภคบริโภคให้กลุ่มเปราะบางในพื้นที่จังหวัดชลบุรี
นายจุติ กล่าวเพิ่มเติมว่า วันนี้ ตนมาติดตามนโยบายของรัฐบาล โดยพลเอก ประยุทธ์ จันทร์โอชา นายกรัฐมนตรี ได้กำชับว่าให้ดูแลประชาชนในเรื่องค่าครองชีพ ไม่ให้ประชาชนถูกเอารัดเอาเปรียบ รวมไปถึงเรื่องอาชีพและรายได้ด้วย กระทรวง พม. ได้บูรณาการร่วมกับกระทรวงมหาดไทย ผู้ว่าราชการจังหวัด สำนักงานตำรวจแห่งชาติ กระทรวงแรงงาน และภาคเอกชน โดยได้มีชั้นวางสินค้าสำหรับผู้ผลิตที่ไม่มีโอกาสที่จะแสดงสินค้า โดยไม่คิดค่าใช้จ่าย ในขณะเดียวกัน ได้รวบรวมพื้นที่โอกาสที่จะสร้างทักษะใหม่ๆ ให้กับเด็กและเยาวชนที่อยากประกอบอาชีพ แต่ไม่มีโอกาสได้ฝึกงาน ทั้งนี้ ตนขอขอบคุณโสภณ ซุปเปอร์ ที่ได้ให้โอกาสนี้กับเด็กและเยาวชน ผู้ประกอบการ ผู้ด้อยโอกาส และกลุ่มเปราะบางทั้งหลาย ได้มีที่ยืน มีโอกาสที่จะเอาสินค้ามาแสดง ในขณะเดียวกัน ได้ตอบโจทย์รัฐบาลเรื่องการสร้างอาชีพ รายได้ และเรื่องความเป็นธรรมของราคาสินค้าให้กับประชาชน ซึ่งซุปเปอร์แห่งนี้ได้ทำตามกฎระเบียบและไม่เอาเปรียบประชาชน และตนดีใจว่าสิ่งที่รัฐบาลทำร่วมกับทุกภาคส่วนถือว่าประสบความสำเร็จเป็นอย่างมาก

ที่มา : https://www.thaigov.go.th/news/contents/details/50863