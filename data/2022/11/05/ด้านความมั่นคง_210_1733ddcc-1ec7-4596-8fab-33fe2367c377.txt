รัฐบาลไทย-ข่าวทำเนียบรัฐบาล-"สำนักงานปลัดกระทรวงกลาโหมเปิดศูนย์ความร่วมมือด้านเทคโนโลยีปัญญาประดิษฐ์และหุ่นยนต์ (ศูนย์ความร่วมมือด้าน AI & Robotics)"


วันศุกร์ที่ 3 กันยายน 2564
"สำนักงานปลัดกระทรวงกลาโหมเปิดศูนย์ความร่วมมือด้านเทคโนโลยีปัญญาประดิษฐ์และหุ่นยนต์ (ศูนย์ความร่วมมือด้าน AI & Robotics)"
พลเอก ณัฐ อินทรเจริญ ปลัดกระทรวงกลาโหม เป็นประธานในพิธีเปิดศูนย์ความร่วมมือด้านเทคโนโลยีปัญญาประดิษฐ์และหุ่นยนต์ (ศูนย์ความร่วมมือด้าน AI & Robotics)
ณ ศูนย์วิจัยและพัฒนาการทหาร กรมวิทยาศาสตร์และเทคโนโลยีกลาโหม เขตคลองเตย กรุงเทพ ฯ เมื่อวันพฤหัสบดีที่ ๒ กันยายน ๒๕๖๔
ศูนย์ความร่วมมือด้าน AI & Robotics จัดตั้งขึ้นเพื่อประสานความร่วมมือด้านบุคลากร ห้องปฏิบัติการ และโครงสร้างพื้นฐานทางเทคโนโลยีปัญญาประดิษฐ์และหุ่นยนต์ สำหรับสนับสนุนและส่งเสริมงานด้านความมั่นคงระหว่างกระทรวงกลาโหมกับเครือข่ายการวิจัยและภาคเอกชน นอกจากนี้ยังใช้เป็นศูนย์ข้อมูลและศูนย์พัฒนาบุคลากรทางเทคโนโลยีปัญญาประดิษฐ์และหุ่นยนต์ของกระทรวงกลาโหมและเครือข่าย รวมถึงเพื่อพัฒนาต่อยอดองค์ความรู้ทางเทคโนโลยีปัญญาประดิษฐ์และหุ่นยนต์ให้ได้ผลงานและนวัตกรรม สำหรับใช้สนับสนุนภารกิจของหน่วยงานด้านความมั่นคงและอุตสาหกรรมป้องกันประเทศ รวมทั้งการประยุกต์ใช้งานในภาคพลเรือน โดยมีการบริหารจัดการในรูปของคณะกรรมการและคณะทำงานโดยคัดเลือกบุคลากรที่มีความรู้ความสามารถและประสบการณ์เพื่อให้พร้อมสำหรับการดำเนินการร่วมกับเครือข่ายการวิจัยและพัฒนาทุกภาคส่วน
สำหรับเครือข่ายการวิจัย ฯ ได้แก่ กองทัพบก กองทัพเรือ กองทัพอากาศ กรมวิทยาศาสตร์และเทคโนโลยีกลาโหม สถาบันเทคโนโลยีป้องกันประเทศ (สทป.) สำนักงานพัฒนาวิทยาศาสตร์และเทคโนโลยีแห่งชาติ (สวทช.) สำนักงานคณะกรรมการวิจัยแห่งชาติ (วช.) กระทรวงการอุดมศึกษาวิทยาศาสตร์วิจัยและนวัตกรรม (อว.) มหาวิทยาลัยต่างๆ สมาคมปัญญาประดิษฐ์ประเทศไทย สถาบันวิทยาการหุ่นยนต์ภาคสนาม มหาวิทยาลัยเทคโนโลยีพระจอมเกล้าธนบุรี (Institute of Field Robotics : FIBO) และภาคเอกชน โดยมีนักวิจัยร่วมใน เครือข่ายมากกว่า ๑๐๐ คน และมีความพร้อมที่จะดำเนินงานร่วมกันเพื่อตอบสนองนโยบายเร่งด่วนด้านความมั่นคงได้ในทันที

ที่มา : https://www.thaigov.go.th/news/contents/details/45491