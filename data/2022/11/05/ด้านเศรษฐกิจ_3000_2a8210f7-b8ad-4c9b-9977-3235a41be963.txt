รัฐบาลไทย-ข่าวทำเนียบรัฐบาล-‘รมช.มนัญญา’ ร่วมงานวันสหกรณ์แห่งชาติ ปี 2565 ขับเคลื่อนสหกรณ์พัฒนาสู่ความเข้มแข็งและยั่งยืน


วันอังคารที่ 1 มีนาคม 2565
‘รมช.มนัญญา’ ร่วมงานวันสหกรณ์แห่งชาติ ปี 2565 ขับเคลื่อนสหกรณ์พัฒนาสู่ความเข้มแข็งและยั่งยืน
‘รมช.มนัญญา’ ร่วมงานวันสหกรณ์แห่งชาติ ปี 2565 ขับเคลื่อนสหกรณ์พัฒนาสู่ความเข้มแข็งและยั่งยืน พร้อมเปิดศูนย์แสดงสินค้าสหกรณ์ไทย คัดสรรผลิตภัณฑ์คุณภาพทั่วประเทศ
รมช.มนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ ร่วมงานวันสหกรณ์แห่งชาติ และได้อ่านสารนายกรัฐมนตรี เนื่องในวันสหกรณ์แห่งชาติ ประจำปี 2565 ครบรอบ 106 ปี การสหกรณ์ไทย โดยมี นายระพีภัทร์ จันทรศรีวงศ์ รองปลัดกระทรวงเกษตรและสหกรณ์ นายอำพันธุ์ เวฬุตันติ รองปลัดกระทรวงเกษตรและสหกรณ์ นายวิศิษฐ์ ศรีสุวรรณ์ อธิบดีกรมส่งเสริมสหกรณ์ นายโอภาส ทองยงค์ อธิบดีกรมตรวจบัญชีสหกรณ์ ผู้บริหารกรมส่งเสริมสหกรณ์ และกรมตรวจบัญชีสหกรณ์ เข้าร่วมในพิธี ณ บริเวณลานหน้าพระอนุสาวรีย์พระบิดาแห่งการสหกรณ์ไทย กรมส่งเสริมสหกรณ์
จากนั้น รมช.มนัญญา เดินทางไปเป็นประธานพิธีวางพานพุ่มถวายสักการะพระราชวรวงค์เธอ กรมหมื่นพิทยาลงกรณ์ พระบิดาแห่งการสหกรณ์ไทย เนื่องในวันสหกรณ์แห่งชาติ ประจำปี 2565 ครอบรอบ 106 ปี สหกรณ์ไทย ณ สันนิบาตสหกรณ์แห่งประเทศไทยโอกาสนี้ เป็นประธานพิธีเปิดงานศูนย์แสดงสินค้าสหกรณ์ไทย ซึ่งเป็นศูนย์แสดงสินค้าออนไลน์ เพื่อให้ผู้ชมหรือผู้ที่สนใจสามารถติดต่อกับสหกรณ์ผู้ผลิตได้โดยตรง และเปิดตลาดซื้อขายสินค้าสหกรณ์ไทย จัดขึ้นระหว่างวันที่ 25  - 27 ก.พ.65 ซึ่งมีสินค้าให้จับจ่ายใช้สอยในราคาประหยัดมากมายหลายอย่าง ตลอดจนเยี่ยมชมการจัดแสดงนิทรรศการ และร้านค้าภายในงาน
ทั้งนี้ กระทรวงเกษตรและสหกรณ์ โดย กรมส่งเสริมสหกรณ์ มีนโยบายและทิศทางในการพัฒนาระบบสหกรณ์ในโอกาสครบรอบ 106 ปี เพื่อให้สหกรณ์เป็นกลไกในการพัฒนาเศรษฐกิจและสังคมระดับฐานรากของประเทศ ลดความเหลื่อมล้ำ เน้นการจัดตั้งสหกรณ์ที่มีคุณภาพมีความพร้อม สร้างสหกรณ์การเกษตรในระดับอำเภอที่มีความแข็งแกร่ง ส่งเสริมการรวมกลุ่ม  พัฒนากระบวนการผลิตสินค้าการเกษตรให้มีคุณภาพ ลดต้นทุนการผลิต สนับสนุนแหล่งเงินทุนในการประกอบอาชีพ และการใช้ประโยชน์จากอุปกรณ์การตลาดที่ได้รับสนับสนุน เช่น ฉาง โกดัง ลานตาก ฯลฯ ส่งเสริมการนำเทคโนโลยีและนวัตกรรมมาใช้ยกระดับสหกรณ์ให้มีประสิทธิภาพ มีธรรมาภิบาล รวมทั้งดำเนินโครงการต่าง ๆ เพื่อบรรเทาปัญหาความเดือดร้อนของเกษตรกร อาทิ โครงการนำลูกหลานเกษตรกรกลับบ้าน สานต่ออาชีพทางการเกษตร โครงการส่งเสริมการดำเนินธุรกิจร้านค้าสหกรณ์ในรูปแบบซูเปอร์มาร์เก็ตสหกรณ์ พร้อมยกระดับศักยภาพสถาบันเกษตรกรให้เป็นศูนย์กลางในการบริหารจัดการผลผลิตทางการเกษตรตลอดห่วงโซ่การผลิต เป็นกลไกหลักในระดับชุมชนในการรวบรวมและแปรรูป การขยายช่องทางตลาด เชื่อมโยงสินค้าเกษตรระหว่างเครือข่ายสหกรณ์ เพื่อร่วมกันพัฒนาสหกรณ์ให้มีความเข้มแข็งและยั่งยืน สมาชิกมีความกินดีอยู่ดี มีคุณภาพชีวิตที่ดีขึ้นต่อไป

ที่มา : https://www.thaigov.go.th/news/contents/details/51976