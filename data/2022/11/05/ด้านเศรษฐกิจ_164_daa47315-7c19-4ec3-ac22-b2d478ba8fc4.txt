รัฐบาลไทย-ข่าวทำเนียบรัฐบาล-ขับเคลื่อนแผนพัฒนาการสหกรณ์ ฉบับที่ 4 (พ.ศ. 2563-2565)


วันจันทร์ที่ 28 มิถุนายน 2564
ขับเคลื่อนแผนพัฒนาการสหกรณ์ ฉบับที่ 4 (พ.ศ. 2563-2565)
รมช.มนัญญา ประชุมขับเคลื่อนแผนพัฒนาการสหกรณ์ ฉบับที่ 4 (พ.ศ. 2563-2565) ยกระดับพัฒนาศักยภาพสหกรณ์ให้เข้มแข็ง
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เป็นประธานการประชุมคณะกรรมการพัฒนาการสหกรณ์แห่งชาติ (คพช.) ครั้งที่ 2/2564 โดยมี ดร.อาทิตย์ เพ็ชรรัตน์ ที่ปรึกษารัฐมนตรีช่วยฯ นายอำพันธุ์ เวฬุตันติ รองปลัดกระทรวงเกษตรและสหกรณ์ นายวิศิษฐ์ ศรีสุวรรณ์ อธิบดีกรมส่งเสริมสหกรณ์ นายโอภาส ทองยงค์ อธิบดีกรมตรวจบัญชีสหกรณ์ เข้าร่วมการประชุม ณ ห้องประชุม 134-135 กระทรวงเกษตรและสหกรณ์ และผ่านระบบ Zoom Meeting โดยที่ประชุมได้ชี้แจงคู่มือการขับเคลื่อนแผนพัฒนาการสหกรณ์ ฉบับที่ 4 (พ.ศ.2563-2565) ประกอบด้วย 4 กลยุทธ์ คือ 1. ยกระดับความสามารถทางการแข่งขันในระดับภูมิภาคอาเซียน 2. เสริมสร้างความเข้มแข็งการสหกรณ์ 3. ส่งเสริม สนับสนุน การบริหารจัดการตามหลักธรรมาภิบาล กฎหมายที่ชัดเจนมีความเป็นสากล และเป็นมิตรกับสิ่งแวดล้อม และ 4. การพัฒนาขีดความสามารถสมาชิกสหกรณ์รองรับการเปลี่ยนแปลง โดยมีแนวทางการขับเคลื่อน 5 ขั้นตอน ดังนี้ 1) เสริมสร้างความรู้และพัฒนาความเข้าใจให้หน่วยงานทุกภาคส่วนร่วมขับเคลื่อนไปสู่การปฏิบัติ 2) พัฒนาองค์ความรู้ งานวิจัย เพื่อเพิ่มขีดความสามารถของหน่วยงานหลักที่ทำหน้าที่ในการส่งเสริมและพัฒนาขบวนการสหกรณ์ 3) การสร้างความเชื่อมโยงกับแผนอื่นๆ 4) การกำหนดบทบาทหน่วยงานและภาคีเครือข่าย และ 5) ติดตามประเมินผล นอกจากนี้ ที่ประชุมได้รายงานความก้าวหน้าผลการขับเคลื่อนแผนพัฒนาการสหกรณ์ ฉบับที่ 4 (พ.ศ.2563-2565) ซึ่งขณะนี้มีหน่วยงานที่มีส่วนร่วมในการขับเคลื่อน จำนวน 42 แห่ง ประกอบด้วย หน่วยงานภายใต้คณะกรรมการ คพช. 20 แห่ง หน่วยงานในสังกัดกระทรวงเกษตรและสหกรณ์ 19 แห่ง และสถาบันการศึกษา 3 แห่ง
“แผนพัฒนาการสหกรณ์ ฉบับที่ 4 มีเป้าหมาย ยกระดับสหกรณ์ให้ดีขึ้น พัฒนาประสิทธิภาพการบริหารจัดการและสามารถดำเนินธุรกิจได้เพิ่มขึ้น มีความพร้อมในการจัดตั้งศูนย์กลางทางการเงินของสหกรณ์ ยกระดับศักยภาพการผลิต การบริหาร การแปรรูปสินค้าของสหกรณ์ให้ได้รับมาตรฐานมากขึ้น สหกรณ์ปฏิบัติตามเกณฑ์การกำกับดูแลและดำเนินกิจการภายใต้กรอบกฎหมาย และมีอัตราเงินออมต่อหนี้สินในสัดส่วนที่เพิ่มขึ้น” รมช.มนัญญา กล่าว
นอกจากนี้ ที่ประชุมได้พิจารณาเห็นชอบการกำหนดหลักสูตรฝึกอบรมกรรมการสหกรณ์ให้มีคุณสมบัติตามกฎกระทรวงการดำเนินงานและการกำกับดูแลสหกรณ์ออมทรัพย์และสหกรณ์เครดิตยูเนี่ยน พ.ศ.2564 ข้อ 8 สำหรับสหกรณ์ขนาดเล็ก รวมทั้งเห็นชอบร่างคำสั่งคณะกรรมการพัฒนาการสหกรณ์แห่งชาติ 3 เรื่อง ได้แก่ 1) แต่งตั้งคณะอนุกรรมการสรรหาผู้ทรงคุณวุฒิในคณะกรรมการพัฒนาการสหกรณ์แห่งชาติ 2) แต่งตั้งคณะอนุกรรมการพัฒนาบุคลากรสหกรณ์ และ 3) แต่งตั้งคณะอนุกรรมการการลงทุน ตลอดจนเห็นชอบให้คณะอนุกรรมการศึกษากรณีการให้สิทธิ์สมาชิกสหกรณ์ถอนหุ้นคืนบางส่วน ขยายเวลาปฏิบัติงาน ไปจนถึงวันที่ 30 กันยายน 2564 อีกทั้งได้ติดตามความก้าวหน้าแนวทางการช่วยเหลือสหกรณ์ที่ได้รับอุปกรณ์การตลาดแต่ไม่สามารถบริจาคเงินคืนได้ และรายงานผลการให้ความเห็นชอบให้หน่วยงานเป็นผู้ดำเนินการจัดฝึกอบรมหลักสูตร “การเงิน การบัญชีและการบริหารสำหรับกรรมการสหกรณ์” ให้ที่ประชุมรับทราบ.

ที่มา : https://www.thaigov.go.th/news/contents/details/43161