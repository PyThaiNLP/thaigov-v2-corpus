รัฐบาลไทย-ข่าวทำเนียบรัฐบาล-กรมทางหลวงชนบทห่วงใยความปลอดภัยของประชาชนผู้ใช้เส้นทาง สำรวจทางข้ามบนถนนในโครงข่ายทั่วประเทศกว่า 5,000 แห่ง เพื่อเพิ่มประสิทธิภาพความปลอดภัย แก้ไขปัญหาอุบัติเหตุทางถนนอย่างยั่งยืน


วันพุธที่ 9 มีนาคม 2565
กรมทางหลวงชนบทห่วงใยความปลอดภัยของประชาชนผู้ใช้เส้นทาง สำรวจทางข้ามบนถนนในโครงข่ายทั่วประเทศกว่า 5,000 แห่ง เพื่อเพิ่มประสิทธิภาพความปลอดภัย แก้ไขปัญหาอุบัติเหตุทางถนนอย่างยั่งยืน
กรมทางหลวงชนบท (ทช.) กระทรวงคมนาคม  ดำเนินการสำรวจทางข้าม (ทางม้าลาย) บนถนนในโครงข่ายทั่วประเทศกว่า 5,000 แห่ง พร้อมหาแนวทางการปรับปรุงแก้ไขเพื่อลดโอกาสในการเกิดอุบัติเหตุทางถนน เพิ่มประสิทธิภาพความสะดวกและปลอดภัยให้กับผู้ใช้เส้นทาง
กรมทางหลวงชนบท (ทช.) กระทรวงคมนาคม  ดำเนินการสำรวจทางข้าม (ทางม้าลาย) บนถนนในโครงข่ายทั่วประเทศกว่า 5,000 แห่ง พร้อมหาแนวทางการปรับปรุงแก้ไขเพื่อลดโอกาสในการเกิดอุบัติเหตุทางถนน เพิ่มประสิทธิภาพความสะดวกและปลอดภัยให้กับผู้ใช้เส้นทาง ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ซึ่งมอบหมายให้หน่วยงานในสังกัดที่เกี่ยวข้องบูรณาการความร่วมมือระหว่างหน่วยงาน ยกระดับมาตรฐานความปลอดภัยในการเดินทาง โดยการตรวจสอบและปรับปรุงทางข้ามบนถนนในโครงข่ายคมนาคม เพื่อป้องกันและลดจำนวนผู้ได้รับผลกระทบจากอุบัติเหตุอย่างมีประสิทธิภาพและยั่งยืน
นายอภิรัฐ ไชยวงศ์น้อย อธิบดีกรมทางหลวงชนบท เปิดเผยว่า กระทรวงคมนาคมได้ให้ความสำคัญในการพัฒนาประสิทธิภาพด้านความปลอดภัยในการเดินทางอย่างต่อเนื่อง โดยมีมาตรการให้ทุกหน่วยงานในสังกัดร่วมกันบูรณาการในการยกระดับมาตรฐานความปลอดภัยบนท้องถนนบริเวณจุดเสี่ยงและทางข้ามทั่วประเทศ พร้อมรณรงค์ให้ผู้ใช้รถใช้ถนนตระหนักถึงความปลอดภัยของผู้ร่วมทาง ซึ่งนอกจาก ทช. จะดำเนินการพัฒนาโครงข่ายงานทางเพื่อสร้างสภาพแวดล้อมด้านการขับขี่ให้มีความปลอดภัยแล้ว ยังได้มอบหมายให้สำนักอำนวยความปลอดภัย ดำเนินการสำรวจทางข้ามบนถนนในโครงข่ายทางหลวงชนบททั่วประเทศ เพื่อหาแนวทางการปรับปรุงแก้ไขทางข้ามทั้งหมดให้เป็นไปตามหลักวิศวกรรมและอยู่ในลักษณะที่เหมาะสมต่อการใช้งานในแต่ละพื้นที่ โดยจากการสำรวจทางข้าม จำนวน 5,364 แห่ง พบว่า มีทางข้ามที่อยู่ในสภาพสมบูรณ์ จำนวน 3,908 แห่ง คิดเป็นร้อยละ 72.86 และมีทางข้ามที่เสื่อมสภาพเล็กน้อยซึ่งอยู่ในระหว่างดำเนินการปรับปรุงแก้ไข จำนวน 1,456 แห่ง คิดเป็นร้อยละ 27.14 ทช. จึงได้มีแนวทางให้หน่วยงานส่วนภูมิภาค ประกอบด้วย สำนักงานทางหลวงชนบท แขวงทางหลวงชนบท และหมวดบำรุงทางหลวงชนบท ดำเนินการแก้ไขโดยการปรับปรุงสีเส้นทางข้าม ทำแถบชะลอความเร็ว ติดตั้งป้ายเตือนหรือป้ายกำหนดความเร็วในบริเวณจุดเสี่ยงให้สามารถมองเห็นได้อย่างชัดเจน เพื่อเพิ่มทัศนวิสัยที่ดีในการขับขี่ยานพาหนะ ป้องกันการเกิดอุบัติเหตุ และเพิ่มความปลอดภัยทางถนนให้กับผู้ใช้เส้นทางได้อย่างมีประสิทธิภาพ

ที่มา : https://www.thaigov.go.th/news/contents/details/52349