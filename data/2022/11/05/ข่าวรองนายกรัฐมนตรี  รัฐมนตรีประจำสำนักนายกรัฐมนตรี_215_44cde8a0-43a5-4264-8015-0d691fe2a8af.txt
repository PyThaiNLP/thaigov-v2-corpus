รัฐบาลไทย-ข่าวทำเนียบรัฐบาล-รมต.อนุชา ร่วมพิธีเจริญพระพุทธมนต์นวัคคหายุสมธัมม์ ถวายในหลวง ร.10 ในโอกาสวันเฉลิมพระชนมพรรษา ชวนประชาชนร่วมทำความดี น้อมสำนึกในพระมหากรุณาธิคุณ


วันพุธที่ 27 กรกฎาคม 2565
พิมพ์
รมต.อนุชา ร่วมพิธีเจริญพระพุทธมนต์นวัคคหายุสมธัมม์ ถวายในหลวง ร.10 ในโอกาสวันเฉลิมพระชนมพรรษา ชวนประชาชนร่วมทำความดี น้อมสำนึกในพระมหากรุณาธิคุณ
รมต.อนุชา ร่วมพิธีเจริญพระพุทธมนต์นวัคคหายุสมธัมม์ ถวายในหลวง ร.10 ในโอกาสวันเฉลิมพระชนมพรรษา ชวนประชาชนร่วมทำความดี น้อมสำนึกในพระมหากรุณาธิคุณ
วานนี้ ( 26 กรกฎาคม 2565) เวลา 17.00 น. ณ พระอุโบสถ วัดสระเกศ ราชวรวิหาร เจ้าประคุณ สมเด็จพระมหารัชมงคลมุนี เจ้าคณะใหญ่หนกลาง กรรมการมหาเถรสมาคม ประธานฝ่ายสงฆ์ พร้อมด้วยคณะสงฆ์หนกลาง นายอนุชา นาคาศัย รัฐมนตรีประจำสำนักนายกรัฐมนตรี ประธานฝ่ายฆราวาส นำคณะประกอบด้วย นายสิปป์บวร แก้วงาม ผู้อำนวยการสำนักงานพระพุทธศาสนาแห่งชาติ นายชนะศักดิ์ อัตถาวงศ์ ที่ปรึกษารัฐมนตรีประจำสำนักนายกรัฐมนตรี นายธัชชญาณ์ณัช  เจียรธนัทกานนท์  เลขานุการรัฐมนตรีประจำสำนักนายกรัฐมนตรี และประชาชนทุกภาคส่วน ร่วมพิธีเจริญพระพุทธมนต์นวัคคหายุสมธัมม์ ถวายพระพรชัยมงคล แด่พระบาทสมเด็จพระปรเมนทรามาธิบดี ศรีสินทรมหาวชิราลงกรณ พระวชิรเกล้าเจ้าอยู่หัว เนื่องในโอกาสเฉลิมพระชนมพรรษา 70 พรรษา 28 กรกฎาคม 2565
นวัคคหายุสมธัมม์ (อ่านว่า นะ-วัก-คะ-หา-ยุ-สะ-มะ-ทำ) แปลว่า ธรรมที่เสมอด้วยอายุแห่งการกำหนดด้วยองค์เก้าหรือธรรมเป็นเครื่องเสมออายุด้วยนพเคราะห์ เป็นพระนิพนธ์ของเจ้าพระคุณสมเด็จพระอริยวงศาคตญาณ (สา ปุสฺสเทว) สมเด็จพระสังฆราช ที่รวบรวมพระธรรมต่าง ๆ ในหลายพระสูตร อันมีข้อธรรมเท่าจำนวนเกณฑ์กำลังเทวดานพเคราะห์ตามหลักโหราศาสตร์ไทย ใช้เจริญพระพุทธมนต์ในการพระราชพิธีเฉลิมพระชนมพรรษา
มุ่งให้นำธรรมะอันเป็นเนื้อหาในบทสวดมนต์เป็นข้อประพฤติปฏิบัติเพื่อกำจัดเคราะห์และเสริมมงคล ด้วยการประพฤติปฏิบัติ
รัฐมนตรีประจำสำนักนายกรัฐมนตรี กล่าวว่า เนื่องในวันเฉลิมพระชนมพรรษาพระบาทสมเด็จพระปรเมนทรามาธิบดี ศรีสินทรมหาวชิราลงกรณ พระวชิรเกล้าเจ้าอยู่หัว ทรงเจริญพระชนมายุ 70 พรรษา ในวันที่ 28 กรกฎาคม 2565 ซึ่งเป็นวันสำคัญที่ปวงชนชาวไทยได้มีโอกาสร่วมแสดงความจงรักภักดีและน้อมสำนึกในพระมหากรุณาธิคุณของพระองค์ ในนามของพุทธศาสนิกชน การได้มีโอกาสเข้าร่วมพิธีเจริญพระพุทธมต์นวัคคหายุสมธัมม์ ถือเป็นส่วนหนึ่งในการร่วมถวายพระพรชัยมงคล ให้พระองค์ท่านทรงเจริญด้วยจตุรพิธพรชัย พระพลานามัยแข็งแรงสมบูรณ์ ทรงพระเกษมสำราญ มีพระชนมายุยิ่งยืนนาน ทรงสถิตเป็นมิ่งขวัญแก่พสกนิกรชาวไทยสืบไป โอกาสนี้ จึงขอเชิญชวนประชาชนชาวไทย ร่วมน้อมสำนึกในพระมหากรุณาธิคุณของพระองค์ท่าน โดยร่วมทำความดีและปฏิบัติตามหลักคำสอนของศาสนาที่ตนนับถือ นอกจากเป็นการถวายเป็นพระราชกุศลแด่พระองค์ท่านแล้ว ยังเป็นแบบอย่างที่ดีแด่ชนรุ่นหลัง ให้มีความกตัญญูและเคารพรักสถาบันหลักของชาติ คือ ชาติ ศาสนา และพระมหากษัตริย์ ที่เป็นศูนย์รวมจิตใจของคนไทยมาช้านาน

ที่มา : https://www.thaigov.go.th/news/contents/details/57322