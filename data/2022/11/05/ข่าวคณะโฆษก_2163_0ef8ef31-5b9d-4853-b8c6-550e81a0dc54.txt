รัฐบาลไทย-ข่าวทำเนียบรัฐบาล-นายกรัฐมนตรีติดตามการช่วยเหลือประชาชนจากสถานการณ์น้ำท่วมใกล้ชิด กำชับหน่วยงานดูแลให้ความช่วยเหลือและบริหารจัดการน้ำเตรียมความพร้อมหลังกรมอุตุนิยมวิทยาออกประกาศเตือนดีเปรสชัน


วันพุธที่ 10 สิงหาคม 2565
พิมพ์
นายกรัฐมนตรีติดตามการช่วยเหลือประชาชนจากสถานการณ์น้ำท่วมใกล้ชิด กำชับหน่วยงานดูแลให้ความช่วยเหลือและบริหารจัดการน้ำเตรียมความพร้อมหลังกรมอุตุนิยมวิทยาออกประกาศเตือนดีเปรสชัน
นายกรัฐมนตรีติดตามการช่วยเหลือประชาชนจากสถานการณ์น้ำท่วมใกล้ชิด กำชับหน่วยงานดูแลให้ความช่วยเหลือและบริหารจัดการน้ำเตรียมความพร้อมหลังกรมอุตุนิยมวิทยาออกประกาศเตือนดีเปรสชัน “มู่หลาน” ทวีกำลังเป็นพายุโซนร้อน ทำให้ภาคเหนือ อีสาน และตะวันออกมีฝนตกหนัก
วันนี้ (10 สิงหาคม 2565) น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า  พล.อ.ประยุทธ์ จันทร์โอชา นายกรัฐมนตรีและรมว.กลาโหม  ได้ติดตามการให้ความช่วยเหลือประชาชนที่ได้รับผลกระทบจากภาวะน้ำท่วมในหลายพื้นที่ของหน่วยงานต่างๆ อย่างใกล้ชิด ซึ่งหน่วยงานต่างๆ ได้รายงานงานดำเนินงานให้รับทราบโดยต่อเนื่องทั้งส่วนของกระทรวงมหาดไทย กระทรวงกลาโหม และกระทรวงคมนาคม
นายกรัฐมนตรีได้กำชับทุกหน่วยงานที่ดูแลในเรื่องการดูแลให้ความช่วยเหลือให้เตรียมเครื่องมือ อุปกรณ์และกำลังคนให้พร้อมอยู่ตลอดเวลา ขณะที่หน่วยงานที่ดูแลในเรื่องของการบริหารจัดการน้ำ การพร่องน้ำจากแหล่งเก็บน้ำทั้งเขื่อน อ่างเก็บน้ำขนาดใหญ่ ขอให้ดำเนินการด้วยความระมัดระวังพิจารณาควบคู่ทั้งความมั่นคงของแหล่งเก็บกักน้ำ ความปลอดภัยทรัพย์สินบ้านเรือน และผลกระทบต่อพื้นที่เพาะปลูกของประชาชน เนื่องจากยังเหลือฤดูฝนอยู่อีกหลายเดือนและทางกรมอุตุนิยมวิทยายังได้ออกคำเตือนการเกิดพายุและปริมาณฝนที่จะเพิ่มขึ้นอยู่เป็นระยะ
น.ส.ไตรศุลี กล่าวว่า ล่าสุด กรมอุตุนิยมวิทยาได้ออกประกาศกรมอุตุนิยมวิทยา เรื่อง พายุโซนร้อนมู่หลาน ฉบับที่ 4 ลงวันที่ 10 ส.ค. 2565 เตือนผลกระทบจากพายุดีเปรสชันบริเวณทะเลจีนใต้ตอนบนที่ได้ทวีกำลังขึ้นเป็นพายุโซนร้อนมู่หลาน ซึ่งคาดว่าจะเคลื่อนขึ้นฝั่งบริเวณประเทศเวียดนามตอนบน ในวันที่ 11 ส.ค. ส่งผลทำให้ในช่วงวันที่ 11-13 ส.ค. 2565 มีฝนตกหนักถึงหนักมากบางแห่งในประเทศไทย บริเวณภาคเหนือ ภาคตะวันออกเฉียงเหนือ และภาคตะวันออก ซึ่งอาจทำให้เกิดน้ำท่วมฉับพลันและน้ำป่าไหลหลาก โดยเฉพาะพื้นที่ลาดเชิงเขาใกล้ทางน้ำไหลผ่านและพื้นที่ลุ่ม เตือนให้ประชาชนทั้งในพื้นที่ภาคเหนือ ตะวันออกเฉียงเหนือและตะวันออกระวังอันตรายจากฝนตกหนักถึงหนักมากและฝนที่ตกสะสมและติดตามประกาศจากกรมอุตุนิยมวิทยาอย่างใกล้ชิด
“เนื่องจากประเทศไทยจะยังอยู่ในฤดูฝนและกรมอุตุนิยมวิทยาได้ออกประกาศเตือนการเกิดพายุอยู่เป็นระยะ นายกรัฐมนตรีห่วงใยผลกระทบที่จะเกิดต่อประชาชน ทั้งอันตรายต่อชีวิตทรัพย์สินและต่อพื้นที่การเพาะปลูก จึงได้กำชับขอให้หน่วยงานที่เกี่ยวข้องมีการประสานการทำงานเพื่อให้สามารถเข้าให้ความช่วยเหลือประชาชนเป็นไปอย่างมีประสิทธิภาพลดผลกระทบและเกิดความเสียหายน้อยที่สุด” น.ส.ไตรศุลี กล่าว

ที่มา : https://www.thaigov.go.th/news/contents/details/57851