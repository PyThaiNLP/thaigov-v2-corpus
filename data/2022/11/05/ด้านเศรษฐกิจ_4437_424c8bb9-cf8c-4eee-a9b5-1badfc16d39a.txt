รัฐบาลไทย-ข่าวทำเนียบรัฐบาล-รฟท. ลงพื้นที่เพื่อทราบข้อเท็จจริงและร่วมหารือผู้เกี่ยวข้อง ยกระดับมาตรการดูแลความปลอดภัย


วันพุธที่ 13 กรกฎาคม 2565
รฟท. ลงพื้นที่เพื่อทราบข้อเท็จจริงและร่วมหารือผู้เกี่ยวข้อง ยกระดับมาตรการดูแลความปลอดภัย
อุโมงค์ลอดทางรถไฟ และสะพานข้ามทางรถไฟในพื้นที่ภาคตะวันออกเฉียงเหนือ เพื่อรับมือเหตุฝนตกหนักกว่าปกติ
เมื่อวันที่ 12 กรกฎาคม 2565 นายนิรุฒ มณีพันธ์ ผู้ว่าการรถไฟแห่งประเทศไทย (รฟท.) กระทรวงคมนาคม ลงพื้นที่สถานีอุดรธานี เพื่อทราบข้อเท็จจริงและร่วมหารือกับเจ้าหน้าที่ รฟท. ทุกฝ่ายในพื้นที่ภาคตะวันออกเฉียงเหนือ โดยมอบหมายให้ทุกฝ่ายทำงานเชิงรุก พร้อมทั้งเพิ่มมาตรการเตรียมความพร้อม ดูแลความปลอดภัยในการเดินทางสัญจรผ่านทางรถไฟ ทั้งอุโมงค์ทางลอดรถไฟ และสะพานข้ามทางรถไฟ ในเส้นทางสายตะวันออกเฉียงเหนือ
นายนิรุฒ มณีพันธ์ ผู้ว่า รฟท. ได้สั่งการให้ยกระดับความปลอดภัยเพื่อให้ครอบคลุมในกรณีที่เกิดเหตุฝนตกหนักเกินกว่าปกติ เพื่อให้การสัญจรผ่านอุโมงค์ลอดทางรถไฟ และสะพานข้ามทางรถไฟ เป็นไปด้วยความปลอดภัย โดยให้มีการปฏิบัติการเชิงรุก ทั้งนี้หลังจากที่ รฟท. ได้เข้าแก้ไขปัญหาน้ำท่วมขังภายในอุโมงค์ทางลอดรถไฟ ช่วงระหว่างสถานีชุมทางบัวใหญ่ - หนองบัวลาย ที่เกิดจากสาเหตุฝนตกหนักและปริมาณน้ำฝนสะสมจำนวนมากได้เสร็จสิ้น ซึ่ง รฟท. จะมีการจัดทำแผนเพิ่มประสิทธิภาพการอำนวยความสะดวก และความปลอดภัยในการสัญจรข้ามทางรถไฟในพื้นที่อื่นๆ รวมถึงในเส้นทางการก่อสร้างรถไฟทางคู่ของภาคตะวันออกเฉียงเหนือ
นายนิรุฒ มณีพันธ์ ผู้ว่า รฟท. ได้เปิดเผยเพิ่มเติมว่า “ปกติในพื้นที่ภาคตะวันออกเฉียงเหนือ ถือเป็นเส้นทางที่มีพี่น้องประชาชนใช้บริการรถไฟ และสัญจรผ่านอุโมงค์ลอดทางรถไฟ และสะพานข้ามทางรถไฟอยู่หลายแห่ง เช่น ในเส้นทางรถไฟทางคู่ช่วงชุมทางถนนจิระ - ขอนแก่น มีอุโมงค์ลอดทางรถไฟ จำนวน 80 จุด จึงได้สั่งการให้เจ้าหน้าที่ประสานงานร่วมกับหน่วยงานท้องถิ่น ในการตรวจสอบดูแลจุดเสี่ยงต่างๆ โดยเฉพาะในช่วงหน้าฝนที่มีฝนตกหนักมาก โดย รฟท. จะมีการตรวจสอบทั้ง 80 จุด และจะทำการสรุปแนวทางที่จะป้องกันไม่ให้เกิดปัญหาน้ำท่วมขัง รวมทั้งประสานกับหน่วยงานในท้องถิ่นเพื่อร่วมกันดำเนินการแก้ไขหากเกิดปัญหาได้ทันท่วงทีหากมีปริมาณน้ำฝนมากกว่าปกติ”
นอกจากนี้ ยังมอบหมายให้เจ้าหน้าที่ ร่วมรณรงค์ให้ความรู้ และขอความร่วมมือประชาชนผู้ใช้ทางสัญจร เพิ่มความระมัดระวังในการขับขี่ยานพาหนะผ่านบริเวณจุดตัดเสมอระดับทางรถไฟ-รถยนต์ หรืออุโมงค์ลอดทางรถไฟในช่วงที่เกิดฝนตกหนักเพราะจะทำให้ทัศนวิสัยในการมองเห็นของผู้ขับขี่ยวดยานพาหนะลดลง พร้อมทั้งให้สังเกตป้ายจราจร สัญญาณไฟเตือนต่างๆ รวมถึงป้ายแจ้งเตือนระดับน้ำภายในอุโมงค์ ซึ่งหากเห็นว่ามีระดับน้ำถึงระดับสีแดง .ซึ่งหมายถึง “ห้ามผ่าน” ประชาชนจึงควรหลีกเลี่ยง และให้ใช้เส้นทางอื่นแทน เพื่อเป็นการลดการเกิดอุบัติเหตุ และเพิ่มความปลอดภัยในการเดินทาง พร้อมทั้งขอความร่วมมือประชาชนให้ช่วยสอดส่องดูแล หากพบเห็นปัญหาในเส้นทางต่างๆ สามารถแจ้งได้ที่ ศูนย์บริการลูกค้าสัมพันธ์ โทร.1690 ตลอด 24 ชั่วโมง หรือเว็บไซต์ www.railway.co.th หรือเฟซบุ๊กแฟนเพจ ทีมพีอาร์การรถไฟแห่งประเทศไทย

ที่มา : https://www.thaigov.go.th/news/contents/details/56865