รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” แสดงความเสียใจต่อครอบครัวเจ้าหน้าที่ตำรวจชุดปฏิบัติการจู่โจม-ชุดลาดตระเวน ที่เสียชีวิตและบาดเจ็บจากกรณีคนร้ายลอบวางระเบิดพื้นที่ อ.บันนังสตา จ.ยะลา


วันพฤหัสบดีที่ 31 มีนาคม 2565
พิมพ์
โฆษกรัฐบาลเผย “นายกฯ” แสดงความเสียใจต่อครอบครัวเจ้าหน้าที่ตำรวจชุดปฏิบัติการจู่โจม-ชุดลาดตระเวน ที่เสียชีวิตและบาดเจ็บจากกรณีคนร้ายลอบวางระเบิดพื้นที่ อ.บันนังสตา จ.ยะลา
โฆษกรัฐบาลเผย “นายกฯ” แสดงความเสียใจต่อครอบครัวเจ้าหน้าที่ตำรวจชุดปฏิบัติการจู่โจม-ชุดลาดตระเวน ที่เสียชีวิตและบาดเจ็บจากกรณีคนร้ายลอบวางระเบิดพื้นที่ อ.บันนังสตา จ.ยะลา กำชับไล่ล่าคนร้ายมาลงโทษ เพิ่มมาตรการดูแลความปลอดภัยประชาชน
วันที่ 31 มีนาคม 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบรายงานกรณีขณะที่ชุดปฏิบัติการจู่โจม 1 พร้อมกำลังชุดลาดตระเวน ได้รับมอบหมายให้ปฏิบัติหน้าที่ส่งหมายเรียกพยานคดีจราจร พื้นที่ ต.บาเจาะ อ.บันนังสตา จ.ยะลา โดยใช้รถยนต์เช่าทางราชการเลขทะเบียน กง 5150 กรุงเทพมหานคร เมื่อมาถึงที่เกิดเหตุบริเวณถนนบาเจาะ-เขื่อนบางลาง หมู่ที่ 4 ต.บาเจาะ อ.บันนังสตา จ.ยะลา เวลาประมาณ 10.10 น. วานนี้ (30 มี.ค. 65) ได้เกิดเหตุระเบิดขึ้นเป็นเหตุให้กำลังพลเสียชีวิต 1 นาย ได้รับบาดเจ็บจำนวน 3 นาย โดยนายกรัฐมนตรีแสดงความเสียใจอย่างยิ่งต่อครอบครัวของกำลังพลที่เสียชีวิตและบาดเจ็บจากกรณีดังกล่าว พร้อมกำชับไปยังฝ่ายความมั่นคงในพื้นที่และทุกหน่วยที่เกี่ยวข้องให้ลงพื้นที่หาข่าว เก็บรวบรวมพยานหลักฐาน และปฏิบัติการเชิงรุก เพื่อติดตามบังคับใช้กฎหมายกับกลุ่มผู้ก่อเหตุให้ถึงที่สุด พร้อมทั้งเพิ่มความระมัดระวังในการปฏิบัติงานโดยไม่ประมาท เพิ่มมาตรการดูแลความปลอดภัยประชาชนในพื้นที่ และสั่งการให้ต้นสังกัดช่วยเหลือดูแลการรักษาพยาบาลผู้ได้รับบาดเจ็บอย่างเต็มกำลัง และให้การสนับสนุนช่วยเหลือครอบครัวกำลังพลที่เสียชีวิตในการประกอบพิธีทางศาสนาอย่างสมเกียรติ ตามระเบียบของทางราชการ
“ขอให้พี่น้องประชาชนอย่าตื่นตระหนก ใช้ชีวิตตามปกติ และให้ความร่วมมือแจ้งเบาะแสกับเจ้าหน้าที่ ทั้งนี้ สถานการณ์ความไม่สงบในพื้นที่จังหวัดชายแดนภาคใต้เริ่มดีขึ้น จะเห็นได้ว่าจำนวนเหตุการณ์ความรุนแรงลดลงอย่างต่อเนื่อง โดยรัฐบาลกำลังพัฒนาและยกระดับรายได้และคุณภาพชีวิตของประชาชนในพื้นที่อย่างเป็นรูปธรรม เพื่อสร้างสภาพแวดล้อมความปลอดภัยของพื้นที่ 3 จังหวัดชายแดนใต้ในภาพรวม” นายธนกร กล่าว
---------------------

ที่มา : https://www.thaigov.go.th/news/contents/details/53137