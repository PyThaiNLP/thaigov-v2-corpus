รัฐบาลไทย-ข่าวทำเนียบรัฐบาล-กรมทางหลวง ดำเนินการโครงการ ก่อสร้างทางหลวงหมายเลข 1421 สายเชียงราย - อำเภอขุนตาล ตอนบ้านใหม่มงคล - อำเภอขุนตาล จังหวัดเชียงราย แล้วเสร็จ


วันศุกร์ที่ 21 มกราคม 2565
กรมทางหลวง ดำเนินการโครงการ ก่อสร้างทางหลวงหมายเลข 1421 สายเชียงราย - อำเภอขุนตาล  ตอนบ้านใหม่มงคล - อำเภอขุนตาล จังหวัดเชียงราย แล้วเสร็จ
รองรับการคมนาคมขนส่งระหว่างประเทศไทยกับประเทศเพื่อนบ้าน (R3A)
กรมทางหลวง (ทล.) กระทรวงคมนาคม โดยสำนักก่อสร้างทางที่ 1 ดำเนินการโครงการก่อสร้างทางหลวงหมายเลข 1421 สายเชียงราย - อำเภอขุนตาล ตอนบ้านใหม่มงคล - อำเภอขุนตาล ตอน 1 และตอน 2 แล้วเสร็จ ระหว่าง กม. ที่ 19 - 48 ระยะทางยาวประมาณ 29 กิโลเมตร ในพื้นที่จังหวัดเชียงราย ตามนโยบายของนายศักดิ์สยาม  ชิดชอบ รัฐมนตรีว่าการกระทรวงคมนาคม ที่ต้องการพัฒนาด้านคมนาคมและระบบโลจิสติกส์ให้ทางหลวงเชื่อมต่อระบบขนส่งทางหลวงหมายเลข 1421 สายเชียงราย - อำเภอขุนตาล อำเภอเชียงของ จังหวัดเชียงราย เป็นการพัฒนาโครงข่ายทางหลวงแนวใหม่ขนาด 4 ช่องจราจรต่อเนื่องจากจังหวัดเชียงราย เป็นเส้นทางหลักในการเดินทางไปยังสะพานมิตรภาพไทย - ลาว แห่งที่ 4 และรองรับการคมนาคมขนส่งระหว่างประเทศไทยกับประเทศเพื่อนบ้าน (R3A) ไทย - สปป.ลาว - จีน (คุณหมิง) กรมทางหลวงได้พิจารณาถึงการพัฒนาทางเศรษฐกิจและการค้าระหว่างประเทศ โดยพัฒนาทางหลวงให้สอดคล้องกับมาตรฐานอาเซียน จึงได้ทำการก่อสร้างทางหลวงหมายเลข 1421 ตอนเชียงราย - อำเภอขุนตาล แบ่งการก่อสร้างออกเป็น 3 ตอน แล้วเสร็จแล้ว 2 ตอน เหลือเพียงอีก 1 ตอน คือ ช่วงบ้านหัวดอย - บ้านใหม่มงคล ระยะทางอีกเพียง 19 กิโลเมตร มีความยาวครบตลอดทั้งสาย 48 กิโลเมตร ทางหลวงสายนี้มีจุดเริ่มต้นโครงการที่ กม. 0 ของทางหลวงหมายเลข 1152 บริเวณบ้านหัวดอย ตำบลท่าสาย อำเภอเมือง จังหวัดเชียงราย สิ้นสุดโครงการที่ กม. 48 ของทางหลวงหมายเลข 1020 บริเวณบ้านใหม่พัฒนา อำเภอขุนตาล จังหวัดเชียงราย ลักษณะการก่อสร้างเป็นมาตรฐานทางพิเศษ 4 ช่องจราจรตลอดแนวเส้นทาง ประกอบด้วย ช่องจราจรกว้าง 3.5 เมตร ข้างละ 2 ช่องทาง ไหล่ทางด้านในกว้าง 1.5 เมตร ไหล่ทางด้านนอกกว้าง 2.5 เมตร เกาะกลางแบบกดเป็นร่อง กว้าง 9.1 เมตร โดยบางช่วงใช้เกาะกลางแบบยก กว้าง 5.1 เมตร พร้อมระบบไฟฟ้าแสงสว่าง งบประมาณ 2,415,263,091 บาท
โครงการดังกล่าวช่วยเพิ่มประสิทธิภาพของการคมนาคมขนส่งบนโครงข่ายทางหลวงที่สำคัญระหว่างประเทศไทยกับประเทศเพื่อนบ้าน ให้มีความสะดวก ปลอดภัยในการใช้งาน มีความรวดเร็ว และลดเวลาในการเดินทาง รวมทั้งลดค่าใช้จ่ายในการเดินทาง ช่วยรองรับการเดินทางจากสะพานข้ามแม่น้ำโขงแห่งที่ 4 อำเภอเชียงของ - ห้วยทราย ตลอดจนส่งเสริมสนับสนุนยุทธศาสตร์ด้านโลจิสติกส์ของประเทศ การพัฒนาด้านเศรษฐกิจในพื้นที่โครงการและภาพรวมของประเทศทั้งในด้านเกษตร การบริการ การค้า การอุตสาหกรรม การคมนาคมขนส่ง และการท่องเที่ยว ทล. ขอความร่วมมือผู้ใช้ทาง “ชีวิตวิถีใหม่ ขับขี่อย่างปลอดภัย ไร้อุบัติเหตุ” ขับขี่ด้วยความระมัดระวังเพื่อความปลอดภัยของตัวท่านและผู้ร่วมทาง ประชาชนสามารถสอบถามเส้นทางการเดินทางได้ที่ สายด่วนกรมทางหลวง โทร. 1586 (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/50764