รัฐบาลไทย-ข่าวทำเนียบรัฐบาล-สธ.รับมอบชุดตรวจโควิด 19 ด้วยตนเอง สนับสนุนการดำเนินงานป้องกันควบคุมโรค


วันอังคารที่ 5 เมษายน 2565
สธ.รับมอบชุดตรวจโควิด 19 ด้วยตนเอง สนับสนุนการดำเนินงานป้องกันควบคุมโรค
กระทรวงสาธารณสุขรับมอบชุดตรวจโควิด 19 ด้วยน้ำลาย และโพรงจมูก สำหรับตรวจหาเชื้อด้วยตนเอง และหน้ากากอนามัย KN95 เตรียมส่งสนับสนุนหน่วยงานในพื้นที่ดำเนินงานป้องกันควบคุมโรค
วันนี้ (5 เมษายน 2565) นายแพทย์ณรงค์ สายวงศ์ รองปลัดกระทรวงสาธารณสุข พร้อมด้วยคณะผู้บริหารกระทรวงสาธารณสุข รับมอบชุดตรวจโควิด 19 (ATK ด้วยน้ำลาย) จำนวน 1,000 ชุด ชุดตรวจโควิด 19 (ATK แบบเก็บสารคัดหลั่งจากโพรงจมูก) จำนวน 900 ชุด และหน้ากากอนามัย KN95 จำนวน 2,000 ชิ้น รวมมูลค่า 200,000 บาท จากคุณโทนี่ หยาง ประธานกรรมการบริษัท เอชไอพี โกลบอล จำกัด และนายกสมาคมผู้ประกอบการระบบรักษาความปลอดภัยไทย เพื่อสนับสนุนบุคลากรทางการแพทย์ในการปฏิบัติงานป้องกันควบคุมโรคโควิด 19
นายแพทย์ณรงค์กล่าวว่า ปัจจุบันการแพร่ระบาดของโรคโควิด 19 เป็นสายพันธุ์โอมิครอนซึ่งแพร่ได้ง่าย กระทรวงสาธารณสุขเร่งดำเนินการควบคุมการระบาดโดยการคัดกรองผู้ที่มีความเสี่ยงให้เข้าระบบการรักษาโดยเร็วควบคู่ไปกับรณรงค์ให้ประชาชนเข้ารับวัคซีนโควิด 19 ทั้งเข็มปกติและเข็มกระตุ้น เพื่อลดการป่วยหนักและลดการเสียชีวิต โดยชุดตรวจโควิด ATK แบบน้ำลาย และแบบโพรงจมูก ที่ได้รับในวันนี้ สถานพยาบาลสามารถนำไปใช้ในการตรวจคัดกรองผู้ที่มีความเสี่ยงได้อย่างรวดเร็ว ส่วนหน้ากากอนามัย KN95 บุคลากรทางการแพทย์มีความจำเป็นต้องใช้ในการปฏิบัติงานอย่างต่อเนื่อง กระทรวงสาธารณสุขจะรีบจัดสรรและส่งต่อไปยังสถานพยาบาลในพื้นที่ที่มีความจำเป็น เพื่อนำไปใช้ให้เกิดประโยชน์สูงสุดต่อไป
****************************************  5 เมษายน 2565

ที่มา : https://www.thaigov.go.th/news/contents/details/53322