รัฐบาลไทย-ข่าวทำเนียบรัฐบาล-รมช.ประภัตร นำทีม ลงพื้นติดตามสถานการณ์น้ำ จังหวัดสุพรรณบุรี


วันพุธที่ 20 ตุลาคม 2564
รมช.ประภัตร นำทีม ลงพื้นติดตามสถานการณ์น้ำ จังหวัดสุพรรณบุรี
รมช.ประภัตร นำทีม ลงพื้นติดตามสถานการณ์น้ำ จังหวัดสุพรรณบุรี วางแผนบริการจัดการน้ำแม่น้ำท่าจีน เร่งช่วยประชาชนในพื้นที่ด่วน
นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ นำทีม ข้าราชการกระทรวงเกษตร
ลงพื้นที่ติดตามสถานการณ์น้ำ และวางแผนการบริหารจัดการน้ำในแม่น้ำท่าจีน  ที่โครงการคันกั้นน้ำลำห้วยกระเสียว อำเภอเดิมบางนางบวช จังหวัดสุพรรณบุรี โดยมี นายพงษ์ศักดิ์ อัครมณี ผู้อำนวยการส่วนบริหารจัดการน้ำและบำรุงรักษา สำนักงานชลประทานที่ 12 กรมชลประทาน  หัวหน้าส่วนราชการที่เกี่ยวข้องในพื้นที่ ตัวแทนจากกรมป้องกันและบรรเทาสาธารณภัย และผู้นำชุมชน เข้าร่วมประชุมเพื่อแก้ปัญหาร่วมกัน
ทั้งนี้ รมช.ประภัตร  กล่าวว่า พล.อ.ประยุทธ์ จันทร์โอชา นายกรัฐมนตรีฯ มีความห่วงใยเกษตรกร และประชาชนที่ได้รับกระทบจากสถานการณ์น้ำท่วมในพื้นที่จังหวัดสุพรรณบุรี จึงมอบหมายให้กระทรวงเกษตรและสหกรณ์ ลงพื้นที่ติดตามสถานการณ์ ตรวจเยี่ยมให้กำลังใจ และเร่งบรรเทาความเดือดร้อนให้กับเกษตรกร และประชาชน โดยกระทรวงเกษตรและสหกรณ์ ได้บูรณาการร่วมกับจังหวัด และหน่วยงานที่เกี่ยวข้อง ระดมสรรพกำลังอย่างเต็มความสามารถ และเร่งฟื้นฟูเยียวยาภายหลังน้ำลด พร้อมทั้งเร่งสำรวจความเสียหาย เพื่อจัดสรรงบประมาณในการเยียวยาช่วยเหลือเกษตรกรเร่งด่วน
อย่างไรก็ตามจังหวัดสุพรรณบุรี มีสถานการณ์ฝนตกหนักติดต่อกันหลายวันในพื้นที่ จากอิทธิพลของร่องมรสุม ประกอบกับหย่อมความกดอากาศต่ำจากพายุโซนร้อน "เตี๊ยนหมู่" ที่อ่อนกำลังลง ทำให้เกิดปัญหาน้ำท่วมขังในพื้นที่ลุ่มต่ำ  เกษตรกรไม่สามารถระบายน้ำออกได้ และผลกระทบจาก "พายุไลออนร็อค" และ "พายุ คมปาซุ" ที่ทำให้เกิดฝนตกกระจายในทุกพื้นที่ ประกอบกับ น้ำที่มาจากจังหวัดนครสวรรค์ ไหลผ่านจังหวัดอุทัยธานี จังหวัดชัยนาท เข้าสู่จังหวัดสุพรรณบุรี ทำให้เกิดน้ำท่วมขังพื้นที่การเกษตรของจังหวัดสุพรรณบุรี โดยขณะนี้ทางกระทรวงเกษตรฯได้ประชุมหารือกับหน่วยงานในพื้นที่ เพื่อส่งแผนบริการจัดการน้ำ เพื่อลดระดับน้ำที่ท่วมขังให้เร็วที่สุด ต่อไป
"แม่ท่าจีนรับน้ำสามทางหลักๆ จากประตูระบายน้ำพลเทพ ประตูระบายน้ำท่าโบสถ์ แม่น้ำเจ้าพระยา
เขื่อนกระเสียว ประมาณ 300 คิวต่อวินาที ซึ่งขณะนี้ไม่มีฝนตกในพื้นที่ เราจึงปรับแผนลดการระบายน้ำลงแม่น้ำท่าจีน ซึ่งจะส่งผลให้แม่น้ำท่าจีน มีระดับน้ำลดลงในวันพรุ่งนี้ 10 เซนติเมตร  และจะเฝ้าระวังสถานการณ์น้ำอย่างต่อเนื่อง หากไม่มีฝนตกเพิ่มในพื้นที่ ก็จะพิจารณาปรับลดการระบายน้ำลงเพิ่มเติมอีกในอนาคต" รมช.ประภัตรกล่าว

ที่มา : https://www.thaigov.go.th/news/contents/details/47219