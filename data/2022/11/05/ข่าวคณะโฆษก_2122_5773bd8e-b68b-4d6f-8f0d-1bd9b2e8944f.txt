รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ให้กำลังใจนักกีฬากรีฑาเยาวชนไทยจากการแข่งกรีฑาเยาวชนโลก ชื่นชมความสามารถนักกรีฑาเยาวชนไทยทุกคน ขอให้เก็บเกี่ยวประสบการณ์จากการแข่งขันนำมาพัฒนาตัวเองต่อไป


วันศุกร์ที่ 5 สิงหาคม 2565
พิมพ์
โฆษกรัฐบาลเผย นายกฯ ให้กำลังใจนักกีฬากรีฑาเยาวชนไทยจากการแข่งกรีฑาเยาวชนโลก ชื่นชมความสามารถนักกรีฑาเยาวชนไทยทุกคน ขอให้เก็บเกี่ยวประสบการณ์จากการแข่งขันนำมาพัฒนาตัวเองต่อไป
โฆษกรัฐบาลเผย นายกฯ ให้กำลังใจนักกีฬากรีฑาเยาวชนไทยจากการแข่งกรีฑาเยาวชนโลก ชื่นชมความสามารถนักกรีฑาเยาวชนไทยทุกคน ขอให้เก็บเกี่ยวประสบการณ์จากการแข่งขันนำมาพัฒนาตัวเองต่อไป
วันนี้ (วันที่ 5 สิงหาคม 2565) นายธนกร วังบุญคงชนะ โฆษกประจำสำนักนายกรัฐมนตรีเปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ให้กำลังใจและชื่นชมความพยายามของนักกรีฑาเยาวชนไทย ในการแข่งกรีฑาเยาวชนโลก รุ่นอายุไม่เกิน 20 ปี ที่เมืองคาลี ประเทศโคลอมเบีย
โฆษกประจำสำนักนายกรัฐมนตรี กล่าวว่า การแข่งขันกรีฑาเยาวชนอายุไม่เกิน 20 ปี ชิงแชมป์โลก 2022 (World Athletics U20 Championships Cali 2022) จัดขึ้นระหว่างวันที่ 1 - 6 สิงหาคม 2565 ที่เอสตาดิโอ โอลิมปิโก ปาสกาล เกอร์เรโร ณ เมืองคาลี ประเทศโคลอมเบีย โดยสมาคมกีฬากรีฑาแห่งประเทศไทย ในพระบรมราชูปถัมภ์ ได้ส่งนักกรีฑาเยาวชนทีมชาติไทย 9 คน เข้าร่วมใน 5 รายการแข่งขัน ได้แก่ วิ่ง 100 เมตรชาย, วิ่ง 200 เมตรชาย, วิ่ง 400 เมตรชาย, วิ่งผลัด 4X100 เมตรชาย และ วิ่งผลัด 4X400 เมตรชาย
ผลการแข่งขันที่ผ่านมา “บิว” ภูริพล บุญสอน นักกรีฑาวัย 16 ปี เจ้าของ 3 เหรียญทองซีเกมส์ 2021 ทำฟอร์มเยี่ยม ทำเวลาได้ดีที่สุดจากรอบรองชนะเลิศ วิ่ง 100 เมตรชาย ด้วยสถิติ 10.09 วินาที ก่อนในรอบชิงชนะเลิศจะวิ่งจบอันดับที่ 4 ของโลกในรุ่นเยาวชน รายการวิ่ง 100 เมตรชาย โดยทำเวลาได้ 10.12 วินาที ซึ่งหากนับเฉพาะนักกรีฑาจากทวีปเอเชีย บิว คืออันดับที่ 1 ในการแข่งขันเยาวชนชิงแชมป์โลกครั้งนี้
ในขณะที่ จอชชัว โรเบิร์ต แอทคินสัน นักกรีฑาวัย 18 ปี เจ้าของ 4 เหรียญทองซีเกมส์ 2021 ทำผลงานได้อย่างน่าชื่นชมในรายการวิ่ง 400 เมตรชาย สามารถผ่านเข้าสู่รอบชิงชนะเลิศได้สำเร็จ ก่อนคว้าอันดับ 5 ของโลกในรุ่นเยาวชนเช่นกัน ทำเวลา 46.31 วินาที
“นายกรัฐมนตรีชื่นชมและให้กำลังใจนักกีฬาตัวแทนไทยทุกคนที่มีความพยายามและมุ่งมั่นในการแข่งขันอย่างเต็มที่ โดยชื่นชม บิว ภูริพล และ จอชชัว โรเบิร์ต แอทคินสัน ในการแข่งรอบชิงชนะเลิศ ว่าเป็นเด็กที่มีความสามารถ เชื่อมั่นว่าจะพัฒนา และยังมีโอกาสอื่น ๆ อีก และขอให้ทุกฝ่ายเก็บเกี่ยวประสบการณ์ที่ได้รับจากการแข่งขันครั้งนี้ นำมาพัฒนาวงการกรีฑาไทย” ทั้งนี้ นายธนกรฯ กล่าวว่ายังเหลือการแข่งขัน วิ่งผลัด 4X400 เมตรชาย ในคืนวันนี้ เวลา 23.15 น. ขอเชิญชวนคนไทยทุกคนส่งกำลังใจให้นักกีฬาเยาวชนกรีฑาไทยร่วมกัน

ที่มา : https://www.thaigov.go.th/news/contents/details/57657