รัฐบาลไทย-ข่าวทำเนียบรัฐบาล-ผู้นำแรงงานแห่ขอบคุณให้กำลังใจนายกฯพล.อ.ประวิตร รมว.สุชาติ ที่อาคารรัฐสภา เร่งช่วยเหลือเยียวยาบรรเทาความเดือดร้อนจากโควิด


วันอังคารที่ 31 สิงหาคม 2564
พิมพ์
ผู้นำแรงงานแห่ขอบคุณให้กำลังใจนายกฯพล.อ.ประวิตร รมว.สุชาติ ที่อาคารรัฐสภา เร่งช่วยเหลือเยียวยาบรรเทาความเดือดร้อนจากโควิด
ผู้นำแรงงานแห่ขอบคุณให้กำลังใจนายกฯพล.อ.ประวิตร รมว.สุชาติ ที่อาคารรัฐสภา เร่งช่วยเหลือเยียวยาบรรเทาความเดือดร้อนจากโควิด
เมื่อวันที่ 31 สิงหาคม 2564 กลุ่มผู้นำแรงงาน นำโดย นายวิฑูรย์ แนวพานิช นายกสมาคมการค้าเครือข่ายแท็กซี่ไทย พร้อมด้วย นางฐนิวรรณ กุลมงคล นายกสมาคมภัตตาคารไทย และนายเฉลิม ช่างทองมะดัน นายกสมาคมผู้ขับขี่รถจักรยานยนต์รับจ้างแห่งประเทศไทย นำกลุ่มสมาชิกผู้ขับขี่รถจักรยานยนต์รับจ้างอีกจำนวนหนึ่ง ได้เข้ายื่นหนังสือขอบคุณและให้กำลังใจพล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พล.อ.ประวิตรวงษ์สุวรรณ รองนายกรัฐมนตรี โดยนายกรัฐมนตรี มอบหมายให้ นายสุชาติ ชมกลิ่น รัฐมนตรีว่าการกระทรวงแรงงาน เป็นผู้รับหนังสือจากกลุ่มผู้นำแรงงานแทน ณ อาคารรัฐสภา (เกียกกาย)
นายวิฑูรย์ แนวพานิช นายกสมาคมการค้าเครือข่ายแท็กซี่ไทย กล่าวว่า ในวันนี้ผมและสมาชิกสมาคมการค้าเครือข่ายแท็กซี่ไทย ได้เดินทางยื่นหนังสือเพื่อเป็นกำลังใจแก่ท่านนายกรัฐมนตรีท่าน พล.อ.ประวิตร รองนายกรัฐมนตรี และท่านสุชาติ ชมกลิ่น รมว.แรงงานที่ให้คนขับแท็กซี่ได้มีโอกาสเข้าสู่มาตรา 40 ของประกันสังคม เพื่อเป็นช่องทางให้รัฐจ่ายเงินเยียวยาช่วยเหลือเดือนละ 5,000 บาท และยังได้รับการช่วยเหลือข้าวสาร อาหารแห้ง และน้ำดื่มเพื่อจัดเป็นถุงยังชีพแจกจ่ายให้กับคนขับคนขับรถแท็กซี่ ผ่านมูลนิธิเพื่อคนขับรถแท็กซี่มากกว่า 6,000 ชุดและยังมีมาตรการอื่น ๆ ซึ่งอยู่ในระหว่างดำเนินการของหน่วยงานที่เกี่ยวข้อง ในการอภิปรายไม่ไว้วางใจของพรรคฝ่ายค้านในครั้งนี้
นางฐนิวรรณ กุลมงคล นายกสมาคมภัตตาคารไทย กล่าวว่า ในช่วงการแพร่ระบาดของโควิด-19 ตั้งแต่ต้นปี 2563 ส่งผลให้ภาครัฐต้องออกมาตรการควบคุมโควิดโดยการล็อคดาวน์ทำให้สถานประกอบการต่างๆ ต้องหยุดกิจการชั่วคราว ร้านอาหารได้รับผลกระทบมาอย่างต่อเนื่องจนกระทั่งถึงปัจจุบัน แต่ด้วยความห่วงใยของท่านนายกรัฐมนตรี รวมถึงคณะทำงานของท่าน พล.อ.ประวิตร วงษ์สุวรรณ รองนายกรัฐมนตรี และท่านสุชาติ ชมกลิ่น รมว.แรงงาน และกรมการจัดหางาน ที่ใส่ใจประชาชน คนงาน และกลุ่มร้านอาหาร จึงได้จ่ายเงินชดเชยกรณีว่างงานจากเหตุสุดวิสัย 50 เปอร์เซ็นต์ของค่าจ้าง และดำเนินโครงการปันน้ำใจร้านค้าสู่แรงงานโดยสมาคมได้จัดทำข้าวกล่องส่งแคมป์คนงาน ทำให้ร้านอาหารพอมีรายได้มาหล่อเลี้ยงธุรกิจพนักงาน รวมไปถึงครอบครัวและคนงาน ในวันนี้สมาคมภัตตาคารไทย ขอเป็นตัวแทนกลุ่มร้านอาหาร ได้มาขอบคุณในความห่วงใยท่านนายกฯ และคณะทำงานทุกคนที่เสียสละกำลังกาย ใจและเวลาให้การสนับสนุนปละความช่วยเหลืออย่างเต็มกำลัง โครงการนี้ไม่ใช่แค่ให้ทุกส่วนมีรายได้ มีอาหารรับประทาน แต่เป็นการต่อลมหายใจให้กับคนหลายคนให้ผ่านวิกฤตนี้ไปได้
นอกจากนี้ ยังมีกลุ่มสมาชิกผู้ขับขี่รถจักรยานยนต์รับจ้างอีกจำนวนหนึ่งนำโดย นายเฉลิม ช่างทองมะดัน นายกสมาคมผู้ขับขี่รถจักรยานยนต์รับจ้างแห่งประเทศไทย ได้มาให้กำลังใจรัฐบาลท่านนายกรัฐมนตรี ท่านรองนายก พล.อ.ประวิตร และ รัฐมนตรีสุชาติ ที่ท่านได้เห็นความสำคัญแก่คนขับรถจักรยานยนต์รับจ้างที่ให้พวกเราได้สมัครมาตรา 40 และได้รับเงินเยียวยาคนละ5,000 บาท รวมทั้งยังมอบถุงยังชีพ 1,200 ชุด ไข่ไก่ 15,000 ฟอง เพื่อบรรเทาความเดือดร้อนแก่ครอบครัวพี่น้องผู้ขับขี่รถจักรยานยนต์รับจ้างที่ได้รับผลกระทบจากโควิด-19
นายสุชาติ ชมกลิ่น รมว.แรงงาน กล่าวว่า ผมได้รับมอบหมายจากท่านนายกรัฐมนตรีและรัฐมนตรีว่าการกระทรวงกลาโหม พล.อ.ประยุทธ์ จันทร์โอชา ให้ลงมารับหนังสือขอบคุณจากพี่น้องกลุ่มผู้นำแรงงานด้วยตนเอง ที่พี่น้องกลุ่มแรงงานเดินทางมาให้กำลังใจท่านนายกรัฐมนตรีซึ่งท่านนายกรัฐมนตรีเองและท่านรองนายกรัฐมนตรี พล.อ.ประวิตร วงษ์สุวรรณ ในฐานะที่ท่านกำกับดูแลกระทรวงแรงงาน ได้ให้ความห่วงใยพี่น้องผู้ใช้แรงงานเป็นอย่างยิ่ง รวมทั้งติดตามผลกระทบจากสถานการณ์การแพร่ระบาดของโควิด-19 ในด้านเศรษฐกิจและความเป็นอยู่ของพี่น้องประชาชนอย่างต่อเนื่อง ท่านได้สั่งการให้ทุกกระทรวงทำงานบูรณาการร่วมกัน และยังได้ฝากความห่วงใยมายังพี่น้องแรงงานทุกคน ทุกกลุ่ม ผ่านผมในฐานะรัฐมนตรีแรงงานให้ได้ช่วยเหลือเยียวยาดูแลพี่น้องแรงงานอย่างทั่วถึง เพื่อให้ภาคแรงงานเดินได้ ธุรกิจเดินได้ ไปพร้อมๆกันโดยไม่ทิ้งใครไว้ข้างหลัง นับเป็นการช่วยประเทศชาติให้ก้าวพ้นวิกฤตโควิดนี้ไปด้วยกัน
+++++++++++++++++++
กองเผยแพร่และประชาสัมพันธ์
31 สิงหาคม 2564

ที่มา : https://www.thaigov.go.th/news/contents/details/45360