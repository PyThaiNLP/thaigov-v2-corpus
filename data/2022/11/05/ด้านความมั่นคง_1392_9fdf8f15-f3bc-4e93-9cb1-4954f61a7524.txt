รัฐบาลไทย-ข่าวทำเนียบรัฐบาล-จังหวัดนราธิวาส จัดพิธีมอบคัมภีร์เทศน์เฉลิมพระเกียรติฯ บทพระธรรมเทศนาเฉลิมพระธรรมบารมีใน "อุภินนมัตถจรกถา" เฉลิมพระธรรมบารมีสมเด็จพระบรมราชชนนีพันปีหลวง


วันเสาร์ที่ 6 สิงหาคม 2565
พิมพ์
จังหวัดนราธิวาส จัดพิธีมอบคัมภีร์เทศน์เฉลิมพระเกียรติฯ บทพระธรรมเทศนาเฉลิมพระธรรมบารมีใน "อุภินนมัตถจรกถา" เฉลิมพระธรรมบารมีสมเด็จพระบรมราชชนนีพันปีหลวง
จังหวัดนราธิวาส จัดพิธีมอบคัมภีร์เทศน์เฉลิมพระเกียรติฯ บทพระธรรมเทศนาเฉลิมพระธรรมบารมีใน "อุภินนมัตถจรกถา" เฉลิมพระธรรมบารมีสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง
เมื่อวันที่ 5 สิงหาคม 2565 เวลา 10.00 น. นายสนั่น พงษ์อักษร ผู้ว่าราชการจังหวัดนราธิวาส เป็นประธานฝ่ายฆราวาสในพิธีมอบคัมภีร์เทศน์เฉลิมพระเกียรติฯ บทพระธรรมเทศนาเฉลิมพระธรรมบารมีใน "อุภินนมัตถจรกถา" เฉลิมพระธรรมบารมีสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง พร้อมด้วย ผู้อำนวยการสำนักงานพระพุทธศาสนาจังหวัดนราธิวาส วัฒนธรรมจังหวัดนราธิวาส นายอำเภอสุไหงโก-ลก และหัวหน้าส่วนราชการในพื้นที่ โดยมีพระโสภณคุณาธาร เจ้าคณะจังหวัดนราธิวาส เป็นประธานฝ่ายสงฆ์มอบคัมภีร์ให้แก่ เจ้าคณะอำเภอ เจ้าคณะตำบล และเจ้าอาวาสทุกวัดในจังหวัด จำนวน 80 วัด ณ วัดทองดีประชาราม อ.สุไหงโก-ลก จ.นราธิวาส
นายสนั่น พงษ์อักษร ผู้ว่าราชการจังหวัดนราธิวาส กล่าวว่า เนื่องด้วยสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงเจริญพระชนมพรรษา 90 พรรษา ในวันที่ 12 สิงหาคม 2565 ถือเป็นปีมหามงคลยิ่ง ที่พสกนิกรชาวไทยจะได้ร่วมกันสร้างความดีถวายแด่พระองค์ และเพื่อน้อมสำนึกในพระมหากรุณาธิคุณอันหาที่สุดมิได้ที่พระองค์ได้ทรงงานอย่างหนักเคียงข้างพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และนำความผาสุกร่มเย็นไปทั่วทุกภูมิภาคของประเทศ ตลอดระยะเวลากว่า 70 ปี
นายสนั่น พงษ์อักษร ผู้ว่าราชการจังหวัดนราธิวาส กล่าวเพิ่มเติมว่า คัมภีร์เทศน์เฉลิมพระเกียรติฯ ดังกล่าว สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก เป็นประธานในพิธีมอบให้แก่ผู้ว่าราชการจังหวัดทุกจังหวัด เมื่อวันที่ 1 สิงหาคม 2565 ณ วัดราชบพิธสถิตมหาสีมาราม เพื่อนำไปแสดงเผยแพร่ให้พุทธศาสนิกชนทั่วประเทศ และจัดให้มีการเทศน์และทำบุญตลอดปี 2565

ที่มา : https://www.thaigov.go.th/news/contents/details/57720