รัฐบาลไทย-ข่าวทำเนียบรัฐบาล-ปลัด พม. ลงพื้นที่ย่านบางแค กทม. ตรวจเยี่ยมกลุ่มเปราะบางฉีดวัคซีนโควิด-19 พร้อมมอบถุงยังชีพ “ถุงกำลังใจ”


วันจันทร์ที่ 20 กันยายน 2564
ปลัด พม. ลงพื้นที่ย่านบางแค กทม. ตรวจเยี่ยมกลุ่มเปราะบางฉีดวัคซีนโควิด-19 พร้อมมอบถุงยังชีพ “ถุงกำลังใจ”
ปลัด พม. ลงพื้นที่ย่านบางแค กทม. ตรวจเยี่ยมกลุ่มเปราะบางฉีดวัคซีนโควิด-19 พร้อมมอบถุงยังชีพ “ถุงกำลังใจ”
เมื่อวันที่ 19 ก.ย. 64 เวลา 09.00 น. นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) พร้อมด้วยคณะผู้บริหารกระทรวง พม. ลงพื้นที่ ณ วัดม่วง เขตบางแค กทม. เพื่อตรวจเยี่ยมการฉีดวัคซีนป้องกันโรคโควิด-19 ให้กับกลุ่มเปราะบางซึ่งมีความเสี่ยงสูงจากการแพร่ระบาดของโรคโควิด -19 พร้อมมอบถุงยังชีพ “ถุงกำลังใจ” ประกอบด้วยเครื่องอุปโภคบริโภคและยารักษาโรคที่จำเป็น นอกจากนี้ ได้นำคณะเจ้าหน้าที่กระทรวง พม. และอาสาสมัครพัฒนาสังคมและความมั่นคงของมนุษย์ (อพม.) ในพื้นที่เขตบางแค ร่วมอำนวยความสะดวกกลุ่มเปราะบางที่เข้ารับการฉีดวัคซีน อีกทั้งให้กำลังใจทีมแพทย์บริการฉีดวัคซีน
นางพัชรี กล่าวว่า เมื่อวันที่ 30 สิงหาคม 2564 สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี อุปนายิกาผู้อำนวยการสภากาชาดไทย พระราชทานพระราชวโรกาสให้ นายเตช บุนนาค เลขาธิการสภากาชาดไทย นำนายหยาง ซิน อัครราชทูตที่ปรึกษา สถานเอกอัครราชทูตสาธารณรัฐประชาชนจีนประจำประเทศไทย เป็นผู้แทนสภากาชาดจีน เฝ้าทูลละอองพระบาทน้อมเกล้าน้อมกระหม่อม ถวายวัคซีนป้องกันโรคโคชวิด-19 “ซิโนฟาร์ม” จำนวน 100,000 โดส เพื่อให้สภากาชาดไทยนำไปให้บริการฉีดแก่ประชาชน เพื่อป้องกันการแพร่ระบาดของโควิด-19 ซึ่งสภากาชาดไทย ได้จัดสรรวัคซีน “ซิโนฟาร์ม” อย่างเร่งด่วน โดยร่วมกับกระทรวงการพัฒนาสังคมและความมั่นคงของมนุษย์ (พม.) และกรุงเทพมหานคร จัดตั้งจุดบริการฉีดวัคซีนในชุมชน และจัดชุดบริการเคลื่อนที่สำหรับกลุ่มเปราะบาง ได้แก่ คนพิการ ผู้สูงอายุ ผู้ป่วยติดเตียง และหญิงตั้งครรภ์ที่มีอายุครรภ์ 12 สัปดาห์ขึ้นไป ที่อาศัยอยู่ในพื้นที่ กทม. โดยเฉพาะในชุมชนที่ยังเข้าไม่ถึงวัคซีน
นางพัชรี กล่าวต่อไปว่า กระทรวง พม. มีความห่วงใยกลุ่มเปราะบางที่ได้รับความเดือดร้อนและยากลำบากจากผลกระทบของโควิด-19 จึงได้บูรณาการร่วมกับภาคีเครือข่ายทุกหน่วยงาน เพื่อให้กลุ่มเปราะบางได้รับการวัคซีนป้องกันโรคโควิด-19 อย่างทั่วถึง สำหรับวันนี้ (19 ก.ย. 64) กระทรวง พม. ร่วมกับสภากาชาดไทย และกรุงเทพมหานคร และ อพม. ในพื้นที่เขตบางแค ได้บูรณาการลงพื้นที่ร่วมกัน ณ วัดม่วง เขตบางแค กรุงเทพฯ เพื่อจัดตั้งจุดบริการฉีดวัคซีนป้องกันโควิด-19 ในชุมชน และจัดชุดบริการเคลื่อนที่สำหรับกลุ่มเปราะบาง ทั้งนี้ มีกลุ่มเปราะบางเข้ารับการฉีดวัคซีน จำนวน 367 ราย อีกทั้งกระทรวง พม. ได้มอบถุงยังชีพ “ถุงกำลังใจ” ให้กับผู้ที่เข้ารับการฉีดวัคซีนทุกคน
นางพัชรี กล่าวเพิ่มเติมว่า สำหรับกลุ่มเปราะบางและประชาชนประสบปัญหาทางสังคมและได้รับความเดือดร้อนจากผลกระทบของโควิด-19 สามารถติดต่อขอความช่วยเหลือได้ที่ 1) ศูนย์ช่วยเหลือสังคม สายด่วน พม. โทร. 1300 บริการ 24 ชั่วโมง 2) สายด่วนคนพิการ โทร. 1479 บริการ 24 ชั่วโมง และ 3) สำนักงานพัฒนาสังคมและความมั่นคงของมนุษย์จังหวัด และ อาสาสมัครพัฒนาสังคมและความมั่นคงของมนุษย์ (อพม.) ในพื้นที่

ที่มา : https://www.thaigov.go.th/news/contents/details/45989