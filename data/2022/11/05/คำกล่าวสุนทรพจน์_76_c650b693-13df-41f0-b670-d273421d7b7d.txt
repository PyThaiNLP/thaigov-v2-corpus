รัฐบาลไทย-ข่าวทำเนียบรัฐบาล-คำกล่าว พลเอก ประยุทธ์ จันทร์โอชา นายกรัฐมนตรี เนื่องในวันน้ำโลก ประจำปี 2565


วันอังคารที่ 22 มีนาคม 2565
พิมพ์
คำกล่าว พลเอก ประยุทธ์ จันทร์โอชา นายกรัฐมนตรี เนื่องในวันน้ำโลก ประจำปี 2565
คำกล่าว พลเอก ประยุทธ์ จันทร์โอชา นายกรัฐมนตรี เนื่องในวันน้ำโลก ประจำปี 2565 ณ ตึกไทยคู่ฟ้า ทำเนียบรัฐบาล
น้องประชาชนชาวไทยที่รักทุกท่าน
“น้ำ” ถือเป็นปัจจัยพื้นฐานที่สำคัญต่อการดำรงชีวิตของสิ่งมีชีวิตทั้งหลายซึ่งองค์การสหประชาชาติได้ตระหนักถึงปัญหาทั้งการขาดแคลนน้ำ และการแย่งชิงทรัพยากรน้ำที่อาจจะเกิดขึ้นในอนาคต จึงได้กำหนดให้วันที่ 22 มีนาคมของทุกปี เป็นวันน้ำโลก เพื่อให้ประชาคมโลกร่วมกันอนุรักษ์ ฟื้นฟู และใช้ประโยชน์จากทรัพยากรน้ำอย่างรู้คุณค่า โดยใน 2565 นี้ ได้กำหนดหัวข้อ “ร่วมรู้จัก อนุรักษ์ น้ำใต้ดิน” เพื่อให้ทุกประเทศได้ให้ความสำคัญกับการรักษาดูแลทรัพยากรน้ำใต้ดิน
การเจริญเติบโตขึ้นของเมือง และความก้าวหน้าของเทคโนโลยีในด้านต่างๆ ทั้งด้านเกษตรกรรม อุตสาหกรรม และบริการ ล้วนก่อให้เกิดการปนเปื้อนของน้ำที่ไหลกลับลงสู่ใต้ดิน ประกอบกับวิกฤตภัยแล้งที่ทำให้ปริมาณน้ำใต้ดินมีแนวโน้มลดลงอย่างต่อเนื่อง อีกทั้งการรุกตัวของน้ำเค็มในหลายพื้นที่ทั่วโลกรวมถึงประเทศไทย ส่งผลให้น้ำใต้ดินที่ถือเป็นขุมทรัพย์น้ำจืดขนาดใหญ่มีคุณภาพต่ำลง
รัฐบาลได้ให้ความสำคัญกับการบริหารจัดการน้ำใต้ดิน โดยได้ดำเนินการเติมน้ำใต้ดินตามหลักวิชาการมาโดยตลอด ตั้งแต่การฟื้นฟูป่าอันเป็นต้นทางสำคัญในการรักษาความชุ่มชื้นให้แก่ระบบนิเวศ การเติมน้ำใต้ดินผ่านแหล่งน้ำต่าง ๆ และ
มีการติดตามประเมินผลอย่างเป็นระบบมาอย่างต่อเนื่อง เพื่อรักษาสมดุลของธรรมชาติ ลดการรุกล้ำของน้ำเค็ม บรรเทาอุทกภัย และการใช้ประโยชน์ในช่วงวิกฤตภัยแล้ง พร้อมกันนี้ยังได้ปลูกจิตสำนึกให้ชาวไทยทุกคนร่วมกันอนุรักษ์ทรัพยากรน้ำให้คงอยู่อย่างสมบูรณ์ต่อไป
ในโอกาสนี้ วันน้ำโลก ประจำปี 2565 นี้ รัฐบาลจึงขอเชิญชวนให้ทุกภาคส่วนได้ตระหนักถึงการอนุรักษ์น้ำ โดยการใช้น้ำอย่างรู้คุณค่า และร่วมกันลดการปนเปื้อนของน้ำใต้ดิน เพื่อให้ประเทศไทยสามารถบรรลุวัตถุประสงค์ตามนโยบาย “ทศวรรษแห่งการร่วมมือปฏิบัติของทุกประเทศ เพื่อบรรลุเป้าหมายการพัฒนาที่ยั่งยืน” ของสหประชาชาติ และเพื่อประโยชน์สูงสุด คือ การรักษาทรัพยากรน้ำอย่างยั่งยืน เพื่อลูกหลานของเราในอนาคตสืบไป
ขอบคุณครับ
----------------

ที่มา : https://www.thaigov.go.th/news/contents/details/52801