รัฐบาลไทย-ข่าวทำเนียบรัฐบาล-รัฐบาลเร่งดำเนินคดีฉ้อโกง/หลอกขายของออนไลน์ ร้องเรียนผ่านศูนย์ 1212 เฟซบุ๊กมากสุด 82%


วันอาทิตย์ที่ 10 ตุลาคม 2564
พิมพ์
รัฐบาลเร่งดำเนินคดีฉ้อโกง/หลอกขายของออนไลน์ ร้องเรียนผ่านศูนย์ 1212 เฟซบุ๊กมากสุด 82%
รองโฆษกฯ เผยรัฐบาลเร่งดำเนินคดีฉ้อโกง/หลอกขายของออนไลน์ ร้องเรียนผ่านศูนย์ 1212 เฟซบุ๊กมากสุด 82%
วันนี้ (10 ต.ค.60) นางสาวรัชดา ธนาดิเรก รองโฆษกประจำสำนักนายกรัฐมนตรี เผย กระทรวงดิจิทัลเพื่อเศรษฐกิจและสังคม ร่วมกับตำรวจสืบสวนสอบสวนอาชญากรรมทางเทคโนโลยี และหน่วยงานอื่น ๆ ทั้งภาครัฐ และภาคเอกชนที่เกี่ยวข้อง เร่งดำเนินการสืบสวนเอาผิดมิจฉาชีพออนไลน์ คดีฉ้อโกงและหลอกหลวงประชาชน โดยพบว่า ตั้งแต่มกราคมถึงตุลาคม 2564  เรื่องร้องเรียนผ่านสายด่วน 1212 ส่วนใหญ่มาจากซื้อ-ขาย ออนไลน์ อาทิ การสั่งซื้อสินค้าแล้วไม่ได้รับสินค้า ได้รับสินค้าไม่ตรงตามโฆษณา ได้รับสินค้าชำรุด หลอกให้เซ็นรับพัสดุผิดกฎหมาย รับหิ้วของ ตุ๋นขายแบบผ่อนชำระ โดยสัดส่วนการร้องเรียนจากการซื้อผ่านเฟซบุ๊ก สูงสุดคิดเป็น 82.4% (19,296 ครั้ง) เว็บไซต์ 4.6% และอินสตาแกรม 4.3% และเมื่อเปรียบเทียบกับข้อมูลช่วงเดือนมกราคม-สิงหาคม  พบว่า ในปี 2564 มีร้องเรียนปัญหาซื้อขาย-ออนไลน์ เฉลี่ย 2,221 ครั้งต่อเดือน เพิ่มขึ้นจากปีที่แล้ว ที่เฉลี่ย 1,718 ครั้งต่อเดือน
ทั้งนี้ การกระทำดังกล่าวถือว่าเข้าข่ายความผิดกรณีฉ้อโกงต่อประชาชน เป็นความผิดตามประมวลกฎหมายอาญา ซึ่งมีโทษจำคุกไม่เกิน 5 ปี หรือปรับไม่เกิน 10,000 บาท หรือทั้งจำทั้งปรับ นอกจากนี้ ยังเป็นความผิดตาม พ.ร.บ. คอมพิวเตอร์ฯ มาตรา 11 ผู้ใดส่งข้อมูลคอมพิวเตอร์หรือจดหมายอิเล็กทรอนิกส์แก่บุคคลอื่นโดยปกปิดหรือปลอมแปลงแหล่งที่มาของการส่งข้อมูลดังกล่าว อันเป็นการรบกวนการใช้ระบบคอมพิวเตอร์ของบุคคลอื่นโดยปกติสุข ต้องระวางโทษปรับไม่เกิน 100,000 บาท อีกด้วย มากไปกว่านั้น สำนักงาน กสทช.  ยังทำงานร่วมกับผู้ให้บริการโทรศัพท์เคลื่อนที่ทุกเครือข่าย เพี่อปิดกั้น SMS ชวนเล่นการพนันหรือปล่อยเงินกู้ผิดกฏหมายอีกด้วย
รองโฆษกประจำสำนักนายกรัฐมนตรี ยังเผยอีกว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมห่วงประชาชน ฝากเตือนอย่าหลงเป็นเหยื่อมิจฉาชีพ  ตรวจสอบสินค้าก่อนชำระเงิน เลือกเพจขายสินค้าที่ไว้ใจได้ ทั้งยังกำชับให้กระทรวงดิจิทัลเพื่อเศรษฐกิจและสังคม สำนักงานตำรวจแห่งชาติ และหน่วยงานที่เกี่ยวข้อง เร่งปราบปรามเว็บการพนันออนไลน์ ที่มอมเมาเยาวชน ก่อให้เกิดปัญหาหนี้สินและอาชญกรรมอื่น ๆ ตามมา
"ประชาชนสามารถร้องเรียน/ร้องทุกข์ ผ่านสายด่วน 1212 และ เบอร์ 1441 สายด่วนตำรวจไซเบอร์ หรือ เว็บไซต์https://www.1212occ.com และอีเมล์ 1212@mdes.go.th หากได้รับความเดือดร้อนหรือพบการกระทำผิดที่เป็นอาชญกรรมทางเทคโนโลยีเพื่อให้มีการสอบสวนนำตัวผู้กระทำผิดมาดำเนินคดี และขอให้ประชาชนระมัดระวังในการซื้อของออนไลน์และไม่หลงเชื่อ SMS ที่ส่งมาจากเบอร์ไม่คุ้นเคย เพื่อหลีกเลี่ยงการถูกโกง" นางสาวรัชดา กล่าว
_____

ที่มา : https://www.thaigov.go.th/news/contents/details/46795