รัฐบาลไทย-ข่าวทำเนียบรัฐบาล-โฆษกรัฐบาลเผย "นายกฯ" ย้ำทุกหน่วยงานเตรียมพร้อมแผนงาน/คน สอดรับการเดินทางเข้าประเทศรูปแบบใหม่ ยกเลิก Test & Go 1 พ.ค. นี้ คาดนักท่องเที่ยวเพียบหวังกระตุ้นเศรษฐกิจ


วันพุธที่ 27 เมษายน 2565
พิมพ์
โฆษกรัฐบาลเผย "นายกฯ" ย้ำทุกหน่วยงานเตรียมพร้อมแผนงาน/คน สอดรับการเดินทางเข้าประเทศรูปแบบใหม่ ยกเลิก Test & Go 1 พ.ค. นี้ คาดนักท่องเที่ยวเพียบหวังกระตุ้นเศรษฐกิจ
โฆษกรัฐบาลเผย "นายกฯ" ย้ำทุกหน่วยงานเตรียมพร้อมแผนงาน/คน สอดรับการเดินทางเข้าประเทศรูปแบบใหม่ ยกเลิก Test & Go 1 พ.ค. นี้ คาดนักท่องเที่ยวเพียบ หวังกระตุ้นเศรษฐกิจ
วันที่ 27 เมษายน 2565 นายธนกร วังบุญคงชนะ โฆษกประจำสำนักนายกรัฐมนตรี เผยจากการผ่อนคลายมาตรการต่าง ๆ  มีทั้งชาวไทยและชาวต่างชาติเดินทางท่องเที่ยว  ทำให้ช่วงเทศกาลสงกรานต์ที่ผ่านมา สถานที่ท่องเที่ยวหลายแห่งของไทยกลับมาคึกคัก  โดยการท่องเที่ยวแห่งประเทศไทย (ททท.) เปิดเผยตัวเลขนักท่องเที่ยวใน 3 พื้นที่ จังหวัดภูเก็ต จังหวัดสุราษฎร์ธานี ทั้งเกาะสมุย เกาะพงัน และเกาะเต่า มียอดจองห้องพักสูงถึง 70 – 80%  โดยมีสัดส่วนเป็นนักท่องเที่ยวในประเทศประมาณ 70 เปอร์เซ็น และเป็นนักท่องเที่ยวที่เดินทางมาจากต่างประเทศประมาณ 30 เปอร์เซ็น  และมีการใช้จ่ายซื้อสินค้าและบริการ  ผู้ประกอบรายย่อยในพื้นที่มีรายได้เพิ่มมากขึ้น อย่างไรก็ตาม พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในฐานะ ผอ.ศบค.  กำชับทุกภาคส่วน เตรียมความพร้อมแผนงาน  บุคลากรในพื้นที่ปฏิบัติให้เพียงพอ ซึ่งคาดว่าจะมีผู้เดินทางเข้าประเทศมากขึ้น จากการยกเลิกมาตรการท่องเที่ยว Test & Go ในวันที่ 1 พฤษภาคม นี้
เริ่ม 1 พฤษภาคม นี้  นักท่องเที่ยวที่จะเดินทางเข้าประเทศไทยต้องผ่านระบบ Thailand Pass พร้อมแสดงหลักฐานการฉีดวัคซีนป้องกันโควิด และทำประกันสุขภาพในวงเงินประกัน 10,000 USD  และให้ตรวจ ATK ด้วยตนเองเมื่อ เดินทางมาถึงไทย
สำหรับ สถานการณ์การแพร่ระบาดของโควิด – 19 วันนี้พบผู้ป่วยติดเชื้อรายใหม่ รวม 14,887 ราย จำแนกเป็น ผู้ป่วยจากในประเทศ 14,816 ราย ผู้ป่วยมาจากต่างประเทศ 71 ราย ผู้ป่วยสะสม 1,986,136 ราย (ตั้งแต่ 1 มกราคม 2565) หายป่วยกลับบ้าน 18,919 ราย หายป่วยสะสม 1,849,966 ราย (ตั้งแต่ 1 มกราคม 2565)  ผู้ป่วยกำลังรักษา 162,967 ราย เสียชีวิต 125 ราย จำนวนผู้ป่วยปอดอักเสบรักษาตัวอยู่ในโรงพยาบาล 1,822 ราย เฉลี่ยจังหวัดละ 24 ราย อัตราครองเตียง ร้อยละ 24.1
…………………

ที่มา : https://www.thaigov.go.th/news/contents/details/53956