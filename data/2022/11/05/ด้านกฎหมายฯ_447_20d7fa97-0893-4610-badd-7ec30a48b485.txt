รัฐบาลไทย-ข่าวทำเนียบรัฐบาล-ปลัดกระทรวงยุติธรรม​ เปิดการสัมมนาออนไลน์ระหว่างประเทศ ภายใต้หัวข้อ “การให้ความช่วยเหลือทางกฎหมายแก่พลเมืองอาเซียนฯ


วันอังคารที่ 1 มีนาคม 2565
พิมพ์
ปลัดกระทรวงยุติธรรม​ เปิดการสัมมนาออนไลน์ระหว่างประเทศ ภายใต้หัวข้อ “การให้ความช่วยเหลือทางกฎหมายแก่พลเมืองอาเซียนฯ
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม​ เป็น​ประธาน​ในพิธีเปิดการสัมมนาออนไลน์ระหว่างประเทศ ภายใต้หัวข้อ “การให้ความช่วยเหลือทางกฎหมายแก่พลเมืองอาเซียน : แลกเปลี่ยนประสบการณ์และต้นแบบที่ดีจากประเทศสมาชิกอาเซียน”
ในวันอังคาร​ที่​ ๒๒ กุมภาพันธ์​ ๒๕๖๕​ เวลา ๐๙.๐๐ น. ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม​ เป็น​ประธาน​ในพิธีเปิดการสัมมนาออนไลน์ระหว่างประเทศ ภายใต้หัวข้อ “การให้ความช่วยเหลือทางกฎหมายแก่พลเมืองอาเซียน : แลกเปลี่ยนประสบการณ์และต้นแบบที่ดีจากประเทศสมาชิกอาเซียน” (Webinar on Legal Assistance to ASEAN People: Sharing Experiences and Best Practices from ASEAN Member States) โดยดำเนินการผ่านระบบออนไลน์ Zoom Webinar จัดโดย​ กรมคุ้มครองสิทธิและเสรีภาพ โดยกองสิทธิมนุษยชนระหว่างประเทศ​ โดยมี​ นายเรืองศักดิ์ สุวารี อธิบดี กรมคุ้มครองสิทธิและเสรีภาพ เป็นผู้กล่าวรายงาน ทั้งนี้ มีผู้เข้าร่วมการสัมมนาฯ ประกอบด้วยผู้แทนจากหน่วยงานภาคส่วนต่างๆ ที่ทำหน้าที่ให้ความช่วยเหลือทางกฎหมาย รวมจำนวนประมาณ ๕๒๐ คน
การสัมมนาฯ ดังกล่าว ได้รับเกียรติจากวิทยากรผู้เชี่ยวชาญทั้งจากในประเทศและต่างประเทศ ได้แก่ ศาสตราจารย์อมรา พงศาพิชญ์ ผู้แทน AICHR ประเทศไทย กล่าวปาฐกถาพิเศษ หัวข้อ “บทบาท AICHR ในการผลักดันงานด้านการให้ความช่วยเหลือทางกฎหมาย”  Mr.Andrew Khoo Advocate & Solicitor, High court of Malaya จากมาเลเซีย บรรยาย หัวข้อ “ภาพรวมของการให้ความช่วยเหลือทางกฎหมายในบริบทอาเซียน”  และช่วงสุดท้ายเป็นการอภิปรายเพื่อแลกเปลี่ยนประสบการณ์จากแนวปฏิบัติของประเทศสมาชิกอาเซียนในการให้ความช่วยเหลือทางกฎหมายแก่พลเมืองอาเซียน โดยมีคุณ Nicholas Booth จาก UNDP เป็นผู้ดำเนินรายการ และมีผู้แทนจากประเทศสมาชิกอาเซียน ได้แก่ คุณเปรมยุดา ตันติกนกพร ผู้อำนวยการกองพิทักษ์สิทธิและะสรีภาพ เป็นผู้แทนจากประเทศไทย คุณ Virgaliano Nohan, Legal Attache จากอินโดนีเซีย คุณ Michael Lyndon B. Garcia, First Secretary and Consul General จากฟิลิปปินส์ และคุณ Edmund Bon Tai Soon Head of Chambers, AmerBon Advocates & Chairperson, Malaysia Working group for ASEAN Human Rights Mechanism จากมาเลเซีย ร่วมอภิปราย โดยผู้เข้าร่วมการสัมมนาฯ ได้สนใจให้การสอบถามในหลายประเด็น อาทิ ความแตกต่างระหว่างการให้ความช่วยเหลือทางกฎหมายแก่คนชาติและพลเมืองอาเซียน  การให้ความช่วยเหลือทนายความผ่านระบบ Pro Bono  การให้ความช่วยเหลือบุคคลที่มีสถานะการเข้าเมืองที่แตกต่างกัน  การปรับปรุงบริการให้ความช่วยเหลือทางกฎหมายในช่วง COVID  เป็นต้น
สำหรับในช่วงท้าย อธิบดีกรมคุ้มครองสิทธิและเสรีภาพ ได้มอบหมายให้นางสาวนรีลักษณ์ แพไชยภูมิ ผู้อำนวยการกองสิทธิมนุษยชนระหว่างประเทศ กล่าวปิดงาน ทั้งนี้ ในภาพรวมผู้เข้าร่วมสัมมนาฯ มีความพึงพอใจในการจัดสัมมนาฯ โดยเห็นว่าความรู้ที่ได้มีประโยชน์และสามารถนำไปประยุกต์ใช้ในการปฏิบัติงานได้ต่อไป

ที่มา : https://www.thaigov.go.th/news/contents/details/51835