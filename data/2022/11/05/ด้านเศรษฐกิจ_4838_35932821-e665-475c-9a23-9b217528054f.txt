รัฐบาลไทย-ข่าวทำเนียบรัฐบาล-กระทรวงคมนาคมร่วมมือกับกองบัญชาการตำรวจภูธรภาค 1 ลงพื้นที่ตรวจสอบความเรียบร้อยการดำเนินงานด้านความปลอดภัย ณ จุดจอดรับส่งผู้โดยสารรังสิต


วันพฤหัสบดีที่ 18 สิงหาคม 2565
กระทรวงคมนาคมร่วมมือกับกองบัญชาการตำรวจภูธรภาค 1 ลงพื้นที่ตรวจสอบความเรียบร้อยการดำเนินงานด้านความปลอดภัย ณ จุดจอดรับส่งผู้โดยสารรังสิต
พร้อมกำชับเจ้าหน้าที่เข้มงวดดูแลความสะดวกปลอดภัยให้กับประชาชน
นายศักดิ์สยาม ชิดชอบ รัฐมนตรีว่าการกระทรวงคมนาคม ได้มอบนโยบายในการให้หน่วยงานที่เกี่ยวข้องดูแลจัดระเบียบ สร้างความปลอดภัย และอำนวยความสะดวกในการเดินทางแก่ประชาชน จึงได้มอบหมายให้ นายสรพงศ์ ไพฑูรย์พงษ์ รองปลัดกระทรวงคมนาคม (หัวหน้ากลุ่มภารกิจด้านการขนส่ง) ลงพื้นที่ตรวจสอบความเรียบร้อยการดำเนินงานด้านความปลอดภัย ณ จุดจอดรับส่งผู้โดยสารรังสิต อำเภอธัญบุรี จังหวัดปทุมธานี กรณีเกิดเหตุทะเลาะวิวาทตามที่ปรากฎในสื่อออนไลน์ เมื่อวันที่ 8 สิงหาคม ที่ผ่านมา รวมทั้งกรณีที่มีการร้องเรียนเรื่องกลุ่มวินเถื่อน และผู้มีอิทธิพลในพื้นที่ โดยได้รับความร่วมมืออย่างดียิ่งจากกองบัญชาการตำรวจภูธรภาค 1 โดยมี พล.ต.ท. จิรพัฒน์ ภูมิจิตร ผู้บัญชาการตำรวจภูธรภาค 1 พล.ต.ต. ชุมพล ชาญชนะโยธิ ผู้บังคับการตำรวจภูธรจังหวัดปทุมธานี นายกิจจา สมสุข ผู้อำนวยการกองตรวจการขนส่งทางบก กรมการขนส่งทางบก และนายไพโรจน์ งามจรัส ผู้อำนวยการกองตรวจราชการ กระทรวงคมนาคม ร่วมลงพื้นที่ ในวันที่ 18 สิงหาคม 2565
นายสรพงศ์ ไพฑูรย์พงษ์ เปิดเผยว่า รัฐมนตรีว่าการกระทรวงคมนาคมมีความห่วงใยประชาชนผู้ใช้บริการในจุดจอดรับส่งผู้โดยสารทั่วประเทศ จึงมีข้อสั่งการให้หน่วยงานที่เกี่ยวข้องร่วมกันอำนวยความสะดวกปลอดภัยในการเดินทางของประชาชนผู้ใช้บริการ และเน้นย้ำให้เจ้าหน้าที่ผู้ปฏิบัติงานให้บริการปฏิบัติตามมาตรการป้องกันการแพร่ระบาดของโรคติดเชื้อไวรัส COVID-19 อย่างเคร่งครัด รวมถึงการตรวจหาสารเสพติด กับพนักงานขับรถโดยสาร เพื่อสร้างความมั่นใจในการเดินทางของประชาชน โดย กรมการขนส่งทางบก และ บริษัท ขนส่ง จำกัด ได้มีมาตรการกำกับดูแลความปลอดภัยในการให้บริการกับประชาชน ทั้งการกำกับดูแลรถโดยสาร สถานีขนส่งผู้โดยสาร และพนักงานผู้ให้บริการ สำหรับการลงพื้นที่ในวันนี้ (18 สิงหาคม 2565) กระทรวงฯ ได้รับความร่วมมือจากผู้บัญชาการตำรวจภูธรภาค 1 และผู้บังคับการตำรวจภูธร จังหวัดปทุมธานี ร่วมลงพื้นที่ตรวจปัสสาวะเพื่อตรวจสอบการใช้สารเสพติดกับพนักงานขับรถโดยสาร ณ จุดจอดรับส่งผู้โดยสารรังสิต อำเภอธัญบุรี จังหวัดปทุมธานี ในโครงการ “วินรถตู้สีขาว ปลอดภัย ห่างไกลยาเสพติด” ซึ่งดำเนินการโดย สถานีตำรวจภูธรประตูน้ำจุฬาลงกรณ์ และฝ่ายบริหารงานงานสาธารณสุข กองสาธารณสุขและสิ่งแวดล้อม เทศบาลนครรังสิต จากการตรวจสอบจากทั้งหมด 34 คน ไม่พบพนักงานขับรถโดยสารใช้สารเสพติด รวมถึงตรวจสอบปัญหาผู้มีอิทธิพลในพื้นที่ โดยสอบถามผู้ให้บริการและพนักงานขับรถในพื้นที่แล้ว ยืนยันว่าไม่มีการกระทำความผิดดังกล่าว
ในโอกาสนี้ รองปลัดกระทรวงคมนาคมได้ตรวจติดตามการดำเนินงานด้านการอำนวยความสะดวกปลอดภัยให้มีความสงบเรียบร้อย สั่งการให้นายสถานีปรับปรุงความสว่างในพื้นที่จุดบริการขายตั๋ว ตรวจเยี่ยมให้กำลังใจผู้ปฏิบัติงาน โดยกำชับให้บริษัท ขนส่ง จำกัด มีนโยบายห้ามมิให้บุคคลผู้ก่อเหตุ เข้าพื้นที่อีก เพื่อมิให้เป็นเยี่ยงอย่างแก่บุคคลอื่นมากระทำความผิดในพื้นที่ขนส่งสาธารณะ และกำชับให้นายสถานีจุดจอดรับส่งผู้โดยสารรังสิตร่วมกับเจ้าหน้าที่ตำรวจ และหน่วยงานที่เกี่ยวข้อง หมั่นตรวจตราเพิ่มความเข้มงวด ในการดูแลความสะดวกปลอดภัยให้กับประชาชนผู้ใช้บริการขนส่งสาธารณะในพื้นที่ตามข้อสั่งการของรัฐมนตรีว่าการกระทรวงคมนาคม
นายสรพงศ์ ไพฑูรย์พงษ์ เปิดเผยเพิ่มเติมว่า กระทรวงคมนาคมได้ให้ความสำคัญอย่างยิ่งกับเรื่องการกวดขันวินัยของผู้ให้บริการในระบบขนส่งสาธารณะทั่วประเทศมาโดยตลอด เพื่อให้ประชาชนผู้ใช้บริการเกิดความมั่นใจในการใช้บริการในระบบขนส่งสาธารณะได้อย่างสะดวกและปลอดภัย ต่อไป

ที่มา : https://www.thaigov.go.th/news/contents/details/58168