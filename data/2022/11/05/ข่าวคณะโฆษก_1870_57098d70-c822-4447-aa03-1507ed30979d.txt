รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ ติดตาม กำชับหน่วยงานเตรียมพร้อม ดูแลความปลอดภัย สร้างความเชื่อมั่นให้แก่นักท่องเที่ยว


วันพุธที่ 29 มิถุนายน 2565
พิมพ์
​โฆษกรัฐบาลเผย นายกฯ ติดตาม กำชับหน่วยงานเตรียมพร้อม ดูแลความปลอดภัย สร้างความเชื่อมั่นให้แก่นักท่องเที่ยว
พร้อมทำการตลาดเชิงรุกหลังยกเลิก Thailand pass เพื่อเพิ่มขีดความสามารถในการแข่งขัน
วันนี้ (29 มิถุนายน 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบและติดตามสถานการณ์ด้านการท่องเที่ยว กำชับหน่วยงานที่เกี่ยวข้องเร่งเตรียมพร้อม ดูแลความปลอดภัย สร้างความเชื่อมั่นให้แก่นักท่องเที่ยว เพื่อกระตุ้นการเติบโตของนักท่องเที่ยวที่มีโอกาสเติบโตสูง
โฆษกประจำสำนักนายกรัฐมนตรี ระบุว่า นายกรัฐมนตรีได้รับรายงานสรุปสถานการณ์การท่องเที่ยวประจำปี 2565 ในการประชุมคณะรัฐมนตรีเมื่อวันที่ 28 มิถุนายน 2565 ซึ่งนายกรัฐมนตรียินดีที่จำนวนนักท่องเที่ยวเพิ่มขึ้นกว่าเท่าตัว ภายหลังรัฐบาลประกาศเปิดประเทศอย่างเต็มรูปแบบตั้งแต่วันที่ 1 พฤษภาคม โดยในเดือนพฤษภาคม 2565 มีจำนวนนักท่องเที่ยวเดินทางมาประเทศไทยถึงกว่า 521,410 คน หรือคิดเป็นอัตราการเปลี่ยนแปลงที่ 77.7 % จากเดือนเมษายน 2565 ในขณะที่ตั้งแต่วันที่ 1-27 มิถุนายน มีนักท่องเที่ยวเดินทางเข้ามาแล้วกว่า 644,000 คน หรือคิดเป็นอัตราการเปลี่ยนแปลงที่ 43.9 % โดยประมาณการว่าทำให้มีรายได้จากนักท่องเที่ยวสะสมจนถึงวันที่ 27 มิถุนายน 2565 แล้วกว่า 1.13 แสนล้านบาท โดย 5 ประเทศแรกที่มีจำนวนนักท่องเที่ยวเดินทางเข้ามาไทยสูงสุดได้แก่ อินเดีย มาเลเซีย สิงคโปร์ สหราชอาณาจักร และสหรัฐอเมริกา ตามลำดับ
โดยปัจจัยสนับสนุนหลักที่ทำให้นักท่องเที่ยวเพิ่มมากขึ้น ซึ่งคาดว่าสัปดาห์ที่ 5 ของเดือนมิถุนายน 2565 (วันที่ 27 มิถุนายน ถึง 3 กรกฎาคม 2565) คาดว่า นักท่องเที่ยวชาวต่างชาติ จะ มีจำนวน 177,000 คน ได้แก่ การยกเลิก Thailand pass และ บัตรตม.6 ที่จะเริ่มมีผล 1 กรกฎาคม 2565 การเพิ่มจำนวนเที่ยวบิน จากซาอุดิอาระเบีย จีน และประเทศอื่น ๆ การอ่อนค่าของเงินบาท ความต้องการท่องเที่ยวไทยในระดับสูง (Pent up demand) เนื่องจาก ไม่ได้ท่องเที่ยวต่างประเทศมานาน และ เนื่องจาก การเข้าสู่หยุดหน้าร้อน (Summer holiday) ของนักท่องเที่ยวยุโรป และการเข้าสู่ช่วงหยุดโรงเรียน (School holiday) ของนักท่องเที่ยวออสเตรเลีย
ทั้งนี้ กระทรวงการท่องเที่ยวและกีฬาได้ประมาณการนักท่องเที่ยวในช่วงเวลาสามเดือนต่อจากนี้ กรกฎาคม-กันยายน 2565 ไว้ที่ 2,700,000 คน และสามเดือนสุดท้ายของปี 2565 ไว้ที่ 4,500,000 คน ซึ่งประมาณการยอดรวมนักท่องเที่ยวปี 2565 จำนวน 9,325,500 คน และได้ประมาณการรายได้จากนักท่องเที่ยว (ตลอดปี 2565) ไว้ที่ 1.27 ล้านล้านบาท
“นายกฯ ได้รับทราบสถานการณ์ด้านการท่องเที่ยวของไทยที่กลับมามีชีวิตชีวาอีกครั้ง โดยได้กำชับให้ทุกหน่วยงานที่เกี่ยวข้องเร่งเตรียมพร้อม ดูแลความปลอดภัย สร้างความเชื่อมั่นให้แก่นักท่องเที่ยว เพื่อกระตุ้นการเติบโตของนักท่องเที่ยวที่มีโอกาสเติบโตสูง โดยในวันที่ 1 กรกฎาคม ไทยจะยกเลิก Thailand Pass จะเป็นการส่งสัญญาณว่าประเทศไทยได้ผ่านพ้นการระบาดของโควิด-19 ร้านอาหารและ สถานบันเทิงเปิดให้บริการ และเปิดประเทศอย่างเต็มรูปแบบแล้ว พร้อมรับนักท่องเที่ยว ดึงดูดนักท่องเที่ยวตลาดระยะใกล้ สร้างรายรับ กระจายรายได้สู่เมืองต่าง ๆ” นายธนกรฯ กล่าว

ที่มา : https://www.thaigov.go.th/news/contents/details/56277