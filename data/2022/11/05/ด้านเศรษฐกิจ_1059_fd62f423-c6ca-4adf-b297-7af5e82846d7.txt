รัฐบาลไทย-ข่าวทำเนียบรัฐบาล-การรถไฟแห่งประเทศไทย ชี้เแจงกรณีน้ำท่วมอุโมงค์ทางลอดใต้ทางรถไฟโครงการรถไฟทางคู่ชุมทางจิระ - ขอนแก่น ช่วงบ้านโนนมะเกลือ จังหวัดนครราชสีมา


วันอังคารที่ 28 กันยายน 2564
การรถไฟแห่งประเทศไทย ชี้เแจงกรณีน้ำท่วมอุโมงค์ทางลอดใต้ทางรถไฟโครงการรถไฟทางคู่ชุมทางจิระ - ขอนแก่น ช่วงบ้านโนนมะเกลือ จังหวัดนครราชสีมา
ตามที่มีสื่อสังคมออนไลน์นำเสนอข่าวกรณีชาวบ้านในพื้นที่บ้านโนนมะเกลือ ตำบลดอนยาว อำเภอคง จังหวัดนครราชสีมา ไม่สามารถใช้เส้นทางสัญจรผ่านบริเวณอุโมงค์ทางลอดใต้ทางรถไฟได้ เนื่องจากเกิดฝนตกหนักน้ำไหลเข้าท่วมอุโมงค์
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม ชี้แจงว่า รฟท. ได้ส่งเจ้าหน้าที่ลงตรวจสอบบริเวณจุดเกิดเหตุแล้ว โดยพบสาเหตุมาจากประเทศไทยกำลังอยู่ในช่วงมรสุม และได้รับอิทธิพลของพายุ “เตี้ยนหมู่” ทำให้เกิดน้ำท่วมในพื้นที่และฝนตกหนักอย่างต่อเนื่อง ไหลเข้าสะสมจนท่วมอุโมงค์ทางลอดใต้ทางรถไฟฯ ช่วงระหว่างสถานีเมืองคง-บ้านดอนใหญ่ อีกทั้งยังท่วมเครื่องควบคุมกระแสไฟฟ้าของเครื่องสูบน้ำจนทำให้กระแสไฟฟ้าดับ เครื่องสูบน้ำไม่สามารถสูบน้ำออกจากอุโมงค์ได้
อย่างไรก็ตาม รฟท. ได้มอบหมายให้เจ้าหน้าที่เร่งติดตามสถานการณ์น้ำท่วมในพื้นที่และบริเวณอุโมงค์ทางลอดอย่างใกล้ชิด หากระดับน้ำเริ่มลดลงจะให้เจ้าหน้าที่ฝ่ายการช่างโยธาของ รฟท. เร่งดำเนินการสูบน้ำออกจากพื้นที่ทันที เพื่อกลับมาเปิดให้บริการแก่พี่น้องประชาชนโดยเร็วที่สุด โดยในขณะนี้ รฟท. มีความจำเป็นต้องปิดอุโมงค์ทางลอดใต้ทางรถไฟ ระหว่างสถานีเมืองคง-บ้านดอนใหญ่ ในช่วงที่มีน้ำท่วมเป็นการชั่วคราว เนื่องจากในอุโมงค์ดังกล่าวเป็นแบบ 2 ช่องจราจร สำหรับรถยนต์ขนาดเล็ก รถจักรยานยนต์ ทำให้มีความเสี่ยงที่จะเกิดอันตรายแก่ประชาชนที่สัญจรไปมาในช่วงน้ำท่วมได้ และขอให้เลี่ยงไปใช้สะพานข้ามทางรถไฟของถนนสายหลักบริเวณใกล้เคียง ซึ่งตั้งอยู่บริเวณด้านเหนือของสถานีเมืองคง ห่างออกไปประมาณ 50 เมตร ทดแทนไปก่อน
โดยประชาชนสามารถสอบถามเพิ่มได้ที่ศูนย์บริการลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง หรือ
เฟซบุ๊ก แฟนเพจ ทีมพีอาร์การรถไฟแห่งประเทศไทย.
facebook ทีมพีอาร์การรถไฟแห่งประเทศไทย ►
https://www.facebook.com/129946050353608/posts/5024031067611724/?d=n
IG ► https://www.instagram.com/p/CUW2psih2B1/?utm_medium=copy_link
Twitter ► https://twitter.com/pr_srt/status/1442754847011315714?s=21

ที่มา : https://www.thaigov.go.th/news/contents/details/46301