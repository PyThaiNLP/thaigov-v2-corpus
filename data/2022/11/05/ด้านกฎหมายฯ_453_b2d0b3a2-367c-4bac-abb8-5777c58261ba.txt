รัฐบาลไทย-ข่าวทำเนียบรัฐบาล-กระทรวงยุติธรรม โดย สำนักงาน ป.ป.ส. ร่วมกับ ๕ สถาบันอุดมศึกษา นำความรู้ตามประมวลกฎหมายยาเสพติดฉบับใหม่ บรรจุในหลักสูตรวิชากฎหมายยาเสพติดของคณะนิติศาสตร์


วันจันทร์ที่ 28 กุมภาพันธ์ 2565
พิมพ์
กระทรวงยุติธรรม โดย สำนักงาน ป.ป.ส. ร่วมกับ ๕ สถาบันอุดมศึกษา นำความรู้ตามประมวลกฎหมายยาเสพติดฉบับใหม่ บรรจุในหลักสูตรวิชากฎหมายยาเสพติดของคณะนิติศาสตร์
กระทรวงยุติธรรม โดย สำนักงาน ป.ป.ส. ร่วมกับ ๕ สถาบันอุดมศึกษา นำความรู้ตามประมวลกฎหมายยาเสพติดฉบับใหม่ บรรจุในหลักสูตรวิชากฎหมายยาเสพติดของคณะนิติศาสตร์ เพื่อพัฒนาขับเคลื่อนหลักสูตรการสอนยาเสพติดในระดับอุดมศึกษาอย่างเป็นรูปธรรม
ในวันจันทร์ที่ ๒๘ กุมภาพันธ์ ๒๕๖๕ นายสมศักดิ์ เทพสุทิน รัฐมนตรีว่าการกระทรวงยุติธรรม มอบหมาย นางสาวณัฐธ์ภัสส์ ยงใจยุทธ ผู้ช่วยรัฐมนตรีประจำกระทรวงยุติธรรม และศาสตราจารย์พิเศษ ดร. เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัย และนวัตกรรม มอบหมาย รองศาสตราจารย์พิเศษ ดร. ดวงฤทธิ์ เบ็ญจาธิกุล ชัยรุ่งเรือง เลขานุการรัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม ร่วมเป็นประธานสักขีพยานในพิธีลงนามบันทึกข้อตกลงความร่วมมือทางวิชาการระหว่าง สำนักงาน ป.ป.ส. กับคณะนิติศาสตร์ ๕ สถาบัน คือ จุฬาลงกรณ์มหาวิทยาลัย มหาวิทยาลัยธรรมศาสตร์ มหาวิทยาลัยรามคำแหง มหาวิทยาลัยสุโขทัยธรรมาธิราช และมหาวิทยาลัยราชภัฏมหาสารคาม โดยมีผู้ลงนามในบันทึกข้อตกลงฯ จำนวน ๖ ท่าน ได้แก่ นายมานะ ศิริพิทยาวัฒน์ รองเลขาธิการ ป.ป.ส. ผู้ช่วยศาสตราจารย์ดร. ปารีณา ศรีวนิชย์ คณบดีคณะนิติศาสตร์ จุฬาลงกรณ์มหาวิทยาลัย รองศาสตราจารย์ ดร. มุนินทร์ พงศาปาน คณบดีคณะนิติศาสตร์ มหาวิทยาลัยธรรมศาสตร์ รองศาสตราจารย์ ดร. ฐากูร ศิริยุทธ์วัฒนา คณบดีคณะนิติศาสตร์ มหาวิทยาลัยรามคำแหง รองศาสตราจารย์ วรวุฒิ เทพทอง ประธานกรรมการประจำสาขาวิชานิติศาสตร์ มหาวิทยาลัยสุโขทัยธรรมาธิราช และ ดร. กริช สินธุศิริ คณบดีคณะนิติศาสตร์ มหาวิทยาลัยราชภัฏมหาสารคาม พร้อมด้วยผู้ลงนามเป็นพยาน จำนวน ๒ ท่าน ได้แก่ นายวิชัย ไชยมงคล เลขาธิการคณะกรรมการป้องกันและปราบปรามยาเสพติด และ นายวันนี นนท์ศิริ ผู้ช่วยปลัดกระทรวงการอุดมศึกษา วิทยาศาสตร์ วิจัย และนวัตกรรม ณ ห้องประชุมชิดชัย วรรณสถิตย์ สำนักงาน ป.ป.ส. (ดินแดง)
โดยแผนปฏิบัติการด้านการป้องกันและปราบปรามยาเสพติด พ.ศ. ๒๕๖๕ กำหนดมาตรการป้องกันยาเสพติดในแต่ละกลุ่มเป้าหมายด้วยการสร้างภูมิคุ้มกันยาเสพติดที่เหมาะสมตามช่วงวัย จุดสำคัญคือ การบรรจุเนื้อหาความรู้ยาเสพติดและทักษะชีวิตเพื่อการป้องกันยาเสพติดไว้ในหลักสูตรการเรียนการสอนในสถาบันการศึกษาทุกระดับ ตั้งแต่ระดับปฐมวัย ประถมศึกษา มัธยมศึกษา หรือเทียบเท่า และระดับอุดมศึกษา รวมถึงสถาบันการศึกษาทางทหาร/ตำรวจหรือสถาบันการศึกษาอื่น ๆ ที่เกี่ยวข้อง เพื่อให้กระบวนการให้ความรู้ยาเสพติดมีความเป็นระบบ ต่อเนื่อง ยั่งยืน และสอดคล้องกับบริบทกลุ่มเป้าหมาย ซึ่งการนำความรู้ วิชากฎหมายยาเสพติดตามประมวลกฎหมายฉบับใหม่ไว้ในหลักสูตรคณะนิติศาสตร์ นั้น นับว่ามีความสำคัญอย่างยิ่งต่อนิสิต/นักศึกษาที่จะประกอบอาชีพสายงานกฎหมายหรือสายงานที่เกี่ยวข้องกับกระบวนการยุติธรรมในอนาคต ซึ่งเป็นผู้ที่มีโอกาสในการช่วยเหลือลดความเดือดร้อนให้กับประชาชน ผ่านกฎหมายใหม่ ที่ปรับเปลี่ยนให้ทันต่อสถานการณ์ปัจจุบัน และกระบวนการยุติธรรมที่มีความเหมาะสมยังประโยชน์ไปสู่ประชาชนอย่างแท้จริง
นายวิชัย ไชยมงคล เลขาธิการ ป.ป.ส. กล่าวว่า “พิธีลงนามบันทึกข้อตกลงความร่วมมือทางวิชาการในครั้งนี้ วัตถุประสงค์เพื่อนำร่องเปิดหลักสูตรการสอนวิชากฎหมายยาเสพติดเพื่อรองรับประมวลกฎหมายยาเสพติดฉบับใหม่ ซึ่งมีผลบังคับใช้ตั้งแต่วันที่ ๙ ธันวาคม ๒๕๖๔ เป็นต้นมา โดยบรรจุไว้ในหลักสูตรของคณะนิติศาสตร์ ซึ่งสำนักงาน ป.ป.ส. ร่วมกับ ๕ สถาบันอุดมศึกษา ดังกล่าว นับเป็นจุดเริ่มในการพัฒนาขับเคลื่อนหลักสูตรการสอนยาเสพติดที่สอดคล้องกับแนวทางปฏิบัติของสถาบันอุดมศึกษาในประเทศและสอดคล้องกับแนวทางการดำเนินงานด้านยาเสพติดตามแผนที่กำหนดต่อไป”

ที่มา : https://www.thaigov.go.th/news/contents/details/52039