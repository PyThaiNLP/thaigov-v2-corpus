รัฐบาลไทย-ข่าวทำเนียบรัฐบาล-กระทรวงเกษตรฯ ผนึกกำลังขับเคลื่อนท่องเที่ยวไทย


วันอังคารที่ 11 มกราคม 2565
กระทรวงเกษตรฯ ผนึกกำลังขับเคลื่อนท่องเที่ยวไทย
กระทรวงเกษตรฯ ผนึกกำลังขับเคลื่อนท่องเที่ยวไทย ชูท่องเที่ยวเชิงเกษตรเสริมสู้ภัยโควิด-19
นายอำพันธุ์ เวฬุตันติ รองปลัดกระทรวงเกษตรและสหกรณ์ เปิดเผยภายหลังเป็นประธานการประชุมหารือแนวทางการขับเคลื่อน ฟื้นฟูการท่องเที่ยว ภายใต้สุขอนามัยภายใต้สุขอนามัย “Safe and Sealed Travel” ร่วมกับ      ผู้แทนสมาคมไทยบริการท่องเที่ยวและผู้แทนกรมส่งเสริมการเกษตร ณ ห้องประชุมกระทรวงเกษตรและสหกรณ์ ว่า จากสถานการณ์การระบาดของโรคติดเชื้อโควิด-19 ที่ผ่านมา ส่งผลกระทบต่อภาคธุรกิจการท่องเที่ยวเป็นอย่างมาก ผู้แทนสมาคมไทยบริการท่องเที่ยวได้ขอเข้าพบผู้บริหารกระทรวงเกษตรและสหกรณ์เพื่อหารือแนวทางการขับเคลื่อนการฟื้นฟูการท่องเที่ยวที่ได้รับผลหกระทบจากโควิด-19 กับหน่วยงานภาครัฐที่เกี่ยวข้อง โดยกระทรวงเกษตรและสหกรณ์ได้สนับสนุนในเรื่องข้อมูลท่องเที่ยวเชิงเกษตรที่กระทรวงเกษตรและสหกรณ์ได้ดำเนินการส่งเสริมและพัฒนาผ่านหน่วยงานในสังกัด 15 หน่วยงาน จำนวนกว่า 400 แหล่งท่องเที่ยวเชิงเกษตร เพื่อเป็นข้อมูลให้กับสมาคมไทยบริการท่องเที่ยวได้รับทราบและเป็นข้อมูลในการทำงานร่วมกันและนำข้อมูลแหล่งท่องเที่ยวเชิงเกษตรที่มีอยู่ไปเผยแพร่ประชาสัมพันธ์ และเชื่อมโยงกับธุรกิจการท่องเที่ยวของสมาชิกที่เป็นผู้ประกอบการกว่า 800 รายทั่วประเทศ
“สำหรับการหารือในครั้งนี้ ถือเป็นโอกาสที่ดีที่กระทรวงเกษตรฯ จะได้ช่วยผลักดันการสร้างการรับรู้ในวงกว้าง อีกทั้งยังเป็นช่องทางให้แหล่งท่องเที่ยวทางการเกษตรเป็นหนึ่งในสถานที่ที่นักท่องเที่ยวต้องเข้าไปเยี่ยมชมและเรียนรู้ ซึ่งคาดหวังว่าจะสามารถสร้างรายได้เสริมให้กับเกษตรกรและชุมชนได้เป็นอย่างดี สำหรับผู้สนใจสามารถดาวน์โหลดข้อมูลจากแอพลิเคชั่น “ท่องเที่ยวเชิงเกษตร” ของกรมส่งเสริมการเกษตร เพื่อสืบค้นข้อมูลเพิ่มเติมเพื่อการท่องเที่ยวเชิงเกษตรต่อไป” นายอำพันธุ์ กล่าว

ที่มา : https://www.thaigov.go.th/news/contents/details/50435