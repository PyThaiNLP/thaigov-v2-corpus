รัฐบาลไทย-ข่าวทำเนียบรัฐบาล-“รมว.กษ.” ลงนาม MOU ไทย - บราซิล พร้อมสนับสนุนความร่วมมือด้านการเกษตรในสาขาต่าง ๆ


วันพุธที่ 16 มีนาคม 2565
“รมว.กษ.” ลงนาม MOU ไทย - บราซิล พร้อมสนับสนุนความร่วมมือด้านการเกษตรในสาขาต่าง ๆ
“รมว.กษ.” ลงนาม MOU ไทย - บราซิล พร้อมสนับสนุนความร่วมมือด้านการเกษตรในสาขาต่าง ๆ
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เปิดเผยภายหลังพิธีลงนามบันทึกความเข้าใจว่าด้วยความร่วมมือด้านการเกษตร ระหว่างกระทรวงเกษตรและสหกรณ์แห่งราชอาณาจักรไทย กับกระทรวงเกษตร  ปศุสัตว์ และอุปทานอาหารแห่งสหพันธ์สาธารณรัฐบราซิล โดยมี นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ นายธนา ชีรวินิจ เลขานุการรัฐมนตรีว่าการกระทรวงเกษตรและสหกรณ์ และ        นายสมชวน รัตนมังคลานนท์ รองปลัดกระทรวงเกษตรและสหกรณ์์ พร้อมด้วยผู้บริหารกระทรวงเกษตรฯ และผู้แทนจากกระทรวงการต่างประเทศ เข้าร่วม ณ กระทรวงเกษตรและสหกรณ์ ซึ่งความร่วมมือครั้งนี้มีวัตถุประสงค์ เพื่อสนับสนุนความร่วมมือด้านการเกษตรในสาขาต่าง ๆ อาทิ พืช ประมง ปศุสัตว์ ดิน การจัดการน้ำ การพัฒนาสหกรณ์การเกษตรและสถาบันเกษตรกร รวมถึงสาขาอื่น ๆ ที่ทั้งสองฝ่ายให้ความสนใจร่วมกัน โดยผ่านรูปแบบความร่วมมือของการแลกเปลี่ยนข้อมูลทางวิชาการ การวิจัย การฝึกอบรม การสัมมนา รวมไปถึงการถ่ายทอดเทคโนโลยีการเกษตร ซึ่งนับว่าจะเป็นอีกหนึ่งก้าวสำคัญของความร่วมมือในภาคเกษตรระหว่างไทยและบราซิลที่จะเกิดการดำเนินงานที่เป็นรูปธรรม เพื่อประโยชน์ต่อเกษตรกรของทั้งสองประเทศ รวมถึงการสร้างความสัมพันธ์ของทั้งสองฝ่าย
“กระทรวงเกษตรและสหกรณ์ รู้สึกยินดีเป็นอย่างยิ่งที่กระทรวงเกษตร ปศุสัตว์ และอุปทานอาหาร แห่งสหพันธ์สาธารณรัฐบราซิล จะเริ่มมีการดำเนินการความร่วมมือด้านการเกษตรร่วมกันอย่างเป็นทางการ นับตั้งแต่วันนี้ หลังจากที่มีความสัมพันธ์ทางการทูตระหว่างกันตั้งแต่ปี 2502 ซึ่งเป็นระยะเวลายาวนานถึง 63 ปี ทางประเทศไทยและสหพันธ์สาธารณรัฐบราซิล ต่างให้ความสำคัญต่อภาคการเกษตร และมีนโยบายภาคเกษตรกรรมอย่างจริงจังและต่อเนื่อง แม้ว่าจะห่างไกลกัน แต่ทั้งสองประเทศก็อยู่ในเขตการเกษตรของภูมิอากาศเขตร้อนเหมือนกัน ดังนั้น ภาควิชาความรู้จะสามารถแลกเปลี่ยนและนำสู่การปฏิบัติได้จริง ซึ่งความร่วมมือครั้งนี้ จะเป็นการกระชับความสัมพันธ์ด้านการเกษตรให้แน่นแฟ้นและใกล้ชิดยิ่งขึ้น และสามารถก่อให้เกิดประโยชน์ต่อภาคการเกษตรและเกษตรกรได้โดยตรง เพื่อนำไปสู่การพัฒนาศักยภาพด้านการเกษตรของทั้งสองประเทศ อันจะส่งผลให้บรรลุเป้าหมายการพัฒนาที่ยั่งยืน 2030” รัฐมนตรีว่าการกระทรวงเกษตรและสหกรณ์ กล่าว
ทั้งนี้ รัฐมนตรีว่าการกระทรวงเกษตรและสหกรณ์ ได้ขอให้เอกอัครราชทูตสหพันธ์สาธารณรัฐบราซิล ประจำประเทศไทย นำส่งบันทึกความเข้าใจฉบับที่ได้ลงนามในวันนี้ ให้กับรัฐมนตรีว่าการกระทรวงเกษตร ปศุสัตว์ และอุปทานอาหาร แห่งสหพันธ์สาธารณรัฐบราซิล และหวังว่าทั้งสองกระทรวงฯ จะใช้กรอบนี้ในการขยายความร่วมมือด้านการเกษตร และหารือประเด็นที่สนใจร่วมกัน เพื่อนำไปสู่การปฏิบัติต่อไป
นายสมชวน รัตนมังคลานนท์ รองปลัดกระทรวงเกษตรและสหกรณ์ กล่าวเพิ่มเติมว่า สำหรับการลงนามบันทึกความเข้าใจฉบับนี้ กระทรวงเกษตร ปศุสัตว์ และอุปทานอาหารแห่งสหพันธ์สาธารณรัฐบราซิล ได้จัดพิธีลงนามฯ ไปแล้วเมื่อวันที่ 11 มีนาคม 2565 และในวันนี้เป็นโอกาสอันดีที่กระทรวงเกษตรและสหกรณ์ ประเทศไทย จะจัดพิธีลงนามบันทึกความเข้าใจฉบับนี้ โดยมีท่านเอกอัครราชทูตสหพันธ์สาธารณรัฐบราซิล ประจำประเทศไทย ได้ให้เกียรติมาร่วมเป็นสักขีพยาน ซึ่งการลงนามในวันนี้จะทำให้บันทึกความเข้าใจฉบับนี้เสร็จสมบูรณ์ และนำไปสู่การเริ่มต้นของการดำเนินความร่วมมือด้านการเกษตรระหว่างกันอย่างเป็นทางการต่อไป

ที่มา : https://www.thaigov.go.th/news/contents/details/52636