รัฐบาลไทย-ข่าวทำเนียบรัฐบาล-ดีอีเอส ชี้แนวโน้มเฟคนิวส์โควิด “หลุดกระแส” ความสนใจของปชช.


วันศุกร์ที่ 5 พฤศจิกายน 2564
ดีอีเอส ชี้แนวโน้มเฟคนิวส์โควิด “หลุดกระแส” ความสนใจของปชช.
ดีอีเอส ชี้แนวโน้มเฟคนิวส์โควิด “หลุดกระแส” ความสนใจของปชช.
“นพวรรณ” โฆษกดีอีเอสฝ่ายการเมือง เผยข้อมูลเชิงลึกจากศูนย์ต่อต้านข่าวปลอม จับสัญญาณเฟคนิวส์โควิด แพ้ทางประเด็นข่าวการเมือง/เศรษฐกิจ แม้ยังมีการกระจายอยู่บนโซเชียล แต่ประชาชนเริ่มหมดความสนใจ
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง กล่าวว่า สรุปผลการมอนิเตอร์ และรับแจ้งข่าวปลอมประจำสัปดาห์ ระหว่างวันที่  29 ต.ค.-4 พ.ย. 64 โดยศูนย์ต่อต้านข่าวปลอม มีข้อความที่เข้ามาทั้งสิ้น 11,707,080 ข้อความ โดยจากการคัดกรองมีข้อความที่ต้องดำเนินการตรวจสอบ (Verify) จำนวน 229 ข้อความ รวมเรื่องที่ต้องดำเนินการตรวจสอบ 122 เรื่อง ในจำนวนนี้เป็นข่าวเกี่ยวกับโควิด 79 เรื่อง
ทั้งนี้สัดส่วนมากกว่า 50% เป็นข่าวในกลุ่มนโยบายรัฐบาล และตามมาด้วยกลุ่มผลิตภัณฑ์สุขภาพ/สินค้าและบริการที่ผิดกฎหมาย กลุ่มเศรษฐกิจ และกลุ่มภัยพิบัติ ตามลำดับ ซึ่งสอดคล้องกับพฤติกรรมของผู้บริโภคสื่อและประชาชนส่วนใหญ่ ที่ให้ความสนใจกับข้อมูลข่าวสารเกี่ยวกับสถานการณ์ทางการเมือง นโยบายรัฐ และเศรษฐกิจปากท้อง
โดยข่าวปลอมที่มีคนสนใจสูงสุด 3 อันดับแรก ได้แก่ อันดับ 1 ม็อบ 29 ต.ค. 64 ตำรวจจับผู้ชุมนุมไปโรงพัก โดยใช้ความรุนแรงและทรมานร่างกาย อันดับ 2 ถอดวันออกพรรษาจากวันหยุดนักขัตฤกษ์ เพื่อลดความสำคัญทางพุทธศาสนา และอันดับ 3 ไปรษณีย์ไทย ติดต่อประชาชนผ่านไลน์ Post Family 15 ให้ดาวน์โหลดแอปฯ เพื่อแลกซื้อสินค้าลด 80%
ขณะที่ จากการประสานงานของศูนย์ต่อต้านข่าวปลอมไปยังหน่วยงานที่เกี่ยวข้อง มีข่าวที่ได้รับผลการตรวจสอบกลับมาแล้ว 61 เรื่อง โดยหลังการตรวจสอบเป็นข่าวจริงมากกว่า 20 เรื่อง ซึ่งรวมถึงข่าวเปิดลงทะเบียนคนละครึ่ง เฟส 3 อีก 1.1 แสนสิทธิ 1 พ.ย. 64 และข่าวเตรียมเปิด ร้านเกม ร้านอินเตอร์เน็ต สำหรับผู้ที่ฉีดวัคซีนครบ 2 เข็ม วันที่ 15 พ.ย. นี้ ซึ่งเป็นประเด็นที่ใกล้ตัวประชาชน
“ประชาชนเป็นอีกหนึ่งภาคส่วนสำคัญของความร่วมมือในการแก้ปัญหาข่าวปลอม เมื่อได้รับข่าวสารข้อมูลผ่านโซเชียล ควรตรวจสอบให้รอบด้าน เลือกเชื่อ เลือกแชร์ และสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอม ดังนี้ ไลน์ @antifakenewscenter  เว็บไซต์ https://www.antifakenewscenter.com/ ทวิตเตอร์ https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87” นางสาวนพวรรณกล่าว
*********************

ที่มา : https://www.thaigov.go.th/news/contents/details/47885