รัฐบาลไทย-ข่าวทำเนียบรัฐบาล-รมต. นร. นายอนุชา ย้ำ สคบ. ดูแลผู้บริโภคซื้อขายสินค้าออนไลน์ เผยจับมือ 3 บริษัทยักษ์ใหญ่ จัดโปรสุดคุ้มมอบเป็นของขวัญปีใหม่ประชาชน


วันจันทร์ที่ 20 ธันวาคม 2564
พิมพ์
รมต. นร. นายอนุชา ย้ำ สคบ. ดูแลผู้บริโภคซื้อขายสินค้าออนไลน์ เผยจับมือ 3 บริษัทยักษ์ใหญ่  จัดโปรสุดคุ้มมอบเป็นของขวัญปีใหม่ประชาชน
รมต. นร. นายอนุชา ย้ำ สคบ. ดูแลผู้บริโภคซื้อขายสินค้าออนไลน์ เผยจับมือ 3 บริษัทยักษ์ใหญ่  จัดโปรสุดคุ้มมอบเป็นของขวัญปีใหม่ประชาชน
วันนี้ (20 ธันวาคม 2564) เวลา 13.30 น. ณ ห้องประชุม 302 ตึกบัญชาการ ทําเนียบรัฐบาล นายอนุชา นาคาศัย รัฐมนตรีประจำสำนักนายกรัฐมนตรี เป็นประธานการประชุมคณะกรรมการคุ้มครองผู้บริโภค ครั้งที่ 11/2564 โดยมีนายชนะศักดิ์ อัตถาวงศ์ ที่ปรึกษารัฐมนตรีประจำสำนักนายกรัฐมนตรี  นายธสรณ์อัฑฒ์ ธนิทธิพันธ์ เลขาธิการคณะกรรมการคุ้มครองผู้บริโภค และคณะกรรมการคุ้มครองผู้บริโภคเข้าร่วม
โดยก่อนการประชุมได้มีการแถลงข่าวโครงการมอบของขวัญปีใหม่สำหรับประชาชน พ.ศ.2565 ซึ่งทางสำนักงานคณะกรรมการคุ้มครองผู้บริโภค (สคบ.) ได้ร่วมกับบริษัท ช้อปปี้ (ประเทศไทย) จำกัด บริษัท ลาซาด้า จำกัด และบริษัท เซ็นทรัล เจดี คอมเมิร์ซ จำกัด จัดโปรโมชั่นพิเศษส่งมอบความสุขให้เป็นของขวัญปีใหม่แก่ประชาชน ตามนโยบายของ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม โดยทางบริษัท ช้อปปี้ (ประเทศไทย) จำกัด
โปรโมชั่น จัดโปรโมชั่นตั้งแต่วันที่ 1 มกราคม 2565 - 31 มกราคม 2565 มอบคูปองส่วนลด 20% ไม่เกิน 100 บาท เมื่อซื้อสินค้าใน Shopee mall ตั้งแต่ 250 บาทขึ้นไป ด้านบริษัท ลาซาด้า จำกัด จัดโปรโมชั่น ตั้งแต่ วันที่ 1 มกราคม 2565 – 5 มกราคม 2565 มอบคูปองค่าขนส่งฟรี ส่วนลด 80% และ Cash back (เงินคืน) 10% เฉพาะสินค้าที่ร่วมรายงานบน Landing Page (เว็บไซต์โครงการมอบของขวัญให้ประชาชน 2565) ในส่วนของบริษัท เซ็นทรัล เจดี คอมเมิร์ซ จำกัด จัดโปรโมชั่น ตั้งแต่ วันที่ 1 มกราคม 2565 – 15 มกราคม 2565 มอบคูปองส่วนลด 10% ไม่เกิน 800 บาท เมื่อซื้อสินค้าขั้นต่ำ 100 บาทขึ้นไป จำนวน 8,000 คูปองต่อวัน รวม 120,000 คูปอง
สำหรับการประชุมคณะกรรมการคุ้มครองผู้บริโภค (คคบ.) ในวันนี้ ที่ประชุมได้มีมติให้ดำเนินคดีกับผู้ประกอบธุรกิจด้านอสังหาริมทรัพย์ จำนวน 5 ราย (ประเภทที่ดินพร้อมสิ่งปลูกสร้าง ห้องชุดคอนโดมิเนียม เช่าห้องชุด และจ้างก่อสร้างบ้าน) และผู้ประกอบธุรกิจด้านสินค้าและบริการทั่วไป จำนวน 3 ราย (เรื่องซื้อคอร์สเสริมความงามคอร์สสปา อู่ซ่อมรถยนต์) รวมจำนวน 8 ราย โดยบังคับให้คืนเงินให้แก่ผู้บริโภค รวมเป็นเงินจำนวนทั้งสิ้น 6,874,292 บาท (หกล้านแปดแสนเจ็ดหมื่นสี่พันสองร้อยเก้าสิบสองบาทถ้วน) พร้อมดอกเบี้ยตามกฎหมาย นอกจากนี้ ที่ประชุมยังได้หารือการนำระบบ AI มําใช้ในกระบวนงานของ สคบ. เพื่อให้มีการเชื่อมโยงฐานข้อมูล กับหน่วยงานที่เกี่ยวข้องสําหรับใช้เป็นเครื่องมือในการบริการประชาชนให้เป็นไปด้วยความสะดวก รวดเร็ว และสามารถวิเคราะห์แนวโน้มของปัญหาได้อย่างถูกต้อง รวมทั้งเป็นฐานข้อมูลขนาดใหญ่ (Big Data) ของ สคบ.
รัฐมนตรีประจำสำนักนายกรัฐมนตรี กล่าวว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มีความเป็นห่วงผู้บริโภคที่ได้รับความเดือดร้อนจากการซื้อขายสินค้าออนไลน์ โดยพบว่าถูกร้านค้าเอารัดเอาเปรียบ ได้สินค้าไม่ตรงตามโฆษณา และบางรายสินค้าได้รับความเสียหายไม่มีผู้รับผิดชอบ จึงกำชับให้ สคบ. สอดส่องดูแล และให้ความช่วยเหลือกรณีผู้บริโภคได้รับผลกระทบจากกรณีดังกล่าว  พร้อมกับฝากให้ผู้บริโภคอย่าหลงเชื่อคำโฆษณาเกินจริง ขอให้ตรวจสอบให้ชัดเจนก่อนตัดสินใจซื้อ

ที่มา : https://www.thaigov.go.th/news/contents/details/49693