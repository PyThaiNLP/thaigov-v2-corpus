รัฐบาลไทย-ข่าวทำเนียบรัฐบาล-“กรุงไทย” ผลักดันฉะเชิงเทราเมืองอัจฉริยะ “จ่ายค่าโดยสาร-ซื้อสินค้า” แบบไร้เงินสด นำเทคโนโลยียกระดับคุณภาพชีวิตครบวงจร


วันจันทร์ที่ 27 กันยายน 2564
พิมพ์
“กรุงไทย” ผลักดันฉะเชิงเทราเมืองอัจฉริยะ “จ่ายค่าโดยสาร-ซื้อสินค้า” แบบไร้เงินสด นำเทคโนโลยียกระดับคุณภาพชีวิตครบวงจร
“กรุงไทย” ผนึกจังหวัดฉะเชิงเทรา ผลักดันใช้จ่ายแบบไร้เงินสดทุกด้าน ล่าสุดเปิดตัวระบบชำระค่าโดยสารอัจฉริยะ “Smart Mobility” ยกระดับบริการขนส่งสาธารณะ เพียงแค่แตะ-สแกนจ่ายแทนเงินสด ลดการสัมผัส เริ่ม 1 ตุลาคมนี้
“กรุงไทย” ผนึกจังหวัดฉะเชิงเทรา ผลักดันใช้จ่ายแบบไร้เงินสดทุกด้าน ล่าสุดเปิดตัวระบบชำระค่าโดยสารอัจฉริยะ “Smart Mobility” ยกระดับบริการขนส่งสาธารณะ เพียงแค่แตะ-สแกนจ่ายแทนเงินสด ลดการสัมผัส เริ่ม 1 ตุลาคมนี้ เดินหน้านำเทคโนโลยีและนวัตกรรมทางการเงิน ยกระดับคุณภาพชีวิต 5 ด้าน วางระบบ Smart Market ให้ร้านค้ากว่า 2,200 แห่ง หนุนการเข้าถึงสิทธิด้านสุขภาพผ่าน Health Wallet พัฒนา University Application ผลักดันมหาวิทยาลัยราชภัฏราชนครินทร์สู่การเป็นมหาวิยาลัยอัจฉริยะ และพัฒนาระบบระบบเพื่อเชื่อมต่อข้อมูลให้กับหน่วยงานภาครัฐ ขับเคลื่อนฉะเชิงเทราสู่การเป็นเมืองอัจฉริยะ
นายไมตรี ไตรติลานันท์ ผู้ว่าราชการจังหวัดฉะเชิงเทรา เปิดเผยว่า จังหวัดฉะเชิงเทราได้ร่วมมือกับธนาคารกรุงไทย และ บริษัทชุมพลรุ่งเรือง พัฒนาโครงการ “Smart Mobility” ภายใต้บันทึกข้อตกลงความร่วมมือยกระดับเขตพัฒนาพิเศษภาคตะวันออก (EEC) จังหวัดฉะเชิงเทราสู่การเป็นเมืองอัจฉริยะ (Smart City) เพื่อพัฒนาระบบรับชำระค่าโดยสารแบบไร้เงินสด เชื่อมต่อระบบออนไลน์ของผู้ให้บริการขนส่งสาธารณะ ซึ่งเป็นส่วนหนึ่งในพันธกิจการพัฒนาจังหวัดฉะเชิงเทราให้เป็นเมืองน่าอยู่อย่างยั่งยืน โดยนำเทคโนโลยีและนวัตกรรมมายกระดับคุณภาพชีวิตของประชาชน พร้อมการวางระบบโครงสร้างพื้นฐาน ส่งเสริมการค้าการลงทุนเพิ่มขีดความสามารถในการแข่งขันและเป็นมิตรกับสิ่งแวดล้อม เดินหน้าสู่การเป็น Smart City ในเขต EEC
โครงการ “Smart Mobility” เป็น 1 ในกรอบการพัฒนาจังหวัดฉะเชิงเทราสู่การเป็นเมืองอัจฉริยะ โดยใช้ประโยชน์จากเทคโนโลยีที่ทันสมัยและชาญฉลาด เพื่อเพิ่มประสิทธิภาพการบริหารงานของระบบขนส่งภายในจังหวัดและเพิ่มความสะดวกในการเดินทาง นอกจากนี้ ยังได้รับการสนับสนุนจากธนาคารกรุงไทยในการใช้นวัตกรรมทางการเงินเพื่อยกระดับคุณภาพชีวิตความเป็นอยู่ของประชาชนให้ดีขึ้น
นายเฉลิม ประดิษฐอาชีพ ผู้ช่วยกรรมการผู้จัดการใหญ่อาวุโส สายงานเครือข่ายธุรกิจขนาดเล็กและรายย่อย ธนาคารกรุงไทย กล่าวว่า ธนาคารมุ่งมั่นนำเทคโนโลยีและนวัตกรรมทางการเงินที่ทันสมัย เข้ามายกระดับคุณภาพชีวิตของประชาชนในพื้นที่ฉะเชิงเทราอย่างต่อเนื่อง ล่าสุด ร่วมมือกับบริษัท ชุมพลรุ่งเรือง พัฒนาระบบรับชำระค่าโดยสารแบบไร้เงินสด หรือผ่านระบบ EMV Contactless ซึ่งเป็นการรับชำระค่าโดยสารผ่านเครื่อง Krungthai EDC ด้วยการแตะบัตรเดบิตหรือบัตรเครดิตที่มีสัญลักษณ์ Contactless หรือสแกน QR CODE ด้วย Krungthai NEXT หรือ Mobile Banking ของทุกธนาคาร เริ่ม 1 ตุลาคม 2564 เพื่อให้ประชาชนเดินทางสะดวก ชีวิตสบาย ตอบโจทย์วิถีชีวิตยุคใหม่ ลดการสัมผัส และลดความเสี่ยงจากโควิด-19
นอกจากนี้ ยังตอบโจทย์และอำนวยความสะดวกให้กับผู้ประกอบการขนส่งสาธารณะที่ให้บริการ โดยสามารถตรวจสอบรายการชำระเงินของรถโดยสารแต่ละคันผ่านระบบออนไลน์ ช่วยเพิ่มประสิทธิภาพการบริหารจัดการเงินสด ในระยะแรกเปิดให้บริการรถโดยสารปรับอากาศ 20 ที่นั่ง จำนวน 5 คัน ครอบคลุมการเดินทางในเขตตัวเมือง หลังจากนี้ มีแผนขยายการพัฒนาระบบรับชำระค่าโดยสาร EMV Contactless ไปยังผู้ให้บริการขนส่งสาธารณะรูปแบบอื่น อาทิ รถสองแถว และรถตู้โดยสาร จำนวนมากกว่า 60 คัน ภายใต้โครงการ Mass Transit กลุ่มระบบขนส่งมวลชน นับเป็น 1 ใน 5 Ecosystem ซึ่งเป็นยุทธศาสตร์หลักของธนาคารที่ต้องการตอบโจทย์ลูกค้าที่ใช้ระบบขนส่งมวลชน (Mass Transit)
ทั้งนี้ ธนาคารได้ร่วมยกระดับฉะเชิงเทราเป็น “เมืองอัจฉริยะ” หรือ Smart City โดยนำเทคโนโลยีและนวัตกรรมทางการเงิน 5 ด้าน ประกอบด้วย 1.Smart Economy เศรษฐกิจอัจฉริยะ ผลักดันจังหวัดฉะเชิงเทราสู่สังคมไร้เงินสด ด้วยการนำระบบ Smart Market บริการรับชำระเงินด้วยช่องทางดิจิทัลให้กับ 2,200 ร้านค้าที่เข้าร่วมโครงการ 2.Smart Mobility ระบบขนส่งอัจฉริยะ ด้วยการพัฒนาระบบ EMV Contactless รองรับการชำระค่าโดยสารแบบไร้เงินสด 3.Smart People พลเมืองอัจฉริยะ พัฒนา University Application ให้กับมหาวิทยาลัยราชภัฏราชนครินทร์ เชื่อมโยงระบบสารสนเทศของมหาวิทยาลัยกับระบบการทำธุรกรรมดิจิทัลของธนาคาร รองรับทุกไลฟ์สไตล์และกิจกรรมของนักศึกษา อาจารย์ และบุคลากร ไว้ในที่เดียว เพื่อขับเคลื่อนสู่การเป็นมหาวิทยาลัยอัจฉริยะ 4.Smart Living ความเป็นอยู่อัจฉริยะ ให้ประชาชนเข้าถึงบริการด้านสุขภาพพื้นฐานตั้งแต่แรกเกิดจนถึงวัยสูงอายุ ด้วย Health Wallet หรือ กระเป๋าตังสุขภาพ บนแอปพลิเคชันเป๋าตังที่ธนาคารร่วมกับสำนักงานหลักประกันสุขภาพ (สปสช.) 5.Smart Governance เพิ่มประสิทธิภาพระบบงาน ลดขั้นตอน รวดเร็ว โปร่งใส และตรวจสอบได้ ทำให้เกิดธรรมาภิบาล ด้วยการเชื่อมต่อข้อมูลให้กับหน่วยงานภาครัฐ เช่น โครงการ e-Police Station ที่สามารถตรวจสอบใบสั่งออนไลน์และชำระค่าปรับจราจรผ่านช่องทางของธนาคาร โครงการศาลดิจิทัล e-Filing เพื่อยื่นและรับฟ้องผ่านระบบออนไลน์ของศาลยุติธรรม พร้อมระบบชำระค่าธรรมเนียม และโครงการจัดเก็บภาษีท้องถิ่น เป็นต้น
“การพัฒนาจังหวัดฉะเชิงเทราสู่เมืองอัจฉริยะ เป็นความร่วมมือครั้งสำคัญระหว่างธนาคารกรุงไทยและจังหวัดฉะเชิงเทรา ด้วยเป้าหมายเดียวกันที่ต้องการวาง Digital Platform ที่เชื่อมโยงโครงสร้างพื้นฐานของประชาชนทุกคนรวมถึงหน่วยงาน เพื่อเพิ่มประสิทธิภาพการทำงาน และเพิ่มความสะดวกสบายครอบคลุมทุกมิติการใช้ชีวิต ซึ่งสอดคล้องกับแผนยุทธศาสตร์ 5 Ecosystems หลักของธนาคาร เพื่อยกระดับคุณภาพชีวิตความเป็นอยู่ของประชาชนให้ดีขึ้น สามารถขับเคลื่อนเศรษฐกิจประเทศไทยสู่ความยั่งยืน”

ที่มา : https://www.thaigov.go.th/news/contents/details/46260