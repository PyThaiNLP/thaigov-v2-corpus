รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ”พอใจหลังเปิดประเทศ หลายธุรกิจเริ่มมีสัญญาณบวกที่ดีขึ้น ช่วยกระตุ้น "เราเที่ยวด้วยกัน เฟส3" คึกคัก ผู้ใช้สิทธิ์ สร้างเม็ดเงินหมุนเวียนเกือบ 3,000 ล้านบาท


วันพุธที่ 3 พฤศจิกายน 2564
พิมพ์
โฆษกรัฐบาลเผย “นายกฯ”พอใจหลังเปิดประเทศ หลายธุรกิจเริ่มมีสัญญาณบวกที่ดีขึ้น ช่วยกระตุ้น "เราเที่ยวด้วยกัน เฟส3" คึกคัก ผู้ใช้สิทธิ์  สร้างเม็ดเงินหมุนเวียนเกือบ  3,000 ล้านบาท
โฆษกรัฐบาลเผย “นายกฯ”พอใจหลังเปิดประเทศ หลายธุรกิจเริ่มมีสัญญาณบวกที่ดีขึ้น ช่วยกระตุ้น "เราเที่ยวด้วยกัน เฟส3" คึกคัก ผู้ใช้สิทธิ์  สร้างเม็ดเงินหมุนเวียนเกือบ  3,000 ล้านบาท
นายธนกร วังบุญคงชนะ โฆษกประจำสำนักนายกรัฐมนตรี เปิดเผย พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมพอใจการท่องเที่ยวหลายภาค เริ่มมีสัญญาณบวกที่ดี หลังคนไทยมั่นใจเริ่มเดินทางเที่ยวไทยเพิ่มมากขึ้น ประกอบกับในช่วงเวลานี้สภาพอากาศเริ่มเย็นลง ต้อนรับเข้าสู่ฤดูหนาว โดยเฉพาะอย่างยิ่งหลังการเปิดระเทศผ่านมา ไม่พบการติดเชื้อระหว่างนักท่องเที่ยวต่างชาติและคนไทย แสดงให้เห็นว่า การเปิดรับนักท่องเที่ยวของไทยมีมาตรฐานและความปลอดภัยสูง  นายกรัฐมนตรียังฝากให้ทุกฝ่ายช่วยกันรักษามาตรฐาน การ์ดอย่าตกหลังจากนี้  ศบค. และคณะกรรมการติดตาม จะประเมินสถานการณ์เพื่อกำหนดแนวปฏิบัติให้สอดคล้องกับสถานการณ์ในแต่ละพื้นที่อย่างใกล้ชิดด้วย
โฆษกประจำสำนักนายกรัฐมนตรี กล่าวอีกว่า ข้อมูลล่าสุด  โครงการเราเที่ยวด้วยกัน เฟส3 ข้อมูลถึง 1 พ.ย. นี้  มีผู้ใช้สิทธิ์ จำนวน 266,169 คน ยอดการจองห้องพัก 716,535 ห้อง สร้างเม็ดเงินหมุนเวียนกว่า 2,925.5 ล้านบาท  ส่งให้บรรยากาศการแหล่งท่องเที่ยวตามจังหวัดต่าง ๆ อาทิ กรุงเทพฯ ภูเก็ต หัวหิน ชะอำ และพัทยา เริ่มคึกคักภายหลังที่รัฐบาลได้ประกาศเปิดประเทศเมื่อวันที่ 1 พ.ย. 64 รวมถึงการประกาศพื้นที่นำร่องด้านการท่องเที่ยว รวมทั้งสิ้น 17 จังหวัด เพื่อรับนักท่องเที่ยวชาวต่างชาติเป็นที่ได้รับวัคซีนครบจากประเทศความเสี่ยงต่ำให้เดินทางเข้ามาท่องเที่ยวโดยไม่ต้องกักตัว รวมถึงการรับนักท่องเที่ยวต่างชาติให้เดินทางเข้าประเทศไทย ตามมาตรการ Sandbox ทั้งในพื้นที่กรุงเทพฯ และจังหวัดภูเก็ต
ขณะเดียวกันผู้ประกอบการได้มีการปรับตัวเข้าสู่มาตรฐาน SHA+  ซึ่งเป็นสัญลักษณ์มาตรฐานท่องเที่ยวปลอดภัยด้านสุขอนามัย ควบคู่กับการใช้แอปพลิเคชัน หมอชนะ ที่จะช่วยให้บุคลากรทางการแพทย์สามารถติดตามการเดินทางได้ ซึ่งเป็นการยกระดับมาตรฐานการให้บริการภายใต้วิถีชีวิตปกติใหม่และการท่องเที่ยวแบบปลอดภัย และสร้างภาพลักษณ์ด้านความเชื่อมั่นแก่นักท่องเที่ยวทั้งชาวไทยและชาวต่างชาติอีกด้วย

ที่มา : https://www.thaigov.go.th/news/contents/details/47755