รัฐบาลไทย-ข่าวทำเนียบรัฐบาล-โฆษกรัฐบาล เผยความคืบหน้าการพัฒนาหัวลำโพง เตรียมเปิดรับฟังความเห็นภาคประชาชน 14 ธ.ค.นี้ ย้ำนายกฯ กำชับต้องไม่กระทบประชาชน


วันเสาร์ที่ 4 ธันวาคม 2564
พิมพ์
โฆษกรัฐบาล เผยความคืบหน้าการพัฒนาหัวลำโพง เตรียมเปิดรับฟังความเห็นภาคประชาชน 14 ธ.ค.นี้ ย้ำนายกฯ กำชับต้องไม่กระทบประชาชน
โฆษกรัฐบาล เผยความคืบหน้าการพัฒนาหัวลำโพง เตรียมเปิดรับฟังความเห็นภาคประชาชน 14 ธ.ค.นี้ ย้ำนายกฯ กำชับต้องไม่กระทบประชาชน วอน "หญิงหน่อย" รอดูผลรับฟังความเห็นประชาชนก่อน อย่ารีบตีโพยตีพาย จะเข้าทำนองขอติไว้ก่อน
วันนี้ (4 ธ.ค.64) นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่คุณหญิงสุดารัตน์ เกยุราพันธ์ ประธานพรรคไทยสร้างไทย คัดค้านการยกเลิกขบวนรถไฟไปยังสถานีรถไฟหัวลำโพง เพราะเป็นการเพิ่มค่าใช้จ่ายในการเดินทางของประชาชนไปยังสถานีกลางบางซื่อโดยไม่จำเป็น อีกทั้งยังสร้างภาระในการขนสัมภาระเพิ่มขึ้นอีกด้วยว่า การพัฒนาสถานีรถไฟกรุงเทพ (หัวลำโพง) โดยการรถไฟแห่งประเทศไทย (รฟท.) นั้น เตรียมเปิดเวทีสาธารณะรับฟังความคิดเห็นจากประชาชนผ่านช่องทางออนไลน์ พร้อมทั้งชี้แจงวัตถุประสงค์การพัฒนาสถานีรถไฟหัวลำโพง ในวันที่ 14 ธันวาคมนี้ อย่างไรก็ตาม การพัฒนาสถานีรถไฟหัวลำโพงนั้น ขณะนี้กระทรวงคมนาคมอยู่ระหว่างการพิจารณาดำเนินการ โดยอาจมีการพัฒนาภายในตัวสถานี ซึ่งในอนาคตจะมีการเชื่อมต่อรถไฟชานเมืองสายสีแดงต่อไป ขณะเดียวกันพื้นที่ส่วนที่เหลือบริเวณสถานีรถไฟหัวลำโพง รวมถึงพื้นที่อื่น ๆ ของ รฟท. ทางกระทรวงคมนาคมได้มอบหมายให้บริษัท เอสอาร์ที แอสเสท จำกัด ซึ่งเป็นบริษัทลูกของ รฟท. ดำเนินการพิจารณาและสำรวจพื้นที่เพื่อนำไปพัฒนาสร้างรายได้ให้แก่ รฟท. ซึ่งยังต้องมีการศึกษาและพิจารณาอย่างละเอียดรอบคอบอีกครั้งต่อไป
นายธนกร กล่าวอีกว่า ปัจจุบันยังมีขบวนรถไฟเข้ามายังสถานีรถไฟหัวลำโพงอยู่ แต่จำนวนลดลงจาก 100 ขบวนเหลือ 22 ขบวน ซึ่งต้องมีการจัดตารางการเดินรถไฟเพื่อไม่ให้กระทบกับการสัญจรของประชาชนในชั่วโมงเร่งด่วน จึงเป็นเหตุผลที่ต้องมีการเปิดรับฟังความคิดเห็นดังกล่าว นอกจากนี้ ในส่วนของขบวนขนส่งสินค้า มีการวางแนวทางไว้หลายแนวทาง เช่น การย้ายขบวนขนส่งสินค้าไปอยู่นอกเมือง และการนำรถ 6 ล้อมาขนถ่ายสินค้า เพื่อแก้ปัญหาการจราจรและระบายรถบรรทุกออกจากกรุงเทพฯ ชั้นใน ซึ่งทั้งหมดนี้เป็นนโยบายที่อยู่ระหว่างดำเนินการอยู่ ทั้งนี้ การดำเนินการดังกล่าวของรัฐบาลจะช่วยแก้ปัญหาการจราจรหนาแน่นในพื้นที่กรุงเทพฯ ได้อย่างเป็นรูปธรรม และเป็นการพัฒนาปรับปรุงพื้นที่ให้มีประสิทธิภาพและเกิดประโยชน์สูงสุด เป็นไปตามนโยบายของนายกรัฐมนตรีที่ต้องการเปิดกว้างและพร้อมเปิดรับฟังเสียงของประชาชนทุกภาคส่วน เพื่อนำมาประกอบการพิจารณาดำเนินการให้สอดคล้องกับความต้องการและลดผลกระทบต่อประชาชนให้น้อยที่สุด
“ขอขอบคุณในความห่วงใยของคุณหญิงสุดารัตน์ ยืนยันว่า ท่านนายกฯ มุ่งมั่นที่จะดูแลพี่น้องประชาชนทุกกลุ่มอย่างทั่วถึง และไม่ต้องการให้กระทบต่อวิถีชีวิตของประชาชน จึงสั่งการทุกหน่วยงานให้ประเมินผลกระทบ รวมทั้งเปิดรับฟังความคิดเห็นของทุกภาคส่วน ดังนั้น ขอให้คุณหญิงสุดารัตน์มั่นใจได้ว่า การดำเนินการของรัฐบาลจะยึดประโยชน์สูงสุดของประชาชนเป็นอันดับแรก ส่วนกรณีที่บอกว่า ไม่มีประเทศไหนที่หยุดการเดินรถไฟจากสถานี
แห่งแรกเพื่อใช้ประโยชน์ในทางพาณิชย์ เอื้อประโยชน์แก่นายทุนอย่างเดียวนั้น อยากให้คุณหญิงสุดารัตน์รอดูผลการรับฟังความเห็นของประชาชนก่อน อย่ารีบตีโพยตีพาย เพราะจะเข้าทำนองว่าขอติไว้ก่อน อย่างไรก็ตาม เชื่อว่าถ้ามีหลักฐานที่เชื่อได้ว่ามีการเอื้อนายทุนจริงๆ คุณหญิงสุดารัตน์คงไม่เอาแต่ปล่อยข่าวผ่านสื่ออย่างแน่นอน หรือถ้าหากมีหลักฐาน ก็สามารถส่งให้หน่วยงานที่เกี่ยวข้องดำเนินการตามขั้นตอนได้ ไม่ควรสร้างความสับสนให้กับประชาชน” นายธนกร กล่าว
——————

ที่มา : https://www.thaigov.go.th/news/contents/details/49095