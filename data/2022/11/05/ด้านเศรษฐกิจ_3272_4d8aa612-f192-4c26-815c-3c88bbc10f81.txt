รัฐบาลไทย-ข่าวทำเนียบรัฐบาล-SME D Bank ขานรับนโยบายรัฐบาล ฟื้นท่องเที่ยวไทย เปิดตัวโครงการ ‘ถูกและดีมีจริง’ ผนึก 3 พันธมิตร ปูพรมมอบวัคซีน “4 เติม” ติดปีกเอสเอ็มอีท่องเที่ยวก้าวข้ามโควิด-19


วันพฤหัสบดีที่ 24 มีนาคม 2565
พิมพ์
SME D Bank ขานรับนโยบายรัฐบาล ฟื้นท่องเที่ยวไทย เปิดตัวโครงการ ‘ถูกและดีมีจริง’ ผนึก 3 พันธมิตร ปูพรมมอบวัคซีน “4 เติม” ติดปีกเอสเอ็มอีท่องเที่ยวก้าวข้ามโควิด-19
SME D Bank ขานรับนโยบายรัฐบาล ช่วยเหลือพลิกฟื้นภาคการท่องเที่ยวไทย ข้ามผ่านโควิด-19 จับมือ 3 พันธมิตร สภาอุตสาหกรรมท่องเที่ยวฯ , แพลตฟอร์ม Safe T Travel และ MTW  เปิดตัวโครงการ “ถูกและดีมีจริง กับ SME D Bank”
SME D Bank ขานรับนโยบายรัฐบาล ช่วยเหลือพลิกฟื้นภาคการท่องเที่ยวไทย ข้ามผ่านโควิด-19 จับมือ 3 พันธมิตร สภาอุตสาหกรรมท่องเที่ยวฯ , แพลตฟอร์ม Safe T Travel และ MTW  เปิดตัวโครงการ “ถูกและดีมีจริง กับ SME D Bank” ปูพรมทั่วไทยหนุนเอสเอ็มอีธุรกิจท่องเที่ยวและเกี่ยวเนื่อง ได้รับวัคซีนเสริมแกร่ง “4 เติม” ครอบคลุมด้านพัฒนายกระดับปรับตัวสู่การท่องเที่ยววิถีใหม่ คู่ด้านเงินทุน “สินเชื่อ SMEs Re-Start” วงเงิน 2,000 ล้านบาท  ช่วยเสริมสภาพคล่อง หนุนธุรกิจกลับมาเดินหน้าได้เต็มศักยภาพ
นางสาวนารถนารี รัฐปัตย์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank เปิดเผยว่า จากนโยบายรัฐบาลที่มุ่งส่งเสริมและสนับสนุนให้ภาคธุรกิจท่องเที่ยวกลับมาฟื้นตัวได้ดีอีกครั้ง  ภายหลังบรรยากาศการท่องเที่ยวไทยมีสัญญาณที่ดีขึ้น จากการผ่อนคลายมาตรการป้องกันโควิด-19 ดังนั้น SME D Bank ธนาคารเพื่อเอสเอ็มอีไทย ขานรับนโยบายรัฐบาล เปิดตัวโครงการ “ถูกและดีมีจริง กับ SME D Bank” ร่วมกับ 3 หน่วยงานพันธมิตร ได้แก่ สภาอุตสาหกรรมท่องเที่ยวแห่งประเทศไทย , บริษัท เซฟที ทราเวล จำกัด เจ้าของแพลตฟอร์ม “Safe T Travel” และบริษัท เอ็มทีดับบลิว (เอเชีย) จำกัด เจ้าของลิขสิทธิ์  “มิส ทัวริซึม เวิลด์ ไทยแลนด์ 2021” (MTW)   สนับสนุนผู้ประกอบการเอสเอ็มอีท่องเที่ยวและเกี่ยวเนื่อง  กลับมาเดินหน้าธุรกิจได้ดีอีกครั้ง
สำหรับโครงการดังกล่าว SME D Bank จะดำเนินการร่วมกับพันธมิตร ผ่านกิจกรรมวัคซีนเสริมแกร่ง “4 เติม” ได้แก่ 1.“เติมความรู้” จัดสัมมนาออนไลน์ มอบความรู้และข้อมูลที่สำคัญเกี่ยวกับแนวโน้มการท่องเที่ยวหลังโควิด-19 ช่วยให้ปรับตัวสู่การท่องเที่ยววิถีใหม่ ทั้งนี้ กิจกรรมเติมความรู้ เริ่มมาแล้วในพื้นที่จังหวัดภูเก็ต วันที่ 23-24 มีนาคม 2565 และจัดต่อเนื่องอีก 6 ครั้ง ครอบคลุมทั่วประเทศ ทั้งภาคเหนือ ภาคอีสาน ภาคกลาง ภาคตะวันออก และภาคใต้  ( อ.เบตง )  รับผู้เข้าร่วมครั้งละประมาณ 100 ราย
2. “เติมเทคโนโลยี” แนะนำและพาเข้าสู่ “Safe T Travel” แพลตฟอร์มด้านการท่องเที่ยวของคนไทยที่จะเป็นเครื่องมือเสริมศักยภาพการทำธุรกิจของเอสเอ็มอีท่องเที่ยว เช่น จองที่พัก จองร้านอาหาร แนะนำสถานที่  จองพาหนะโดยสาร  จัดโปรโมชั่นกระตุ้นยอดขาย เป็นต้น
3.“เติมช่องทางการตลาด” ร่วมกับมิส ทัวริซึม เวิลด์ ไทยแลนด์ 2021 โดยให้ “ทูตการท่องเที่ยวและทูตการกีฬา” ทำหน้าที่โปรโมทสินค้าหรือบริการให้เอสเอ็มอีไทยทั่วประเทศ ผ่านช่องทางออนไลน์ บนแฟนเพจเฟซบุ๊กที่มียอดผู้ติดตามรวมกว่า 1.5 ล้านราย ควบคู่กับช่องทางสื่อของธนาคาร  ช่วยให้ผู้ประกอบการขายสินค้าหรือบริการได้ดีขึ้น มีรายได้เพิ่มขึ้น
และ 4.“เติมทุน” ผู้ประกอบการที่เข้าร่วมทุกกิจกรรม จะได้รับการสนับสนุนเข้าถึงแหล่งเงินทุน   “สินเชื่อ SMEs Re-Start” วงเงิน 2,000 ล้านบาท สำหรับกลุ่มธุรกิจท่องเที่ยวและเกี่ยวเนื่อง (Supply Chain)  นำไปเสริมสภาพคล่อง ลงทุน ขยาย ปรับปรุงกิจการ หรือสำรองเป็นค่าใช้จ่าย อัตราดอกเบี้ยเริ่มต้นเพียง 5.5% ต่อปี วงเงินกู้สูงสุด 5 ล้านบาท ผ่อนนานสูงสุด 10 ปี ปลอดชำระคืนเงินต้นสูงสุด 2 ปี
“โครงการ “ถูกและดีมีจริง กับ SME D Bank” มีความหมายจากคำว่า “ถูก” หมายถึง บริการถูกใจช่วยให้ผู้ประกอบการท่องเที่ยวเข้าถึงแหล่งเงินทุนช่วยเสริมสภาพคล่อง รวมถึง ลูกค้าสามารถเข้ามาค้นหาโปรโมชั่นการท่องเที่ยวราคาถูก ช่วยเพิ่มยอดขายให้เอสเอ็มอีท่องเที่ยวที่อยู่ในแพลตฟอร์ม Safe T Travel และ “ดี” มาจากคำว่า “Development” หมายถึง ช่วยเหลือด้านการพัฒนาครบวงจร ทั้งด้านความรู้ ยกระดับมาตรฐาน ช่วยการตลาด โดยสิ่งเหล่านี้ “มีจริง” เมื่อมาหา SME D Bank ที่พร้อมจะช่วยผู้ประกอบการเอสเอ็มอีท่องเที่ยวและเกี่ยวเนื่อง กลับมาฟื้นธุรกิจได้ดีอีกครั้งในเร็ววัน”นางสาวนารถนารี กล่าว
ทั้งนี้ ผู้ประกอบการธุรกิจท่องเที่ยว และเกี่ยวเนื่องที่สนใจเข้าร่วมโครงการ สมัครได้ฟรี  ที่ฝ่ายพัฒนาและสนับสนุนผู้ประกอบการ SME D Bank  โทร. 02-265-3192  รวมถึง สาขาของ SME D Bank ทั่วประเทศ หรือสอบถามข้อมูลเพิ่มเติม Call Center 1357

ที่มา : https://www.thaigov.go.th/news/contents/details/52903