รัฐบาลไทย-ข่าวทำเนียบรัฐบาล-โฆษกรัฐบาลจวก “เพื่อไทย” โยงได้ทุกเรื่องเพื่อโจมตีรัฐบาล เหน็บรำไม่ดีโทษปี่โทษกลอง เชื่อไร้หลักฐานเด็ด จนต้องรีบโยนบาปให้คนอื่นล่วงหน้าเพื่อรักษาหน้า


วันพฤหัสบดีที่ 14 กรกฎาคม 2565
พิมพ์
โฆษกรัฐบาลจวก “เพื่อไทย” โยงได้ทุกเรื่องเพื่อโจมตีรัฐบาล เหน็บรำไม่ดีโทษปี่โทษกลอง เชื่อไร้หลักฐานเด็ด จนต้องรีบโยนบาปให้คนอื่นล่วงหน้าเพื่อรักษาหน้า
โฆษกรัฐบาลจวก “เพื่อไทย” โยงได้ทุกเรื่องเพื่อโจมตีรัฐบาล เหน็บรำไม่ดีโทษปี่โทษกลอง เชื่อไร้หลักฐานเด็ด จนต้องรีบโยนบาปให้คนอื่นล่วงหน้าเพื่อรักษาหน้า มั่นใจซักฟอกนายกฯ ตอนไหนก็ชี้แจงฉลุย
วันที่ 14 กรกฎาคม 2564 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่ นพ.ชลน่าน ศรีแก้ว หัวหน้าพรรคเพื่อไทย ระบุว่า ผลเลือกตั้งซ่อม ส.ส.ลำปางบ่งชี้ว่า คะแนนนิยมอยู่ที่ฝั่งประชาธิปไตย และเมื่อย้อนไปดูผลการเลือกตั้งผู้ว่าฯ กทม. ก็สอดคล้องกันว่า ดูเหมือนจะกลายเป็นงานถนัดของฝ่ายค้านไปแล้ว ที่ออกมาตีกิน โยงทุกเรื่องเป็นเรื่องการเมืองเพื่อโจมตีรัฐบาล ทั้งๆ ที่ก็รู้อยู่เต็มอกว่าสาเหตุที่ผลการเลือกตั้งซ่อม ส.ส.ลำปางออกมาแบบนั้นเพราะฝ่ายค้านช่วยกันเทคะแนนให้และไม่เกี่ยวกับพรรคพลังประชารัฐเพราะพรรคพลังประชารัฐไม่ได้ส่งผู้สมัคร อย่างไรก็ตาม ยืนยันว่ารัฐบาลพร้อมชี้แจงในทุกประเด็น โดยเฉพาะท่านนายกฯ ไม่ว่าฝ่ายค้านจะจัดเวลาลำดับไหนในการอภิปรายไม่ไว้วางใจผลที่ออกมาก็ไม่แตกต่างกัน เพราะประชาชนทราบดีว่ารัฐบาลโดยเฉพาะท่านนายกฯ บริหารประเทศด้วยความซื่อสัตย์สุจริต และเด็ดขาดกับการทุจริตคอรัปชั่น ซึ่งแตกต่างจากรัฐบาลในอดีตอย่างชัดเจน
"วันนี้ฝ่ายค้านเริ่มเห็นแววว่าตัวเองจะไปไม่รอด เพราะหาข้อมูลทุจริตไม่ได้ตามที่โม้เอาไว้ จึงรีบออกมาโยนบาปให้คนอื่นว่า หากผลโหวตออกมาว่ารัฐมนตรีที่ถูกอภิปรายไม่ไว้วางใจนั้นได้รับเสียงไว้วางใจอย่างล้นหลาม เป็นเพราะฝ่ายค้านที่เป็นงูเห่าถูกซื้อตัวไปเยอะ จนเป็นตัวแปรที่มีผลพอสมควร ทั้งๆ ที่ผ่านมาฝ่ายค้านโหมโรงแทบจะรายวัน แต่เนื้อหาและข้อเท็จจริงกลับไม่เคยมีให้เห็น จึงต้องโยนบาปให้งูเห่าเพื่อรักษาหน้าตัวเอง ซึ่งเป็นเรื่องที่น่าละอายยิ่งกว่า เข้าทำนองรำไม่ดีโทษปี่โทษกลอง" นายธนกร กล่าว

ที่มา : https://www.thaigov.go.th/news/contents/details/56871