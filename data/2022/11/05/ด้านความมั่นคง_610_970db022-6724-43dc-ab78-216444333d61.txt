รัฐบาลไทย-ข่าวทำเนียบรัฐบาล-สมาคมแม่บ้านมหาดไทยคว้ารางวัลขวัญใจประชาชนจากการประกวดขวัญใจกาชาดประจำปี 2564 ด้วยยอดบริจาคกาชาดกว่า 1.43 ล้านบาท


วันอังคารที่ 28 ธันวาคม 2564
พิมพ์
สมาคมแม่บ้านมหาดไทยคว้ารางวัลขวัญใจประชาชนจากการประกวดขวัญใจกาชาดประจำปี 2564 ด้วยยอดบริจาคกาชาดกว่า 1.43 ล้านบาท
สมาคมแม่บ้านมหาดไทยคว้ารางวัลขวัญใจประชาชนจากการประกวดขวัญใจกาชาดประจำปี 2564 ด้วยยอดบริจาคกาชาดกว่า 1.43 ล้านบาท
เมื่อวันที่ 27 ธ.ค. 64 ดร.วันดี กุญชรยาคง จุลเจริญ นายกสมาคมแม่บ้านมหาดไทย เปิดเผยว่า สภากาชาดไทย ได้จัดการประกวดขวัญใจกาชาด ประจำปี 2564 ในการงานกาชาดออนไลน์ ประจำปี 2564 “ประสบการณ์สนุก สร้างสุขทุกมิติ #Fun(D) Fair x Sharing” โดยสมาคมแม่บ้านมหาดไทย ได้คัดเลือก นางสาววิสุดา วิเชียรศิลป์ หรือน้องดรีม อายุ 27 ปี เข้าประกวดขวัญใจงานกาชาด ประจำปี 2564 มีสาวงามเข้าร่วมประกวด 20 คน พร้อมเชิญชวนพี่น้องประชาชนร่วมมอบดอกไม้ให้กับผู้เข้าประกวด 1 ดอก เท่ากับบริจาค 10 บาท เพื่อนำเงินสมทบทุนบำรุงสภากาชาดไทย
ดร.วันดี กุญชรยาคง จุลเจริญ นายกสมาคมแม่บ้านมหาดไทย กล่าวว่า สภากาชาดไทยได้มีการจัดการประกวดขวัญใจกาชาดรอบสุดท้าย เมื่อคืนนี้ (26 ธ.ค. 2564) ซึ่งผลปรากฏว่า นางสาววิสุดา วิเชียรศิลป์ ตัวแทนสมาคมแม่บ้านมหาดไทย คว้า "รางวัลขวัญใจประชาชน" จากการประกวดขวัญใจงานกาชาด ประจำปี 2564 ได้รับดอกไม้จากการโหวต จำนวน 143,857 ดอก คิดเป็นเงินบริจาค จำนวน 1,438,570 บาท บำรุงสภากาชาดไทย และน้องดรีมจะต้องทำหน้าที่ทูตแห่งการให้ประชาสัมพันธ์บทบาทภารกิจของสภากาชาดไทย อีกทั้งเชิญชวนพี่น้องประชาชนได้ร่วมบริจาคเงิน โลหิต อวัยวะ ให้กับสภากาชาดไทยตลอดปีอีกด้วย
"ขอขอบคุณพี่น้องประชาชนทุกท่าน รวมถึงภาคีเครือข่ายทุกภาคส่วน ที่ได้ให้การสนับสนุนและร่วมโหวตน้องดรีม เป็นขวัญใจประชาชนในงานกาชาด ประจำปี 2564 เป็นเงินกว่า 1.43 ล้านบาท ซึ่งเงินทุกบาทจากการร่วมโหวตดอกไม้นี้ ถือเป็นมหากุศลที่ยิ่งใหญ่ที่พวกเราชาวไทยได้ร่วมกันโดยเสด็จพระราชกุศล สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี องค์อุปนายิกาผู้อำนวยการ สภากาชาดไทย เพื่อช่วยเหลือผู้ตกทุกข์ได้ยากกับสภากาชาดไทย เราช่วยกาชาด กาชาดช่วยเรา ต่อไป" ดร.วันดี กล่าวในตอนท้าย
ด้าน นายสุทธิพงษ์ จุลเจริญ ปลัดกระทรวงมหาดไทย กล่าวว่า กระทรวงมหาดไทย ขอเชิญชวนพี่น้องประชาชนร่วมเที่ยวชมนิทรรศการ ร่วมกิจกรรม และจับจ่ายใช้สอยในงานกาชาดออนไลน์ ประจำปี 2564 “ประสบการณ์สนุก สร้างสุขทุกมิติ #Fun(D) Fair x Sharing” วันสุดท้ายในวันนี้ (27 ธ.ค.64) ทางเว็บไซต์ www.งานกาชาด.com หรือ www.redcrossfair.com ซึ่งมีของรางวัลมากมายให้ลุ้นรับโชค โดยในส่วนของร้านสมาคมแม่บ้านมหาดไทย มีสินค้าคุณภาพจากจังหวัดต่าง ๆ ทั่วประเทศหลายรายการ มาจัดจำหน่าย เพื่อนำรายได้สมทบทุนสภากาชาดไทย และในเวลา 14.00 น. วันนี้ จะเป็นการหมุนวงล้อสลากบำรุงสภากาชาดไทย ประจำปี 2564 โดยทุกท่านสามารถรับชมและลุ้นรางวัลได้ทางเว็บไซต์งานกาชาดดังกล่าว

ที่มา : https://www.thaigov.go.th/news/contents/details/49989