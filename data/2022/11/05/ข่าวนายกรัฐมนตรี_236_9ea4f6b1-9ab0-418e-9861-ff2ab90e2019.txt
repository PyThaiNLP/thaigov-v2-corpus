รัฐบาลไทย-ข่าวทำเนียบรัฐบาล-นายกรัฐมนตรีตรวจเยี่ยมความก้าวหน้าพิพิธภัณฑ์ธรรมเจดีย์หลวงตามหาบัว วัดป่าบ้านตาด ย้ำ รักประชาชน ชาติ ศาสนา พระมหากษัตริย์


วันพุธที่ 1 ธันวาคม 2564
พิมพ์
นายกรัฐมนตรีตรวจเยี่ยมความก้าวหน้าพิพิธภัณฑ์ธรรมเจดีย์หลวงตามหาบัว วัดป่าบ้านตาด ย้ำ รักประชาชน ชาติ ศาสนา พระมหากษัตริย์
นายกรัฐมนตรีตรวจเยี่ยมความก้าวหน้าพิพิธภัณฑ์ธรรมเจดีย์หลวงตามหาบัว วัดป่าบ้านตาด ย้ำ รักประชาชน ชาติ ศาสนา พระมหากษัตริย์
วันนี้ 1 ธ.ค 64 เวลา 09.25 น. ณ วัดเกษรศีลคุณ (วัดป่าบ้านตาด) ต.บ้านตาด อ.เมืองอุดรธานี จ.อุดรธานี นายธนกร วังบุญคงชนะ โฆษกประจำสำนักนายกรัฐมนตรี เผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมคณะรัฐมนตรี ประกอบด้วย พลเอก ประวิตร วงษ์สุวรรณ รองนายกรัฐมนตรี    นายสุพัฒนพงษ์ พันธ์มีเชาว์ รองนายกรัฐมนตรีและรัฐมนตรีว่าการกระทรวงพลังงาน นายศักดิ์สยาม ชิดชอบ รัฐมนตรีว่าการกระทรวงคมนาคม นายสุชาติ ชมกลิ่น รัฐมนตรีว่าการกระทรวงแรงงาน นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม ตรวจเยี่ยมความก้าวหน้าพิพิธภัณฑ์ธรรมเจดีย์พระธรรมวิสุทธิมงคล (หลวงตามหาบัว) อนุสรณ์สถานที่บรรจุอัฐิธาตุและเครื่องอัฐบริขารของหลวงตาพระมหาบัว ญาณสัมปันโน
โอกาสนี้ นายกรัฐมนตรี เข้ากราบนมัสการพระราชวชิรธรรมาจารย์ (หลวงพ่อสุธรรม สุธัมโม) เจ้าอาวาสวัดเกษรศีลคุณ (วัดป่าบ้านตาด) และพระราชภาวนาวชิรากร (หลวงพ่ออินทร์ถวาย สันตุสสโก) เจ้าอาวาสวัดอุดมมงคลวนาราม (วัดป่านาคำน้อย) พร้อมกล่าวกับพุทธศาสนิกชนที่มารอต้อนรับว่า เคยได้ตามเสด็จฯ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ในหลวงรัชกาลที่ 9 และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ครั้งเสด็จมายังวัดป่าบ้านตาด ดีใจวันนี้เห็นความก้าวหน้า ก็ขอนำพรที่ได้รับมามอบให้ประชาชนทุกคน และขอให้นำคำสอนตามหลักพระพุทธศาสนามาปฏิบัติในการดำเนินชีวิตทั้งในเรื่องของ ทำบุญ และทำทาน ช่วยคนที่ยากไร้กว่าตนเอง
นายกรัฐมนตรียังห่วงปัญหาหนี้ภาคครัวเรือน โดยขอให้ประชาชนน้อมนำหลักพระราชปณิธานของพระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว รัชกาลที่ 10 และหลักปรัชญาของเศรษฐกิจพอเพียงของในหลวงรัชกาลที่ 9   ทรงสืบสาน รักษาต่อยอดโครงการพระราชดำริในรัชกาลที่ 9 และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง มาปฏิบัติในการดำเนินชีวิตด้วยความพอเพียง พอประมาณอย่างมีเหตุมีผล สอดคล้องกับศักยภาพรายได้ของตนเอง
ทั้งนี้ รัฐบาลยังมีโครงการในพื้นที่ต่อเนื่อง ควบคู่กับการแก้ไขปัญหา ทั้งการแก้ปัญหาภัยแล้ง น้ำท่วม การบริหารจัดการน้ำอย่างเป็นระบบ รวมถึงการช่วยเหลือเยียวยาประชาชน แก้ปัญหาหนี้สิน ความยากจน และปัญหาภาคการเกษตร เพื่อวันข้างหน้าลูกหลานเราจะมีความสุข อาจจะมีปัญหาติดขัดอยู่บ้าง แต่ก็เร่งทำงานให้สำเร็จเพื่อประเทศชาติเดินหน้าต่อไป
นายกรัฐมนตรีกล่าวเพิ่มเติมถึงสำหรับความความคืบหน้าการดำเนินโครงการก่อสร้างถนนสายแยกทางหลวงแผ่นดินหมายเลข 2 – พิพิธภัณฑ์ธรรมเจดีย์ อำเภอเมือง จังหวัดอุดรธานี ที่ขยายถนนทางเข้ากว่า 7 กิโลเมตร มีความคืบหน้ากว่า 42% คาดแล้วเสร็จเดือนกันยายน 2565 จะรองรับปริมาณการจราจรของประชาชนที่เดินทางมาสักการะบูชาพิพิธภัณฑ์ธรรมเจดีย์ พระธรรมวิสุทธิมงคล วัดป่าบ้านตาด อำเภอเมือง จังหวัดอุดรธานี ให้ได้รับความสะดวก รวดเร็ว ปลอดภัยในการเดินทาง เป็นการยกระดับมาตรฐานทางหลวงชนบท ส่งเสริมการท่องเที่ยวเชิงพุทธศาสนาของจังหวัด
นายกรัฐมนตรี ยังเตือนประชาชนระมัดวังดูแลป้องกันตนเองปฏิบัติตามมาตรการด้านสาธารณสุขอย่างเคร่งครัด โดยเฉพาะให้สวมใส่หน้ากากผ้า หน้ากากอนามัยเสมอ เพื่อป้องกันการติดเชื้อจากโรคโควิด-19 ด้วยว่า พร้อมทั้ง กล่าวว่า คิดถึงประชาชนภาคตะวันออกเฉียงเหนือทุกคน เพราะนายกรัฐมนตรีก็เป็นคนอีสานเช่นกัน ไม่เคยคิดจะทิ้งคนอีสานและคนไทยทั้งประเทศ
ทั้งนี้ มีประชาชนมาให้การต้อนรับนายกรัฐมนตรีและคณะอย่างอบอุ่น โดยประชาชนได้มอบดอกไม้และผูกผ้าขาวม้าให้กับนายกรัฐมนตรี รองนายกรัฐมนตรี และคณะ พร้อมส่งเสียงให้กำลังใจ “นายกฯ สู้ ๆ” “ลุงตู่สู้ ๆ” ขอให้เป็นนายกรัฐมนตรีต่อไป โดยนายกฯ ย้ำว่า รักประชาชน ชาติ ศาสนา พระมหากษัตริย์ และขอบคุณในน้ำใจไมตรี ในการต้อนรับอย่างอบอุ่นของชาวอุดรธานี ทำให้นายกรัฐมนตรีและรัฐบาลมีกำลังใจในการทำงานต่อไป
-------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/48952