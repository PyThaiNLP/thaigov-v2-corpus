รัฐบาลไทย-ข่าวทำเนียบรัฐบาล-“อนุทิน” ห่วงปีนี้ฝุ่น PM 2.5 อาจรุนแรงขึ้น เร่งเฝ้าระวังผลกระทบสุขภาพ ทำระบบรายงานเหตุและสอบสวนโรค


วันพฤหัสบดีที่ 16 ธันวาคม 2564
“อนุทิน” ห่วงปีนี้ฝุ่น PM 2.5 อาจรุนแรงขึ้น เร่งเฝ้าระวังผลกระทบสุขภาพ ทำระบบรายงานเหตุและสอบสวนโรค
รองนายกรัฐมนตรีและรัฐมนตรีว่าการกระทรวงสาธารณสุข ห่วงฝุ่น PM 2.5 อาจรุนแรงกว่าปีก่อนหลังเริ่มผ่อนคลายมาตรการโควิด มีการเดินทาง ประกอบกับความกดอากาศสูงทำให้เกิดฝุ่นสะสม ย้ำประชาชนเช็คสภาพอากาศ สวมหน้ากากป้องกันก่อนออกจากบ้าน
วันนี้ (16 ธันวาคม 2564) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข เป็นประธานการประชุมคณะกรรมการควบคุมโรคจากการประกอบอาชีพและโรคจากสิ่งแวดล้อม ครั้งที่ 1/2565 โดยมี นพ.โอภาส การย์กวินพงศ์ อธิบดีกรมควบคุมโรค ผู้แทนจากกระทรวงเกษตรและสหกรณ์กระทรวงทรัพยากรธรรมชาติและสิ่งแวดล้อม กระทรวงมหาดไทย กระทรวงอุตสาหกรรม กรมอนามัย สำนักงานประกันสังคม และสำนักงานหลักประกันสุขภาพแห่งชาติ และผู้ทรงคุณวุฒิเข้าร่วมประชุมในรูปแบบออนไซต์และผ่านระบบออนไลน์
นายอนุทินกล่าวว่า วันนี้ที่ประชุมมีวาระสำคัญเรื่องการเตรียมรับมือสภาวะฝุ่นละอองขนาดไม่เกิน 2.5 ไมครอน (PM 2.5) ซึ่งปีนี้คาดการณ์ว่าอาจมีปัญหารุนแรงกว่าปีที่แล้ว เนื่องจากปี 2563 มีการล็อกดาวน์ และมีนโยบายให้คนทำงานที่บ้าน ทำให้การใช้รถลดลง ส่งผลให้ฝุ่นลดลงด้วย ส่วนปีนี้เริ่มเปิดประเทศและผ่อนคลายมาตรการคนกลับมาทำงานและเดินทางสัญจรมากขึ้น ทำให้แหล่งกำเนิดฝุ่นเพิ่มขึ้น
กระทรวงสาธารณสุข ได้มีมาตรการและนโยบายมุ่งเน้นความร่วมมือทุกภาคส่วนอย่างบูรณาการ การเตรียมความพร้อมด้านสาธารณสุข มาตรการต่าง ๆ ทั้ง การป้องกัน การเฝ้าระวังและการควบคุมโรค ไปจนถึงการสื่อสาร แจ้งเตือนประชาชนถึงความเสี่ยงและผลกระทบทางสุขภาพ โดยเฉพาะอย่างยิ่งกลุ่มเสี่ยง ทั้งนี้ฝุ่น PM 2.5 ยังเป็นโรคตามประกาศกระทรวงสาธารณสุข ในกลุ่มโรคจากสิ่งแวดล้อม ภายใต้ พ.ร.บ. ควบคุมโรคจากการประกอบอาชีพฯ โดยคณะกรรมการฯ เห็นควรพิจารณาให้มีแนวทางการเฝ้าระวัง ป้องกัน ควบคุมโรคอย่างเร่งด่วน
นายอนุทินกล่าวต่อว่า ที่ประชุมยังได้เห็นชอบให้จัดทำประกาศกระทรวงสาธารณสุข เรื่อง อาการสำคัญที่เกิดจากหรือเป็นผลเนื่องมาจากฝุ่นละอองขนาดไม่เกิน 2.5 ไมครอน (PM 2.5) ภายใต้กลุ่มโรคที่กำหนดพร้อมกำหนดแนวทางเฝ้าระวังสอบสวนโรค
“ในช่วงสถานการณ์ฝุ่น PM 2.5 ขอให้ประชาชนติดตามสถานการณ์ฝุ่นอย่างใกล้ชิด สวมหน้ากากป้องกันฝุ่น (N95) หรือหน้ากากที่มีแผ่นกรองคาร์บอนทุกครั้งที่ออกจากบ้านหรือไปในพื้นที่เสี่ยง หลีกเลี่ยงกิจกรรมกลางแจ้ง  หรือหันมาออกกำลังกายภายในอาคารแทน และร่วมกันช่วยลดฝุ่น PM 2.5 โดยเน้นทำงานที่บ้าน ซึ่งพิสูจน์แล้วว่าประสิทธิภาพการทำงานไม่ลดลง ช่วยลดค่าใช้จ่าย ลดการเดินทางที่ทำให้เกิดฝุ่นละออง และหากต้องมีการเดินทางไปในเส้นทางเดียวกัน หรือใกล้เคียงกันควรร่วมโดยสารไปด้วยกัน พร้อมทั้งตรวจเช็คสภาพเครื่องยนต์ ไม่เผาขยะ เผาป่า หรือพืชผลทางการเกษตร” นายอนุทินกล่าว
นอกจากนี้ ที่ประชุมยังพิจารณาเห็นชอบอนุบัญญัติภายใต้ พ.ร.บ.ควบคุมโรคจากการประกอบอาชีพฯ อีก 2 ฉบับ คือ 1.(ร่าง) ประกาศกระทรวงสาธารณสุข เรื่องการแจ้งข้อมูลที่จำเป็นเกี่ยวกับการเฝ้าระวัง การป้องกัน และการควบคุมโรคจากการประกอบอาชีพแก่ลูกจ้าง พ.ศ. ... และ 2.(ร่าง) ประกาศกระทรวงสาธารณสุข เรื่องการเปิดเผยข้อมูลส่วนบุคคลตาม พ.ร.บ.ควบคุมโรคจากการประกอบอาชีพและโรคจากสิ่งแวดล้อม พ.ศ. 2562 พ.ศ. ...
*********************************** 16 ธันวาคม

ที่มา : https://www.thaigov.go.th/news/contents/details/49546