รัฐบาลไทย-ข่าวทำเนียบรัฐบาล-กรมเจ้าท่า กระทรวงคมนาคม นำเรือพระราชทาน ช่วยเหลือผู้ประสบอุทกภัย


วันจันทร์ที่ 11 ตุลาคม 2564
กรมเจ้าท่า กระทรวงคมนาคม นำเรือพระราชทาน ช่วยเหลือผู้ประสบอุทกภัย
...
จากนโยบายของรัฐบาลและกระทรวงคมนาคม โดยนายศักดิ์สยาม ชิดชอบ รัฐมนตรีว่าการกระทรวงคมนาคม และดร.อธิรัฐ  รัตนเศรษฐ รัฐมนตรีช่วยว่าการกระทรวงคมนาคม ให้กรมเจ้าท่าตั้งศูนย์ช่วยเหลือผู้ประสบอุทกภัย เพื่อช่วยเหลือประชาชนในพื้นที่ประสบภัยอย่างทันท่วงที พร้อมสั่งการให้หน่วยงานในพื้นที่ เตรียมความพร้อมในการรับมือ ช่วยเหลือและฟื้นฟู
นายสมพงษ์ จิรศิริเลิศ รองอธิบดีกรมเจ้าท่า ด้านปฏิบัติการ เปิดเผยว่า  จากสถานการณ์พายุ “เตี้ยนหมู่”  เคลื่อนเข้าสู่ประเทศไทยในสัปดาห์ที่ผ่านมา และมรสุมตะวันตกเฉียงใต้ที่พัดปกคลุมทะเลอันดามัน ภาคใต้ และอ่าวไทยมีกำลังแรง ในขณะที่พายุโซนร้อน “ไลออนร็อก” บริเวณทะเลจีนใต้ตอนบน ทำให้บริเวณภาคใต้ มีฝนตกหนักบางแห่ง และมีฝนตกหนักมากทางภาคใต้ฝั่งตะวันตก กรมเจ้าท่า ได้ระดมกำลังเจ้าหน้าที่ เรือท้องแบนพระราชทาน เรือตรวจการณ์ รถ และอุปกรณ์ให้ความช่วยเหลือพี่น้องประชาชน ที่ได้รับความเดือนร้อนในพื้นที่ต่าง ๆ อย่างต่อเนื่อง ตั้งแต่วันที่ 12 กันยายน  จนถึงปัจจุบัน ดังนี้
1. พื้นที่ภาคเหนือ ได้แก่ จังหวัดสุโขทัย พิษณุโลก กำแพงเพชร พิจิตร นครสวรรค์ และอุทัยธานี  โดยสำนักงานเจ้าท่าภูมิภาคที่ 1 และสำนักงานพัฒนาบำรุงรักษาทางน้ำที่ 2 ร่วมจัดตั้งศูนย์ช่วยเหลือฯ จำนวน 7 ศูนย์ เจ้าหน้าที่ 49 นาย เรือพระราชทาน และเรือตรวจการณ์ 6 ลำ/154 เที่ยว รถ 13 คัน/123 เที่ยว ถุงยังชีพ 1,425 ถุง อาหารกล่อง 4,260 กล่อง และน้ำดื่ม 10,901 ขวด
2.  พื้นที่ภาคตะวันออกเฉียงเหนือ ได้แก่ จังหวัดชัยภูมิ และนครราชสีมา อุบลราชธานี ขอนแก่น โดยสำนักงานเจ้าท่าภูมิภาคที่ 7 และสำนักงานพัฒนาบำรุงรักษาทางน้ำที่ 8 ร่วมจัดตั้งศูนย์ช่วยเหลือฯ จำนวน 7 ศูนย์ เจ้าหน้าที่ 20 นาย  เรือตรวจการณ์ และเจ็ทสกี  9 ลำ/269 เที่ยว รถ 5 คัน/30 เที่ยว ถุงยังชีพ 4,674 ถุง อาหารกล่อง 1,930 กล่อง และน้ำดื่ม 14,347 ขวด
3.  พื้นที่ภาคกลาง ได้แก่ จังหวัดลพบุรี สิงห์บุรี และพระนครศรีอยุธยา โดยสำนักงานเจ้าท่าภูมิภาคที่ 2 และสำนักงานพัฒนาบำรุงรักษาทางน้ำที่  1 ร่วมจัดตั้งศูนย์ช่วยเหลือฯ จำนวน 5 ศูนย์ เจ้าหน้าที่ 44 นาย เรือท้องแบนพระราชทาน และเจ็ทสกี 7 ลำ /134 เที่ยว รถ 9 คัน/18 เที่ยว ถุงยังชีพ 650 ถุง อาหารกล่อง 800 กล่อง และน้ำดื่ม 10,128 ขวด
4.  พื้นที่ภาคตะวันออก ได้แก่ จังหวัดสระแก้ว โดยสำนักงานเจ้าท่าภูมิภาคที่ 6 และสำนักงานพัฒนาบำรุงรักษาทางน้ำที่ 5 ร่วมจัดตั้งศูนย์ช่วยเหลือฯ จำนวน 9 ศูนย์ เจ้าหน้าที่ 29 นาย น้ำดื่ม 15,000ขวด
5.  พื้นที่ภาคใต้ ได้แก่ จังหวัดตรัง โดยสำนักงานเจ้าท่าภูมิภาคที่ 5 และสำนักงานพัฒนาบำรุงรักษาทางน้ำที่ 3 ร่วมจัดตั้งศูนย์ช่วยเหลือฯ จำนวน 8 ศูนย์ เจ้าหน้าที่ 45 นาย ถุงยังชีพ 260 ถุง น้ำดื่ม 3,120 ขวด
กรมเจ้าท่า กระทรวงคมนาคม พร้อมให้ความช่วยเหลือ บรรเทาความเดือนร้อนให้กับพี่น้องประชาชน นอกจากนี้ ได้มีการจัดตั้งศูนย์ช่วยเหลือผู้ประสบภัยรองรับในพื้นที่ต่าง ๆ เพื่อเตรียมความพร้อมให้การช่วยเหลือได้อย่างทันท่วงที พร้อมออกประกาศเตือนกำหนดพื้นที่ควบคุมการเดินเรือ ในช่วงระดับน้ำสูงกว่าปกติ ให้ระมัดระวังการเดินเรือจากพายุดีเปรสชัน บริเวณทะเลจีนใต้ตอนกลาง และให้ระมัดระวังการเดินเรือจากพายุโซนร้อน “ไลออนร็อก” เพื่อให้ชาวเรือ ประชาชน และนักท่องเที่ยว ร่วมช่วยกันป้องกันอุบัติเหตุทางน้ำอีกทางหนึ่งอีกด้วย ทั้งนี้ สามารถสอบถามเพิ่มเติมได้ที่ สายด่วนกรมเจ้าท่า 1199 ตลอด 24 ชั่วโมง

ที่มา : https://www.thaigov.go.th/news/contents/details/46858