รัฐบาลไทย-ข่าวทำเนียบรัฐบาล-กรมศุลกากรจับกุมชาวปากีสถานลักลอบนำเข้าเฮโรอีนและเคตามีน มูลค่ากว่า 95 ล้านบาท


วันอังคารที่ 30 พฤศจิกายน 2564
พิมพ์
กรมศุลกากรจับกุมชาวปากีสถานลักลอบนำเข้าเฮโรอีนและเคตามีน มูลค่ากว่า 95 ล้านบาท
กรมศุลกากรร่วมแถลงข่าวจับกุมผู้โดยสารชายชาวปากีสถาน 2 คน ลักลอบนำเข้าเฮโรอีน น้ำหนักรวมสิ่งห่อหุ้ม 1.1 กก. และเคตามีน น้ำหนักรวมสิ่งห่อหุ้ม 30.6 กก. รวมมูลค่ากว่า 95 ล้านบาท ณ กรมศุลกากร
วันนี้ (30 พฤศจิกายน 2564) กรมศุลกากร พร้อมด้วยสำนักงานคณะกรรมการป้องกันและปราบปรามยาเสพติด กองบัญชาการตำรวจปราบปรามยาเสพติด และศูนย์รักษาความปลอดภัย กองบัญชาการกองทัพไทย ร่วมกันแถลงข่าวจับกุมผู้โดยสารชายชาวปากีสถาน 2 คน ลักลอบนำเข้าเฮโรอีน น้ำหนักรวมสิ่งห่อหุ้ม 1.1 กก. และเคตามีน น้ำหนักรวมสิ่งห่อหุ้ม 30.6 กก. รวมมูลค่ากว่า 95 ล้านบาท ณ กรมศุลกากร
นายพชร อนันตศิลป์ อธิบดีกรมศุลกากร เปิดเผยว่า กรมศุลกากรและหน่วยงานที่เกี่ยวข้อง ได้เพิ่มความเข้มงวดในการป้องกันและสกัดกั้นยาเสพติดให้โทษ โดยเมื่อวันที่ 29 พฤศจิกายน 2564 กรมศุลกากรใช้ข้อมูลทางการข่าวและข้อมูลความเสี่ยง เพื่อเฝ้าระวังการลักลอบนำเข้าสิ่งผิดกฎหมาย ได้ทำการตรวจค้นผู้โดยสารชายชาวปากีสถาน
2 ราย ขณะผ่านเข้าช่องตรวจผู้โดยสารไม่มีสิ่งของต้องสำแดง (ช่องเขียว) บริเวณห้องโถงผู้โดยสารขาเข้า ท่าอากาศยานสุวรรณภูมิ ซึ่งเดินทางมาจากท่าอากาศยานนานาชาติจินนาห์ เมืองการาจี ประเทศปากีสถาน ผ่านท่าอากาศยานนานาชาติดูไบ ประเทศสหรัฐอาหรับเอมิเรตส์ ปลายทางท่าอากาศยานสุวรรณภูมิ ประเทศไทย โดยสายการบิน
เอมิเรตส์ แอร์ไลน์ ผลการตรวจค้นพบ ยาเสพติดให้โทษ ประเภทที่ 1 (เฮโรอีน) น้ำหนักรวมสิ่งห่อหุ้ม 1.1 กิโลกรัม และวัตถุที่ออกฤทธิ์ต่อจิตและประสาท ประเภทที่ 2 (เคตามีน) น้ำหนักรวมสิ่งห่อหุ้ม 30.6 กิโลกรัม  บรรจุอยู่ในบรรจุภัณฑ์ชาผงสำเร็จรูป ของกลางดังกล่าวเก็บในกระเป๋าสัมภาระปะปนกับบรรจุภัณฑ์ที่เป็นชาผงสำเร็จรูปปกติ เพื่ออำพรางไม่ให้เจ้าหน้าที่ตรวจพบ รวมมูลค่า 95,100,000 บาท
จากการสอบสวน ผู้ต้องหาให้การว่าได้รับว่าจ้างจากชายชาวปากีสถาน อาศัยอยู่ประเทศปากีสถาน ให้ตนและเพื่อนลักลอบนำยาเสพติดให้โทษ ประเภทที่ 1 (เฮโรอีน) และวัตถุที่ออกฤทธิ์ต่อจิตและประสาท ประเภทที่ 2 (เคตามีน) เข้าประเทศไทย ทั้งนี้ การกระทำดังกล่าวเป็นความผิดตามมาตรา 242 ประกอบมาตรา 166 และมาตรา 252 แห่งพระราชบัญญัติศุลกากร พ.ศ. 2560 และพระราชบัญญัติยาเสพติดให้โทษ พ.ศ. 2522 และพระราชบัญญัติวัตถุที่ออกฤทธิ์ต่อจิตและประสาท พ.ศ. 2559
อนึ่ง สถิติผลงานการจับกุมยาเสพติดของกรมศุลกากร ในปีงบประมาณ 2564 (ตุลาคม 2563 ถึงกันยายน 2564) มีจำนวน 188 ราย มูลค่า 7,566,322,562 บาท ปีงบประมาณ 2565 (ตุลาคม 2564 ถึง ปัจจุบัน) จำนวน 14 ราย มูลค่า 1,075,515,840 บาท

ที่มา : https://www.thaigov.go.th/news/contents/details/48879