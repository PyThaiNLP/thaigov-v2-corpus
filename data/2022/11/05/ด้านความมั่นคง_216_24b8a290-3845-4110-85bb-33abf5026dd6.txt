รัฐบาลไทย-ข่าวทำเนียบรัฐบาล-รมว.แรงงานเพิ่มทางเลือกให้แรงงานคืนถิ่น เตรียมอาชีพอิสระให้บริการผ่านออนไลน์


วันอังคารที่ 7 กันยายน 2564
พิมพ์
รมว.แรงงานเพิ่มทางเลือกให้แรงงานคืนถิ่น เตรียมอาชีพอิสระให้บริการผ่านออนไลน์
กระทรวงแรงงานคัด “อาชีพอิสระ 2021” แยก 10 ประเภทอาชีพ รวมทั้งสิ้น 200 อาชีพ ให้บริการผ่านระบบออนไลน์ตามมาตรการควบคุมโรคฯ
พร้อมกองทุนเพื่อผู้รับงานไปทำที่บ้าน ดอกเบี้ย 0% ช่วยเหลือช่วงโควิด
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า จากสถานการณ์การแพร่ระบาดของโรคโควิด – 19 และมาตรการควบคุมการแพร่ระบาดทำให้มีแรงงานจำนวนหนึ่ง ตัดสินใจเดินทางกลับภูมิลำเนาด้วยเหตุผลต่างๆ บ้างเพื่อประหยัดค่าใช้จ่าย บ้างคิดลงหลักปักฐานถาวร เกี่ยวกับเรื่องนี้ท่านนายกรัฐมนตรี พล.อ. ประยุทธ์ จันทร์โอชาและพล.อ.ประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงาน ต่างห่วงใยแรงงานไทยที่ได้รับผลกระทบจนต้องพักจากการประกอบอาชีพที่เคยทำ ผู้ที่เสียรายได้จากการลดชั่วโมงทำงาน จึงกำชับกระทรวงแรงงานเตรียมข้อมูลอาชีพทางเลือกไว้ให้บริการ เพื่อเพิ่มโอกาสมีอาชีพ มีรายได้ มีงานทำในช่วงสถานการณ์โควิด - 19 หรืออาจเป็นแนวคิดเพื่อจุดประกายความคิด สร้างแรงบันดาลใจในการประกอบอาชีพจนอาจเป็นอาชีพหลักในอนาคต โดยข้อมูล “อาชีพอิสระ 2021” แบ่งเป็น 10 ประเภทอาชีพ รวมทั้งสิ้น 200 อาชีพ ซึ่งมีความหลากหลายเหมาะกับทุกช่วงวัย ได้รับความนิยมในปัจจุบัน ลงทุนน้อย ผลตอบแทนมาก และทำได้ง่าย สามารถทำได้ในสถานการณ์การแพร่ระบาดของโรคโควิด - 19 โดยประชาชนที่สนใจสามารถเข้าชมข้อมูลอาชีพและคลิปสาธิตการประกอบอาชีพ ได้ทางเว็บไซต์  www.doe.go.th/vgnew  ของกองส่งเสริมการมีงานทำ กรมการจัดหางาน นอกจากนี้กระทรวงแรงงานยังมีกองทุนเพื่อผู้รับงานไปทำที่บ้าน สำหรับช่วยเหลือผู้รับงาน/กลุ่มผู้รับงานไปทำที่บ้านกู้ยืมเพื่อซื้อวัตถุดิบและอุปกรณ์การผลิต ซึ่งในช่วงโควิดนี้ เรามีมาตรการช่วยเหลือโดยลดอัตราดอกเบี้ย เหลือร้อยละ 0 ต่อปี นาน 12 งวด เพื่อบรรเทาความเดือดร้อนของผู้กู้ยืมอีกทางหนึ่ง
ด้านนายไพโรจน์ โชติกเสถียร อธิบดีกรมการจัดหางาน กล่าวว่า กรมการจัดหางานมีการปรับเปลี่ยนกิจกรรมส่งเสริมการมีงานทำและส่งเสริมประกอบอาชีพให้แก่ประชาชนโดยการสาธิตการประกอบอาชีพผ่านกลุ่มไลน์ การให้ข้อมูลที่เป็นประโยชน์ผ่านระบบออนไลน์ ซึ่งมีทั้งข้อมูลและคลิปแนะนำการประกอบอาชีพที่ผู้ที่สนใจสามารถเข้าถึงได้ทุกที่ ทุกเวลา รวมทั้งสามารถศึกษาซ้ำได้ด้วยตนเองจนกว่าจะเข้าใจ โดยผู้ที่สนใจสามารถเข้าชมข้อมูลอาชีพและคลิปสาธิตการประกอบอาชีพ ได้ทางเว็บไซต์  www.doe.go.th/vgnew  เลือก เมนู “อาชีพอิสระ 2021” บนหน้าแบนเนอร์ - เลือกประเภทอาชีพที่สนใจ – เลือกอาชีพ เมื่อกดเข้าไปจะพบรายละเอียดข้อมูลอาชีพ รายได้ และคลิปวีดีโอสาธิต
สำหรับ “อาชีพอิสระ 2021” ที่กรมการจัดหางานรวบรวมไว้ มีด้วยกัน 10 ประเภทอาชีพอิสระ ดังนี้
1.ประเภทการขายและการให้บริการ อาทิ รับจ้างพาสุนัขเดินเล่น ขายต้นไม้ออนไลน์ การขายภาพเวกเตอร์ รับจ้างถอดเทป รับจ้างเล่นเกม รับดูดวง และรับจ้างพาผู้สูงอายุไปโรงพยาบาล
2.ประเภทการใช้เทคนิคและความรู้เฉพาะด้าน อาทิ รับทำโมเดล รับสร้างและตอบแบบสอบถาม ทำหนังสือ E- book
3.ประเภทการออกแบบ อาทิ รับทำ Sticker Line รับทำ Resume และ Portfolio รับออกแบบโลโก้
4.ประเภทการสอน อาทิ รับสอนโหราศาสตร์ สอนลงทุน/เล่นหุ้น เทรนเนอร์ออนไลน์
5.ประเภทงานประดิษฐ์ หัตถกรรม และภูมิปัญญา อาทิ ทำเคสโทรศัพท์ จัดช่อดอกไม้ธนบัตร ทำเย็บหน้ากากอนามัย สายคล้องหน้ากากอนามัย ทำเหรียญโปรยทาน
6.ประเภทการตัด – เย็บ อาทิ รับซ่อมตุ๊กตา เย็บเสื้อผ้าสุนัข รับตัด - เย็บ/แก้ไขเสื้อผ้า
7.ประเภทการทำอาหาร อาทิ ทำอาหารเพื่อสุขภาพ ทำกิมจิ ขนมเปี๊ยะลาวา  โมจิไอศกรีม ก๋วยเตี๋ยวเรือ
8.ประเภทการให้คำปรึกษา อาทิ รับให้คำปรึกษาวางแผนภาษีบุคคลธรรมดา/นิติบุคคล ที่ปรึกษาทางกฎหมาย
9.ประเภทการเขียนและรีวิว อาทิ รับโปรโมทสินค้า รีวิวสินค้าและบริการ รับเขียนบทความ
10.ประเภทการเกษตรและเลี้ยงสัตว์ อาทิ ปลูกผักออแกนิค เพาะเห็ดฟางในตะกร้า ปลูกพริกในกระถาง ทำปุ๋ยมูลไส้เดือน
“ในส่วนของผู้รับงาน/กลุ่มผู้รับงานไปทำที่บ้านที่จดทะเบียนกับกรมการจัดหางาน ยังมีกองทุนช่วยเหลือสมาชิกที่ได้รับผลกระทบจากโควิด โดยลดอัตราดอกเบี้ยกู้ยืม จากร้อยละ 3 เหลือร้อยละ0 ในงวดที่ 1-12  โดยปีงบประมาณ 2564 สามารปล่อยกู้ได้ 38 ราย/กลุ่ม (1 ราย/ 37 กลุ่ม) เป็นเงิน 6,360,000 บาท จากวงเงินกู้ยืมที่ได้รับอนุมัติ 7,000,000 บาท ซึ่งหากสถานการณ์การแพร่ระบาดยังคงอยู่ ในปีหน้าเราจะเสนอมาตรการลดอัตราดอกเบี้ยกู้ยืม ร้อยละ 0 เพื่อช่วยเหลือผู้ได้รับผลกระทบต่อไป
ทั้งนี้ ผู้สนใจที่ต้องการสอบถามข้อมูลเพิ่มเติมสามารถติดต่อได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วนกรมการจัดหางาน โทร.1694”อธิบดีกรมการจัดหางาน กล่าว

ที่มา : https://www.thaigov.go.th/news/contents/details/45576