รัฐบาลไทย-ข่าวทำเนียบรัฐบาล-‘รมช.มนัญญา’ หนุนเที่ยวสวนทุเรียนภูเขาไฟศรีษะเกษ เผยผลผลิตทุเรียนภูเขาไฟพร้อมออกสู่ตลาด 7,369 ตัน กระจายผลผลิตขายบนแพลทฟอร์มออนไลน์


วันเสาร์ที่ 21 พฤษภาคม 2565
‘รมช.มนัญญา’ หนุนเที่ยวสวนทุเรียนภูเขาไฟศรีษะเกษ เผยผลผลิตทุเรียนภูเขาไฟพร้อมออกสู่ตลาด 7,369 ตัน กระจายผลผลิตขายบนแพลทฟอร์มออนไลน์
‘รมช.มนัญญา’ หนุนเที่ยวสวนทุเรียนภูเขาไฟศรีษะเกษ เผยผลผลิตทุเรียนภูเขาไฟพร้อมออกสู่ตลาด 7,369 ตัน กระจายผลผลิตขายบนแพลทฟอร์มออนไลน์
รมช.มนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ พร้อมด้วย นายวิศิษฐ์ ศรีสุวรรณ์ อธิบดีกรมส่งเสริมสหกรณ์ นายอำพันธุ์ เวฬุตันติ อธิบดีกรมตรวจบัญชีสหกรณ์ นายสมบัติ ตงเต๊า รองอธิบดีกรมวิชาการเกษตร ลงพื้นที่ตรวจเยี่ยมการผลิตทุเรียนได้มาตรฐานการปฏิบัติทางการเกษตรที่ดีสำหรับพืช (GAP) และสิ่งบ่งชี้ทางภูมิศาสตร์ (GI) ทุเรียนภูเขาไฟศรีสะเกษ ณ แปลงทุเรียน นางสรารีย์ โทชัย สวนทับทิม บ้านซำตารมย์ ต.ตระกาจอ.กันทรลักษณ์ จ.ศรีษะเกษ
รมช.มนัญญา กล่าวว่า ปี 2565 จังหวัดศรีสะเกษมีเกษตรกรปลูกทุเรียน 2,350 ราย พื้นที่ปลูกทุเรียน 15,111 ไร่ มีพื้นที่ให้ผลผลิตแล้ว 5,721 ไร่ ยังไม่ให้ผลผลิต 9,390 ไร่ สำหรับทุเรียนภูเขาไฟศรีสะเกษมีพื้นที่ปลูกใน 3 อำเภอได้แก่ อำเภอกันทรลักษณ์ อำเภอขุนหาญ และอำเภอศรีรัตนะ มีพื้นที่ให้ผลผลิต 5,596 ไร่ ผลผลิตจะออกสู่ตลาด7,369 ตัน คิดเป็นร้อยละ 98 ของปริมาณผลผลิตทุเรียนทั้งหมดของจังหวัดศรีษะเกษ โดยพันธุ์ที่นิยมปลูกมากที่สุดคือ พันธุ์หมอนทอง นอกจากนี้ ยังมีการกระจายผลิตออกสู่ตลาด โดยจำหน่ายผลผลิตผ่านทางช่องทางออนไลน์ทั้งFacebook/Line และร้านซูเปอร์มาร์เก็ตสหกรณ์ ซึ่งในปี 2565 คาดการณ์สถานการณ์ผลผลิตทุเรียนว่า จะมีพื้นที่ให้ผลผลิตเพิ่มขึ้น 2,108 ไร่ คิดเป็นร้อยละ 58 มีปริมาณทุเรียนเพิ่มขึ้น 2,758 ตัน คิดเป็นร้อยละ 57.8
สำหรับแปลงทุเรียน สวนทับทิม ของนางสรารีย์ โทชัย พื้นที่ 13 ไร่ 2 งาน โดยปลูกทุเรียนพันธุ์หมอนทอง พันธุ์ก้านยาว และพันธุ์นกหยิบ เพื่อเพิ่มความหลากหลายของสวนทุเรียน ได้รับการรับรอง GAP 2553 ถึง ปัจจุบัน และสิ่งบ่งชี้ทางภูมิศาสตร์ (GI) ทุเรียนภูเขาไฟศรีสะเกษ ตั้งแต่ปี 2562 ถึง ปัจจุบัน และมีการนำระบบ QR Trace มาใช้เพื่อสร้างความมั่นใจให้กับผู้บริโภคที่เข้ามาเลือกซื้อทุเรียนภูเขาไฟ อีกทั้งยังเป็นสวนท่องเที่ยวเชิงเกษตร สนองนโยบาย การท่องเที่ยวแห่งประเทศไทย (ททท.) ของรัฐบาล เป็นตัวแทนของจังหวัดศรีสะเกษ  มีทั้งนักท่องเที่ยวชาวไทยและชาวต่างประเทศ เข้ามาเยี่ยมชม และเป็นที่ปรึกษาให้กับชาวสวนทุเรียนที่เพิ่งเริ่มปลูกทุเรียนในชุมชนอีกด้วย โดยจังหวัดศรีษะเกษมีเกษตรกรที่ได้รับ GAP ทุเรียน 858 ราย พื้นที่ 4,453 ไร่
โอกาสนี้ รมช.มนัญญา ได้พบปะกลุ่มวิสาหกิจชุมชนท่องเที่ยวเชิงเกษตร บ้านซำตารมย์ อ.กันทรลักษณ์ จ.ศรีษะเกษซึ่งได้มีการรวมกลุ่มของเกษตรกรผู้ปลูกทุเรียนคุณภาพดีในพื้นที่ มีสมาชิกในกลุ่ม 93 ราย พื้นที่ปลูกทุเรียนมากกว่า1,000 ไร่ สามารถกำหนดราคาขายได้เอง โดยในปี 2564 สามารถส่งทุเรียนไปขายยังตลาดองค์การตลาดเพื่อเกษตรกร (ตลาด อ.ต.ก.) และห้างเดอะมอลล์ ได้ในราคา 170 บาทต่อกิโลกรัม และในปี 2565 ได้รับการติดต่อจากบริษัทผู้ส่งออกสินค้าเกษตรเพื่อขอรับซื้อเนื้อทุเรียนเกรดพรีเมี่ยม จำนวน 50 ตัน.

ที่มา : https://www.thaigov.go.th/news/contents/details/54832