รัฐบาลไทย-ข่าวทำเนียบรัฐบาล-โฆษกรัฐบาล เผย "นายกฯ" ติดตามสถานการณ์โควิด-19 ช่วงวันหยุดวันรัฐธรรมนูญ


วันศุกร์ที่ 10 ธันวาคม 2564
พิมพ์
โฆษกรัฐบาล เผย "นายกฯ" ติดตามสถานการณ์โควิด-19 ช่วงวันหยุดวันรัฐธรรมนูญ
โฆษกรัฐบาล เผย "นายกฯ" ติดตามสถานการณ์โควิด-19 ช่วงวันหยุดวันรัฐธรรมนูญ เตือนประชาชนไม่ประมาทต้องป้องกันโควิด ทุกสายพันธุ์
วันนี้ 10 ธ.ค. 64 นายธนกร วังบุญคงชนะ โฆษกประจำสำนักนายกรัฐมนตรี เผยพลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ติดตามสถานการณ์ท่องเที่ยวช่วงวันหยุดยาวเนื่องใน วันรัฐธรรมนูญ ระหว่างวันที่ 10-12 ธ.ค. 64
ซึ่งเป็นวันหยุดต่อเนื่องของหลายคนและตรงกับช่วงเวลาที่รัฐบาลมีมาตรการผ่อนคลายเปิดประเทศและการฟื้นฟูเศรษฐกิจด้วยการส่งเสริมการท่องเที่ยวของรัฐบาลกระตุ้นให้เกิดการเดินทางท่องเที่ยวภายในประเทศ อีกทั้ง เข้าสู่ฤดูกาลท่องเที่ยวหรือในหลายพื้นที่เริ่มหนาวเย็น  คาดคนไทยเดินทางท่องเที่ยวในประเทศมากขึ้น ขอให้ประชาชนยังคงปฏิบัติตามมาตรการป้องกันโควิด -19 อย่างเคร่งครัดต่อเนื่อง หลังพบผู้ติดเชื้่อสายพันธุ์โอไมครอนในประเทศอย่างต่อเนื่อง อย่างไรก็ตามถึงแม้คนไทยจะฉีดวัคซีนป้องกันโควิด-19 แล้วก็ตาม แต่ก็ยังชะล่าใจไม่ได้ ทุกคนไม่ประมาท ทุกคนจะต้องร่วมมือกัน ปฏิบัติตามมาตรการป้องกันแบบที่เคยทำกันมาอย่างต่อเนื่อง คือสวมหน้ากาก การ์ดอย่าตก ดูแลป้องกันตนเอง  ไม่อยู่ในที่แออัด เว้นระยะห่างและหมั่นล้างมือทำความสะอาด เป็นต้น รวมทั้งขอให้คนไทยท่องเที่ยวอย่างมีความสุข หากทุกคนปฏิบัติตามมาตรการด้านสาธารณสุขจัดไว้จะปลอดภัยแน่นอน
สำหรับผู้ติดเชื้อรายใหม่วันนื้ มีจำนวน  4,193 ราย  แยกเป็นผู้ป่วยจากระบบเฝ้าระวังฯ 4,087 รายผู้ป่วยจากการค้นหาเชิงรุก 56 ราย
ผู้ป่วยภายในเรือนจำ/ที่ต้องขัง 21 รายผู้ป่วยมาจากต่างประเทศ 29 ราย
ผู้ป่วยสะสม 2,131,917 ราย (ตั้งแต่ 1 เมษายน) หายป่วยกลับบ้าน 7,863 รายหายป่วยสะสม 2,055,525 ราย (ตั้งแต่ 1 เมษายน) ผู้ป่วยกำลังรักษา 56,717 รายเสียชีวิต 28 ราย ทั้งนี้ กรมอนามัย ยังได้สำรวจพฤติกรรมป้องกันโรค (DMH) ของ
ประชาชนในเดือนพฤศจิกายน  2564 พบว่าประชาชนมีพฤติกรรมป้องกันโรค D - เว้นระยะห่างอย่างน้อย 1-2 เมตร ร้อยละ 80.26
M - สวมหน้ากากตลอดเวลาในที่สาธารณะ ร้อยละ 94.4 H -ล้างมือหลังสัมผัสสิ่งสกปรก สัมผัสร่วม ร้อยละ 91.5 จะเห็นได้ว่า ประชาชนยังคงพฤติกรรมป้องกันโรคโควิด- 19 อย่างสม่ำเสมอ
ในขณะที่ภาพรวมยอดฉีดวัคซีน ณ วันที่ 10 ธันวาคม 2564 ยอดฉีดทั่วประเทศ สะสม 96,418,573  โดส แบ่งเป็น เข็มที่ 1 จำนวน 49,581,322 ราย สัดส่วนต่อประชากรร้อยละ 74.91  เข็มที่ 2 จำนวน 42,885,075 ราย และเข็มที่ 3 จำนวน 3,925,157
"นายกรัฐมนตรี พอใจสถานการณ์การแพร่ระบาดในภาพรวมเป็นไปในทิศทางที่ดีขึ้น และดีใจที่เห็นคนไทยได้รับการฉีดวัคซีนกว่า 50% รวมทั้งสถานประกอบการต่างๆ  ส่วนใหญ่ได้รับมาตรฐานความปลอดภัยด้านสุขอนามัยสำหรับนักท่องเที่ยว ช่วยสร้างความมั่นใจให้กับนักท่องเที่ยวและลดความเสี่ยงจากการแพร่ระบาดของโควิด-19  เชื่อว่าจะส่งผลให้ท่องเที่ยวในประเทศช่วงวันหยุดนี้กลับมาคึกคักอีกครั้ง" นายธนกรกล่าว

ที่มา : https://www.thaigov.go.th/news/contents/details/49324