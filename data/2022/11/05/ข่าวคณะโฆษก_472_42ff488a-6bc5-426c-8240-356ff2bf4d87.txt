รัฐบาลไทย-ข่าวทำเนียบรัฐบาล-โฆษกรัฐบาลฯ ย้ำนายกฯ สั่งการช่วยเหลือเกษตรกรแก้ปัญหาราคาข้าวตกต่ำ โดยได้กำหนดมาตรการทั้งการช่วยเหลือระยะสั้นและระยะยาว โต้ "วรวัจน์" โครงการจำนำข้าวถูกทำลายเพราะนำ้มือคนในพรรคเพื่อไทยเอง


วันจันทร์ที่ 8 พฤศจิกายน 2564
พิมพ์
โฆษกรัฐบาลฯ ย้ำนายกฯ สั่งการช่วยเหลือเกษตรกรแก้ปัญหาราคาข้าวตกต่ำ โดยได้กำหนดมาตรการทั้งการช่วยเหลือระยะสั้นและระยะยาว โต้ "วรวัจน์" โครงการจำนำข้าวถูกทำลายเพราะนำ้มือคนในพรรคเพื่อไทยเอง
โฆษกรัฐบาลฯ ย้ำนายกฯ สั่งการช่วยเหลือเกษตรกรแก้ปัญหาราคาข้าวตกต่ำ โดยได้กำหนดมาตรการทั้งการช่วยเหลือระยะสั้นและระยะยาว โต้ "วรวัจน์" โครงการจำนำข้าวถูกทำลายเพราะนำ้มือคนในพรรคเพื่อไทยเอง
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม รับทราบปัญหาราคาข้าวตกต่ำในขณะนี้ และได้สั่งการให้หน่วยงานที่เกี่ยวข้องเร่งดำเนินการแก้ไขปัญหาเพื่อช่วยเหลือเกษตรกรที่ได้รับผลกระทบ เพื่อบรรเทาความเดือดร้อนของประชาชน โดยการประชุมคณะรัฐมนตรี เมื่อวันที่ 25 ตุลาคม 2564 ได้อนุมัติโครงการประกันรายได้ ปี 2564/65 และมาตรการคู่ขนานอื่น ๆ วงเงิน 18,000 ล้านบาท ซึ่งกำหนดราคาข้าวเปลือก ที่ความชื้นไม่เกิน 15% ดังนี้
1. ข้าวเปลือกหอมมะลิ ตันละ 15,000 บาท ครัวเรือนละไม่เกิน 14 ตัน
2. ข้าวเปลือกหอมมะลิ นอกพื้นที่ ตันละ 14,000 บาท ครัวเรือนละไม่เกิน 16 ตัน
3. ข้าวเปลือกปทุมธานี ตันละ 11,000 บาท ไม่เกินครัวเรือนละ 25 ตัน
4. ข้าวเปลือกเจ้า ตันละ 10,000 บาท ครัวเรือนละไม่เกิน 30 ตัน
5. ข้าวเปลือกเหนียว ตันละ 12,000 บาท ครัวเรือนละไม่เกิน 16 ตัน
นายธนกร กล่าวต่อว่า สำหรับมาตรการคู่ขนานนั้น ได้ให้เกษตรกรรวบรวมจัดเก็บข้าวไว้ในยุ้งฉาง โดยได้รับค่าฝากเก็บตันละ 1,500 บาท และเพิ่มสภาพคล่องในการรับซื้อข้าวเปลือกแก่สหกรณ์ และโรงสี โดยชดเชยดอกเบี้ย 3% ระยะเวลา 2-6 เดือน สำหรับโรงสี และ 1 ปี สำหรับสหกรณ์ นอกจากนี้ ในส่วนของกระทรวงเกษตรและสหกรณ์ ได้จัดระเบียบพื้นที่หรือ "โซนนิ่งการปลูกข้าว" บนพื้นที่ที่เหมาะสมกับการปลูกข้าวแต่ละชนิด รวมทั้งพืชเศรษฐกิจอื่นๆ ซึ่งจะทำให้เกษตรกรมุ่งผลิตข้าวที่มีคุณภาพในแต่ละพื้นที่แทนการปลูกให้ได้จำนวนมาก ๆ ทั้งนี้ รัฐบาลได้วางยุทธศาสตร์ข้าวระยะ 5 ปี คือ ปี 2563-67 เร่งพัฒนาส่งเสริมในการใช้พันธุ์ข้าว 12 ชนิด ซึ่งเป็นพันธุ์ข้าวที่เป็นไปตามความต้องการของตลาด เป็นไปตามยุทธศาสตร์การตลาดนำการผลิต
นายธนกร กล่าวอีกว่า สำหรับกรณีที่นายวรวัจน์ เอื้ออภิญญกุล คณะกรรมการยุทธศาสตร์การเมืองพรรคเพื่อไทย ระบุว่า โครงการจำนำข้าวถูกทำลายจนไม่สามารถช่วยชาวนาได้ และประกาศว่า ถ้าพรรคเพื่อไทยได้กลับมาเป็นรัฐบาล จะไม่มีแค่โครงการสร้างรายได้ให้ชาวนา แต่จะมีรายได้ และสามารถปลดหนี้ปลดสินได้นั้น อยากให้นายวรวัจน์ทำความเข้าใจเสียใหม่ว่า ถ้าโครงการจำนำข้าวถูกทำลายจนไม่สามารถช่วยชาวนาได้นั้น ก็น่าจะเป็นเพราะคนในรัฐบาลพรรคเพื่อไทยเองมากกว่า ที่ทุจริตจนมีอดีตรัฐมนตรีถูกตัดสินจำคุกมาแล้ว อย่าโยนบาปให้คนอื่น ทางที่ดี ขอให้ตามอดีตนายกฯ ของพรรคเพื่อไทย กลับมารับผิดชอบความผิดพลาดในการบริหารงานของตัวเองจนประเทศเสียหายก่อนจะดีกว่า
“นายกรัฐมนตรีห่วงใยพี่น้องเกษตรกร ที่ได้รับความเดือดร้อน ทั้งที่ทราบดีว่า สถานการณ์ราคาข้าวที่ลดต่ำลงในขณะนี้มาจากปัจจัยหลายประการ แต่มีความตั้งใจที่จะช่วยเหลือเกษตรกรให้ดีที่สุด โดยย้ำว่า รัฐบาลได้กำหนดแนวทางในการช่วยเหลือทั้งระยะสั้น และระยะยาว รวมทั้งได้คิดแนวทางในการแก้ไขปัญหาอย่างยั่งยืน กำหนดวางเป็นยุทธศาสตร์ เพื่อแก้ไขได้ตรงจุดและไม่เกิดผลเสียตามมา” โฆษกประจำสำนักนายกฯกล่าว

ที่มา : https://www.thaigov.go.th/news/contents/details/47934