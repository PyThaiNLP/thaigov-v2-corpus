รัฐบาลไทย-ข่าวทำเนียบรัฐบาล-กรมทางหลวง รายงานถานการณ์วันนี้ 13 พ.ย. 64 เวลา 12.30 น. พบทางหลวงสาย 41 ช่วง เขาบ่อ - ท่าทอง พื้นที่ อ.ทุ่งตะโก จ.ชุมพร ระดับน้ำยังสูง การจราจรผ่านไม่ได้แนะใช้เส้นทางเลี่ยงแทน


วันเสาร์ที่ 13 พฤศจิกายน 2564
กรมทางหลวง รายงานถานการณ์วันนี้ 13 พ.ย. 64 เวลา 12.30 น. พบทางหลวงสาย 41 ช่วง เขาบ่อ - ท่าทอง พื้นที่ อ.ทุ่งตะโก จ.ชุมพร ระดับน้ำยังสูง การจราจรผ่านไม่ได้แนะใช้เส้นทางเลี่ยงแทน
เร่งระบายน้ำคืนการสัญจรอำนวยความสะดวกปลอดภัยและช่วยเหลือประชาชนให้ได้รับความสะดวกปลอดภัยอย่างเต็มกำลังและทันท่วงที พบเหตุบนทางหลวงต้องการความช่วยเหลือโทร 1586 ฟรี 24 ชั่วโมง
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า นายศักดิ์สยาม ชิดชอบ รัฐมนตรีว่าการกระทรวงคมนาคม มีความห่วงใยต่อประชาชนในพื้นที่ที่ได้รับผลกระทบจากสถานการณ์น้ำท่วมจากสถานการณ์ฝนตกหนักและฝนตกสะสมหลายพื้นที่บริเวณภาคใต้ที่ส่งผลกระทบให้การจราจรในหลายเส้นทางโดยเฉพาะทางหลวงหมายเลข 41 ตอน เขาบ่อ - ท่าทอง อำเภอทุ่งตะโก จังหวัดชุมพร จึงสั่งการให้กรมทางหลวง (ทล.) เร่งระบายน้ำและช่วยเหลือบรรเทาความเดือดร้อนให้กับประชาชนอย่างเต็มกำลัง และติดตามสถานการณ์จากประกาศจากกรมอุตุนิยมวิทยาเพื่อเฝ้าระวังและเตรียมพร้อมรับมืออุทกภัยตลอด 24 ชั่วโมง เพื่อให้ประชาชนได้รับความปลอดภัยและทันท่วงที โดยบูรณาการร่วมกับหน่วยงานที่เกี่ยวข้อง และให้รายงานผลการดำเนินงานมายังกระทรวงคมนาคม และประชาสัมพันธ์การดำเนินการไปยังสื่อมวลชนและประชาชนให้รับทราบ พร้อมขอให้ประชาชนบริเวณพื้นที่เสี่ยงภัยในภาคใต้ ระวังอันตรายจากฝนตกหนักและฝนที่ตกสะสม ซึ่งอาจทำให้เกิดน้ำท่วมฉับพลันและน้ำป่าไหลหลากได้ สำหรับสถานการณ์วันนี้ 13 พฤศจิกายน 2564 เวลา 12.30 น. พบทางหลวงถูกน้ำท่วม ดินสไลด์ จำนวน 4 จังหวัด 5 สายทาง จำนวน 11 แห่ง โดยทางหลวงในจังหวัดที่ได้รับผลกระทบจากอุทกภัย 4 จังหวัด ได้แก่ จังหวัดเพชรบุรี นครปฐม ชุมพร และสุราษฎร์ธานี  มีการจราจรผ่านไม่ได้ 2 จังหวัด3 แห่ง ดังนี้
1. จังหวัดชุมพร บนทางหลวงหมายเลข 41 เขาบ่อ - ท่าทอง พื้นที่อำเภอทุ่งตะโก (การจราจรผ่านไม่ได้ 2 แห่ง)
- ช่วง กม. ที่ 33+000 - 34+000 ด้านขวาทาง ระดับน้ำสูง 100 เซนติเมตร เนื่องจากมีฝนตกหนักติดต่อกันทำให้น้ำล้นคลองสวี เกิดน้ำท่วมเส้นทางส่งผลให้การจราจรไม่สามารถผ่านได้ทั้งฝั่งขาล่องใต้และฝั่งขาขึ้นกรุงเทพฯ โดยฝั่งขาล่องใต้ เริ่มปิดถนนบริเวณแยกปฐมพร ถนนเพชรเกษม กม. ที่ 485 โดยให้รถที่จะเดินทางไปทางใต้ไปยังฝั่งจังหวัดระนองเพื่อไปออกทางแยกพะโต๊ะ และฝั่งขาขึ้น เริ่มปิดถนนจาก กม. ที่ 62+400 แนะนำให้เส้นทางทางฝั่งระนอง ตรงแยกวังตะกอ เพื่อให้มาออกแยกปฐมพร
2. จังหวัดสุราษฎร์ธานี บนทางหลวงหมายเลข 4169 ทางรอบเกาะสมุย (การจราจรผ่านไม่ได้
1 แห่ง) ช่วง กม. ที่ 31+475 - 31+525 ระดับน้ำสูง 40 เซนติเมตร การจราจรไม่สามารถผ่านได้ แนะใช้ทางเลี่ยงเข้าถนนท้องถิ่น จะมีเจ้าหน้าที่อำนวยความสะดวก
ทั้งนี้ ขอให้ประชาชนผู้ใช้เส้นทางเดินทางด้วยความระมัดระวังเพื่อความปลอดภัย พร้อมขอให้ปฏิบัติตามป้ายเตือน ป้ายแนะนำและคำแนะนำของเจ้าหน้าที่อย่างเคร่งครัด และหากประชาชนต้องการสอบถามสภาพเส้นทาง สภาพการจราจร หรือต้องการความช่วยเหลือสามารถติดต่อได้ที่สำนักงานทางหลวง แขวงทางหลวง หมวดทางหลวงในพื้นที่ และสายด่วนกรมทางหลวง โทร.1586 (โทรฟรีทุกเครือข่ายตลอด 24 ชั่วโมง) และสามารถติดตามการรายงานสถานการณ์สภาพเส้นทางได้ที่ทวิตเตอร์กรมทางหลวง @prdoh1

ที่มา : https://www.thaigov.go.th/news/contents/details/48186