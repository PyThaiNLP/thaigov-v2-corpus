รัฐบาลไทย-ข่าวทำเนียบรัฐบาล-รมช.ประภัตร เปิดโครงการรณรงค์การป้องกันและควบคุมโรคลัมปี – สกิน จังหวัดเชียงราย


วันเสาร์ที่ 26 มิถุนายน 2564
รมช.ประภัตร เปิดโครงการรณรงค์การป้องกันและควบคุมโรคลัมปี – สกิน จังหวัดเชียงราย
รมช.ประภัตร เปิดโครงการรณรงค์การป้องกันและควบคุมโรคลัมปี – สกิน จังหวัดเชียงราย ชื่นชมการบริหารจัดการของหน่วยงานภาครัฐ ตลอดจนเกษตรกรจังหวัดเชียงราย รับมือสถานการณ์ได้อย่างดีเยี่ยม
26 มิ.ย.64 - นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ ลงพื้นที่บริเวณคอกกลางเครือข่ายโคเนื้อล้านนา ตำบลสันมะเค็ด อำเภอพาน จังหวัดเชียงราย โดยเป็นประธานพิธีเปิดโครงการรณรงค์การป้องกันและควบคุมโรคลัมปี - สกิน (Lumpk Skin Disesae) ในโค - กระบือ พร้อมมอบเวชภัณฑ์อาหารสัตว์ ยารักษาสัตว์ป่วยตามอาการ ยากำจัดแมลง และหญ้าแห้งอาหารสัตว์ ให้กับเกษตรกรที่ได้รับผลกระทบในพื้นที่ และเยี่ยมชมการบริหารจัดการคอกกลางเครือข่ายโคเนื้อล้านนา โดยมีนายภาษเดช หงส์ลดารมภ์ รองผู้ว่าราชการจังหวัดเชียงราย นายสุรเดช สมิเปรม รองอธิบดีกรมปศุสัตว์ หัวหน้าส่วนราชการในพื้นที่ ตลอดจนผู้นำภาคประชาชนเข้าร่วม
"ขอขอบคุณทุกภาคส่วนที่ร่วมแรง ร่วมใจ รับมือสถานการณ์ได้อย่างดีเยี่ยม และขอให้รักษามาตรฐานนี้ต่อไป การ์ดอย่าตก ขณะนี้กระทรวงเกษตรและสหกรณ์ กำลังพิจารณาดำเนินการของบกลาง และจะนำเข้าครม. โดยเร็วที่สุด เพื่อให้กรมปศุสัตว์มีงบประมาณในการสั่งซื้อวัคซีนเพิ่มอีก 5 ล้านโดส เพื่อใช้ในการควบคุมโรคลัมปี – สกิน นอกจากนี้ กระทรวงเกษตรและสหกรณ์เตรียมเสนอต่ออธิบดีกรมบัญชีกลางและปลัดกระทรวงการคลังเพื่อปรับปรุงระเบียบการจ่ายเงินเยียวยากรณีโค -กระบือ เสียชีวิต โดยอัตราเงินเยียวยาใหม่ จะเยียวยาโคต่ำสุด 13,000 บาทต่อตัว สูงสุด 35,000 บาทต่อตัว กระบือเยียวยาต่ำสุด 16,000 บาทต่อตัว สูงสุด 41,000 บาทต่อตัว และยังจะให้เพิ่มการเยียวยาจากเดิมให้เกษตรกรเจ้าของโค-กระบือ ตามจริง แต่ไม่เกินรายละ 2 ตัว จะปรับเป็น 5 ตัวต่อราย" รมช.ประภัตร กล่าว
โอกาสนี้ รมช.ประภัตรยังได้แนะนำโครงการประกันโค - กระบือ ของกรมปศุสัตว์ ให้กับเกษตรกรในพื้นที่ โดยจ่ายเบี้ยเพียงเดือนละ 100 บาท จ่ายทั้งสิ้น 4 เดือน คุ้มครองการตายทุกกรณี จ่ายเงิน 30000 บาทต่อตัว และโครงการเงินกู้อัตราดอกเบี้ยต่ำ ล้านละร้อย โดยเกษตรกรต้องรวมกลุ่มให้ได้ 7 คน จัดตั้งเป็นวิสาหกิจชุมชน ทำเกษตรกรรม       มีตลาดรองรับผลผลิต ก็สามารถยื่นกู้กับธนาคารเพื่อการเกษตรและสหกรณ์การเกษตร (ธกส.) โดยไม่ต้องมีหลักทรัพย์ ระยะเวลากู้ 3 ปี หากเกษตรกรสนใจโครงการดังกล่าว สามารถติดต่อขอคำแนะนำเพิ่มเติมได้ที่สำนักงานปศุสัตว์หรือธกส. ในพื้นที่
จังหวัดเชียงรายมีจำนวนโค ประมาณ 50,000 ตัว มีเกษตรกรได้รับผลกระทบแล้ว 83 ราย โคเนื้อป่วยสะสม 621 ตัว เสียชีวิตแล้ว 15 ตัว รักษาหายแล้ว 56 ตัว ในพื้นที่ 10 อำเภอ 22 ตำบล 56 หมู่บ้าน (ข้อมูล ณ วันที่ 26 มิถุนายน 2564)

ที่มา : https://www.thaigov.go.th/news/contents/details/43129