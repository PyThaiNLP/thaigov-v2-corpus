รัฐบาลไทย-ข่าวทำเนียบรัฐบาล-นฤมล จัดเวทีดวลช่างไม้สัก หนุนพัฒนาฝีมือสู่ระดับสากล


วันศุกร์ที่ 27 สิงหาคม 2564
พิมพ์
นฤมล จัดเวทีดวลช่างไม้สัก หนุนพัฒนาฝีมือสู่ระดับสากล
รมช.แรงงาน เผย เมืองแพร่จัดแข่งขันฝีมือแรงงานเฟอร์นิเจอร์ไม้สัก เสริมการพัฒนาศักยภาพฝีมือแรงงานสู่มาตรฐานสากล 28-29 สิงหาคม นี้
วันที่ 27 สิงหาคม 2564 ศาสตราจารย์ นฤมล ภิญโญสินวัฒน์ รัฐมนตรีช่วยว่าการกระทรวงแรงงาน เปิดเผยว่า กรมพัฒนาฝีมือแรงงาน (กพร.) กระทรวงแรงงาน มีภารกิจสำคัญในการพัฒนาทักษะฝีมือและศักยภาพของกำลังแรงงาน ให้มีมาตรฐานเป็นมืออาชีพ เพิ่มขีดความสามารถในการแข่งขันในเวทีต่างๆ ซึ่งนอกจากการฝึกอบรมและทดสอบฝีมือแรงงานแล้ว กิจกรรมสำคัญอย่างหนึ่งที่ กพร. ได้ดำเนินการเป็นประจำคือการแข่งขันฝีมือแรงงาน ซึ่งเป็นหนึ่งในกระบวนการส่งเสริมการพัฒนาฝีมือแรงงานให้เท่าเทียมมาตรฐานสากล กระตุ้นการพัฒนาศักยภาพแรงงาน เพื่อนำไปสู่การสร้างมูลค่าเพิ่มทางเศรษฐกิจและเพิ่มขีดความสามารถในการแข่งขันของประเทศบนเวทีโลก
ศาสตราจารย์ นฤมล กล่าวเพิ่มเติมว่า ในฐานะที่ได้รับมอบหมายให้รับผิดชอบแนวคิดการขับเคลื่อนไทยไปด้วยกันสำหรับจังหวัดแพร่ ก็ได้มีความตั้งใจเป็นอย่างยิ่งที่จะพัฒนาและส่งเสริมวัตถุดิบและผลิตภัณฑ์ของจังหวัดแพร่ให้เป็นที่รู้จักแพร่หลาย รวมถึงพัฒนาศักยภาพแรงงานในพื้นที่ให้ทันต่อการเปลี่ยนแปลงและความต้องการของตลาด สู่การสร้างงานสร้างอาชีพที่ยั่งยืนให้กับคนในชุมชน ซึ่งในวันที่ 28-29 สิงหาคม 2564 สำนักงานพัฒนาฝีมือแรงงานแพร่ ได้กำหนดจัดงานการแข่งขันฝีมือแรงงานเฟอร์นิเจอร์ไม้สัก ประกอบด้วย สาขาช่างไม้เฟอร์นิเจอร์ จำนวน 10 ทีม และ สาขาช่างสีเฟอร์นิเจอร์ จำนวน 10 ทีม จึงขอเชิญชวนผู้ที่มีความสนใจ ร่วมรับชมให้กำลังใจผู้เข้าร่วมการแข่งขันและร่วมสนุกรับรางวัลได้ทางเฟซบุ๊กแฟนเพจ “สำนักงานพัฒนาฝีมือแรงงานแพร่”
สำหรับการแข่งขันฝีมือแรงงานเฟอร์นิเจอร์ไม้สัก จะเป็นพัฒนาฝีมือและศักยภาพของช่างไม้สักให้ได้ตามมาตรฐาน มีความเป็นมืออาชีพ ตลอดจนสามารถพัฒนารูปแบบเฟอร์นิเจอร์ไม้สักให้เป็นที่ต้องการของตลาดมากยิ่งขึ้น นอกจากนี้ยังเป็นโอกาสที่จะได้แสดงฝีมือให้เป็นที่ประจักษ์ในการพัฒนาเฟอร์นิเจอร์ไม้สักให้มีรูปแบบที่ทันสมัย มีคุณภาพ และตอบสนองความต้องการของผู้บริโภคอีกด้วย
“ขอเป็นกำลังใจให้ทั้ง 20 ทีมที่ผ่านการคัดเลือกเข้าแข่งขันในครั้งนี้ และขอให้การแข่งขันประสบความสำเร็จตามเป้าหมาย นำไปสู่สร้างองค์ความรู้ใหม่และสร้างแรงบันดาลใจให้กับเยาวชนและประชาชนให้เห็นถึงความสำคัญของไม้สัก สามารถผลิตสินค้าให้เป็นที่ต้องการของตลาดทั้งในและต่างประเทศต่อไป” รมช. แรงงาน กล่าวทิ้งท้าย

ที่มา : https://www.thaigov.go.th/news/contents/details/45235