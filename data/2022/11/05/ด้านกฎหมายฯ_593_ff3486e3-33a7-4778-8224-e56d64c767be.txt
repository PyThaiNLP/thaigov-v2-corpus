รัฐบาลไทย-ข่าวทำเนียบรัฐบาล-สำนักงานกิจการยุติธรรม เตรียมร่วม มหกรรมงานวิจัยแห่งชาติ 2565 (Thailand Research Expo 2022) “วิจัยเพื่อพัฒนาประเทศสู่ความมั่นคง มั่งคั่ง ยั่งยืน”


วันพุธที่ 13 กรกฎาคม 2565
พิมพ์
สำนักงานกิจการยุติธรรม เตรียมร่วม มหกรรมงานวิจัยแห่งชาติ 2565 (Thailand Research Expo 2022) “วิจัยเพื่อพัฒนาประเทศสู่ความมั่นคง มั่งคั่ง ยั่งยืน”
สำนักงานกิจการยุติธรรม เตรียมร่วม มหกรรมงานวิจัยแห่งชาติ 2565 (Thailand Research Expo 2022) “วิจัยเพื่อพัฒนาประเทศสู่ความมั่นคง มั่งคั่ง ยั่งยืน”
วันที่ 13 กรกฎาคม 2565 พันตำรวจโท พงษ์ธร ธัญญสิริ ผู้อำนวยการสำนักงานกิจการยุติธรรม เปิดเผยว่า สำนักงานกิจการยุติธรรม ในฐานะหน่วยงานผู้แทนกระทรวงยุติธรรม เตรียมร่วมจัดกิจกรรมในงาน “มหกรรมงานวิจัยแห่งชาติ 2565 Thailand Research Expo 2022” ภายใต้แนวคิด “วิจัยเพื่อพัฒนาประเทศสู่ความมั่นคง มั่งคั่ง ยั่งยืน” ที่จะจัดขึ้นในระหว่างวันที่ 1 - 5 สิงหาคม 2565 ณ โรงแรมเซ็นทาราแกรนด์และบางกอกคอนเวนชันเซ็นเตอร์ เซ็นทรัลเวิลด์ กรุงเทพมหานคร
พันตำรวจโท พงษ์ธร กล่าวต่อว่า ภายในงานจะประกอบด้วยกิจกรรม 2 ส่วน คือ ส่วนของภาคการประชุม สัมมนา พบกับการประชุมหลากหลายประเด็นสำคัญต่อการพัฒนาและแก้ไขปัญหาของประเทศด้วยการวิจัยและนวัตกรรม มากกว่า 100 หัวข้อเรื่อง และในส่วนของภาคนิทรรศการ พบกับการจัดแสดงผลงานวิจัยและนวัตกรรม และผลงานที่พร้อมนำสู่การใช้ประโยชน์ โดยความร่วมมือของหน่วยงานในระบบวิจัยทั่วประเทศ ร่วมนำเสนอมากกว่า 500 ผลงาน รวมถึงมีกิจกรรมการให้คำปรึกษาเรื่องงานวิจัย กิจกรรมการมอบรางวัลมหกรรมงานวิจัยแห่งชาติ 2565 (Thailand Research Expo 2022 Award) การประกวดผลงานนวัตกรรมสายอุดมศึกษา 2565 เป็นต้น
พันตำรวจโท พงษ์ธร กล่าวอีกว่า ในส่วน กระทรวงยุติธรรม นิทรรศการ จะมีการนำเสนอผลงานวิจัยภายใต้แนวคิด “สร้างความปลอดภัยในสังคม และป้องกันอันตรายจากผู้กระทำผิดหรือผู้พ้นโทษที่มีพฤติการณ์เป็นภัยต่อสังคม” จำนวน 7 เรื่อง จาก 4 หน่วยงาน อาทิ “โครงการนำร่องเพื่อพัฒนามาตรฐานเรือนจำและโปรแกรมบำบัดแก้ไขฟื้นฟูผู้กระทำผิดทางเพศเพื่อลดการกระทำผิดซ้ำ” โดยสำนักงานกิจการยุติธรรม “โครงการวิจัยศักยภาพและความพร้อมขององค์กรปกครองส่วนท้องถิ่นในการส่งเสริมการดำเนินงานศูนย์ยุติธรรมชุมชน” โดยสำนักงานปลัดกระทรวงยุติธรรม “โครงการการเพิ่มการใช้มาตรการพิเศษแทนการดำเนินคดีอาญาในเด็กและเยาวชนที่เข้าสู่กระบวนการยุติธรรมระยะที่ 3” โดยกรมพินิจและคุ้มครองเด็กและเยาวชน เป็นต้น
"ในส่วนของภาคการประชุม จะจัดขึ้นในวันที่ 2 สิงหาคม 2565 เวลา 09.00 - 12.00 น. เพื่อนำเสนอภาคการประชุมเฉพาะกลุ่มเรื่องของกระทรวงยุติธรรม ภายใต้แนวคิด “งานวิจัยและนวัตกรรมเพื่อพัฒนากระบวนการยุติธรรม” จำนวน 10 เรื่อง จาก 6 หน่วยงาน อาทิ เรื่อง “ปัญหาอุปสรรคของการไกล่เกลี่ยข้อพิพาทในชั้นบังคับคดีและแนวทางแก้ไข” โดยกรมบังคับคดี “การสืบสวนคดีพิเศษในยุคชีวิตวิถีใหม่ (New normal)” โดยกรมสอบสวนคดีพิเศษ “บทบาทองค์กรภาคประชาสังคมต่อการจัดการศพนิรนามภายหลังชันสูตร พื้นที่กรุงเทพมหานคร ปริมณฑล และภาคตะวันออก” โดยสถาบันนิติวิทยาศาสตร์ “โครงการส่งเสริมความร่วมมือจากภาคเอกชนในการส่งเสริมอาชีพและการจ้างงานให้เด็กและเยาวชน” โดยกรมพินิจและคุ้มครองเด็กและเยาวชน เป็นต้น" พันตำรวจโท พงษ์ธร  กล่าว
พันตำรวจโท พงษ์ธร กล่าวต่อว่า สำหรับท่านที่สนใจสามารถเข้าร่วมงาน “มหกรรมงานวิจัยแห่งชาติ 2565 Thailand Research Expo 2022”  ระหว่างวันที่ 1 - 5 สิงหาคม 2565 โดยลงทะเบียนเข้าร่วมการประชุมแบบ Onsite ภายในวันที่ 27 กรกฎาคม 2565 และ Online ภายในวันที่ 5 สิงหาคม 2565 ได้ที่ https://researchexporegis.com ทั้งนี้ ในรูปแบบ Onsite จะขอจำกัดเฉพาะผู้ลงทะเบียนล่วงหน้า ที่ได้รับการฉีดวัคซีนแล้วอย่างน้อย 2 เข็ม และจะต้องแสดงผลการตรวจ ATK ก่อนการเข้าสถานที่

ที่มา : https://www.thaigov.go.th/news/contents/details/56856