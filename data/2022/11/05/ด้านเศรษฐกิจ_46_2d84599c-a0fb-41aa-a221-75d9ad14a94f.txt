รัฐบาลไทย-ข่าวทำเนียบรัฐบาล-แผนพัฒนาการเกษตรในเขตพัฒนาพิเศษภาคตะวันออก


วันพฤหัสบดีที่ 17 มิถุนายน 2564
แผนพัฒนาการเกษตรในเขตพัฒนาพิเศษภาคตะวันออก
ปลัดเกษตรฯ เรียกหารือแนวทางการจัดทำแผนพัฒนาการเกษตรในเขตพัฒนาพิเศษภาคตะวันออก และทิศทางการขับเคลื่อนคลัสเตอร์สินค้าเกษตรที่สำคัญ 5 คลัสเตอร์
ดร.ทองเปลว กองจันทร์ ปลัดกระทรวงเกษตรและสหกรณ์ เป็นประธานการประชุมคณะทำงานจัดทำแผนพัฒนาการเกษตรในเขตพัฒนาพิเศษภาคตะวันออก ผ่านระบบการประชุมทางไกลออนไลน์โปรแกรม Zoom โดยที่ประชุมได้เห็นชอบในหลักการการจัดทำแผนงาน/โครงการของแผนปฏิบัติการเพื่อพัฒนาการเกษตรในเขตพัฒนาพิเศษภาคตะวันออก พ.ศ. 2566 – 2570 และทิศทางการขับเคลื่อนคลัสเตอร์สินค้าเกษตรที่สำคัญ ภายใต้แผนพัฒนาการเกษตรในเขตพัฒนาพิเศษภาคตะวันออก พ.ศ. 2566 – 2570 โดยขอให้ฝ่ายเลขาฯ ปรับปรุงแก้ไขเพิ่มเติมตามที่คณะทำงานเสนอ
ทั้งนี้ ที่ประชุมได้เสนอร่างทิศทางการขับเคลื่อนการดำเนินงานด้านต่าง ๆ ตามที่สำนักงานคณะกรรมการนโยบายเขตพัฒนาพิเศษภาคตะวันออกเสนอในสินค้าเกษตรสำคัญ 5 คลัสเตอร์ ได้แก่ 1) ร่างทิศทางการขับเคลื่อน Cluster ผลไม้ ให้สามารถยกระดับผลิตภาพการผลิตโดยใช้เทคโนโลยีการเกษตรและเทคโนโลยีชีวภาพ ยกระดับผลิตภัณฑ์ให้มีมูลค่าเพิ่มด้วยการแปรรูปจากเทคโนโลยีและนวัตกรรมที่ทันสมัย และเพิ่มประสิทธิภาพการขนส่งและการจำหน่ายสินค้าเกษตร (E-commerce) 2) ร่างทิศทางการขับเคลื่อน Cluster ประมงเพาะเลี้ยง ให้สามารถยกระดับผลผลิตสินค้าประมงเพาะเลี้ยงให้มีคุณภาพและมาตรฐานตามความต้องการ พัฒนาผลผลิตภัณฑ์เพื่อสร้างมูลค่าเพิ่ม และสร้างหรือพัฒนาตลาดกลางและระบบโลจิสติก 3) ร่างทิศทางการขับเคลื่อน Cluster พืชสำหรับอุตสาหกรรมชีวภาพ ให้สามารถยกระดับผลผลิตมันสำปะหลังให้มีคุณภาพและปริมาณที่เพียงพอต่อความต้องการของตลาด ส่งเสริมการแปรรูปด้วยเทคโนโลยีที่ทันสมัย เพื่อลดต้นทุนและเพิ่มมูลค่าสินค้า และเพิ่มประสิทธิภาพการตลาดและเข้าถึงแหล่งเงินทุน 4) ร่างทิศทางการขับเคลื่อน Cluster พืชสมุนไพร ให้สามารถยกระดับผลิตภาพการผลิตพืชสมุนไพรโดยใช้เทคโนโลยี ยกระดับผลิตภัณฑ์แปรรูปพืชสมุนไพรให้มีมูลค่าเพิ่มด้วยเทคโนโลยีที่ทันมัย และเพิ่มประสิทธิภาพระบบการตลาดและการจำหน่ายสินค้าเกษตร (E-commerce) และ 5) ร่างทิศทางการขับเคลื่อน Cluster High Value Products (โคเนื้อ ผักปลอดสารพิษและอินทรีย์) ส่งเสริมการเลี้ยงโคเนื้อคุณภาพสูง และได้มาตรฐานระดับสากลให้เพียงพอแก่ความต้องการภายในประเทศ ตั้งศูนย์ชำแหละ ตัดแต่ง และการแปรรูปที่ได้มาตรฐานระดับส่งออก และสนับสนุนและจัดทำการตลาด ทั้งโคเนื้อและผลิตภัณฑ์แปรรูป โปรโมทให้การบริโภคเนื้อโคเพิ่มมากขึ้น

ที่มา : https://www.thaigov.go.th/news/contents/details/42824