รัฐบาลไทย-ข่าวทำเนียบรัฐบาล-อัพเกรดบริการที่เหนือกว่าบน “วอลเล็ต สบม.” เช็คยอดถือครองพันธบัตรทุกรุ่นทุกธนาคารได้แล้ววันนี้


วันพุธที่ 4 พฤษภาคม 2565
พิมพ์
อัพเกรดบริการที่เหนือกว่าบน “วอลเล็ต สบม.” เช็คยอดถือครองพันธบัตรทุกรุ่นทุกธนาคารได้แล้ววันนี้
ตั้งแต่เดือนมิถุนายน 2563 ที่วอลเล็ต สบม. เปิดให้บริการ สบน. ได้ต่อยอดบริการงานจำหน่ายพันธบัตรออมทรัพย์อย่างต่อเนื่องบนวอลเล็ต สบม. เพื่ออำนวยความสะดวกให้แก่ผู้ลงทุน และได้ยกระดับการให้บริการอีกขั้น
นางแพตริเซีย มงคลวนิช ผู้อำนวยการสำนักงานบริหารหนี้สาธารณะ (สบน.) เปิดเผยว่า ตั้งแต่เดือนมิถุนายน 2563 ที่วอลเล็ต สบม. เปิดให้บริการ สบน. ได้ต่อยอดบริการงานจำหน่ายพันธบัตรออมทรัพย์อย่างต่อเนื่องบนวอลเล็ต สบม. เพื่ออำนวยความสะดวกให้แก่ผู้ลงทุน และได้ยกระดับการให้บริการอีกขั้น โดยบูรณาการพอร์ตการลงทุนพันธบัตรออมทรัพย์ที่จำหน่ายผ่านตัวแทนจำหน่ายมาแสดงบนวอลเล็ต สบม. ซึ่งผู้ลงทุนสามารถทราบภาพรวมการลงทุนของตนเอง ตอบโจทย์การดูพอร์ตทุกรุ่นพันธบัตรในที่เดียว และสามารถเรียกดูเงื่อนไขการลงทุนแต่ละรุ่นได้อย่างสะดวกผ่านวอลเล็ต สบม.
สบน. มีความมุ่งมั่นในการสนับสนุนการออมการลงทุนภาคประชาชน และเพิ่มโอกาสในการเข้าถึงพันธบัตรออมทรัพย์ได้อย่างเท่าเทียม ผ่านวอลเล็ต สบม. บนแอปพลิเคชันเป๋าตัง อย่างต่อเนื่อง โดย สบน. มีการจำหน่ายพันธบัตรออมทรัพย์ดิจิทัลผ่านวอลเล็ต สบม. แล้ว 30,200 ล้านบาท มีผู้สนใจลงทะเบียนผ่านช่องทางดังกล่าวแล้วถึง 376,673 ราย และเพื่อเป็นของขวัญปีใหม่ไทยให้แก่ผู้ลงทุนพันธบัตรออมทรัพย์ สบน. ได้ยกระดับงานบริการที่ตอบโจทย์การลงทุนด้วยนวัตกรรม โดยเพิ่มเมนูบริการ “พันธบัตรออมทรัพย์ที่ซื้อผ่านตัวแทนจำหน่าย” ขึ้น เพื่อผู้ลงทุนพันธบัตรออมทรัพย์ที่ซื้อผ่านธนาคารตัวแทนจำหน่าย สามารถเรียกดูประวัติการลงทุนของตนเอง รวมถึงเงื่อนไขการลงทุนพันธบัตรนั้นๆ ได้ โดยไม่จำเป็นต้องเป็นผู้ที่เคยซื้อพันธบัตรรุ่นวอลเล็ต สบม. ผู้สนใจสามารถยืนยันตัวตนและลงทะเบียนเปิดใช้งานวอลเล็ต สบม. บนแอปพลิเคชันเป๋าตัง และรับบริการได้ตั้งแต่บัดนี้เป็นต้นไป
สำหรับการจำหน่ายพันธบัตรออมทรัพย์ในรอบกลางปี 2565 สบน. อยู่ระหว่างพิจารณาเงื่อนไขการจำหน่ายที่เหมาะสม โดยคาดว่าจะจำหน่ายในเดือนมิถุนายน 2565 สบน. ขอขอบคุณที่ให้ความสนใจลงทุนพันธบัตรออมทรัพย์ และขอให้ติดตามข่าวสารการจำหน่ายพันธบัตรออมทรัพย์ผ่านเว็บไซต์ http://www.pdmo.go.th และ Facebook ของสำนักงานบริหารหนี้สาธารณะ
สำนักพัฒนาตลาดตราสารหนี้ สำนักงานบริหารหนี้สาธารณะ
โทร. 0 2271 7999 ต่อ 5809/ 0 2265 8050 ต่อ 5307

ที่มา : https://www.thaigov.go.th/news/contents/details/54219