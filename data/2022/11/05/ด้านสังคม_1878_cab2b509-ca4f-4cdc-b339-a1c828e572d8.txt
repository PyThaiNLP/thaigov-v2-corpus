รัฐบาลไทย-ข่าวทำเนียบรัฐบาล-ปลัด พม. สั่งอธิบดี ดย. เร่งตรวจสอบข้อเท็จจริง กรณี จนท.บ้านพักเด็กและครอบครัว จ.กาฬสินธุ์ ถูกจับกุมคดีค้าประเวณีเด็ก


วันจันทร์ที่ 1 สิงหาคม 2565
ปลัด พม. สั่งอธิบดี ดย. เร่งตรวจสอบข้อเท็จจริง กรณี จนท.บ้านพักเด็กและครอบครัว จ.กาฬสินธุ์ ถูกจับกุมคดีค้าประเวณีเด็ก
ปลัด พม. สั่งอธิบดี ดย. เร่งตรวจสอบข้อเท็จจริง กรณี จนท.บ้านพักเด็กและครอบครัว จ.กาฬสินธุ์ ถูกจับกุมคดีค้าประเวณีเด็ก
วันที่ 29 ก.ค. 65 นางพัชรี  อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า จากกรณีเจ้าหน้าที่ตำรวจกองบังคับการปราบปรามการค้ามนุษย์ ได้จับกุมผู้ต้องหาคดีค้าประเวณีเด็ก จำนวน 9 ราย ในพื้นที่จังหวัดกาฬสินธุ์  ด้วยข้อหาเพื่อสนองความใคร่ของผู้อื่น เป็นธุระจัดหา ล่อไป หรือพาไปเพื่อการอนาจารซึ่งชายหรือหญิง แม้ผู้นั้นจะยินยอมก็ตาม เป็นการกระทำต่อบุคคลอายุเกินสิบห้าปีแต่ยังไม่เกินสิบแปดปี, พรากผู้เยาว์อายุกว่าสิบห้าปีแต่ไม่เกินสิบแปดปี ไปเสียจากบิดา มารดา ผู้ปกครอง หรือผู้ดูแลเพื่อหากำไรหรือเพื่อการอนาจารฯ โดยหนึ่งในผู้ต้องหากลุ่มดังกล่าวมีนักสังคมสงเคราะห์ของบ้านพักเด็กและครอบครัวจังหวัดกาฬสินธุ์ด้วย ทั้งนี้ ตนได้สั่งการไปยังอธิบดีกรมกิจการเด็กและเยาวชน (อธิบดี ดย.) ในฐานะกำกับดูแลบ้านพักเด็กและครอบครัวจังหวัดทั่วประเทศ เร่งตรวจสอบข้อเท็จจริงโดยเร็วที่สุด ขณะนี้ ดย. ได้มีคำสั่งให้นักสังคมสงเคราะห์ดังกล่าวซึ่งเป็นพนักงานราชการย้ายออกนอกพื้นที่เพื่อมาปฏิบัติราชการที่ส่วนกลาง อีกทั้งอยู่ระหว่างตั้งคณะกรรมการสอบวินัย คณะกรรมการสอบบัตรประจำตัวพนักงานตาม พ.ร.บ.คุ้มครองเด็ก พ.ศ. 2546 และคณะกรรมการสอบใบประกอบวิชาชีพสังคมสงเคราะห์  ซึ่งหากมีเจ้าหน้าที่ของกระทรวง พม. กระทำความผิดตามกฎหมาย กระทรวง พม. พร้อมดำเนินการเอาผิดตามวินัยและให้ความร่วมมือกับเจ้าหน้าที่ตำรวจดำเนินคดีอย่างถึงที่สุด โดยไม่มีการละเว้นและเลือกปฎิบัติแต่อย่างใด

ที่มา : https://www.thaigov.go.th/news/contents/details/57460