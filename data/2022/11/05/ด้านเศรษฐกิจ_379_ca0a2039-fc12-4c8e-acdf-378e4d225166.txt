รัฐบาลไทย-ข่าวทำเนียบรัฐบาล-กรมการขนส่งทางบก ชี้แจงผลการประมูลทะเบียนรถเลขสวยของรถตู้ หมายเลข “ฮฮ 9999” กรุงเทพมหานคร ทางอินเทอร์เน็ต


วันศุกร์ที่ 16 กรกฎาคม 2564
กรมการขนส่งทางบก ชี้แจงผลการประมูลทะเบียนรถเลขสวยของรถตู้ หมายเลข “ฮฮ 9999” กรุงเทพมหานคร ทางอินเทอร์เน็ต
กรมการขนส่งทางบก โดยกองทุนเพื่อความปลอดภัยในการใช้รถใช้ถนน (กปถ.) ชี้แจงผลการประมูลทะเบียนรถเลขสวยของรถตู้ หมายเลข “ฮฮ 9999” กรุงเทพมหานคร ทางอินเทอร์เน็ต จบการประมูลทำสถิติสูงสุดในราคา 10,117,999 บาท
นางพรรณี พุ่มพันธ์ รองอธิบดีกรมการขนส่งทางบก กระทรวงคมนาคม เปิดเผยว่า ตามที่กรมการขนส่งทางบก (ขบ.) ได้นำหมายเลขทะเบียนรถตู้ของกรุงเทพมหานครและต่างจังหวัด ซึ่งเป็นที่ต้องการหรือเป็นที่นิยมของประชาชน จำนวน 301 หมายเลข ออกประมูลเป็นการทั่วไปและอำนวยความสะดวกให้ผู้สนใจสามารถเข้าร่วมการประมูลผ่านทางอินเทอร์เน็ตได้ที่เว็บไซต์ www.tabienrod.com โดยเมื่อวันที่ 15 กรกฎาคม 2564 ซึ่งเป็นวันสุดท้ายของการประมูลทะเบียนรถเลขสวยของรถตู้ หรือรถยนต์นั่งส่วนบุคคลเกินเจ็ดคนแต่ไม่เกินสิบสองคน หมวด “ฮฮ” กรุงเทพมหานคร และเป็นการประมูลที่มีผู้สนใจเป็นจำนวนมาก เนื่องจากทะเบียนรถเลขสวยของรถตู้นั้นมีกำหนดจัดประมูลเพียง 2 ปี ต่อ 1 ครั้ง เท่านั้น ผลการประมูลทั้ง 301 หมายเลข สามารถทำสถิติการประมูลนำรายได้เข้ากองทุนเพื่อความปลอดภัยในการใช้รถใช้ถนน (กปถ.) ได้ทั้งสิ้น 72,405,825 บาท ทั้งนี้ ในส่วนที่มีเผยแพร่ภาพและคลิปพบว่ามีผู้ประมูลหมายเลข ฮฮ 9999 ในราคา 101,000,000 บาท นั้น ไม่ใช่ผลการประมูลที่แท้จริงแต่อย่างใด กรณีดังกล่าวเกิดจากผู้เข้าร่วมประมูลใส่ข้อมูลตัวเลขราคาประมูลผิดพลาด ซึ่งแท้จริงแล้วจะประมูลในราคา 10,100,000 บาท เมื่อเห็นราคาผิดพลาด ผู้ประมูลได้โทรศัพท์แจ้งเจ้าหน้าที่กองทุนเพื่อความปลอดภัยในการใช้รถใช้ถนนทราบถึงความผิดพลาดดังกล่าวทันที ซึ่งคณะทำงานควบคุมดูแลการประมูลหมายเลขทะเบียนรถในกรุงเทพมหานครได้ร่วมกันวินิจฉัยข้อเท็จจริงและปัญหาที่เกิดขึ้นประกอบพยานหลักฐาน พบว่า การเสนอราคาดังกล่าวเป็นการเสนอราคาที่ไม่ถูกต้องจริง ดังนั้น เพื่อให้เกิดความโปร่งใสและเป็นธรรมจึงให้นำกลับมาประมูลใหม่เป็นเลขลำดับสุดท้ายของการประมูลและแจ้งให้ผู้เข้าร่วมประมูลทุกรายทราบเงื่อนไขดังกล่าวโดยทั่วกันแล้ว ก่อนนำกลับมาประมูลอีกครั้ง โดยเริ่มจากราคา 10,000,000 บาท ปรากฏว่ามีผู้เสนอราคาเพิ่มเติมจากราคาเดิมและสามารถทำสถิติจบการประมูลหมายเลข ฮฮ 9999 ในราคา 10,117,999 บาท
รองอธิบดีกรมการขนส่งทางบก กล่าวเพิ่มเติมว่า ขบ. โดย กปถ. ดำเนินการประมูลหมายเลขทะเบียนรถเลขสวยมาอย่างต่อเนื่องตั้งแต่ปี 2552 โดยยึดมั่นในหลักการเปิดเผย โปร่งใส และเปิดโอกาสให้ทุกคนสามารถเข้าถึงการประมูลได้อย่างเท่าเทียม ซึ่งวัตถุประสงค์หลักที่สำคัญของการประมูลคือการนำรายได้จากการประมูลหมายเลขทะเบียนรถ มาใช้เป็นทุนสนับสนุนและส่งเสริมด้านความปลอดภัยในการใช้รถใช้ถนนของประเทศในทุกมิติ ซึ่งให้การสนับสนุนและส่งเสริมโครงการหรือแผนงานทางด้านความปลอดภัยในการใช้รถใช้ถนนของ ขบ. สนับสนุนและส่งเสริมการศึกษาวิจัยด้านความปลอดภัยในการใช้รถใช้ถนนและการเผยแพร่องค์ความรู้ด้านความปลอดภัยต่อสาธารณชน รวมทั้งสนับสนุนค่าอุปกรณ์ช่วยเหลือผู้พิการอันเนื่องมาจากการประสบภัยที่เกิดจากการใช้รถใช้ถนน เพื่อให้สามารถดำเนินชีวิตได้อย่างมีความสุขเพิ่มคุณภาพชีวิต มีคุณค่าในสังคม จึงถือว่าผู้เข้าร่วมประมูลทะเบียนรถเลขสวยเป็นผู้ที่มีส่วนในการช่วยรณรงค์ลดอุบัติเหตุทางถนน ช่วยเหลือสังคมและสนับสนุนอุปกรณ์ช่วยเหลือผู้พิการที่ประสบภัยจากการใช้รถใช้ถนน

ที่มา : https://www.thaigov.go.th/news/contents/details/43832