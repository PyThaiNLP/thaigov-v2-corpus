รัฐบาลไทย-ข่าวทำเนียบรัฐบาล-สำนักงานการบินพลเรือนแห่งประเทศไทยเร่งตรวจสอบกรณีพบอากาศยานบินต่ำพื้นที่เกาะคราม จังหวัดชลบุรี


วันเสาร์ที่ 19 กุมภาพันธ์ 2565
สำนักงานการบินพลเรือนแห่งประเทศไทยเร่งตรวจสอบกรณีพบอากาศยานบินต่ำพื้นที่เกาะคราม จังหวัดชลบุรี
มีความเสี่ยงส่งผลต่อความปลอดภัยของผู้อยู่ในบริเวณใกล้เคียง
สำนักงานการบินพลเรือนแห่งประเทศไทย (กพท.) กระทรวงคมนาคม เร่งดำเนินการตรวจสอบกรณีปรากฏคลิปอากาศยานบินต่ำหลายครั้งใกล้เรือโดยสารบริเวณเกาะคราม ซึ่งมีความเสี่ยงส่งผลต่อความปลอดภัยของผู้อยู่ในบริเวณใกล้เคียง และอาจฝ่าฝืนกฎการบิน คลิปเหตุการณ์ดังกล่าว ผู้ถ่ายคลิประบุว่าเกิดขึ้นบริเวณเกาะคราม อำเภอสัตหีบ จังหวัดชลบุรี เมื่อวันที่ 12 กุมภาพันธ์ เวลาประมาณ 16.00 น. โดยคาดว่าเป็นเครื่องบินส่วนตัวที่ทำการบินลงต่ำหลายครั้งในบริเวณทะเลและมีเรือโดยสารลอยลำอยู่ กพท. ในฐานะผู้ออก และกำกับดูแลใบอนุญาตผู้ประจำหน้าที่นักบิน รับทราบเรื่องแล้วและกำลังอยู่ระหว่างการตรวจสอบว่าผิดกฎการบินหรือไม่ คาดจะสามารถเรียกผู้บังคับอากาศยานลำดังกล่าวเข้าสอบสวนรวมถึงตรวจร่างกาย หากพบว่ากระทำความผิดจริงอาจส่งผลต่อใบอนุญาตผู้ประจำหน้าที่ประเภทนักบิน ทั้งนี้ การตรวจสอบโดย กพท. สามารถดำเนินการได้ทันทีโดยไม่จำเป็นต้องมีผู้ร้องเรียน ซึ่งไม่ตรงกับที่มีผู้กล่าวอ้างในสื่อออนไลน์ว่าการสอบสวนนั้นจะดำเนินการได้ต่อเมื่อมีผู้ร้องเรียนมายัง กพท. ก่อนเท่านั้น อย่างไรก็ตาม การแจ้งหรือร้องเรียนให้ กพท. ทราบถึงพฤติการณ์ที่อาจส่งผลกระทบต่อความปลอดภัยทางการบินรวมทั้งสวัสดิภาพของประชาชน ถือเป็นเรื่องจำเป็นและเป็นประโยชน์ในการกำกับดูแลให้มีประสิทธิภาพมากยิ่งขึ้น

ที่มา : https://www.thaigov.go.th/news/contents/details/51722