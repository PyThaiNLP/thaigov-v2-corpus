รัฐบาลไทย-ข่าวทำเนียบรัฐบาล-ปลัด มท. ประชุมติดตามการขับเคลื่อนงานสำนักงานปลัดฯ ร่วมกับสำนักงานจังหวัดทั่วประเทศ เน้นย้ำ ร่วมกัน Change for Good สร้างสิ่งที่ดีให้กับสังคมไทย ในวาระ 130 ปี กระทรวงมหาดไทย


วันพุธที่ 23 กุมภาพันธ์ 2565
พิมพ์
ปลัด มท. ประชุมติดตามการขับเคลื่อนงานสำนักงานปลัดฯ ร่วมกับสำนักงานจังหวัดทั่วประเทศ เน้นย้ำ ร่วมกัน Change for Good สร้างสิ่งที่ดีให้กับสังคมไทย ในวาระ 130 ปี กระทรวงมหาดไทย
ปลัด มท. ประชุมติดตามการขับเคลื่อนงานสำนักงานปลัดฯ ร่วมกับสำนักงานจังหวัดทั่วประเทศ เน้นย้ำ ร่วมกัน Change for Good สร้างสิ่งที่ดีให้เกิดขึ้นกับสังคมไทย ในวาระ 130 ปี กระทรวงมหาดไทย พร้อมทำหน้าที่บำบัดทุกข์ บำรุงสุข พี่น้องประชาชนอย่างยั่งยืน
วันนี้ (23 ก.พ. 65) เวลา 09.00 น. ที่ห้องประชุมราชบพิธ อาคารดำรงราชานุสรณ์ กระทรวงมหาดไทย นายสุทธิพงษ์ จุลเจริญ ปลัดกระทรวงมหาดไทย เป็นประธานการประชุมติดตามการขับเคลื่อนภารกิจสำคัญของสำนักงานปลัดกระทรวงมหาดไทย เดือนกุมภาพันธ์ 2565 โดยมี นายชยาวุธ จันทร นายชัยวัฒน์ ชื่นโกสุม นายอรรษิษฐ์ สัมพันธรัตน์ นายนิรัตน์ พงษ์สิทธิถาวร รองปลัดกระทรวงมหาดไทย นายไตรภพ วงศ์ไตรรัตน์ หัวหน้าผู้ตรวจราชการกระทรวงมหาดไทย พร้อมด้วยผู้ตรวจราชการกระทรวงมหาดไทย ที่ปรึกษาระดับกระทรวง หัวหน้าหน่วยงานในสังกัดสำนักงานปลัดกระทรวงมหาดไทย หัวหน้ากลุ่มยุทธศาสตร์การพัฒนาภาค พร้อมทั้งประชุมผ่านระบบวีดิทัศน์ทางไกลไปยังศาลากลางจังหวัด ทุกจังหวัด โดยมี หัวหน้าสำนักงานจังหวัด ผู้อำนวยการกลุ่มงาน หัวหน้าหน่วยตรวจสอบภายในจังหวัด ผู้อำนวยการกลุ่มงานบริหารยุทธศาสตร์กลุ่มจังหวัด ร่วมประชุม
นายสุทธิพงษ์ จุลเจริญ ปลัดกระทรวงมหาดไทย กล่าวว่า ในวันนี้เป็นการประชุมเพื่อติดตามการขับเคลื่อนภารกิจสำคัญของสำนักงานปลัดกระทรวงมหาดไทยประจำเดือนกุมภาพันธ์ 2565 เพื่อติดตาม นำเสนอ แลกเปลี่ยน มุมมองและแนวคิดในการบริหารจัดการนำนโยบายของกระทรวงมหาดไทย และสำนักงานปลัดกระทรวงมหาดไทย ไปขับเคลื่อนการปฏิบัติในระดับพื้นที่ตามบทบาทของสำนักงานปลัดกระทรวงมหาดไทย ทั้งในส่วนกลาง โดยสำนัก กอง และส่วนภูมิภาค โดยสำนักงานจังหวัด ทุกจังหวัด เพื่อสามารถสนับสนุนบทบาทของท่านผู้ว่าราชการจังหวัดในฐานะนายกรัฐมนตรีในระดับพื้นที่ ร่วมทั้งเพื่อบูรณาการขับเคลื่อนนโยบายและภารกิจสำคัญร่วมกับส่วนราชการในสังกัดกระทรวงมหาดไทย และส่วนราชการอื่นในพื้นที่จังหวัด ให้เกิดการปฏิบัติราชการในการบำบัดทุกข์ บำรุงสุข พี่น้องประชาชน อย่างมีประสิทธิภาพ โดยในช่วงต้นของการประชุมได้มอบหมายให้สำนักงานจังหวัดทุกจังหวัดขับเคลื่อนการดำเนินงานด้านสิ่งแวดล้อม ให้แล้วเสร็จภายในวันที่ 1 ส.ค. 65 เพื่อเป็นหนึ่งในการขับเคลื่อนโครงการเฉลิมพระเกียรติ เนื่องในโอกาสมหามคงลเฉลิมพระชนมพรรษา 90 พรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ได้แก่ 1) นำเรียนผู้ว่าราชการจังหวัด ประสานให้องค์กรปกครองส่วนท้องถิ่น (อปท.) ทุกแห่ง นำเสนอต่อสภาท้องถิ่น พิจารณาออกเทศบัญญัติ และข้อบัญญัติ กำหนดให้บ้านที่จะขออนุญาตก่อสร้างใหม่ ต้องมีระบบบำบัดน้ำเสียประจำครัวเรือน และในกรณีเป็นบ้านเก่า ให้พิจารณาประสานความร่วมมือกับ อปท. ภาคเอกชน และภาคส่วนต่าง ๆ ปรับปรุงให้มีระบบดังกล่าว  2) รณรงค์ให้ครัวเรือนทุกหลังมีถังขยะเปียกลดโลกร้อน หากครัวเรือนใดมีพื้นที่ที่ไม่สามารถทำได้ ให้ประสานองค์กรปกครองส่วนท้องถิ่นในพื้นที่ จัดถังขยะรวมไว้ในพื้นที่อย่างน้อย 3 ชนิด คือ 1. ถังขยะเปียก เพื่อรวมเศษอาหาร ขยะอินทรีย์ 2. ถังขยะทั่วไป และ 3. ถังขยะอันตราย ตามที่กรมส่งเสริมการปกครองท้องถิ่นได้ซักซ้อมการขับเคลื่อน โดยดึงภาคส่วนต่าง ๆ ร่วมดำเนินการในฐานะอาสาสมัครท้องถิ่นรักษ์โลก (อถล.) ตามระเบียบกระทรวงมหาดไทย ว่าด้วยอาสาสมัครท้องถิ่นรักษ์โลก พ.ศ. 2561 เพื่อรณรงค์ให้เกิดการมีส่วนร่วมจัดการขยะตั้งแต่ครัวเรือนตามหลัก 3ช (3Rs) คือ ใช้น้อย (Reduce)  ใช้ซ้ำ Reuse นำกลับไปใช้ใหม่ Recycle จนเป็นวิถีชีวิต รวมทั้งร่วมกับหน่วยงานที่เกี่ยวข้องในพื้นที่ น้อมนำพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี รณรงค์ส่งเสริมให้ทุกครัวเรือนปลูกผักสวนครัวสร้างความมั่นคงทางอาหาร เพื่อให้ทุกอำเภอ ทุกตำบล ในพื้นที่จังหวัดได้พิจารณาโครงการ/กิจกรรมด้านสิ่งแวดล้อม อาทิ ถนน ห้วย หนอง คลอง บึง เพื่อร่วมเฉลิมพระเกียรติในโอกาสฯ ดังกล่าว
นายสุทธิพงษ์ จุลเจริญ ปลัดกระทรวงมหาดไทย ได้กล่าวอีกว่า ในการขับเคลื่อนโครงการพัฒนาพื้นที่ต้นแบบการพัฒนาคุณภาพชีวิตตามหลักทฤษฎีใหม่ประยุกต์สู่ โคก หนอง นา โมเดล ซึ่งเป็นประเด็นการตรวจราชการที่สำคัญของผู้ตรวจราชการกระทรวงมหาดไทยในขณะนี้ สามารถดำเนินการได้ซึ่งจะมีความแตกต่างกันตามภูมิสังคมในแต่ละพื้นที่  และได้กล่าวถึงการบริหารสถานการณ์การแพร่ระบาดของโรคโควิด-19 ที่ในขณะนี้ ศูนย์บริหารสถานการณ์การแพร่ระบาดของโรคโควิด-19 (ศบค.) ได้รายงานจำนวนผู้ติดเชื้อพบว่ามีจำนวนเพิ่มสูงขึ้น จึงให้ทุกจังหวัดใช้กลไกคณะกรรมการโรคติดต่อจังหวัด น้อมนำพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ในการรณรงค์ส่งเสริมช่วยกันไล่ตะครุบคนในพื้นที่มาฉีดวัคซีนป้องกันโควิด-19 ให้เป็นไปตามเป้าหมาย เพื่อเสริมสร้างภูมิคุ้มกันหมู่ รวมทั้งต้องระดมสรรพกำลังหน่วยงานในพื้นที่และประชาชนจิตอาสาช่วยกันประชาสัมพันธ์รณรงค์ให้พี่น้องประชาชนตระหนักในสถานการณ์การแพร่ระบาดและไม่ละเลยที่จะปฏิบัติตามหลักป้องกันการติดเชื้อโควิด-19 ขั้นสูงสุด (Universal Prevention) ทั้งการออกจากบ้านเมื่อจำเป็น เว้นระยะห่าง 1-2 เมตร สวมหน้ากากอนามัย ล้างมือบ่อยๆ ด้วยสบู่หรือเจลแอลกอฮอล์ ไม่สัมผัสหน้ากาก หลีกเลี่ยงการออกนอกบ้าน ทำความสะอาดและฆ่าเชื้อพื้นผิวที่ถูกสัมผัสบ่อย ๆ แยกของใช้ส่วนตัวทุกชนิด กินอาหารปรุงสุกใหม่ แยกสำรับใช้ช้อนกลางส่วนตัว หากสงสัยว่าตนเองเสี่ยงตรวจด้วย ATK บ่อย ๆ เพื่อยืนยันว่าติดเชื้อหรือไม่ โดยเฉพาะอย่างยิ่งในการจัดงานประเพณี กิจกรรมรื่นเริงต่าง ๆ ที่ไม่ขัดหรือแย้งกับรูปแบบกิจกรรมที่ ศบค. กำหนด และต้องช่วยกันพิจารณาวางระบบ วิเคราะห์ให้ออกว่าสาเหตุที่เกิดการแพร่ระบาดในชุมชนเกิดจากอะไร ทั้งนี้ เพื่อให้พี่น้องประชาชนสามารถใช้ชีวิตปกติแบบวิถีใหม่ด้วยการป้องกันตนเองได้ เพื่อวิถีชีวิตปกติเดินต่อไปได้ และเศรษฐกิจเดินได้ นอกจากนี้ ได้ด้านการรณรงค์สวมใส่ผ้าไทย ให้ดำเนินการให้เป็นไปตามมติคณะรัฐมนตรี เมื่อวันที่ 9 มิ.ย. 63 ด้วยการรณรงค์เชิญชวนให้คนไทยสวมใส่ผ้าทอไทย เพิ่มขึ้นอย่างน้อยสัปดาห์ละ 2 วัน ซึ่งหากเป็นไปได้ขอให้ได้ช่วยกันสวมใส่ผ้าไทยทุกวัน เว้นแต่วันที่จังหวัดกำหนดให้สวมใส่ชุดตามนโยบายอื่น ๆ เพื่อร่วมกันเผยแพร่ภูมิปัญญาผ้าไทย ส่งเสริมเศรษฐกิจฐานราก สืบสานอัตลักษณ์ภูมิปัญญา สร้างคุณภาพชีวิตที่ดีให้กับผู้ประกอบการผ้าทอ ครอบครัว และชุมชน
ในช่วงท้าย นายสุทธิพงษ์ จุลเจริญ ปลัดกระทรวงมหาดไทย ได้เน้นย้ำการขับเคลื่อนการทำงานเพิ่มเติม ได้แก่ 1) ให้นายทะเบียนท้องที่พิจารณาตรวจสอบติดตามการดำเนินงานของมูลนิธิ สมาคม ต่าง ๆ ให้เป็นไปตามวัตถุประสงค์และตามที่กฎหมายกำหนด และพัฒนาระบบการกำกับดูแลงานสมาคม มูลนิธิ ให้มีประสิทธิภาพ ป้องกันการกระทำผิดกฎหมาย 2) พิจารณาดำเนินการด้านสถานที่เพื่อเฉลิมพระเกียรติพระบรมวงศานุวงศ์เนื่องในโอกาสต่าง ๆ ให้เป็นไปอย่างสมพระเกียรติ และเหมาะสม 3) นำเรียนผู้ว่าราชการจังหวัดในฐานะประธานกรรมการศึกษาธิการจังหวัด ส่งเสริมขยายผลการเผยแพร่องค์ความรู้ในหนังสือประวัติศาสตร์ชาติไทย ฉบับสมบูรณ์ ปี 2564 หนังสือสารานุกรมไทยสำหรับเยาวชน และสารคดีเฉลิมพระเกียรติราชวงศ์จักรีทั้ง 199 ตอน ด้วยกิจกรรมส่งเสริมลดเวลาเรียน เพิ่มเวลารู้ หรือกิจกรรมในลักษณะต่าง ๆ เพื่อให้เด็ก เยาวชน นักเรียน นักศึกษา และพี่น้องประชาชน ได้เรียนรู้ประวัติศาสตร์ของประเทศชาติที่ถูกต้อง รวมทั้งน้อมรำลึกและสำนึกในพระมหากรุณาธิคุณของพระมหากษัตริย์แห่งพระบรมราชจักรีวงศ์ และพระบรมราชวงศ์ทุกพระองค์ ซึ่งเป็นศูนย์รวมและเป็นที่ยึดเหนี่ยวจิตใจของพี่น้องประชาชนชาวไทยและทรงประกอบพระราชกรณียกิจเพื่อประเทศชาติและประชาชนมาโดยตลอด 4) ให้ทุกจังหวัดพิจารณาจัดทำแผนการดำเนินกิจกรรมการพัฒนาคลองเฉลิมพระเกียรติ 70 พรรษา พระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 28 กรกฎาคม 2565 ทั้งการสำรวจสถานที่ และระดมสรรพกำลังหน่วยงานที่เกี่ยวข้องร่วมจัดทำแผนพัฒนาอย่างมีส่วนร่วม และ 5) ให้ทุกจังหวัดใช้กลไกศูนย์อำนวยการปฏิบัติการขจัดความยากจนและพัฒนาคนทุกช่วงวัยอย่างยั่งยืนตามหลักปรัชญาของเศรษฐกิจพอเพียงระดับจังหวัด (ศจพ.จังหวัด) ในการช่วยเหลือและแก้ไขปัญหาความเดือดร้อนให้กับพี่น้องประชาชนผู้ตกทุกข์ได้ยาก และสำรวจข้อมูล (Re X-Ray) ประชาชนผู้เดือดร้อนมิติต่าง ๆ ในพื้นที่อีกครั้งหนึ่ง เพื่อทำให้มีข้อมูลที่ถูกต้องในการวางแผนการให้ความช่วยเหลือประชาชนต่อไป
โดยในที่ประชุม รองปลัดกระทรวงมหาดไทย ผู้ตรวจราชการกระทรวงมหาดไทย ผู้บริหารหน่วยงานในสังกัดสำนักงานปลัดกระทรวงมหาดไทย และหัวหน้าสำนักงานจังหวัด ได้ติดตามการดำเนินงาน นำเสนอ และแลกเปลี่ยนแนวทางการขับเคลื่อนการดำเนินงานตามภารกิจสำคัญของสำนักงานปลัดกระทรวงมหาดไทย เช่น การเร่งรัดการเบิกจ่ายงบประมาณให้เป็นไปตามแผนปฏิบัติการ การประเมินคุณธรรมและความโปร่งใส ในการดำเนินงานของหน่วยงานภาครัฐ (Integrity and Transparency Assessment: ITA) การขับเคลื่อนการพัฒนาจังหวัดที่มีผลสัมฤทธิ์สูง การขับเคลื่อนปฏิบัติราชการสอดรับกับพลวัตความเปลี่ยนแปลง การขับเคลื่อนโครงการป้องกันและควบคุมโรคพิษสุนัขบ้า ตามโครงการสัตว์ปลอดโรค คนปลอดภัย จากโรคพิษสุนัขบ้า ตามพระปณิธานสมเด็จพระเจ้าน้องนางเธอ เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี การป้องกันและแก้ไขปัญหาโรคอหิวาต์แอฟริกาในสุกรและช่วยเหลือประชาชน การป้องกันและบรรเทาสาธารณภัยที่สร้างความเดือดร้อนกับประชาชน และการสร้างการรับรู้สู่ชุมชน เป็นต้น
“ขอให้พวกเราทุกคนทั้งราชการบริหารส่วนกลาง และราชการบริหารส่วนภูมิภาค ร่วมกัน Change for Good สร้างสิ่งที่ดีให้เกิดขึ้นกับสังคมไทย เนื่องในโอกาสครบ 130 ปี การสถาปนากระทรวงมหาดไทย เราทุกคนจะไม่ทอดทิ้งประชาชน และเป็นข้าราชการที่ดีในพระบาทสมเด็จพระเจ้าอยู่หัว ทำหน้าที่บำบัดทุกข์ บำรุงสุข พี่น้องประชาชน เพิ่มพูนมากขึ้น ๆ เป็นเท่าทวี เพื่อให้พี่น้องประชาชนได้รับการพัฒนาคุณภาพชีวิตที่ดีอย่างยั่งยืน” นายสุทธิพงษ์ฯ กล่าวในช่วงท้าย

ที่มา : https://www.thaigov.go.th/news/contents/details/51870