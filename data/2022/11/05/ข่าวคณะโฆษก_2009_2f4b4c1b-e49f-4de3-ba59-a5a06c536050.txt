รัฐบาลไทย-ข่าวทำเนียบรัฐบาล-ครม.ไฟเขียว! ให้ กนอ.ร่วมลงทุนเอกชนพัฒนาท่าเรือมาบตาพุด มูลค่าโครงการ 3.2 พันลบ. เพิ่มบริการขนย้ายตู้คอนเทนเนอร์


วันจันทร์ที่ 18 กรกฎาคม 2565
พิมพ์
ครม.ไฟเขียว! ให้ กนอ.ร่วมลงทุนเอกชนพัฒนาท่าเรือมาบตาพุด มูลค่าโครงการ 3.2 พันลบ. เพิ่มบริการขนย้ายตู้คอนเทนเนอร์
ครม.ไฟเขียว! ให้ กนอ.ร่วมลงทุนเอกชนพัฒนาท่าเรือมาบตาพุด มูลค่าโครงการ 3.2 พันลบ. เพิ่มบริการขนย้ายตู้คอนเทนเนอร์
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยหลังการประชุมคณะรัฐมนตรี (ครม.) เมื่อวันที่ 18 กรกฎาคม 2565 ว่า ครม.อนุมัติให้การนิคมอุตสาหกรรมแห่งประเทศไทย (กนอ.) ดำเนินโครงการบริหารจัดการท่าเทียบเรือสาธารณะร่วมกับบริษัท ไทย คอนเน็คทิวิตี เทอมินอล จำกัด ตั้งอยู่ที่ท่าเรืออุตสาหกรรมมาบตาพุด จังหวัดระยอง เพื่อขนถ่ายสินค้าทั่วไป มูลค่าโครงการรวม 3,221 ล้านบาท ซึ่งสัมปทานเดิมของบริษัทจะสิ้นสุดในวันที่ 16 กันยายน 2565 โดยการทำสัญญาใหม่ในครั้งนี้เป็นการร่วมลงทุนระหว่างภาครัฐและเอกชน (PPP) เพื่อพัฒนาท่าเทียบเรืออเนกประสงค์จากเดิมที่ทางบริษัทได้ให้บริการขนถ่ายทั้งสินค้าทั่วไปและสินค้าเทกอง ส่วนสัญญาใหม่นี้จะลงทุนในส่วนของการเพิ่มบริการเกี่ยวกับสินค้าตู้คอนเทนเนอร์ อาทิ ติดตั้งเครนยกตู้คอนเทนเนอร์บริเวณท่าเทียบเรือ การให้บริการซ่อมและทำความสะอาดตู้คอนเทนเนอร์ การพัฒนาพื้นที่ลานวางตู้คอนเทนเนอร์ เป็นต้น เพื่อให้ผู้ประกอบการและเรือมาใช้บริการขนถ่ายสินค้าตู้คอนเทนเนอร์ที่ท่าเรืออุตสาหกรรมมาบตาพุดเพิ่มขึ้น
สำหรับรูปแบบการร่วมทุนระหว่างภาครัฐและเอกชน (PPP) การนิคมอุตสาหกรรมแห่งประเทศไทยจะมอบสิทธิให้เอกชนเพื่อดำเนินโครงการและเข้าใช้ทรัพย์สินเดิม มีระยะเวลาสัมปทาน 30 ปี โดย กนอ. ไม่ต้องสนับสนุนงบหรือลงทุนใดๆ เพิ่มเติม เนื่องจากเงินลงทุนภาครัฐ 963 ล้านบาท เป็นมูลค่าทรัพย์สินเดิมของโครงการที่มีอยู่แล้ว ส่วนภาคเอกชนจะเป็นผู้ลงทุนทั้งหมดจำนวน 2,257 ล้านบาท และเป็นบริหารจัดการท่าเรือรวมถึงจัดสรรผลตอบแทนให้ กนอ. ตามที่ตกลงไว้ คือ 1)ค่าเช่าพื้นที่ 2)ค่าตอบแทนคงที่ในปีแรก และปรับเพิ่มขึ้นร้อยละ 5 ทุก 5 ปี 3)รายได้จากค่าภาระเรือเข้าท่าทั้งหมด (Port Dues) 4)ส่วนแบ่งรายได้จากการดำเนินกิจการร้อยละ 5 (ไม่รวม Port Dues)  นอกจากนี้ เมื่อสิ้นสุดสัมปทานระยะเวลา 30 ปี ภาคเอกชนต้องโอนกรรมสิทธิ์ในทรัพย์สินที่ลงทุนใหม่ให้แก่ กนอ. ด้วย

ที่มา : https://www.thaigov.go.th/news/contents/details/56988