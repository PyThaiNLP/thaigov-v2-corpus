รัฐบาลไทย-ข่าวทำเนียบรัฐบาล-รองปลัดกระทรวงดิจิทัลฯ วอน อย่าใช้ PDPA บิดเบือน หรือ สร้างความกลัวโทษจำคุก เพื่อหาประโยชน์


วันเสาร์ที่ 4 มิถุนายน 2565
รองปลัดกระทรวงดิจิทัลฯ วอน อย่าใช้ PDPA บิดเบือน หรือ สร้างความกลัวโทษจำคุก เพื่อหาประโยชน์
รองปลัดกระทรวงดิจิทัลฯ วอน อย่าใช้ PDPA บิดเบือน หรือ สร้างความกลัวโทษจำคุก เพื่อหาประโยชน์
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม ในฐานะ โฆษกกระทรวง กล่าวว่า กรณีมีผู้เผยแพร่และส่งต่อข้อมูลเกี่ยวกับ พ.ร.บ.คุ้มครองข้อมูลส่วนบุคคล พ.ศ. 2562 ว่า  “คนอื่นโพสต์รูปภาพ – ข้อความใน facebook ของเขาแล้วผมหมั่นไส้ เลยเข้าไปคอมเม้นท์แล้วทำให้เขาเสียหาย ถูกดูหมิ่น ถูกเกลียดชัง  ผิดกฎหมาย จำคุกไม่เกิน 6 เดือน หรือปรับไม่เกิน 5 แสนบาท หรือทั้งจำทั้งปรับ” ผมขอให้ข้อมูลว่า กรณี ดังกล่าว อาจเข้าข่ายความผิดฐานหมิ่นประมาทตามกฎหมายอาญา แต่ไม่เข้าข่ายผิด PDPA โดยเฉพาะเรื่องโทษจำคุก 6 เดือนตามมาตรา 79 ของ PDPA
ทั้งนี้ PDPA มีบทลงโทษอาญา เพื่อปกป้องประชาชนจาก มิจฉาชีพ หรือผู้ประสงค์ร้าย กรณีมีการนำข้อมูลอ่อนไหวดังนี้ ”เชื้อชาติ เผ่าพันธุ์ ความคิดเห็นทางการเมือง ความเชื่อในลัทธิ ศาสนาหรือปรัชญา พฤติกรรมทางเพศประวัติอาชญากรรม ข้อมูลสุขภาพ ความพิการ ข้อมูลสหภาพแรงงาน ข้อมูลพันธุกรรม ข้อมูลชีวภาพ” ของประชาชนไปใช้ ทำให้เกิดความเสียหาย เสียชื่อเสียง ถูกดูหมิ่นเกลียดชัง หรือ หาผลประโยชน์แบบผิดกฎหมาย
กรณีใช้ข้อมูลอ่อนไหวดังกล่าวทำให้เกิดความเสียหาย เสียชื่อเสียง ถูกดูหมิ่นเกลียดชัง โทษสูงสุดจำคุก 6 เดือน หรือปรับไม่เกิน 500,000 บาท หรือทั้งจำทั้งปรับ
กรณีใช้ข้อมูลอ่อนไหวดังกล่าวหาผลประโยชน์แบบผิดกฎหมาย โทษสูงสุดจำคุก 1 ปี หรือปรับไม่เกิน1,000,000 บาท หรือทั้งจำทั้งปรับ
การลงโทษอาญาต้องพิจารณาจากข้อเท็จจริงและองค์ประกอบ อาทิ เจตนาของการกระทำ และการใช้หรือเปิดเผยข้อมูลไม่ถูกต้องตามกฎหมาย
การละเมิดข้อมูลส่วนบุคคลทั่วไป เช่น ชื่อ เบอร์โทร ที่อยู่อาศัย หมายเลขประจำตัว ไม่เข้าองค์ประกอบโทษอาญา ตามมาตรา 79
ข้อมูลส่วนบุคคลสามารถถูกนำไปใช้หรือเปิดเผยได้ หากได้รับความยินยอมจากเจ้าของข้อมูลส่วนบุคคล หรือเป็นไปตามกรณี ดังต่อไปนี้
(1) เป็นข้อมูลที่จำเป็นต้องใช้การทำตามสัญญาให้บริการ
(2) เป็นการใช้ข้อมูลที่มีกฎหมายอื่นให้อำนาจไว้
(3) เป็นการใช้เพื่อรักษาชีวิตและ/หรือ ร่างกายของบุคคล
(4) เป็นการใช้เพื่อการศึกษาวิจัยหรือสถิติ
(5) เป็นการใช้ตามหน้าที่เพื่อประโยชน์สาธารณะ
(6) เป็นการใช้เพื่อปกป้องผลประโยชน์ของตนเองโดยไม่ละเมิดสิทธิของผู้อื่น
ทั้งนี้ การกำหนดบทลงโทษข้างต้น ต้องพิจารณาตามข้อเท็จจริงที่เกิดขึ้นเป็นกรณีๆไป
PDPA = พรบ.คุ้มครองข้อมูลส่วนบุคคล
มาตรา79 ผู้ควบคุมข้อมูส่วนบุคคลผู้ใดฝ่าฝืนมาตรา 27 วรรคหนึ่งหรือวรรคสองหรือไม่ปฏิบัติตามมาตรา 28 อันเกี่ยวกับข้อมูลส่วนบุคคลตามมาตรา 26 โดยประการที่น่าจะทำให้ผู้อื่นเกิดความเสียหาย เสียชื่อเสียง ถูกดูหมิ่นถูกเกลียดชัง หรือได้รับความอับอาย ต้องระวางโทษจำคุกไม่เกินหกเดือน หรือปรับไม่เกินหน้าแสนบาท หรือทั้งจำทั้งปรับ
ผู้ควบคุมข้อมูลส่วนบุคคลผู้ใดฝ่าฝืนมาตรา 27 วรรคหนึ่งหรือวรรคสอง หรือไม่ปฏิบัติดตามมาตรา 28 อันเกี่ยวกับข้อมูลส่วนบุคลคลตามมาตรา 26 เพื่อแสวงหาประโยชน์ที่มิควรได้โดยชอบด้วยกฏหมายสำหรับตนเองหรือผู้อื่น ต้องระวางโทษจำคุกไม่เกินหนึ่งปี หรือปรับไม่เกินหนึ่งล้านบาท หรือทั้งจำทั้งปรับ
ความผิดตามมาตรานี้เป็นความผิดอันยอมความได้
ติดต่อสอบถาม PDPA ได้ที่ 1111 หรือ  fb : PDPC Thailand
***************

ที่มา : https://www.thaigov.go.th/news/contents/details/55323