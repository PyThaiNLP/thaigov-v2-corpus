รัฐบาลไทย-ข่าวทำเนียบรัฐบาล-ปลัดกระทรวงมหาดไทย เข้าตรวจเยี่ยม​และมอบนโยบายการปฏิบัติราชการเนื่องในโอกาสเข้ารับตำแหน่งใหม่แก่กรมที่ดิน​ ชื่นชมการดำเนินงาน​ที่ผ่านมาของกรมฯ​ พร้อมให้ประยุกต์ใช้ระบบเทคโนโลยี


วันเสาร์ที่ 20 พฤศจิกายน 2564
พิมพ์
ปลัดกระทรวงมหาดไทย เข้าตรวจเยี่ยม​และมอบนโยบายการปฏิบัติราชการเนื่องในโอกาสเข้ารับตำแหน่งใหม่แก่กรมที่ดิน​ ชื่นชมการดำเนินงาน​ที่ผ่านมาของกรมฯ​ พร้อมให้ประยุกต์ใช้ระบบเทคโนโลยี
ปลัดกระทรวงมหาดไทย เข้าตรวจเยี่ยม​และมอบนโยบายการปฏิบัติราชการเนื่องในโอกาสเข้ารับตำแหน่งใหม่แก่กรมที่ดิน​ ชื่นชมการดำเนินงาน​ที่ผ่านมาของกรมฯ​ พร้อมให้ประยุกต์ใช้ระบบเทคโนโลยีสารสนเทศ​ e-Services ในการจัดเก็บข้อมูลที่ดินโคก​ หนอง​ นา​
วันนี้ (19​ พ.ย.​ 2564) เวลา 09.30 น. ณ​ ห้องประชุม​ 1 ชั้น​ 6 กรมที่ดิน​ ศูนย์ราชการเฉลิมพระเกียรติ​ฯ​ กรุงเทพฯ​ นายสุทธิพงษ์  จุลเจริญ ปลัดกระทรวงมหาดไทย เข้าตรวจเยี่ยม​และมอบนโยบายการปฏิบัติราชการเนื่องในโอกาสเข้ารับตำแหน่งใหม่แก่กรมที่ดิน​ โดยมีรองปลัดกระทรวงมหาดไทย​ อธิบดีกรมที่ดิน​ พร้อมด้วยคณะผู้บริหารกรมที่ดิน​ หัวหน้าผู้ตรวจราชการกระทรวงมหาดไทย​ รองผู้ว่าราชการจังหวัดกาฬสินธุ์​ ช่วยราชการสำนักงานปลัดกระทรวง​มหาดไทย​ ผู้ช่วยปลัดกระทรวงมหาดไทย​ และหัวหน้าหน่วยงานในสังกัดสำนักงานปลัดกระทรวงมหาดไทยและกรมที่ดิน​ เข้าร่วมการประชุม​ และมีการถ่ายทอดสดผ่านระบบเครือข่าย (Web Conference) ให้เจ้าพนักงานที่ดินจังหวัด/สาขา/ส่วนแยก ทั่วประเทศ เข้าร่วมรับฟังการมอบนโยบายการปฏิบัติราชการดังกล่าว​ด้วย
นายสุทธิพงษ์ จุลเจริญ ปลัดกระทรวงมหาดไทย กล่าวว่า​ การตรวจเยี่ยม​และมอบนโยบายการปฏิบัติราชการแก่กรมที่ดินในวันนี้​ ต้องขอขอบคุณเจ้าหน้าที่กรมที่ดินทุกคนที่ให้เกียรติต้อนรับ​ ซึ่งวัตถุประสงค์ของการเข้าตรวจเยี่ยม​และพบปะกับทุกท่านในวันนี้ มีอยู่ด้วยกัน​ 3 ประการ​ ก็คือ​ เพื่อเข้ารับฟังการดำเนินงานตามภารกิจของหน่วยงาน​ เพื่อมาทำความรู้จัก เห็นหน้าค่าตา และพบปะหารือร่วมกันอย่างเป็นทางการกับทุกท่าน และเพื่อขอความร่วมมือและแสดงความขอบคุณในการปฏิบัติหน้าที่เป็นข้าราชการที่ดีในพระบาทสมเด็จพระเจ้าอยู่หัวฯ ซึ่งจากผลการดำเนินงานที่ผ่านมาของกรมที่ดินนี้ ย่อมเป็นเครื่องพิสูจน์​ความสำเร็จและการันตีถึงคุณภาพในการทำงานได้เป็นอย่างดีแล้ว​ ด้วยเหตุนี้จึงไม่ขอเพิ่มเติมในส่วนภารกิจหลัก​ของหน่วยงาน แต่จะขอเสริมในเรื่องที่เกี่ยวข้องกับชีวิตประจำวัน​ โดยเฉพาะอย่างยิ่งเรื่องการสวมใส่ผ้าไทย​ ​และการสร้างความมั่นคงด้านอาหารด้วยการปลูกพืชผักสวนครัว​ เพื่อเป็นส่วนหนึ่งในการช่วยเสริมสร้างคุณภาพชีวิตที่ดีให้แก่พี่น้องประชาชนคนไทยในวงกว้าง ซึ่งเรื่องดังกล่าวไม่ใช่ความเป็นชาตินิยมหรือหลงตัวเองแต่อย่างใด​ แต่เป็นการแสดงออกถึงภูมิปัญญาและวิถีชีวิตของคนไทย​ ทั้งยังช่วยส่งเสริมภาพลักษณ์​ และมีส่วนในการขับเคลื่อนวงจรเศรษฐกิจทุกระดับ​ ตั้งแต่ต้นน้ำ​ กลางน้ำ​ และปลายน้ำ​ ผ่านการสร้างอาชีพ​ สร้างรายได้​ อันจะส่งผลต่อการ Change for Good ให้แก่คนรอบข้าง​ ซึ่งจะกลายมาเป็นแบบอย่างที่ดีและสร้างแรงจูงใจในการปฏิบัติตามให้กับพี่น้องประชาชนต่อไปด้วย
ปลัดกระทรวงมหาดไทย กล่าวเพิ่มเติมว่า ขอให้กรมที่ดินจัดหาที่ดินเพื่อนำมาแก้ไขปัญหาความยากจนตามนโยบายของรัฐบาล โดยการหาพื้นที่ว่างจากการใช้ประโยชน์​นำมาปรับปรุงและจัดทำเป็นพื้นที่​ โคก​ หนอง​ นา​ ส่วนกลาง เพื่อให้ผู้ยากไร้​ ผู้ต้องโทษที่ผ่านการฝึกอบรมโครงการพระราชทานฯ​ โคกหนองนาแห่งน้ำใจและความหวังของกรมราชทัณฑ์​ และกลุ่มเด็กรุ่นใหม่ที่เรียนอยู่ในโรงเรียนระดับมัธยมศึกษา​หรืออาชีวะที่ครอบครัวมีรายได้น้อย ได้ใช้ประโยชน์ร่วมกันจากพื้นที่ดังกล่าว​ และให้เจ้าหน้าที่กรมที่ดินช่วยอุดหนุนผลผลิตทางเกษตรที่เกิดขึ้น​ เพื่อนำมาอุปโภคบริโภคเอง​ หรือขายต่อยังท้องตลาด​ ซึ่งการดำเนินงานที่ว่านี้จะเป็นการขยายแนวพระราชดำริในการน้อมนำหลักปรัชญาของเศรษฐกิจพอเพียง​ และหลักทฤษฎีใหม่โคก​ หนอง​ นา​ โมเดล​ ประยุกต์​สู่กรมที่ดิน​ พร้อมกันนี้ให้มีการนำเอาระบบเทคโนโลยีสารสนเทศของหน่วยงาน​ (e-Services)​ มาปรับใช้ในการจัดเก็บข้อมูลที่ดินโคก​ หนอง​ นา​ ที่ในปัจจุบันมีอยู่ประมาณ​ 50,000 แปลง​ เพื่อให้หน่วยงานที่เกี่ยวข้องได้นำไปใช้ประโยชน์ในการแก้ไขปัญหาความยากจนให้แก่ประชาชน​ และเชื่อว่า "โคก​ หนอง​ นา​" จะช่วยแก้ไขปัญหาน้ำท่วมซ้ำซาก​ น้ำแล้งซ้ำซาก​ และยังถือเป็นทางรอดหนึ่งของประเทศไทย​ท่ามกลางวิกฤตเศรษฐกิจ​โลกและปัญหาความยากจน อย่างน้อยที่สุดก็เพื่อให้คนไทยได้ "พออยู่​ พอกิน​ พอใช้​" มีความสุขในที่ดินตามอัตภาพ​ และสามารถรักษาที่ทำกินของตัวเองเอาไว้ได้​
ปลัดกระทรวงมหาดไทย กล่าวต่ออีกว่า​ อีกหนึ่งภารกิจสำคัญของกรมที่ดิน​ กระทรวงมหาดไทย​ ก็คือ​ การสำรวจเพื่อออกเอกสารสิทธิ์​เป็นโฉนดที่ดินทำกินให้แก่ประชาชน​ ซึ่งจะทำให้เกิดกรรมสิทธิ์เพื่อยืนยันความเป็นเจ้าของพื้นที่ดังกล่าว​ ซึ่งภารกิจในส่วนนี้สอดคล้องกับเป้าหมายการพัฒนาอย่างยั่งยืน​ (Sustainable​ Development Goals หรือ​ SDGs) ขององค์การสหประชาชาติ​ (United Nations หรือ​ UN) ด้านการขจัดความยากจน​ และการขจัดความอดอยาก​ สร้างความมั่นคงทางอาหาร​ จึงขอกำชับให้เจ้าหน้าที่กรมที่ดินทำหน้าที่อย่างเต็มกำลังความสามารถ​ เพื่อร่วมเป็นส่วนหนึ่งในการขับเคลื่อนภารกิจตามเป้าหมายขององค์การสหประชาชาติ​ อีกทั้งเรื่องของการพิสูจน์​สิทธิ์ในที่ดินนั้นยังสามารถช่วยให้ประชาชนมีที่ทำกิน​ และสร้างคุณภาพชีวิตที่ดีขึ้นได้ทั้งทางตรงและทางอ้อมด้วย
จากนั้น นายนิสิต​ จันทร์สมวงศ์​ อธิบดีกรมที่ดิน​ ได้เปิดเผยถึงการดำเนินงานที่สำคัญของกรม​ที่ดิน ผ่านภารกิจต่างๆ​ ในหลากหลายด้าน ไม่ว่าจะเป็น 1.การเดินสำรวจออกโฉนดที่ดิน​ 2.การจัดที่ดินทำกินให้ชุมชน​ (คทช.) 3.การจัดที่ดินทำกินให้ประชาชนที่ยากจน​ 4.การแก้ไขปัญหาเรื่องร้องเรียนร้องทุกข์และให้คำปรึกษาด้านที่ดินกับประชาชน​ 5.การยื่นรังวัดโปร่งใส​ นัด​ 50​ วัน​ 6.การออกหนังสือสำคัญสำหรับที่หลวง​ 7.การบริการจัดการคำขอออกโฉนดที่ดินหรือหนังสือรับรองการทำประโยชน์​ 8.การบอกดินหรือแจ้งตำแหน่งที่ดิน​ 9.การก่อสร้างอาคารศูนย์สารสนเทศ​ กรมที่ดิน​ และอาคารฝึกอบรม​ ณ​ สถาบันพัฒนาข้าราชการกรมที่ดิน​ 10.การก่อสร้างอาคารสำนักงานที่​ดิน​สาขาใหม่ 5 แห่ง​ ณ​ จังหวัดขอนแก่น​ ร้อยเอ็ด​ ชลบุรี​ สงขลา​ และระนอง​ และ 11.การพัฒนาระบบงาน​ DIGITAL e-Services ผ่าน​ Smart Phone เป็น​ Mobile Application และ​ Web Application โดยยึดประชาชนเป็นศูนย์กลาง​ สะดวก​ รวดเร็ว​ ประหยัดค่าใช้จ่าย​ ทุกที่​ ทุกเวลา​
อธิบดีกรมที่ดิน​ กล่าวเพิ่มเติมว่า สำหรับการพัฒนางานกรมที่ดิน​ ปี​ 2565 มีภารกิจที่สำคัญ คือ 1.การจดทะเบียนสิทธิและนิติกรรมแบบออนไลน์ต่างสำนักงานในพื้นที่กรุงเทพมหานคร​ 2.การบริการทางอิเล็กทรอนิกส์​แบบออนไลน์​ เพื่อการบริการ​ 2 ประเภท​ ได้แก่​ การขอหนังสือรับรองราคาประเมิน​ และการตรวจสอบหลักทรัพย์ทั่วประเทศ​ 3.การพัฒนาระบบ​ Landsmaps เพื่อบูรณาการการชำระที่ดินและสิ่งปลูกสร้าง​ และชำระภาษีที่ดินและสิ่งปลูกสร้างผ่าน​แอปพลิเคชัน​ฯ​ 4.การพัฒนาระบบ​ Condomaps เพื่อค้นหาตำแหน่งอาคารชุด/ห้องชุด​ แบบ​ 3 มิติ​ 5.การยื่นคำขอรังวัดผ่านระบบออนไลน์​ 6.การรับชำระค่ามัดจำรังวัดผ่านระบบชำระเงินกลางภาครัฐ และ​ 7.การออกโฉนดที่ดิน​ ภายใน​ 92​ วัน​ กรณีมาตรฐานรังวัด​ สอบเขต​ แบ่งแยก​ และรวมโฉนดที่ดินหรือหนังสือรับรองการทำประโยชน์​ (น.ส.​ 3ก.)
ในตอนท้าย นายสุทธิพงษ์ จุลเจริญ ปลัดกระทรวงมหาดไทย ได้กล่าวย้ำด้วยว่า ความสำเร็จของการบำบัดทุกข์ บำรุงสุข นั้น จะเกิดขึ้นได้ ย่อมขึ้นอยู่กับพี่น้องชาวมหาดไทยทุกคน ซึ่งขอให้พวกเราชาวกรมที่ดินมีความตั้งใจในการทำงาน มีความอยากทำประโยชน์ให้แก่ชาติบ้านเมือง และช่วยกันเป็นแบบอย่างที่ดีแก่พี่น้องประชาชนคนไทย พร้อมทั้งใช้ความรู้ ใช้ประสบการณ์ และใช้ความสามารถที่มีอยู่อย่างเต็มที่ เพื่อเข้าไปเสริมศักยภาพและสร้างแรงบันดาลใจในการ Change for Good ให้กับประเทศชาติ อันจะก่อให้เกิดความมั่นคง มั่งคั่ง และยั่งยืนสืบไป

ที่มา : https://www.thaigov.go.th/news/contents/details/48478