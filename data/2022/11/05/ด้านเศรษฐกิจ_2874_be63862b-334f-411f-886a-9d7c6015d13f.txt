รัฐบาลไทย-ข่าวทำเนียบรัฐบาล-กรมทางหลวงดำเนินการโครงการก่อสร้างขยายทางหลวงหมายเลข 3304 (ดอนสีนนท์) - บรรจบทางหลวงหมายเลข 331 (แปลงยาว) อำเภอแปลงยาว จังหวัดฉะเชิงเทรา


วันจันทร์ที่ 14 กุมภาพันธ์ 2565
กรมทางหลวงดำเนินการโครงการก่อสร้างขยายทางหลวงหมายเลข 3304 (ดอนสีนนท์) - บรรจบทางหลวงหมายเลข 331 (แปลงยาว) อำเภอแปลงยาว จังหวัดฉะเชิงเทรา
ตามนโยบายของ นายศักดิ์สยาม  ชิดชอบ รัฐมนตรีว่าการกระทรวงคมนาคม ที่ต้องการพัฒนาทางหลวงรองรับระเบียงเศรษฐกิจภาคตะวันออก (ECC)
กรมทางหลวง (ทล.) กระทรวงคมนาคม โดยสำนักก่อสร้างทางที่ 2 ดำเนินการโครงการก่อสร้าง ขยายทางหลวงหมายเลข 3304 สายแยกทางหลวงหมายเลข 315 (ดอนสีนนท์) - บรรจบทางหลวงหมายเลข 331 (แปลงยาว) เดิมเป็นถนนมาตรฐาน 2 ช่องจราจร ไป - กลับ เป็นทางหลวงที่มีความสำคัญต่อระบบโลจิสติกส์ ตามแผนงานบูรณาการขับเคลื่อนเขตพัฒนาพิเศษภาคตะวันออก (EEC) จึงมีความจำเป็นต้องปรับปรุงทางหลวงสายนี้ให้สามารถรองรับการจราจร ที่หนาแน่น โดยเฉพาะรถบรรทุกขนาดใหญ่ที่มีปริมาณค่อนข้างมาก มีการก่อสร้างสะพานข้ามคลองชลประทาน และปรับปรุงบริเวณสามแยกช่วงบรรจบทางหลวงหมายเลข 331 (แปลงยาว)
โครงการก่อสร้างขยายทางหลวงหมายเลข 3304 สายแยกทางหลวงหมายเลข 315 (ดอนสีนนท์) - บรรจบทางหลวงหมายเลข 331 (แปลงยาว) แบ่งการก่อสร้างออกเป็น 2 ตอน โดยตอนที่ 1 ระหว่าง กม. ที่ 0+800 - 12+000 และตอนที่ 2 ระหว่าง กม. ที่ 12+000 - 20+260 รวมระยะทาง 20 กิโลเมตร เป็นการก่อสร้างขยายเขตทางหลวงแบบมาตรฐานทางชั้นพิเศษ จากเดิม 2 ช่องจราจร ไป - กลับ เป็น 4 ช่องจราจร ไป - กลับ โดยด้านซ้ายทางเป็นการก่อสร้างชั้นโครงสร้างถนนใหม่ 2 ช่องจราจร ด้านขวาทางเป็นการก่อสร้างชั้นโครงสร้างบนทางหลวงเดิม 2 ช่องจราจร ผิวทางแบบแอสฟัลท์คอนกรีตและบางช่วงเป็นแบบคอนกรีตแบ่งทิศทางการจราจรด้วยเกาะกลางแบบยก กว้าง 4.6 เมตร มีช่องจราจรช่องละ 3.5 เมตร ไหล่ทางด้านในกว้าง 0.5 เมตร ไหล่ทางด้านนอกกว้าง 1.5 เมตร รวมติดตั้งไฟฟ้าแสงสว่าง งานก่อสร้างสะพานข้ามคลอง งานก่อสร้างสะพานข้ามแยก งานก่อสร้างศาลาที่พักผู้โดยสาร และจุดกลับรถ งบประมาณ 1,195,943,000 บาท
ทั้งนี้เมื่อโครงการดังกล่าวก่อสร้างแล้วเสร็จ จะเป็นการเพิ่มความมั่นคงแข็งแรงของทางหลวง ช่วยเพิ่มประสิทธิภาพการคมนาคมขนส่งให้มีความสะดวก รวดเร็ว และปลอดภัยในการเดินทาง เพิ่มขีดความสามารถในการรองรับปริมาณจราจร ทำให้การจราจรเคลื่อนตัวได้สะดวก เอื้ออำนวยให้การจราจรเกิดสภาพคล่องขึ้น ส่งเสริมคุณภาพชีวิต เศรษฐกิจ สังคมของจังหวัด และช่วยรองรับการขยายตัวทางเศรษฐกิจและการเปิดประชาคมเศรษฐกิจอาเซียน (AEC) และโครงการระเบียงเศรษฐกิจภาคตะวันออก (EEC) ซึ่งจะนำมาสู่การเพิ่มศักยภาพทางด้านการแข่งขันต่อไป ทล. ขอความร่วมมือผู้ใช้ทาง “ชีวิตวิถีใหม่ ขับขี่อย่างปลอดภัย ไร้อุบัติเหตุ” ขับขี่ด้วยความระมัดระวังเพื่อความปลอดภัยของตัวท่านและผู้ร่วมทาง ประชาชนสามารถสอบถามเส้นทางการเดินทางได้ที่ สายด่วนกรมทางหลวง โทร. 1586 (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/51520