รัฐบาลไทย-ข่าวทำเนียบรัฐบาล-อว.ช่วยชาวบ้านน้ำท่วม มอบ “บาล์มตะไคร้ อว.” 3,000 ขวด รักษาโรคน้ำกัดเท้า จ.พระนครศรีอยุธยาและสุพรรณบุรี


วันพุธที่ 27 ตุลาคม 2564
อว.ช่วยชาวบ้านน้ำท่วม มอบ “บาล์มตะไคร้ อว.” 3,000 ขวด รักษาโรคน้ำกัดเท้า จ.พระนครศรีอยุธยาและสุพรรณบุรี
อว.ช่วยชาวบ้านน้ำท่วม มอบ “บาล์มตะไคร้ อว.” 3,000 ขวด รักษาโรคน้ำกัดเท้า จ.พระนครศรีอยุธยาและสุพรรณบุรี
เมื่อวันที่ 26 ต.ค. ศ.(พิเศษ) ดร.เอนก เหล่าธรรมทัศน์ รมว.การอุดมศึกษา วิทยาศาสตร์ วิจัยและนวัตกรรม (อว.) เป็นประธานมอบผลิตภัณฑ์จากผลงานวิจัยและนวัตกรรม “บาล์มตะไคร้ อว.” รักษาโรคน้ำกัดเท้า ผลงานการพัฒนาของ สถาบันวิจัยวิทยาศาสตร์และเทคโนโลยีแห่งประเทศไทย (วว.) และ สำนักงานการวิจัยแห่งชาติ (วช.) เพื่อช่วยเหลือผู้ประสบภัยน้ำท่วมในพื้นที่จังหวัดพระนครศรีอยุธยา ได้แก่ อำเภอพระนครศรีอยุธยา, ลาดบัวหลวง, ท่าเรือ, เสนา, บางบาล มหาราช, บางประหัน และอำเภอบางปลาม้า จังหวัดสุพรรณบุรี มี ผศ.ดร.ดวงฤทธิ์ เบ็ญจาธิกุล ชัยรุ่งเรือง เลขานุการ รมว.อว. ดร.พัชรินรุจา จันทโรนานนท์ ที่ปรึกษา รมว.อว. ศ.(วิจัย) ดร.ชุติมา เอี่ยมโชติชวลิต ผู้ว่าการ วว. และ ดร.วิภารัตน์ ดีอ่อง ผอ.วช. และผู้แทนชุมชน เข้ารับมอบ
ศ.(พิเศษ) ดร.เอนก รมว.อว. กล่าวว่า  อว.ดำเนินโครงการ อว.พารอดมากว่า 2-3 เดือนแล้ว มาวันนี้ที่ประชาชนในหลายพื้นที่ประสบปัญหาน้ำท่วม อว.ก็พร้อมพารอดด้วยองค์ความรู้และเทคโนโลยีที่เรามี อย่างในวันนี้มีคนไทยที่เป็นโรคผิวหนังที่เกิดจากความชื้นเยอะที่สุด การที่ อว.นำเทคโนโลยี ความรู้ที่มีอยู่แล้วมาผลิต “บาล์มตะไคร้” ทำให้เห็นว่า อว. เก่งและเร็วมากๆ เพราะใช้เวลาแค่ 3 วันเท่านั้นในการผลิต เพื่อนำมามอบให้ผู้ประสบภัยน้ำท่วมในพื้นที่ จ.พระนครศรีอยุธยาและสุพรรณบุรี ใช้ในการรักษาโรคน้ำกัดเท้าซึ่งจะช่วยลดความยากลำบากในการใช้ชีวิตในช่วงประสบภัยนี้ได้มาก
ด้าน ศ. (วิจัย) ดร. ชุติมา กล่าวถึงรายละเอียดการวิจัยและพัฒนาบาล์มตะไคร้ อว.  ว่า ประเทศไทยประสบเหตุการณ์น้ำท่วมทุกๆ ปี ส่งผลให้ชาวบ้านที่ได้รับความเดือดร้อนต้องใช้ชีวิตปะปนกับการเดินในน้ำ จนเป็นโรคน้ำกัดเท้า และมีโอกาสติดเชื้อแบคทีเรียและเชื้อรา ดังนั้น การป้องกันโรคน้ำกัดเท้าโดยการรักษาความสะอาดของเท้าและทำให้เท้ามีความชื้นน้อยที่สุดจึงเป็นเรื่องสำคัญ วว.ได้วิจัย พบว่าน้ำมันตะไคร้ที่มีองค์ประกอบสำคัญคือ สารซิทรัล (Citral) มีคุณสมบัติสามารถต้านเชื้อราที่ก่อให้เกิดโรคผิวหนังได้ เหมาะสมที่จะพัฒนาเป็นผลิตภัณฑ์ในการรักษาเชื้อราบนผิวหนัง และได้ทดลองพัฒนาผลิตภัณฑ์ที่ผสมน้ำมันตะไคร้ นำไปทดสอบฤทธิ์ต้านเชื้อราพบว่าได้ผลดีกว่าผลิตภัณฑ์ที่มีจำหน่ายในท้องตลาด วว.จึงได้พัฒนาผลิตภัณฑ์บาล์มตะไคร้จากสารสกัดน้ำมันตะไคร้เพื่อรักษาโรคเท้าน้ำกัดที่มีทั้งประสิทธิภาพและความปลอดภัย นอกจากนี้ยังสามารถรักษาโรคผิวหนังที่เกิดจากเชื้อรา อื่นๆ เช่น กลาก เกลื้อนได้อีกด้วย
ด้าน ดร.วิภารัตน์ กล่าวว่า วช.เล็งเห็นว่า วว. ได้ดำเนินงานวิจัยและพัฒนา โดยนำสมุนไพรไทยมาสกัดแล้วพัฒนาเป็นผลิตภัณฑ์สำหรับป้องกันและรักษาโรคและอาการต่าง ๆ ได้ วช.จึงได้ให้การสนับสนุนทุนวิจัย จนนำมาสู่การใช้ประโยชน์ของผลิตภัณฑ์บาล์มตะไคร้ เพื่อรักษาน้ำกัดเท้า

ที่มา : https://www.thaigov.go.th/news/contents/details/47443