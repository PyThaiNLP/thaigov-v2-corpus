รัฐบาลไทย-ข่าวทำเนียบรัฐบาล- คมนาคมเกาะติดสถานการณ์น้ำท่วมหลายพื้นที่ภาคใต้ สั่งดำเนินการเร่งด่วนทั้งติดป้ายเตือน แนะนำเลี่ยงเส้นทาง จุดพักรถ จัดเจ้าหน้าที่ดูแลประชาชน พร้อมเตรียมการฟื้นฟูหลังน้ำลดส่งคืนพื้นผิวจราจรเร็วที่สุด


วันเสาร์ที่ 13 พฤศจิกายน 2564
คมนาคมเกาะติดสถานการณ์น้ำท่วมหลายพื้นที่ภาคใต้ สั่งดำเนินการเร่งด่วนทั้งติดป้ายเตือน แนะนำเลี่ยงเส้นทาง จุดพักรถ จัดเจ้าหน้าที่ดูแลประชาชน พร้อมเตรียมการฟื้นฟูหลังน้ำลดส่งคืนพื้นผิวจราจรเร็วที่สุด
คมนาคมเกาะติดสถานการณ์น้ำท่วมหลายพื้นที่ภาคใต้ สั่งดำเนินการเร่งด่วนทั้งติดป้ายเตือน แนะนำเลี่ยงเส้นทาง จุดพักรถ จัดเจ้าหน้าที่ดูแลประชาชน พร้อมเตรียมการฟื้นฟูหลังน้ำลดส่งคืนพื้นผิวจราจรเร็วที่สุด
วันที่ 13 พ.ย. 2564  น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า  จากที่ขณะนี้อิทธิพลของมรสุมตะวันออกเฉียงเหนือได้พัดปกคลุมอ่าวไทย ส่งผลให้หลายจังหวัดในภาคใต้มีฝนตกหนัก จนเกิดน้ำท่วมฉับพลัน น้ำป่าไหลหลาก และน้ำล้นตลิ่ง เช่น จังหวัดเพชรบุรี ระนอง ชุมพร สุราษฎร์ธานีนครศรีธรรมราช สงขลา และล่าสุดกรมป้องกันและบรรเทาสาธารณภัย ได้แจ้งให้พื้นที่ 15 จังหวัด ภาคใต้ เฝ้าระวังสถานการณ์น้ำท่วมฉับพลัน น้ำป่าไหลหลาก และคลื่นลมแรง ช่วงวันที่ 12-14 พ.ย. 2564
อย่างไรก็ตาม ในส่วนที่อาจกระทบต่อด้านการคมนาคมนั้น  นายศักดิ์สยาม ชิดชอบ รมว.คมนาคม ได้ติดตามสถานการณ์อุทกภัยอย่างใกล้ชิด โดยได้มีข้อสั่งการให้หน่วยงานที่เกี่ยวข้องไม่ว่าจะเป็นกรมทางหลวง  กรมทางหลวงชนบท การรถไฟแห่งประเทศไทย (รฟท.) รายงานถึงผลกระทบจากอุทกภัยต่อการคมนาคม สัญจรของประชาชนในพื้นที่ พร้อมกับให้ดำเนินการติดตั้งป้ายเตือน ป้ายแนะนำเส้นทางเลี่ยงบริเวณสายทางที่ได้รับผลกระทบจากอุทกภัย จัดเจ้าหน้าที่ติดตามสถานการณ์ เพื่อเข้าช่วยเหลือประชาชน
อย่างไรก็ตาม ล่าสุด รมว.คมนาคม ได้รับรายงานว่า เมื่อวันที่ 12 พ.ย. ต้องมีการปิดเส้นทางถนนทางหลวงหมายเลข 41 (ถนนเอเชีย 41) ตั้งแต่สี่แยกปฐมพร จนถึง อำเภอหลังสวน จังหวัดชุมพร  ทั้งขาขึ้นกรุงเทพฯ และขาล่องใต้ เนื่องจากน้ำท่วมสูงการจราจรไม่สามารถผ่านได้
ขณะที่การรถไฟแห่งประเทศไทย(รฟท.) ได้รายงานว่า ตั้งแต่ช่วงค่ำของวันที่ 12 พ.ย. 64  จำเป็นต้องประกาศปิดทางในเส้นทางสายใต้ ช่วงระหว่างสถานีสวี - เขาสวนทุเรียน อำเภอสวี จังหวัดชุมพร เนื่องจากสถานการณ์น้ำท่วม ส่งผลให้ต้องหยุดเดินรถเพื่อรอการเปิดทางรวม 8 ขบวน
“จากรายงานสถานการณ์น้ำท่วมในจังหวัดชุมพร ที่ส่งผลกระทบต่อการสัญจรทั้งทางถนนและระบบราง รมว.คมนาคม ที่ได้กำชับเจ้าหน้าที่เกี่ยวข้อง ดำเนินการตามมาตรการเร่งด่วน ไม่ว่าจะเป็นการติดตั้งป้ายเตือน ป้ายแนะนำเส้นทางเลี่ยงบริเวณสายทางที่มีน้ำท่วม แนะนำจุดพักรถ  จัดเจ้าหน้าที่คอยช่วยเหลือประชาชน กรณีของรถไฟที่ต้องหยุดวิ่งเพื่อรอการเปิดทาง  ก็ให้ดูแลด้านความปลอดภัย จัดเตรียมอาหารและน้ำดื่มให้กับผู้โดยสารบนขบวนรถให้เพียงพอ” น.ส.ไตรศุลี กล่าว
น.ส.ไตรศุลี กล่าวว่า นอกจากการดำเนินการตามสถานการณ์ในระยะเร่งด่วนแล้ว  รมว.คมนาคมยังมีข้อสั่งการให้เตรียมการสำหรับการฟื้นฟูสายทางที่ได้รับความเสียหายจากอุทกภัย เพื่อให้หลังน้ำลดแล้วเข้าดำเนินการฟื้นฟู ส่งคืนพื้นผิวจราจร ให้ประชาชนสัญจรตามปกติให้เร็วที่สุดด้วย
...........................

ที่มา : https://www.thaigov.go.th/news/contents/details/48179