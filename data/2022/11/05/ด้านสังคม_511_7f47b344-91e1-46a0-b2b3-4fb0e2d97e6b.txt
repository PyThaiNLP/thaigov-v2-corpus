รัฐบาลไทย-ข่าวทำเนียบรัฐบาล-สธ. เร่งควบคุมโรคประชาชนใน จ.ภูเก็ต ป้องกันผลกระทบด้านการท่องเที่ยว


วันพุธที่ 15 กันยายน 2564
สธ. เร่งควบคุมโรคประชาชนใน จ.ภูเก็ต ป้องกันผลกระทบด้านการท่องเที่ยว
กระทรวงสาธารณสุข ส่งทีมลงพื้นที่สอบสวนควบคุมโรคในจังหวัดภูเก็ต ป้องกันผลกระทบด้านการท่องเที่ยว เร่งฉีดวัคซีนเพิ่มความครอบคลุมให้มากที่สุด เน้นกลุ่ม 608 และแรงงานเคลื่อนย้าย
วันนี้ (15 กันยายน 2564) นายแพทย์เกียรติภูมิ วงศ์รจิต ปลัดกระทรวงสาธารณสุข ให้สัมภาษณ์ว่า หลังพบผู้ติดเชื้อรายใหม่เพิ่มขึ้นวันละ 200 กว่าราย เป็นคนในพื้นที่จากการเคลื่อนย้ายแรงงานต่างชาติเข้ามาทำงานในพื้นที่ ขณะที่นักท่องเที่ยวโครงการภูเก็ต แซนด์บ็อกซ์กว่า 30,000 คน พบผู้ติดเชื้อเพียง 89 รายจากระบบการคัดกรองที่เข้มงวดตั้งแต่ก่อนเข้าประเทศ รวมทั้งได้รับการฉีดวัคซีนป้องกันโควิดมาแล้ว และเฝ้าระวังกำกับติดตามระหว่างท่องเที่ยวในจังหวัด เพื่อสร้างความมั่นใจให้กับประชาชนในพื้นที่และนักท่องเที่ยวทั้งชาวไทยและต่างชาติ ขณะนี้ กระทรวงสาธารณสุข ได้ส่งทีมจากกองระบาดวิทยา และสำนักงานป้องกันควบคุมโรคที่ 11 กรมควบคุมโรค ลงพื้นที่สนับสนุนการป้องกันควบคุมโรคของสำนักงานสาธารณสุขจังหวัดภูเก็ต สอบสวนโรคเร่งฉีดวัคซีนในกลุ่มเสี่ยง 608 และแรงงานเคลื่อนย้ายเข้ามาใหม่ ให้ครอบคลุมมากที่สุด และประเมินประสิทธิผลของวัคซีน เพื่อพิจารณาให้เข็มกระตุ้นในกลุ่มเสี่ยง นอกจากนี้ ได้สั่งการให้เตรียมความพร้อมในการดูแลผู้ติดเชื้อ ซึ่งส่วนใหญ่เป็นกลุ่มสีเขียว
นายแพทย์เกียรติภูมิกล่าวต่อว่า ได้รับรายงานจากผู้ตรวจราชการเขตสุขภาพที่ 11 ว่าการติดเชื้อในจังหวัดภูเก็ตส่วนใหญ่เป็นคนในพื้นที่ อยู่ในชุมชนที่มีแรงงานต่างด้าวที่หมุนเวียนเข้ามาทำงาน ส่วนนักท่องเที่ยวที่ติดเชื้อนั้นมาจากการหย่อนมาตรการป้องกันตนเอง จึงขอให้ทุกคนใช้มาตรการป้องกันตนเองขั้นสูงสุด ทุกที่ ทุกเวลา และเข้ารับการฉีดวัคซีนตามนัดหมาย ส่วนสถานประกอบการ/ โรงแรม/ ร้านอาหาร ขอให้เข้มมาตรการ COVID Free Settingตามมาตรฐานกรมอนามัย เพื่อให้จังหวัดภูเก็ตปลอดภัย มีทรัพยากรด้านการแพทย์และสาธารณสุขพร้อมรับสถานการณ์ต่าง ๆ ได้อย่างมั่นใจ
“นายกรัฐมนตรีมีความเป็นห่วงประชาชนในพื้นที่ ได้สั่งการให้เร่งป้องกันควบคุมโรค จัดสรรวัคซีนเพิ่มให้กลุ่มเสี่ยงกลุ่มใหม่ในพื้นที่ เพื่อให้ทุกคนมีความปลอดภัย ได้ทำงาน มีรายได้ และเดินหน้าเศรษฐกิจไปได้” นายแพทย์เกียรติภูมิกล่าว
ด้านนายแพทย์พิทักษ์พล บุญยมาลิก ผู้ตรวจราชการกระทรวงสาธารณสุขเขตสุขภาพที่ 11 กล่าวว่าผู้ติดเชื้อที่พบส่วนใหญ่เป็นกลุ่มสีเขียวกว่าร้อยละ 85 ได้ส่ง CCRT ลงพื้นที่ชุมชนทั่วทั้งภูเก็ต ค้นหาเชิงรุกด้วย ATK คัดกรองผู้ติดเชื้อเข้าระบบการรักษา ให้ยาทันที โดยกลุ่มสีเขียวรักษาใน HI/ CI ส่งผู้ป่วยสีเหลืองและสีแดงเข้าโรงพยาบาล การฉีดวัคซีนให้กลุ่ม 608 และกลุ่มเสี่ยง ระดมบุคลากรจังหวัดใกล้เคียงมาช่วยลงพื้นที่ในคลัสเตอร์ที่ยังมีผู้ป่วยติดค้างในชุมชน พร้อมทั้งจัดตั้ง “คลินิกอุ่นใจ” ที่ศาลากลางจังหวัดหลังใหม่ ให้บริการครบวงจรตรวจยืนยันผู้ตรวจ ATK ด้วยตนเองได้ผลบวกเข้าระบบการรักษา มีเอกซเรย์เคลื่อนที่ และเปิดศูนย์ปฏิบัติการให้ความช่วยเหลือ จำนวน 20 คู่สาย ให้คำปรึกษาตลอด 24 ชั่วโมง โดยจะเร่งดําเนินการให้แล้วเสร็จภายใน 2 สัปดาห์
************************************* 15 กันยายน 2564

ที่มา : https://www.thaigov.go.th/news/contents/details/45847