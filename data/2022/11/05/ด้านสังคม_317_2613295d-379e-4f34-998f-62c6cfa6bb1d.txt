รัฐบาลไทย-ข่าวทำเนียบรัฐบาล-พม. ลงพื้นที่ช่วยเหลือชายอายุ 25 ปี ใช้มีดโกนปาดคอตัวเองหวังฆ่าตัวตาย ได้รับผลกระทบตกงาน จากพิษโควิค-19 และมีปัญหาครอบครัว ต้องออกมาใช้ชีวิตสาธารณะบริเวณใต้สะพานลอยแยกสุทธิสาร


วันศุกร์ที่ 13 สิงหาคม 2564
พม. ลงพื้นที่ช่วยเหลือชายอายุ 25 ปี ใช้มีดโกนปาดคอตัวเองหวังฆ่าตัวตาย ได้รับผลกระทบตกงาน จากพิษโควิค-19 และมีปัญหาครอบครัว ต้องออกมาใช้ชีวิตสาธารณะบริเวณใต้สะพานลอยแยกสุทธิสาร
พม. ลงพื้นที่ช่วยเหลือชายอายุ 25 ปี ใช้มีดโกนปาดคอตัวเองหวังฆ่าตัวตาย ได้รับผลกระทบตกงานจากพิษโควิค-19 และมีปัญหาครอบครัว ต้องออกมาใช้ชีวิตสาธารณะบริเวณใต้สะพานลอยแยกสุทธิสาร ถนนวิภาวดี
เมื่อวันที่ 31 ก.ค. 64 เวลา 20.00 น. นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ ในฐานะโฆษกกระทรวงการพัฒนาสังคมและความมั่นคงของมนุษย์ เปิดเผยว่า กรณีได้รับการประสานจาก พ.ต.อ.หญิง ศิริกุล กฤตพิทยบูรณ์ รองโฆษกสำนักงานตำรวจแห่งชาติ เพื่อเข้าช่วยเหลือชายรายหนึ่งที่พยายามฆ่าตัวตาย โดยใช้มีดโกนปาดคอตนเอง เนื่องจากได้รับผลกระทบจากสถานการณ์โควิด-19 ตกงาน รายได้ไม่เพียงพอ ทั้งนี้ กระทรวง พม. ได้มอบหมายให้เจ้าหน้าที่ลงพื้นที่ตรวจสอบข้อเท็จจริง บริเวณใต้สะพานลอยแยกสุทธิสาร ถนนวิภาวดี กทม. พบว่า ชายคนดังกล่าวอายุ 25 ปี สภาพร่างกายซูบผอม สามารถช่วยเหลือตนเองได้ เคยป่วยเป็นโรคลมชัก แต่ปัจจุบันไม่มีอาการ มีบาดแผลที่คอเนื่องจากใช้มีดโกนปาดคอตนเองหวังฆ่าตัวตาย และได้รับการทำแผลโดยเจ้าหน้าที่กู้ชีพนเรนทร เรียบร้อยแล้ว มีภูมิลำเนาเดิมอยู่จังหวัดสิงห์บุรี เรียนจบชั้นมัธยมศึกษาปีที่ 3 และไม่ได้ศึกษาต่อ ปัจจุบันอาศัยอยู่กับป้าแถวถนนพระราม 2 กทม. ก่อนสถานการณ์โควิค-19 จะระบาดรุนแรง ได้ประกอบอาชีพรับจ้างทั่วไป มีรายได้ไม่แน่นอน และเมื่อประมาณวันที่ 28 ก.ค. 64 มีเหตุทะเลาะกับป้า ทำให้ถูกป้าไล่ออกจากบ้าน จึงมาอาศัยอยู่ในที่สาธารณะเป็นเวลา 3 วันแล้ว ส่วนชายที่เห็นว่าอาศัยอยู่กับตนเอง อายุประมาณ 40-50 ปี ไม่ได้เป็นบิดาของตนเอง แต่เป็นคนเร่ร่อนที่อาศัยอยู่บริเวณดังกล่าวอยู่แล้ว มีอาชีพเก็บของเก่าขาย ซึ่งขณะที่เจ้าหน้าที่ลงพื้นที่ไม่พบชายคนดังกล่าว เนื่องจากออกไปตระเวนเก็บของเก่า ทั้งนี้ นักสังคมสงเคราะห์ได้พาชายอายุ 25 ปี ไปลงบันทึกประจำวันไว้เป็นหลักฐานที่ สน.สุทธิสาร และทำการส่งตัวเข้ารับการดูแลที่ศูนย์คุ้มครองคนไร้ที่พึ่งกรุงเทพมหานคร กรมพัฒนาสังคมและสวัสดิการ (พส.) เรียบร้อยแล้ว
นางสาวแรมรุ้ง กล่าวเพิ่มเติมว่า สำหรับกลุ่มคนพิการ กลุ่มเปราะบาง และประชาชนที่กำลังประสบปัญหาความเดือดร้อนจากผลกระทบของโรคโควิด-19 สามารถติดต่อขอความช่วยเหลือได้ที่ 1) ศูนย์ช่วยเหลือสังคม สายด่วน พม. โทร.1300 2) สายด่วนคนพิการ โทร. 1479  3) สำนักงานพัฒนาสังคมและความมั่นคงของมนุษย์จังหวัดทั่วประเทศ และ 4) อาสาสมัครพัฒนาสังคมและความมั่นคงของมนุษย์ (อพม.) ในพื้นที่

ที่มา : https://www.thaigov.go.th/news/contents/details/44719