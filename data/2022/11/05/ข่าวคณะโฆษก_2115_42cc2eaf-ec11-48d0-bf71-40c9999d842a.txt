รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ปลื้มนักกีฬาเทควันโดยุวชนไทยขึ้นเป็นอันดับ 3 ของโลก ในศึกเทควันโดยุวชนชิงแชมป์โลก 2022 พร้อมเชิญชวนร่วมเชียร์วอลเลย์บอลหญิง-ชายทีมชาติไทยสู้ศึก AVC CUP 2022


วันพุธที่ 3 สิงหาคม 2565
โฆษกรัฐบาลเผย นายกฯ ปลื้มนักกีฬาเทควันโดยุวชนไทยขึ้นเป็นอันดับ 3 ของโลก ในศึกเทควันโดยุวชนชิงแชมป์โลก 2022 พร้อมเชิญชวนร่วมเชียร์วอลเลย์บอลหญิง-ชายทีมชาติไทยสู้ศึก AVC CUP 2022
โฆษกรัฐบาลเผย นายกฯ ปลื้มนักกีฬาเทควันโดยุวชนไทยขึ้นเป็นอันดับ 3 ของโลก ในศึกเทควันโดยุวชนชิงแชมป์โลก 2022 พร้อมเชิญชวนร่วมเชียร์วอลเลย์บอลหญิง-ชายทีมชาติไทยสู้ศึก AVC CUP 2022
วันนี้ (3 สิงหาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมความสำเร็จของนักกีฬาเทควันโดยุวชนทีมชาติไทย ที่ได้รับการจัดอันดับสูงขึ้นเป็นอันดับ 3 ของโลก จากการแข่งขันเทควันโดยุวชนชิงแชมป์โลก พร้อมชื่นชมทุกฝ่ายในการพัฒนาเยาวชนให้มีความสามารถในระดับโลก สร้างชื่อแก่ประเทศไทย
โฆษกประจำสำนักนายกรัฐมนตรี กล่าวว่า การแข่งขันเทควันโดยุวชนชิงแชมป์โลก รายการ โซเฟีย เวิล์ด เทควันโด คาเด็ต แชมเปี้ยนชิพส์ 2022 (Sofia 2022 World Taekwondo Cadet Championships) จัดขึ้นระหว่างวันที่ 28 - 31 กรกฎาคม 2565 ที่ผ่านมา ณ กรุงโซเฟีย ประเทศบัลแกเรีย นักกีฬาเทควันโดยุวชนทีมชาติไทยสามารถคว้า 3 เหรียญทอง 2 เหรียญเงิน และ 3 เหรียญทองแดง ซึ่งทีมหญิงคว้าอันดับ 2 ถ้วยคะแนนรวม ขณะที่ทีมชายคว้าอันดับ 5 ถ้วยคะแนนรวม ถือว่าผลงานครั้งนี้เกินเป้าหมายที่สมาคมกีฬาเทควันโดแห่งประเทศไทยวางไว้ ได้รับการจัดอันดับสูงขึ้นเป็นอันดับ 3 ของโลก  เป็นรองเพียงเกาหลีใต้ และอิหร่าน ทั้งนี้ การแข่งขันเยาวชนเทควันโดชิงแชมป์โลกยังจัดต่อเนื่อง ณ กรุงโซเฟีย ประเทศบัลแกเรีย ในรายการ โซเฟีย เวิลด์ เทควันโด จูเนียร์ แชมเปี้ยนชิพส์ 2022 (Sofia 2022 World Taekwondo Junior Championships) ระหว่างวันที่ 2 - 7 สิงหาคม 2565 นี้ โดยทีมไทยเข้าร่วมแข่งขันทั้งหมด 10 คน เป็นชาย 5 คน และหญิง 5 คน
นายธนกร กล่าวเพิ่มเติมว่า นักกีฬาวอลเล่ย์บอลหญิงและชายของไทยจะเข้าแข่งขันในรายการ "เอวีซี คัพ 2022" หรือ AVC CUP 2022 (The 2022 Asian Women's Volleyball Cup และ 2022 Asian Volleyball Cup for Men) โดยประเภททีมชาย จัดระหว่างวันที่ 7-14 สิงหาคม 2565 ณ ศูนย์กีฬาเทศบาลนคร จังหวัดนครปฐม โดยทีมชายไทยอยู่ร่วมสายแข่งขันกับทีมเกาหลี และ ฮ่องกง สำหรับประเภททีมหญิงจะจัดการแข่งขันระหว่างวันที่ 21 - 29 สิงหาคม 2565 ณ ประเทศฟิลิปปินส์ โดยไทยได้ถูกแบ่งสายอยู่กลุ่ม บี ร่วมกับ ญี่ปุ่น, คาซัคสถาน, ไต้หวัน และออสเตรเลีย
“นายกรัฐมนตรีชื่นชมความมุ่งมั่นพยายามฝึกฝนของนักกีฬาไทยจนสามารถคว้าชัยชนะจากการแข่งขันประเภทต่างๆ ในระดับนานาชาติมาได้อย่างเต็มภาคภูมิ สร้างชื่อเสียงให้กับตนเอง ครอบครัว และประเทศชาติ อีกทั้งเชื่อมั่นในศักยภาพของทุกฝ่ายในการผลักดันความเป็นทีมชาติไทยให้เป็นที่รู้จักในระดับสากล และขอเชิญชวนพี่น้องประชาชนร่วมส่งกำลังใจเชียร์วอลเลย์บอลหญิงและชายทีมชาติไทย เพื่อสร้างขวัญกำลังใจ และนำความสำเร็จมาให้พี่น้องชาวไทย” นายธนกรฯ กล่าว

ที่มา : https://www.thaigov.go.th/news/contents/details/57579