รัฐบาลไทย-ข่าวทำเนียบรัฐบาล-กรมทางหลวงชนบท สร้างสะพานข้ามทางรถไฟบนถนนสาย ชบ.3022 จังหวัดชลบุรี แก้ปัญหาอุบัติเหตุอย่างยั่งยืน


วันพุธที่ 23 มีนาคม 2565
กรมทางหลวงชนบท สร้างสะพานข้ามทางรถไฟบนถนนสาย ชบ.3022 จังหวัดชลบุรี แก้ปัญหาอุบัติเหตุอย่างยั่งยืน
เพิ่มความปลอดภัยให้กับประชาชน รองรับรถไฟทางคู่ในอนาคต ตามนโยบายของรัฐมนตรีว่าการกระทรวงคมนาคม คาดแล้วเสร็จเดือนกรกฎาคม 2565
กรมทางหลวงชนบท (ทช.) กระทรวงคมนาคม รายงานความก้าวหน้าโครงการก่อสร้างสะพานข้ามทางรถไฟ จุดตัดทางรถไฟกับถนนทางหลวงชนบทสาย ชบ.3022 แยกทางหลวงแผ่นดินหมายเลข 315 - บ้านเก่า อำเภอพานทอง จังหวัดชลบุรี มีความก้าวหน้าไปแล้วกว่าร้อยละ 60 ขณะนี้อยู่ในขั้นตอนการติดตั้งชิ้นส่วนพื้นสะพาน คาดว่าจะก่อสร้างแล้วเสร็จในเดือนกรกฎาคม 2565
นายอภิรัฐ ไชยวงศ์น้อย อธิบดีกรมทางหลวงชนบท กล่าวว่า โครงการก่อสร้างสะพานข้ามทางรถไฟ จุดตัดทางรถไฟกับถนนทางหลวงชนบทสาย ชบ.3022 แยก ทล.315 - บ้านเก่า อำเภอพานทอง จังหวัดชลบุรี เป็นโครงการที่อยู่บนถนนที่มีจุดตัดผ่านทางรถไฟ มีปริมาณการจราจรที่เพิ่มสูงขึ้นอย่างต่อเนื่อง ส่งผลให้มีอุบัติเหตุเกิดขึ้นบ่อยครั้ง ทั้งนี้ เพื่อช่วยแก้ไขปัญหาการเกิดอุบัติเหตุในระยะยาวให้มีประสิทธิภาพเพิ่มมากขึ้น ยกระดับคุณภาพชีวิตให้กับประชาชนให้สามารถเดินทางได้อย่างสะดวกรวดเร็วปลอดภัย รวมทั้งเป็นการสนับสนุนโครงการรถไฟทางคู่ของกระทรวงคมนาคม ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ทช. ได้ดำเนินโครงการก่อสร้างสะพานข้ามทางรถไฟ จุดตัดทางรถไฟกับถนนทางหลวงชนบทสาย ชบ.3022 แยก ทล.315 - บ้านเก่า อำเภอพานทอง จังหวัดชลบุรี ใช้งบประมาณในการก่อสร้างรวม 189.230 ล้านบาท มีจุดเริ่มต้นโครงการ กม. ที่ 0+722 บริเวณจากทางแยกบ้านเก่าไปตามถนนทางหลวงชนบทสาย ชบ.3022 และไปสิ้นสุดโครงการประมาณ กม. ที่ 1+728 บริเวณบ้านหนองตำลึง แยก ทล.315 โดยก่อสร้างเป็นสะพานข้ามทางรถไฟ จำนวน 2 ช่องจราจร มีความกว้างพื้นสะพานรวมไหล่ทาง 9 เมตร ความยาวสะพาน 360 เมตร โครงสร้างพื้นสะพานเป็นคานคอนกรีตรูปกล่องแบบชิ้นส่วนสำเร็จรูป และก่อสร้างถนนต่อเชื่อมสะพานเป็นถนนผิวจราจรแบบคอนกรีตเสริมเหล็ก พร้อมทางเท้าความยาวรวมสองฝั่ง 646 เมตร นอกจากนี้ยังมีการก่อสร้างทางกลับรถใต้สะพาน พร้อมติดตั้งระบบไฟฟ้าแสงสว่าง ระบบระบายน้ำ เครื่องหมายจราจรและติดตั้งอุปกรณ์อำนวยความปลอดภัยอีกด้วย

ที่มา : https://www.thaigov.go.th/news/contents/details/52856