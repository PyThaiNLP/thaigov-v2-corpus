รัฐบาลไทย-ข่าวทำเนียบรัฐบาล-กบข. จัดงานประชุมใหญ่ผู้แทนสมาชิก รายงานผลการดำเนินงานประจำปี 2564


วันอังคารที่ 31 พฤษภาคม 2565
พิมพ์
กบข. จัดงานประชุมใหญ่ผู้แทนสมาชิก รายงานผลการดำเนินงานประจำปี 2564
กบข.จัดงานประชุมใหญ่ผู้แทนสมาชิกผ่านระบบอิเล็กทรอนิกส์ (E-Meeting) เพื่อรายงานผลการดำเนินงาน ฐานะการเงินและการรับจ่ายเงินของกองทุนในปี 2564 แนวทางการดำเนินงานในปี 2565 ตลอดจนรับฟังความคิดเห็นและข้อเสนอแนะของผู้แทนสมาชิก
เมื่อวันที่ 30 พ.ค. 2565 กองทุนบำเหน็จบำนาญข้าราชการ (กบข.) จัดงานประชุมใหญ่ผู้แทนสมาชิกผ่านระบบอิเล็กทรอนิกส์ (E-Meeting) เพื่อรายงานผลการดำเนินงาน ฐานะการเงินและการรับจ่ายเงินของกองทุนในปี 2564 แนวทางการดำเนินงานในปี 2565 ตลอดจนรับฟังความคิดเห็นและข้อเสนอแนะของผู้แทนสมาชิก โดยมีนายกฤษฎา จีนะวิจารณะ ปลัดกระทรวงการคลัง ในฐานะประธานกรรมการกองทุนบำเหน็จบำนาญข้าราชการ เป็นประธานในที่ประชุม พร้อมด้วย นายพรชัย ฐีระเวช ผู้อำนวยการสำนักงานเศรษฐกิจการคลัง นายปิยวัฒน์ ศิวรักษ์ เลขาธิการ ก.พ. นางสาวกุลยา ตันติเตมิท อธิบดีกรมบัญชีกลาง และ ดร.ศรีกัญญา ยาทิพย์ เลขาธิการคณะกรรมการ กบข. เพื่อร่วมรายงานผลการดำเนินงาน โดยมีผู้แทนสมาชิกเข้าร่วมประชุมจำนวน 518 คน
ดร.ศรีกัญญา ยาทิพย์ เลขาธิการคณะกรรมการกองทุนบำเหน็จบำนาญข้าราชการ (กบข.) เปิดเผยว่า ผลการดำเนินงานในปี 2564 กบข. มีสินทรัพย์สุทธิ 1,132,074 ล้านบาท มีกำไรหรือผลประโยชน์สุทธิจำนวน 44,013 ล้านบาท โดยผลตอบแทนแผนหลัก หลังหักค่าใช้จ่ายอยู่ที่ 5.83% ซึ่ง กบข. สามารถดำเนินงานบรรลุเป้าหมายตามแผนงานได้ทั้งหมด พร้อมทั้งเพิ่มแผนการลงทุนใหม่สำหรับสมาชิก เพื่อเพิ่มทางเลือกในการบริหารเงินออมและกระจายความเสี่ยงผ่านการลงทุนที่หลากหลายมากยิ่งขึ้น รวมทั้งเป็นผู้นำในการประกาศเจตนารมณ์ Sustainable Thailand 2021 เพื่อขับเคลื่อนสถาบันการลงทุนและการธนาคารไทยสู่ความยั่งยืน
นอกจากนี้ กบข. ยังได้ผลักดันการแก้ไขกฎหมายเพื่อมุ่งเน้นการเพิ่มโอกาสทวีค่าเงินออมของสมาชิก พัฒนาระบบการให้ความรู้แก่สมาชิกและการสื่อสารอย่างต่อเนื่องผ่านดิจิทัลแพลตฟอร์ม ส่งผลให้มีจำนวนสมาชิกใช้บริการของ กบข. เพิ่มมากขึ้นจากปีก่อน กว่า 70%
สำหรับแผนการดำเนินงานปี 2565 กบข. ได้ศึกษาทบทวนผลการดำเนินงานในปีที่ผ่านมา ถอดบทเรียนจากการดำเนินงานรวมถึงได้รับข้อเสนอแนะจากคณะกรรมการและคณะอนุกรรมการ กบข. มาปรับปรุงการจัดทำแผนให้มีประสิทธิภาพมากยิ่งขึ้น โดยปีนี้ กบข. ได้กำหนดแผนยุทธศาสตร์ ไว้ 10 แผน ครอบคลุมภารกิจ 3 ด้าน ประกอบด้วย 1) ด้านลงทุน เป้าหมายเพื่อสร้างผลตอบแทนยั่งยืนในระยะยาว 2) ด้านสมาชิก เป้าหมาย ทวีค่าเงินออม ผูกพัน กบข. และ 3) ด้านองค์กร เป้าหมายผูกพันองค์กร ทุ่มเทเพื่อสมาชิก
ข่าวประชาสัมพันธ์ https://bit.ly/3NIUHkW
รายงานประจำปี 2564 https://bit.ly/3lpGey7

ที่มา : https://www.thaigov.go.th/news/contents/details/55216