รัฐบาลไทย-ข่าวทำเนียบรัฐบาล-รมว.เฮ้ง ห่วงลูกจ้าง เหตุโรงงานย่านอมตะ ชลบุรี เลิกจ้างฟ้าผ่า สั่ง กสร.ช่วยเหลือทุกมิติ


วันเสาร์ที่ 20 สิงหาคม 2565
พิมพ์
รมว.เฮ้ง ห่วงลูกจ้าง เหตุโรงงานย่านอมตะ ชลบุรี เลิกจ้างฟ้าผ่า สั่ง กสร.ช่วยเหลือทุกมิติ
รมว.แรงงาน ห่วงลูกจ้าง เหตุโรงงานย่านอมตะ ชลบุรีเลิกจ้างลูกจ้าง สั่งกรมสวัสดิการและคุ้มครองแรงงาน พร้อมด้วยหน่วยงานในสังกัดกระทรวงแรงงาน เข้าตรวจสอบ และช่วยเหลือลูกจ้างให้ได้รับสิทธิประโยชน์ตามกฎหมายทันที
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงกรณีตามที่มีข่าวในสื่อออนไลน์ว่าโรงงานย่านอมตะ จังหวัดชลบุรี ปิดกิจการ ทำให้ลูกจ้างถูกเลิกจ้างเมื่อวันที่ 19 สิงหาคมที่ผ่านมานั้น ผมได้สั่งให้กรมสวัสดิการและคุ้มครองแรงงาน ส่งพนักงานตรวจแรงงานเข้าตรวจสอบหาข้อเท็จจริงกรณีดังกล่าวทันที พบว่า บริษัท สยามโอเรียนท์อีเลคทริต จำกัด ประกอบกิจการผลิตเครื่องใช้ไฟฟ้า ตั้งอยู่ที่ ตำบลคลองตำหรุ จังหวัดชลบุรี โดยบริษัทมีลูกจ้างทั้งหมด 290 คน ในจำนวนนี้เป็นลูกจ้างรับเหมาค่าแรง จำนวน 110 คน จากการตรวจสอบ
ในเบื้องต้น บริษัทชี้แจงว่า ไม่ได้ปิดกิจการ แต่เป็นการปรับโครงสร้างองค์กรจึงมีความจำเป็นต้องเลิกจ้างลูกจ้างตามสัญญาจ้างโดยตรงจำนวน 120 คน และลูกจ้างรับเหมาค่าแรงจำนวน 40 คน โดยทางบริษัทได้จ่ายค่าชดเชยเป็นเงินจำนวน 2 ล้านบาท ให้กับลูกจ้างรับเหมาค่าแรงเป็นที่เรียบร้อยแล้ว สำหรับลูกจ้างตามสัญญาจ้างโดยตรง บริษัทจะจ่ายค่าชดเชย และสิทธิประโยชน์ต่างๆตามกฎหมายในวันที่ 26 สิงหาคมนี้เป็นเงินประมาณ 15 ล้านบาท ทั้งนี้ ได้สั่งการให้หน่วยงานในสังกัดกระทรวงแรงงานเข้าชี้แจงสิทธิหน้าที่และสิทธิประโยชน์ให้แก่นายจ้างตามภารกิจที่เกี่ยวข้อง เช่น การให้คำปรึกษาข้อกฎหมาย สิทธิประโยชน์แก่ลูกจ้าง การใช้สิทธิประกันการว่างงาน การหาตำแหน่งงานว่างรองรับ การฝึกทักษะทางด้านอาชีพตามความต้องการ การขอรับประโยชน์ทดแทนกรณีว่างงานจากกองทุนประกันสังคม เป็นต้น
ด้านนายนิยม สองแก้ว อธิบดีกรมสวัสดิการและคุ้มครองแรงงาน กล่าวเพิ่มเติมว่า กรมฯได้ส่งพนักงานตรวจแรงงาน สำนักงานสวัสดิการและคุ้มครองแรงงานจังหวัดชลบุรี เข้าตรวจสอบ และได้ชี้แจงข้อกฎหมายที่เกี่ยวข้องให้แก่นายจ้างเพื่อที่นายจ้างจะได้ปฏิบัติได้อย่างถูกต้อง โดยกรมฯจะติดตามสถานการณ์การเลิกจ้างของบริษัทฯแห่งนี้อย่างใกล้ชิด เพื่อที่ลูกจ้างจะได้รับสิทธิประโยชน์ตามกฎหมายต่อไป ซึ่งหากลูกจ้างที่ได้รับผลกระทบจากกรณีดังกล่าว ได้รับความเดือดร้อน หรือต้องการคำปรึกษาสามารถติดต่อสอบถามได้ที่สำนักงานสวัสดิการและคุ้มครองแรงงานจังหวัดชลบุรี หมายเลขโทรศัพท์ 038-323-665 หรือโทรสายด่วน 1506 กด 3 หรือ 1546

ที่มา : https://www.thaigov.go.th/news/contents/details/58248