รัฐบาลไทย-ข่าวทำเนียบรัฐบาล-นายกฯ พอใจ EU รับรอง Thailand Digital Health Pass บนระบบ ‘หมอพร้อม’ ขอบคุณทุกหน่วยงานที่ร่วมผลักดันตามนโยบายรัฐบาล พร้อมสั่งการต่อให้กระตุ้นการท่องเที่ยวให้เห็นผลเป็นรูปธรรมโดยเร็ว


วันอาทิตย์ที่ 13 กุมภาพันธ์ 2565
นายกฯ พอใจ EU รับรอง Thailand Digital Health Pass บนระบบ ‘หมอพร้อม’ ขอบคุณทุกหน่วยงานที่ร่วมผลักดันตามนโยบายรัฐบาล พร้อมสั่งการต่อให้กระตุ้นการท่องเที่ยวให้เห็นผลเป็นรูปธรรมโดยเร็ว
นายกฯ พอใจ EU รับรอง Thailand Digital Health Pass บนระบบ ‘หมอพร้อม’ ขอบคุณทุกหน่วยงานที่ร่วมผลักดันตามนโยบายรัฐบาล พร้อมสั่งการต่อให้กระตุ้นการท่องเที่ยวให้เห็นผลเป็นรูปธรรมโดยเร็ว
วันที่ 13 กุมภาพันธ์ 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา รับทราบข่าวน่ายินดี สหภาพยุโรปได้ให้การรับรอง Thailand Digital Health Pass ซึ่งเป็นผลจากการความมุ่งมั่นตั้งใจของรัฐบาลไทย ที่ต้องการดำเนินการเพื่อปลดทุกล็อค เพื่ออำนวยความสะดวกแก่ประชาชน มุ่งกระตุ้นการฟื้นฟูเศรษฐกิจ
ในการพบหารือระหว่างนายกรัฐมนตรีกับ นายเดวิด เดลี (H.E. Mr. David Daly) เอกอัครราชทูตสหภาพยุโรปประจำประเทศไทย (วันที่ 11 กุมภาพันธ์ 2565) ซึ่งได้เข้าเยี่ยมคารวะนายกรัฐมนตรีในโอกาสเข้ารับหน้าที่ก็ได้หยิบยกความสำเร็จดังกล่าวของรัฐบาลไทยกับนายกรัฐมนตรีด้วย โดยนายกรัฐมนตรีได้ขอบคุณสหภาพยุโรปได้มีมติ Equivalence Decision ยอมรับ Thailand Digital Health Pass บนระบบ ‘หมอพร้อม’ ให้ใช้เป็นหลักฐานในการเดินทางในยุโรปได้เทียบเท่ากับ EU Digital COVID Certificate
นายธนกร กล่าวว่า นายกรัฐมนตรี ขอบคุณและชื่นชมหน่วยงานที่เกี่ยวข้องที่ดำเนินการผลักดันจนสหภาพยุโรปให้การรับรองดังกล่าว จนผ่านการรับรองระบบการตรวจสอบเอกสารรับรองเกี่ยวกับโควิด - 19 จากสหภาพยุโรป ซึ่งจะช่วยอำนวยความสะดวกการเดินทางเข้าประเทศในระบบนี้กว่า 60 ประเทศ/ดินแดน และยังสามารถใช้ในการติดตามผู้เดินทางเข้าประเทศไทยได้ด้วย โดยกระทรวงสาธารณสุขได้เปิดให้ประชาชนเริ่มทดสอบใช้งานระบบดังกล่าวได้แล้ว และไทยเป็นประเทศที่ 2 ในอาเซียนที่ได้รับการรับรองระบบนี้ สหภาพยุโรป (EU) ได้มีมติยอมรับและขึ้นทะเบียนเอกสารรับรองเกี่ยวกับโควิด - 19 ของประเทศไทย หรือ Thailand Digital Health Pass บนหมอพร้อม ให้มีความเท่าเทียมกับเอกสารรับรองของสหภาพยุโรป (EU Digital COVID Certificate :EU DCC) โดยผู้ที่อาศัยอยู่ในประเทศไทยทุกคนสามารถใช้เอกสารรับรองบนหมอพร้อม แสดงสถานะสุขภาพ ก่อนเดินทางสู่ประเทศ/ดินแดนที่เข้าร่วมของสหภาพยุโรปได้กว่า 60 ประเทศ/ดินแดน ได้แก่ ประเทศกลุ่มสหภาพยุโรป 27 ประเทศ และประเทศนอกสหภาพยุโรปที่ได้รับการขึ้นทะเบียนรับรอง 33 ประเทศ รวมถึงสามารถใช้แสดงข้อมูลก่อนเข้าร่วมกิจกรรมต่าง ๆ ในประเทศ/ดินแดนเหล่านั้นได้ด้วย
นายธนกร กล่าวอีกว่า การรับรองดังกล่าวสะท้อนให้ถึงความสัมพันธ์ระหว่างไทยและสหภาพยุโรป ว่าเปรียบเสมือนหุ้นส่วนของกันและกัน มีค่านิยม และผลประโยชน์ร่วมกัน และมีความสัมพันธ์อันดีมาอย่างต่อเนื่องยาวนาน ตลอดจนเป็นการยอมรับมาตรฐานของไทยทั้งในด้านดิจิทัล และระบบสาธารณสุข ซึ่ง นายกฯ ชื่นชมการร่วมกันขับเคลื่อนและผลักดันจนทำให้เกิดการรับรองดังกล่าวขึ้น โดยการรับรองดังกล่าว นอกจากจะช่วยอำนวยความสะดวกในการเดินทางให้แก่ประชาชน ยังเป็นการยกระดับระบบตรวจสอบข้อมูลเกี่ยวกับโควิด-19 ของไทย และช่วยเพิ่มประสิทธิภาพในการควบคุมโรคได้อีกด้วย ทั้งนี้ นายกรัฐมนตรีได้กำกับสั่งการให้เร่งทำงานต่อยอดกระตุ้นการท่องเที่ยวอย่างเป็นรูปธรรมโดยเร็ว

ที่มา : https://www.thaigov.go.th/news/contents/details/51499