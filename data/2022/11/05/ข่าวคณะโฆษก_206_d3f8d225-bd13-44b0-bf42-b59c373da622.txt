รัฐบาลไทย-ข่าวทำเนียบรัฐบาล-นายกฯ กำชับ เตรียมความพร้อม ก่อนแจก ATK ฟรี 8.5 ล้านชุด 16 ก.ย.นี้ ฝาก สธ.-สปชส.เพิ่มการอธิบาย ขั้นตอนการใช้ ขอความร่วมมือ ปชช. งดการเดินทางโดยไม่จำเป็น


วันอาทิตย์ที่ 5 กันยายน 2564
พิมพ์
นายกฯ กำชับ เตรียมความพร้อม ก่อนแจก ATK ฟรี 8.5 ล้านชุด 16 ก.ย.นี้ ฝาก สธ.-สปชส.เพิ่มการอธิบาย ขั้นตอนการใช้ ขอความร่วมมือ ปชช. งดการเดินทางโดยไม่จำเป็น
นายกรัฐมนตรี กำชับ เตรียมความพร้อม ก่อนแจก ATK ฟรี 8.5 ล้านชุด 16 ก.ย.นี้ ฝาก สธ.-สปชส.เพิ่มการอธิบาย ขั้นตอนการใช้ ขอความร่วมมือ ปชช. งดการเดินทางโดยไม่จำเป็น
เมื่อวันที่ 5 ก.ย. น.ส.ไตรศุลี ไตรสรณกุล รองโฆษกประจําสํานักนายกรัฐมนตรี กล่าวว่า พล.อ.ประยุทธ์ จันทร์โอชานายกรัฐมนตรีและ รมว.กลาโหม กำชับกระทรวงสาธารณสุข และสำนักงานหลักประกันสุขภาพแห่งชาติ (สปสช.) เตรียมความพร้อมการกระจายชุดตรวจโรควิด-19 ด้วยตัวเอง
หรือ Antigen Test Kit (ATK)ภายหลังผู้อำนวยการองค์การเภสัชกรรม ได้ลงนามสัญญาจัดซื้อชุดตรวจ ATK  จำนวน8.5 ล้านชุด  เป็นที่เรียบร้อยแล้ว โดยคาดว่าจะเริ่มแจกจ่ายประชาชนกลุ่มเป้าหมายในวันที่ 16 ก.ย.นี้
ทั้งนี้ สปสช.ได้เตรียมการกระจายชุดตรวจ ATK ผ่านหน่วยบริการที่อยู่ในระบบหลักประกันสุขภาพใน 2 รูปแบบ คือ1.แจกให้ชุมชนแออัด รวมทั้งตลาด โดยให้ผู้นำชุมชน ผู้ประสานงาน หรืออาสาสมัครสาธารณสุข (อสส.) และอาสาสมัครสาธารณสุขประจำหมู่บ้าน (อสม.) มารับชุดตรวจและกระจายให้กลุ่มเป้าหมาย โดยที่ประชาชนไม่ต้องเดินทางมารับที่หน่วยบริการ 2.แจกที่หน่วยบริการ ได้แก่ รพ. และ รพ.สต.ทุกแห่ง รวมถึงคลินิก และร้านขายยาที่เข้าร่วมโครงการ โดยประชาชนขอรับผ่านแอปเป๋าตัง ที่ธนาคารกรุงไทยกำลังพัฒนาระบบอัพเดทแอปเป๋าตัง เพิ่มเมนูรับชุดตรวจโควิด-19 ฟรี
น.ส.ไตรศุลี กล่าวว่า นายกรัฐมนตรี ขอให้มีการวางแผนการกระจายชุดตรวจ ATK อย่างรัดกุม ป้องกันปัญหาที่อาจจะเกิดขึ้นได้ในระหว่างการดำเนินงาน ที่สำคัญ ยังกำชับให้กระทรวงสาธาณาสุขและหน่วยงานที่เกี่ยวข้อง เร่งประชาสัมพันธ์ถึงวิธีการหรือขั้นการรับชุดตรวจ ATK รวมถึงกลุ่มเป้าหมายสำหรับการกระจาย ATK ในชุดแรก 8.5 ล้านชุด พร้อมจัดทำชุดข้อมูล ข้อแนะนำเกี่ยวกับวิธีการใช้ชุดตรวจ ATK ให้ประชาชนใช้ชุดตรวจ ATK อย่างถูกต้องเพื่อให้เกิดประโยชน์สูงสุดการป้องกันการแพร่ระบาดของโรคโควิด-19
น.ส.ไตรศุลี กล่าวว่า นอกจากนี้ นายกรัฐมนตรี ยังขอความร่วมมือประชาชนงดการเดินทางโดยไม่จำเป็น เฉพาะเฉพาะการเดินทางข้ามจังหวัดจากพื้นที่ควบคุมสูงสุดและเข้มงวด แม้รัฐบาลจะผ่อนปรนมาตรการการเดินทางแล้ว แต่ยังขอความร่วมมือให้ประชาชนเดินทางเมื่อมีความจำเป็นเท่านั้น เนื่องด้วยการเดินทางเป็นปัจจัยสำคัญในการแพร่เชื้อไปยังพื้นที่ต่างๆ โดยการลดการเดินทางจะช่วยให้สถานการณ์คลี่คลายลงได้ดียิ่งขึ้น
________

ที่มา : https://www.thaigov.go.th/news/contents/details/45534