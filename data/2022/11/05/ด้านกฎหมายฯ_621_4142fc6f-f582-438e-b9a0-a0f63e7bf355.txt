รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม มอบเงินเยียวยา 19 เหยื่อไฟไหม้ Mountain B รวม 2.1 ล้านบาท ชี้ต้องรอนำเรื่องเข้า คณะกรรมการพิจารณาเป็นคดีพิเศษ


วันศุกร์ที่ 19 สิงหาคม 2565
พิมพ์
รัฐมนตรีว่าการกระทรวงยุติธรรม มอบเงินเยียวยา 19 เหยื่อไฟไหม้ Mountain B รวม 2.1 ล้านบาท ชี้ต้องรอนำเรื่องเข้า คณะกรรมการพิจารณาเป็นคดีพิเศษ
รัฐมนตรีว่าการกระทรวงยุติธรรม มอบเงินเยียวยา 19 เหยื่อไฟไหม้ Mountain B รวม 2.1 ล้านบาท ชี้ต้องรอนำเรื่องเข้า คณะกรรมการพิจารณาเป็นคดีพิเศษ สั่งดีเอสไอภาค 2 ทำงานร่วมตำรวจ ยันพร้อมช่วยประชาชนทุกคน
เมื่อวันที่ 19 สิงหาคม 2565 เวลา 10.00 น . ที่ศาลาประชาคม เทศบาลบ้านสวน อำเภอเมือง จังหวัดชลบุรี นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานมอบจ่ายเงินสินบนค่าตอบแทนผู้แจ้งความนำจับ และมอบเงินเยียวยาผู้เสียหายจากคดีอาญา ตามพ.ร.บ.ค่าตอบแทนผู้เสียหายและค่าตอบแทนและค่าใช้จ่ายแก่จำเลยในคดีอาญา คดีไฟไหม้ผับ Mountain B 19 ราย เป็นเงิน 2,176,899 บาท โดยมีนายภัครธรณ์ เทียนไชย ผู้ว่าราชการจังหวัดชลบุรี นางพงษ์สวาท กายอรุณสุทธิ์ ปลัดกระทรวงยุติธรรม นายวัลลภ นาคบัว รองปลัดกระทรวงยุติธรรม นายสหการณ์ เพ็ชรนรินทร์ รองปลัดกระทรวงยุติธรรม นายเรืองศักดิ์ สุวารี อธิบดีกรมคุ้มครองสิทธิและเสรีภาพ นางทัศนีย์ เปาอินทร์ อธิบดีกรมบังคับคดี พันตำรวจโท วรรณพงษ์ คชรักษ์ อธิบดีกรมพินิจและคุ้มครองเด็กและเยาวชน พันตำรวจโท พงษ์ธร ธัญญสิริ ผู้อำนวยการสำนักงานกิจการยุติธรรม พันตำรวจเอก ทรงศักดิ์ รักศักดิ์สกุล ผู้อำนวยการสถาบันนิติวิทยาศาสตร์ นายวิทยา คุณปลื้ม นายก อบจ.ชลบุรี ร.อ.จองชัย วงศ์ทรายทอง ส.ส.ชลบุรี พรรคพลังประชารัฐ เจ้าหน้าที่และประชาชนร่วมงาน
โดยนายสมศักดิ์ กล่าวว่า การมอบเงินช่วยเหลือเหยื่อ Mountain B ในส่วนของผู้เสียชีวิต 15 รายแรก จะได้รับ 110,000 บาท ส่วนอีก 4 รายจะได้รับในส่วนค่ารักษาตามจริงเพิ่มไปด้วย ส่วนผู้ได้รับบาดเจ็บ จะได้รับค่ารักษาพยาบาลเท่าที่จ่ายจริงไม่เกิน 40,000 บาท ค่าฟื้นฟูสมรรถภาพทางร่างกายและจิตใจตามจริงไม่เกิน 20,000 บาท ค่าขาดประโยชน์ในระหว่างที่ไม่สามารถทำงานได้ ตามอัตราค่าจ้างขั้นต่ำของชลบุรี วันละ 336 บาท ไม่เกิน 1 ปี และค่าตอบแทนความเสียหายอื่น ไม่เกิน 50,000 บาท ซึ่งในส่วนผู้บาดเจ็บนั้น เมื่อรักษาเสร็จสิ้นเราจะเร่งพิจารณาและมอบช่วยเหลือทันที
ต่อมา นายรณณรงค์ แก้วเพ็ชร์ ประธานเครือข่ายรณรงค์ทวงคืนความยุติธรรมในสังคม ได้นำญาติผู้เสียหาย เข้าเรียกร้องเพื่อให้คดีไฟไหม้ผับ Mountain B  เป็นคดีพิเศษและโอนคดีให้ส่วนกลางทำ เพราะผับเปิดแบบผิดกฎหมาย หวั่นว่าจะมีเจ้าหน้าที่รู้เห็น อาจทำให้การทำคดีไม่เป็นกลาง
นายสมศักดิ์ กล่าวว่า ขอยืนยันว่ากระทรวงยุติธรรม พร้อมให้การช่วยเหลือประชาชนที่เดือดร้อนทุกคน เบื้องต้น ตนได้สั่งดีเอสไอภาค 2 ทำงานสืบหาข้อมูลร่วมกับตำรวจ ส่วนการทำเป็นคดีพิเศษ ต้องนำเรื่องเข้าที่ประชุมคณะกรรมการคดีพิเศษ ที่มี นายวิษณุ เครืองาม รองนายกฯ เป็นประธาน พิจารณา ตนยืนยันเรื่องนี้ กระทรวงยุติธรรมให้ความสำคัญ โดยการทำงานร่วมกันระหว่าง ดีเอสไอ และกรมคุ้มครองสิทธิและเสรีภาพ และได้นำเงินเยียวยามามอบให้ญาติผู้เสียชีวิตในวันนี้

ที่มา : https://www.thaigov.go.th/news/contents/details/58202