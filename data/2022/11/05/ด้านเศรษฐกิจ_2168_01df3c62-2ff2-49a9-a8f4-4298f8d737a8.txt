รัฐบาลไทย-ข่าวทำเนียบรัฐบาล-บริษัท ขนส่ง จำกัด จัดกิจกรรม Big Cleaning Day “Smart & Safety Station”


วันพุธที่ 8 ธันวาคม 2564
บริษัท ขนส่ง จำกัด จัดกิจกรรม Big Cleaning Day “Smart & Safety Station”
ณ สถานีขนส่งผู้โดยสารกรุงเทพ (จตุจักร) ถนนกำแพงเพชร 2 เขตจตุจักร กรุงเทพฯ
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า บขส. ได้ดำเนินการจัดกิจกรรม บขส. Big Cleaning Day “Smart & Safety Station” เพื่อเน้นย้ำในเรื่องความพร้อมด้านการบริการ และรองรับการเดินทางจากนโยบายเปิดประเทศ และในช่วงเทศกาลปีใหม่ที่จะถึงนี้ รวมทั้งเป็นไปตามข้อสั่งการของนายศักดิ์สยาม ชิดชอบ รัฐมนตรีว่าการกระทรวงคมนาคม ที่ให้หน่วยงานด้านขนส่งสาธารณะเตรียมความพร้อมด้านคมนาคม โดยคุมเข้มมาตรการป้องกันโรคติดเชื้อไวรัส COVID-19 มาตรการด้านความปลอดภัย และอำนวยความสะดวกด้านการบริการ ทั้งนี้นับตั้งแต่ประเทศไทย มีการแพร่ระบาดของโรคติดเชื้อไวรัส COVID-19 บขส. ได้ดำเนินการป้องกันและควบคุมการแพร่ระบาดตามมาตรการสาธารณสุขอย่างเคร่งครัด เพื่อสร้างความเชื่อมั่นให้แก่ผู้ใช้บริการ และหวังว่ากิจกรรมดังกล่าว จะช่วยลดความกังวลให้กับผู้โดยสารที่ใช้บริการรถโดยสารสาธารณะ หลังจากที่ทางสาธารณสุขตรวจพบผู้ป่วยติดเชื้อไวรัส COVID-19 สายพันธุ์ “โอมิครอน” รายแรกของไทย สำหรับกิจกรรม บขส. Big Cleaning Day “Smart & Safety Station” จัดขึ้นภายใต้มาตรการ 4 พร้อม คือ สถานีพร้อม พนักงานพร้อม รถโดยสารพร้อม และการบริการพร้อม ณ สถานีขนส่งผู้โดยสารกรุงเทพ ทั้ง 4 แห่ง (จตุจักร เอกมัย สายใต้ใหม่และปิ่นเกล้า) และที่สถานีเดินรถของ บขส. ทั่วประเทศ ซึ่งสอดคล้องกับมาตรการสาธารณสุขในการป้องกันการแพร่ระบาดของโรคติดเชื้อไวรัส COVID-19 และเป็นไปตามนโยบายของคณะกรรมการ บขส. ที่ให้ความสำคัญในเรื่องความปลอดภัย เพื่อเตรียมความพร้อมในการรองรับนโยบายเปิดประเทศของรัฐบาลและรองรับการให้บริการประชาชนในช่วงวันหยุดยาวในเดือนธันวาคมนี้ ไปจนถึงช่วงเทศกาลปีใหม่ 2565
กรรมการผู้จัดการใหญ่ บขส. กล่าวเพิ่มเติมว่า บขส. ได้รับการรับรองมาตรฐานความปลอดภัย ด้านสุขอนามัย Amazing Thailand Safety and Health Administration : SHA และ SHA Plus จากการท่องเที่ยวแห่งประเทศไทย ซึ่งผู้โดยสารมั่นใจได้ว่าพนักงาน รถโดยสาร และสถานีของ บขส. มีความพร้อมในการให้บริการและได้ปฏิบัติตามมาตรการสาธารณสุขและมาตรฐานความปลอดภัยด้านสุขอนามัย เพื่อสร้างความมั่นใจให้แก่ผู้ใช้บริการ ทั้งนี้สามารถจองตั๋วล่วงหน้าเดินทางกับ บขส. ได้แล้ว ผ่านทางแอปพลิเคชัน E-Ticket Website บขส. และที่ช่องขายตั๋วของ บขส. ทั่วประเทศ สอบถามข้อมูลเพิ่มเติมโทร Call Center 1490 เรียก บขส. ตลอด 24 ชั่วโมง

ที่มา : https://www.thaigov.go.th/news/contents/details/49243