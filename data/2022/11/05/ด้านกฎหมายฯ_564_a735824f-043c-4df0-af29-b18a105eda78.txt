รัฐบาลไทย-ข่าวทำเนียบรัฐบาล-"สมศักดิ์" ขอบคุณ "ชัชชาติ" สนับสนุนนักโทษช่วยลอกท่อ ชี้ชาวบ้าน-ผู้ต้องขังต่างได้ประโยชน์ ยันไม่เกี่ยวเรื่องการเมืองทำงานเพื่อประโยชน์สังคมเป็นหลัก


วันเสาร์ที่ 25 มิถุนายน 2565
พิมพ์
"สมศักดิ์" ขอบคุณ "ชัชชาติ" สนับสนุนนักโทษช่วยลอกท่อ ชี้ชาวบ้าน-ผู้ต้องขังต่างได้ประโยชน์ ยันไม่เกี่ยวเรื่องการเมืองทำงานเพื่อประโยชน์สังคมเป็นหลัก
"สมศักดิ์" ขอบคุณ "ชัชชาติ" สนับสนุนนักโทษช่วยลอกท่อ ชี้ชาวบ้าน-ผู้ต้องขังต่างได้ประโยชน์ ยันไม่เกี่ยวเรื่องการเมืองทำงานเพื่อประโยชน์สังคมเป็นหลัก
นายสมศักดิ์ เทพสุทิน รมว.ยุติธรรม กล่าวถึงความคืบหน้าการนำผู้ต้องขังล้างท่อ  ขุดลอกท่อระบายน้ำในเขตพื้นที่ กทม.ว่า กรุงเทพมหานคร ได้ประสานมายังกรมราชทัณฑ์ขอรับการสนับสนุนนักโทษเด็ดขาดออกทำงานล้างท่อระบายน้ำในรูปแบบการจัดทำบริการสาธารณะเพื่อสังคม ในพื้นที่บริเวณตลาดห้วยขวาง โดยจะเริ่มงานอย่างเป็นทางการ ในวันที่ 1 ก.ค.  ฝโดยสำนักการระบายน้ำ ได้แจ้งขอบข่ายการดำเนินงานแล้ว โดยแบ่งเป็นการล้างทำความสะอาดท่อระบายน้ำภายใต้สำนักการระบายน้ำระยะทาง 249.60 กิโลเมตร และการล้างทำความสะอาดท่อระบายน้ำของสำนักงานเขต 15 เขต คิดเป็นระยะทาง 280.76 กิโลเมตร คิดเป็นระยะทางรวมทั้งสิ้น 530 กิโลเมตร โดยกรมราชทัณฑ์กำหนดให้เรือนจำ 12 แห่ง โดยใช้เกณฑ์การแบ่งงานโดยกำหนดหลักเกณฑ์เบื้องต้น คือ ระยะทางจากเรือนจำไปยังบริเวณที่ทำงานต้องใกล้ที่สุดและไม่ข้ามเขตการปฏิบัติงานระหว่างเรือนจำ จัดปริมาณงานตามสัดส่วนจำนวนนักโทษเด็ดขาดที่ได้รับการอนุมัติออกทำงานของแต่ละเรือนจำ
นายสมศักดิ์ กล่าวอีกว่า นอกจากนี้เราได้เน้นย้ำเจ้าหน้าที่ผู้ปฏิบัติงานถึงความปลอดภัยในการควบคุมนักโทษเด็ดขาดเป็นลำดับแรก รวมถึงความปลอดภัยในการปฏิบัติงาน การสวมใส่อุปกรณ์ป้องกันตนเอง การรักษาระยะห่างกับคนในชุมชน โดยกลุ่มงานสาธารณะและงานนอกเรือนจำ กรมราชทัณฑ์ จะทำหน้าที่ตรวจตราและกำกับดูแลการปฏิบัติงานให้เป็นไปด้วยความเรียบร้อยอีกขั้นหนึ่ง ในส่วนของมาตรการป้องกันโควิด-19 ทางเรือนจำจะตรวจ ATK ในการออกปฏิบัติงานครั้งแรก จากนั้นจะตรวจทุก 3-5 วัน และเมื่อกลับจากการทำงานจะแยกห้องขังไม่นำไปปะปนกับผู้ต้องขังอื่นๆ
"ผมขอขอบคุณ ท่านชัชชาติ สิทธิพันธุ์ ผู้ว่าฯ กทม. ที่สนับสนุนโครงการสาธารณะประโยชน์แบบนี้ เพราะเป็นการช่วยสังคมและให้โอกาสกับผู้ต้องขังได้ทำงาน มีรายได้ก่อนที่จะพ้นโทษ ผมยืนยันว่าเรื่องนี้ไม่ได้เกี่ยวกับการเมือง ไอเดียนี้หวังที่จะแก้ปัญหาจากหน้าฝน โดยยึดประโยชน์ของสังคมเป็นหลัก เพราะขณะนี้เข้าหน้าฝนแล้ว เราจึงอยากจะแก้ปัญหาน้ำท่วมขัง ท่อระบายน้ำอุดตัน เนื่องจากกระทรวงยุติธรรมมีบุคลากรที่เป็นผู้ต้องขังที่สามารถออกมาทำงานช่วยชาวบ้านได้ เรื่องนี้ผู้ต้องขังได้ประโยชน์ และสังคมก็ได้ประโยชน์เช่นกัน" นายสมศักดิ์ กล่าว

ที่มา : https://www.thaigov.go.th/news/contents/details/56131