รัฐบาลไทย-ข่าวทำเนียบรัฐบาล-โฆษกรัฐบาลเผย "นายกฯ" กำชับกระทรวงสาธารณสุขจัดเตรียมแผน ชี้แจงทำความเข้าใจกับประชาชนกรณีให้โรงพยาบาลจัดซื้อยารักษาโควิดได้เอง เพื่อเป็นทางเลือกสำหรับประชาชนในการเข้าถึงยารักษา


วันอังคารที่ 9 สิงหาคม 2565
พิมพ์
โฆษกรัฐบาลเผย "นายกฯ" กำชับกระทรวงสาธารณสุขจัดเตรียมแผน ชี้แจงทำความเข้าใจกับประชาชนกรณีให้โรงพยาบาลจัดซื้อยารักษาโควิดได้เอง เพื่อเป็นทางเลือกสำหรับประชาชนในการเข้าถึงยารักษา
โฆษกรัฐบาลเผย "นายกฯ" กำชับกระทรวงสาธารณสุขจัดเตรียมแผน ชี้แจงทำความเข้าใจกับประชาชนกรณีให้โรงพยาบาลจัดซื้อยารักษาโควิดได้เอง เพื่อเป็นทางเลือกสำหรับประชาชนในการเข้าถึงยารักษาได้เร็วยิ่งขึ้น
วันนี้ (9 สิงหาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กำชับกระทรวงสาธารณสุขจัดเตรียมแผนและชี้แจงทำความเข้าใจกับประชาชนเกี่ยวกับกรณีให้โรงพยาบาลทุกสังกัดทั้งของรัฐและเอกชนสามารถดำเนินการจัดซื้อยารักษาโควิด-19 ได้เอง ตั้งแต่ 1 กันยายน เป็นต้นไปนั้น เพื่อสร้างความเข้าใจและเป็นทางเลือกสำหรับประชาชนที่จะสามารถเข้าถึงยารักษาได้รวดเร็วยิ่งขึ้น ลดอาการป่วยหนักและอัตราการเสียชีวิตลง โดยประชาชนสามารถหาซื้อได้จากร้านขายทั่วไป แต่ต้องมีใบสั่งยาจากแพทย์เท่านั้น  กระทรวงสาธารณสุขได้ย้ำเตือนยารักษาโควิด-19 นั้น ไม่ใช่ยาสามัญประจำบ้าน ไม่จำเป็นต้องซื้อติดบ้านไว้ ทั้งนี้ นายกรัฐมนตรียืนยันทุกคนยังสามารถรับการรักษาตามสิทธิของแต่ละคนได้ตามปกติ ขอให้ประชาชนรับฟังคำแนะนำจากแพทย์ในการทานยาเพื่อความปลอดภัย รวมถึงปฏิบัติตามมาตรการป้องกันตัวเอง ล้างมือ เว้นระยะห่าง สวมหน้ากากอนามัย ซึ่งจะเป็นการป้องกันได้ทั้งโรคโควิดและฝีดาษวานร
สำหรับสถานการณ์การแพร่ระบาดของโควิด-19 วันนี้ พบผู้ติดเชื้อโควิด-19 รายใหม่ 1,955 ราย จำแนกเป็น ผู้ติดเชื้อในประเทศ 1,954 ราย และผู้ป่วยมาจากต่างประเทศ 1 ราย ผู้เสียชีวิตเพิ่มขึ้น 33 ราย ผู้ที่กำลังรักษาตัว 20,947 ราย และมียอดผู้ที่หายป่วยกลับบ้านแล้ว 2,294 ราย ทำให้มียอดผู้ป่วย ยืนยันสะสมตั้งแต่ 1 ม.ค. 65 จำนวน 2,385,971 ราย จำนวนผู้ที่หายป่วยสะสมจำนวน 2,388,302 ราย จำนวนผู้ป่วยปอดอักเสบรักษาตัวอยู่ในโรงพยาบาล 935 ราย

ที่มา : https://www.thaigov.go.th/news/contents/details/57803