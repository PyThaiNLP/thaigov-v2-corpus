รัฐบาลไทย-ข่าวทำเนียบรัฐบาล-รมว.แรงงาน จัดแนะแนวอาชีพออนไลน์ ระหว่างกักกันตัวหลังแรงงานไทยเดินทางกลับจากทำงานต่างประเทศ


วันอังคารที่ 19 ตุลาคม 2564
พิมพ์
รมว.แรงงาน จัดแนะแนวอาชีพออนไลน์ ระหว่างกักกันตัวหลังแรงงานไทยเดินทางกลับจากทำงานต่างประเทศ
กระทรวงแรงงานส่งเสริมการมีงานทำแก่แรงงานไทยระหว่างกักตัวในสถานกักกันตัวรูปแบบเฉพาะองค์กร (Organizational Quarantine) หลังกลับจากทำงานเก็บผลไม้ป่าฟินแลนด์และสวีเดน ด้วยวิธีแนะแนวอาชีพออนไลน์ สร้างความรู้ ลดความเครียด
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า กระทรวงแรงงานได้จัดกิจกรรมการแนะแนวอาชีพเพื่อส่งเสริมการมีงานทำให้กับแรงงานไทยที่อยู่ระหว่างการกักกันตัว ณ สถานที่กักกันรูปแบบเฉพาะองค์กร (Organizational Quarantine: OQ) หลังเดินทางกลับจากทำงานเก็บผลไม้ป่าฟินแลนด์และสวีเดน โดยกลุ่มแรงงานไทยที่เดินทางกลับจากทำงานต่างประเทศ ตั้งแต่วันที่ 1 ตุลาคม 2564 จะต้องกักตัวเป็นระยะเวลา 7 วัน หรือ 10 วันแล้วแต่กรณี  ตามนโยบายศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (ศบค.) ดังนั้น ระหว่างนี้กระทรวงแรงงาน โดยกรมการจัดหางานจึงจัดทำคลิปนำเสนอข้อมูลอาชีพที่น่าสนใจ และสามารถทำได้ง่าย เพื่อเป็นแนวทางการตัดสินใจเลือกประกอบอาชีพให้แก่แรงงานไทย ดังกล่าว พร้อมจัดกิจกรรมตอบคำถามชิงรางวัลผ่านระบบออนไลน์ เพื่อสอดแทรกความรู้ ส่งเสริมการประกอบอาชีพและลดความเครียดระหว่างกักตัวไปพร้อมกัน
“พล.อ.ประยุทธ์ จันทร์โอชา นายกรัฐมนตรี และพล.อ.ประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงาน กำชับให้ผมดูแลแรงงานไทยที่เดินทางกลับจากการทำงานต่างประเทศให้ดี เพราะพี่น้องแรงงานกลุ่มนี้ถือเป็นฮีโร่ที่นำรายได้เข้าประเทศไทย เป็นฟันเฟืองสำคัญที่ช่วยขับเคลื่อนเศรษฐกิจในสถานการณ์ที่เกิดวิกฤติการแพร่ระบาดของโรคโควิด-19 นี้” รัฐมนตรีว่าการกระทรวงแรงงาน กล่าว
ด้านนายไพโรจน์ โชติกเสถียร อธิบดีกรมการจัดหางาน กล่าวว่า กรมการจัดหางาน มีความภาคภูมิใจที่ได้ดูแลพี่น้องที่กลับจากการทำงานในต่างประเทศ สำหรับช่วงเวลากักตัวแรงงานไทย ที่กลับมาจะมีเวลาว่างมาก บางรายเกิดความเครียด กรมการจัดหางานจึงได้เตรียมคลิปแนะนำอาชีพอิสระที่น่าสนใจ ทำได้ง่าย รายได้ดี และใช้เงินลงทุนไม่มาก หลากหลายด้านให้เลือกตามความถนัด อาทิ อาชีพ Youtuber  อาชีพขายของออนไลน์ ขายต้นไม้ออนไลน์ อาชีพจูงสุนัขเดินเล่น การเลี้ยงด้วงสาคู การเลี้ยงไก่ไข่  การปลูกกล้วยไม้ การเลี้ยงจิ้งหรีด การทำปุ๋ยมูลไส้เดือน การทำมันฝรั่งเกลียว น้ำพริกกากหมู เป็นต้น นอกจากนี้ยังแนะนำวิธีการใช้บริการหางานออนไลน์กับกรมการจัดหางาน สำหรับผู้ที่ต้องการทำงาน
เต็มเวลากับนายจ้าง สถานประกอบการ โดยเข้าใช้งานได้ที่เว็บไซต์ ไทยมีงานทำ.doe.go.th เพื่อความสะดวก ประหยัดเวลา และลดความเสี่ยงจากการแพร่ระบาดของโรค COVID-19 หรือกรณีไม่สะดวกใช้งานด้วยตนเองผ่านระบบออนไลน์ ภายหลังกักตัวครบกำหนดสามารถติดต่อขอรับบริการจัดหางาน ณ ศูนย์บริการจัดหางานเพื่อคนไทย (Smart Job Center) สำนักงานจัดหางานกรุงเทพมหานครพื้นที่ 1-10 และสำนักงานจัดหางานจังหวัดทุกจังหวัด
สำหรับแรงงานไทยที่กลับจากการทำงานเก็บผลไม้ป่าฤดูกาลปี 2021 มีทั้งสิ้น 8,153 คน จากประเทศฟินแลนด์ จำนวน 3,081 คน และประเทศสวีเดน จำนวน 5,072 คน ทั้งหมดจะทยอยเดินทางกลับประเทศไทยระหว่างวันที่ 21 ก.ย. -28 ต.ค. 64  และเข้ารับการกักกันตัวในโรงแรมที่พักซึ่งเป็นสถานที่กักกันรูปแบบเฉพาะองค์กร (OQ) ระหว่างนี้จะตรวจหาเชื้อด้วยวิธี RT-PCR 2 ครั้ง หากตรวจพบเชื้อโควิด-19 ทางโรงแรมจะแจ้งโรงพยาบาลคู่สัญญาเพื่อรับตัวไปรักษา โดยบริษัทประกันที่แรงงานไทยทำประกันไว้
ก่อนเดินทางไปทำงานต่างประเทศตามที่กรมการจัดหางานกำหนด จะเป็นผู้รับผิดชอบค่าใช้จ่ายในการรักษาพยาบาล ในส่วนผู้ที่ตรวจไม่พบเชื้อและมีความประสงค์เข้ารับการฉีดวัคซีนเข็มที่ 2 กรมการจัดหางานได้ประสานโรงพยาบาลในพื้นที่เพื่อฉีดวัคซีนให้แก่แรงงานไทย ณ สถานที่กักกันตัวด้วย
นายบุญธรรม วงษ์ชาลี แรงงานไทยที่เดินทางกลับจากเก็บผลไม้ป่าที่ประเทศฟินแลนด์ กล่าวว่า ปีนี้ตนไปเก็บผลไม้ป่าเป็นปีที่ 5 รายได้ปีนี้ได้มา 4 หมื่นกว่า ซึ่งจะเก็บไว้ให้ลูกเป็นทุนการศึกษา ตนคิดจะไปจนกว่าไปไม่ไหว เพราะปีไหนได้เยอะก็เยอะมาก ได้น้อยก็มีตามกำลังของเรา ส่วนช่วงกักกันตัวตอนกลับมาปีนี้ไม่เครียดมากเพราะรู้อยู่แล้วว่าต้องกักตัว ได้เข้าร่วมกิจกรรม
ตอบคำถามชิงรางวัลจากการดูคลิปส่งเสริมการประกอบอาชีพคลายเครียดดีไม่มีอะไรทำอยู่แล้ว ผมชอบเรื่องการทำปุ๋ยมูลไส้เดือน ที่บ้านอยู่ขอนแก่นทำเกษตรพอดี มีไร่อ้อยไร่มัน  มีประโยชน์มากจะเอาไปลดต้นทุนซื้อปุ๋ย ก็ขอบคุณกรมการจัดหางาน ที่ดูแลผมเป็นอย่างดีทั้งตอนไปและตอนกลับ และขอขอบคุณรัฐบาลท่านนายกและรัฐมนตรีสุชาติ ชมกลิ่น ที่ให้โอกาสเราได้ไป ได้ฉีดวัคซีนด้วย ขอบคุณครับ
ด้านนางสาวสุพิตรา ทับทิมทอง เจ้าของโรงแรม แอลเค เซเลสไทท์ กล่าวถึงช่วงสถานการณ์การแพร่ระบาดของโรคโควิดที่ผ่านมาว่า โรงแรมของตนได้รับผลกระทบค่อนข้างมาก ลูกค้าไม่กล้าเที่ยว ลูกค้าต่างชาติไม่มีโอกาสเดินทางเข้ามาประเทศไทยทำให้ไม่สามารถดำเนินกิจการได้ พอได้ร่วมกับกระทรวงแรงงานเป็นสถานที่กักกันรูปแบบเฉพาะองค์กร (Organizational Quarantine: OQ) ช่วยตนได้ค่อนข้างมาก โรงแรมได้เปิดพนักงานมีโอกาสทำงานมีรายได้เข้ามา และเรารู้สึกเป็นส่วนหนึ่งที่ช่วยรัฐบาลและกระทรวงแรงงานในการเป็นสถานที่กักกันฯ โรงแรมของเราผ่านมาตรฐานการเป็นสถานที่กักกันรูปแบบเฉพาะองค์กร ตามหลักเกณฑ์สาธารณสุข เรามีการจัดการห้องพัก การบำบัดน้ำเสีย การจัดการกำจัดขยะติดเชื้อ ตลอดจนการดูแลหลังแรงงานไทย Check Out ออกไป ซึ่งเป็นไกด์ไลน์ที่กระทรวงแรงงานมีรูปแบบให้ปฏิบัติอยู่แล้ว และเราปฏิบัติตามอย่างดี อีกเรื่องที่เป็นข่าวดี คือรัฐบาลกำลังจะเปิดประเทศ จากนี้จะเป็นโอกาสของโรงแรมที่จะมีลูกค้าทั้งไทยและต่างประเทศมากขึ้น ขอบคุณรัฐบาลที่เล็งเห็นความเดือดร้อนของโรงแรมที่เกิดจากสถานการณ์โควิด เราต้องก้าวต่อไป ยังไงก็เป็นเรื่องที่ต้องทดลองที่จะทำ ไม่ว่าจะดีมากดีน้อยอย่างไร ขอบคุณท่านนายก รัฐมนตรีสุชาติที่ท่านเล็งเห็นว่า ท่านต้องทำอะไรบ้าง เพื่อให้พวกเรามีหนทางที่จะอยู่รอด

ที่มา : https://www.thaigov.go.th/news/contents/details/47173