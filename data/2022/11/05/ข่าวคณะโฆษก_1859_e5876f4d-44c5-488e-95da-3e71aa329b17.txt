รัฐบาลไทย-ข่าวทำเนียบรัฐบาล-โฆษกรัฐบาลเผย นายกรัฐมนตรีห่วงเด็กเล็กติดเชื้อ ย้ำให้เน้นการป้องกันโควิด-19 แพร่ระบาดในโรงเรียนสถานศึกษา


วันอังคารที่ 28 มิถุนายน 2565
พิมพ์
โฆษกรัฐบาลเผย นายกรัฐมนตรีห่วงเด็กเล็กติดเชื้อ ย้ำให้เน้นการป้องกันโควิด-19 แพร่ระบาดในโรงเรียนสถานศึกษา
โฆษกรัฐบาลเผย นายกรัฐมนตรีห่วงเด็กเล็กติดเชื้อ ย้ำให้เน้นการป้องกันโควิด-19 แพร่ระบาดในโรงเรียนสถานศึกษา
วันนี้ (28  มิถุนายน 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มีความเป็นห่วงเด็กนักเรียนมีโอกาสได้รับ/แพร่เชื้อโควิด-19  โดยเฉพาะเด็กเล็กที่ยังไม่ได้รับการฉีดวัคซีน สั่งการกระทรวงศึกษาธิการกำชับสถานศึกษาทั่วประเทศเฝ้าระวังการแพร่ระบาดโควิด-19 ในโรงเรียน หลังการเปิดภาคเรียน 1/2565 มาได้กว่าหนึ่งเดือน พบผู้ป่วยเด็กเพิ่มขึ้น และกระจายตัวไปสู่ครอบครัว หลังจากมีการรายงานว่า เด็กประมาณครึ่งหนึ่งพบหลักฐานการติดเชื้อแบบไม่แสดงอาการ จึงขอให้สถานศึกษาหมั่นทำความสะอาดโรงเรียนสม่ำเสมอ เพื่อลดความเสี่ยงในการแพร่กระจายเชื้อ นายกรัฐมนตรียังฝากถึงผู้ปกครองควรสังเกตอาการ ตรวจคัดกรองบุตรหลานก่อนพามาโรงเรียน และปฏิบัติตามมาตรการด้านสาธารณสุข Universal Prevention เพื่อความไม่ประมาทและลดความเสี่ยงในการรับ/แพร่เชื้อโควิด-19 ในโรงเรียนด้วย
สำหรับสถานการณ์การแพร่ระบาดของโควิด-19 วันนี้ พบผู้ติดเชื้อโควิด-19 รายใหม่ 1,761 ราย จำแนกเป็น ผู้ติดเชื้อในประเทศ 1,757 ราย และผู้ป่วยมาจากต่างประเทศ 4 ราย ผู้เสียชีวิตเพิ่มขึ้น 13 ราย ผู้ที่กำลังรักษาตัว 22,458 ราย และมียอดผู้ที่หายป่วยกลับบ้านแล้ว 2,185 ราย ทำให้มียอดผู้ป่วย ยืนยันสะสมตั้งแต่ 1 ม.ค. 65 จำนวน 2,294,216 ราย จำนวนผู้ที่หายป่วยสะสมจำนวน 2,296,079 ราย จำนวนผู้ป่วยปอดอักเสบรักษาตัวอยู่ในโรงพยาบาล 638 ราย

ที่มา : https://www.thaigov.go.th/news/contents/details/56220