รัฐบาลไทย-ข่าวทำเนียบรัฐบาล-​โฆษกรัฐบาล เผย นายกฯ ขอให้ประชาชนวางแผนการเดินทางในช่วงหยุดยาวให้ดี ขับรถมีน้ำใจ ลดอุบัติเหตุ


วันพุธที่ 13 กรกฎาคม 2565
พิมพ์
​โฆษกรัฐบาล เผย นายกฯ ขอให้ประชาชนวางแผนการเดินทางในช่วงหยุดยาวให้ดี ขับรถมีน้ำใจ ลดอุบัติเหตุ
พร้อมขอบคุณเจ้าหน้าที่ทุกคนที่อำนวยความสะดวกแก่ประชาชนในช่วงหยุดยาว
วันนี้ (13 กรกฎาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ให้กำลังใจการทำงานของทุกหน่วยงานที่เกี่ยวข้องเพื่ออำนวยความสะดวกประชาชนเดินทางอย่างปลอดภัยในช่วงวันหยุดยาว หลังรับรายงานว่าการเดินทางในประเทศคึกคัก เชื่อมั่นว่าจะมีส่วนสำคัญกระตุ้นเศรษกิจ เกิดเงินหมุนเวียน สร้างรายได้ให้ผู้ประกอบการด้านการท่องเที่ยวในประเทศ
โฆษกประจำสำนักนายกรัฐมนตรีกล่าวว่า ในช่วงการหยุดยาวนี้พบว่ามีประชาชนเดินทางจำนวนมาก คาดว่าจะเป็นการกระตุ้นเศรษฐกิจในประเทศได้พอสมควร อย่างไรก็ดี ขอให้ทุกคนที่เดินทางวางแผนการท่องเที่ยว และเดินทางให้ดี และยังต้องระมัดระวัง ดูแลตนเอง และคนใกล้ชิดให้ปลอดภัยตามมาตรการป้องกันตนเองจากโรคโควิด 19
บริษัท ขนส่ง จำกัด (บขส.) รายงานว่า วันหยุดยาวตลอดเดือนกรกฎาคมนี้ บขส. ได้เตรียมความพร้อมจัดรถโดยสาร รถร่วมบริการฯ ให้เพียงพอกับความต้องการของประชาชน โดยวันที่ 13-17 กรกฎาคม 2565 คาดว่าจะมีผู้โดยสาร ประมาณ 55,000-60,000 คนต่อวัน หรือเพิ่มขึ้น 20-30% จากช่วงก่อนวันหยุดยาว ใช้รถโดยสาร รถ บขส. รถร่วม และรถตู้ ทั้งเที่ยวไปและเที่ยวกลับ รวม 3,000 เที่ยว และเส้นทางที่มีผู้โดยสารจองตั๋วมากที่สุด คือ เส้นทางภาคตะวันออกเฉียงเหนือ อาทิ ขอนแก่น อุบลราชธานี บุรีรัมย์ และนครพนม ซึ่งกรมทางหลวง (ทล.) เปิดให้บริการวิ่งฟรีชั่วคราวบนทางหลวงพิเศษระหว่างเมืองหมายเลข 6 (M6) สายบางปะอิน-นครราชสีมาช่วงปากช่อง-สีคิ้ว-ขามทะเลสอ ระยะทาง 64 กิโลเมตร ในช่วงวันอาสาฬหบูชาและวันเข้าพรรษา ขาออกวันที่ 13-14 กรกฎาคม 2565 และขาเข้าวันที่ 15-17 กรกฎาคม 2565 และช่วงวันเฉลิมพระชนมพรรษาฯ ขาออก วันที่ 28-29 กรกฎาคม 2565 และขาเข้าวันที่ 30-31 กรกฎาคม 2565 เพื่อแบ่งเบาการจราจรบนทางหลวงหมายเลข 2 (ถนนมิตรภาพ) ทล. คาดว่าในช่วงวันหยุดยาวอาสาฬหบูชาและวันเข้าพรรษา ระหว่างวันที่ 13-17 กรกฎาคม 2565 รวม 5,375,727 คัน แบ่งเป็นขาออก 2,692,935 คัน และขาเข้า 2,682,792 คัน คาดว่าวันที่ 13 กรกฎาคม จะมีปริมาณจราจรขาออกสูงสุดประมาณ 589,586 คัน และวันที่ 17 กรกฎาคม จะมีปริมาณจราจรขาเข้า กทม.สูงสุดประมาณ 596,695 คัน
“นายกรัฐมนตรีขอให้ประชาชนที่มีแผนการเดินทางให้ดีในช่วงนี้เตรียมพร้อม ตรวจสอบสภาพรถ พักผ่อนให้เพียงพอก่อนขับรถ มีน้ำใจ ระมัดระวังอุบัติเหตุ และขอบคุณหน่วยงาน และเจ้าหน้าที่ภาครัฐและเอกชนทุกคน ที่มีส่วนช่วยในการอำนวยความสะดวกการเดินทางทั้งเพื่อการท่องเที่ยว และกลับภูมิลำเนาให้ประชาชนไทย และชาวต่างชาติทุกคน” นายธนกรฯ กล่าว

ที่มา : https://www.thaigov.go.th/news/contents/details/56859