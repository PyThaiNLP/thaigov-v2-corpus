รัฐบาลไทย-ข่าวทำเนียบรัฐบาล-โฆษกรัฐบาลขอบคุณสภาฯ หลังผ่านร่าง พรบ.งบ 66 แจงพร้อมรับทุกความเห็น ข้อเสนอแนะ รวมถึงข้อกังวลไปพิจารณาปรับปรุงการดำเนินงาน


วันศุกร์ที่ 3 มิถุนายน 2565
พิมพ์
โฆษกรัฐบาลขอบคุณสภาฯ หลังผ่านร่าง พรบ.งบ 66 แจงพร้อมรับทุกความเห็น ข้อเสนอแนะ รวมถึงข้อกังวลไปพิจารณาปรับปรุงการดำเนินงาน
​โฆษกรัฐบาลขอบคุณสภาฯ หลังผ่านร่าง พรบ.งบ 66 แจงพร้อมรับทุกความเห็น ข้อเสนอแนะ รวมถึงข้อกังวลไปพิจารณาปรับปรุงการดำเนินงาน ลั่นใช้จ่ายเงินงบประมาณด้วยความโปร่งใส เพื่อบรรลุผลสำเร็จตามนโยบายที่กำหนดไว้
วันนี้ 3 มิ.ย. 65 นายธนกร วังบุญคงชนะ โฆษกประจำสำนักนายกรัฐมนตรี กล่าวภายหลังที่ประชุมสภาผู้แทนราษฎรผ่านร่างพระราชบัญญัติงบประมาณรายจ่ายประจำปีงบประมาณ พ.ศ. 2566 ว่า ขอขอบคุณประธานสภาฯ และ ส.ส.ทุกท่านที่ให้ความเห็นชอบร่าง พ.ร.บ.งบประมาณรายจ่ายประจำปีงบประมาณ พ.ศ. 2566 ซึ่งมีความสำคัญต่อการขับเคลื่อนนโยบายของรัฐบาล โดยให้ความสำคัญกับประโยชน์ของประเทศและประชาชนอย่างยั่งยืน รวมทั้งเพื่อเป็นการเพิ่มขีดความสามารถในการแข่งขันของประเทศตามเป้าหมายที่รัฐบาลได้กำหนดไว้ ทั้งนี้ รัฐบาลจะนำทุกความคิดเห็น ข้อเสนอแนะต่างๆ รวมถึงข้อกังวลของที่ประชุมสภาฯ ที่ได้แสดงความห่วงใยไว้ตลอดระยะเวลาการประชุมที่ผ่านมา ไปพิจารณาปรับปรุงการดำเนินงานเพื่อให้ประชาชนได้รับประโยชน์จากการใช้เงินงบประมาณให้มากที่สุด
"ขอให้ทุกคนมั่นใจว่า งบประมาณที่ได้รับการอนุมัติในครั้งนี้จะถูกนำไปใช้ตามวัตถุประสงค์ ดำเนินการภายใต้สถานการณ์การแพร่ระบาดของโรคติดเชื้อโควิค-19 และภายใต้วงเงินงบประมาณที่มีอยู่อย่างจํากัด และรัฐบาลจะกำกับดูแลการใช้จ่ายเงินงบประมาณด้วยความโปร่งใส เพื่อให้บรรลุผลสำเร็จตามนโยบายที่ได้กำหนดไว้อย่างมีประสิทธิภาพ โดยมีเป้าหมายหลักเพื่อให้ประเทศมีความมั่นคง มั่งคั่ง และยั่งยืน เพื่อขับเคลื่อนประเทศให้ก้าวพ้นวิกฤต รวมทั้งฟื้นฟูเศรษฐกิจให้กลับคืนมาโดยเร็ว" นายธนกร กล่าว
//////

ที่มา : https://www.thaigov.go.th/news/contents/details/55344