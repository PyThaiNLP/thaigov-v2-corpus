รัฐบาลไทย-ข่าวทำเนียบรัฐบาล-กรมทางหลวงรายงานสถานการณ์อุทกภัยบนทางหลวงประจำวันที่ 3 ธันวาคม 2564 พบทางหลวง ที่จังหวัดสุราษฎร์ธานี การจราจรผ่านไม่ได้ 2 แห่ง


วันศุกร์ที่ 3 ธันวาคม 2564
กรมทางหลวงรายงานสถานการณ์อุทกภัยบนทางหลวงประจำวันที่ 3 ธันวาคม 2564 พบทางหลวง    ที่จังหวัดสุราษฎร์ธานี การจราจรผ่านไม่ได้ 2 แห่ง
ทล. ติดตั้งป้ายเตือนและอุปกรณ์ เพื่ออำนวยความสะดวกประชาชนในการสัญจรในพื้นที่เกิดประสบเหตุอุทกภัย
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า นายศักดิ์สยาม ชิดชอบ รัฐมนตรีว่าการกระทรวงคมนาคม มอบให้หน่วยงานในสังกัดติดตามสถานการณ์อุทกภัยบริเวณภาคใต้และคลื่นลมแรงบริเวณอ่าวไทย ขณะนี้พบว่าสถานการณ์ประจำวันที่ 3 ธันวาคม 2564 เวลา 13.30 น. ทางหลวงถูกน้ำท่วม ดินสไลด์และสะพานชำรุด จำนวน 4 จังหวัด 9 สายทาง 12 แห่ง ได้แก่ จังหวัดพัทลุง สุราษฎร์ธานี นราธิวาส และชุมพร โดยการจราจรผ่านไม่ได้ 2 แห่ง รายละเอียดดังนี้
1. ทล.4191 ไชยา - เขาหลัก ช่วง กม. ที่ 2+197 - 3+982 ด้านซ้ายทางและขวาทาง ระดับน้ำสูง 50 เซนติเมตร การจราจรผ่านไม่ได้อยู่ระหว่างจัดทำทางเลี่ยง มีเจ้าหน้าที่คอยอำนวยความสะดวกด้านการจราจร
2. ทล.4262 บางน้ำจืด - ตะกุกเหนือ ช่วง กม. ที่ 11+800 - 12+400 ระดับน้ำสูง 45 เซนติเมตร การจราจรผ่านไม่ได้ อยู่ระหว่างจัดทำทางเลี่ยง มีเจ้าหน้าที่คอยอำนวยความสะดวกด้านการจราจร
ทั้งนี้ ขอให้ประชาชนผู้ใช้เส้นทางหลวงเดินทางด้วยความระมัดระวังเพื่อความปลอดภัยพร้อมปฏิบัติตามป้ายเตือน
ป้ายแนะนำและคำแนะนำของเจ้าหน้าที่อย่างเคร่งครัด และหากประชาชนต้องการสอบถามสภาพเส้นทาง สภาพการจราจร หรือต้องการความช่วยเหลือสามารถติดต่อได้ที่สำนักงานทางหลวง แขวงทางหลวง หมวดทางหลวงในพื้นที่ และสายด่วนกรมทางหลวง โทร. 1586 (โทรฟรีทุกเครือข่ายตลอด 24 ชั่วโมง) และสามารถติดตามการรายงานสถานการณ์สภาพเส้นทางได้ที่ทวิตเตอร์กรมทางหลวง @prdoh1

ที่มา : https://www.thaigov.go.th/news/contents/details/49066