รัฐบาลไทย-ข่าวทำเนียบรัฐบาล-ธ.ก.ส. คว้า 2 รางวัลรัฐวิสาหกิจดีเด่นปี 2564


วันจันทร์ที่ 31 มกราคม 2565
พิมพ์
ธ.ก.ส. คว้า 2 รางวัลรัฐวิสาหกิจดีเด่นปี 2564
ธ.ก.ส. คว้า 2 รางวัลรัฐวิสาหกิจดีเด่น ประจำปี 2564 ได้แก่ รางวัลคณะกรรมการรัฐวิสาหกิจดีเด่น และรางวัลความร่วมมือเชิงยุทธศาสตร์เพื่อการพัฒนาดีเด่น
ธ.ก.ส. คว้า 2 รางวัลรัฐวิสาหกิจดีเด่น ประจำปี 2564 ได้แก่ รางวัลคณะกรรมการรัฐวิสาหกิจดีเด่น และรางวัลความร่วมมือเชิงยุทธศาสตร์เพื่อการพัฒนาดีเด่น สะท้อนการกำกับดูแลกิจการที่ดีของคณะกรรมการ ธ.ก.ส. และการมุ่งขับเคลื่อนโครงการความร่วมมือเพื่อส่งเสริมศักยภาพผู้ประกอบการ พร้อมขอบคุณผู้มีส่วนเกี่ยวข้องที่ได้สนับสนุนการดำเนินงานของธนาคารมาอย่างต่อเนื่อง
วันนี้ (31 มกราคม 2565) นายอาคม เติมพิทยาไพสิฐ รัฐมนตรีว่าการกระทรวงการคลัง เป็นประธานมอบรางวัลรัฐวิสาหกิจดีเด่น ประจำปี 2564จัดโดยสำนักงานคณะกรรมการนโยบายรัฐวิสาหกิจ (สคร.) กระทรวงการคลัง โดยมีนายทองเปลว กองจันทร์ รองประธานกรรมการธนาคารเพื่อการเกษตรและสหกรณ์การเกษตร (ธ.ก.ส.) และนายธนารัตน์ งามวลัยรัตน์ ผู้จัดการ ธ.ก.ส. เข้ารับรางวัล จำนวน2 รางวัล ได้แก่ รางวัลคณะกรรมการรัฐวิสาหกิจดีเด่น และรางวัลความร่วมมือเชิงยุทธศาสตร์เพื่อการพัฒนาดีเด่นณ ตึกสันติไมตรี ทำเนียบรัฐบาล กรุงเทพฯ
นายธนารัตน์ งามวลัยรัตน์ ผู้จัดการ ธ.ก.ส. กล่าวว่าธ.ก.ส. ได้เข้ารับการประเมินเพื่อรับรางวัลรัฐวิสาหกิจมาอย่างต่อเนื่อง โดยในปีนี้ ธ.ก.ส. ได้ผ่านการพิจารณาและได้รับ2 รางวัล ประกอบด้วย
1)รางวัลคณะกรรมการรัฐวิสาหกิจดีเด่น(ดีเด่น)เป็นการแสดงให้เห็นถึงการดำเนินงานของคณะกรรมการ ธ.ก.ส. ซึ่งมีบทบาทสำคัญในการร่วมขับเคลื่อน ธ.ก.ส. โดยการกำกับดูแลกิจการที่ดีและการบริหารความเสี่ยงที่เหมาะสมผ่านการกำหนดนโยบายที่สำคัญทั้งมิติลูกค้า มิติธนาคาร/พนักงาน มิติชุมชน/เครือข่ายเพื่อสร้างความสมดุลในมิติเศรษฐกิจ สังคม และสิ่งแวดล้อม ส่งผลให้ ธ.ก.ส. บรรลุเป้าหมายในการเติบโตขององค์กรและสร้างผลตอบแทนอย่างยั่งยืนในระยะยาว อำนวยประโยชน์สูงสุดให้แก่ผู้มีส่วนได้ส่วนเสียทุกฝ่าย และสร้างสรรค์ประโยชน์ต่อสังคมและประเทศชาติเป็นสำคัญ
2) รางวัลความร่วมมือเชิงยุทธศาสตร์เพื่อการพัฒนาดีเด่นประเภทดีเด่นเกิดจากการดำเนินงานโครงการส่งเสริมศักยภาพและสนับสนุนผู้ประกอบการวิสาหกิจขนาดกลางและขนาดย่อม (SMEs) ระหว่างธ.ก.ส.สถาบันวิจัยวิทยาศาสตร์และเทคโนโลยีแห่งประเทศไทย (วว.) และธนาคารเพื่อการส่งออกและนำเข้าแห่งประเทศไทย (ธสน.)ภายใต้แนวคิดการบ่มเพาะด้วยการถ่ายทอดมาตรฐานสินค้าสู่เกษตรกร การยกระดับสู่มาตรฐานสากลด้วยนวัตกรรม การต่อยอดสินค้าไทยสู่ตลาดโลกเพื่อสร้างความเข้มแข็งให้กับผู้ประกอบการ SMEs เกษตร สามารถเจริญเติบโตทางธุรกิจอย่างมั่นคง ด้วยการยกระดับมาตรฐานการผลิตสินค้าสู่ระดับสากล และเชื่อมโยงสินค้าไปสู่ต่างประเทศ โดยผู้ประกอบการ SMEs เกษตรจะเป็นหัวขบวนสำคัญในการปฏิรูปภาคการเกษตร และขับเคลื่อนเศรษฐกิจตามยุทธศาสตร์ของประเทศไทยที่ต้องการลดความเหลื่อมล้ำเป็นแหล่งสร้างรายได้ให้กับเกษตรกรรายย่อยในรูปแบบต่างๆ อาทิ การจ้างแรงงานเพื่อสนับสนุนการผลิต การรับซื้อผลผลิตทางการเกษตรจากเกษตรกรรายย่อย ซึ่งช่วยสนับสนุนให้เกิดการหมุนเวียนและเติบโตของกิจกรรมทางเศรษฐกิจภายในชุมชนให้สามารถพึ่งพาตนเองได้ อันเป็นรากฐานสำคัญในการสร้างให้สังคมมีความเข้มแข็งและมีการเติบโตอย่างยั่งยืน
นายธนารัตน์ กล่าวอีกว่า ธ.ก.ส. ขอขอบคุณลูกค้าและผู้มีส่วนเกี่ยวข้องกับธนาคารทุกท่านที่ได้สนับสนุนการดำเนินงานของ ธ.ก.ส. มาโดยตลอด โดยรางวัลแห่งความภาคภูมิใจครั้งนี้ จะเป็นแรงผลักดันให้ ธ.ก.ส. มุ่งมั่นในการทำงานเพื่อสร้างคุณภาพชีวิตที่ดีขึ้น Better Life ชุมชนที่เข้มแข็ง Better Communityและความภาคภูมิใจในการประกอบอาชีพเกษตรกรรม Better Pride ให้กับเกษตรกรของประเทศต่อไป

ที่มา : https://www.thaigov.go.th/news/contents/details/51092