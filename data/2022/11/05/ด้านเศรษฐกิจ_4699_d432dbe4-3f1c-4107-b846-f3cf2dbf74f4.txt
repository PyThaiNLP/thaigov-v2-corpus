รัฐบาลไทย-ข่าวทำเนียบรัฐบาล-นางจันทิรา บุรุษพัฒน์ ผู้ตรวจราชการกระทรวงคมนาคม เป็นประธานพิธีปิดและมอบประกาศนียบัตรโครงการสัมมนาสานสัมพันธ์ข้าราชการ ภายใต้หลักสูตร “ฉันคือ...ข้าราชการที่ดี” รุ่นที่ 59


วันศุกร์ที่ 5 สิงหาคม 2565
นางจันทิรา บุรุษพัฒน์ ผู้ตรวจราชการกระทรวงคมนาคม เป็นประธานพิธีปิดและมอบประกาศนียบัตรโครงการสัมมนาสานสัมพันธ์ข้าราชการ ภายใต้หลักสูตร “ฉันคือ...ข้าราชการที่ดี” รุ่นที่ 59
เมื่อวันที่ 5 สิงหาคม 2565 ณ โรงแรม เบลล่า บี บางกรวย จังหวัดนนทบุรี
นางจันทิรา บุรุษพัฒน์ ผู้ตรวจราชการกระทรวงคมนาคม กล่าวว่า ขอแสดงความยินดีกับข้าราชการทุกคนที่ผ่านการประเมินและได้รับวุฒิบัตรหลักสูตร “ฉันคือ...ข้าราชการที่ดี” ทั้ง 77 คน ซึ่งถือว่าเป็นความโชคดีของทุกท่านเป็นอย่างมากที่มีโอกาสได้เข้ารับการฝึกอบรมหลักสูตรนี้ ได้มีโอกาสใช้ชีวิตร่วมกัน ซึ่งเป็นไปตามวัตถุประสงค์ที่สำคัญของโครงการนี้  คือ การส่งเสริมการทำงานเป็นทีม พัฒนาเครือข่ายและสร้างสายสัมพันธ์ที่ดีระหว่างข้าราชการในสังกัดกระทรวงคมนาคม อันก่อให้เกิดการเรียนรู้ที่จะอยู่ร่วมกัน แลกเปลี่ยนความคิดเห็นกัน เรียนรู้จากประสบการณ์หลังจากผ่านวิกฤตของสถานการณ์การแพร่ระบาดของโรคติดเชื้อ COVID-19 เชื่อเป็นอย่างยิ่งว่าข้าราชการทุกคนที่ผ่านการฝึกอบรมหลักสูตรนี้ มีความพร้อมที่จะเติบโตสู่การเป็นข้าราชการที่ดี และเป็นกำลังสำคัญของการพัฒนาประเทศในอนาคต และขอให้ทุกคนจงตระหนักไว้เสมอว่า “การเป็นข้าราชการที่ดี คือศักดิ์ศรีของตัวข้าราชเอง จะนำมาซึ่งความน่าเชื่อถือและความไว้วางใจจากประชาชน” เจตนารมณ์และเป้าหมายที่สำคัญในการปฏิบัติราชการ คือ ข้าราชการต้องปฏิบัติราชการเพื่อประโยชน์สุขของประชาชน มุ่งเน้นการทำงานเชิงรุก คิดเชิงยุทธศาสตร์ นำระบบบริหารจัดการสมัยใหม่มาใช้เพื่อให้การปฏิบัติงานมีประสิทธิภาพ ประสิทธิผล สามารถวัดผลความสำเร็จได้อย่างเป็นรูปธรรม
โครงการสัมมนาสานสัมพันธ์ข้าราชการ ภายใต้หลักสูตร “ฉันคือ...ข้าราชการที่ดี” มีข้าราชการบรรจุใหม่จากส่วนราชการในสังกัดกระทรวงคมนาคมเข้าร่วมโครงการ รวม 77 คน โดยดำเนินกิจกรรมสานสัมพันธ์ข้าราชการ ซึ่งมีเนื้อหาหลักสูตรและกิจกรรมต่าง ๆ เป็นไปตามแนวทางและวัตถุประสงค์ที่สำนักงาน ก.พ. กำหนด จัดขึ้นระหว่างวันที่ 1 - 5 สิงหาคม 2565 ณ โรงแรม เบลล่า บี บางกรวย จังหวัดนนทบุรี

ที่มา : https://www.thaigov.go.th/news/contents/details/57691