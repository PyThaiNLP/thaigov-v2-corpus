รัฐบาลไทย-ข่าวทำเนียบรัฐบาล-สธ.รับมอบชุดตรวจโควิด 19 ด้วยน้ำลาย และเครื่องให้ออกซิเจนไฮโฟลว์


วันพฤหัสบดีที่ 26 สิงหาคม 2564
สธ.รับมอบชุดตรวจโควิด 19 ด้วยน้ำลาย และเครื่องให้ออกซิเจนไฮโฟลว์
กระทรวงสาธารณสุขรับมอบชุดตรวจโควิด 19 ด้วยน้ำลาย สำหรับตรวจหาเชื้อด้วยตนเอง และเครื่องให้ออกซิเจนอัตราการไหลสูง
วันนี้ (26 สิงหาคม 2564) ที่สำนักงานปลัดกระทรวงสาธารณสุข จ.นนทบุรี นายแพทย์เกียรติภูมิ วงศ์รจิต ปลัดกระทรวงสาธารณสุข พร้อมด้วยคณะผู้บริหาร รับมอบชุดตรวจหาแอนติเจนเชื้อโควิด 19 ด้วยน้ำลาย สำหรับตรวจหาเชื้อด้วยตนเอง จำนวน 10,000 ชุด มูลค่า 2,500,00 บาท จากบริษัท บีเจซี บิ๊กซี จำกัด และรับมอบเครื่องให้ออกซิเจนด้วยอัตราการไหลสูง (High Flow Oxygen Therapy) จำนวน 3 เครื่อง มูลค่า 600,000 บาท จากบริษัท เอเออร์ต้า เมดิคอล กรุ๊ป เพื่อสนับสนุนการปฏิบัติงานดูแลรักษาผู้ป่วยโควิด 19
นายแพทย์เกียรติภูมิ กล่าวว่า ขณะนี้สถานการณ์การติดเชื้อในประเทศแม้มีแนวโน้มชะลอตัวลง แต่จำนวนผู้ติดเชื้อยังอยู่ในระดับคงตัว กระทรวงสาธารณสุขได้เร่งค้นหาผู้ติดเชื้อเชิงรุกต่อเนื่อง ด้วยชุดตรวจ ATK ซึ่งต้องใช้จำนวนมาก สำหรับชุดตรวจหาแอนติเจนเชื้อโควิด 19 ด้วยน้ำลายที่ได้รับจากภาคเอกชนในวันนี้ จะช่วยตรวจคัดกรองเบื้องต้น มีมาตรฐาน ทราบผลไว สามารถทดสอบด้วยตนเอง ทำให้คัดแยกผู้ติดเชื้อออกจากชุมชนได้ ลดการแพร่กระจายเชื้อ รวมทั้งได้รับมอบเครื่องให้ออกซิเจนด้วยอัตราการไหลสูง ซึ่งผู้ป่วยโควิดที่มีอาการระยะปานกลาง กว่าร้อยละ 20 ที่รักษาอยู่ในสถานพยาบาลจำเป็นต้องใช้ เพื่อช่วยลดอาการรุนแรง
“กระทรวงสาธารณสุขขอขอบคุณทุกภาคส่วนที่ได้สนับสนุนการดำเนินงานดูแลรักษาผู้ป่วยมาโดยตลอด จะรีบจัดสรรและส่งต่อไปยังสถานพยาบาลในพื้นที่ต่างๆ เพื่อให้เป็นประโยชน์ในการดูแลผู้ป่วยต่อไป” นายแพทย์เกียรติภูมิ กล่าว
******************************* 26 สิงหาคม 2564

ที่มา : https://www.thaigov.go.th/news/contents/details/45180