รัฐบาลไทย-ข่าวทำเนียบรัฐบาล-ดีอีเอส เตือนอย่าเชื่อข่าวปลอมบิ๊กเนมชวนลงทุนทิพย์


วันเสาร์ที่ 6 สิงหาคม 2565
ดีอีเอส เตือนอย่าเชื่อข่าวปลอมบิ๊กเนมชวนลงทุนทิพย์
ดีอีเอส เตือนอย่าเชื่อข่าวปลอมบิ๊กเนมชวนลงทุนทิพย์
ดีอีเอส สรุปสถานการณ์ข่าวปลอมสัปดาห์ล่าสุด พบข่าวอ้างชื่อองค์กรยักษ์ทั้งแบงก์ใหญ่ ปตท. ประกันสังคม และเฟซบุ๊ก-ไลน์อ้างชื่อ ก.ล.ต. หลอกลวงชวนลงทุนทิพย์และกู้เงินทิพย์ พาเหรดติดอันดับท็อป 10 มีคนสนใจมากสุด
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า สรุปผลการมอนิเตอร์ และรับแจ้งข่าวปลอมประจำสัปดาห์ ระหว่างวันที่ 29 ก.ค.–4 ส.ค. 65 โดยศูนย์ต่อต้านข่าวปลอมพบข้อความที่เข้ามาจำนวน 11,777,570 ข้อความ โดยจากการคัดกรองมีข้อความที่ต้องดำเนินการตรวจสอบ (Verify) ทั้งสิ้น 314 ข้อความ รวมเรื่องที่ต้องดำเนินการตรวจสอบ 151 เรื่อง โดยสัดส่วนมากสุดอยู่ในกลุ่มกลุ่มนโยบายรัฐบาล /ข่าวสารทางราชการ เป็นจำนวน 73 เรื่อง
โดยที่น่าเป็นห่วงคือ พบการแพร่กระจายข่าวปลอมเชิญชวนลงทุน โดยอ้างชื่อองค์กรซึ่งเป็นที่รู้จักและน่าเชื่อถือขณะที่ ข่าวปลอมเกี่ยวกับสินเชื่อ/เงินกู้ด่วนก็ยังมีต่อเนื่อง เพิ่มเติมคือนอกเหนือจากอ้างชื่อแบงก์ใหญ่ ยังมีการอ้างชื่อหน่วยงานรัฐอย่าง สำนักงานประกันสังคมอีกด้วย
สำหรับข่าวปลอมที่มีคนสนใจสูงสุด 10 อันดับในระหว่างสัปดาห์ล่าสุด มีตามลำดับ ดังนี้ 1.สถานีกลางบางซื่อนำวัคซีนโมเดอร์นาหมดอายุมาฉีดให้ประชาชน 2. ผู้ที่มีอายุมากกว่า 19 ปี ลงทะเบียนรับเงินช่วยเหลือการว่างงานจากรัฐบาล จำนวน 10,000 บาท  3. สัมผัสสารกันบูดในปลาทูนึ่ง ทำให้เป็นมะเร็งที่มือ 4. กรุงไทยปล่อยสินเชื่อเงินด่วน STREET NONEY วงเงิน 5,000 - 500,000 บาท ดอกเบี้ยร้อยละ 2 บาท 5. ตรวจสอบสิทธิเกี่ยวกับ สปสช. ได้ทางไลน์ check-sith
6. เพจ Facebook และ Line เชิญชวนลงทุนโดยได้รับการรับรองหรืออยู่ภายใต้การควบคุม ของสำนักงานก.ล.ต. 7. สำนักงานประกันสังคม ร่วมมือกับเอกชน ให้สินเชื่อเงินก้อน ต้านภัยโควิด ถูกกฎหมาย ให้กู้ 5,000 - 500,000 บาท 8. ปตท. เชิญชวนนักลงทุนมือใหม่ ลงทุนด้วยงบ 1,000 บาท 9. กรมอุตุฯ ประกาศเตือน 37 จังหวัดเตรียมรับมือฝนตกหนัก และ 10. กรมอุตุฯ เตือนพายุซินลากู ฝนถล่มหนัก พื้นที่เสี่ยงเตรียมรับมือ วันที่ 30 ก.ค. - 1 ส.ค. 65
“ขอให้ประชาชนตระหนักรู้เท่าทันข่าวปลอมที่ถูกแพร่กระจายอยู่บนโซเชียล/ออนไลน์ โดยสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอม ดังนี้ ไลน์ @antifakenewscenter  เว็บไซต์https://www.antifakenewscenter.com/ ทวิตเตอร์ https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87” นางสาวนพวรรณกล่าว
****************

ที่มา : https://www.thaigov.go.th/news/contents/details/57724