รัฐบาลไทย-ข่าวทำเนียบรัฐบาล-​"อนุชา"เผยภาพรวมสลากดิจิทัลงวดแรกเป็นไปด้วยดี กำชับปรับปรุงแก้ไขไม่ให้แอปล่ม เตือนประชาชนอย่าซื้อสลากดิจิทัลต่อผู้อื่น คาดมีผู้ถูกรางวัลกว่า 73,191 รางวัล


วันศุกร์ที่ 17 มิถุนายน 2565
พิมพ์
​"อนุชา"เผยภาพรวมสลากดิจิทัลงวดแรกเป็นไปด้วยดี  กำชับปรับปรุงแก้ไขไม่ให้แอปล่ม เตือนประชาชนอย่าซื้อสลากดิจิทัลต่อผู้อื่น คาดมีผู้ถูกรางวัลกว่า 73,191 รางวัล
"อนุชา"เผยภาพรวมสลากดิจิทัลงวดแรกเป็นไปด้วยดี  กำชับปรับปรุงแก้ไขไม่ให้แอปล่ม เตือนประชาชนอย่าซื้อสลากดิจิทัลต่อผู้อื่น คาดมีผู้ถูกรางวัลกว่า 73,191 รางวัล
วันนี้ 17 มิ.ย. 65 นายอนุชา นาคาศัย รัฐมนตรีประจำสำนักนายกรัฐมนตรี ประธานคณะกรรมการแก้ไขปัญหาการจำหน่ายสลากเกินราคา เผยภาพรวมการจำหน่ายสลากดิจิทัลเป็นไปด้วยดี ส่วนกรณีแอป "เป๋าตัง" ล่ม นั้น เป็นแค่ช่วงระยะเวลาสั้นๆ ได้กำชับให้ปรับปรุงแก้ไขไม่ให้เกิดปัญหาแอป ฯ ล่มอีก  พร้อมกันนี้ นายอนุชาฯ ได้กล่าวแสดงความดีใจกับผู้ถูกรางวัลทุกรางวัลจากการซื้อสลากดิจิทัลผ่านแอป "เป๋าตัง" ซึ่งคาดว่าจะมีผู้ถูกรางวัลประมาณ 73,191 รางวัล หนึ่งในรางวัลที่ถูกเป็นรางวัลที่ 1 ถึง 5 ใบ
ส่วนการขึ้นเงินรางวัล นายอนุชาฯ กล่าวว่า  ผู้ที่ถูกรางวัล สามารถเลือกรับเงินรางวัลผ่านช่องทางใดช่องทางหนึ่งภายใน 15 วัน วิธีแรก คือ เลือกรับโดยการโอนเงิน เข้าบัญชีธนาคารกรุงไทย ที่ผูกไว้กับแอพลิเคชันเป๋าตัง โดยเงินรางวัลจะโอนเข้าบัญชีหลังจากที่ผูกไว้ภายในระยะเวลา 12 ชั่วโมง มีค่าธรรมเนียมในการโอน 1%   หรือวิธีที่สอง เลือกมารับเงินรางวัลที่สำนักงานสลากกินแบ่งรัฐบาล สนามบินน้ำ  โดยต้องกำหนด วัน เวลา เข้ามารับเงินรางวัล  เพื่อที่สำนักงานฯ จะจัดเตรียมสลากแบบใบตัวจริงส่งคืนให้กับผู้ซื้อ เพื่อเข้าสู่กระบวนการขึ้นเงินรางวัล  วิธีนี้จะเสียเฉพาะค่าภาษีอากรแสตมป์ 0.5%  ทั้งนี้ หากผู้ถูกรางวัลไม่แจ้งขอรับเงินรางวัลภายในกำหนด จะต้องมาขึ้นเงินรางวัลที่สำนักงานสลากฯ ภายใน 2 ปี โดยสลากที่จำหน่ายผ่านแพลตฟอร์ม หรือดิจิทัล ที่ซื้อไว้ จะแสดงอยู่ในประวัติข้อมูลการซื้อ 1 ปี ขอให้ประชาชนเชื่อมั่น ไม่ต้องกังวลเรื่องสลากจะหาย
นายอนุชาฯ ย้ำเตือนประชาชนที่จะซื้อสิทธิ์สลากดิจิทัลจากผู้อื่น ขอให้หลีกเลี่ยงการซื้อต่ออย่างเด็ดขาด เพราะในระบบการจำหน่ายสลากดิจิทัล ผ่านแอป "เป๋าตัง" จะบันทึกชื่อผู้ซื้อไว้อย่างชัดเจน และกรรมสิทธิ์เป็นของผู้ซื้อที่เป็นเจ้าของบัญชีแอป"เป๋าตัง" เท่านั้น ดังนั้น เมื่อถูกรางวัล เงินรางวัลจะโอนเข้าบัญชีผู้ซื้อ ไม่สามารถโอนสิทธิ์เปลี่ยนมือการขึ้นรางวัลไปให้บุคคลอื่นได้
หรือกรณีหากจะมารับสลากฯ ที่สำนักงานฯ ก็จะต้องใช้ชื่อผู้ซื้อยืนยันตัวตนในการมารับสลากฯ ดังนั้น ถ้าใครหลงเชื่อ ซื้อสลากดิจิทัลที่มีการนำมาประกาศขายต่อ หากถูกรางวัลอาจเกิดปัญหาตามได้ ขอให้ประชาชนซื้อสลากดิจิทัลโดยตรงผ่านแอป "เป๋าตัง" เท่านั้น ซึ่งระบบมีความปลอดภัย และสามารถขึ้นเงินรางวัลได้อย่างแน่นอน
-------------------------

ที่มา : https://www.thaigov.go.th/news/contents/details/55802