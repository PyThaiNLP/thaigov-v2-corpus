รัฐบาลไทย-ข่าวทำเนียบรัฐบาล-นายก ห่วงหญิงตั้งครรภ์ สั่ง รมว.เฮ้ง ขอความร่วมมือนายจ้างให้ลูกจ้างหญิงผู้ประกันตน ม.33 ที่ตั้งครรภ์ ได้ฉีดวัคซีนเร่งด่วน ลดผลกระทบโควิด


วันเสาร์ที่ 21 สิงหาคม 2564
นายก ห่วงหญิงตั้งครรภ์ สั่ง รมว.เฮ้ง ขอความร่วมมือนายจ้างให้ลูกจ้างหญิงผู้ประกันตน ม.33 ที่ตั้งครรภ์ ได้ฉีดวัคซีนเร่งด่วน ลดผลกระทบโควิด
รัฐมนตรีว่าการกระทรวงแรงงาน ขอความร่วมมือให้นายจ้างดูแลสุขภาพลูกจ้างหญิงตั้งครรภ์ ตามแนวปฏิบัติในการดูแลสุขภาพหญิงตั้งครรภ์ในสถานการณ์การแพร่ระบาดของโรคโควิด-19
เมื่อวันที่ 21 สิงหาคม 2564 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า ตามประกาศกระทรวงแรงงาน ลงวันที่ 19 สิงหาคม 2564 กระทรวงแรงงาน ได้ขอความร่วมมือให้นายจ้างดูแลสุขภาพลูกจ้างหญิงตั้งครรภ์ ตามแนวปฏิบัติในการดูแลสุขภาพหญิงตั้งครรภ์ในสถานการณ์การแพร่ระบาดของโรคโควิด-19 ที่กรมอนามัย กระทรวงสาธารณสุขกำหนด ซึ่งแนะนำให้หญิงตั้งครรภ์ผู้ประกันตนมาตรา 33 ได้รับการฉีดวัคซีน เพื่อป้องกันและลดความรุนแรงของโรคโควิด -19 นั้น ซึ่งรัฐบาล โดยท่านนายกรัฐมนตรี พล.อ.ประยุทธ์ จันทร์โอชา และกระทรวงแรงงาน ภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี ได้มีความห่วงใยพี่น้องผู้ใช้แรงงานจากการแพร่ระบาดของโควิด-19 และกำหนดให้การฉีดวัคซีนเป็นวาระแห่งชาตินั้น โดยเฉพาะลูกจ้างหญิงที่ตั้งครรภ์ซึ่งเป็นผู้ประกันตนมาตรา 33 ควรได้รับการฉีดวัคซีนครบทุกคนก่อน ผมจึงได้มอบหมายให้ผู้อำนวยการสำนักงานประกันสังคม กรุงเทพมหานครพื้นที่ 1-12 และสำนักงานประกันสังคมจังหวัดทุกจังหวัดที่มีจุดฉีดวัคซีนให้แก่ผู้ประกันตนมาตรา 33 เร่งประชาสัมพันธ์ขอความร่วมมือให้นายจ้างเชิญชวนและให้แนะนำแก่ลูกจ้างหญิงที่ตั้งครรภ์ เข้ารับบริการฉีดวัคซีน พร้อมทั้งส่งรายชื่อมายังสำนักงานประกันสังคม เพื่อดูแลบริหารจัดการให้ลูกจ้างหญิงที่ตั้งครรภ์ได้รับการฉีดวัคซีนเป็นกลุ่มเร่งด่วนในแต่ละจุดฉีด
ทั้งนี้ สำนักจัดระบบบริการทางการแพทย์ สำนักงานประกันสังคมอยู่ระหว่างดำเนินการออกหนังสือเพื่อแจ้ง สำนักงานประกันสังคมกรุงเทพมหานครพื้นที่ 1-12 และสำนักงานประกันสังคมจังหวัดทุกจังหวัดที่เกี่ยวข้องดำเนินการต่อไป สามารถติดต่อสอบถามเพิ่มเติมได้ที่สายด่วน 1506 ให้บริการตลอด 24 ชั่วโมง

ที่มา : https://www.thaigov.go.th/news/contents/details/44996