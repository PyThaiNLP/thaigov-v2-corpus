รัฐบาลไทย-ข่าวทำเนียบรัฐบาล-แรงงานไทยเนื้อหอม!! ดูไบต้องการเชฟร้านอาหาร นวดสปาจำนวนมาก ให้ค่าจ้างสูง


วันพฤหัสบดีที่ 31 มีนาคม 2565
แรงงานไทยเนื้อหอม!! ดูไบต้องการเชฟร้านอาหาร นวดสปาจำนวนมาก ให้ค่าจ้างสูง
...
นายสุชาติ ชมกลิ่น รัฐมนตรีว่าการกระทรวงแรงงาน และคณะ ได้เดินทางไปพบปะแรงงานไทยในโอกาสเดินทางมาราชการ ณ เมืองดูไบ ประเทศสหรัฐอาหรับเอมิเรตส์ เพื่อเข้าร่วมการประชุม World Government Summit ครั้งที่ 8 โดยได้เดินทางไปยังร้านอาหารไทยร้านแรกเป็นร้านเบญจรงค์ (Benjarong) รัฐดูไบ เป็นหนึ่งในร้านอาหารไทยในดูไบที่มีชื่อเสียงและเป็นที่ชื่นชอบของคนต่างชาติในสหรัฐอาหรับเอมิเรตส์ได้พบปะเยี่ยมให้กำลังใจแรงงานไทย จำนวน 6 คน ซึ่งทำงานในตำแหน่ง Thai Chef ร้านที่สอง เป็นร้าน White Orchid Restaurant &  Lounge ร้านนี้เป็นร้านที่ใช้แรงงานไทยที่มีทักษะฝีมือและได้รับอัตราค่าจ้างที่สูง อยู่ในรัฐดูไบ มีเชฟไทยทำงานอยู่จำนวน 3 คน ทำงานในตำแหน่ง chef de cuisine ตำแหน่ง JR. Sous และตำแหน่ง Demi Chef และ ร้านที่สาม เป็นร้าน CALM Spa& Salon  มี Spa Therapist ไทย อยู่ในรัฐดูไบ ร้านนี้เป็นร้านที่ใช้แรงงานไทยที่มีทักษะฝีมือและได้รับอัตราค่าจ้างที่สูง มีแรงงานไทยทำงานรวม 4 คน ในตำแหน่ง Spa Manager พนักงานนวดสปา ครูสอนนวด (Spa supervisor /Trainer) พนักงานนวดสปา
นายสุชาติ กล่าวว่า รัฐบาลไทยและกระทรวงแรงงานมีความห่วงใยแรงงานไทย แม้ว่าจะเป็นแรงงานไทยที่ทำงานในต่างประเทศก็ตาม แรงงานไทยที่ทำงานในต่างประเทศถือว่ามีความสำคัญ เนื่องจากแต่ละปีมีรายได้ส่งกลับให้ครอบครัวในประเทศไทย เพื่อช่วยขับเคลื่อนเศรษฐกิจของประเทศ แรงงานไทยได้รับการยอมรับจากนายจ้างในทักษะฝีมือ ซึ่งเป็นเอกลักษณะและความโดดเด่นยากที่จะมีแรงงานชาติไหนมาเลียนแบบได้ โดยเฉพาะเสน่ห์ในงานและทักษะฝีมือในสาขานวด สปาไทย กุ๊ก เชฟ ผู้ประกอบอาหารไทย และที่สำคัญวันนี้ได้มาพบแรงงานและเจ้าของสถานประกอบการที่เป็นคนไทย ได้เห็นลูกค้าที่มาใช้บริการสถานประกอบการร้านค้าของคนไทย จะทำให้เจ้าของสถานประกอบการมีรายได้ มีกำไรจากกิจการ ลูกจ้างเองก็ได้รับค่าจ้าง เงินเดือน และทิปจากการทำงาน ทั้งนี้ จากการพูดคุยกับผู้ประกอบการส่วนใหญ่ยังมีความต้องการแรงงานไทย เนื่องจากแรงงานไทยมีทักษะฝีมือดี ขยัน มีความรับผิดชอบ จึงเป็นที่ต้องการของนายจ้าง
“การเดินทางมาเยี่ยมแรงงานไทยในประเทศสหรัฐอาหรับเอมิเรตส์ในครั้งนี้ เพื่อต้องการพบปะพูดคุยกับเจ้าของสถานประกอบการ ซึ่งวันนี้ดีใจที่ได้พบผู้ประกอบการไทย และแรงงานไทยที่จากบ้านมาทำงานในต่างแดน สอบถามสารทุกข์สุกดิบ พร้อมส่งกำลังใจและความห่วงใยจากท่านนายกรัฐมนตรี พล.อ.ประยุทธ์ จันทร์โอชา ท่านรองนายกรัฐมนตรี พล.อ.ประวิตร วงษ์สุวรรณ ที่มีความห่วงใย และกำชับมอบหมายให้มาสอบถามพูดคุยกับทุกท่านด้วยตัวเอง”นายสุชาติ กล่าวในท้ายสุด
ทั้งนี้ ภายหลังจากที่ รมว.แรงงาน ได้มาพบปะกับ รมว.ทรัพยากรมนุษย์และส่งเสริมการจ้างงานสหรัฐอาหรับเอมิเรตส์เมื่อเดือนธันวาคม 2564 ปรากฏว่า มีแรงงานไทยเดินทางมาทำงานแล้ว 519 คน ส่วนใหญ่มาทำงานในตำแหน่ง นวด สปา เชฟ กุ๊ก พนักงานต้อนรับ ช่างสาขาต่าง ๆ ส่วนใหญ่เดินทางมาทำงานโดยวิธีจ้างตรง ส่วนตำแหน่งที่ยังไม่ได้เดินทาง ได้แก่ ตำแหน่ง Spa Therapist และพนักงานในร้านอาหารอีกจำนวน 43 อัตรา ซึ่งฝ่ายแรงงานฯ ได้มีการประชาสัมพันธ์ผ่านสื่อออนไลน์ต่าง ๆ เพื่อให้ขยายตลาดแรงงานให้คนไทยได้มาทำงานฝีมือในสหรัฐอาหรับเอมิเรตส์เพิ่มมากขึ้น จะได้นำรายได้ ประสบการณ์กลับมาพัฒนาประเทศต่อไป

ที่มา : https://www.thaigov.go.th/news/contents/details/53143