รัฐบาลไทย-ข่าวทำเนียบรัฐบาล-สำนักงานสลากฯ เพิ่มปริมาณสลากดิจิทัลงวด 16 กันยายน นี้ 11.4 ล้านใบ พร้อมทั้งเดินหน้าขยายจุดจำหน่ายสลาก 80 ย้ำความโปร่งใสด้วยการออกสลากสัญจร ที่นครนายก


วันพฤหัสบดีที่ 25 สิงหาคม 2565
พิมพ์
สำนักงานสลากฯ เพิ่มปริมาณสลากดิจิทัลงวด 16 กันยายน นี้ 11.4 ล้านใบ พร้อมทั้งเดินหน้าขยายจุดจำหน่ายสลาก 80 ย้ำความโปร่งใสด้วยการออกสลากสัญจร ที่นครนายก
วันนี้ (25 สิงหาคม 2565) เวลา 15.00 น. ที่สำนักงานสลากกินแบ่งรัฐบาล นายลวรณ แสงสนิท ประธานกรรมการสลากกินแบ่งรัฐบาล  พร้อมด้วย พันโท หนุน ศันสนาคม ผู้อำนวยการสำนักงานสลากกินแบ่งรัฐบาล ร่วมกันแถลงข่าวความคืบหน้าการดำเนินงานของสำนักงานสลากกินแบ่งรัฐบาล
นายลวรณ แสงสนิท ประธานกรรมการฯ กล่าวว่า  จากการที่สำนักงานสลากฯ ดำเนินการจำหน่ายสลากดิจิทัล ตั้งแต่งวดวันที่ 16 มิถุนายน 2565 จนถึงขณะนี้ ผ่านมาแล้ว 6 งวด มีผลตอบรับจากผู้ซื้อมีความพึงพอใจที่สามารถซื้อสลากหมายเลขที่ต้องการได้จริง ในราคา 80 บาททุกใบ โดยข้อมูลจำนวนผู้ซื้อสะสมตั้งแต่งวดที่ 1-6 มีประมาณ 2,800,000 ราย เป็นผู้ที่ซื้อประจำ 500,000 ราย(17%) ผู้ซื้อที่ไม่ได้ซื้อเป็นประจำ 2,300,000 ราย(83%) โดยส่วนใหญ่ประมาณ 50% จะซื้อสลากงวดละ 2-5 ใบ รองลงมา ซื้อสลากงวดละ 1 ใบ คิดเป็น 19% และซื้อสลากงวดละ 6-10 ใบ คิดเป็นลงมา 17%
อย่างไรก็ตาม ระยะเวลาในการจำหน่ายสลากดิจิทัล ยังคงหมดลงเร็วกว่าที่ควรจะเป็น ดังนั้น เพื่อให้มีระยะเวลาจำหน่ายที่เหมาะสมในแต่ละงวด คือ 7-10 วัน จึงได้เพิ่มปริมาณสลากงวดวันที่ 16 กันยายน 2565 เป็น 11,453,000 ฉบับ โดยสลากทั้งหมดเป็นของตัวแทนจำหน่าย 22,906 ราย โดยจะเริ่มจำหน่ายตั้งแต่วันที่ 2 กันยายน 2565 เวลา 06.00 - 23.00 น. ทุกวัน จนกว่าสลากจะหมด
"สำหรับเป้าหมายในปีนี้ คือ ตั้งเป้าจำหน่ายสลากราคา 80 บาท ประมาณ 20 ล้านใบ ดังนั้น การเพิ่มทางเลือกให้ร้านค้าสามารถลดราคาสลากดิจิทัลได้จะมีประโยชน์ หากปริมาณสลากมีมากกว่า 15 ล้านใบ ในส่วนของเลขที่ไม่ค่อยได้รับความนิยมและขายออกช้า ผู้ขายสามารถเลือกได้ว่า จะลดราคาลงเพื่อให้ขายง่ายขึ้น หรือจะเก็บสลากไว้ลุ้นรางวัล หากขายไม่ได้จนถึงวันสุดท้าย คนขายจะค่อยๆ ปรับตัวและเรียนรู้ ในส่วนของคนซื้อก็มีโอกาสได้ซื้อสลากราคาต่ำกว่า 80 บาท เราอยากเห็นประชาชนเป็นผู้ตั้งราคาสลาก อยากเห็นการปฏิเสธการซื้อสลากเกินราคา โดยจะเป็นอีกส่วนหนึ่งที่ช่วยผลักดันให้สลากในตลาดราคาถูกลงด้วย ” นายลวรณกล่าว
ในส่วนของการรับฟังความคิดเห็นผู้มีส่วนได้ส่วนเสีย และศึกษาผลกระทบทางสังคมเกี่ยวกับการออกสลากกินแบ่งรัฐบาล และ L6 และ N 3 กำลังอยู่ระหว่างรวบรวมและสรุปผลโดยมหาวิทยาลัยขอนแก่น คาดว่าจะสามารถส่งผลสรุปให้สำนักงานสลากฯ ได้ภายในสิ้นเดือนนี้ และหลังจากนั้น สำนักงานสลากฯ จะรวบรวมความคิดเห็น รวมทั้งผลการศึกษาผลกระทบทางสังคมในทุกมิติ ตลอดจนมาตรการต่างๆ ที่เกี่ยวข้อง เสนอคณะกรรมการสลากกินแบ่งรัฐบาล และกระทรวงการคลัง เพื่อพิจารณานำเข้าที่ประชุมคณะรัฐมนตรีต่อไป
ผู้อำนวยการสำนักงานสลากกินแบ่งรัฐบาล กล่าวในตอนท้ายว่า สำหรับการดำเนินงานของสำนักงานสลากฯ อีกภารกิจหนึ่งคือการออกรางวัลสลากกินแบ่งรัฐบาล ซึ่งในงวด 1 กันยายน 2565 จะเดินทางไปออกรางวัลสลากสัญจร ณ ห้องราชพฤกษ์ ชลพฤกษ์ รีสอร์ท จังหวัดนครนายก เพื่อเปิดโอกาสให้ประชาชนในต่างจังหวัดได้เห็นขั้นตอนและวิธีการตลอดจนอุปกรณ์ที่ใช้ในการออกรางวัลด้วยตนเอง จะได้ไม่หลงเชื่อข่าวลือเรื่องเลขเด็ดจากกลุ่มมิจฉาชีพที่ทำการหลอกลวงต้มตุ๋น ผ่านทางสังคมออนไลน์และการส่งจดหมายแอบอ้างว่าสามารถให้ตัวเลขที่จะออกรางวัลได้ สำหรับการออกรางวัลครั้งนี้ ผู้ว่าราชการจังหวัดนครนายก ให้เกียรติเป็นประธานกรรมการออกรางวัล จึงขอเชิญชวนพี่น้องประชาชนในจังหวัดนครนายกและพื้นที่ใกล้เคียง ร่วมพิสูจน์ความโปร่งใสไปพร้อมๆ กัน หรือรับชมการถ่ายทอดสดได้ผ่านสถานีโทรทัศน์อมรินทร์ทีวี ไทยรัฐทีวี LINE TODAY และเว็บไซต์สำนักงานสลากกินแบ่งรัฐบาล

ที่มา : https://www.thaigov.go.th/news/contents/details/58443