รัฐบาลไทย-ข่าวทำเนียบรัฐบาล-กรมทางหลวงชนบทสร้างสะพานข้ามคลองตำมะลัง อำเภอเมือง จังหวัดสตูล เชื่อมเกาะสู่แผ่นดินใหญ่ เพื่อให้ประชาชนเดินทางสะดวกรวดเร็วปลอดภัย


วันอังคารที่ 31 พฤษภาคม 2565
กรมทางหลวงชนบทสร้างสะพานข้ามคลองตำมะลัง อำเภอเมือง จังหวัดสตูล เชื่อมเกาะสู่แผ่นดินใหญ่ เพื่อให้ประชาชนเดินทางสะดวกรวดเร็วปลอดภัย
ส่งเสริมเศรษฐกิจการขนส่งสินค้าการเกษตรและประมงในพื้นที่ ตามนโยบายของรัฐมนตรีว่าการกระทรวงคมนาคม คาดก่อสร้างแล้วเสร็จในเดือนพฤษภาคม 2566
กรมทางหลวงชนบท (ทช.) กระทรวงคมนาคม รายงานความคืบหน้าโครงการก่อสร้างสะพานข้ามคลองตำมะลัง อำเภอเมือง จังหวัดสตูล ซึ่งปัจจุบันการก่อสร้างมีความคืบหน้าไปแล้วกว่าร้อยละ 42 ขณะนี้อยู่ระหว่างการก่อสร้างพื้นสะพานรูปกล่องของตอม่อช่วงกลางน้ำและติดตั้งราวสะพานหล่อสำเร็จรูป คาดว่าจะก่อสร้างแล้วเสร็จในเดือนพฤษภาคม 2566 ทั้งนี้ เพื่อเป็นการบรรเทาความเดือดร้อนให้กับประชาชน สามารถเดินทางระหว่างเกาะตำมะลังและแผ่นดินใหญ่ได้อย่างสะดวก รวดเร็ว ปลอดภัย และประหยัดเวลาในการเดินทางไปโรงพยาบาลเมื่อมีเหตุฉุกเฉินหรือการอพยพประชาชนในกรณีเกิดภัยพิบัติ ส่งเสริมเศรษฐกิจการขนส่งสินค้าทางการเกษตรและประมงในพื้นที่ ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม
เนื่องจากประชาชนที่อาศัยอยู่บนเกาะตำมะลัง อำเภอเมือง จังหวัดสตูล ประมาณ 2,000 ครัวเรือน ได้รับความเดือดร้อนในการเดินทาง โดยที่ผ่านมาการเดินทางจากฝั่งไปยังบริเวณเกาะต้องสัญจรด้วยเรือข้ามฟาก ต้องใช้เวลาประมาณ 30 นาที ทช. จึงได้ดำเนินโครงการก่อสร้างสะพานข้ามคลองตำมะลัง ซึ่งโครงการดังกล่าวเป็นโครงการที่ได้รับพระราชทานพระราชานุมัติจากสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี รับไว้เป็นโครงการอันเนื่องมาจากพระราชดำริ ซึ่งพื้นที่ส่วนใหญ่มีสภาพเป็นป่าสงวนแห่งชาติ ทช. จึงได้ว่าจ้างบริษัทที่ปรึกษาวิเคราะห์ผลกระทบสิ่งแวดล้อม เสนอสำนักงานนโยบายและแผนทรัพยากรธรรมชาติและสิ่งแวดล้อม เพื่อพิจารณานำเสนอคณะกรรมการผู้ชำนาญการพิจารณารายงานการวิเคราะห์ผลกระทบสิ่งแวดล้อมด้านโครงสร้างพื้นฐานทางบกและอากาศ ต่อมา ทช. จึงได้ดำเนินการสำรวจและออกแบบโครงการดังกล่าว และได้เริ่มก่อสร้างสะพานข้ามคลองตำมะลัง จังหวัดสตูล ใช้งบประมาณในการก่อสร้างรวม 433.190 ล้านบาท โดยมีจุดเริ่มต้นจากแยกทางหลวงแผ่นดินหมายเลข 406 บริเวณ กม. ที่ 93+900 ด้านขวาทาง ตรงเข้าสู่ท่าเทียบเรือประมงเอกชนริมคลองตำมะลัง จากนั้นสะพานจะข้ามไปยังฝั่งบ้านตำมะลังเหนือ หมู่ที่ 2 ผ่านพื้นที่เกษตรกรรมและถนนดินไปสิ้นสุดที่บริเวณถนนสาธารณะของหมู่บ้าน ซึ่งรายละเอียดของงานก่อสร้างประกอบด้วย การก่อสร้างถนนต่อเชื่อมฝั่งแผ่นดิน บริเวณ กม. ที่ 0+000 - 0+690.500 เป็นถนนคอนกรีตเสริมเหล็กขนาด 2 ช่องจราจร มีไหล่ทางความยาว 660 เมตร ก่อสร้างสะพานข้ามคลองตำมะลัง บริเวณ กม. ที่ 0+690.500 - 1+491.500 เป็นโครงสร้างสะพานคอนกรีตเสริมเหล็ก มีพื้นสะพานเป็นแบบคานคอนกรีตอัดแรงรูปกล่องชนิดหล่อในที่ขนาด 2 ช่องจราจร มีทางเท้าความยาว 801 เมตร และก่อสร้างถนนต่อเชื่อมสะพานฝั่งเกาะตำมะลัง บริเวณ กม. ที่ 1+491.500 - 2+750 เป็นถนนคอนกรีตเสริมเหล็ก ขนาด 2 ช่องจราจร มีไหล่ทางความยาวประมาณ 1,200 เมตร นอกจากนี้ ในส่วนของการก่อสร้างลานจอดรถฝั่งเกาะตำมะลัง สามารถรองรับรถยนต์ได้ประมาณ 80 คัน และรองรับรถจักรยานยนต์ได้ประมาณ 126 คัน รวมถึงก่อสร้างบันไดทางลาดขึ้นลงสะพาน เพื่อเป็นการอำนวยความสะดวกให้ประชาชนสามารถเดินข้ามคลองตำมะลังได้อีกด้วย

ที่มา : https://www.thaigov.go.th/news/contents/details/55219