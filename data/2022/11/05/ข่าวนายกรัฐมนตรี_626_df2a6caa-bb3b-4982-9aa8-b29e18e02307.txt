รัฐบาลไทย-ข่าวทำเนียบรัฐบาล-นายกฯ ยินดี “ข้าวซอย” หนึ่งใน Soft power อาหารไทย ได้รับการเผยแพร่ไปสู่นานาชาติ นำความเป็นไทยสู่การเพิ่มมูลค่าเศรษฐกิจ รัฐบาลพร้อมผลักดันให้อาหารไทยเป็นที่รู้จักไปทั่วโลก


วันอังคารที่ 16 สิงหาคม 2565
พิมพ์
นายกฯ ยินดี “ข้าวซอย” หนึ่งใน Soft power อาหารไทย ได้รับการเผยแพร่ไปสู่นานาชาติ นำความเป็นไทยสู่การเพิ่มมูลค่าเศรษฐกิจ รัฐบาลพร้อมผลักดันให้อาหารไทยเป็นที่รู้จักไปทั่วโลก
นายกฯ ยินดี “ข้าวซอย” หนึ่งใน Soft power อาหารไทย ได้รับการเผยแพร่ไปสู่นานาชาติ นำความเป็นไทยสู่การเพิ่มมูลค่าเศรษฐกิจ รัฐบาลพร้อมผลักดันให้อาหารไทยเป็นที่รู้จักไปทั่วโลก
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า วันนี้ (16 สิงหาคม 2565) เวลา 08.30 น. ณ บริเวณด้านหน้าตึกสันติไมตรี ทำเนียบรัฐบาล นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม นำคณะผู้บริหารกระทรวงฯ พร้อมด้วยผู้บริหารและเจ้าหน้าที่ บริษัท ไปรษณีย์ไทย จำกัด เข้าพบ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่อประชาสัมพันธ์ส่งเสริม Soft Power อาหารไทยและสนับสนุนสินค้าของคนไทย ผ่าน Thailandpostmart ซึ่งข้าวซอยอาหารไทยท้องถิ่นภาคเหนือ คว้าอันดับ 1 ในการจัดอันดับ 50 Best Soups ซุปที่ดีที่สุดของเว็บไซต์ TasteAtlas เว็บไซต์รวบรวมสูตรอาหารและรีวิวจากนักวิจารณ์อาหารทั่วโลกแบบอินเทอร์แอคทีฟ โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย และนายดิสทัต โหตระกิตย์ เลขาธิการนายกรัฐมนตรี เข้าร่วม
นายกรัฐมนตรีกล่าวว่า นับเป็นเรื่องที่น่ายินดีที่อาหารไทยได้รับการเผยแพร่ไปสู่นานาชาติและเป็นที่รู้จักมากยิ่งขึ้น ซึ่งข้าวซอยถือได้ว่าเป็นอีกหนึ่งใน Soft power ด้านอาหารของประเทศ ที่จะนำความเป็นไทยไปสู่การเพิ่มมูลค่าเศรษฐกิจ ซึ่งนอกจากข้าวซอยก็ยังมีอาหารอีกหลายประเภท เช่น ต้มข่าไก่ ต้มยำ เป็นต้น โดยรัฐบาลมีนโยบายสนับสนุนและพร้อมผลักดันให้อาหารไทยเป็นที่รู้จักไปทั่วโลกผ่านช่องทางและเวทีต่าง ๆ นอกจากนี้ยังมุ่งส่งเสริมด้านดิจิทัลของไทยสู่เวทีโลกต่อไป พร้อมขอบคุณหน่วยงานที่เกี่ยวข้องที่ร่วมมือกันทำงานช่วยกันส่งเสริมผลักดันให้ Soft power ของไทยเป็นที่รู้จักอย่างแพร่หลาย ทั้งในด้านอาหาร สถานที่ท่องเที่ยว สุขภาพ และด้านอื่น ๆ นับเป็นการพัฒนาประเทศอย่างเป็นรูปธรรม และเปิดประเทศไปสู่โลกภายนอกให้เป็นที่รู้จักกว้างขวาง อีกทั้งยังร่วมกันขับเคลื่อนประเทศเพื่อให้เป็นประเทศที่มีรายได้สูงขึ้นด้วย โอกาสนี้ นายกรัฐมนตรีได้ชิมข้าวซอยพร้อมชื่นชมในรสชาติด้วย
ทั้งนี้ บริษัท ไปรษณีย์ไทย จำกัด ได้นำระบบดิจิทัลมาใช้ส่งเสริมการขายสินค้าในยุคดิจิทัล ตามนโยบายของรัฐบาล โดยเปิดจำหน่ายแล้วบนแพลตฟอร์มออนไลน์ Thailandpostmart เพื่อเพิ่มขีดความสามารถในการแข่งขัน สร้างงาน สร้างอาชีพ สร้างรายได้ ลดความเหลื่อมล้ำและปรับปรุงประสิทธิภาพ คุณภาพของสินค้าให้ตรงตามความต้องการของตลาด พร้อมยกระดับสินค้าชุมชนโดยเป็นศูนย์กลางรวบรวมสินค้าดี ผลิตภัณฑ์เด่นจากทุกชุมชนทั่วประเทศไทย เช่น ข้าวซอย ต้มยำ ต้มข่าไก่ เครื่องแกงสำเร็จรูป ขนมปั้นสิบ หมูย่าง เป็นต้น โดยจัดส่งถึงมือผู้บริโภคเพื่อช่วยให้ผู้บริโภคเลือกซื้อสินค้าได้ง่าย และสะดวกสบายมากยิ่งขึ้นภายใต้ concept “อร่อยทั่วไทย สั่งได้ที่ไปรษณีย์” ///

ที่มา : https://www.thaigov.go.th/news/contents/details/58059