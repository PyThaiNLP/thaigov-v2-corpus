รัฐบาลไทย-ข่าวทำเนียบรัฐบาล-รัฐบาล โดย พม. มอบบ้านเช่าโครงการบ้านเคหะสุขประชาร่มเกล้า ช่วยผู้มีรายได้น้อย กลุ่มเปราะบาง มีบ้านที่น่าอยู่ พร้อมอาชีพ รายได้ ที่มั่นคง


วันศุกร์ที่ 3 ธันวาคม 2564
รัฐบาล โดย พม. มอบบ้านเช่าโครงการบ้านเคหะสุขประชาร่มเกล้า ช่วยผู้มีรายได้น้อย กลุ่มเปราะบาง มีบ้านที่น่าอยู่ พร้อมอาชีพ รายได้ ที่มั่นคง
รัฐบาล โดย พม. มอบบ้านเช่าโครงการบ้านเคหะสุขประชาร่มเกล้า ช่วยผู้มีรายได้น้อย กลุ่มเปราะบาง มีบ้านที่น่าอยู่ พร้อมอาชีพ รายได้ ที่มั่นคง
วันนี้ (3 ธ.ค.64) เวลา 14.00 น. พลเอก ประยุทธ์ จันทร์โอชา นายกรัฐมนตรี เป็นประธานในพิธีส่งมอบสิทธิโครงการบ้านเช่าสำหรับผู้มีรายได้น้อย โครงการบ้านเคหะสุขประชาร่มเกล้า  โดยมี นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวรายงาน พร้อมด้วย นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ พลตรี ดร.เจียรนัย วงศ์สอาด ประธานกรรมการการเคหะแห่งชาติ คณะกรรมการการเคหะแห่งชาติ นายทวีพงษ์ วิชัยดิษฐ ผู้ว่าการการเคหะแห่งชาติ คณะผู้บริหารกระทรวง พม. และผู้แทนหน่วยงานที่เกี่ยวข้องเข้าร่วมงาน ณ โครงการบ้านเคหะสุขประชาร่มเกล้า เขตลาดกระบัง กรุงเทพฯ
นายจุติ กล่าวว่า “โครงการบ้านเคหะสุขประชา” เป็นการพลิกโฉมประเทศไทยจากวิกฤติสู่โอกาสให้ผู้มีรายได้น้อยและกลุ่มเปราะบางได้มีที่อยู่อาศัยที่มั่นคงและได้มาตรฐาน พร้อมด้วยสิ่งแวดล้อมที่น่าอยู่และการพัฒนาอาชีพ สร้างรายได้ เพื่อคุณภาพชีวิตที่ดีขึ้น เป็นการลดความเหลื่อมล้ำด้านที่อยู่อาศัย ตามเจตนารมณ์ของ พลเอก ประยุทธ์ จันทร์โอชา นายกรัฐมนตรี  โดยคณะรัฐมนตรีได้รับทราบ เมื่อวันที่ 30 มิถุนายน 2563 ให้กระทรวง พม. โดย กคช. จัดทำโครงการบ้านเคหะสุขประชา มีเป้าหมายจัดสร้าง 100,000 หน่วย ภายในระยะเวลา 5 ปีๆ ละ 20,000 บาท  เริ่มตั้งแต่ปี พ.ศ. 2564 - 2568  สำหรับการพัฒนาอาชีพ สร้างรายได้ที่มั่นคง ให้กับผู้อยู่อาศัย มีทั้งหมด 6 อาชีพ ได้แก่ เกษตรอินทรีย์ ปศุสัตว์ อาชีพบริการชุมชนและชุมชนข้างเคียง ตลาด อุตสาหกรรมขนาดเล็ก และศูนย์การค้าปลีก - ส่ง  โดยมีการนำหลักปรัชญาเศรษฐกิจพอเพียงมาใช้ตามความเหมาะสมในการพัฒนาโครงการของแต่ละพื้นที่ เพื่อพัฒนาเศรษฐกิจฐานรากของชุมชนให้สามารถพึ่งพาตนเองได้อย่างยั่งยืน รวมถึงสนับสนุนเศรษฐกิจชุมชนตามภูมิสังคมของพื้นที่นั้นๆ
นายจุติ กล่าวต่อไปว่า  นโยบายที่นายกรัฐมนตรีได้มอบไว้เมื่อปีที่แล้ว ได้เกิดขึ้นแล้วในวันนี้ ถ้านายกรัฐมนตรีไม่สนับสนุน โครงการนี้ย่อมไม่เกิดขึ้น โดยนายกรัฐมตรีได้มอบหมายว่า ขอให้ยึดประชาชนเป็นศูนย์กลางและเป็นที่ตั้ง ซึ่งโครงการนี้มีราคาบ้านเท่ากับเมื่อ 16 ปีที่แล้ว แต่มาตรฐานดีขึ้นกว่าเดิมจากวัสดุอุปกรณ์ที่ใช้ก่อสร้าง และสิ่งสำคัญคือเรามุ่งเน้นเรื่องอาชีพของประชาชน ทั้งนี้ โครงการนี้เกิดจากสิ่งที่นายกรัฐมนตรีให้คิดนอกกรอบ แต่ให้ทำในกรอบอย่างถูกกฎหมาย อีกทั้งเกิดจากความกล้ามากกว่าความกลัว เพราะหลายคนกลัวว่าโครงการนี้จะสร้างหนี้ จะทุจริต และประชาชนจะไม่ได้ประโยชน์ แต่เรามีความกล้าที่จะให้ประชาชนผู้มีรายได้น้อยได้มีบ้านที่อยู่อาศัยที่มีคุณภาพในราคาที่ประหยัด ชีวิตจะเดินต่อไปได้ ซึ่งราคาเช่าถูกกว่า 40 เปอร์เซ็นต์ของราคาตลาด และมีสิ่งสำคัญที่สุดคือเราจะมีเครื่องมือที่จะช่วยสร้างอาชีพให้กับผู้ที่อยู่อาศัย
นายจุติ กล่าวเพิ่มเติมว่า สำหรับโครงการบ้านเคหะสุขประชาร่มเกล้า ตั้งอยู่บริเวณถนนร่มเกล้า แขวงคลองสองต้นนุ่น เขตลาดกระบัง กทม. บนพื้นที่ 20.26 ไร่  ด้วยการจัดสร้างบ้าน จำนวน 270 หน่วย ประกอบด้วย บ้านแฝดชั้นเดียว จำนวน 86 หน่วย และบ้านสองชั้น จำนวน 184 หน่วย โดยแบ่งพื้นที่ใช้สอยตามความเหมาะสมของกลุ่มเป้าหมาย ดังนี้ 1) กลุ่มคนพิการและผู้สูงอายุ (แบบ X) พื้นที่ใช้สอย 30 ตารางเมตร  2) กลุ่มผู้มีสถานะโสด (แบบ A) พื้นที่ใช้สอย 30 ตารางเมตร  3) กลุ่มครัวเรือนใหม่ (แบบ B) พื้นที่ใช้สอย 40 ตารางเมตร และ 4) กลุ่มครอบครัว (แบบ C) พื้นที่ใช้สอย 50 ตารางเมตร โดยมีอัตราค่าเช่าเริ่มต้น 1,500 - 3,000 บาท/เดือน สำหรับพื้นที่ภายในโครงการยังได้จัดเตรียมพื้นที่ “เศรษฐกิจสุขประชา” ในรูปแบบคอมมูนิตี้มอลล์ เพื่อรองรับการจ้างงานและสร้างอาชีพให้กับผู้อยู่อาศัย นอกจากนี้ กระทรวง พม. โดย กคช. ได้รับอนุมัติจากคณะรัฐมนตรีเมื่อวันที่ 9 พฤศจิกายน 2564 ให้จัดตั้ง บริษัท เคหะสุขประชา จำกัด (มหาชน) เพื่อเข้ามาช่วยให้การดำเนินโครงการบ้านเคหะสุขประชามีความคล่องตัวและประสบความสำเร็จได้เร็วขึ้น

ที่มา : https://www.thaigov.go.th/news/contents/details/49072