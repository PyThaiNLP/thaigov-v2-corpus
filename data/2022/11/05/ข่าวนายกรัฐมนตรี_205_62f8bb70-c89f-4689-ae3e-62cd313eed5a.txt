รัฐบาลไทย-ข่าวทำเนียบรัฐบาล-นายกรัฐมนตรีเปิดศูนย์จำหน่ายผลิตภัณฑ์ชุมชน สินค้า OTOP อันดามัน (ANDAMAN OTOP SHOP) 6 จังหวัด ผลักดันเศรษฐกิจฐานราก ส่งเสริมการท่องเที่ยวอันดามัน


วันจันทร์ที่ 15 พฤศจิกายน 2564
พิมพ์
นายกรัฐมนตรีเปิดศูนย์จำหน่ายผลิตภัณฑ์ชุมชน สินค้า OTOP อันดามัน (ANDAMAN OTOP SHOP) 6 จังหวัด ผลักดันเศรษฐกิจฐานราก ส่งเสริมการท่องเที่ยวอันดามัน
นายกรัฐมนตรีเปิดศูนย์จำหน่ายผลิตภัณฑ์ชุมชน สินค้า OTOP อันดามัน (ANDAMAN OTOP SHOP) 6 จังหวัด ผลักดันเศรษฐกิจฐานราก ส่งเสริมการท่องเที่ยวอันดามัน
วันนี้ (15 พฤศจิกายน 2564) เวลา 11.33 น. ณ บริเวณศูนย์การเรียนรู้วัฒนธรรมอันดามัน เทศบาลเมืองกระบี่ ต.ปากน้ำ อ.เมืองกระบี่ จ.กระบี่ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานในพิธีเปิดศูนย์จำหน่ายผลิตภัณฑ์ชุมชน สินค้า OTOP อันดามัน (ANDAMAN OTOP SHOP) 6 จังหวัด (ระนอง ภูเก็ต พังงา กระบี่ ตรัง และสตูล) ร่วมกับรัฐมนตรีและผู้ว่าราชการจังหวัด 6 จังหวัดอันดามัน นายกรัฐมนตรีให้กำลังใจเดินหน้าบริหารศูนย์จำหน่ายผลิตภัณฑ์ชุมชน สินค้า OTOP อันดามัน อย่างต่อเนื่อง ยกระดับคุณภาพและผลิตภัณฑ์ให้มีความหลากหลาย ซึ่งได้มีประชาชนในพื้นที่มาร่วมให้ต้อนรับบริเวณโดยรอบ ส่งเสียงเชียร์ ชูป้ายต้อนรับ “ลุงตู่ สู้” “กระบี่เมืองน่าอยู่ลุงตู่น่ารัก”
ก่อนเข้าสู่พิธีการเปิดอย่างเป็นทางการ นายกรัฐมนตรียังได้พูดคุยกับนักเรียนที่มาต้อนรับว่า นักเรียนคือ ทรัพยากรมนุษย์ที่สำคัญ ขอให้เน้นการเรียนรู้แบบ Active  Learning เพื่อร่วมกันพัฒนาและเปลี่ยนแปลงการศึกษา และขอบคุณที่มาต้อนรับในวันนี้
จากนั้น นายกรัฐมนตรีได้เข้าสู่พิธีเปิดอย่างเป็นทางการ โดยทำการแตะลูกแก้วเพื่อเปิดศูนย์ OTOP อันดามัน อย่างเป็นทางการ จากนั้น นายกรัฐมนตรีเยี่ยมชมซุ้มจำหน่ายผลิตภัณฑ์ชุมชน สินค้า OTOP 6 จังหวัดอันดามัน และสอบถามผู้ประกอบการร้านค้า ถึงการดำเนินกิจการในขณะนี้ หลังจากที่รัฐบาลได้ทยอยเปิดประเทศต้อนรับนักท่องเที่ยว โอกาสนี้ นายกรัฐมนตรียังอุดหนุนสินค้าอัตลักษณ์ประจำถิ่น หลายอย่าง อาทิ ผ้าบาติก น้ำพริกมะขามกุ้ง กระเป๋าจักสาน โดยได้เสนอแนะให้มีการพัฒนาออกแบบสินค้า ผลิตภัณฑ์ให้มีความหลากหลาย ให้เป็นที่น่าสนใจ ซึ่งจะช่วยขยายตลาดให้กว้าง
ในตอนท้ายนายกรัฐมนตรีชื่นชม และสนับสนุนการส่งเสริมให้ชุมชนท้องถิ่นได้เป็นส่วนหนึ่งของการพัฒนาการท่องเที่ยวร่วมกัน เกิดการกระจายรายได้สู่ประชาชนทุกภาคส่วนอย่างยั่งยืน พร้อมกล่าวให้กำลังใจแก่ผู้จัดงานและเจ้าหน้าที่ท้องถิ่น และขอให้พัฒนาอย่างไม่หยุดนิ่งต่อไป
สำหรับ ศูนย์จำหน่ายผลิตภัณฑ์ชุมชน สินค้า OTOP อันดามัน (ANDAMAN OTOP SHOP) นั้น มีวัตถุประสงค์ เพื่อเป็นศูนย์กลางในการจำหน่ายสินค้าพื้นเมืองและสินค้า OTOP ที่มีชื่อเสียงของกลุ่ม 6 จังหวัดภาคใต้ฝั่งอันดามัน รวมถึงอาหารพื้นเมืองที่มีชื่อเสียง อาทิ ขนมเต้าส้อ กะปิ กุ้งเสียบ น้ำแร่ธรรมชาติระนอง เสื่อเตยปาหนัน และดอกไม้ประดิษฐ์จากยางพารา เป็นต้น เป็นอีกหนึ่งช่องทางในการส่งเสริม “การท่องเที่ยวเชิงสร้างสรรค์” ด้วย
ต่อจากนั้น นายกรัฐมนตรีเยี่ยมชมนิทรรศการแสดงสินค้า และช่วยอุดหนุนสินค้าอัตลักษณ์ประจำถิ่น หลายอย่าง อาทิ ผ้าบาติก น้ำพริกมะขามกุ้ง กระเป๋าจักสาน ในตอนท้ายของการเยี่ยมชม นายกรัฐมนตรีกล่าวให้กำลังใจผู้จัดงานและเจ้าหน้าที่ในพื้นที่ ว่าขอให้พัฒนาอย่างไม่หยุดนิ่งต่อไป

ที่มา : https://www.thaigov.go.th/news/contents/details/48243