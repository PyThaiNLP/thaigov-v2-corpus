รัฐบาลไทย-ข่าวทำเนียบรัฐบาล-รฟม. ลงพื้นที่ติดตามตรวจสอบความปลอดภัยในการปฏิบัติงานก่อสร้าง ช่วงเวลากลางคืน ในโครงการรถไฟฟ้าสายสีเหลือง ช่วงลาดพร้าว - สำโรง


วันจันทร์ที่ 4 กรกฎาคม 2565
รฟม. ลงพื้นที่ติดตามตรวจสอบความปลอดภัยในการปฏิบัติงานก่อสร้าง ช่วงเวลากลางคืน ในโครงการรถไฟฟ้าสายสีเหลือง ช่วงลาดพร้าว - สำโรง
...
การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม โดย สำนักงานความปลอดภัย อาชีวอนามัยและสภาพแวดล้อมในการทำงาน (สปอ.) ได้ลงพื้นที่ติดตามตรวจสอบความปลอดภัยในการปฏิบัติงานก่อสร้าง โครงการรถไฟฟ้าสายสีเหลือง ช่วงลาดพร้าว - สำโรง ช่วงเวลากลางคืน (Night Audit) บริเวณตั้งแต่สถานีหัวหมาก ถึง สถานีศรีด่าน บนถนนศรีนครินทร์ โดยได้ตรวจสอบไฟส่องสว่างตามแนวเขตก่อสร้าง เพื่อให้ผู้ใช้รถใช้ถนนสัญจรได้อย่างปลอดภัย และป้องกันการเกิดอุบัติเหตุในช่วงเวลากลางคืน รวมถึงตรวจสอบการปิดกั้นพื้นที่ให้มีสภาพที่แข็งแรงและติดตั้งป้ายเตือนต่าง ๆ ให้มีความชัดเจน โดยกำชับเจ้าหน้าที่ผู้เกี่ยวข้อง หากมีการชำรุดให้เร่งดำเนินการแก้ไขโดยเร็ว พร้อมเน้นย้ำให้เจ้าหน้าที่ทุกคนและผู้เกี่ยวข้องทุกหน่วยงานปฏิบัติตามมาตรฐานความปลอดภัยตามที่กฎหมายกำหนดอย่างเคร่งครัด เพื่อให้สอดคล้องตาม “ปฏิญญาว่าด้วยความปลอดภัยในการก่อสร้างโครงการระบบรถไฟฟ้าขนส่งมวลชน Zero Fatal Accident” ป้องกันไม่ให้เกิดเหตุอันไม่พึงประสงค์ ทั้งต่อบุคลากรของโครงการ และประชาชนผู้สัญจรบนถนนสาธารณะ นอกจากนี้ ยังได้เน้นย้ำให้เจ้าหน้าที่ปฏิบัติตามมาตรการป้องกันการแพร่ระบาดของโรคติดเชื้อไวรัส COVID-19 ตามข้อกำหนดของกระทรวงสาธารณสุข สามารถสอบถามข้อมูลโครงการฯ ได้ที่เว็บไซต์ www.mrta-yellowline.com เฟซบุ๊กแฟนเพจโครงการรถไฟฟ้าสายสีเหลืองฯ และไลน์ : @mrtyellowline หรือติดตามข้อมูลข่าวสาร รฟม. เพิ่มเติมได้ที่ เว็บไซต์ รฟม. www.mrta.co.th และเฟซบุ๊กแฟนเพจการรถไฟฟ้าขนส่งมวลชนแห่งประเทศไทย หรือ Call Center รฟม. โทรศัพท์ 0 2716 4044
“30 ปี รฟม. เชื่อมต่อเส้นทางสู่ความยั่งยืน Completing Connection, Mission for All”

ที่มา : https://www.thaigov.go.th/news/contents/details/56517