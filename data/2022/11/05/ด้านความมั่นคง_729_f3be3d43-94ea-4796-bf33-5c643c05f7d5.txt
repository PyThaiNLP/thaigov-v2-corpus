รัฐบาลไทย-ข่าวทำเนียบรัฐบาล-ผู้ว่าฯ สุราษฎร์ ร่วมกับแม่บ้านมหาดไทย เปิดจวน ปลูกผักสวนครัวเสริมสร้างความมั่นคงด้านอาหาร ตามแนวพระราชดำริ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี


วันเสาร์ที่ 12 กุมภาพันธ์ 2565
พิมพ์
ผู้ว่าฯ สุราษฎร์ ร่วมกับแม่บ้านมหาดไทย เปิดจวน ปลูกผักสวนครัวเสริมสร้างความมั่นคงด้านอาหาร ตามแนวพระราชดำริ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี
ผู้ว่าฯ สุราษฎร์ ร่วมกับแม่บ้านมหาดไทย เปิดจวนผู้ว่าฯ ปลูกผักสวนครัวเสริมสร้างความมั่นคงด้านอาหาร ตามแนวพระราชดำริ สมเด็จพระกนิษฐาธิราชเจ้าฯ กรมสมเด็จพระเทพรัตนราชสุดาฯ สยามบรมราชกุมารี ต้นแบบ พร้อมขยายผลทุกอำเภอ เพื่อเพิ่มรายได้สร้างคุณภาพชีวิตที่ดี
วันนี้ (12 ก.พ. 65) นางอุรสา จินโต ประธานแม่บ้านมหาดไทยจังหวัดสุราษฎร์ธานี และนายกเหล่ากาชาดจังหวัดสุราษฎร์ธานี เปิดเผยว่า ตามที่สมาคมแม่บ้านมหาดไทย ได้มีนโยบายให้ทุกจังหวัดดำเนินการขับเคลื่อนโครงการการส่งเสริมปลูกผักสวนครัวรั้วกินได้สร้างความมั่นคงทางอาหาร โดยน้อมนำพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ไปขับเคลื่อนขยายผลให้ประชาชนในพื้นที่มีคุณภาพชีวิตที่ดี มีผักที่ปลอดสารพิษไว้บริโภคในครอบครัว อันเป็นการลดค่าใช้จ่ายในครัวเรือน
นางอุรสา จินโต ประธานแม่บ้านมหาดไทยจังหวัดสุราษฎร์ธานี และนายกเหล่ากาชาดจังหวัดสุราษฎร์ธานี กล่าวว่า นายวิชวุทย์ จินโต ผู้ว่าราชการจังหวัดสุราษฎร์ธานี ได้ร่วมกับแม่บ้านมหาดไทยจังหวัดสุราษฎร์ธานี เปิดจวนผู้ว่าราชการจังหวัดสุราษฎร์ธานี ขับเคลื่อนนโยบายสร้างความมั่นคงทางอาหาร ด้วยการจัดกิจกรรม "ที่ว่างสร้างอาหารตามหลักปรัชญาของเศรษฐกิจพอเพียง" สร้างแปลงผักสวนครัวรั้วกินได้ในแปลงผักจวนผู้ว่าราชการจังหวัดสุราษฎร์ธานี เพื่อเป็นต้นแบบและสร้างความมั่นคงทางด้านอาหารในครัวเรือนในช่วงสถานการณ์ระบาดของโรคติดเชื้อไวรัสโคโรนา 2019 (โควิด-19) โดยได้บูรณาการร่วมกับภาคีเครือข่ายที่เกี่ยวข้อง ทั้งสมาชิกชมรมแม่บ้านมหาดไทยจังหวัดสุราษฎร์ธานี  กรรมการและสมาชิกเหล่ากาชาดจังหวัดสุราษฎร์ธานี  และได้รับการสนับสนุนการปลูกผักสวนครัวจากสำนักงานเกษตรจังหวัดสุราษฎร์ธานี
ด้าน นายวิชวุทย์ จินโต ผู้ว่าราชการจังหวัดสุราษฎร์ธานี กล่าวว่า นับตั้งแต่เกิดสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) จังหวัดสุราษฎร์ธานี ได้ดำเนินการจัดกิจกรรมเพื่อบรรเทาความเดือดร้อนทางด้านเศรษฐกิจให้กับพี่น้องประชาชนในพื้นที่จังหวัดสุราษฎร์ธานี ตามนโยบายของกระทรวงมหาดไทย มาอย่างต่อเนื่อง โดยเฉพาะอย่างยิ่ง ในด้านการเสริมสร้างความมั่นคงทางอาหาร ตามแนวพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี โดยได้แจ้งให้นายอำเภอ ทั้ง 19 อำเภอ ร่วมกับหน่วยงานที่เกี่ยวข้อง และภาคีเครือข่ายในพื้นที่ รวมถึงผู้นำท้องที่ กำนัน ผู้ใหญ่บ้าน รวมถึงผู้บริหารองค์กรปกครองส่วนท้องถิ่น รณรงค์ส่งเสริมให้พี่น้องประชาชน ปลูกผักสวนครัวชนิดต่างๆภายในบ้านเรือนของตนเอง เพื่อลดค่าใช้จ่ายในครัวเรือน และสำหรับแปลงผักภายในจวนผู้ว่าราชการจังหวัดสุราษฎร์ธานีที่ได้ปลูกร่วมกับแม่บ้านมหาดไทยจังหวัดสุราษฎร์ธานี จะได้ทำการเพาะพันธุ์ผักอย่างต่อเนื่อง และนำมาแจกจ่ายให้กับพี่น้องประชาชนตามโครงการตู้ปันสุข ซึ่งในขณะนี้เหลือเพียงแห่งเดียวที่จวนผู้ว่าราชการจังหวัดสุราษฎร์ธานี และได้รับการสนับสนุนจากพี่น้องประชาชนและผู้ประกอบการนำสิ่งของและอาหารปรุงสุกมาสมทบมากขึ้น และมีการขยายแจกสิ่งของเป็นทุกเช้าวันอาทิตย์ต่อเนื่องเรื่อยมาเป็นเวลาร่วม 2 ปี
"จังหวัดสุราษฎร์ธานี จะได้ร่วมกับชมรมแม่บ้านมหาดไทยจังหวัดสุราษฎร์ธานี และภาคีเครือข่าย ขับเคลื่อนโครงการผักสวนครัวรั้วกินได้เสริมสร้างความมั่นคงด้านอาหารตามพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ขยายผลไปยังพี่น้องประชาชน เพื่อให้ครัวเรือนของพี่น้องประชาชนชาวจังหวัดสุราษฎร์ธานี มีผักที่ปลอดภัยไว้รับประทานภายในบ้านเรือนของตนเอง สร้างความปลอดภัยทางด้านอาหาร เสริมสร้างสุขภาพที่ดี และลดรายจ่ายให้กับครอบครัว อันเป็นการเสริมสร้างความมั่นคงทางด้านอาหารอย่างยั่งยืน" นายวิชวุทย์ฯ กล่าวเน้นย้ำ

ที่มา : https://www.thaigov.go.th/news/contents/details/51495