รัฐบาลไทย-ข่าวทำเนียบรัฐบาล-กระทรวงยุติธรรม มอบโล่รางวัลแก่ผู้ชนะโครงการประกวดคลิปวิดีโอสั้นเพื่อการเผยแพร่ภารกิจกองทุนยุติธรรม


วันอังคารที่ 19 ตุลาคม 2564
พิมพ์
กระทรวงยุติธรรม มอบโล่รางวัลแก่ผู้ชนะโครงการประกวดคลิปวิดีโอสั้นเพื่อการเผยแพร่ภารกิจกองทุนยุติธรรม
กระทรวงยุติธรรม มอบโล่รางวัลแก่ผู้ชนะโครงการประกวดคลิปวิดีโอสั้นเพื่อการเผยแพร่ภารกิจกองทุนยุติธรรม  ในหัวข้อ “กองทุนยุติธรรมพึ่งได้ประชาชนยิ้มออก : Justice Fund, Bring smile to people” ในรูปแบบออนไลน์
ในวันอังคารที่ ๑๙ ตุลาคม ๒๕๖๔ เวลา ๑๓.๐๐ น. นายวัลลภ นาคบัว รองปลัดกระทรวงยุติธรรม เป็นประธานพิธีมอบโล่รางวัลแก่ผู้ชนะโครงการประกวดคลิปวิดีโอสั้น เพื่อการเผยแพร่ภารกิจกองทุนยุติธรรมในหัวข้อ “กองทุนยุติธรรมพึ่งได้ประชาชนยิ้มออก : Justice Fund, Bring smile to people” ในรูปแบบออนไลน์ ผ่านระบบ Cisco Webex Meeting ของกระทรวงยุติธรรม โดยมี นายมนินธ์  สุทธิวัฒนานิติ ผู้อำนวยการสำนักงานกองทุนยุติธรรม ผู้อำนวยการกอง/สำนัก ในสังกัดสำนักงานปลัดกระทรวงยุติธรรม ตลอดจนนักเรียน นิสิต นักศึกษา เยาวชน ที่ส่งผลงานเข้าประกวดและได้รับรางวัลในประเภทต่างๆ และสื่อมวลชน เข้าร่วม
ภายในงานมีการฉายวีดิทัศน์ร่วมแสดงความยินดีจากนายสมศักดิ์ เทพสุทิน รัฐมนตรีว่าการกระทรวงยุติธรรม และศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม นอกจากนี้ ยังมีการฉายคลิปวิดีโอสั้นที่ได้รับรางวัลจากการประกวดให้กับผู้เข้าร่วมงานรับชมผ่านรูปแบบออนไลน์
โอกาสนี้ นายวัลลภ นาคบัว รองปลัดกระทรวงยุติธรรม ได้กล่าวชื่นชมกับเยาวชนที่ได้รับรางวัล ถือเป็นกระบอกเสียงที่ส่งต่อเรื่องราวภารกิจของกองทุนยุติธรรมไปยังครอบครัว ชุมชน สังคม ให้รับรู้และเข้าถึงภารกิจของกองทุนยุติธรรมต่อไป
สำหรับโครงการดังกล่าว สำนักงานกองทุนยุติธรรมจัดขึ้น เพื่อประชาสัมพันธ์ภารกิจกองทุนยุติธรรมให้เป็นที่รู้จัก และส่งเสริมการมีส่วนร่วมในการขับเคลื่อนภารกิจกองทุนยุติธรรมของนักเรียน นิสิต นักศึกษา เยาวชนทั่วไป ได้มีโอกาสถ่ายทอดเรื่องราวของกองทุนยุติธรรม ผ่านมุมมอง แนวคิดใหม่ๆ และช่วยสร้างสรรค์ผลงานในรูปแบบคลิปวิดีโอสั้น ไปเผยแพร่ประชาสัมพันธ์ตามสื่อต่าง ๆ ให้เกิดประโยชน์ให้ประชาชนรับรู้และเข้าถึงกองทุนยุติธรรม โดยมีกลุ่มเป้าหมายจากทั่วประเทศให้ความสนใจสมัครเข้าร่วมโครงการฯ จำนวน ๒๘๐ ทีม โดยคณะกรรมการได้ดำเนินการคัดเลือกเรื่องที่มีคุณสมบัติผ่านหลักเกณฑ์ จำนวน ๒๕๒ ทีม และมีทีมเข้ารับการอบรมความรู้กับเกี่ยวกับภารกิจกองทุนยุติธรรม เทคนิคการตัดต่อ คลิปวิดีโอสั้น จำนวน ๒๔ ทีม จนสามารถนำความรู้ไปต่อยอด ถ่ายทอดออกมาเป็นผลงานคลิปวีดีโอสั้น สอดคล้องตามวัตถุประสงค์ของโครงการฯ
โดยผู้ที่ได้รับรางวัลโครงการประกวด คลิปวิดีโอสั้นเพื่อการเผยแพร่ภารกิจกองทุนยุติธรรมในหัวข้อ “กองทุนยุติธรรมพึ่งได้ประชาชนยิ้มออก : Justice Fund, Bring smile to people” มีทั้งหมด ๕ ทีม ได้แก่
- รางวัลชนะเลิศ ทีม S.P.T Entertainment โรงเรียนสตรีพัทลุง จังหวัดพัทลุง
- รางวัลรองชนะเลิศอันดับ ๑ ทีมสามแม่ครัว โรงเรียนศรียาภัย จังหวัดชุมพร
- รางวัลรองชนะเลิศอันดับ ๒ และรางวัล Popular Vote ทีม What if มหาวิทยาลัยศรีปทุม
- รางวัลชมเชย ทีม KK มหาวิทยาลัยกรุงเทพ มหาวิทยาลัยเชียงใหม่ มหาวิทยาลัยล้านนา และทีมลูกหมูสามตัว โรงเรียนสามัคคีวิทยาคม จังหวัดเชียงราย

ที่มา : https://www.thaigov.go.th/news/contents/details/47193