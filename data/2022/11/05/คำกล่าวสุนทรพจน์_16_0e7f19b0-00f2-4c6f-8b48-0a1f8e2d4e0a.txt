รัฐบาลไทย-ข่าวทำเนียบรัฐบาล-ถ้อยแถลงนายกรัฐมนตรี ในการประชุมสุดยอดผู้นำว่าด้วยระบบอาหารโลก (Food Systems Summit 2021) ผ่านระบบการประชุมทางไกล


วันศุกร์ที่ 24 กันยายน 2564
พิมพ์
ถ้อยแถลงนายกรัฐมนตรี ในการประชุมสุดยอดผู้นำว่าด้วยระบบอาหารโลก (Food Systems Summit 2021) ผ่านระบบการประชุมทางไกล
ถ้อยแถลงนายกรัฐมนตรี
ในการประชุมสุดยอดผู้นำว่าด้วยระบบอาหารโลก (Food Systems Summit 2021)
ผ่านระบบการประชุมทางไกล
ถ้อยแถลงนายกรัฐมนตรี
ในการประชุมสุดยอดผู้นำว่าด้วยระบบอาหารโลก (Food Systems Summit 2021)
ผ่านระบบการประชุมทางไกล วันที่ 24 กันยายน 2564
* * * * * * * * * * * *
ท่านเลขาธิการสหประชาชาติ
ท่านผู้มีเกียรติทุกท่าน
ผมรู้สึกยินดีที่ได้เข้าร่วมการประชุม Food Systems Summit ในวันนี้ และในฐานะที่ประเทศไทยมีภาคเกษตรกรรมขนาดใหญ่ ผมตระหนักดีถึงความสำคัญของระบบอาหารที่มีต่อความอยู่รอดของทุกชีวิต สถานการณ์โควิด-19 ได้สะท้อนให้เราได้เห็นถึงความเหลื่อมล้ำทางสังคมและความเปราะบางของระบบอาหารที่เกิดขึ้นในทุกประเทศอย่างชัดเจน
ด้วยเหตุนี้ ผมขอผลักดันให้เราร่วมมือกันพลิกโฉมระบบอาหารให้มีความยั่งยืนและสมดุลมากยิ่งขึ้นในทุกมิติ ประการสำคัญ เราต้องสร้างความมั่นคงทางอาหารและทำให้ทุกคนสามารถเข้าถึงอาหารที่ปลอดภัยและดีต่อสุขภาพ เพื่อนำไปสู่การบรรลุเป้าหมาย SDGs สำหรับประเทศไทย เรามีโครงการเกษตรเพื่ออาหารกลางวัน ในพระราชูปถัมภ์สมเด็จพระกนิษฐาธิราชเจ้า กรมสมเด็จพระเทพรัตนราช
สุดาฯ สยามบรมราชกุมารี เป็นหนึ่งในตัวอย่างของความสำเร็จในการแก้ไขปัญหาการขาดแคลนอาหารและภาวะทุพโภชนาการของเยาวชนในพื้นที่ทุรกันดาร
กรอบข้อเสนอในการพลิกโฉมระบบอาหารทั้ง 5 ด้าน ของสหประชาชาติ มีความสอดคล้องกับแนวทางของไทย ซึ่งเราได้นำวิสัยทัศน์ “มั่นคง มั่งคั่ง และยั่งยืน” มากำหนดนโยบายเกษตรและอาหาร “3S”  ที่ให้ความสำคัญกับความปลอดภัยทางอาหาร หรือ Safety ความมั่นคง หรือ Security และความยั่งยืนของทรัพยากรและนิเวศการเกษตร หรือ Sustainability นอกจากนั้น ประเทศไทยอยู่ระหว่างขับเคลื่อนโมเดลเศรษฐกิจ BCG เพื่อพัฒนาเศรษฐกิจและสังคมให้มีความยั่งยืน สมดุล และครอบคลุม ซึ่งทั้งหมดนี้ ตั้งอยู่บนพื้นฐานของยุทธศาสตร์ชาติ 20 ปี ที่ได้น้อมนำหลักปรัชญาของเศรษฐกิจพอเพียงและ SDGs มาเป็นเข็มทิศนำทาง
นอกจากที่ได้กล่าวมาแล้ว รัฐบาลไทยยังให้ความสำคัญกับการจัดการทรัพยากรดินและน้ำ และได้ร่วมกับสหประชาชาติจัดตั้งวัน “วันดินโลก” ซึ่งตรงกับวันที่ 5 ธันวาคม ของทุกปี ขณะเดียวกัน ก็ได้ร่วมกับ FAO มอบรางวัล King Bhumibol World Soil Day Award ให้แก่ประเทศ องค์กร หรือบุคคลที่มีผลงานโดดเด่นในด้านดังกล่าวด้วย
ท่านผู้มีเกียรติทุกท่านครับ
รัฐบาลไทยยืนยันความพร้อมที่จะร่วมมือกับภาคีเครือข่ายต่าง ๆ ทั้งภายในและระหว่างประเทศอย่างใกล้ชิด เพื่อเสริมสร้างความเข้มแข็งให้กับระบบอาหารโลก
ประเทศไทยตระหนักดีว่า การประชุมในวันนี้ เป็น People’s Summit ที่จะเป็นก้าวสำคัญของ Decade of Action ซึ่งจะนำไปสู่การพลิกโฉมระบบอาหาร เพื่อการพัฒนาที่ยั่งยืน หรือ FoodSystems4SDGs (ฟู้ดซิสเตมฟอร์เอสดีจี) โดยไม่ทิ้งใครไว้ข้างหลัง ได้ต่อไป
ขอบคุณและสวัสดีครับ

ที่มา : https://www.thaigov.go.th/news/contents/details/46160