รัฐบาลไทย-ข่าวทำเนียบรัฐบาล-กรมการขนส่งทางบก ปรับเวลาให้บริการรถโดยสารสาธารณะในพื้นที่ควบคุมสูงสุดและเข้มงวด หยุดให้บริการในช่วงเวลา 22.00 - 04.00 น. มีผลถึงวันที่ 15 ตุลาคม 2564


วันพุธที่ 6 ตุลาคม 2564
กรมการขนส่งทางบก ปรับเวลาให้บริการรถโดยสารสาธารณะในพื้นที่ควบคุมสูงสุดและเข้มงวด หยุดให้บริการในช่วงเวลา 22.00 - 04.00 น. มีผลถึงวันที่ 15 ตุลาคม 2564
...
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เปิดเผยว่า ตามที่นายกรัฐมนตรีได้ออกข้อกำหนดออกตามความในมาตรา 9 แห่งพระราชกำหนดการบริหารราชการในสถานการณ์ฉุกเฉิน พ.ศ. 2548 (ฉบับที่ 34) โดยปรับมาตรการผ่อนคลายเข้มงวดบางกรณีให้มีความเหมาะสม กำหนดมาตรการควบคุมเท่าที่จำเป็นตามระดับพื้นที่ของสถานการณ์เพื่อให้สอดคล้องกับสถานการณ์ปัจจุบัน ปรับเวลาการห้ามออกนอกเคหสถานสำหรับพื้นที่ควบคุมสูงสูดและเข้มงวด เป็นระหว่างเวลา 22.00 - 04.00 น. มีผลตั้งแต่วันที่ 1 - 15 ตุลาคม 2564 ดังนั้น กรมการขนส่งทางบก (ขบ.) จึงได้ออกคำสั่ง ขบ. เรื่อง ขยายการบังคับใช้และปรับมาตรการการให้บริการรถโดยสารสาธารณะ และการขนส่งสินค้า โดยให้คงมาตรการบังคับใช้มาตรการการให้บริการรถโดยสารสาธารณะ และการขนส่งสินค้าต่อไป จนถึงวันที่ 15 ตุลาคม 2564 การให้บริการระบบขนส่งสาธารณะทุกประเภทในเขตพื้นที่ควบคุมสูงสุดและเข้มงวดยังคงจัดบริการเดินทางด้วยรถโดยสารสาธารณะให้สอดคล้องกับข้อกำหนด โดยงดให้บริการตั้งแต่เวลา 22.00 - 04.00 น. และจำกัดจำนวนผู้โดยสารที่ใช้บริการไม่เกินร้อยละ 75 ของจำนวนที่นั่งและที่ยืน รวมทั้งจัดให้มีการเว้นระยะห่างและการปฏิบัติตามมาตรการด้านสาธารณสุข ส่วนการให้บริการของรถโดยสารประจำทางในเส้นทางหมวด 1 หมวด 4 และรถโดยสารไม่ประจำทางในพื้นที่ควบคุมสูงสูดและเข้มงวดทุกจังหวัดให้เป็นไปตามคำสั่งคณะกรรมการควบคุมการขนส่งทางบกประจำจังหวัด สำหรับผู้ประกอบการขนส่งสินค้าให้งดการขนส่งสินค้าในพื้นที่ควบคุมสูงสูดและเข้มงวดทุกจังหวัด ระหว่างเวลา 22.00 - 04.00 น. ของวันรุ่งขึ้น จนถึงวันที่ 15 ตุลาคม 2564 เว้นแต่บุคคลที่มีความจำเป็นในการขนส่งสินค้าเพื่อประโยชน์ของประชาชน ได้แก่ ผู้ขนส่งอาหาร ยา เวชภัณฑ์ เครื่องมือแพทย์ สินค้าอุปโภคบริโภค ผลผลิตทางการเกษตร น้ำมันเชื้อเพลิง ไปรษณีย์ พัสดุภัณฑ์สิ่งพิมพ์ หรือสินค้าเพื่อการส่งออกหรือนำเข้า โดยจัดเตรียมใบอนุญาตขับรถ บัตรประจำตัวประชาชน บัตรประจำตัวพนักงานหรือหนังสือรับรองการทำงาน และเอกสารรับรองความจำเป็นเกี่ยวกับสินค้าและการเดินทางของผู้ขนส่งสินค้าเพื่อใช้แสดงต่อเจ้าหน้าที่ และต้องปฏิบัติตามมาตรการป้องกันโรคที่ทางราชการกำหนดอย่างเคร่งครัดเช่นเดียวกัน
อธิบดีกรมการขนส่งทางบก กล่าวเพิ่มเติมว่า การให้บริการเดินทางด้วยรถโดยสารสาธารณะทุกประเภท ผู้ประกอบการยังคงต้องดำเนินการตามมาตรการเว้นระยะห่างทางสังคม ไม่รับผู้โดยสารรายใหม่เพิ่มหากภายในรถมีผู้โดยสารครบตามจำนวนที่กำหนด ผู้โดยสารต้องสวมหน้ากากอนามัยหรือหน้ากากผ้าตลอดการเดินทางเพื่อป้องกันการแพร่ระบาดของโรคติดเชื้อไวรัส COVID-19 ต้องมีการระบายอากาศภายในรถโดยสารปรับอากาศ รถตู้โดยสารปรับอากาศ และมีการแวะพักทุก 2 - 3 ชั่วโมง เพื่อระบายอากาศภายในรถ และทำความสะอาดภายในตัวรถและพื้นผิวสัมผัสภายในรถด้วยน้ำยาฆ่าเชื้อ

ที่มา : https://www.thaigov.go.th/news/contents/details/46614