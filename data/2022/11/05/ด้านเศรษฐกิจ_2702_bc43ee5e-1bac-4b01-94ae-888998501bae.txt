รัฐบาลไทย-ข่าวทำเนียบรัฐบาล-กรมทางหลวงชนบทเปิดใช้สะพานข้ามลำชี เชื่อมจังหวัดสุรินทร์ - บุรีรัมย์


วันพฤหัสบดีที่ 27 มกราคม 2565
กรมทางหลวงชนบทเปิดใช้สะพานข้ามลำชี เชื่อมจังหวัดสุรินทร์ - บุรีรัมย์
ร่นระยะทาง 21 กิโลเมตร ยกระดับคุณภาพชีวิต บรรเทาความเดือดร้อนให้กับประชาชน ตามนโยบายของรัฐมนตรีว่าการ   กระทรวงคมนาคม
กรมทางหลวงชนบท (ทช.) กระทรวงคมนาคม ดำเนินโครงการก่อสร้างสะพานข้ามลำชี (สะพานท่าสว่าง ชุมแสง) ตำบลท่าสว่าง อำเภอเมือง จังหวัดสุรินทร์ เสร็จสมบูรณ์ เพื่อยกระดับคุณภาพชีวิต บรรเทาความเดือดร้อนให้กับประชาชน ส่งเสริมการคมนาคมขนส่งให้ขยายตัวอย่างมีระบบ เชื่อมโยงระหว่าง อำเภอ ตำบล และหมู่บ้านได้อย่างทั่วถึงอย่างมีประสิทธิภาพ ให้ประชาชนสามารถเดินทางได้อย่างสะดวกรวดเร็วปลอดภัย ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม
นายอภิรัฐ ไชยวงศ์น้อย อธิบดีกรมทางหลวงชนบท กล่าวว่า องค์การบริหารส่วนตำบลท่าสว่างได้ขอรับการสนับสนุนโครงการก่อสร้างสะพานข้ามลำชี ตำบลท่าสว่าง อำเภอเมือง จังหวัดสุรินทร์ เพื่อเชื่อมระหว่างบ้านโคกเพชร ตำบลท่าสว่าง อำเภอเมือง จังหวัดสุรินทร์ กับบ้านหัวช้าง ตำบลชุมแสง อำเภอกระสัง จังหวัดบุรีรัมย์ เป็นการทดแทนสะพานไม้เดิมที่พังเสียหายไม่สามารถสัญจรผ่านได้ ทำให้ประชาชนในพื้นที่ได้รับความเดือดร้อนและความไม่สะดวกในการเดินทาง ทั้งนี้ เพื่อเป็นการบรรเทาความเดือดร้อนให้ประชาชนในพื้นที่ ลดระยะเวลา ลดค่าใช้จ่ายในการเดินทางและขนส่งพืชผลทางการเกษตร เนื่องจากสะพานดังกล่าวสามารถร่นระยะทางได้ประมาณ 21 กิโลเมตร ทช. จึงได้ดำเนินการก่อสร้างสะพานข้ามลำชี (สะพานท่าสว่าง ชุมแสง) โดยก่อสร้างเป็นผิวจราจรแบบคอนกรีตเสริมเหล็ก ยาว 290 เมตร ผิวจราจรกว้าง 9 เมตร พร้อมก่อสร้างถนนแอสฟัลท์ติกคอนกรีตต่อเชื่อมทั้งสองด้าน ผิวจราจรกว้าง 7 เมตร มีทางเท้า ติดตั้งป้ายจราจร ตีเส้นผิวจราจร วางท่อ และปลูกหญ้า ซึ่งปัจจุบันสะพานดังกล่าวได้ดำเนินการก่อสร้างแล้วเสร็จสมบูรณ์และเปิดให้ประชาชนได้ใช้สัญจรเรียบร้อยแล้ว โดยใช้งบประมาณในการก่อสร้าง 93.016 ล้านบาท

ที่มา : https://www.thaigov.go.th/news/contents/details/50953