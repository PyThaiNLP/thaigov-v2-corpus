รัฐบาลไทย-ข่าวทำเนียบรัฐบาล-แรมโบ้อีสานร่วมกับตำรวจลุยแก้ไขปัญหาขายสลากกินแบ่งรัฐบาลเกินราคา คืนความสุขให้ประชาชน


วันศุกร์ที่ 25 มีนาคม 2565
พิมพ์
แรมโบ้อีสานร่วมกับตำรวจลุยแก้ไขปัญหาขายสลากกินแบ่งรัฐบาลเกินราคา คืนความสุขให้ประชาชน
จากกรณีที่ในปัจจุบันประชาชนประสบปัญหาการเสนอขายหรือขายสลากกินแบ่งรัฐบาลในราคาเกินกว่าที่กำหนดในสลากกินแบ่งรัฐบาล นั้น
จากกรณีที่ในปัจจุบันประชาชนประสบปัญหาการเสนอขายหรือขายสลากกินแบ่งรัฐบาลในราคาเกินกว่าที่กำหนดในสลากกินแบ่งรัฐบาล นั้น กรณีดังกล่าว พล.อ.ประยุทธ์ จันทร์โอชา นายกรัฐมนตรี และ พล.อ.ประวิตร วงษ์สุวรรณ รองนายกรัฐมนตรี ได้แต่งตั้งคณะกรรมการแก้ไขปัญหาผู้ที่ได้รับความเดือดร้อนจากการเสนอขายหรือขายสลากกินแบ่งรัฐบาลเกินกว่าที่กำหนด เพื่อสร้างความเชื่อมั่นให้กับพี่น้องประชาชน และช่วยจัดการกับปัญหาดังกล่าว เพื่อแก้ไขปัญหาอย่างมีประสิทธิภาพและเป็นรูปธรรม โดยมี นายเสกสกล อัตถาวงศ์ ผู้ช่วยรัฐมนตรีประจำนายกรัฐมนตรี เป็นประธานคณะอนุกรรมการขับเคลื่อนการแก้ไขปัญหาสลากกินแบ่งรัฐบาลเกินราคา และ พล.ต.ท.สุรเชษฐ์ หักพาล ผู้ช่วยผู้บัญชาการตำรวจแห่งชาติ เป็นรองประธานคณะอนุกรรมการขับเคลื่อนฯ และยังได้มีการแต่งตั้งคณะทำงานชุดปฏิบัติการพิเศษตรวจสอบผู้ค้าคนกลางที่มีพฤติกรรมเสนอขายหรือขายสลากกินแบ่งรัฐบาลในราคาเกินกว่าที่กำหนดในสลากกินแบ่งรัฐบาล เพื่อการบังคับใช้กฎหมายดังกล่าวและประสานการปฏิบัติร่วมกับหน่วยงานที่เกี่ยวข้อง
ในการนี้ พล.ต.อ.สุวัฒน์ แจ้งยอดสุข ผบ.ตร. จึงได้สั่งการให้ พล.ต.ท.สุรเชษฐ์ หักพาล ผู้ช่วยผู้บัญชาการตำรวจแห่งชาติ/รองประธานคณะอนุกรรมการขับเคลื่อนฯ ในฐานะหัวหน้าคณะทำงานชุดปฏิบัติการพิเศษดังกล่าว ให้ดำเนินการตรวจสอบผู้ค้าคนกลางและปราบปรามกรณีการเสนอขายหรือขายสลากกินแบ่งรัฐบาลในราคาเกินกว่าที่กำหนดดังกล่าว โดย พล.ต.ท.สุรเชษฐ์ฯ ได้สั่งการให้ พล.ต.ต.พนัญชัย ชื่นใจธรรม รอง ผบช.ภ.๑/คณะทำงานชุดปฏิบัติการพิเศษฯ, พ.ต.อ.ภาคภูมิ พิศมัย รอง ผบก.สส.ภ.๔/คณะทำงานชุดปฏิบัติการพิเศษฯ ให้ดำเนินการสืบสวน ตรวจสอบเป้าหมายผู้ค้าคนกลางที่มีพฤติกรรมในการเสนอขายหรือขายสลากกินแบ่งรัฐบาลในราคาเกินกว่าที่กำหนด จากการสืบสวนเบื้องต้นทราบว่าได้มีแอพพลิเคชั่นและเว็บไซต์ของมังกรฟ้า ซึ่งเชื่อว่า ดําเนินการโดย บริษัท มังกรฟ้า ล็อตเตอรี่ จํากัด มีนายพชรล์ เมสสิยาห์พร อายุ 29 ปี เป็นกรรมการผู้จัดการ ประกอบกิจการโดยนําสลากกินแบ่งรัฐบาล มาสแกนเข้าสู่ระบบคอมพิวเตอร์ และมีการเปิดรับตัวแทนผู้ค้ารายย่อย ทั้งผู้ที่มีโควต้าสลากอยู่แล้วนำสลากมาสแกนเข้าระบบ และผู้ที่ไม่มีโควต้าสลากมาซื้อสลากเพื่อขายต่อให้กับลูกค้า ซึ่งตัวลูกค้าจะต้องลงทะเบียนในระบบด้วยเช่นกันเมื่อกดซื้อสลากระบบจะนำไปที่หน้าร้านของตัวแทน ซึ่งจะมีการเสนอขายสลากเกินราคา โดยเริ่มต้นที่ใบละ105 บาท ซึ่งสลากที่มีการเสนอขายในระบบนั้น จะมีการปิดบังบาร์โค้ดของสลาก ทำให้ไม่สามารถตรวจสอบได้ว่าเป็นสลากกินแบ่งรัฐบาลของจริงหรือไม่อีกทั้งรูปแบบการเสนอขายสลากกินแบ่งรัฐบาลดังกล่าว ไม่ใช่การจําหน่ายแบบปลีกโดยตรงให้กับประชาชน จึงไม่ตรงตามเงื่อนไขในการจําหน่ายสลาก ทำให้สลากมีราคาสูงกว่าที่กำหนด สร้างความเดือดร้อนแก่ประชาชน
ทั้งนี้ ได้มีการปฏิบัติการเข้าตรวจค้นตามหมายค้นของศาลอาญาลงวันที่ ๒๓ มีนาคม ๒๕๖๕ รวมทั้งหมด ๒ จุดใน ๒ จังหวัด ได้แก่
1. บริษัท มังกรฟ้า ล็อตเตอรี่ จำกัด และ บริษัท มังกรฟ้าแม่พลอย ครัวอยู่ศรี จำกัดเลขที่ 24 ม.2ต.อ้อมเกร็ด อ.ปากเกร็ด จ.นนทบุรี
2. บริษัท มังกรฟ้าฯ สาขาเมืองเลย เลขที่ 68/13-14 ถ.เลย-เชียงคาน ต.กุดป่อง อ.เมืองเลย จว.เลย
โดยการเข้าตรวจค้นทั้ง ๒ จุดในครั้งนี้ เจ้าหน้าที่ชุดปฏิบัติการพิเศษฯ ได้เข้าทำการตรวจสอบสลากกินแบ่งรัฐบาลที่มีการเก็บรักษาไว้ในสำนักงานทั้งสองจุด ว่าเป็นสลากกินแบ่งรัฐบาลของจริงหรือไม่ อยู่ในโควต้าการจัดสรรให้กับผู้ค้ารายย่อยโดยถูกต้องหรือไม่ และตรวจสอบสลากกินแบ่งรัฐบาลที่ได้สแกนเก็บไว้ในฐานข้อมูลว่า มีการเสนอขายสลากเกินราคาหรือไม่ และสลากที่สแกนนั้นมีสลากกินแบ่งตัวจริงรองรับไว้ด้วยหรือไม่
พล.ต.ท.สุรเชษฐ์ฯ กล่าวว่า “การปฏิบัติการในครั้งนี้สืบเนื่องจาก พล.อ.ประยุทธ์ จันทร์โอชา นายกรัฐมนตรี พล.อ.ประวิตร วงษ์สุวรรณ รองนายกรัฐมนตรี และ ดร.เสกสกล อัตถาวงศ์ ประธานคณะอนุกรรมการขับเคลื่อนการแก้ไขปัญหาสลากกินแบ่งรัฐบาลเกินราคา ได้เล็งเห็นปัญหาที่ประชาชนประสบกับการขายสลากเกินราคา จึงได้มีการตั้งคณะกรรมการแก้ไขปัญหาดังกล่าวขึ้น โดยท่าน ผบ.ตร. ได้สั่งการให้ผม ในฐานะรองประธานอนุกรรมการขับเคลื่อนการแก้ไขปัญหาฯ และหัวหน้าชุดปฏิบัติการพิเศษฯ เข้าตรวจสอบเป้าหมายผู้ค้าคนกลางที่มีพฤติการณ์ขายสลากเกินราคา เพื่อแก้ไขปัญหาให้กับประชาชนที่ได้รับความเดือดร้อนโดยด่วน ซึ่งในวันนี้ได้มีการปฏิบัติการเข้าตรวจค้น ๒ จุด ตรวจพบสลากกินแบ่งรัฐบาลมากกว่า 2 ล้านฉบับ ซึ่งนำมาเสนอขายในเว็บไซต์และแอพพลิเคชั่นของมังกรฟ้า ในราคาเริ่มต้นฉบับละ105 บาท ซึ่งเกินกว่าที่กฎหมายกำหนด  จากการตรวจสอบเบื้องต้นมีเงินหมุนเวียนอยู่ในระบบดังกล่าวกว่าร้อยล้านบาทต่องวดหากพบว่าผู้ได้รับการจัดสรรโควต้ามีส่วนร่วมในแพลตฟอร์มดังกล่าวต้องถูกเพิกถอนโควตาดังกล่าวเพื่อไม่ให้เกิดการแทรกแซงกลไกราคาและผลกระทบต่อประชาชน”

ที่มา : https://www.thaigov.go.th/news/contents/details/52931