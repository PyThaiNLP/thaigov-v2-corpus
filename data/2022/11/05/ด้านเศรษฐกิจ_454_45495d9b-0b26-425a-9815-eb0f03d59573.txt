รัฐบาลไทย-ข่าวทำเนียบรัฐบาล-รฟม. ส่งต่อความห่วงใย จับมือภาคเอกชน บรรเทาความเดือดร้อนแรงงานก่อสร้างโครงการรถไฟฟ้า


วันเสาร์ที่ 24 กรกฎาคม 2564
รฟม. ส่งต่อความห่วงใย จับมือภาคเอกชน บรรเทาความเดือดร้อนแรงงานก่อสร้างโครงการรถไฟฟ้า
ในช่วงวิกฤต COVID-19
วันที่ 23 กรกฎาคม 2564 การรถไฟฟ้าขนส่งมวลชนแห่งประเทศไทย (รฟม.) โดย นายภคพงศ์ ศิริกันทรมาศ (คนที่ 3 จากซ้าย) ผู้ว่าการ รฟม. พร้อมด้วย นางสาวจิรฐา วัฒนประดิษฐ์ (คนที่ 5 จากซ้าย) ผู้จัดการโครงการด้านประชาสัมพันธ์และชุมชนสัมพันธ์ เป็นผู้แทน รฟม. รับมอบข้าวสารตราไก่แจ้ จากบริษัท สุนทรธัญทรัพย์ จำกัด และขนมปังฟาร์มเฮาส์ จากบริษัท เพรซิเดนท์ เบเกอรี่ จำกัด (มหาชน) โดยมี นายอภิเศรษฐ ธรรมมโนมัย (คนที่ 2 จากซ้าย) กรรมการรองผู้อำนวยการ บริษัท เพรซิเดนท์ เบเกอรี่ จำกัด (มหาชน) ผู้ผลิตและจำหน่ายขนมปังฟาร์มเฮ้าส์ เป็นผู้ส่งมอบ เพื่อนำไปบรรเทาความเดือดร้อนของแรงงานก่อสร้างโครงการรถไฟฟ้าในความรับผิดชอบ ของ รฟม. ที่ได้รับผลกระทบในช่วงสถานการณ์โควิด – 19  ซึ่งนับเป็นการสนับสนุนและความร่วมมืออย่างดียิ่งของทั้งภาครัฐและเอกชน
ทั้งนี้ รฟม. จะนำสิ่งของดังกล่าวมอบให้กับแรงงานก่อสร้างของโครงการรถไฟฟ้า 3 สาย ได้แก่ โครงการรถไฟฟ้าสายสีเหลือง ช่วงลาดพร้าว – สำโรง  โครงการรถไฟฟ้าสายสีชมพู ช่วงแคราย – มีนบุรี  และโครงการรถไฟฟ้าสายสีส้ม ช่วงศูนย์วัฒนธรรมแห่งประเทศไทย - มีนบุรี (สุวินทวงศ์) ซึ่งเป็นส่วนหนึ่งของกิจกรรมเพื่อสังคม ที่ รฟม. ได้จัดขึ้นเป็นประจำอย่างต่อเนื่อง ติดตามรายละเอียดและข้อมูลข่าวสารเพิ่มเติมได้ที่เว็บไซต์ รฟม. www.mrta.co.th และเฟซบุ๊กแฟนเพจการรถไฟฟ้าขนส่งมวลชนแห่งประเทศไทย หรือ Call Center รฟม. โทร. 0 2716 4044

ที่มา : https://www.thaigov.go.th/news/contents/details/44086