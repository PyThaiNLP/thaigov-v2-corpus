รัฐบาลไทย-ข่าวทำเนียบรัฐบาล-นายวีรศักดิ์ หวังศุภกิจโกศล รัฐมนตรีช่วยว่าการกระทรวงคมนาคม ลงพื้นที่จังหวัดนครราชสีมา


วันพฤหัสบดีที่ 21 ตุลาคม 2564
นายวีรศักดิ์ หวังศุภกิจโกศล รัฐมนตรีช่วยว่าการกระทรวงคมนาคม ลงพื้นที่จังหวัดนครราชสีมา
เพื่อตรวจเยี่ยมและให้กำลังใจ พร้อมมอบถุงยังชีพช่วยเหลือประชาชนผู้ประสบอุทกภัย
นายวีรศักดิ์ หวังศุภกิจโกศล รัฐมนตรีช่วยว่าการกระทรวงคมนาคม ได้รับมอบหมายจากนายศักดิ์สยาม ชิดชอบ รัฐมนตรีว่าการกระทรวงคมนาคม ลงพื้นที่ตรวจเยี่ยมและให้กำลังใจ พร้อมมอบถุงยังชีพช่วยเหลือประชาชนผู้ประสบอุทกภัยในพื้นที่จังหวัดนครราชสีมา โดยในวันที่ 20 ตุลาคม 2564 รัฐมนตรีช่วยว่าการกระทรวงคมนาคม ได้ช่วยเหลือผู้ประสบภัยในพื้นที่ ดังนี้ 1) ตำบลกุดจิก อำเภอสูงเนิน 2) ตำบลขามทะเลสอ อำเภอขามทะเลสอ 3) ตำบลด่านขุนทด และหนองบัวตะเกียด อำเภอด่านขุนทด 4) ตำบลบ้านวัง อำเภอโนนไทย และ 5) ตำบลโคกสูง อำเภอเมืองนครราชสีมา และในวันที่ 21 ตุลาคม 2564 ลงพื้นที่ช่วยเหลือผู้ประสบภัยในพื้นที่ ดังนี้ 1) ตำบลกระเบื้องใหญ่ อำเภอพิมาย 2) ตำบลมะค่าและขามเฒ่า อำเภอโนนสูง และ 3) ตำบลหมื่นไวย หนองกระทุ่ม และปรุใหญ่ อำเภอเมืองนครราชสีมา โดยมี ผู้แทนจากกรมการขนส่งทางบก (ขบ.) กรมทางหลวง (ทล.) กรมทางหลวงชนบท (ทช.) หัวหน้าส่วนราชการในพื้นที่ ผู้แทนสมาคมกำนันผู้ใหญ่บ้าน ชมรมอาสาสมัครสาธารณสุขประจำหมู่บ้าน และประชาชนในพื้นที่ให้การต้อนรับ
นายวีรศักดิ์ หวังศุภกิจโกศล กล่าวว่า ตั้งแต่วันที่ 19 ตุลาคม 2564 เป็นต้นมา หลายพื้นที่ในจังหวัดนครราชสีมาเริ่มมีน้ำท่วมสูงขึ้น เนื่องจากมวลน้ำจากลุ่มน้ำสาขาลำตะคอง รวมทั้งน้ำฝนสะสมที่ตกในพื้นที่ท้ายเขื่อนลำตะคอง อำเภอสีคิ้ว ไหลมาสมทบตามคลองธรรมชาติ ส่งผลให้น้ำไหลเข้าท่วมเขตเศรษฐกิจในพื้นที่หลายอำเภอของจังหวัดนครราชสีมา หน่วยงานในสังกัดกระทรวงคมนาคม โดย ขบ. ทล. และ ทช. ได้เร่งดำเนินการตรวจสอบพื้นที่ที่ประสบอุทกภัยและให้การช่วยเหลือประชาชน ทั้งนี้สถานการณ์น้ำท่วมในโครงข่ายทางหลวง ณ วันที่ 21 ตุลาคม 2564 เวลา 12.30 น. พบว่า มีทางหลวงได้รับผลกระทบ จำนวน 15 เส้นทาง การจราจรผ่านได้ 14 แห่ง และผ่านไม่ได้ 1 แห่ง ได้แก่ ทางหลวงหมายเลข 202 ดอนตะหนิน - ตลาดไทร ช่วง กม. ที่ 93+611 จุดกลับรถใต้สะพาน ระดับน้ำสูง 20 - 40 เซนติเมตร โดยเจ้าหน้าที่แขวงทางหลวงนครราชสีมา ได้ติดตามสถานการณ์อย่างใกล้ชิด และติดตั้งป้ายเตือนน้ำท่วมเส้นทาง อุปกรณ์อำนวยความปลอดภัย พร้อมอยู่ประจำจุดเพื่อคอยอำนวยความสะดวกและปลอดภัยด้านการจราจรให้แก่ประชาชนผู้ใช้เส้นทางอย่างไรก็ตามขอให้ผู้ใช้เส้นทางเดินทางด้วยความระมัดระวัง
นอกจากนี้รัฐมนตรีช่วยว่าการกระทรวงคมนาคมได้ตรวจเยี่ยมการดำเนินงาน และให้กำลังใจเจ้าหน้าที่ผู้ปฏิบัติงาน ณ สำนักงานขนส่งจังหวัดนครราชสีมา พร้อมมอบหมายให้หน่วยงานในสังกัดที่เกี่ยวข้องเร่งดำเนินการให้ความช่วยเหลือประชาชนผู้ประสบอุทกภัย ซ่อมแซม และฟื้นฟูให้เส้นทางกลับมาใช้สัญจรได้ตามปกติ เพื่อบรรเทาความเดือดร้อนของประชาชน รวมถึงกำชับเจ้าหน้าที่บูรณาการร่วมกันในการอำนวยความสะดวก ปลอดภัยแก่ประชาชนผู้ใช้เส้นทางตามจุดตรวจในช่วงวันหยุดต่อเนื่อง ระหว่างวันที่ 21 - 24 ตุลาคม 2564 ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม

ที่มา : https://www.thaigov.go.th/news/contents/details/47275