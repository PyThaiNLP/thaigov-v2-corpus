รัฐบาลไทย-ข่าวทำเนียบรัฐบาล-ดีอีเอส เอ็มโอยูหัวเว่ย ดันศูนย์นวัตกรรมซอฟต์แวร์ร่วมในไทย ส่งเสริมระบบนิเวศคลาวด์-ยกระดับพัฒนาบุคลากรภาครัฐ


วันศุกร์ที่ 25 กุมภาพันธ์ 2565
ดีอีเอส เอ็มโอยูหัวเว่ย ดันศูนย์นวัตกรรมซอฟต์แวร์ร่วมในไทย ส่งเสริมระบบนิเวศคลาวด์-ยกระดับพัฒนาบุคลากรภาครัฐ
ดีอีเอส เอ็มโอยูหัวเว่ย ดันศูนย์นวัตกรรมซอฟต์แวร์ร่วมในไทย ส่งเสริมระบบนิเวศคลาวด์-ยกระดับพัฒนาบุคลากรภาครัฐ
“ชัยวุฒิ” รมว.ดีอีเอส ร่วมพิธีเซ็นเอ็มโอยูการทำงานร่วมกันบนระบบคลาวด์ กับหัวเว่ย เทคโนโลยี่ (ประเทศไทย) เล็งจัดตั้งศูนย์นวัตกรรมซอฟต์แวร์ร่วม (Joint Software Innovation Center) สานเป้าหมายยกระดับพัฒนาบุคลากรภาครัฐ และส่งเสริมระบบนิเวศคลาวด์ร่วมกับรัฐและเอกชน
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) กล่าวว่า วันนี้ (25 ก.พ. 65) ผมมอบหมายให้ นางสาวอัจฉรินทร์ พัฒนพันธ์ชัย ปลัดกระทรวงดิทัลเพื่อเศรษฐกิจและสังคม เป็นผู้ลงนามความร่วมมือข้อตกลงระหว่างกระทรวงดิจิทัลฯ และบริษัท หัวเว่ย เทคโนโลยี่ (ประเทศไทย) จำกัด ในการผลักดันการทำงานร่วมกันเกี่ยวกับเทคโนโลยีคลาวด์ การวิจัยนวัตกรรม รวมถึงการพัฒนาการจัดการทรัพยากรมนุษย์
ภายใต้ความร่วมมือครั้งนี้ จะมีการจัดตั้งศูนย์นวัตกรรมซอฟต์แวร์ร่วม (Joint Software Innovation Center) เพื่อสนับสนุนเป้าหมายการส่งเสริมระบบนิเวศคลาวด์ร่วมกับหน่วยงานภาครัฐ หุ้นส่วนทางอุตสาหกรรม ธุรกิจสตาร์ทอัพ ตลอดจนร่วมกันพัฒนาเชิงประยุกต์การใช้แอปพลิเคชั่นที่กําหนดได้เองในคลาวด์ของภาครัฐ (Government Cloud) สําหรับผู้ใช้ในหน่วยงานภาครัฐของไทย
โดยมีขอบเขตการทำงานและร่วมมือกันมีการพัฒนาข้อมูลเชิงลึก และข้อมูลขนาดใหญ่ของภาครัฐตลอดจนมีการแลกเปลี่ยนข้อมูล เชื่อมโยงข้อมูลในคลาวด์ของภาครัฐหรือให้เกิดการบูรณาการ ขยายความร่วมมือในเรื่องการจัดเก็บข้อมูลคลาวด์สาธารณะให้มีความก้าวหน้าอย่างเร่งด่วน เพื่อขับเคลื่อนนโยบายไทยแลนด์ 4.0
“ที่สำคัญจะมีการยกระดับพัฒนาบุคคลากรภาครัฐ และเพิ่มพูนทักษะ โดยตั้งเป้าหมายไว้ที่ 2,000 คน รวมถึงสร้างโอกาสให้เจ้าหน้าที่ของภาครัฐเดินทางแลกเปลี่ยนประสบการณ์ ณ ศูนย์นวัตกรรมและการเรียนรู้ระดับโลกของหัวเว่ย และได้สํารวจนวัตกรรมใหม่ในด้านเทคโนโลยีแห่งอนาคต เช่น บิ๊กดาต้า ปัญญาประดิษฐ์ การเชื่อมโยงของอุปกรณ์อัจฉริยะ (IoT) และเทคโนโลยี 5G” นายชัยวุฒิกล่าว
นอกจากนี้ ทั้งสองฝ่ายยังมองถึงการขยายความร่วมมือ ไปยังการจัดเก็บข้อมูลคลาวด์สาธารณะ (Public Cloud) เพื่อทันต่อความต้องการและรองรับการใช้งานของผู้ใช้ในหน่วยงานภาครัฐของไทยด้วยการใช้ประโยชน์จากบริการคลาวด์ ที่มีความก้าวหน้าอย่างสูงสุด
**************

ที่มา : https://www.thaigov.go.th/news/contents/details/51956