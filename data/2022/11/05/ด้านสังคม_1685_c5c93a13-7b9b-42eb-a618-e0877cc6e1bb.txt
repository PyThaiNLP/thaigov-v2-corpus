รัฐบาลไทย-ข่าวทำเนียบรัฐบาล-เขตสุขภาพที่ 8 ต่อยอด “หมอพร้อม” พัฒนาระบบบริการผู้พิการเบ็ดเสร็จ “นาวังโมเดล”


วันพฤหัสบดีที่ 16 มิถุนายน 2565
เขตสุขภาพที่ 8 ต่อยอด “หมอพร้อม” พัฒนาระบบบริการผู้พิการเบ็ดเสร็จ “นาวังโมเดล”
ผู้ช่วยรัฐมนตรีประจำกระทรวงสาธารณสุข ชื่นชมโรงพยาบาลนาวังเฉลิมพระเกียรติ  80 พรรษา จ.หนองบัวลำภู และ เขตสุขภาพที่ 8 ต่อยอดแพลตฟอร์ม “หมอพร้อม” พัฒนาระบบบริการผู้พิการเบ็ดเสร็จ “นาวังโมเดล”
ผู้ช่วยรัฐมนตรีประจำกระทรวงสาธารณสุข ชื่นชมโรงพยาบาลนาวังเฉลิมพระเกียรติ  80 พรรษา จ.หนองบัวลำภู และ เขตสุขภาพที่ 8 ต่อยอดแพลตฟอร์ม “หมอพร้อม” พัฒนาระบบบริการผู้พิการเบ็ดเสร็จ “นาวังโมเดล” โดยร่วมกับหน่วยราชการที่เกี่ยวข้อง เชื่อมต่อฐานข้อมูลทางอิเลกทรอนิกส์ในการออกใบรับรองแพทย์ การออกบัตรผู้พิการ และขอรับเบี้ยยังชีพ เพื่ออำนวยความสะดวก และลดภาระให้กับผู้พิการในการเดินทางไปติดต่อราชการ
นพ.โสภณ เมฆธน ผู้ช่วยรัฐมนตรีประจำกระทรวงสาธารณสุข กล่าวภายหลังตรวจเยี่ยมและติดตามการต่อยอดพัฒนาระบบหมอพร้อมของ โรงพยาบาลนาวังเฉลิมพระเกียรติ  80 พรรษา จ.หนองบัวลำภู ว่า ในช่วงวิกฤติโควิด 19 กระทรวงสาธารณสุขได้พัฒนาระบบ Digital Health Platform “หมอพร้อม” ขึ้นเพื่อเป็นฐานข้อมูลรายงานการฉีดวัคซีน และผลการตรวจ ATK ประชาชน ซึ่งได้เชื่อมโยงกับสถานพยาบาล ร้านขายยา และคลินิกจำนวนมาก และมีข้อมูลประชาชนอยู่ในระบบประมาณ 31 ล้านคน ขณะนี้ได้เข้าสู่ช่วงหลังการระบาด กระทรวงสาธารณสุขโดยเขตสุขภาพที่ 8 และ โรงพยาบาลนาวังเฉลิมพระเกียรติ 80 พรรษา ได้ต่อยอดระบบหมอพร้อมให้เกิดประโยชน์แก่ประชาชน ในการพัฒนาระบบบริการคนพิการเบ็ดเสร็จ “นาวังโมเดล” ภายใต้แผนการพัฒนาคุณภาพชีวิตผู้พิการ จากข้อมูลผู้พิการในประเทศไทย 66 ล้านคน มีผู้พิการจำนวน 2 ล้านคน มีผู้สูงอายุร่วมกับพิการ 1 ล้านคน ในจำนวนนี้ 39% อยู่ในภาคอีสานซึ่งเป็นสัดส่วนที่มากที่สุด โดยเขตสุขภาพที่ 8 ซึ่งเป็นภาคอีสานตอนบน มีผู้พิการประมาณ 187,000 คน เฉพาะในจังหวัดหนองบัวลำภู มีผู้พิการจำนวน 10% ของทั้งเขตสุขภาพ และยังพบว่าผู้พิการในพื้นที่ห่างไกลยังไม่สามารถเข้าถึงบริการและได้รับสิทธิ์ยังไม่ทั่วถึงทำให้ขาดโอกาสในการได้รับสวัสดิการขั้นพื้นฐานตาม พ.ร.บ.ส่งเสริมและพัฒนาคุณภาพชีวิตคนพิการ พ.ศ. 2550 ฉบับแก้ไขเพิ่มเติม พ.ศ. 2556
จึงได้พัฒนาระบบ “หมอพร้อม” โดยร่วมมือกับ สำนักงานสาธารณสุขจังหวัดหนองบัวลำภู สำนักงานพัฒนาสังคมและความมั่นคงของมนุษย์ องค์การบริหารส่วนจังหวัด เทศบาลหนองบัวลำภู และองค์การบริหารส่วนตำบล เชื่อมต่อฐานข้อมูลทางอิเลกทรอนิกส์ ในการออกใบรับรองแพทย์ การออกบัตรผู้พิการ และขอรับเบี้ยยังชีพ ได้อย่างรวดเร็ว ซึ่งเดิมต้องใช้เวลา 3 ถึง 5 วัน และต้องเดินทางไปติดต่อราชการ 3 หน่วยงานในการตรวจประเมิน โดยออกบัตรรับรองความพิการที่โรงพยาบาล ขึ้นทะเบียนคนพิการโดยพัฒนาสังคมจังหวัดและความมั่นคงของมนุษย์ และยื่นเอกสารเพื่อขึ้นทะเบียนขอรับเบี้ยยังชีพคนพิการที่องค์กรปกครองส่วนท้องถิ่น โดยระบบบริการผู้พิการเบ็ดเสร็จ “นาวังโมเดล” ได้เริ่มให้บริการผู้พิการ ที่โรงพยาบาลนาวังเฉลิมพระเกียรติ 80 พรรษาวันที่ 15 มิถุนายน 2565 ขึ้นทะเบียนผู้พิการในระบบแล้ว 23 ราย ซึ่งจะขยายผลไปยังหน่วยบริการอื่นๆ ในเขตสุขภาพที่ 8 และครอบคลุมทั้งประเทศต่อไป
“ขอชื่นชมเขตสุขภาพที่ 8 และโรงพยาบาลนาวังเฉลิมพระเกียรติ 80 พรรษาที่ใช้ระบบหมอพร้อมให้เกิดประโยชน์ และผู้ที่มีส่วนร่วมทุกภาคส่วน ในการนำเทคโนโลยีมาใช้พัฒนาคุณภาพชีวิต เป็นระบบบริการของภาครัฐที่ทันสมัย ส่งผลให้ประชาชนมีคุณภาพชีวิตที่ดี ช่วยอำนวยความสะดวก และลดภาระให้กับผู้พิการในการเดินทางไปติดต่อราชการ”นพ.โสภณกล่าว
******************************* 16 มิถุนายน 2565

ที่มา : https://www.thaigov.go.th/news/contents/details/55793