รัฐบาลไทย-ข่าวทำเนียบรัฐบาล-ทีม One Home พม.บุรีรัมย์ ช่วยเหลือแล้ว หญิงป่วยซึมเศร้าพร้อมครอบครัวถูกฟ้องขับไล่ออกจากบ้าน


วันพฤหัสบดีที่ 3 มีนาคม 2565
ทีม One Home พม.บุรีรัมย์ ช่วยเหลือแล้ว หญิงป่วยซึมเศร้าพร้อมครอบครัวถูกฟ้องขับไล่ออกจากบ้าน
ทีม One Home พม.บุรีรัมย์ ช่วยเหลือแล้ว หญิงป่วยซึมเศร้าพร้อมครอบครัวถูกฟ้องขับไล่ออกจากบ้าน
วันที่ 2 มีนาคม 2565 เวลา 18.00 น. นายจุติ  ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ขณะนี้ ทีมเจ้าหน้าที่กระทรวง พม. One Home จังหวัดบุรีรัมย์ พร้อมหน่วยงานที่เกี่ยวข้อง ได้ลงพื้นที่เยี่ยมบ้านเพื่อเร่งให้ความช่วยเหลือหญิง อายุ 41 ปี ป่วยซึมเศร้าและมีอาการเครียดถึงขั้นเคยคิดสั้นหนีปัญหา เนื่องจากถูกนายทุนฟ้องขับไล่ออกจากบ้านที่อาศัยอยู่กับครอบครัว หลังจากนำโฉนดบ้าน - ที่ดินไปขายฝากเพื่อใช้หนี้ธนาคาร โดยศาลมีคำสั่งให้ย้ายออกจากบ้านภายในวันที่ 4 มี.ค. 65 ในเบื้องต้น ได้จัดหาที่อยู่อาศัยในศูนย์พักพึ่งแก่ผู้ประสบปัญหาทางสังคมและดำเนินเรื่องขอเงินสงเคราะห์เพื่อบรรเทาความเดือดร้อนเฉพาะหน้า อีกทั้งช่วยตรวจสอบเอกสารสิทธิ์ที่ดินในเขตพระราชกฤษฎีกา และเตรียมพิจารณาให้ความช่วยเหลือต่างๆ ตามภารกิจของกระทรวง พม. ต่อไป นอกจากนี้ เทศบาลตำบลบึงเจริญจะนำเรื่องเข้าสู่กระบวนการของศูนย์ยุติธรรมชุมชนและยุติธรรมจังหวัด และอำเภอบ้านกรวดที่จะให้คำปรึกษาแนะนำด้านกฎหมายและเป็นตัวกลางในการไกล่เกลี่ยผู้ถือครองที่ดินตามเอกสารสิทธิ์
สำหรับหญิงดังกล่าวอาศัยอยู่กับมารดา อายุ 72 ปี ในพื้นที่อำเภอบ้านกรวด จังหวัดบุรีรัมย์ พร้อมกับลูก 2 คน อายุ 20 ปี ทำงานรับจ้างอยู่จังหวัดชลบุรี และอายุ 14 ปี เรียนอยู่ชั้น ม.2 รวมทั้งหลานอีก 1 คน ต้องรับภาระเลี้ยงดูครอบครัว โดยประกอบอาชีพรับจ้างทั่วไป รายได้ไม่แน่นอน อีกทั้งยังต้องเข้ารับการรักษาที่โรงพยาบาลจิตเวชเป็นเวลา 7 - 8 ปี

ที่มา : https://www.thaigov.go.th/news/contents/details/52141