รัฐบาลไทย-ข่าวทำเนียบรัฐบาล-ชาวสวนทุเรียนได้เฮ!! เที่ยวบินปฐมฤกษ์ขนทุเรียนไทยจากกรุงเทพฯ สู่สนามบินหนานหนิงด่านใหม่ของจีนสำเร็จเป็นล็อตแรก


วันอาทิตย์ที่ 15 พฤษภาคม 2565
ชาวสวนทุเรียนได้เฮ!! เที่ยวบินปฐมฤกษ์ขนทุเรียนไทยจากกรุงเทพฯ สู่สนามบินหนานหนิงด่านใหม่ของจีนสำเร็จเป็นล็อตแรก
ชาวสวนทุเรียนได้เฮ!! เที่ยวบินปฐมฤกษ์ขนทุเรียนไทยจากกรุงเทพฯ สู่สนามบินหนานหนิงด่านใหม่ของจีนสำเร็จเป็นล็อตแรก “อลงกรณ์” ชี้เป็นอีกหนึ่งก้าวสำคัญของกระทรวงเกษตรฯ ในการเพิ่มระบบขนส่งทุเรียนทางอากาศจากไทยถึงจีนใช้เวลาเพียง 2 ชั่วโมง
นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ และประธานคณะทำงานแก้ไขปัญหาผลไม้ล่วงหน้าในคณะกรรมการพัฒนาและบริหารจัดการผลไม้ (Fruit Board) เปิดเผยวันนี้ว่า นับเป็นข่าวดีสำหรับชาวสวนทุเรียนอีกข่าวหนึ่งเมื่อสายการบินเทียนจินแอร์คาร์โก้ (Tianjin Air Cargo) บรรทุกทุเรียนไทยสู่สนามบินหนานหนิงซึ่งเป็นด่านใหม่ได้สำเร็จเป็นเที่ยวปฐมฤกษ์โดยใช้เวลาบินเพียง 2 ชั่วโมง ซึ่งการบริการเที่ยวบินสินค้าเส้นทางใหม่จะกระตุ้นธุรกิจขนส่งสินค้าทางอากาศระหว่างกว่างซี และไทยโดยเฉพาะทุเรียนสินค้ายอดนิยมของไทยในประเทศจีน
สำหรับเทียนจิน แอร์ คาร์โก เป็นสายการบินขนส่งสินค้าในภูมิภาคปักกิ่ง-เทียนจิน-เหอเป่ยของจีน เปิดบริการขนส่งสินค้าทางอากาศที่เชื่อมนครหนานหนิงและกรุงเทพมหานคร
นายอลงกรณ์ กล่าวต่อไปว่า สนามบินหนานหนิงเป็นด่านใหม่ล่าสุดที่ทางการจีนเปิดให้มีการนำเข้าผลไม้จากไทยภายหลังจากที่สำนักงานศุลกากรแห่งชาติจีน (GACC) ได้ประกาศอนุมัติให้ท่าอากาศยานหนานหนิง สามารถนำเข้าผลไม้จากต่างประเทศได้ ตั้งแต่วันที่ 1 เมษายน 2565 ซึ่งเป็นผลมาจากเจรจาและผลักดันของทีมประเทศไทย ณ นครหนานหนิงอย่างต่อเนื่อง ซึ่งเมื่อวันที่ 13 พฤษภาคม 2565 หลังจากการใช้เวลาบิน 2 ชั่วโมง เที่ยวบิน HT3828 ของสายการบินเทียนจินแอร์คาร์โก้ (Tianjin Air Cargo) ได้ขนส่งทุเรียนไทยล็อตแรกที่นำเข้าผ่านด่านสนามบินหนานหนิงภายหลังจากได้รับกำหนดให้เป็นสถานที่ควบคุมตรวจสอบผลไม้นำเข้า ซึ่งแสดงให้เห็นว่าด่านสนามบินหนานหนิงได้เปิดรับการนำเข้าผลไม้จากต่างประเทศอย่างเป็นทางการ
“คณะกรรมการพัฒนาและบริหารจัดการผลไม้ (Fruit Board) โดย ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ในฐานะประธานกำหนดเป้าหมายเชิงกลยุทธ์ในการบริหารโลจิสติกส์สำหรับฤดูกาลผลไม้ปี2565 โดยให้เพิ่มการขนส่งทางเรือเป็น 55% ทางบก 40% ทางราง (รถไฟสายจีน-ลาว) และทางอากาศรวมกัน 5% เพื่อลดความแออัดของด่านทางบกในช่วงผลผลิตทุเรียนออกมาก โดยในปี 2564 มีการขนส่งทางเรือ 51% ทางรถ 48% และทางเครื่องบิน 0.5% การเปิดสนามบินหนานหนิงเป็นด่านใหม่ได้สำเร็จจะเพิ่มโอกาสในการบรรลุเป้าหมายที่วางไว้มากยิ่งขึ้น” นายอลงกรณ์ กล่าว
ด้านนายปรัตถกร แท่นมณี กงสุล (ฝ่ายเกษตร) ประจำนครกว่างโจว และนางสาววรรณลดา รัตนพานิช ผู้อำนวยการสำนักงานส่งเสริมการค้าในต่างประเทศ ณ เมืองหนานหนิง ได้เข้าร่วมพิธีต้อนรับทุเรียนล็อตแรก ณ คลังสินค้าระหว่างประเทศ เพื่อประชาสัมพันธ์ให้กับผู้ประกอบการนำเข้าผลไม้ของจีนทราบถึงโอกาสและศักยภาพในการนำเข้าผลไม้จากไทยผ่านด่านสนามบินหนานหนิงที่สามารถดำเนินการได้รวดเร็ว โดยใช้เวลาในการขนส่งจากไทยเพียง 2 ชั่วโมงเท่านั้น
สำหรับทุเรียนล็อตนี้เป็นทุเรียนที่เก็บเกี่ยวเพื่อขนส่งทางอากาศโดยตรง เมื่อเทียบกับการขนส่งทางบกและทางทะเล การขนส่งทางอากาศสามารถลดระยะเวลาการขนส่งลงได้มาก สามารถรักษาคุณภาพของทุเรียนได้ดีที่สุด และตอบสนองความต้องการผลไม้คุณภาพสูงของผู้บริโภคชาวจีน เพื่ออำนวยความสะดวกในการดำเนินพิธีการศุลกากร หลังจากทุเรียนล็อตนี้ได้ขนลงจากเครื่องบิน ศุลกากรสนามบินหนานหนิงได้ปฏิบัติงานตามข้อกำหนดอย่างรวดเร็ว ช่วยควบคุมความสดของผลไม้ในขณะเดียวกันก็ได้ทำการควบคุมคุณภาพและความปลอดภัยด้านอาหารอย่างเคร่งครัด ทำให้สินค้าได้ผ่านพิธีการศุลกากรอย่างรวดเร็ว
ปัจจุบัน สนามบินหนานหนิงมีสถานที่ควบคุมตรวจสอบผลไม้นำเข้า สถานที่ควบคุมตรวจสอบสินค้าสัตว์น้ำแช่เย็นนำเข้า และสถานที่ควบคุมตรวจสอบสัตว์น้ำมีชีวิตนำเข้าเพื่อบริโภค ซึ่งจะช่วยส่งเสริมการพัฒนาการค้าสินค้าสดจากอาเซียนกับเขตฯ กว่างซีจ้วง ที่ครอบคลุมการขนส่งทั้งทางบก ทางทะเล ทางรถไฟ และทางอากาศ ซึ่งการที่ด่านสนามบินหนานหนิงสามารถนำเข้าผลไม้จากต่างประเทศได้ก็จะทำให้บทบาทของการพัฒนาการค้าผลไม้ระหว่างอาเซียนกับเขตฯ กว่างซีจ้วง แข็งแกร่งมากยิ่งขึ้น และสนามบินหนานหนิงจะเป็นอีกหนึ่งทางเลือกของการส่งออกผลไม้ของไทยไปยังจีน ช่วยแก้ปัญหาการขนส่งสินค้าผลไม้ไทย โดยเฉพาะในฤดูกาลส่งออกทุเรียนในขณะนี้ รวมทั้งยังช่วยเพิ่มโอกาสทางการค้าให้กับผู้ส่งออกไทย.

ที่มา : https://www.thaigov.go.th/news/contents/details/54588