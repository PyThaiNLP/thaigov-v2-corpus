รัฐบาลไทย-ข่าวทำเนียบรัฐบาล-วธ.รวมใจทุกภาคส่วนจัดกิจกรรมเฉลิมพระเกียรติสมเด็จเจ้าฟ้าฯ กรมพระศรีสวางควัฒน วรขัตติยราชนารี วันที่ 4 กรกฎาคม 2565


วันศุกร์ที่ 1 กรกฎาคม 2565
วธ.รวมใจทุกภาคส่วนจัดกิจกรรมเฉลิมพระเกียรติสมเด็จเจ้าฟ้าฯ กรมพระศรีสวางควัฒน วรขัตติยราชนารี วันที่ 4 กรกฎาคม 2565
วธ.รวมใจทุกภาคส่วนจัดกิจกรรมเฉลิมพระเกียรติสมเด็จเจ้าฟ้าฯ กรมพระศรีสวางควัฒน วรขัตติยราชนารี วันที่ 4 กรกฎาคม 2565
วธ.รวมใจทุกภาคส่วนจัดกิจกรรมเฉลิมพระเกียรติสมเด็จเจ้าฟ้าฯ กรมพระศรีสวางควัฒน วรขัตติยราชนารี วันที่ 4 กรกฎาคม 2565 เชิญชวนร่วมพิธีเจริญพระพุทธมนต์ ทำบุญตักบาตรถวายเป็นพระราชกุศล – จัดทำสารคดีเฉลิมพระเกียรติฯ - ดาวน์โหลด E-book หนังสือเฉลิมพระเกียรติ “สิริศิลปิน” น้อมสำนึกในพระกรุณาธิคุณที่ทรงมีต่อวงการศิลปะร่วมสมัย
นายอิทธิพล คุณปลื้ม รัฐมนตรีว่าการกระทรวงวัฒนธรรม (รมว.วธ.) เปิดเผยว่า กระทรวงวัฒนธรรม (วธ.) มีนโยบายเทิดทูนสถาบันชาติ ศาสนาและพระมหากษัตริย์ และเสริมสร้างค่านิยม อัตลักษณ์ไทยและความเป็นไทย รวมทั้งสืบสาน รักษาและต่อยอดมรดกทางศิลปวัฒนธรรมของไทย ดังนั้น วธ.จึงร่วมกับหน่วยงานภาครัฐ เอกชน และเครือข่ายทางวัฒนธรรม จัดกิจกรรมเฉลิมพระเกียรติสมเด็จพระเจ้าน้องนางเธอ เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี เนื่องในวันคล้ายวันประสูติ วันที่ 4 กรกฎาคม 2565 เพื่อน้อมสำนึกในพระกรุณาธิคุณที่พระองค์ทรงปฏิบัติพระกรณียกิจด้านต่าง ๆ โดยเฉพาะด้านวิทยาศาสตร์ งานวิจัยและเทคโนโลยี การแพทย์และการสาธารณสุข โครงการตามพระราชดำริ เพื่อให้เป็นไปตามพระปณิธาน อาทิ สัตวแพทย์อาสาจุฬาภรณ์ โครงการสัตว์ปลอดโรค คนปลอดภัย จากโรคพิษสุนัขบ้า รวมไปถึงพระกรณียกิจด้านศาสนา ศิลปะ วัฒนธรรมและดนตรี เพื่อพัฒนาประเทศและยกระดับคุณภาพชีวิตก่อให้เกิดประโยชน์สุขแก่ประชาชนชาวไทย
รมว.วธ. กล่าวอีกว่า สำหรับกิจกรรมเฉลิมพระเกียรติฯ ทั้งในส่วนกลางและส่วนภูมิภาค ประกอบด้วยกิจกรรมตกแต่งสถานที่ การจัดโต๊ะหมู่ประดับพระฉายาลักษณ์ พิธีทำบุญตักบาตรถวายเป็นพระราชกุศล จัดทำคำถวายพระพรชัยมงคล พร้อมนำเสนอภาพพระราชกรณียกิจเพื่อเผยแพร่ทางเว็บไซต์และสื่อออนไลน์ของหน่วยงานต่าง  ๆ จัดทำสารคดีเฉลิมพระเกียรติเนื่องในโอกาสวันคล้ายวันประสูติสมเด็จพระเจ้าน้องนางเธอ  เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี 4 กรกฎาคม 2565 ออกอากาศทางโทรทัศน์รวมการเฉพาะกิจแห่งประเทศไทย เพื่อเผยแพร่พระราชประวัติ พระราชกรณียกิจ  พระเกียรติคุณและพระปรีชาสามารถด้านต่าง ๆ ที่ทรงงานในการพัฒนาประเทศ ส่งเสริมให้ประชาชนมีคุณภาพชีวิตที่ดีให้เป็นที่ประจักษ์อย่างกว้างขวาง และเพื่อให้ประชาชนได้ร่วมแสดงความจงรักภักดีน้อมสำนึกในพระกรุณาธิคุณ นอกจากนี้ผู้บริหาร ข้าราชการและเจ้าหน้าที่กระทรวงวัฒนธรรมร่วมลงนามถวายพระพรชัยมงคลทั้งที่ทำการหน่วยงานและผ่านระบบออนไลน์ โดยมีการจัดพิธีทำบุญตักบาตรถวายเป็นพระราชกุศล ประกอบด้วย พิธีเจริญพระพุทธมนต์และถวายภัตตาหารเพลแด่พระภิกษุสงฆ์สามเณร ณ วัดสุวรรณภูมิพุทธชยันตี จังหวัดสมุทรปราการ และพิธีเจริญพระพุทธมนต์นวัคคหายุสมธัมม์ ณ วัดราชประดิษฐสถิตมหาสีมาราม กรุงเทพฯ ในวันที่ 4 กรกฎาคม 2565 โดยสามารถรับชมกิจกรรมได้ทาง Live สด เพจเฟซบุ๊กกรมการศาสนา
นายอิทธิพล กล่าวต่อไปอีกว่า นอกจากนี้ วธ. มีการเผยแพร่หนังสือเฉลิมพระเกียรติ “สิริศิลปิน” สร้างสรรค์บทเพลงและตราสัญลักษณ์ “สิริศิลปิน” ในรูปแบบ E-book (อี-บุ๊ก) ในโครงการเฉลิมพระเกียรติสมเด็จพระเจ้าน้องนางเธอ เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี เนื่องด้วยเมื่อวันที่ 10 พฤศจิกายน 2563 คณะรัฐมนตรี (ครม.) มีมติรับทราบการถวายพระสมัญญา “สิริศิลปิน” แด่สมเด็จพระเจ้าน้องนางเธอ เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี ด้วยน้อมสำนึกในพระกรุณาธิคุณที่ทรงมีต่อวงการศิลปะร่วมสมัยและประจักษ์ถึงพระปรีชาสามารถที่เป็นเลิศ  ในการสร้างสรรค์งานศิลปะร่วมสมัยหลากหลายสาขา ทั้งงานทัศนศิลป์ วรรณศิลป์ ดนตรี และงานออกแบบ ผู้สนใจสามารถดาวน์โหลดหนังสือรูปแบบ E-book ได้ที่เว็บไซต์สำนักงานศิลปวัฒนธรรมร่วมสมัย www.ocac.go.th

ที่มา : https://www.thaigov.go.th/news/contents/details/56413