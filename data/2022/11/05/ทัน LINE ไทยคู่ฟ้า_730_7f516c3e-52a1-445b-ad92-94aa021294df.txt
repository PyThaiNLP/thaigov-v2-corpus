รัฐบาลไทย-ข่าวทำเนียบรัฐบาล-สธ. เผย ฉีดวัคซีนโควิดเข็ม 3 ป้องกัน “โอมิครอน” ได้สูงขึ้น แนะ ปชช. ฉีดหลังครบ 3 เดือนทุกสูตร


วันอังคารที่ 22 มีนาคม 2565
สธ. เผย ฉีดวัคซีนโควิดเข็ม 3 ป้องกัน “โอมิครอน” ได้สูงขึ้น แนะ ปชช. ฉีดหลังครบ 3 เดือนทุกสูตร
.....
กระทรวงสาธารณสุข (สธ.) เผยประสิทธิผลวัคซีนโควิด-19 จากการใช้จริงใน จ.เชียงใหม่ (เดือน ม.ค. – ก.พ. 65) พบฉีดเข็ม 3 ป้องกันการติดเชื้อสายพันธุ์โอมิครอนได้ 45 - 68% ป้องกันเสียชีวิตสูง 98% ส่วนเข็ม 4 ป้องกันการติดเชื้อ 82% และยังไม่พบการเสียชีวิต จึงเร่งจัดบริการฉีดเข็มกระตุ้นในผู้สูงอายุให้ได้ 70% ก่อนสงกรานต์ พร้อมปรับแนวทางการฉีดวัคซีนเข็มกระตุ้น ดังนี้
.
1.กลุ่มอายุ 18 ปีขึ้นไป ให้ฉีดเข็ม 3 ห่างจากเข็ม 2 ตั้งแต่ 3 เดือนขึ้นไปในวัคซีนทุกสูตร และฉีดเข็ม 4 ห่างจากเข็ม 3 ตั้งแต่ 4 เดือนขึ้นไป โดยหากฉีดเข็มกระตุ้นด้วยวัคซีนไฟเซอร์ สามารถเลือกฉีดแบบครึ่งโดสได้ ภายใต้ดุลยพินิจของแพทย์และความสมัครใจ
.
2.กลุ่มอายุ 12 - 17 ปี ให้เข้ารับวัคซีน mRNA เป็นเข็ม 3 โดยห่างจากเข็ม 2 เป็นเวลา 4 - 6 เดือนขึ้นไป ซึ่งสอดคล้องกับคำแนะนำขององค์การอนามัยโลกและราชวิทยาลัยกุมารแพทย์แห่งประเทศไทย
.
3.ผู้ที่มีประวัติติดเชื้อโควิด-19 มาก่อน ให้ฉีดวัคซีนตามหลักการเดียวกับผู้ที่ไม่เคยติดเชื้อ โดยฉีดวัคซีนหลังติดเชื้อเป็นเวลา 3 เดือน
.
อ่านเพิ่มเติม คลิก https://www.thaigov.go.th/news/contents/details/52783
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/52814