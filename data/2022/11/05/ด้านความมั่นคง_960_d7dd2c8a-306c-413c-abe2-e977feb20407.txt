รัฐบาลไทย-ข่าวทำเนียบรัฐบาล-กสร.ห่วงใยความปลอดภัยลูกจ้างเรือประมง แนะนายจ้างปฏิบัติตามแนวปฏิบัติด้านความปลอดภัย ในการทำงานภาคประมง


วันจันทร์ที่ 18 เมษายน 2565
พิมพ์
กสร.ห่วงใยความปลอดภัยลูกจ้างเรือประมง แนะนายจ้างปฏิบัติตามแนวปฏิบัติด้านความปลอดภัย ในการทำงานภาคประมง
กรมสวัสดิการและคุ้มครองแรงงาน ห่วงใยความปลอดภัยของลูกจ้างเรือประมงเพื่อป้องกันความสูญเสีย จึงขอให้นายจ้างปฏิบัติตามกฎหมายด้านความปลอดภัยในการทำงาน และปฏิบัติตามแนวปฏิบัติด้านความปลอดภัยในการทำงานภาคประมงทะเล
นายนิยม สองแก้ว อธิบดีกรมสวัสดิการและคุ้มครองแรงงาน (กสร.) เปิดเผยว่านายสุชาติ ชมกลิ่น รัฐมนตรีว่าการกระทรวงแรงงาน มีความห่วงใยในความปลอดภัยของลูกจ้างที่ทำงานบนเรือประมง เนื่องจากการทำงานประมงมีความเสี่ยงที่จะเกิดอุบัติเหตุจากการจมน้ำ ซึ่งเป็นสาเหตุหลักของการเสียชีวิตในอุตสาหกรรมประมงทั่วโลก โดยจะเกิดขณะวางอวนหรือเก็บอวน หรือขณะปีนป่ายไปยังส่วนโครงสร้างสำหรับจับปลาที่อยู่นอกเรือ หรือสูญเสียการทรงตัวในขณะเดินสัญจรบริเวณขอบเรือกรมสวัสดิการและคุ้มครองแรงงานจึงขอให้นายจ้างภาคประมงปฏิบัติตามพระราชบัญญัติความปลอดภัย อาชีวอนามัย และสภาพแวดล้อมในการทำงาน พ.ศ. 2554 และแนวปฏิบัติด้านความปลอดภัยในการทำงานภาคประมงทะเล และให้นายจ้างจัดฝึกอบรมลูกจ้างเพื่อให้ลูกจ้างมีความรู้และทราบถึงอันตรายที่เกี่ยวข้องกับการปฏิบัติงานจนสามารถปฏิบัติงานได้อย่างปลอดภัย ขณะลูกจ้างลงไปปลดอวนให้ผู้ควบคุมเรือหยุดเครื่องยนต์ เพื่อป้องกันอันตรายจากการถูกใบพัด และควรมีระบบการทำงานแบบคู่หู เพื่อป้องกันการสูญหายขณะปฏิบัติงาน
อธิบดีกสร. กล่าวต่อไปว่า อุตสาหกรรมประมงถือเป็นอุตสาหกรรมหลักที่ทำรายได้ให้กับประเทศแต่ก็เป็นภาคการผลิตที่ถือเป็น 1 ใน 4 ภาคการผลิตที่อันตราย นอกจากการทำงานในภาคเกษตรกรรมการก่อสร้าง และการทำเหมือง ดังนั้นนายจ้าง และลูกจ้างภาคการประมงจึงต้องทำความเข้าใจกฎหมายด้านความปลอดภัยในการทำงาน และปฏิบัติตามแนวปฏิบัติในการทำงานภาคประมงทะเลเพื่อเป็นการป้องกันมิให้เกิดอันตรายต่อลูกจ้างที่ปฏิบัติงานบนเรือ ส่งผลทำให้ลูกจ้างมีคุณภาพชีวิตที่ดี และมีความปลอดภัยอันเป็นการส่งเสริมให้อุตสาหกรรมประมงไทยสามารถสร้างรายได้ให้กับประเทศได้อย่างมั่นคง และยั่งยืน

ที่มา : https://www.thaigov.go.th/news/contents/details/53667