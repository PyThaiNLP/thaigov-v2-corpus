รัฐบาลไทย-ข่าวทำเนียบรัฐบาล-พิธีมอบเกียรติบัตรและเข็มเชิดชูเกียรติแก่ข้าราชการพลเรือนดีเด่นของกระทรวงอุตสาหกรรม ประจำปี 2564


วันเสาร์ที่ 2 เมษายน 2565
พิมพ์
พิธีมอบเกียรติบัตรและเข็มเชิดชูเกียรติแก่ข้าราชการพลเรือนดีเด่นของกระทรวงอุตสาหกรรม ประจำปี 2564
นายกอบชัย สังสิทธิสวัสดิ์ ปลัดกระทรวงอุตสาหกรรม เป็นประธานมอบเกียรติบัตรและเข็มเชิดชูเกียรติแก่ข้าราชการพลเรือนดีเด่นกระทรวงอุตสาหกรรม ประจำปี พ.ศ.2564
พิธีมอบเกียรติบัตรและเข็มเชิดชูเกียรติแก่ข้าราชการพลเรือนดีเด่นของกระทรวงอุตสาหกรรม ประจำปี 2564
วันนี้ (1 เมษายน 2565) เวลา 10.30 น. นายกอบชัย สังสิทธิสวัสดิ์ ปลัดกระทรวงอุตสาหกรรม เป็นประธานมอบเกียรติบัตรและเข็มเชิดชูเกียรติแก่ข้าราชการพลเรือนดีเด่นกระทรวงอุตสาหกรรม ประจำปี พ.ศ.2564 เพื่อเป็นการยกย่องเชิดชูเกียรติ พร้อมทั้งเป็นการสร้างขวัญและกำลังใจแก่ข้าราชการพลเรือนดีเด่นรวมถึงเป็นการยกย่องส่งเสริมข้าราชการกระทรวงอุตสาหกรรม ที่ประพฤติปฏิบัติคุณงามความดี นอกจากนี้ยังได้มอบเกียรติบัตรให้แก่คนดีศรี สปอ. (สำนักงานปลัดกระทรวงอุตสาหกรรม) จำนวน 2 ท่าน โดยมีนางวรวรรณ ชิตอรุณ รองปลัดกระทรวงอุตสาหกรรม นายสมพล โนดไธสง นายวีระกิตติ์ รันทกิจธนวัชร์ ผู้ตรวจราชการกระทรวงอุตสาหกรรม นายทาวัณ ทวีถาวรสวัสดิ์ ผู้ช่วยปลัดกระทรวงอุตสาหกรรม และผู้บริหารกระทรวงอุตสาหกรรม ร่วมงาน ณ ห้องประชุม อก.1 ชั้น 2 อาคารสำนักงานปลัดกระทรวงอุตสาหกรรม
นายกอบชัย สังสิทธิสวัสดิ์ ปลัดกระทรวงอุตสาหกรรม กล่าวว่า รู้สึกเป็นเกียรติและมีความยินดีที่ได้มาเป็นประธานในพิธีมอบเกียรติบัตรและเข็มเชิดชูเกียรติแก่ผู้ได้รับการคัดเลือกเป็นข้าราชการพลเรือนดีเด่นประจำปี 2554 ในวันนี้ การรับราชการนั้นถือว่าเป็นงานที่มีเกียรติสูงเป็นอาชีพที่ได้รับการยอมรับและเคารพนับถือ ดังนั้น ข้าราชการพลเรือนจึงต้องปฏิบัติหน้าที่ปฏิบัติตนให้เป็นแบบฉบับแห่งความดีงามในทุก ๆ ด้าน และเป็นตัวอย่างของบุคคลทั่วไป โดยต้องตระหนักถึงเกียรติ ศักดิ์ศรี และหน้าที่ของการเป็นข้าราชการที่ดี ประพฤติปฏิบัติตนอยู่ในหลักแห่งคุณธรรม จริยธรรมของข้าราชการและต้องปฏิบัติหน้าที่อย่างเต็มกำลังความสามารถ มีความซื่อสัตย์ สุจริต รับผิดชอบ โปร่งใส ตรวจสอบได้ ที่สำคัญต้องยืนหยัดกล้าทำในสิ่งที่ถูกต้อง
“ผมขอแสดงความยินดีกับข้าราชการพลเรือนดีเด่นทั้ง 11 ท่าน ที่ได้รับรางวัลในครั้งนี้ ผมขอแสดงความชื่นชมที่ท่านได้รับการยกย่องให้เป็นแบบอย่างหรือตัวแทนของข้าราชการที่ดีที่ปฏิบัติงานด้วยความทุ่มเท เสียสละ อุทิศตนให้แก่งาน นำความรู้ความสามารถมาใช้ในการปฏิบัติราชการจนประสบผลสำเร็จเป็นที่ยอมรับอย่างน่าภาคภูมิใจ ซึ่งคุณงามความดีและสิ่งที่ท่านได้รับการยกย่องในวันนี้ ผมหวังว่าจะเป็นแรงบันดาลใจให้แก่ข้าราชการท่านอื่น ๆ ได้นําไปเป็นแบบอย่างและใช้ศึกษาอันจะเป็นประโยชน์ในการปฏิบัติราชการเพื่อประเทศชาติบ้านเมืองสืบไป”

ที่มา : https://www.thaigov.go.th/news/contents/details/53225