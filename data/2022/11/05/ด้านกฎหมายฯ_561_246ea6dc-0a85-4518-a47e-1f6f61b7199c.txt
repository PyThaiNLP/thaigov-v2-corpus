รัฐบาลไทย-ข่าวทำเนียบรัฐบาล-กระทรวงยุติธรรมร่วมหารือการเข้าร่วมการประชุมระดับโลก เรื่องสุขภาพในสถานกักกันตัว ครั้งที่ ๑ (The First World Conference on Health in Detention)


วันพฤหัสบดีที่ 23 มิถุนายน 2565
พิมพ์
กระทรวงยุติธรรมร่วมหารือการเข้าร่วมการประชุมระดับโลก เรื่องสุขภาพในสถานกักกันตัว ครั้งที่ ๑ (The First World Conference on Health in Detention)
กระทรวงยุติธรรมร่วมหารือการเข้าร่วมการประชุมระดับโลก เรื่องสุขภาพในสถานกักกันตัว ครั้งที่ ๑ (The First World Conference on Health in Detention)
ในวันพฤหัสบดีที่ ๒๓ มิถุนายน ๒๕๖๕ เวลา ๐๙.๐๐ น. ณ อาคารกระทรวงยุติธรรม ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ให้การต้อนรับ
นาย Felix Casanova Cambronero รักษาการผู้อำนวยการสำนักงานคณะกรรมการกาชาดระหว่างประเทศประจำภูมิภาค (กรุงเทพฯ) เพื่อหารือเกี่ยวกับการเข้าร่วมประชุมระดับโลก เรื่อง สุขภาพในสถานกักกันตัว ครั้งที่ ๑ (The First World Conference on Health in Detention) ระหว่างวันที่ ๒๗ – ๒๙ มิถุนายน ๒๕๖๕ ณ นครเจนีวา สมาพันธรัฐสวิส ซึ่งจัดขึ้นโดยคณะกรรมการกาชาดระหว่างประเทศ (International Committee of the Red Cross: ICRC) และองค์กรหุ้นส่วน โดยมีวัตถุประสงค์เพื่อเป็นเวทีสำหรับผู้เชี่ยวชาญด้านสาธารณสุข และการบริหารจัดการในเรื่องการกักกันตัว รวมทั้งนักวิชาการจากวงการที่เกี่ยวข้องในการแลกเปลี่ยนประสบการณ์ ความท้าทาย บทเรียน และงานวิจัย เพื่อส่งเสริมแนวทางการบูรณาการความร่วมมือระหว่างหน่วยงานภาครัฐ (whole of government) เรื่องสาธารณสุขในสถานที่กักกันตัว
ทั้งนี้ ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม มีกำหนดร่วมกล่าว keynote speaker ในการประชุมดังกล่าว ในวันอังคารที่ ๒๘ มิถุนายน ๒๕๖๕ เวลา ๐๘.๑๕ – ๐๘.๓๐ น. (เวลาของนครเจนีวา) ในหัวข้อ “การทำสิ่งที่มองไม่เห็นให้มองเห็นได้ (Making the invisible visible)” ภายใต้หัวข้อย่อย “จากนโยบายสู่การปฏิบัติ: ประชาชนเป็นศูนย์กลางในการส่งเสริมสุขภาพของทุกคน (From Policy to Practice: People at the Center to Improve Health for All)” โดยเฉพาะประเด็นเกี่ยวกับความเปราะบางของสตรีที่ถูกคุมขังในระบบราชทัณฑ์ รวมถึงความเปราะบางของกลุ่มที่ไม่ปรากฏชัด (less visible) ซึ่งเกี่ยวข้องกับการคุมขัง อาทิ เด็ก ผู้สูงอายุ คนพิการ รวมถึงแนวทางในการเสริมสร้างความเข้มแข็งของระบบราชทัณฑ์เพื่อปกป้องกลุ่มเปราะบางในด้านต่าง ๆ โดยเฉพาะในด้านสาธารณสุข

ที่มา : https://www.thaigov.go.th/news/contents/details/56059