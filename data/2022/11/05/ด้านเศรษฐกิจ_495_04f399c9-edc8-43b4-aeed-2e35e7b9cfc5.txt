รัฐบาลไทย-ข่าวทำเนียบรัฐบาล-ออมสินแจ้งลูกหนี้ตรวจสอบสิทธิ์พักหนี้ 6 เดือน ทำรายการบนแอป MyMo


วันพฤหัสบดีที่ 29 กรกฎาคม 2564
พิมพ์
ออมสินแจ้งลูกหนี้ตรวจสอบสิทธิ์พักหนี้ 6 เดือน ทำรายการบนแอป MyMo
ธนาคารออมสินขอให้ลูกค้าสินเชื่อรายย่อยตรวจสอบสิทธิ์มาตรการพักชำระหนี้ลูกค้าสินเชื่อรายย่อยในแอป MyMo
นายวิทัย รัตนากร ผู้อำนวยการธนาคารออมสิน เปิดเผยว่า ตามที่ธนาคารได้ออกมาตรการพักชำระหนี้ลูกค้าสินเชื่อรายย่อยที่มีวงเงินกู้ไม่เกิน 200,000 บาท โดยให้พักชำระทั้งเงินต้นและดอกเบี้ยสูงสุด 6 งวด เริ่มตั้งแต่งวด ก.ค.- ธ.ค. 64 ซึ่งมีลูกค้าประมาณ 750,000 รายที่มีสิทธิ์เข้าร่วมมาตรการ โดยธนาคารได้เริ่มทยอยเปิดสิทธิ์ให้ลูกค้าสามารถกดเข้าร่วมมาตรการผ่านแอป MyMo แล้วกว่า 348,000 ราย ตั้งแต่เมื่อวันที่ 25 กรกฎาคม 2564  ที่ผ่านมา ภายในเวลา 3 วันมีลูกค้าเข้ากดรับสิทธิ์แล้วประมาณ 50,000 ราย ซึ่งธนาคารจะเริ่มเปิดสิทธิ์เฟสที่สองช่วงต้นเดือนสิงหาคมเป็นต้นไป สิ้นสุดวันที่ 31 สิงหาคม 2564
ทั้งนี้ เพื่อให้ลูกค้าได้รับสิทธิ์ตามมาตรการอย่างทั่วถึง และสะดวกรวดเร็ว จึงขอให้ลูกค้าสินเชื่อรายย่อยที่ได้รับผลกระทบ โปรดเร่งเข้าตรวจสอบสิทธิ์ในแอป MyMo และกดทำรายการได้ทันทีที่ปรากฎเมนูพักชำระเงินต้นและดอกเบี้ย ส่วนผู้ที่ยังไม่มีแอป MyMo แต่มีบัตรเดบิต สามารถดาวน์โหลดและเปิดใช้งานแอป MyMo ด้วยตนเองได้โดยใช้ข้อมูลบัตรเดบิต  ซึ่งจะได้รับความสะดวกในการขอพักชำระหนี้โดยไม่ต้องเดินทางไปติดต่อที่สาขาธนาคาร และเป็นการลดความเสี่ยงการติดเชื้อในช่วงนี้อีกด้วย โดยลูกค้าสามารถศึกษาวิธีการดาวน์โหลดและเปิดใช้แอป MyMo ด้วยตนเองได้ที่ www.gsb.or.th หรือสอบถามที่ GSB Contact Center โทร. 1115 กด 1
อนึ่ง นับตั้งแต่ต้นปี 2564 ธนาคารได้ออกมาตรการพักชำระหนี้ช่วยเหลือลูกค้ากลุ่มต่าง ๆ อย่างต่อเนื่อง  อาทิ มาตรการพักชำระหนี้ 6 เดือนแก่ลูกค้าสินเชื่อธุรกิจ SMEs ประเภทกิจการร้านอาหาร โรงแรม รีสอร์ต เกสต์เฮาส์ เซอร์วิสอพาร์ตเมนท์ / มาตรการพักชำระหนี้ 2 เดือน แก่กิจการที่ทางราชการประกาศปิด / มาตรการตามมหกรรมแก้หนี้ครูและบุคลากรทางการศึกษา เป็นต้น รวมช่วยเหลือลูกหนี้แล้วจำนวนกว่า 8 แสนราย คิดเป็นมูลหนี้ประมาณ 4 แสนล้านบาท

ที่มา : https://www.thaigov.go.th/news/contents/details/44239