รัฐบาลไทย-ข่าวทำเนียบรัฐบาล-​นายกรัฐมนตรีชื่นชม จนท.ทุกฝ่ายที่เกี่ยวข้อง พาเหยื่อแก๊ง call center กลับประเทศ เร่งช่วยอีกสองพันคนในกัมพูชา เน้นย้ำขยายผลจับกุมผู้เกี่ยวข้องทุกราย


วันอาทิตย์ที่ 17 เมษายน 2565
พิมพ์
​นายกรัฐมนตรีชื่นชม จนท.ทุกฝ่ายที่เกี่ยวข้อง พาเหยื่อแก๊ง call center กลับประเทศ เร่งช่วยอีกสองพันคนในกัมพูชา เน้นย้ำขยายผลจับกุมผู้เกี่ยวข้องทุกราย
​นายกรัฐมนตรีชื่นชม จนท.ทุกฝ่ายที่เกี่ยวข้อง พาเหยื่อแก๊ง call center กลับประเทศ เร่งช่วยอีกสองพันคนในกัมพูชา เน้นย้ำขยายผลจับกุมผู้เกี่ยวข้องทุกราย
วันที่ 17 เมษายน 2565 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมรับทราบรายงานจากกระทรวงการพัฒนาสังคมและความมั่นคงของมนุษย์ เรื่องการช่วยเหลือคนไทยที่ถูกหลอกไปเป็นเหยื่อแก๊งคอลเซ็นเตอร์ที่ประเทศกัมพูชา ซึ่งปฏิบัติการช่วยเหลือรวมแล้วกว่า 11 ครั้ง เริ่มตั้งแต่ตุลาคมปีที่แล้ว ช่วยเหลือคนไทยกลับประเทศ 600 กว่าคน และนายกฯยังติดตามการเข้าช่วยเหลือคนไทยอีก 2 พันกว่าคน ที่ยังถูกบังคับทำงานอยู่ในหลายๆเมือง
นายกรัฐมนตรีชื่นชมเจ้าหน้าที่ทุกฝ่ายที่เกี่ยวข้อง อาทิ กระทรวงการพัฒนาสังคมฯ กระทรวงมหาดไทย กระทรวงการต่างประเทศ สำนักงานตำรวจแห่งชาติ และองค์กรภาคประชาสังคม ในความร่วมมือเพื่อช่วยเหลือคนไทยที่ถูกหลอก และได้ขอบคุณประเทศกัมพูชา ที่สนับสนุนให้ข้อมูล อำนวยความสะดวก และคอยช่วยเหลือจนสามารถช่วยเหลือคนไทยได้อย่างต่อเนื่อง พร้อมกับขอความร่วมมือคนไทยที่ได้รับการช่วยเหลือให้ข้อมูลที่เป็นประโยชน์ต่อเจ้าหน้าที่ เพื่อจะได้ดำเนินคดีกับผู้ที่มีส่วนเกี่ยวข้อง ทั้งนี้ นายกรัฐมนตรีได้สั่งการให้เร่งขยายผลเพื่อดำเนินคดีกับผู้ที่เกี่ยวข้องทุกรายอย่างรวดเร็ว ห้ามละเว้นการดำเนินคดีตามกฎหมายอย่างเด็ดขาด ประชาสัมพันธ์ให้ประชาชนทราบและรู้ทันเล่ห์เหลี่ยมขบวนการฯ ที่เปลี่ยนแปลงอยู่ตลอดเวลา รวมถึงให้ประชาชนรู้ถึงความผิดเกี่ยวกับการกระทำผิดที่เกี่ยวข้องกับการหลอกลวงคนไทยไปทำงานผิดกฎหมายดังกล่าว
นางสาวรัชดา กล่าวด้วยว่า ช่วงหลังเทศกาลสงกรานต์ มักจะมีพี่น้องประชาชนต่างจังหวัดเดินทางมากรุงเทพฯ เพื่อมาหางานทำ ขอให้ระมัดระวัง อย่าหลงเชื่อคนแปลกหน้าตามสถานที่ขนส่งต่างๆ ที่เข้ามาชักชวนไปทำงาน พูดจาจูงใจ ส่วนผู้ที่ชอบเล่นโซเชี่ยลมีเดีย เช่น  Facebook Twitter ขอให้ระวังการหลอกลวงว่ามีรายได้ดี ทำงานสบาย เพราะเมื่อเดินทางไปถึงจะถูกบังคับให้ทำงานแก๊งคอลเซ็นเตอร์ หรือหลอกลวงให้ลงทุน ที่ผ่านมามีคนไทยถูกหลอกหลายร้อยล้านบาทต่อเดือน หากรายใดไม่ยินยอมที่จะทำงานผิดกฎหมายก็จะถูกทำร้าย ถูกขายต่อไปยังจุดอื่น ถูกกักขัง หรือถูกเรียกค่าไถ่
“สำหรับประชาชนที่พบเห็นการกระทำผิดในลักษณะดังกล่าว สามารถแจ้งข้อมูลมายัง ศูนย์พิทักษ์เด็ก สตรี ครอบครัว ป้องกันปราบปรามการค้ามนุษย์และภาคประมง สำนักงานตำรวจแห่งชาติ (ศพดส.ตร.) โดยตรง ช่องทางสายด่วน 1599 หรือแจ้งกับเจ้าหน้าที่ภาครัฐในบริเวณใกล้เคียง ขอให้ทุกคนร่วมมือ อย่าสนับสนุน ตกเป็นเหยื่อขบวนการกระทำการผิดกฎหมาย" นางสาวรัชดาฯ เน้นย้ำ
.................

ที่มา : https://www.thaigov.go.th/news/contents/details/53651