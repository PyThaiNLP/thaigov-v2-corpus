รัฐบาลไทย-ข่าวทำเนียบรัฐบาล-รมว.สุชาติ ห่วงนายจ้างขาดแรงงาน แนะต่างด้าวตามมติครม. 13 ก.ค. 64 เร่งทำบัตรชมพู ภายใน 31 มี.ค. 65


วันพฤหัสบดีที่ 3 มีนาคม 2565
พิมพ์
รมว.สุชาติ ห่วงนายจ้างขาดแรงงาน แนะต่างด้าวตามมติครม. 13 ก.ค. 64 เร่งทำบัตรชมพู ภายใน 31 มี.ค. 65
กระทรวงแรงงาน เตือนนายจ้าง/สถานประกอบการ พาคนต่างด้าว 3 สัญชาติ ตามมติครม.วันที่ 13 ก.ค. 64 ดำเนินการตามขั้นตอนให้แล้วเสร็จภายในกำหนด เพื่ออยู่ต่อถึง 13 ก.พ. 66 หรือ 2 ปี นับจากวันที่การอนุญาตเดิมสิ้นสุด
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า พล.อ.ประยุทธ์ จันทร์โอชา นายกรัฐมนตรี และพล.อ.ประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงาน มุ่งมั่นให้ประเทศไทยบริหารจัดการแรงงานต่างด้าวอย่างเป็นระบบ มีการใช้แรงงานที่ถูกกฎหมาย แก้ปัญหาการขาดแคลนแรงงานในสถานประกอบการให้มีแรงงานขับเคลื่อนกิจการ และเศรษฐกิจของประเทศในยุคหลังวิกฤติโควิด -19 อย่างราบรื่น โดยได้มีมติครม.เมื่อวันที่ 13 ก.ค. 63 ผ่อนผันให้แรงงานต่างด้าว 3 สัญชาติ กลุ่มมติครม. 20 ส.ค. 62 กลุ่มมติ 4 ส.ค. 63 กลุ่มมติ 10 พ.ย. 63 และกลุ่มที่ใบอนุญาตทำงานของคนต่างด้าวสิ้นสุดลงเพราะผลของกฎหมาย สามารถอยู่ในราชอาณาจักรเป็นกรณีพิเศษถึง 1 ส.ค. 65 โดยต้องดำเนินการตามขั้นตอนที่กำหนดให้แล้วเสร็จ เพื่อจะได้รับอนุญาตให้อยู่ในราชอาณาจักรเพื่อทำงานถึง 13 ก.พ. 66 หรือ 2 ปี นับแต่วันที่การอนุญาตเดิมสิ้นสุด
“ขอให้นายจ้างที่จ้างคนต่างด้าวตามมติครม.เมื่อวันที่ 20 ส.ค. 62 และมติครม.เมื่อวันที่ 4 ส.ค. 63 พาแรงงานที่ประสงค์จะทำงานต่อถึงวันที่ 13 ก.พ. 66 ยื่นคำขอต่ออายุใบอนุญาตทำงานก่อนใบอนุญาตทำงาน  สิ้นอายุ หรือภายในวันที่ 31 มี.ค. 65 หากไม่สามารถยื่นภายในระยะเวลาที่กำหนดหากประสงค์จะทำงานต่อขอให้ยื่นคำขออนุญาตทำงานภายใน 60 วัน นับแต่วันที่ใบอนุญาตทำงานสิ้นอายุ โดยในช่วงใบอนุญาตทำงานสิ้นอายุจะไม่สามารถทำงานได้ ให้แรงงานเริ่มทำงานได้อีกครั้งต่อเมื่อได้รับใบอนุญาตทำงานฉบับใหม่แล้ว
นอกจากนี้แรงงานต่างด้าวตามมติครม.เมื่อวันที่ 4 ส.ค. 63 ที่ยังไม่ได้จัดทำหรือปรับปรุงทะเบียนประวัติฯ และรับบัตรประจำตัวคนซึ่งไม่มีสัญชาติไทย ให้ดำเนินการให้แล้วเสร็จภายในวันที่ 31 มี.ค. 65 หากไม่ดำเนินการภายในกำหนดการอนุญาตให้ทำงานและอยู่ในราชอาณาจักรจะสิ้นสุด
ในส่วนคนต่างด้าวตาม MoU ที่ระยะเวลาการจ้างงานครบ 4 ปี (มติครม. 10 พ.ย. 63) หากประสงค์ทำงานต่อให้ขอใบอนุญาตทำงาน ภายในวันที่ 1 ส.ค. 65 ซึ่งคนต่างด้าวจะทำงานได้เมื่อได้รับใบอนุญาตทำงานฉบับใหม่” รัฐมนตรีว่าการกระทรวงแรงงาน กล่าว
ด้านนายไพโรจน์ โชติกเสถียร อธิบดีกรมการจัดหางาน กล่าวว่า สำหรับกลุ่มแรงงานต่างด้าวตามมติครม.เมื่อวันที่ 4 ส.ค. 63 ที่ยังไม่ได้จัดทำหรือปรับปรุงทะเบียนประวัติฯ และรับบัตรประจำตัวคนซึ่งไม่มีสัญชาติไทย เป็นกลุ่มที่รัฐมนตรีว่าการกระทรวงแรงงานห่วงใยที่สุด เพราะหากไม่ดำเนินการจัดทำหรือปรับปรุงทะเบียนประวัติฯ ให้เสร็จสิ้นภายใน วันที่ 31 มี.ค. 65 การอนุญาตให้อยู่ในราชอาณาจักรเพื่อทำงานจะสิ้นสุดทันที โดยขณะนี้ยังมีแรงงานต่างด้าวที่ต้องดำเนินการให้แล้วเสร็จฯ ประมาณ 11,000 คน ซึ่งเมื่อดำเนินการตามขั้นตอนแล้ว หากประสงค์ทำงานต่อไปจนถึงวันที่ 13. ก.พ. 66 จะต้องดำเนินการขอหนังสือเดินทางหรือเอกสารใช้แทนหนังสือเดินทางฉบับใหม่กรณีเอกสารเดิมหมดอายุ ภายใน 1 ส.ค. 65
กรมการจัดหางานขอเตือนนายจ้างสถานประกอบการ และแรงงาน 3 สัญชาติ ว่า กรมการจัดหางานมีหน้าที่ตรวจสอบ ควบคุม และกำกับดูแลการทำงานของคนต่างด้าว หากตรวจพบการฝ่าฝืนกฎหมาย นายจ้าง    ที่จ้างคนต่างด้าวที่ไม่มีใบอนุญาตทำงาน หรือให้คนต่างด้าวทำงานนอกเหนือจากที่มีสิทธิจะทำได้ มีโทษปรับ  ตั้งแต่ 10,000-100,000 บาทต่อคนต่างด้าวที่จ้างหนึ่งคน หากกระทำผิดซ้ำต้องมีโทษจำคุกไม่เกิน 1 ปี หรือปรับตั้งแต่ 50,000 – 200,000 บาท หรือทั้งจำทั้งปรับ และห้ามจ้างคนต่างด้าวทำงานเป็นเวลา 3 ปี ในส่วนคนต่างด้าวที่ทำงานโดยไม่มีใบอนุญาตทำงานหรือทำงานนอกเหนือจากที่มีสิทธิจะทำได้ จะมีโทษปรับตั้งแต่ 5,000 – 50,000 บาท และถูกผลักดันส่งกลับ

ที่มา : https://www.thaigov.go.th/news/contents/details/52142