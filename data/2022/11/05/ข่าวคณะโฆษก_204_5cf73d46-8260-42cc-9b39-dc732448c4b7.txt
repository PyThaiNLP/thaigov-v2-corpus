รัฐบาลไทย-ข่าวทำเนียบรัฐบาล-โฆษกรัฐบาลเผยผลโหวตของสส. สะท้อนสภายังให้ความไว้วางใจการทำงานของรัฐบาล ย้ำ”นายก”เน้นการบริหารประเทศมากกว่าทำการเมือง


วันอาทิตย์ที่ 5 กันยายน 2564
พิมพ์
โฆษกรัฐบาลเผยผลโหวตของสส. สะท้อนสภายังให้ความไว้วางใจการทำงานของรัฐบาล ย้ำ”นายก”เน้นการบริหารประเทศมากกว่าทำการเมือง
โฆษกรัฐบาลเผยผลโหวตของสส. สะท้อนสภายังให้ความไว้วางใจการทำงานของรัฐบาล ย้ำ”นายก”เน้นการบริหารประเทศมากกว่าทำการเมือง สัปดาห์หน้าเตรียมเป็นประธานการประชุม คกก.ส่งเสริมการลงทุน และร่วมการประชุมสุดยอดผู้นำแผนงานความร่วมมือเศรษฐกิจ ในอนุภูมิภาคลุ่มแม่น้ำโขง
วันนี้ (5 ก.ย.64) นายธนกร วังบุญคงชนะ เปิดเผยว่า การอภิปรายเพื่อลงมติไม่ไว้วางใจรัฐมนตรีเป็นรายบุคคลได้สิ้นเสร็จแล้ว โดยพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมและรัฐมนตรี ได้รับความไว้วางใจจากสมาชิกสภาผู้แทนราษฎรเกินกึ่งหนึ่ง สะท้อนให้เห็นว่าสภายังเชื่อมั่นการทำงานของนายกรัฐมนตรีและรัฐบาล โดยนายกรัฐมนตรีและรัฐมนตรียังคงจะเดินหน้าทำหน้าที่ต่อไป ซึ่งนายกรัฐมนตรีมีภารกิจหนาแน่นตลอดสัปดาห์หน้า ทั้งการเป็นประธานการประชุมคณะกรรมการส่งเสริมการลงทุน การประชุมคณะกรรมการนโยบายการเงินการคลังของรัฐ รวมทั้งจะเข้าร่วมการประชุมสุดยอดผู้นำแผนงานความร่วมมือเศรษฐกิจ ในอนุภูมิภาคลุ่มแม่น้ำโขง 6 ประเทศ ครั้งที่ 7 ผ่านระบบวิดีโอทางไกล
นายธนกร​ กล่าวว่า ผลโหวตเป็นเอกสิทธิ์ของสมาชิกสภาผู้แทนราษฎร ตามระบอบประชาธิปไตย เป็นกระบวนการถ่วงดุลการทำงานระหว่างฝ่ายบริหารและฝ่ายนิติบัญญัติ  นายกรัฐมนตรีให้ความสำคัญการบริหารมากกว่าการเมืองและเคารพเสียงผู้แทนประชาชนทั้งในสภาและนอกสภา เพราะเป้าหมายสำคัญของการทำงาน คือ ประชาชน ไม่ใช่จำนวนตัวเลขในสภา
—————

ที่มา : https://www.thaigov.go.th/news/contents/details/45532