รัฐบาลไทย-ข่าวทำเนียบรัฐบาล-โฆษกรัฐบาลสวน “พิธา” อย่าด่วนตีกิน รีบโดดเกาะกระแสผู้ว่าฯ กทม. แจงประชาชนเลือกที่ตัวบุคคล ไม่ใช่พรรค ชี้การเมืองท้องถิ่นกับระดับชาติ มีบริบทแตกต่างกัน


วันอังคารที่ 24 พฤษภาคม 2565
พิมพ์
โฆษกรัฐบาลสวน “พิธา” อย่าด่วนตีกิน รีบโดดเกาะกระแสผู้ว่าฯ กทม. แจงประชาชนเลือกที่ตัวบุคคล ไม่ใช่พรรค ชี้การเมืองท้องถิ่นกับระดับชาติ มีบริบทแตกต่างกัน
โฆษกรัฐบาลสวน “พิธา” อย่าด่วนตีกิน รีบโดดเกาะกระแสผู้ว่าฯ กทม. แจงประชาชนเลือกที่ตัวบุคคล ไม่ใช่พรรค ชี้การเมืองท้องถิ่นกับระดับชาติ มีบริบทแตกต่างกัน วอนอย่าบิดเบือนโยงให้เกี่ยวกับนายกฯ ลั่นนายกมุ่งแก้ปัญหาให้ประชาชน ไม่สนเกมการเมือง
วันที่ 24 พ.ค. 65 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่นายพิธา ลิ้มเจริญรัตน์ หัวหน้าพรรคก้าวไกล ระบุว่า ผลการเลือกตั้งผู้ว่าฯ กทม. และ ส.ก.ที่ผ่านมา สะท้อนว่าการรัฐประหารคือความล้มเหลวว่า เข้าใจได้ว่านายพิธาอาจจะยังใหม่ทางการเมือง แต่โชคดีที่เป็นหัวหน้าพรรคจึงได้โลดแล่นอยู่ในสภาฯ เพราะถ้าเป็นนักการเมืองที่อยู่ในแวดวงการเมืองมานานย่อมรู้ดีว่า การเลือกตั้งท้องถิ่นกับการเลือกตั้งระดับชาตินั้นบริบทย่อมต่างกัน ดังนั้น จึงไม่ควรรีบด่วนตีกิน หรือรีบสรุปว่าล้มเหลว หรือว่าจริง ๆ แล้วนายพิธาก็รู้อยู่แก่ใจดี เพียงแต่ต้องการอาศัยจังหวะนี้เกาะกระแสเรียกคะแนนนิยมให้กับพรรคตัวเอง หากเป็นอย่างนั้นก็ถือว่าน่าผิดหวัง เพราะเป็นการวิเคราะห์ด้วยอารมณ์แทนที่จะใช้หลักการ
“การเลือกตั้งท้องถิ่นและการเลือกตั้งระดับชาตินั้นมีบริบทที่แตกต่างกัน การเลือกตั้งผู้ว่าฯ กทม.ครั้งนี้เป็นเรื่องความนิยมของตัวบุคคล ไม่ใช่ของพรรคการเมือง ไม่อย่างนั้นนายวิโรจน์คงชนะ และนายพิธาคงออกมาตีกินมากกว่านี้ไปแล้ว ซึ่งการตัดสินใจของประชาชนครั้งนี้มีหลายเหตุผลด้วยกัน ดังนั้นการเหมารวมว่าล้มเหลวจึงไม่ถูกต้องเสียทีเดียว ในหลักการผมไม่เห็นด้วยกับรัฐประหารอยู่แล้ว แต่เมื่อมีสถานการณ์เผาบ้านเผาเมือง คนไทยจะเข่นฆ่ากันเอง เกิดม็อบชนม็อบผมก็เข้าใจ ไม่อยากให้นายพิธาคิดแทนประชาชนส่วนใหญ่ อย่าเอาความคิดตัวเองเป็นตัวตั้งแล้วบอกว่านี่คือความคิดของประชาชนทั้งประเทศ  เพราะมันไม่จริง ทั้งนี้ บ้านเมืองบอบช้ำมามากแล้ว และเราก็ก้าวผ่านความขัดแย้งของคนในชาติมาได้นานกว่า 8 ปีแล้ว อย่าพยายามเดินกลับไปสู่จุดนั้นอีก หากรักประเทศและประชาชนจากใจจริง ๆ ไม่ใช่เพียงแค่ลมปาก” นายธนกร กล่าว
ส่วนกรณีที่อ้างว่า ผลการเลือกตั้งยังสะท้อนว่าประชาชนไม่เอา พล.อ.ประยุทธ์ จันทร์โอชา นายกฯ และรมว.กลาโหมด้วยนั้น นายธนกร กล่าวว่า ต้องแยกให้ออกว่าการเลือกตั้งผู้ว่าฯ กทม.ครั้งนี้ไม่ได้เกี่ยวอะไรกับนายกฯ แม้จะอ้างว่าคนกรุงเทพฯ เลือก ส.ก.จากพรรคฝ่ายค้านมากกว่าของพรรคพลังประชารัฐก็ตาม หากจะให้เกี่ยวก็ควรมองย้อนไปถึงการลงพื้นที่ของนายกฯ ในภาคต่าง ๆ ที่ยังคงมีประชาชนมาให้กำลังใจมากมาย และเรียกร้องให้รัฐบาลสานต่อนโยบายต่าง ๆ ที่โดนใจคนรากหญ้าต่อไปด้วย อย่างไรก็ตาม ที่ผ่านมาพล.อ.ประยุทธ์เข้ามาแก้ไขปัญหาความขัดแย้งต่าง ๆ จนประเทศกลับสู่ความสงบอีกครั้ง และมุ่งมั่นแก้ไขปัญหาความเดือดร้อนให้กับประชาชนมาโดยตลอด โดยไม่สนเกมการเมือง ดังนั้น เชื่อว่าประชาชนรู้ดีว่านายกฯ จริงใจเข้ามาแก้ไขปัญหาให้กับประชาชนอย่างแท้จริง โดยสะท้อนผ่านเสียงตอบรับนโยบายต่าง ๆ ของรัฐบาลได้เป็นอย่างดี

ที่มา : https://www.thaigov.go.th/news/contents/details/54918