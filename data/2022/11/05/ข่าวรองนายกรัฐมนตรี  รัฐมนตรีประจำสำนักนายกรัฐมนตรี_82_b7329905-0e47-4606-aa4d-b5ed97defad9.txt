รัฐบาลไทย-ข่าวทำเนียบรัฐบาล-รองนายกฯ หารือ ออท.อินโดนีเซีย ชื่นชมความสำเร็จ Phuket Sandbox พร้อมแลกเปลี่ยนประสบการณ์การจัดการของไทย


วันอังคารที่ 28 ธันวาคม 2564
พิมพ์
รองนายกฯ หารือ ออท.อินโดนีเซีย ชื่นชมความสำเร็จ Phuket Sandbox พร้อมแลกเปลี่ยนประสบการณ์การจัดการของไทย
รองนายกฯ หารือ ออท.อินโดนีเซีย ชื่นชมความสำเร็จ Phuket Sandbox พร้อมแลกเปลี่ยนประสบการณ์การจัดการของไทย
วันนี้ (28 ธันวาคม 2564) เวลา 14.00 น. ณ ห้องรับรอง 1 ตึกบัญชาการ 1 ทำเนียบรัฐบาล นายรัคมัต บูดีมัน  (H.E. Mr. Rachmat Budiman) เอกอัครราชทูตสาธารณรัฐอินโดนีเซียประจำประเทศไทย เข้าเยี่ยมคารวะ นายวิษณุ เครืองาม รองนายกรัฐมนตรี ในโอกาสเข้ารับหน้าที่ โดยสรุปสาระสำคัญของการหารือ ดังนี้
รองนายกรัฐมนตรีกล่าวยินดีกับเอกอัครราชทูตอินโดนีเซียฯ ในโอกาสเข้ารับหน้าที่ พร้อมทั้งชื่นชมความสัมพันธ์อันดีระหว่างไทยกับอินโดนีเซียที่ดำเนินมาอย่างราบรื่น โดยอินโดนีเซียเป็นประเทศที่มีความใกล้ชิดและเป็นพันธมิตรที่สำคัญของไทยทั้งในระดับภูมิภาคและระหว่างประเทศ ซึ่งรองนายกรัฐมนตรีเห็นว่าทั้งสองฝ่ายยังมีศักยภาพที่จะเพิ่มพูนความร่วมมือระหว่างกันได้อีกมาก โดยเฉพาะในด้านวัฒนธรรม การท่องเที่ยว และการค้าการลงทุน นอกจากนี้ รองนายกรัฐมนตรีเชื่อมั่นว่า ด้วยประสบการณ์และความเชี่ยวชาญของเอกอัครราชทูตอินโดนีเซียฯ จะมีส่วนสำคัญในการส่งเสริมความสัมพันธ์และความร่วมมือระหว่างกันให้แน่นแฟ้นมากยิ่งขึ้น โดยรัฐบาลไทยพร้อมให้การสนับสนุนการดำเนินงานของเอกอัครราชทูตอินโดนีเซียฯ อย่างเต็มที่
เอกอัครราชทูตอินโดนีเซียฯ ขอบคุณรองนายกรัฐมนตรีที่สละเวลาให้เข้าเยี่ยมคารวะ ยินดีที่ได้ดำรงตำแหน่งเอกอัครราชทูตสาธารณรัฐอินโดนีเซียประจำประเทศไทย ชื่นชอบและได้มีโอกาสเดินทางไปท่องเที่ยวหลายจังหวัดในประเทศไทย รู้สึกเหมือนเป็นบ้านอีกหลังหนึ่ง ทั้งนี้ ไทยและอินโดนีเซียมีความสัมพันธ์และความร่วมมือที่ใกล้ชิดกัน เอกอัครราชทูตอินโดนีเซียฯ ยืนยันพร้อมสานต่อและส่งเสริมความร่วมมือระหว่างกันให้แน่นแฟ้นยิ่งขึ้น พร้อมทั้งชื่นชมการจัดการควบคุมสถานการณ์โควิด-19 ของรัฐบาลไทย โดยอินโดนีเซียหวังที่จะได้แลกเปลี่ยนเรียนรู้ประสบการณ์ของไทย โดยเฉพาะโครงการ Phuket Sandbox ของไทย และพร้อมสนับสนุนให้ชาวอินโดนีเซียเดินทางมาท่องเที่ยวในไทยมากขึ้น โดยเฉพาะในจังหวัดภูเก็ต
โอกาสนี้ ทั้งสองฝ่ายเห็นพ้องเพิ่มพูนความร่วมมือในสาขาที่มีศักยภาพร่วมกัน โดยในด้านการค้าและการลงทุน ทั้งสองฝ่ายยินดีที่ไทยและอินโดนีเซียมีการแลกเปลี่ยนการลงทุนระหว่างกันมากขึ้น โดยเอกอัครราชทูตอินโดนีเซียฯ พร้อมดูแลและอำนวยความสะดวกให้แก่นักลงทุนไทยในอินโดนีเซีย ซึ่งไทยก็พร้อมให้การสนับสนุนและอำนวยความสะดวกแก่นักลงทุนชาวอินโดนีเซียเช่นกัน นอกจากนี้ ไทยและอินโดนีเซียยังมีความร่วมมือด้านการศึกษาที่ใกล้ชิด โดยมีการแลกเปลี่ยนนักเรียนนักศึกษาระหว่างกันมาโดยตลอด ซึ่งเอกอัครราชทูตอินโดนีเซียฯ ได้ขอบคุณรัฐบาลไทยที่ดูแลนักเรียนนักศึกษาชาวอินโดนีเซียเป็นอย่างดี พร้อมทั้งเห็นโอกาสจากความคล้ายคลึงทางวัฒนธรรมของทั้งสองประเทศ จึงหวังว่าทั้งสองประเทศจะสามารถเพิ่มพูนความร่วมมือด้านการศึกษาและแลกเปลี่ยนเรียนรู้วัฒนธรรมระหว่างสองประเทศให้ใกล้ชิดมากยิ่งขึ้น โดยเฉพาะการแลกเปลี่ยนเรียนรู้ทางด้านภาษาของกันและกัน
ในตอนท้าย รองนายกรัฐมนตรีเน้นย้ำบทบาทสำคัญของไทยและอินโดนีเซียในเวทีระหว่างประเทศ โดยในปี 2565 ไทยจะเป็นเจ้าภาพการจัดการประชุม APEC และอินโดนีเซียจะเป็นเจ้าภาพการประชุม G20 ซึ่งรองนายกรัฐมนตรีเชื่อมั่นว่าจะเป็นโอกาสสำคัญให้ไทยและอินโดนีเซียได้แสดงศักยภาพและบทบาทที่สร้างสรรค์ในเวทีระหว่างประเทศ ด้านเอกอัครราชทูตอินโดนีเซียฯ พร้อมสนับสนุนการเป็นเจ้าภาพ APEC ของไทยอย่างเต็มที่

ที่มา : https://www.thaigov.go.th/news/contents/details/49992