รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ปลื้มคนไทยเดินหน้าใช้ชีวิต New Normal ท่องเที่ยวไทยปลายปีคึกคัก ประชาชนแห่กางเต็นท์รับลมหนาว เตือนเที่ยวป่าระวังไรฝุ่นกัด ก่อให้เกิดโรคไข้รากสาดใหญ่


วันจันทร์ที่ 29 พฤศจิกายน 2564
พิมพ์
โฆษกรัฐบาลเผย นายกฯ ปลื้มคนไทยเดินหน้าใช้ชีวิต New Normal ท่องเที่ยวไทยปลายปีคึกคัก ประชาชนแห่กางเต็นท์รับลมหนาว เตือนเที่ยวป่าระวังไรฝุ่นกัด ก่อให้เกิดโรคไข้รากสาดใหญ่
โฆษกรัฐบาลเผย นายกฯ ปลื้มคนไทยเดินหน้าใช้ชีวิต New Normal ท่องเที่ยวไทยปลายปีคึกคัก ประชาชนแห่กางเต็นท์รับลมหนาว เตือนเที่ยวป่าระวังไรฝุ่นกัด ก่อให้เกิดโรคไข้รากสาดใหญ่
วันที่ 29 พ.ย.64 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พอใจภาพรวมของการท่องเที่ยวในประเทศ กระแสของคนไทยที่เที่ยวในประเทศก็มีทิศทางที่ดีขึ้น โดยความคืบหน้าโครงการเราเที่ยวด้วยกันเฟส 3 และทัวร์เที่ยวไทย ได้รับกระแสตอบรับเป็นอย่างดีจากผู้ประกอบการธุรกิจท่องเที่ยวและอุตสาหกรรมต่อเนื่อง ในส่วนของโครงการเราเที่ยวด้วยกันเฟส 3 มีประชาชนให้ความสนใจลงทะเบียนเข้าร่วมโครงการฯ แล้วจำนวน 962,968 คน ผู้ประกอบการ 8,920 คน ยอดการจองโรงแรมที่พักสะสม 1.5 ล้านห้อง ทำมูลค่าสะสมรวมทั้งสิ้น 5,996 ล้านบาท และในส่วนของโครงการทัวร์เที่ยวไทย ที่รัฐบาลจะสนับสนุนค่าแพ็คเกจท่องเที่ยว 40% ไม่เกิน 5,000 บาทต่อสิทธิ จำนวน 1 ล้านสิทธิ ล่าสุดมีบริษัททัวร์สมัครลงทะเบียนเพิ่มขึ้นจำนวนกว่า 759 คน และบริษัทนำเที่ยวที่เปิดถุงเงินแล้วจำนวน 1,816 คน ยอดรวมมูลค่าการเดินทางและค่าใช้จ่ายการสะสม 18.4 ล้านบาท ข้อมูล ณ วันที่ 26 พ.ย.2564 โดยประชาชนสามารถจองแพ็คเกจทัวร์ผ่านผู้ประกอบการนำเที่ยวโดยตรง และใช้สิทธิทั้ง 2 โครงการได้ถึง 31 มกราคม 2565
โฆษกประจำสำนักนายกรัฐมนตรี กล่าวเพิ่มว่า ช่วงนี้เข้าสู่ฤดูหนาวแล้ว อุณหภูมิเริ่มลดลง หลายพื้นที่อากาศเย็น มีลมหนาว ประกอบกับกรมอุทยานแห่งชาติ สัตว์ป่าและพันธุ์พืช ได้เปิดให้บริการท่องเที่ยวในอุทยานแห่งชาติทั่วประเทศ 136 แห่ง เมื่อวันที่ 1 พฤศจิกายน ที่ผ่านมา โดยมีมาตรการการจองเข้าอุทยานฯ ผ่าน แอปพลิเคชัน QueQ พร้อมแสดงหลักฐานการฉีดวัคซีนอย่างน้อย 1 เข็ม ไม่ต่ำกว่า 14 วัน หรือต้องแสดงผลการตรวจหาเชื้อด้วยวิธี RT-PCR หรือ ATK จากสถานพยาบาล สร้างความเชื่อมั่นให้นักท่องเที่ยวสายธรรมชาติ ออกเดินทางท่องเที่ยวตามป่าเขาและกางเต็นท์นอนเพื่อสัมผัสอากาศหนาว ทำให้มีความเสี่ยงที่จะถูกตัวไรอ่อนที่อาศัยอยู่ในป่ากัด อาจติดเชื้อและป่วยเป็นโรคไข้รากสาดใหญ่ หรือโรคสครับไทฟัส เกิดจากการติดเชื้อแบคทีเรียชนิดหนึ่ง ซึ่งมีตัวไรอ่อนเป็นพาหะ โดยไรอ่อนจะอาศัยอยู่ตามใบไม้ ใบหญ้า ใกล้กับพื้นดิน ไรอ่อนจะกระโดดเกาะตามเสื้อผ้าของคนและกัดผิวหนังที่สัมผัสกับเสื้อผ้า กรมควบคุมโรคได้แนะนำให้ประชาชนที่เดินทางท่องเที่ยวตั้งแคมป์ กางเต็นท์นอนในป่า ควรสวมใส่เสื้อผ้าให้มิดชิด เช่น เสื้อที่ปิดคอ เสื้อแขนยาว และกางเกงขายาว ส่วนที่อยู่นอกร่มผ้าให้ทาโลชั่นกันยุงที่มีส่วนผสมของสาร DEET หรือใช้สมุนไพรทากันยุงซึ่งจะสามารถป้องกันตัวไรอ่อนกัดได้เช่นกัน
“ท่านนายกรัฐมนตรีดีใจที่เห็นประชาชนคนไทยปรับตัวใช้ชีวิตแบบ New Normal ออกมาจับจ่ายใช้สอย และเดินทางท่องเที่ยวกันมากขึ้น โดยเฉพาะปลายปีที่เข้าสู่ช่วงเทศกาลปีใหม่ประกอบกับปีนี้อากาศหนาวมาเร็ว หลายคนหันไปท่องเที่ยวธรรมชาติ กางเต็นท์ เดินป่าเพื่อสัมผัสอากาศหนาวกันมากขึ้น ฝากความห่วงใยถึงพี่น้องประชาชนในการเดินทางใช้รถ ใช้ถนน กำชับหน่วยงานที่เกี่ยวข้องเข้มงวดเรื่องความปลอดภัย และขอให้ทุกคนดูแลสุขภาพ ป้องกันตัวเอง และระวังตัวไรอ่อนที่อาศัยอยู่ในป่ากัด อาจติดเชื้อและป่วยเป็นโรคไข้รากสาดใหญ่ได้ อยากเห็นทุกคนเที่ยวอย่างปลอดภัยและมีความสุข” นายธนกร กล่าว

ที่มา : https://www.thaigov.go.th/news/contents/details/48813