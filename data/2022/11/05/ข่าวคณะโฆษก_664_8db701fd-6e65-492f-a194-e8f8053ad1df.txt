รัฐบาลไทย-ข่าวทำเนียบรัฐบาล-​รองโฆษกรัฐบาลเผย "นายกฯ" ขอบคุณคนไทย สมัครใจฉีดวัคซีนใกล้แตะ 100 ล้านโดส ตามเป้าหมายที่กำหนด ทุกฝ่ายร่วมกันจัดฉีดประชากรเข้าถึงยาก


วันพฤหัสบดีที่ 16 ธันวาคม 2564
พิมพ์
​รองโฆษกรัฐบาลเผย "นายกฯ"  ขอบคุณคนไทย สมัครใจฉีดวัคซีนใกล้แตะ 100 ล้านโดส ตามเป้าหมายที่กำหนด ทุกฝ่ายร่วมกันจัดฉีดประชากรเข้าถึงยาก
​รองโฆษกรัฐบาลเผย "นายกฯ"  ขอบคุณคนไทย สมัครใจฉีดวัคซีนใกล้แตะ 100 ล้านโดส ตามเป้าหมายที่กำหนด ทุกฝ่ายร่วมกันจัดฉีดประชากรเข้าถึงยาก
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยแนวทางการเร่งรัดฉีดวัคซีนโควิด – 19 ของประเทศไทย ตามข้อสั่งการของพลเอกประยุทธ์ จันทร์โอชา นายกรัฐมนตรีที่ติดตามความคืบหน้าการฉีดวัคซีนให้แก่ประชาชนอย่างใกล้ชิด โดยให้ทุกจังหวัดรวมทั้งกรุงเทพมหานคร จัดบริการฉีดวัคซีนเชิงรุกให้แก่ประชาชนทุกกลุ่มทั้งสัญชาติไทยและมิใช่สัญชาติไทย พร้อมทั้งประชาสัมพันธ์เชิญชวนผู้ที่ยังไม่ได้รับวัคซีนให้เข้ารับวัคซีนโดยเร็ว เน้นการฉีดวัคซีนกลุ่มเป้าหมายที่เข้าถึงได้ยาก เช่น แรงงานประมง ผู้ป่วยติดเตียง ผู้ที่อยู่ในถิ่นทุรกันดาร แรงงานตามแนวชายแดน โดยมอบหมายให้ สสจ. กทม. ประสานหน่วยงานผู้รับผิดชอบและภาคีเครือข่าย อีกทั้งจัดให้มีการบริการฉีดวัคซีนเคลื่อนที่ หรือจัดรณรงค์เร่งการฉีดวัคซีน รวมทั้งการฉืดวัคซืนเข็มกระตุ้นเพื่อให้ครอบคลุมประชาชนทุกกลุ่มด้วย
รองโฆษกฯ ยังเผยถึงแนวทางบริหารจัดการฉีดวัคซีนในกลุ่มประชากรที่เข้าถึงยาก มอบหมายให้แต่ละหน่วยงานร่วมกับคณะกรรมการโรคติดต่อจังหวัด ร่วมกันบริหารจัดการให้เหมาะสมกับแต่ละพื้นที่ ดังนี้
1) แรงงานภาคประมง จังหวัดชายทะเล (จังหวัดชายทะเล 21 จังหวัด) มอบ ศร.ชล.
2) คนประจำเรือไทย หรือผู้ปฏิบัติงานบนเรือไทย ณ บริเวณท่าเรือในพื้นที่จังหวัดต่าง ๆ (จังหวัดชายทะเล 21 จังหวัด) มอบ กรมเจ้าท่า กระทรวงคมนาคม
3) แรงงานต่างด้าวในสถานประกอบการ บ้านนายจ้างที่ทั้งขึ้นทะเบียนและไม่ขึ้นทะเบียน  มอบ กอ.รมน. กระทรวงแรงงาน กระทรวงมหาดไทย
4) แรงงานต่างด้าว ตามชายแดนไทย มอบ กระทรวงมหาดไทย กระทรวงการต่างประเทศ
5) ผู้หนีภัยในพื้นที่พักพิงสำหรับผู้หนีภัยจากการสู้รบ ราชบุรี กาญจนบุรี แม่ฮ่องสอน ตาก มอบกระทรวงมหาดไทย
6) กลุ่มประชากรอื่น ๆ ที่ไม่ใช่สัญชาติไทยทั้งหมด ในทุกจังหวัด  มอบกระทรวงมหาดไทย
สำหรับตัวเลขการฉีดวัคซีนโควิด-19 ในประเทศไทย ข้อมูลล่าสุดจากหมอพร้อม   ณ วันที่ 15 ธ.ค. 64  ยอดสะสม 98.5 ล้านเข็ม แบ่งเป็น เข็ม 1 สะสม 50.2 ล้านเข็ม เข็ม 2 สะสม 43.8 ล้านเข็ม และเข็ม 3 สะสม 4.5 ล้านเข็ม
"นายกรัฐมนตรีขอบคุณพี่น้องประชาชนที่ร่วมมือกันฉีดวัคซีนด้วยความสมัครใจ นอกจากท่านจะป้องกันตนเองและยังมีส่วนกับรัฐบาลในการควบคุมป้องกันการแพร่ระบาดของไวรัสโควิด – 19  ด้วย  ซึ่งนายกรัฐมนตรียังมั่นใจว่า ไทยจะบรรลุเป้าหมายที่รัฐบาลกำหนดให้ได้ 100 ล้านโดสภายในปีนี้ นอกจากนี้ ยังขอให้ผู้ที่ถึงเวลาที่กำหนด เข้ารับการฉืดวัคซืนเข็มกระตุ้นด้วย  เพื่อทุกคนจะผ่านวิกฤตนี้ไปได้ด้วยกัน" นางสาวรัชดา กล่าว
....................................

ที่มา : https://www.thaigov.go.th/news/contents/details/49492