รัฐบาลไทย-ข่าวทำเนียบรัฐบาล-ครม.ขยายระยะเวลาดำเนินโครงการห้วยโสมงอันเนื่องมาจากพระราชดำริ ออกไปอีก 2 ปี และโครงการเพิ่มปริมาณน้ำในอ่างเก็บน้ำเขื่อนแม่กวงอุดมธารา ออกไปอีก 5 ปี


วันอังคารที่ 14 มิถุนายน 2565
พิมพ์
ครม.ขยายระยะเวลาดำเนินโครงการห้วยโสมงอันเนื่องมาจากพระราชดำริ ออกไปอีก 2 ปี และโครงการเพิ่มปริมาณน้ำในอ่างเก็บน้ำเขื่อนแม่กวงอุดมธารา ออกไปอีก 5 ปี
ครม.ขยายระยะเวลาดำเนินโครงการห้วยโสมงอันเนื่องมาจากพระราชดำริ ออกไปอีก 2 ปี และโครงการเพิ่มปริมาณน้ำในอ่างเก็บน้ำเขื่อนแม่กวงอุดมธารา ออกไปอีก 5 ปี
วันที่ 14 มิถุนายน 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรีกล่าวว่า คณะรัฐมนตรี (ครม.) อนุมัติขยายระยะเวลาดำเนินโครงการชลประทานขนาดใหญ่จำนวน 2 โครงการ ประกอบด้วย โครงการห้วยโสมงอันเนื่องมาจากพระราชดำริ จังหวัดปราจีนบุรี กรอบวงเงิน 9,078 ล้านบาท ขยายเวลาออกไปอีก 2 ปี จากเดิมระยะเวลาดำเนินการ 13 ปี คือจากปี 2553-2565 เป็น 15 ปี สิ้นสุดโครงการปี 2567 และโครงการเพิ่มปริมาณน้ำในอ่างเก็บน้ำเขื่อนแม่กวงอุดมธารา จังหวัดเชียงใหม่ กรอบวงเงิน 15,000 ล้านบาท ขยายเวลาออกไปอีก 5 ปี จากเดิมระยะเวลาดำเนินการ 11 ปี  จากปี 2555-2565 เป็น 16 ปี สิ้นสุดโครงการปี 2570
ทั้งนี้ทั้ง 2 โครงการได้เคยได้รับความเห็นชอบให้ขยายระยะเวลาดำเนินโครงการมาแล้วและในครั้งนี้ก็ยังคงเป็นการขอขยายระยะเวลาดำเนินโครงการเนื่องจากปัญหาลักษณะเดิมคือ การจัดทำร่างพระราชกฤษฎีกากำหนดเขตที่ดินที่จะเวนคืนและการจัดทำร่างพระราชกฤษฎีกาเพิกถอนพื้นที่อุทยานยังไม่แล้วเสร็จ รวมทั้งจากสถานการณ์โรคโควิด 19 ที่รัฐบาลมีการประกาศสถานการณ์ฉุกเฉินเพื่อจำกัดการเคลื่อนย้ายการเดินทางของบุคคลส่งผลให้ผู้รับจ้างประสบปัญหาขาดแคลนวัสดุก่อสร้าง เครื่องจักรเครื่องมือไม่เพียงพอ และไม่สามารถเคลื่อนย้ายแรงงานเข้าสถานที่ก่อสร้างได้
อย่างไรก็ตามครม.เห็นชอบให้กระทรวงเกษตรและสหกรณ์ร่วมกับสำนักงานพัฒนาเทคโนโลยีอวกาศและภูมิสารสนเทศ(องค์การมหาชน) และหน่วยงานที่เกี่ยวข้องพัฒนาเทคนิควิธีการสำรวจพื้นที่สำหรับก่อสร้างโครงการชลประทานให้มีความถูกต้องแม่นยำมากยิ่งขึ้น เพื่อให้สามารถวางแผนและกำหนดระยะเวลาการก่อสร้างได้อย่างเหมาะสม และร่วมกับสำนักงบประมาณ สำนักงานคณะกรรมการกฤษฎีกาและหน่วยงานที่เกี่ยวข้อง พัฒนาปรับปรุงหลักเกณฑ์วิธีการเสนอขออนุมัติดำเนินโครงการชลประทาน โดยให้มีการประเมินปัจจัยเสี่ยงทั้งหมดที่อาจเป็นอุปสรรคในการดำเนินโครงการอย่างรอบด้าน โดยเฉพาะในส่วนระยะเวลาการจัดทำร่างกฎหมายที่เกี่ยวข้องกับการเข้าใช้พื้นที่ เพื่อให้สามารถกำหนดระยะเวลาดำเนินโครงการได้อย่างเหมาะสม ลดภาระในการเสนอขออนุมัติขยายระยะเวลาโครงการในภายหลัง

ที่มา : https://www.thaigov.go.th/news/contents/details/55697