รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ประชุมหัวหน้าส่วนราชการในสังกัดกระทรวงยุติธรรมในพื้นที่ภาคใต้ ขับเคลื่อนงานยุติธรรมระดับพื้นที่


วันอังคารที่ 16 พฤศจิกายน 2564
พิมพ์
รัฐมนตรีว่าการกระทรวงยุติธรรม ประชุมหัวหน้าส่วนราชการในสังกัดกระทรวงยุติธรรมในพื้นที่ภาคใต้ ขับเคลื่อนงานยุติธรรมระดับพื้นที่
รัฐมนตรีว่าการกระทรวงยุติธรรม ประชุมหัวหน้าส่วนราชการในสังกัดกระทรวงยุติธรรมในพื้นที่ภาคใต้ ขับเคลื่อนงานยุติธรรมระดับพื้นที่
ในวันจันทร์ที่ ๑๕ พฤศจิกายน ๒๕๖๔ นายสมศักดิ์ เทพสุทิน รัฐมนตรีว่าการกระทรวงยุติธรรม ประชุมหัวหน้าส่วนราชการในสังกัดกระทรวงยุติธรรมในพื้นที่ภาคใต้ ณ ห้องประชุม มหาวิทยาลัยการกีฬาแห่งชาติ วิทยาเขตกระบี่
รัฐมนตรีว่าการกระทรวงยุติธรรม ได้กล่าวถึงส่วนราชการในสังกัดกระทรวงยุติธรรมในระดับจังหวัด ประกอบไปด้วยหลายส่วนราชการ มีภารกิจช่วยเหลือเยียวยาความทุกข์ร้อนให้กับประชาชนได้ในหลายด้าน อาทิ งานของกองทุนยุติธรรม งานการจ่ายเงินค่าตอบแทนผู้เสียหายและค่าทดแทนและค่าใช้จ่ายแก่จำเลยในคดีอาญา งานแก้ไขปัญหาลูกหนี้ งานให้ความช่วยเหลือทางกฎหมาย ซึ่งหากขาดการประสานงานหรือการแลกเปลี่ยนเรียนรู้ที่ไม่มากพอ จะทำให้การขับเคลื่อนภารกิจของกระทรวงยุติธรรมอาจไม่มีประสิทธิภาพ อีกทั้งยังเป็นการไม่สอดคล้องต่อนโยบายของรัฐบาลในการที่จะไม่ทิ้งใครไว้ข้างหลัง ภารกิจที่สำคัญของกระทรวงยุติธรรมที่ได้ริเริ่มดำเนินการแล้ว และจะดำเนินการต่อไปจากนี้คือ การแก้ไขความแออัดในเรือนจำ การพักโทษแก่ผู้ต้องขังในกรณีพิเศษ การส่งเสริมให้ผู้พ้นโทษมีงานทำภายหลังการพ้นโทษเพื่อการกลับเข้าสู่สังคมอย่างมีคุณภาพ ซึ่งดำเนินการโดยกรมราชทัณฑ์ การเฝ้าระวังความปลอดภัยของประชาชนจากผู้พ้นโทษที่เคยกระทำความผิดในคดีร้ายแรง การส่งเสริมการไกล่เกลี่ยข้อพิพาทของประชาชน การแก้ไขปัญหาหนี้สินของกองทุน ก.ย.ศ. การแก้ไขปัญหายาเสพติด
ทั้งนี้ รัฐมนตรีว่าการกระทรวงยุติธรรมมีข้อสั่งการดังนี้ ๑) โควิดในเรือนจำจะต้องหมดไป ๒) หนี้กองทุนกู้ยืมเพื่อการศึกษากว่า ๓ ล้านราย ให้ดำเนินการช่วยเหลือโดยเร็ว ซึ่งกระทรวงยุติธรรมโดยกรมคุ้มครองสิทธิและเสรีภาพ จะส่งเสริมให้มีการไกล่เกลี่ยชั้นก่อนการบังคับคดี โดยจะดำเนินการลงนามบันทึกข้อตกลงความร่วมมือระหว่างกรมคุ้มครองสิทธิและเสรีภาพกับกองทุนกู้ยิมเงินเพื่อการศึกษา เพื่อแก้ไขปัญหาหนี้สินของลูกหนี้ในวันที่ ๑๗ พฤศจิกายน ๒๕๖๔ และ ๓) ให้มีการประชุมคณะกรรมการขับเคลื่อนภารกิจกระทรวงยุติธรรมในพื้นที่ทุกสัปดาห์ เพื่อให้เกิดการแลกเปลี่ยนเรียนรู้ ทำให้เกิดความเข้าใจในภารกิจและบทบาทของกระทรวงยุติธรรมในภาพรวม เข้าใจถึงปัญหาความทุกข์ร้อนของประชาชน และสามารถเข้าใจถึงช่องทางในการช่วยเหลือความทุกข์ร้อนของประชาชนได้อย่างรอบด้าน

ที่มา : https://www.thaigov.go.th/news/contents/details/48282