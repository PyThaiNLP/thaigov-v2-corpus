รัฐบาลไทย-ข่าวทำเนียบรัฐบาล-รมว.พม. แนะแกนนำสภาเด็กและเยาวชนพัฒนาตนเอง เรียนรู้สิ่งใหม่ เพิ่มทักษะชีวิต สู่ผู้นำการเปลี่ยนแปลงในศตวรรษที่ 21


วันจันทร์ที่ 1 พฤศจิกายน 2564
รมว.พม. แนะแกนนำสภาเด็กและเยาวชนพัฒนาตนเอง เรียนรู้สิ่งใหม่ เพิ่มทักษะชีวิต สู่ผู้นำการเปลี่ยนแปลงในศตวรรษที่ 21
รมว.พม. แนะแกนนำสภาเด็กและเยาวชนพัฒนาตนเอง เรียนรู้สิ่งใหม่ เพิ่มทักษะชีวิต สู่ผู้นำการเปลี่ยนแปลงในศตวรรษที่ 21
วันที่ 30 ต.ค. 64 เวลา 09.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดการประชุมเชิงปฏิบัติการพัฒนาศักยภาพแกนนำสภาเด็กและเยาวชนสู่การเป็นผู้นำการเปลี่ยนแปลงในศตวรรษที่ 21 (YOUTH LEADERS of the 21st Century) พร้อมทั้งร่วมรับฟังการนำเสนอผลการเรียนรู้ รวมถึงให้ข้อเสนอแนะแก่ผู้เข้าร่วมประชุม โดยมีคณะผู้บริหารกระทรวง พม. พร้อมด้วย ตัวแทนสภาเด็กและเยาวชนจังหวัดเชียงใหม่ และเครือข่ายเด็กและเยาวชน เข้าร่วม ณ การเคหะแห่งชาติ (ร่มเกล้า) กรุงเทพฯ
นายจุติ กล่าวว่า กระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.) ได้กำหนดจัดประชุมเชิงปฏิบัติการพัฒนาศักยภาพแกนนำสภาเด็กและเยาวชนสู่การเป็นผู้นำการเปลี่ยนแปลงในศตวรรษที่ 21 ระหว่างวันที่ 29 ตุลาคม – วันที่ 4 พฤศจิกายน 2564 โดยมีวัตถุประสงค์เพื่อให้สภาเด็กและเยาวชนเป็นผู้นำการเปลี่ยนแปลงในศตวรรษที่ 21 ด้วยการพัฒนาศักยภาพ และเสริมสร้างทักษะในด้านต่าง ๆ  ทั้งการบรรยายให้ความรู้และการฝึกปฏิบัติอาทิ  1) กระบวนการค้นหาตนเอง 2) ต้นทุนชีวิตและการคิดเชิงบวก  3) การเรียนรู้และฝึกฝนการมีสติ (Mindfulness) 4) การสื่อสารผ่านสื่อสังคมออนไลน์ และการบริหารจัดการรับมือกับวิกฤตบนโลกออนไลน์ 5) การวางแผนและจัดสรรเวลาในการเรียน การทำงาน 6) การบริหารจัดการเงิน (Money Management) 7) ทักษะการพูดและการฟังอย่างมืออาชีพ  และ 8) การมองอนาคตไปข้างหน้าของเยาวชนไทย เป็นต้น
นายจุติ กล่าวเพิ่มเติมว่า วันนี้ ตนได้เน้นย้ำให้ผู้เข้าร่วมประชุมว่าการลงทุนในเยาวชนเป็นการลงทุนที่ให้ผลตอบแทนที่ดีที่สุด ขอให้ทุกคนตั้งใจฟังสิ่งที่วิทยากรมาถ่ายทอดให้ เพราะว่าทุกคนในที่นี้ตั้งใจทำให้โครงการนี้เกิดขึ้น เพื่อบ่มเพาะทักษะความคิดของตัวคุณเอง เพื่อสังคม เพื่ออนาคต การเข้าร่วมประชุมครั้งนี้เหมือนเป็นการส่งมอบไม้ผลัดจากคนรุ่นหนึ่งสู่อีกรุ่นหนึ่ง วันนี้ตนจะมาถ่ายทอดประสบการณ์แบบถอดบทเรียนให้กับทุกคน ทั้งนี้ สังคมไทยกำลังเข้าสู่สังคมผู้สูงอายุอย่างเต็มตัว คุณจะพบว่ามีผู้สูงอายุเพิ่มขึ้นและคนรุ่นใหม่น้อยลง และกระทรวง พม. โดย ดย.จะเป็นผู้เจียระไนเด็กให้เป็นเพชร ซึ่งอาจจะไม่ได้ทุกคน แต่เราจะทำให้ดีที่สุด เราจะมาสร้างคุณ สร้างหัวใจคุณให้ยิ่งใหญ่แข็งแกร่ง และสร้างกรอบความคิดคุณให้เป็นตัวของตัวเอง แต่ต้องมีความรู้ ผิด ชอบ ชั่ว ดี อย่างไรก็ตาม ผู้เข้าร่วมประชุมทุกคนเป็นคนรุ่นใหม่และต้องถามตัวเองว่าสิ่งใหม่ๆ ต้องการอะไร มีความยั่งยืนหรือไม่ ฉะนั้น วันนี้ตนอยากให้เป็นจุดเริ่มต้นของเยาวชนไทยที่มองครบทุกมิติ 360 องศา อยากจะบอกว่าสังคมไทยจะไปได้ ถ้าคุณรู้จักยอมรับซึ่งกันและกัน เราต้องอยู่ได้ด้วยความแตกต่าง ไม่มีใครคิดเหมือนกัน เพราะคนไม่ใช่หุ่นยนต์ 100 คน 100 ความคิด แคร์ตัวเองให้มาก เพราะคุณอยู่ได้มั่นคงได้ด้วยตัวของตัวเอง

ที่มา : https://www.thaigov.go.th/news/contents/details/47668