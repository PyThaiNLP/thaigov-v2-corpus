รัฐบาลไทย-ข่าวทำเนียบรัฐบาล-กรมทางหลวงชนบทเข้าพื้นที่เตรียมขยายถนนสาย ลบ.1036 จังหวัดลพบุรี บรรเทาการจราจรหนาแน่น


วันอังคารที่ 17 พฤษภาคม 2565
กรมทางหลวงชนบทเข้าพื้นที่เตรียมขยายถนนสาย ลบ.1036 จังหวัดลพบุรี บรรเทาการจราจรหนาแน่น
เสริมการขนส่งให้สมบูรณ์ สนับสนุนรถไฟทางคู่ สายลพบุรี - ปากน้ำโพ ตามนโยบายของรัฐมนตรีว่าการกระทรวงคมนาคม คาดแล้วเสร็จปี 2567
กรมทางหลวงชนบท (ทช.) กระทรวงคมนาคม เริ่มเข้าพื้นที่เตรียมดำเนินโครงการก่อสร้างขยายถนนทางหลวงชนบทสาย ลบ.1036 แยกทางหลวงแผ่นดินหมายเลข 1 - บ้านป่าหวาย อำเภอเมือง จังหวัดลพบุรี ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม เพื่อแก้ปัญหาการจราจรที่หนาแน่นบริเวณสายทาง ส่งเสริมการคมนาคมขนส่งให้ขยายตัวอย่างมีระบบ เชื่อมโยงระหว่างอำเภอ ตำบล หมู่บ้านได้อย่างทั่วถึงและมีประสิทธิภาพ สนับสนุนการใช้เส้นทางรถไฟทางคู่ สายลพบุรี - ปากน้ำโพ ในอนาคต นายอภิรัฐ ไชยวงศ์น้อย อธิบดีกรมทางหลวงชนบท เปิดเผยว่า ถนนทางหลวงชนบทสาย ลบ.1036 เป็นถนนที่อยู่ในย่านบริเวณชุมชนมีปริมาณการจราจรที่หนาแน่น ประกอบกับถนนสายดังกล่าวสามารถใช้เป็นเส้นทางลัดไปยังแหล่งเศรษฐกิจและชุมชน ซึ่งเดิมถนนมีลักษณะ 2 ช่องจราจรไป - กลับ ส่งผลให้การจราจรติดขัด ประชาชนไม่ได้รับความสะดวกในการเดินทาง ทช. จึงได้ดำเนินโครงการก่อสร้างขยายถนนทางหลวงชนบท สาย ลบ.1036 แยกทางหลวงแผ่นดินหมายเลข 1 - บ้านป่าหวาย อำเภอเมือง จังหวัดลพบุรี มีจุดเริ่มต้นโครงการบริเวณ กม. ที่ 0+000 จากวงเวียนพระนารายณ์มหาราชไปสิ้นสุดที่บริเวณ กม. ที่ 2+752 วงเวียนพลร่มป่าหวาย รวมระยะทาง 2.752 กิโลเมตร โดยจะทำการขยายผิวจราจรจาก 2 ช่องจราจร เป็น 4 ช่องจราจร เป็นผิวจราจรเป็นแบบแอสฟัลท์ติกคอนกรีต ขนาด 4 ช่องจราจร กว้างช่องละ 3.50 เมตร มีไหล่ทางกว้าง 2.50 เมตร  พร้อมก่อสร้างทางเท้า ระบบระบายน้ำ ไฟฟ้าแสงสว่าง สัญญาณไฟจราจร เครื่องหมายจราจรและสิ่งอำนวย ความปลอดภัย ซึ่งได้เริ่มเข้าพื้นที่เตรียมการก่อสร้างไปแล้วเมื่อวันที่ 16 พฤษภาคม 2565 คาดว่าจะดำเนินการก่อสร้างแล้วเสร็จสมบูรณ์ในปี 2567 ใช้งบประมาณในการก่อสร้างรวม 178.953 ล้านบาท

ที่มา : https://www.thaigov.go.th/news/contents/details/54635