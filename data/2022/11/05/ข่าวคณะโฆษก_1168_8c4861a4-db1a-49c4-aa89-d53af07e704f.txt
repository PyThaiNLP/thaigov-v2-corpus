รัฐบาลไทย-ข่าวทำเนียบรัฐบาล-โฆษกรัฐบาล เผย “นายกฯ” สั่งการผู้ว่า กทม. เร่งแก้ไขการเปิดระบบรับผู้ป่วยนอก “เจอ แจก จบ” ใน รพ.-ศูนย์บริการสาธารณสุข สังกัด กทม. ให้รองรับผู้ป่วยอย่างเต็มขีดความสามารถ


วันจันทร์ที่ 7 มีนาคม 2565
พิมพ์
โฆษกรัฐบาล เผย “นายกฯ” สั่งการผู้ว่า กทม. เร่งแก้ไขการเปิดระบบรับผู้ป่วยนอก “เจอ แจก จบ” ใน รพ.-ศูนย์บริการสาธารณสุข สังกัด กทม. ให้รองรับผู้ป่วยอย่างเต็มขีดความสามารถ
โฆษกรัฐบาล เผย “นายกฯ” สั่งการผู้ว่า กทม. เร่งแก้ไขการเปิดระบบรับผู้ป่วยนอก “เจอ แจก จบ” ใน รพ.-ศูนย์บริการสาธารณสุข สังกัด กทม. ให้รองรับผู้ป่วยอย่างเต็มขีดความสามารถ
วันนี้ (7 มีนาคม 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ติดตามแนวทางการดูแลผู้ติดเชื้อโควิด-19 ตามที่กระทรวงสาธารณสุขได้ปรับแนวทางการดูแลผู้ติดเชื้อโควิด-19 รูปแบบใหม่คือ ให้การรักษาแบบผู้ป่วยนอก “เจอ แจก จบ” ดูแลผู้ป่วยสีเขียว ผู้ติดเชื้อแบบไม่มีอาการ หรือมีอาการเล็กน้อย ที่ไม่มีปัจจัยเสี่ยง ซึ่งเริ่มดำเนินการตั้งแต่ 1 มี.ค.65 ที่ผ่านมา จนถึงขณะนี้พบว่า มีผู้ป่วยในพื้นที่กรุงเทพมหานครที่ยังไม่สามารถเข้ารับการรักษาแบบผู้ป่วยนอก “เจอ แจก จบ” ได้ โดยนายกรัฐมนตรีได้สั่งการให้ผู้ว่าราชการกรุงเทพมหานคร เร่งแก้ไขการเปิดระบบรับผู้ป่วยในส่วนของโรงพยาบาลสังกัด กทม. และศูนย์บริการสาธารณสุข 69 แห่ง สังกัด กทม. ให้สามารถรับผู้ป่วยนอกแบบ “เจอ แจก จบ” ได้จำนวนมากขึ้นอย่างเต็มขีดความสามารถ
“รัฐบาลโดยกระทรวงสาธารณสุข ได้ปรับแนวทางการรักษาผู้ติดเชื้อโควิดแบบไม่มีอาการ หรือมีอาการเล็กน้อย และไม่มีภาวะปัจจัยเสี่ยง สามารถรักษาแบบ OPD และแยกกักตัวเองที่บ้านได้ โดยระบบการดูแลรักษาจะมีการติดตามประเมินอาการ 48 ชั่วโมงหากอาการดีขึ้นทุกอย่าง ก็จะให้ผู้ป่วยแยกกักตัวที่บ้านต่อจนครบกำหนดระยะเวลากักตัว แต่หากมีอาการเปลี่ยนแปลงสามารถติดต่อกลับได้ทุกเวลา ขอให้ประชาชนมั่นใจในระบบรักษา ‘เจอ แจก จบ’ เป็นการดูแลผู้ป่วยสีเขียวที่มีประสิทธิภาพ” โฆษกประจำสำนักนายกรัฐมนตรีกล่าว
นายธนกร กล่าวว่า ทั้งนี้ การรักษาแบบผู้ป่วยนอก “เจอ แจก จบ” ผู้ติดเชื้อโควิดสามารถไปโรงพยาบาลตามสิทธิรักษาหรือใกล้บ้าน ซึ่งกระทรวงสาธารณสุขได้สั่งการให้โรงพยาบาลในสังกัด 14 จังหวัดรอบ กทม. ได้แก่ นนทบุรี ปทุมธานี พระนครศรีอยุธยา สระบุรี นครนายก สิงห์บุรี อ่างทอง นครปฐม สมุทรสงคราม สมุทรสาคร สุพรรณบุรี สมุทรปราการ ชลบุรี ฉะเชิงเทรา และโรงพยาบาลสังกัดกรมสุขภาพจิตและสังกัดกรมควบคุมโรค เพิ่มศักยภาพให้การดูแลแบบผู้ป่วยนอก “เจอ แจก จบ” ให้เพิ่มขึ้น เริ่มตั้งแต่วันที่ 4 มีนาคม 2565 เป็นต้นไป รองรับบริการได้ประมาณ 18,650 รายต่อวัน โดยแนะนำให้ โทรนัดหมายก่อน เพื่อเข้าระบบการรักษาแบบผู้ป่วยนอก เจอ แจก จบ ได้ และกลับมากักตัวที่บ้านอีก 7-10 วัน ตามที่แพทย์แนะนำ โดยแต่ละกองทุนสุขภาพ ไม่ว่าจะเป็น สปสช. สำนักงานประกันสังคม และกรมบัญชีกลาง จะตามจ่ายให้กับผู้ป่วยตามสิทธิการรักษาที่มี
............................

ที่มา : https://www.thaigov.go.th/news/contents/details/52268