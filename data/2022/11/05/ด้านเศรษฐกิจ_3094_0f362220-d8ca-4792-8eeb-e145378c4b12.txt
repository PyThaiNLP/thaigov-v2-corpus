รัฐบาลไทย-ข่าวทำเนียบรัฐบาล-กรมทางหลวงชนบทประชุมรับฟังความเห็นโครงการก่อสร้างกำแพงป้องกันการกัดเซาะบนถนน สาย อบ.3021 จังหวัดอุบลราชธานี


วันอังคารที่ 8 มีนาคม 2565
กรมทางหลวงชนบทประชุมรับฟังความเห็นโครงการก่อสร้างกำแพงป้องกันการกัดเซาะบนถนน สาย อบ.3021 จังหวัดอุบลราชธานี
เตรียมพร้อมรับมืออุทกภัยในระยะยาวอย่างมีประสิทธิภาพ และอำนวยความสะดวกปลอดภัยในการสัญจรทุกฤดูกาล ตามนโยบายของรัฐมนตรีว่าการกระทรวงคมนาคม
กรมทางหลวงชนบท (ทช.) กระทรวงคมนาคม โดยสำนักงานทางหลวงชนบทที่ 7 (อุบลราชธานี) ประชุมรับฟังความคิดเห็นของประชาชน เกี่ยวกับโครงการก่อสร้างกำแพงคอนกรีตป้องกันการกัดเชาะ (Slope Protection) บริเวณถนนทางหลวงชนบทสาย อบ.3021 แยกทางหลวงแผ่นดินหมายเลข 202 บ้านนาเจริญ อำเภอเขมราฐ จังหวัดอุบลราชธานี (ช่วง กม. ที่ 2+398 - 2+545 และช่วง กม. ที่ 2+584 - 2+697) เพื่อให้ประชาชนที่มีส่วนเกี่ยวข้องได้รับทราบเกี่ยวกับโครงการและมีส่วนร่วมในการแสดงความคิดเห็นหรือข้อเสนอแนะก่อนดำเนินการก่อสร้าง ซึ่งจะเป็นประโยชน์ต่อการดำเนินโครงการให้สอดคล้องกับความต้องการของประชาชน พร้อมร่วมลงนามในบันทึกความร่วมมือ 3 ฝ่าย ณ ศาลากลางบ้านนายูง อำเภอเขมราฐ จังหวัดอุบลราชธานี และเนื่องมาจากพื้นที่ดังกล่าวมักได้รับผลกระทบจากฝนตกหนักตามฤดูกาลทุกปี การก่อสร้างกำแพงคอนกรีตป้องกันการกัดเซาะจึงจะช่วยชะลอกระแสน้ำและป้องกันความเสียหายต่อโครงสร้างทางในกรณีเกิดเหตุอุทกภัยในอนาคต ช่วยให้ประชาชนสามารถสัญจรในเส้นทางดังกล่าวได้อย่างสะดวกปลอดภัยในทุกฤดูกาล ซึ่งเป็นไปตามนโยบายนายศักดิ์สยาม ชิดชอบ รัฐมนตรีว่าการกระทรวงคมนาคม ที่มอบหมายให้หน่วยงานในสังกัดจัดหาแนวทางหรือมาตรการเตรียมพร้อมป้องกันและแก้ไขปัญหาอุทกภัยในระยะยาวอย่างมีประสิทธิภาพ เพื่อป้องกันผลกระทบต่อเส้นทางในโครงข่ายและความปลอดภัยของผู้ใช้เส้นทาง ปัจจุบันโครงการดังกล่าวอยู่ระหว่างเตรียมนำเครื่องจักรเข้าพื้นที่เพื่อดำเนินการก่อสร้างและคาดว่าจะแล้วเสร็จกลางปี 2565

ที่มา : https://www.thaigov.go.th/news/contents/details/52304