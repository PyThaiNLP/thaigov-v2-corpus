รัฐบาลไทย-ข่าวทำเนียบรัฐบาล-​โฆษกรัฐบาลชี้ฝ่ายค้านเตรียมยื่น ป.ป.ช.หลังจบศึกซักฟอก เป็นสิทธิตามรธน. แจงรัฐบาลไร้กังวล มั่นใจตอบทุกข้อกล่าวหาในสภาฯ ชัดเจนทุกเรื่อง “นายก”ขอมุ่งทำงานให้ประชาชนไม่สนเกมส์การเมือง


วันพุธที่ 15 กันยายน 2564
​โฆษกรัฐบาลชี้ฝ่ายค้านเตรียมยื่น ป.ป.ช.หลังจบศึกซักฟอก เป็นสิทธิตามรธน. แจงรัฐบาลไร้กังวล มั่นใจตอบทุกข้อกล่าวหาในสภาฯ ชัดเจนทุกเรื่อง “นายก”ขอมุ่งทำงานให้ประชาชนไม่สนเกมส์การเมือง
​โฆษกรัฐบาลชี้ ฝ่ายค้านเตรียมยื่น ป.ป.ช.หลังจบศึกซักฟอก เป็นสิทธิตามรธน. แจงรัฐบาลไร้กังวล มั่นใจตอบทุกข้อกล่าวหาในสภาฯ ชัดเจนทุกเรื่อง “นายก”ขอมุ่งทำงานให้ประชาชน ไม่สนเกมส์การเมือง
นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่พรรคร่วมฝ่ายค้าน จะยื่น ป.ป.ช. 8 เรื่อง โดยเป็นเรื่องที่เกี่ยวกับโควิด 6 เรื่อง เรื่องการระบายสต๊อกยางพารา 1 เรื่อง และเรื่องดาวเทียมของกระทรวงดิจิทัลเพื่อเศรษฐกิจและสังคม (ดีอีเอส) 1 เรื่อง รวมทั้งยื่น กมธ.ป.ป.ช.อีก 1 เรื่อง เกี่ยวกับการแจกเงิน 5 ล้านบาท ซึ่งคนที่จะถูกยื่น ประกอบด้วย พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม, นายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงสาธารณสุข, นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ และนายชัยวุฒิ ธนาคมานุสรณ์ รัฐมนตรีว่าการกระทรวงดีอีเอสว่า การยื่น ป.ป.ช. เป็นสิทธิที่พรรคร่วมฝ่ายค้านสามารถดำเนินการได้ตามรัฐธรรมนูญ หลังเสร็จสิ้นการอภิปรายไม่ไว้วางใจรัฐบาล ยืนยันว่า รัฐบาลพร้อมชี้แจงทุกเรื่อง และมั่นใจว่าในการอภิปรายไม่ไว้วางใจที่ผ่านมานั้น รัฐบาล โดยเฉพาะท่านนายกรัฐมนตรี ตอบอย่างชัดเจนไปหมดแล้ว ทั้งเรื่องการจัดซื้อวัคซีนซิโนแวค หรือแม้แต่ข้อกล่าวหาเรื่องการแจกเงินในสภาฯ
"หากพรรคร่วมฝ่ายค้านมีพยานหลักฐานครบถ้วนตามที่กล่าวอ้าง ก็สามารถดำเนินการได้ตามอำนาจหน้าที่ที่รัฐธรรมนูญระบุไว้ แต่ไม่อยากให้การยื่นครั้งนี้เป็นการยื่นเพราะต้องการเรียกคะแนนนิยม หรือเพราะโกรธแค้นที่ล้มรัฐบาลไม่ได้ในสภาฯ เพราะถ้าเป็นแบบนั้นประชาชนจะไม่ได้ประโยชน์อะไรเลย ยืนยันว่า รัฐบาลไม่มีความกังวลใด ๆ ยังคงเดินหน้ามุ่งทำงานให้ประชาชนเพียงอย่างเดียวโดยไม่สนว่าฝ่ายไหนจะเล่นเกมส์การเมืองหรือไม่ก็ตาม เพราะวันนี้ประชาชนยังต้องการให้ท่านนายกฯ ช่วยแก้ไขปัญหาต่าง ๆ ให้อยู่" นายธนกรกล่าว
.........................................

ที่มา : https://www.thaigov.go.th/news/contents/details/45858