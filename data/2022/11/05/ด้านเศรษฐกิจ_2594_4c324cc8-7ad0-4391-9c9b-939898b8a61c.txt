รัฐบาลไทย-ข่าวทำเนียบรัฐบาล-ข่าวดี ส่งออกผลไม้ไทย! “อลงกรณ์” เผยจีนเปิด 4 ด่านนำเข้าผลไม้ไทยแล้วหลังลงพื้นที่เชียงรายเตรียมความพร้อมล่วงหน้ารับมือการส่งออกผลไม้ฤดูการผลิตปี 2565


วันอาทิตย์ที่ 16 มกราคม 2565
ข่าวดี ส่งออกผลไม้ไทย! “อลงกรณ์” เผยจีนเปิด 4 ด่านนำเข้าผลไม้ไทยแล้วหลังลงพื้นที่เชียงรายเตรียมความพร้อมล่วงหน้ารับมือการส่งออกผลไม้ฤดูการผลิตปี 2565
ชี้ปี 2564 ส่งออกผลไม้ไปจีนสูงสุดเป็นประวัติการณ์ เตรียมประชุมความร่วมมือระหว่างกระทรวงเกษตรไทย-จีนปลายเดือนนี้หวังปี65ส่งออกมากขึ้นหากปัญหาด่านคลี่คลาย
นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ เปิดเผยวันนี้ว่า ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ในฐานะประธานคณะกรรมการและบริหารการจัดการผลไม้ (Fruit Board) มีความเป็นห่วงสถานการณ์ปัญหาด่านจีนและได้สั่งการให้หน่วยงานที่เกี่ยวข้องเร่งคลี่คลายปัญหาเพื่อไม่ให้กระทบต่อการส่งออกสินค้าเกษตรของไทย จึงได้มอบหมายให้ตนในฐานะประธานคณะทำงานจัดทำแผนการแก้ไขปัญหาผลไม้เศรษฐกิจล่วงหน้าทั้งระบบ ลงพื้นที่ภาคเหนือ 3 จังหวัด ได้แก่ เชียงใหม่ ลำพูนและเชียงรายระหว่างวันที่ 11 – 15 ม.ค. โดยประชุมเตรียมความพร้อมในการการบริหารจัดการผลไม้ของภาคเหนือ ฤดูการผลิตปี 2565 และตรวจเยี่ยมด่านเชียงแสนซึ่งเป็นด่านนำเข้าส่งออกสินค้าเกษตรทางลำน้ำโขงรวมทั้งการเพิ่มความเข้มข้นสำหรับมาตรการ SPS และโควิดฟรี (Covid Free)โดยเฉพาะการประชุมทุกหน่วยงานที่เกี่ยวข้องกับการขนส่งผ่านด่านบ่อเตน และด่านโมฮ่านเพื่อเตรียมรับมือฤดูการผลิตผลไม้ปี 2565 ซึ่งจะเริ่มต้นในเดือนมีนาคมนี้
นายอลงกรณ์ กล่าวว่า จากรายงานสถานการณ์ล่าสุดเมื่อวานนี้ จีนได้เปิด 4 ด่านหลักทั้งหมดแล้ว ได้แก่
1. ด่านโม่ฮาน บนเส้นทาง R2A (เชียงของ-บ่อเตน-โมฮ่าน) เปิดให้บริการทุกวัน โดยกำหนดเปิดด่านตั้งแต่เวลา 07.30 - 16.30 น. สำหรับรถขนส่งผลไม้ และ 16.30 - 20.00 น. สำหรับรถเปล่า ถือเป็นความก้าวหน้าในความร่วมมือระหว่าง ไทย - สปป.ลาว และจีน ซึ่งตนได้ประชุมและตรวจความพร้อมที่ด่านเชียงของ ปรากฎว่ามีรถบรรทุกผลไม้ห้องเย็นเข้าออกที่ด่านเชียงของคึกคักมากขึ้นหลังจากด่านโมฮ่านเปิดโดยไม่จำกัดจำนวนรถ โดยเป็นรถบรรทุกส่งออกจากไทยมากกว่ารถที่นำเข้าสินค้าจากจีนเข้าไทย  ตนได้กำชับให้มีการพ่นฆ่าเชื้อทั้งรถขาเข้าและขาออกตามมาตรการ Covid free และ SPS
2. ด่านโหย่วอี้กวน เปิดให้บริการปกติ แต่ยังจำกัดรถบรรทุกสินค้าเข้าด่านไม่เกิน 100 คัน เนื่องจากมาตรการโควิดที่เข้มงวดซึ่งทางการไทยและเวียดนามได้ประสานงานกับจีนเพื่อให้เพิ่มปริมาณการปล่อยรถสินค้า ซึ่งได้ให้ทูตเกษตรไทยในปักกิ่ง และกวางโจวเสนอจีนให้ใช้ในแนวทางเดียวกับด่านโมฮ่าน
3. ด่านรถไฟผิงเสียง เปิดนำเข้าผลิตภัณฑ์อาหารที่ขนส่งผ่านห่วงโซ่ความเย็น (รวมผลไม้ไทย) ระหว่างวันที่ 4 – 17 มกราคม 2565 (ตามมาตรการ เปิด 14 วัน ปิด 14 วัน)
4. ด่านตงซิง กลับมาเปิดให้บริการเมื่อวันที่ 10 มกราคม 2565 หลังจากปิดด่านเนื่องจากพบผู้ติดเชื้อโควิด-19 ในเมืองตงซิง โดยเมื่อสัปดาห์ที่ผ่านมา ตนได้ไปตรวจเยี่ยมล้งใหญ่เป็นบริษัทไทยกำลังขึ้นตู้คอนเทนเนอร์เป็นทุเรียนทวาย (นอกฤดู) จากชุมพรและภาคใต้แจ้งว่าส่งออกไปที่ด่านตงชิง
นายอลงกรณ์ ยังเปิดเผยด้วยว่า ได้เสนอรายงานเบื้องต้นต่อ ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ในฐานะประธานฟรุ้ทบอร์ด และนายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ โดยปลายเดือนนี้ทางการไทยและจีนได้หารือก่อนหน้านี้จนได้ข้อสรุป ในการที่กระทรวงเกษตรฯ ของไทยจะเป็นเจ้าภาพการประชุมร่วมระหว่างกระทรวงเกษตรและสหกรณ์กับกระทรวงเกษตรของจีน และเดือนหน้าจะมีการประชุมว่าด้วยมาตรการ SPS ระหว่าง 2 ประเทศ
นายอลงกรณ์ กล่าวต่อไปว่า การขนส่งผลไม้ทางเรือจากแหลมฉบับมีแนวโน้มดีขึ้นเช่นกัน มีสายการเดินเรือเปิดให้บริการเพิ่มขึ้นหลายสายเช่น Evergreen หยังหมิง KMTC Cosco Wan Hai TSL CNC CK และมีการประกาศค่าระวางล่าสุด ตั้งแต่วันที่ 9 มกราคมที่ผ่านมา ลดค่าระวางจาก 6 พันดอลลาร์สหรัฐต่อตู้ เป็นเหลือ 4,800 เหรียญ นับเป็นสัญญาณที่ดีตั้งแต่ต้นปี
“ดร.เฉลิมชัย ศรีอ่อน รมว.เกษตรฯ และนายจุรินทร์ ลักษณวิศิษฏ์ รองนายกฯ และ รมว.พาณิชย์ ไม่ได้นิ่งนอนใจได้ประสานความร่วมมือกับประเทศที่เกี่ยวข้องตั้งแต่เกิดปัญหาด่านติดขัดรุนแรงในช่วงเดือนพฤศจิกายนและธันวาคมที่ผ่านมา จนสถานการณ์เริ่มดีขึ้น และขอความร่วมมือผู้ประกอบการส่งออกให้ยึดแนวปฏิบัติการป้องกันการปนเปื้อนเชื้อโควิด-19 อย่างเคร่งครัดหากด่านจีนตรวจพบเชื้อโควิด-19 ในตู้สินค้าปิดด่านทันที อย่างไรก็ตาม ปี 2564 แม้จะเผชิญปัญหาด่านติดจัดและตู้ขนส่งสินค้าขาดแคลนรวมทั้งค่าระวางเรือขึ้นสูงมากแต่เราสามารถส่งออกผลไม้ไปจีนสูงสุดเป็นประวัติการณ์เพียง 11 เดือน ในปี 2564 มีมูลค่ากว่า 1.5 แสนล้านบาท และครองส่วนแบ่งในตลาดจีนเป็นอันดับหนึ่ง มีมาร์เก็ตแชร์ถึง 45% จึงขอให้ทุกภาคส่วนร่วมมือกันในการขยายการส่งออกผลไม้ให้เพิ่มขึ้นจากปี 2564” นายอลงกรณ์กล่าวในที่สุด

ที่มา : https://www.thaigov.go.th/news/contents/details/50576