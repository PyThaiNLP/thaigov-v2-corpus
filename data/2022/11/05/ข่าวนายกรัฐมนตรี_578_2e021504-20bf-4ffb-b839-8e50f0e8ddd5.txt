รัฐบาลไทย-ข่าวทำเนียบรัฐบาล-นายกฯ มั่นใจ รัฐบาลสามารถชี้แจงตอบคำถาม ในการอภิปรายไม่ไว้วางใจได้ทุกประเด็น


วันจันทร์ที่ 18 กรกฎาคม 2565
พิมพ์
นายกฯ มั่นใจ รัฐบาลสามารถชี้แจงตอบคำถาม ในการอภิปรายไม่ไว้วางใจได้ทุกประเด็น
นายกฯ มั่นใจ รัฐบาลสามารถชี้แจงตอบคำถาม ในการอภิปรายไม่ไว้วางใจได้ทุกประเด็น
วันนี้ (18 กรกฎาคม 2565) เวลา 11.20 น. ณ ทางเชื่อมตึกสันติไมตรีและตึกไทยคู่ฟ้า ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวภายหลังการประชุมคณะรัฐมนตรี (ครม.) ว่า ที่ประชุม ครม. ได้หารือเกี่ยวกับการแก้ไขปัญหาและอุปสรรคในการดำเนินงานโครงการต่าง ๆ โดยมีเรื่องที่สำคัญคือ การอนุมัติงบเงินกู้ที่เหลืออยู่เกี่ยวกับด้านสาธารณสุข ซึ่งมีวงเงินเหลืออยู่ไม่มากนัก จำเป็นต้องรักษาไว้และใช้ให้เกิดประโยชน์สูงสุดภายในช่วงเดือนกรกฎาคมถึงเดือนธันวาคมนี้ ในส่วนของงบกลางนั้นสำหรับเตรียมการรับมือสถานการณ์อุทกภัย และเรื่องอื่น ๆ ที่มีความสำคัญในการบริหารราชการแผ่นดิน ซึ่งขณะนี้เป็นช่วงท้ายของปีงบประมาณ รัฐบาลจำเป็นต้องใช้จ่ายด้วยความระมัดระวังอย่างที่สุด
นายกรัฐมนตรีกล่าวถึงการอภิปรายไม่ไว้วางใจว่า มีการพูดคุยหารือกับหัวหน้าพรรค เลขาธิการพรรค พรรคร่วมรัฐบาล และคณะรัฐมนตรี โดยขอให้ทุกคนเตรียมข้อมูลต่าง ๆ ให้มีความชัดเจน เพื่อชี้แจงในการอภิปรายไม่ไว้วางใจครั้งนี้ เชื่อมั่นว่าทุกคนสามารถชี้แจงตอบคำถามได้ในทุกประเด็น ซึ่งในการชี้แจงนั้นนายกรัฐมนตรีจะพูดในสิ่งที่เป็นประโยชน์ เป็นข้อเท็จจริง พูดในเรื่องที่ไม่มีความเสียหายต่อการบริหารราชการแผ่นดิน หรือความเสียหายต่อประเทศชาติ เพื่อไม่ให้มีผลในเรื่องความสัมพันธ์ต่างประเทศด้วย ต้องระมัดระวังอย่างที่สุดในการอภิปรายในครั้งนี้ เพราะสถานการณ์บ้านเมืองยังอยู่ในสถานการณ์ที่ไม่ปกติ ยังอยู่ในท่ามกลางสถานการณ์โลกในปัจจุบัน ขอให้ดูสถานการณ์ต่างประเทศด้วย ทั้งในอาเซียนและภูมิภาคอื่น ๆ ในโลกปัจจุบันที่ทุกคนมีปัญหาหมด แม้กระทั่งในการประชุมกลุ่มใหญ่ต่าง ๆ ก็มีปัญหาหมด ในฐานะที่เป็นส่วนหนึ่งในประชาคมโลกก็ต้องนำมาพิจารณาด้วยว่าอะไรควรทำหรือไม่ควรทำ อะไรทำได้หรือทำไม่ได้ ซึ่งทุกอย่างเป็นไปตามกฎหมายของประเทศ รวมทั้งกฎหมายระหว่างประเทศ โดยนายกรัฐมนตรีพยายามแก้ปัญหาทุกเรื่องให้มากที่สุดและทำให้ดีที่สุด ยืนยันว่าการดำเนินงานที่ผ่านมาของรัฐบาลเป็นไปเพื่อประชาชนทั้งสิ้น
...............................

ที่มา : https://www.thaigov.go.th/news/contents/details/56980