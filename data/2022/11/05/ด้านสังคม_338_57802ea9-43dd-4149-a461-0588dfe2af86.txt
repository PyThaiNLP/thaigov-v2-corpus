รัฐบาลไทย-ข่าวทำเนียบรัฐบาล-“ชัยวุฒิ” เยี่ยมชมศูนย์พักคอยผู้ป่วยโควิดที่กรมอุตุฯ


วันศุกร์ที่ 13 สิงหาคม 2564
“ชัยวุฒิ” เยี่ยมชมศูนย์พักคอยผู้ป่วยโควิดที่กรมอุตุฯ
“ชัยวุฒิ” เยี่ยมชมศูนย์พักคอยผู้ป่วยโควิดที่กรมอุตุฯ
รมว.ดีอีเอส เยี่ยมชมศูนย์พักคอยผู้ป่วยโควิด-19 ที่กรมอุตุนิยมวิทยา จับมือสำนักงานเขตบางนา ตั้งเป็นศูนย์ฯ จุดที่2 รองรับผู้ป่วยกลุ่มสีเขียว หนุนระบบการทำงานของสาธารณสุข ลดความแออัดในโรงพยาบาล ลดปัญหาการติดเชื้อในครอบครัว และตัดวงจรการแพร่ระบาดในชุมชน
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) กล่าวว่า วันนี้ (13 ส.ค. 64) ได้นำคณะผู้บริหารเยี่ยมชมกรมอุตุนิยมวิทยา และศูนย์พักคอยเพื่อส่งต่อ จุดที่ 2 เขตบางนา ซึ่งกรมอุตุฯ จับมือสำนักงานเขตบางนา สนับสนุนให้ใช้พื้นที่อาคารสโมสรกรมอุตุนิยมวิทยา จัดตั้งเป็นสถานที่พักคอยและรอส่งต่อผู้ป่วยโควิด-19 สามารถรองรับผู้ป่วยได้ 120 เตียง
โดยศูนย์พักคอยเพื่อส่งต่อ (Community Isolation) แห่งนี้เป็นจุดที่ 2 ในพื้นที่เขตบางนา รองรับผู้ป่วยติดเชื้อโควิด-19 กลุ่มสีเขียวที่มีอาการไม่รุนแรง ขณะรอเตียงก่อนนำส่งโรงพยาบาล ลดปัญหาการติดเชื้อของคนในครอบครัวเป็นการคัดแยกผู้ติดเชื้อออกจากชุมชน ช่วยตัดวงจรการแพร่ระบาดในชุมชน
ด้านความพร้อมในการอำนวยความสะดวกให้กับผู้ป่วยที่อยู่ระหว่างรอส่งต่อ ภายในศูนย์ฯ ได้ติดตั้งเตียงกระดาษพร้อมชุดเครื่องนอน มุ้งเป็นหลัง มีระบบเสียงตามสาย กล้องวงจรปิด รวมทั้งมีเจ้าหน้าที่เทศกิจดูแลความปลอดภัย และความเป็นระเบียบเรียบร้อยตลอด 24 ชั่วโมง
“ที่ผ่านมากระทรวงดิจิทัลฯ ได้ให้ความร่วมมือกับหลายภาคส่วนทั้งรัฐและเอกชน เพื่อช่วยเหลือและบรรเทาความเดือดร้อนของประชาชนในสถานการณ์โควิด-19 และผมได้มอบหมายนโยบายกับทุกหน่วยงานในสังกัดดีอีเอส ในการใช้ศักยภาพและทรัพยากรที่มีอยู่เข้าไปสนับสนุนการทำงานของหน่วยงานรัฐ เพื่อขับเคลื่อนประเทศไทยฝ่าวิกฤติโควิด” นายชัยวุฒิกล่าว
ด้านนายณัฐพล  ณัฏฐสมบูรณ์ อธิบดีกรมอุตุนิยมวิทยา กล่าวว่า กรมอุตุนิยมวิทยา มีความยินดีในการใช้พื้นที่ของกรมฯ  สนับสนุนภารกิจเป็นพื้นที่ศูนย์พักคอยฯ รองรับผู้ป่วยติดเชื้อโควิด-19  กลุ่มสีเขียวที่มีอาการไม่รุนแรง ขณะรอเตียงก่อนนำส่งโรงพยาบาล  เป็นการลดปัญหาการติดเชื้อของคนในครอบครัว รวมถึงนำผู้ป่วยตกค้าง มายังศูนย์พักคอยฯ มีการคัดกรองเพื่อแยกส่งตัวรักษาตามอาการ เป็นการคัดแยกผู้ติดเชื้อออกจากชุมชน ถือเป็นการลดผลกระทบทางด้านสาธารณสุขจากสถานการณ์ระบาดของโรคโควิด-19 ในครอบครัวและชุมชน
*************

ที่มา : https://www.thaigov.go.th/news/contents/details/44750