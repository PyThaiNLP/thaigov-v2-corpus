รัฐบาลไทย-ข่าวทำเนียบรัฐบาล-“กรุงไทย”เพิ่มช่องทางตรวจสอบสิทธิโครงการคนละครึ่งเฟส 5 ผ่านเว็บ www.คนละครึ่ง.com


วันศุกร์ที่ 19 สิงหาคม 2565
พิมพ์
“กรุงไทย”เพิ่มช่องทางตรวจสอบสิทธิโครงการคนละครึ่งเฟส 5 ผ่านเว็บ www.คนละครึ่ง.com
แอปพลิเคชัน “เป๋าตัง” ขัดข้องชั่วคราว เมื่อวันที่ 19 ส.ค.2565 ซึ่งเป็นวันแรกของการเปิดลงทะเบียนโครงการคนละครึ่งเฟส 5 นั้น ธนาคารได้เร่งปรับปรุงแก้ไขปัญหา ทำให้แอปฯเป๋าตังสามารถใช้งานตามปกติ
นายจักรกฤษณ์ กลิ่นสมิทธิ์ ผู้ช่วยกรรมการผู้จัดการใหญ่ ธนาคารกรุงไทย เปิดเผยว่า เพื่อให้การลงทะเบียนโครงการคนละครึ่งเฟส 5 เป็นไปอย่างมีประสิทธิภาพ ธนาคารได้เพิ่มช่องทางการตรวจสอบการเข้าร่วมโครงการคนละครึ่งเฟส 5 ผ่านเว็บไซต์ www.คนละครึ่ง.com โดยผู้ที่เคยใช้สิทธิโครงการคนละครึ่งเฟส 4 สามารถตรวจสอบสิทธิผ่าน www.คนละครึ่ง.com ตั้งแต่วันที่ 20 สิงหาคม 2565 เป็นต้นไป เวลา 06.00-22.00 น.และยืนยันสิทธิผ่านแอปฯเป๋าตังได้ทุกวัน ตลอด 24 ชั่วโมง โดยต้องใช้จ่ายครั้งแรกภายในวันที่ 14 กันยายน 2565 มิฉะนั้นสิทธิจะถูกตัด
สำหรับกรณีแอปพลิเคชัน “เป๋าตัง” ขัดข้องชั่วคราว เมื่อวันที่ 19 สิงหาคม 2565  ซึ่งเป็นวันแรกของการเปิดลงทะเบียนโครงการคนละครึ่งเฟส 5 นั้น ธนาคารได้เร่งปรับปรุงแก้ไขปัญหา ทำให้แอปฯเป๋าตังสามารถใช้งานตามปกติ  จากการตรวจสอบพบว่า แอปฯเป๋าตังมีการยกระดับระบบความปลอดภัย ส่งผลให้ระบบต้องใช้เวลาประมวลผลนานขึ้น  อีกทั้งในวันที่ 19 สิงหาคม 2565 ซึ่งเป็นวันแรกของการเปิดลงทะเบียนคนละครึ่งเฟส 5 ทำให้มีผู้เข้ามารอลงทะเบียนและยืนยันรับสิทธิผ่านแอปฯเป๋าตังพร้อมกันเป็นจำนวนมาก โดยมากกว่าโครงการที่ผ่านมา ส่งผลให้ระบบล่มและสามารถกลับมาใช้งานได้ตามปกติในเวลา 10.48 น.ของวันดียวกัน
ทั้งนี้ ธนาคารจะปิดปรับปรุงระบบแอปฯเป๋าตัง ตั้งแต่วันที่ 19 สิงหาคม 2565 เวลา 20.00 น.ถึงเวลา 06.00 น.ของวันที่ 20 สิงหาคม 2565 เพื่อปรับปรุงให้การใช้งานแอปฯเป๋าตังเป็นไปอย่างมีประสิทธิภาพมากขึ้น พร้อมมุ่งมั่นเดินหน้าพัฒนาเทคโนโลยีและนวัตกรรมทางการเงิน เพื่อยกระดับการให้บริการให้ดีขึ้นในทุกวัน และขออภัยในความไม่สะดวกมา ณ โอกาสนี้

ที่มา : https://www.thaigov.go.th/news/contents/details/58226