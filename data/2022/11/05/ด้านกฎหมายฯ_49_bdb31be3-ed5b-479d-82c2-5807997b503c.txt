รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม หาบ้านใหม่ให้ 4 แม่เฒ่า เตรียมทำบุญบ้านใหม่พรุ่งนี้เช้า ด้าน 4 ยายขอบคุณ "วิษณุ" ช่วยประสานออมสินเร่งช่วยเหลือ


วันศุกร์ที่ 2 กรกฎาคม 2564
พิมพ์
รัฐมนตรีว่าการกระทรวงยุติธรรม หาบ้านใหม่ให้ 4 แม่เฒ่า เตรียมทำบุญบ้านใหม่พรุ่งนี้เช้า ด้าน 4 ยายขอบคุณ "วิษณุ" ช่วยประสานออมสินเร่งช่วยเหลือ
รัฐมนตรีว่าการกระทรวงยุติธรรม หาบ้านใหม่ให้ 4 แม่เฒ่าหลังเจ้าหนี้ปิดบ้านเงียบไม่คุยด้วย เตรียมทำบุญบ้านใหม่พรุ่งนี้เช้า ขณะที่ 4 ยายปล่อยโฮไม่อยากย้ายแต่จำเป็นต้องไป ขอบคุณ "วิษณุ" ช่วยประสานออมสินเร่งช่วยเหลือ
เมื่อเวลา 12.40 น. ที่ ต.สามเรือน อ.ศรีสำโรง จ.สุโขทัย นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย นายมนู พุกประเสริฐ นายก อบจ. สุโขทัย นายสุชาติ ทีคะสุข รองผู้ว่าราชการจ.สุโขทัย นางพรรณสิริ กุลนาถศิริ ส.ส. สุโขทัย พรรคพลังประชารัฐ พ.ต.ท.กรวัชร์ ปานประภากร อธิบดีกรมสอบสวนคดีพิเศษ (ดีเอสไอ) นายอำเภอศรีสำโรง ตัวแทนจากกรมคุ้มครองสิทธิและเสรีภาพ กรมบังคับคดี เจ้าหน้าที่ธนาคารออมสินและกำนัน ผู้ใหญ่บ้าน ต.สามเรือน ลงพื้นที่เพื่อเข้าพบนางนิตยา จิวตระกูล เจ้าของที่ดินและโจทย์ที่ยื่นฟ้อง 4 แม่เฒ่า ที่บ้าน แต่ปรากฏว่า นางนิตยาปิดบ้านไม่ให้เข้าพบและติดต่อไม่ได้
โดยนายสมศักดิ์ กล่าวว่า ที่ตนและคณะมาพบในวันนี้ เป็นการประสานงานผ่านลูกชายของนางนิตยา โดย สมาชิก อบจ.ศรีสำโรง เพื่อจะมาขอคำตอบว่าจะขายที่ดินและบ้านคืนหรือไม่ เพราะยายมีเงินจากการบริจาคจากที่มีคนเห็นใจ แต่คุณนิตยา ปิดบ้านไม่ขอคุยด้วยถือเป็นการปฏิเสธ พวกเราอยากแก้ปัญหาและข้อครหาต่างๆ ให้ทุกฝ่าย แต่ทำได้แค่นี้ ซึ่งตนได้ให้ นายก อบจ. นายอำเภอ กำนัน ผู้ใหญ่บ้าน ดูที่ดินที่เหมาะสม และประสาน ธนาคารออมสินเพื่อหาที่ดินไว้  แต่อยากให้โอกาสคุณนิตยาก่อนเพราะทราบว่าบ้านคุณยายทั้ง 4 นั้นเป็นบ้านเก่า มีประวัติยาวนาน น่ากลัว คนอื่นไม่น่าจะกล้าอยู่ เห็นใจเจ้าของที่ จึงพยายามทำงานเต็มที่ ซึ่งหากไม่ขายจะให้คุณยายย้ายไปที่อื่น และจะไม่คุยกับคุณนิตยาอีกต่อไป
จากนั้นเวลา 13.00 น. นายสมศักดิ์ และคณะ ได้เดินทางไปยังบ้านของ 4 คุณยาย เพื่อพูดคุยและแจ้งผลสรุป โดยนายสมศักดิ์ ได้บอกกับคุณยายทั้ง 4 คนว่า สิ่งที่เราอยากได้คือซื้อบ้านคืน แต่ไม่สำเร็จ มีผู้ใหญ่หลายท่านที่ไปด้วยกันวันนี้ที่บ้านคุณนิตยา แต่ไม่ให้พบ ปิดบ้าน เขาคงไม่คุยถือว่าหมดเวลาคุยแล้ว และเราได้ประสานบ้านหลังใหม่ เป็นของธนาคารออมสิน ซึ่งไปดูแล้ว เหมาะสม มีห้องอยู่ได้หลายสิบคน แต่ไม่ใช่บ้านใหม่ ที่ดินอาจจะไม่กว้างเท่าที่เดิม และธนาคารออมสินพร้อมจะขายให้ ตนจึงหารือกับหน่วยงานต่างๆ ทุกคนเห็นชอบ โดยเป็นบ้านที่ ต.ปากน้ำ อ.สวรรคโลก แต่พื้นที่ติดกันกับ ต.สามเรือน และส่วนใหญ่ชาวบ้านที่ ต.สามเรือนก็อพยพมาจาก ต.ปากน้ำ ซึ่งเป็นเขตติดต่อกัน ระยะทางไม่ไกลจากบ้านเดิม ซึ่งได้แจ้งให้ผู้ใหญ่บ้านช่วยตัดหญ้าและซ่อมแซมบ้านให้เสร็จในวันนี้ เพราะพรุ่งนี้จะไปส่งคุณยาย และทำบุญบ้านใหม่ด้วย
ผู้สื่อข่าวรายงานว่า ระหว่างที่นายสมศักดิ์ แจ้งรายละเอียด คุณยายได้ร้องไห้ออกมา และบอกว่า "อยากตายที่นี่ ไม่อยากย้ายไปไหน" โดยนายสมศักดิ์ได้พยายามปลอบและบอกว่า ขอให้ไปตั้งหลักที่บ้านใหม่ก่อน หากอยู่ที่นี่จะทำให้ผู้ใหญ่ทางราชการเดือดร้อน เพราะเป็นคำสั่งศาล ที่ท่านอนุโลมให้อยู่ถึง 16 ก.ค. ขอให้คุณยายเห็นน้ำใจของคนที่ช่วยเหลือ บ้านใหม่ก็จะมีความสุขไม่แพ้ที่เดิม อาจจะมีความสุขกว่าเดิมก็ได้ หากไม่รีบทำให้เสร็จยายจะต้องร้องไห้ไปอีกนาน จึงตัดสินใจไม่รอคุณนิตยา หากจะมาขายก็ไม่เอาแล้ว คุณยายอาจจะเสียใจกับการเสียที่อยู่เก่า แต่จะได้ไปเริ่มต้นใหม่และยังได้อยู่รวมกับครอบครัวทั้งหมด ซึ่งคุณยายก็ยอมและตอบตกลงที่จะย้าย
ต่อมานายสมศักดิ์ และคณะได้เดินทางไปยัง บ้านใหม่ของยายทั้ง 4 คน ซึ่งตั้งอยู่ที่ ต.ปากน้ำ อ.สวรรคโลก เป็นบ้านขายทอดตลาดของธนาคารออมสิน มีพื้นที่ทั้งหมด 232 ตารางวา เป็นบ้านปูนชั้นเดียวมี 3 ห้องนอน ห่างจากบ้านเดิมประมาณ 8 กิโลเมตร โดยได้เข้าตรวจดูความเรียบร้อย ซึ่งเกือบเสร็จสมบูรณ์แล้ว โดยนายสมศักดิ์ กล่าวว่า ตอนนี้เราแก้ปัญหาเฉพาะหน้า ซ่อมแซมส่วนที่ทรุดโทรมให้คุณยายได้เข้าอยู่ได้ ทั้งนี้ตนต้องขอบคุณทุกคนที่นี่ ที่เป็นแรงใจสำคัญในการแก้ไข ตลอดจนผู้ที่บริจาคเงินช่วยคุณยาย รวมถึงนายวิษณุ เครืองาม รองนายกรัฐมนตรี ซึ่งเป็นผู้ใหญ่ในรัฐบาล ที่ช่วยประสานกับธนาคารออมสิน ให้เข้ามาช่วยแก้ปัญหาในครั้งนี้ด้วย และวันพรุ่งนี้ตนจะพาคุณมายังบ้านใหม่และนิมนต์พระมาทำบุญบ้านใหม่ด้วย

ที่มา : https://www.thaigov.go.th/news/contents/details/43388