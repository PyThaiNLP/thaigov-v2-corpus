รัฐบาลไทย-ข่าวทำเนียบรัฐบาล-ดร.สาธิต เสริมแนวทาง Smart อย. มอบนโยบายเน้นรวดเร็ว โปร่งใส จัดการโฆษณาผลิตภัณฑ์โอ้อวดเกินจริง


วันพุธที่ 27 ตุลาคม 2564
ดร.สาธิต เสริมแนวทาง Smart อย. มอบนโยบายเน้นรวดเร็ว โปร่งใส จัดการโฆษณาผลิตภัณฑ์โอ้อวดเกินจริง
รัฐมนตรีช่วยว่าการกระทรวงสาธารณสุข เห็นชอบให้สำนักงานคณะกรรมการอาหารและยาก้าวสู่ Smart อย. มอบนโยบายเน้นความรวดเร็ว โปร่งใส เข้มการกลั่นกรองโฆษณาผลิตภัณฑ์โอ้อวดเกินจริง ดำเนินคดีอย่างรวดเร็ว พร้อมสร้างความรอบรู้ให้ผู้บริโภค เพื่อคุ้มครองผู้บริโภคใ
รัฐมนตรีช่วยว่าการกระทรวงสาธารณสุข เห็นชอบให้สำนักงานคณะกรรมการอาหารและยาก้าวสู่ Smart อย. มอบนโยบายเน้นความรวดเร็ว โปร่งใส เข้มการกลั่นกรองโฆษณาผลิตภัณฑ์โอ้อวดเกินจริง ดำเนินคดีอย่างรวดเร็ว พร้อมสร้างความรอบรู้ให้ผู้บริโภค เพื่อคุ้มครองผู้บริโภคให้ได้ใช้ผลิตภัณฑ์ที่มีคุณภาพ และปลอดภัย
วันนี้ (27 ตุลาคม 2564) ที่ สำนักงานคณะกรรมการอาหารและยา จ.นนทบุรี ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วย นายแพทย์ไพจิตร์ วราชิต ประธานคณะที่ปรึกษารัฐมนตรีช่วยว่าการกระทรวงสาธารณสุข และคณะผู้บริหาร ตรวจเยี่ยมสำนักงานคณะกรรมการอาหารและยา โดยมีนายแพทย์ไพศาล ดั่นคุ้ม เลขาธิการคณะกรรมการอาหารและยา และหัวหน้าหน่วยงานในสำนักงานคณะกรรมการอาหารและยา ให้การต้อนรับ
ดร.สาธิตกล่าวว่า สำนักงานคณะกรรมการอาหารและยาเป็นองค์กรหลักในการคุ้มครองผู้บริโภคและส่งเสริมผู้ประกอบการด้านผลิตภัณฑ์คุณภาพ มีบทบาทสำคัญที่ช่วยส่งเสริมภาพลักษณ์และความเชื่อมั่นให้กับกระทรวงสาธารณสุขมาโดยตลอด โดยเฉพาะในช่วงสถานการณ์โควิด 19 ได้สร้างความเชื่อมั่นให้กับประชาชนในเรื่องของวัคซีนเป็นอย่างดี ได้เห็นชอบที่ อย. มีแนวทางในการดำเนินงานเพื่อก้าวสู่ Smart อย. พร้อมมอบนโยบายเร่งด่วนให้เพิ่มความเข้มงวดในการกลั่นกรองโฆษณาผลิตภัณฑ์สุขภาพโอ้อวดเกินจริงที่เผยแพร่ผ่านสื่อต่างๆ โดยเฉพาะช่องทางออนไลน์ รวมถึงตรวจสอบการได้รับอนุญาตผลิตภัณฑ์ และให้ประสานกับหน่วยงานที่เกี่ยวข้อง เช่น ตำรวจ กสทช. สบค. ดำเนินคดีตามกฎหมายอย่างรวดเร็ว เพื่อให้ผู้บริโภคได้ใช้ผลิตภัณฑ์ที่มีคุณภาพและมีความปลอดภัย รวมทั้งให้ต่อยอดการดำเนินภารกิจด้านต่าง ๆ เพื่อก้าวสู่การเป็น
Smart อย. “รวดเร็ว ปลอดภัย นำไทยสู่สากล”
ดร.สาธิตกล่าวต่อว่า สำหรับในปี 2565 มุ่งเน้นดำเนินงาน 7 โครงการ คือ 1.สร้างความมั่นคงด้านยาและเวชภัณฑ์ในสถานการณ์โควิด 19 2.การพัฒนาพืชสมุนไพรกัญชา กัญชง และกระท่อม 3.การพิจารณาอนุญาตผลิตภัณฑ์สุขภาพให้รวดเร็ว โปร่งใส มีประสิทธิภาพ 4.พัฒนาระบบและกลไกการควบคุมกำกับดูแลเชิงรุก 5.การสร้างความรอบรู้ด้านผลิตภัณฑ์สุขภาพ 6.พัฒนาสู่องค์กรดิจิทัล 7.พัฒนาบุคลากรให้ทันสมัย มีความสามารถด้านเทคโนโลยีดิจิทัล และเป็นองค์กรสุขภาพดี โดยมีนโยบายเน้นหนักด้านอาหารและยา ได้แก่ การสร้างความมั่นคงด้านสุขภาพ เร่งพิจารณาอนุญาตผลิตภัณฑ์ที่จำเป็นในภาวะฉุกเฉิน เช่น การจัดช่องทางด่วนสำหรับผลิตภัณฑ์ที่ใช้กับโควิด 19 ส่งเสริมการพัฒนาผลิตภัณฑ์สุขภาพในประเทศ เพื่อเพิ่มความมั่นคง ลดการพึ่งพาจากต่างประเทศ, จัดการปัญหาโฆษณาผลิตภัณฑ์สุขภาพผิดกฎหมายออนไลน์ ร่วมกับ e-Market Place และ โซเชียลมีเดียต่างๆ และจับกุมดำเนินคดีผู้กระทำผิดร่วมกับหน่วยงานที่เกี่ยวข้อง, ส่งเสริมสมุนไพร กัญชา/กัญชง เพื่อสุขภาพและเศรษฐกิจ ตั้งเป้าการบริโภคผลิตภัณฑ์สมุนไพรให้เพิ่มขึ้นอย่างน้อย 5% และเพิ่มรายการผลิตภัณฑ์ที่เอื้อให้ผู้ประกอบการลดทรัพยากรในการวิจัยและระยะเวลาการขึ้นทะเบียน อย่างน้อย 200 รายการ และพัฒนากระบวนการอนุมัติอนุญาตให้ “รวดเร็ว ทันใจ โปร่งใส” โดยเฉพาะการต่อใบอนุญาตภายใน 3 นาที
******************************** 27 ตุลาคม 2564

ที่มา : https://www.thaigov.go.th/news/contents/details/47502