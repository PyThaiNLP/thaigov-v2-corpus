รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ประเดิมโคราช จัดงานมหกรรมไกล่เกลี่ยหนี้ 4 ภาค พร้อมควงหน่วยงานในสังกัด กระทรวงยุติธรรม ลงพื้นที่บริการประชาชนเต็มรูปแบบ


วันอังคารที่ 15 มีนาคม 2565
พิมพ์
รัฐมนตรีว่าการกระทรวงยุติธรรม ประเดิมโคราช จัดงานมหกรรมไกล่เกลี่ยหนี้ 4 ภาค พร้อมควงหน่วยงานในสังกัด กระทรวงยุติธรรม ลงพื้นที่บริการประชาชนเต็มรูปแบบ
รัฐมนตรีว่าการกระทรวงยุติธรรม ประเดิมโคราช จัดงานมหกรรมไกล่เกลี่ยหนี้ 4 ภาค พร้อมควงหน่วยงานในสังกัด กระทรวงยุติธรรม ลงพื้นที่บริการประชาชนเต็มรูปแบบ คาดสางหนี้ได้ไม่ต่ำกว่า 800 ล้านบาท
นายสมศักดิ์ เทพสุทิน รัฐมนตรีว่าการกระทรวงยุติธรรม เปิดเผยว่า กระทรวงยุติธรรมมีแผนการจัดงานมหกรรมไกล่เกลี่ยหนี้สินครัวเรือน (4 ภูมิภาค) และยุติธรรมพบประชาชน ประจำปี 2565 ภายใต้การบูรณาการความร่วมมือระหว่างกรมคุ้มครองสิทธิและเสรีภาพและกรมบังคับคดี โดยจะเริ่มที่ตลาดเทิดไท ตาลคู่ จังหวัดนครราชสีมา ในวันที่ 18 มีนาคม ซึ่งที่เราจัดที่ จังหวัดนครราชสีมานั้น จะมีประชาชนจากบุรีรัมย์และชัยภูมิ มาร่วมงานด้วย โดยจะเชิญลูกหนี้ 12,587 ราย แบ่งเป็นลูกหนี้ก่อนฟ้อง 9,114 ราย มูลค่าทรัพย์ 677 ล้านบาท และลูกหนี้หลังฟ้อง 3,473 ราย มูลค่าทรัพย์ 95 ล้านบาท โดยมีจะทั้งสถาบันที่ร่วมงาน อาทิ กยศ. ธนาคารออมสิน ธนาคารอาคารสงเคราะห์ ธนาคารกรุงเทพ บริษัทบริหารสินทรัพย์ เจ และบริษัท JMT แคปปิตอล เป็นต้น นอกจากนี้ ภายในงานจะมีบูธกิจกรรมของหน่วยงานต่างๆ ในกระทรวง อาทิ กรมราชทัณฑ์ ป.ป.ส. ดีเอสไอ กองทุนยุติธรรม เพื่อให้ความรู้คำปรึกษา รับเรื่องร้องเรียน และจะมีการมอบเงินเยียวยาผู้เสียหาย จำเลยในคดีอาญา และมอบป้ายศูนย์ไกล่เกลี่ยในพื้นที่อีกด้วย
นายสมศักดิ์ กล่าวอีกว่า จากประสบการณ์จัดงานมหกรรมไกล่เกลี่ยหนี้ ในงานมหกรรมไกล่เกลี่ยหนี้สินครั้งที่ 1 กรุงเทพฯและปริมณฑล ที่ศูนย์ประชุมไบเทคบางนา เมื่อวันที่ 25-26 ก.พ. เราช่วยเหลือลูกหนี้ได้ 5,000 กว่าราย มูลค่า 921 ล้านบาท ผมจึงอยากให้ลูกหนี้เข้าร่วมงานดังกล่าวนี้ โดยตั้งเป้าทั้งหมดไว้ว่า ประชาชนที่เป็นหนี้จะเข้าร่วมงานมหกรรมไกล่เกลี่ย ไม่น้อยกว่า 100,000 ราย  จำนวนทุนทรัพย์ที่เข้าสู่กระบวนการไกล่เกลี่ยข้อพิพาท ไม่น้อยกว่า 1,500 ล้านบาท
"ในงานนี้กระทรวงยุติธรรม ยกทุกหน่วยงานลงมาเพื่ออำนวยความสะดวกให้ประชาชน  ทั้งยังได้ทำหนังสือถึงผู้ว่าราชการ ประชาสัมพันธ์จังหวัด นายอำเภอ กำนัน ผู้ใหญ่บ้านและผู้นำท้องถิ่น เพื่อแจ้งประชาชนในพื้นที่ตัวเองเพื่อให้เข้ามาร่วมงาน เพราะผมอยากช่วยเหลือประชาชนให้มากที่สุดเท่าที่ทำได้ แม้จะไม่ใช่หน้าที่หลักของกระทรวงยุติธรรม แต่เราก็พยายามบูรณาการที่จะบริการและช่วยเหลือประชาชนให้มากที่สุด และผมหวังว่างานมหกรรมไกล่เกลี่ยครั้งนี้ จะมีประชาชนเดินทางมาจำนวนมากเพื่อให้เราช่วยเหลือ ผมขอยืนยันว่ากระทรวงยุติธรรมในยุคของผมภายใต้การนำของ พล.อ.ประยุทธ์ จันทร์โอชา นายกรัฐมนตรี จะยืนเคียงข้างช่วยเหลือประชาชนให้มากที่สุด"นายสมศักดิ์ กล่าว
ผู้สื่อข่าวรายงานว่า ในวันที่ 23 มีนาคม นายสมศักดิ์และคณะ จะลงพื้นที่ จังหวัดสงขลา และวันที่ 1 เมษายน ที่ จังหวัดนครศรีธรรมราช โดยในงานจะเป็นเรื่องของการให้ความรู้เรื่องพืชกระท่อม การไกล่เกลี่ยหนี้สินและรับเรื่องร้องทุกข์ ทั้งนี้ กำหนดการของนายสมศักดิ์ จากนี้จะลงพื้นที่ต่อเนื่องในทุกภาคเพื่อช่วยเหลือประชาชน

ที่มา : https://www.thaigov.go.th/news/contents/details/52565