รัฐบาลไทย-ข่าวทำเนียบรัฐบาล-ผู้ว่าฯ ตาก ประกอบพิธีถวายคัมภีร์เทศน์เฉลิมพระเกียรติฯ เฉลิมพระธรรมบารมีสมเด็จพระบรมราชชนนีพันปีหลวง แด่เจ้าคณะจังหวัดตาก ฝ่ายมหานิกาย ฝ่ายธรรมยุติ และเจ้าอาวาสวัดพระอารามหลวง


วันเสาร์ที่ 6 สิงหาคม 2565
พิมพ์
ผู้ว่าฯ ตาก ประกอบพิธีถวายคัมภีร์เทศน์เฉลิมพระเกียรติฯ เฉลิมพระธรรมบารมีสมเด็จพระบรมราชชนนีพันปีหลวง แด่เจ้าคณะจังหวัดตาก ฝ่ายมหานิกาย ฝ่ายธรรมยุติ และเจ้าอาวาสวัดพระอารามหลวง
ผู้ว่าฯ ตาก ประกอบพิธีถวายคัมภีร์เทศน์เฉลิมพระเกียรติฯ เฉลิมพระธรรมบารมีสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง แด่เจ้าคณะจังหวัดตาก ฝ่ายมหานิกาย ฝ่ายธรรมยุติ และเจ้าอาวาสวัดพระอารามหลวง
เมื่อวันที่ 5 ส.ค. 65 เวลา 10.00 น. นายสมชัย กิจเจริญรุ่งโรจน์ ผู้ว่าราชการจังหวัดตาก เป็นประธานฝ่ายฆราวาสในพิธีถวายคัมภีร์เทศน์เฉลิมพระเกียรติฯ บทพระธรรมเทศนาเฉลิมพระกียรติพระธรรมบารมีใน "อุภินนมัตถจรกถา" เฉลิมพระธรรมบารมีสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง แด่เจ้าคณะจังหวัดตาก ฝ่ายมหานิกาย , ฝ่ายธรรมยุติ และเจ้าอาวาสวัดพระอารามหลวง โดยมีพระสุเมธีธรรมภาณ เจ้าคณะจังหวัดสุโขทัย-ตาก (ธรรมยุต) มพระครูเมธีวรคุณ เจ้าอาวาสวัดมณีบรรพตวรวิหาร (พระอารามหลวง) พระมหาสุทัศน์ อุชุจาโร เลขานุการเจ้าคณะจังหวัด ปฏิบัติหน้าที่แทนเจ้าคณะจังหวัดตาก พร้อมด้วย นางวรรณฤดี กิจเจริญรุ่งโรจน์ นายกเหล่ากาชาดจังหวัดตาก รองผู้ว่าราชการจังหวัดตาก หัวหน้าส่วนราชการ และผู้เกี่ยวข้องเข้าร่วมในพิธีฯ ณ อาคารหอประชุมจังหวัดตาก ชั้น 1 ศาลากลางจังหวัดตาก เพื่อนำไปแสดงเผยแผ่ให้พุทธศาสนิกชนได้สดับต่อไป
นายสมชัย กิจเจริญรุ่งโรจน์ ผู้ว่าราชการจังหวัดตาก เปิดเผยว่า ด้วยในปีพุทธศักราช 2565 เป็นปีมหามงคล เนื่องด้วยสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงเจริญพระชนมพรรษา 90 พรรษา ในวันที่ 12 สิงหาคม 2565 โดยตลอดระยะเวลากว่า 70 ปี ที่ทรงปฏิบัติบำเพ็ญพระราชกรณียกิจนานัปการ เคียงข้างพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เพื่อ "บำบัดทุกข์ บำรุงสุข" ให้แก่พสกนิกร โดยเฉพาะอย่างยิ่งการส่งเสริม อนุรักษ์ ฟื้นฟูงานหัตถศิลป์อันงดงามหลากหลายสาขา ส่งผลให้ราษฎรมีอาชีพ มีรายได้ และมีความมั่นคงในครอบครัว นำความผาสุกร่มเย็นไปทั่วทุกภูมิภาคของประเทศ และเพื่อน้อมสำนึกในพระมหากรุณาธิคุณอันหาที่สุดมิได้
นายสมชัย กิจเจริญรุ่งโรจน์ ผู้ว่าราชการจังหวัดตาก กล่าวเพิ่มเติมว่า กระทรวงมหาดไทย ได้จัดทำคัมภีร์เทศน์เฉลิมพระเกียรติบทพระธรรมเทศนาเฉลิมพระธรรมบารมีใน "อุภินนมัตถจรกถา" เฉลิมพระธรรมบารมีสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสมหามงคลเฉลิมพระชนม พรรษา 90 พรรษา 12 สิงหาคม 2565 โดยได้รับพระเมตตาจากสมเด็จพระมหาวีรวงศ์ รจนาบทพระธรรมเทศนาเฉลิมพระธรรมบารมีดังกล่าว และคณะกรรมการมหาเถรสมาคมได้ให้ความเห็นชอบแล้ว ซึ่งกระทรวงมหาดไทย ได้ดำเนินการจัดพิมพ์ จำนวน 84,000 กัณฑ์ โดยให้ผู้ว่าราชการจังหวัดนำไปถวายวัด สำหรับนำไปแสดงพระธรรมเทศนา ให้พุทธศาสนิกชนได้สดับ และน้อมเกล้า ฯ ถวายเป็นพระราชกุศลแด่สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทุกวันธรรมสวนะหรือวันพระตลอดทั้งปี
สำหรับจังหวัดตาก ได้รับมอบคัมภีร์เทศน์เฉลิมพระเกียรติฯ จำนวน 279 คัมภีร์ เพื่อนำไปถวายแด่คณะสงฆ์ในพื้นที่ได้นำไปเทศน์เฉลิมพระเกียรติฯ ในวันที่ 12 สิงหาคม 2565 และวันพระตลอดปี 2565 ประกอบด้วย วัดราษฎร์ ประเภทมหานิกาย จำนวน 262 แห่ง ประเภทธรรมยุต จำนวน 16 แห่ง และวัดพระอารามหลวง 1 แห่ง นายสมชัย กิจเจริญรุ่งโรจน์ กล่าวทิ้งท้าย

ที่มา : https://www.thaigov.go.th/news/contents/details/57719