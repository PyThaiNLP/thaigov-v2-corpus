รัฐบาลไทย-ข่าวทำเนียบรัฐบาล-กรมเจ้าท่า อบรมเครือข่ายอาสาวารี รุ่น 39 กทม. พร้อมสร้างเครือข่ายภาคประชาชน


วันจันทร์ที่ 25 กรกฎาคม 2565
กรมเจ้าท่า อบรมเครือข่ายอาสาวารี รุ่น 39 กทม. พร้อมสร้างเครือข่ายภาคประชาชน
...
กรมเจ้าท่า กระทรวงคมนาคม โดยสำนักความปลอดภัยและสิ่งแวดล้อมทางน้ำ จัดโครงการอบรมเครือข่ายอาสาวารี รุ่นที่ 39 กรุงเทพมหานคร โดยมีนายพิทักษ์ วัฒนพงษ์พิศาล ผู้อำนวยการสำนักความปลอดภัยและสิ่งแวดล้อมทางน้ำ เป็นประธานในพิธี ในวันอาทิตย์ที่ 24 กรกฎาคม 2565 ณ โรงแรมอเล็กซานเดอร์ รามคำแหง กรุงเทพมหานคร โดยมีเครือข่ายภาคประชาชน  บริษัทเอกชนผู้เดินเรือโดยสารในพื้นที่กรุงเทพ - ปริมณฑล บริษัทเรือด่วนเจ้าพระยา จำกัด บริษัท ครอบครัวขนส่ง จำกัด ผู้ให้บริการเรือด่วนคลองแสนแสบ บริษัท กรุงเทพธนาคม จำกัด  ฯลฯ เข้าร่วมอบรมกว่า 150 คน  รวมทั้ง เป็นการเตรียมความพร้อมรองรับภายหลังการเปิดประเทศ และมีสัญญาณการฟื้นตัวภาคการท่องเที่ยว  โดยเชื่อว่า  จะมีนักท่องเที่ยวกลับมาเดินทางจำนวนมากขึ้น โดยเฉพาะการเดินทางขนส่งทางน้ำ - ทางเรือ  ในช่วงปลายปี  ซึ่งจะมีเทศกาลสำคัญ เช่น เทศกาลลอยกระทงจนถึงเทศกาลปีใหม่  จึงจำเป็นต้องมีบุคลากรด้านดูแลความปลอดภัย ที่เพียงพอในการดูแลทุกพื้นที่ที่มีการเดินทางสัญจรของประชาชน
กรมเจ้าท่า กระทรวงคมนาคม ในฐานะเป็นองค์กรที่มุ่งพัฒนาระบบการขนส่งทางน้ำและพาณิชยนาวีให้ปลอดภัย สะดวกและมีประสิทธิภาพ ตามมาตรฐานสากล มีแนวคิดสร้างเครือข่ายให้กว้างขวางมากขึ้น ด้วยการเพิ่มเป้าหมาย และขยายวัตถุประสงค์นำเครือข่ายออกไปสู่ภาคประชาชน หรือองค์กรต่างๆ โดยเปิดโอกาสให้ประชาชน องค์กรต่างๆ เข้ามามีส่วนร่วมปฏิบัติงานกับกรมเจ้าท่า โดยเมื่อปี 2553 กรมเจ้าท่า ได้จัดให้มีการฝึกอบรมหลักสูตร “อาสาวารี” ภาคประชาชนขึ้น เพื่อปลูกฝังคุณธรรม จริยธรรม และจิตสำนึก ความเป็นอาสาสมัคร จิตสาธารณะ การเสียสละ ทำงานเพื่อประโยชน์ส่วนรวม โดยไม่หวังสิ่งตอบแทน พร้อมเป็นตัวแทน “เจ้าท่า” ในการปกปักษ์รักษาแหล่งน้ำอันเป็นสาธารณสมบัติของชาติที่อยู่ในความดูแลของกรมเจ้าท่า การทำงานร่วมกันในการเฝ้าระวังการเกิดอุบัติเหตุอันอาจเกิดจากการใช้เรือ และท่าเทียบเรือ การสัญจรทางน้ำ การแจ้งเหตุเกี่ยวกับมลภาวะ การกระทำสิ่งล่วงล้ำลำน้ำและผู้ละเมิดกฎหมายเกี่ยวกับการเดินเรือ
ดังนั้น เพื่อให้การสร้างเครือข่าย “อาสาวารี” ภาคประชาชนเป็นไปอย่างต่อเนื่องมีการพัฒนาอย่างเป็นรูปธรรม ตามวัตถุประสงค์  สำนักความปลอดภัยและสิ่งแวดล้อมทางน้ำ กรมเจ้าท่า จึงได้จัดการฝึกอบรมโครงการเครือข่าย “อาสาวารี”  รุ่นที่ 39 ขึ้น โดยมีผู้ผ่านการอบรมมาแล้ว ทั้งสิ้น 6,229 คน โดยหัวข้อในการอบรมจะประกอบด้วย สาธิตการช่วยเหลือผู้ประสบภัยทางน้ำ การปฐมพยาบาลเบื้องต้น การช่วยฟื้นคืนชีพ บรรยายด้านกฎ ระเบียบ ข้อบังคับการเดินเรือในลำแม่น้ำ บรรยายด้านสิ่งแวดล้อมทางน้ำ ด้านการใช้วิทยุสื่อสาร การแจ้งเหตุทางน้ำ และความปลอดภัยในการเดินเรือ อันเป็นการสร้างเครือข่ายภาคประชาชนในพื้นที่กรุงเทพมหานคร อีกทั้งยังเป็นการเพิ่มกำลังคนในการช่วยปฏิบัติภารกิจของกรมเจ้าท่าเป็นการสร้างเครือข่ายอาสาวารีที่ยั่งยืนต่อไป ทั้งนี้ สำหรับผู้สนใจสมัครเป็นเครือข่ายอาสาวารี สามารถสอบถามรายละเอียดเพิ่มเติมได้ที่ กลุ่มตรวจการเดินเรือ สำนักความปลอดภัยและสิ่งแวดล้อมทางน้ำ โทรศัพท์ 0 2126 6248 หรือสายด่วน 1199

ที่มา : https://www.thaigov.go.th/news/contents/details/57235