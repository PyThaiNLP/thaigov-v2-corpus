รัฐบาลไทย-ข่าวทำเนียบรัฐบาล-กรมทางหลวงชนบท ขยายถนนสาย สป.1011 จังหวัดสมุทรปราการ สนับสนุนเศรษฐกิจภาคตะวันออก (EEC) รองรับการขยายตัวของพื้นที่ในอนาคต คาดก่อสร้างแล้วเสร็จในปี 2564


วันพฤหัสบดีที่ 26 สิงหาคม 2564
กรมทางหลวงชนบท ขยายถนนสาย สป.1011 จังหวัดสมุทรปราการ สนับสนุนเศรษฐกิจภาคตะวันออก (EEC) รองรับการขยายตัวของพื้นที่ในอนาคต คาดก่อสร้างแล้วเสร็จในปี 2564
กรมทางหลวงชนบท (ทช.) กระทรวงคมนาคม ดำเนินโครงการขยายถนนทางหลวงชนบทสาย สป.1011 แยกทางหลวงแผ่นดินหมายเลข 3 - เทพารักษ์ อำเภอบางพลี จังหวัดสมุทรปราการ คาดก่อสร้างแล้วเสร็จในปี 2564
กรมทางหลวงชนบท (ทช.) กระทรวงคมนาคม ดำเนินโครงการขยายถนนทางหลวงชนบทสาย สป.1011 แยกทางหลวงแผ่นดินหมายเลข 3 - เทพารักษ์ อำเภอบางพลี จังหวัดสมุทรปราการ คาดก่อสร้างแล้วเสร็จในปี 2564
นายปฐม เฉลยวาเรศ อธิบดีกรมทางหลวงชนบท กล่าวว่า จังหวัดสมุทรปราการมีพื้นที่ตั้งอยู่ใกล้กับกรุงเทพมหานคร จึงได้รับอิทธิพลจากการขยายตัวของเมืองและทางด้านเศรษฐกิจ ประกอบกับมีสถานที่และหน่วยงานราชการที่สำคัญ เช่น โครงการลูกพระดาบส สมุทรปราการ ตามพระราชดำริ  ศูนย์อุตุนิยมวิทยาและพยากรณ์อากาศ มหาวิทยาลัยราชภัฏธนบุรี สมุทรปราการ สถาบันการแพทย์จักรีนฤบดินทร์ ส่งผลให้มีปริมาณการจราจรหนาแน่นและมีแนวโน้มเพิ่มขึ้นอย่างต่อเนื่อง ทช. จึงได้ดำเนินการขยายถนนทางหลวงชนบทสาย สป.1011 แยกทางหลวงแผ่นดินหมายเลข 3 - เทพารักษ์ อำเภอบางพลี จังหวัดสมุทรปราการ จากเดิม 2 ช่องจราจร เป็น 4 ช่องจราจร โดยก่อสร้างเป็นผิวจราจรแบบคอนกรีตเสริมเหล็กจาก กม. ที่ 0+000 - กม. ที่ 2+200 และ กม. ที่ 2+900 - กม. ที่ 3+875 ระยะทาง 3.175 กิโลเมตร และช่วงบริเวณหน้าสถาบันการแพทย์จักรีนฤบดินทร์ ก่อสร้างเป็น 6 ช่องจราจร จาก กม. ที่ 2+200 - กม. ที่ 2+900 ระยะทาง 0.700 กิโลเมตร รวมระยะทางทั้งสิ้น 3.875 กิโลเมตร พร้อมก่อสร้างสะพานคอนกรีตเสริมเหล็ก 5 แห่ง ระบบระบายน้ำ ไฟฟ้าแสงสว่าง เครื่องหมายจราจร และสิ่งอำนวยความปลอดภัย ทั้งนี้เพื่อแก้ไขปัญหาจราจรที่หนาแน่น   รองรับการขยายตัวของพื้นที่ในอนาคต สนับสนุนโครงการระเบียงเศรษฐกิจภาคตะวันออก (Eastern Economic Corridor: EEC) รวมถึงส่งเสริมเศรษฐกิจการขนส่งและการท่องเที่ยวบริเวณจังหวัดสมุทรปราการ และพื้นที่ใกล้เคียงให้สามารถเดินทางได้อย่างสะดวกปลอดภัย สอดรับนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม
ปัจจุบันโครงการมีความก้าวหน้าไปแล้วกว่าร้อยละ 68 ขณะนี้อยู่ระหว่างการดำเนินงานแผ่นพื้นคอนกรีตเสริมเหล็กรองรับโครงสร้างทาง งานชั้นโครงสร้างทาง และงานผิวจราจรคอนกรีตเสริมเหล็ก นอกจากนี้ โครงการดังกล่าวได้มีการตอกเสาเข็มปูพรมเต็มพื้นที่พร้อมแผ่นพื้นคอนกรีตเสริมเหล็กก่อนก่อสร้างโครงสร้างคันทาง เพื่อป้องกันการทรุดตัวบนพื้นที่ดินอ่อนอีกด้วย โดยคาดว่าจะก่อสร้างแล้วเสร็จสมบูรณ์ประมาณปลายปี 2564

ที่มา : https://www.thaigov.go.th/news/contents/details/45177