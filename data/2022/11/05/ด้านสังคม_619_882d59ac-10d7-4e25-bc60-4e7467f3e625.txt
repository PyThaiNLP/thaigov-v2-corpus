รัฐบาลไทย-ข่าวทำเนียบรัฐบาล-รมช.สธ. ติดตามน้ำท่วม จ.ลพบุรี กำชับหน่วยงานสาธารณสุขในพื้นที่ และอสม. ช่วยดูแลผู้ประสบภัยในชุมชน


วันพฤหัสบดีที่ 30 กันยายน 2564
รมช.สธ. ติดตามน้ำท่วม จ.ลพบุรี กำชับหน่วยงานสาธารณสุขในพื้นที่ และอสม. ช่วยดูแลผู้ประสบภัยในชุมชน
รัฐมนตรีช่วยว่าการกระทรวงสาธารณสุข ลงพื้นที่ติดตามสถานการณ์น้ำท่วมใน จ.ลพบุรี นำยาสามัญประจำบ้าน ยาน้ำกัดเท้า หน้ากากอนามัย แจกให้กับผู้ประสบภัยในพื้นที่ พร้อมมอบหน่วยงานสาธารณสุขในพื้นที่ ร่วมกับ อสม. ดูแลผู้ประสบภัยในชุมชน
บ่ายวันนี้ (30 กันยายน 2564) ที่จังหวัดลพบุรี ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข ให้สัมภาษณ์ว่า พลเอก ประยุทธ์ จันทร์โอชา นายกรัฐมนตรี มีความห่วงใยประชาชนในพื้นที่ที่ประสบภัยน้ำท่วม มอบหมายให้คณะรัฐมนตรีลงพื้นที่ติดตามสถานการณ์ ให้ความช่วยเหลือและให้กำลังใจประชาชน โดย จ.ลพบุรี ประสบภัยน้ำท่วมทั้ง 11 อำเภอ เฉพาะที่หมู่ 4,5,6 ตำบลเขาพระงาม อำเภอเมือง มีผู้ที่ได้รับผลกระทบประมาณ 900 หลังคาเรือน 2,850 คน ปัญหาด้านสุขภาพที่พบคือ โรคน้ำกัดเท้า อุจจาระร่วง ตาแดง จึงได้นำชุดยาสามัญประจำบ้าน และยาน้ำกัดเท้า จำนวน 450 ชุด และหน้ากากอนามัย 2,000 ชิ้นมามอบให้กับประชาชน และกำชับให้ศูนย์อนามัยที่ 4 และศูนย์สนับสนุนบริการสุขภาพที่ 4 ร่วมกันดูแลสุขภาพผู้ประสบอุทกภัย รวมทั้งใช้กลไก 3 หมอ ซึ่งมี อสม. เป็นบุคลากรของกระทรวงสาธารณสุขที่อยู่ใกล้ชิดประชาชนในพื้นที่ เข้าไปดูแลสุขภาพถึงบ้าน/ชุมชน
“นอกจากภัยน้ำท่วมแล้ว ยังเป็นห่วงผู้ประสบภัยเรื่องการแพร่ระบาดของโรคโควิด 19 ขอให้ อสม. ชักชวนผู้สูงอายุ ผู้ที่มีโรคประจำตัวเข้ารับการฉีดวัคซีนโควิดโดยเร็ว รวมถึงให้ประชาชนที่ได้รับนัดหมายเข้ารับการฉีดวัคซีน เพื่อช่วยลดการแพร่ระบาด ลดการป่วยหนัก และเสียชีวิตจากโรคโควิด 19 รวมทั้งให้ความรู้ในการป้องกันโรคที่มากับน้ำท่วม เช่น ตาแดง อุจจาระร่วง น้ำกัดเท้า และปฏิบัติตามมาตรการป้องกันโรคส่วนบุคคลทั้งการสวมหน้ากากอนามัย ล้างมือบ่อย เว้นระยะห่าง กินอาหารปรุงสุกใหม่ ดื่มน้ำสะอาด ซึ่งเป็นการป้องกันตัวเองที่ดีที่สุด” ดร.สาธิตกล่าว
********************************  30 กันยายน 2564

ที่มา : https://www.thaigov.go.th/news/contents/details/46433