รัฐบาลไทย-ข่าวทำเนียบรัฐบาล-รัฐมนตรีเกษตรฯ ติดตามความก้าวหน้าโครงการบรรเทาอุทกภัยอำเภอหาดใหญ่ (ระยะที่ 2)


วันอาทิตย์ที่ 17 ตุลาคม 2564
รัฐมนตรีเกษตรฯ ติดตามความก้าวหน้าโครงการบรรเทาอุทกภัยอำเภอหาดใหญ่ (ระยะที่ 2)
รัฐมนตรีเกษตรฯ ติดตามความก้าวหน้าโครงการบรรเทาอุทกภัยอำเภอหาดใหญ่ (ระยะที่ 2) คืบหน้ากว่า 90% มั่นใจสามารถดำเนินการได้แล้วเสร็จภายในปี 65 อย่างแน่นอน
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ติดตามความก้าวหน้าโครงการบรรเทาอุทกภัยอำเภอหาดใหญ่ (ระยะที่ 2) ณ สำนักงานก่อสร้างชลประทานขนาดใหญ่ที่ 11 อ.หาดใหญ่จ.สงขลา โดยโครงการดังกล่าวมีวัตถุประสงค์เพื่อเพิ่มประสิทธิภาพการป้องกันและบรรเทาปัญหาอุทกภัยในตัวเมืองหาดใหญ่ และเก็บกักน้ำไว้สำหรับการเพาะปลูกด้านการเกษตร ผลิตน้ำประปาเพื่ออุปโภค อุตสาหกรรม สนองความต้องการใช้น้ำในด้านต่าง ๆ ในจังหวัดสงขลาที่กำลังขยายตัว โดยการดำเนินงานจะเป็นการเพิ่มประสิทธิภาพการระบายน้ำคลองระบายน้ำ ร.1 ซึ่งเดิมสามารถระบายน้ำได้465 ลูกบาศก์เมตร/วินาที เป็น 1,200 ลูกบาศก์เมตร/วินาที เมื่อรวมกับอัตราการระบายน้ำของคลองอู่ตะเภาที่ระบายน้ำได้ 465 ลูกบาศก์เมตร/วินาที จะทำให้สามารถระบายน้ำได้สูงสุดรวม 1,665 ลูกบาศก์เมตร/วินาที และเป็นแหล่งน้ำสำรองในช่วงฤดูแล้งประมาณ 5.00 ล้านลูกบาศก์เมตร มีระยะเวลาโครงการ 8 ปี (พ.ศ.2558 – 2565) วงเงินงบประมาณ 6,500 ล้านบาท
"ขณะนี้การดำเนินโครงการเสร็จสิ้นไปแล้วกว่า 90% มั่นใจว่าภายในปี 65 โครงการบรรเทาอุทกภัยอำเภอหาดใหญ่ (ระยะที่ 2) จะเสร็จสิ้น 100% อย่างแน่นอน ซึ่งปัจจุบันสามารถระบายน้ำในกรณีที่ฝนตกได้ประมาณ 1,500 ลูกบาศก์เมตร/วินาที อีกทั้งมีเครื่องจักร-เครื่องมือ เครื่องสูบน้ำ เครื่องผลักดันน้ำ เพื่อเพิ่มประสิทธิภาพอีกด้วย ทำให้เชื่อมั่นว่ากระทรวงเกษตรฯ โดยกรมชลประทาน สามารถควบคุมปริมาณน้ำได้ในกรณีที่มีฝนตกไม่มากกว่าปกติ อย่างไรก็ตาม จะมีการแจ้งเตือนให้พี่น้องประชาชนรับทราบสถานการณ์อยู่ตลอดเวลา" ดร.เฉลิมชัย กล่าว
นอกจากนี้ ยังมีแผนการเตรียมความพร้อมช่วงฤดูน้ำหลากปี พ.ศ. 2564 โดยมีการเฝ้าระวังและคาดการณ์อุทกภัยอำเภอหาดใหญ่ ในช่วงฤดูน้ำหลากช่วงเดือน (ต.ค.64 – ธ.ค.64) ได้แก่ 1) เฝ้าระวังพื้นที่เศรษฐกิจเทศบาลนครหาดใหญ่ และพื้นที่บริเวณใกล้เคียงอำเภอหาดใหญ่ จังหวัดสงขลา และ 2) เฝ้าระวังพื้นที่ชุมชนริมคลองธรรมชาติ
สำหรับสถานการณ์น้ำและแผน-ผลการเพาะปลูก กรมชลประทานมีแผนจัดสรรน้ำ 220.16 ล้านลบ.ม. ปัจจุบันจัดสรรไปแล้ว 47.16 ล้าน ลบ.ม. (21%) แผนการเพาะปลูกข้าว 0.19 ล้านไร่ เพาะปลูกแล้ว0.082 ล้านไร่ (43%) ในส่วนของแหล่งน้ำของจังหวัดสงขลา มีปริมาตรน้ำเก็บกักรวม 87 ล้าน ลบ.ม. ครอบคลุมพื้นที่ชลประทานทั้งหมด 618,581 ไร่ ประกอบไปด้วย 1) อ่างเก็บน้ำขนาดกลาง จำนวน 3 แห่งมีปริมาตรน้ำเก็บกักรวม 84 ล้าน ลบ.ม. ปัจจุบันมีปริมาตรน้ำเก็บกัก 35.6 ล้าน ลบ.ม. และ 2) อ่างเก็บน้ำขนาดเล็ก จำนวน 7 แห่ง มีปริมาตรน้ำเก็บกักรวม 3 ล้าน ลบ.ม. ปัจจุบันมีปริมาตรน้ำเก็บกัก 1.55 ล้านลบ.ม.

ที่มา : https://www.thaigov.go.th/news/contents/details/47083