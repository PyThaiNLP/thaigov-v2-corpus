รัฐบาลไทย-ข่าวทำเนียบรัฐบาล-พม. ลงพื้นที่ ณ รพ.ภูมิพลฯ เยี่ยมให้กำลังใจและติดตามช่วยเหลือหญิงชรา อายุ 68 ปี นอนริมคลองในพงหญ้า ย่านธัญบุรี จ.ปทุมธานี


วันอังคารที่ 7 กันยายน 2564
พม. ลงพื้นที่ ณ รพ.ภูมิพลฯ เยี่ยมให้กำลังใจและติดตามช่วยเหลือหญิงชรา อายุ 68 ปี นอนริมคลองในพงหญ้า ย่านธัญบุรี จ.ปทุมธานี
พม. ลงพื้นที่ ณ รพ.ภูมิพลฯ เยี่ยมให้กำลังใจและติดตามช่วยเหลือหญิงชรา อายุ 68 ปี นอนริมคลองในพงหญ้า ย่านธัญบุรี จ.ปทุมธานี
วันที่ 6 ก.ย. 64 เวลา 13.00 น. นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) ในฐานะโฆษกกระทรวง พม. พร้อมด้วย นางรัชนี วชิรภูชัย พัฒนาสังคมและความมั่นคงของมนุษย์จังหวัดปทุมธานี และทีม One Home พม. จังหวัดปทุมธานี ลงพื้นที่ ณ โรงพยาบาลภูมิพลอดุลยเดช เขตสายไหม กทม. เพื่อเยี่ยมให้กำลังใจและติดตามความช่วยเหลือ กรณีหญิงชรา อายุ 68 ปี นอนอยู่ริมคลองในพงหญ้า หน้าสถาบันบำบัดรักษาและฟื้นฟูผู้ติดยาเสพติดแห่งชาติบรมราชชนนี อำเภอธัญบุรี จังหวัดปทุมธานี โดยอาสาสมัครร่วมกตัญญูจังหวัดปทุมธานีได้เข้าช่วยเหลือและประเมินว่ามีอาการอ่อนเพลีย ไม่มีแรง จึงได้ปฐมพยาบาลเบื้องต้นและนำส่งที่โรงพยาบาลภูมิพลอดุลยเดช เมื่อหญิงชรารู้สึกตัว สามารถถามตอบรู้เรื่องและรับประทานอาหารได้เป็นปกติ อีกทั้งได้มีการช่วยเหลือติดตามหาญาติจากสำนักงานพัฒนาสังคมและความมั่นคงของมนุษย์จังหวัดปทุมธานี
นางสาวแรมรุ้ง กล่าวต่อไปว่า วันนี้ กระทรวง พม. ได้มาลงพื้นที่เยี่ยมให้กำลังใจหญิงชราดังกล่าวและได้พูดคุยกับทีมแพทย์ถึงแนวทางการรักษาโรคประจำตัวเกี่ยวกับโรคปอด ซึ่งต้องใช้เวลารักษาระยะยาว และได้ทำการตรวจหาเชื้อโควิค-19 ปรากฎว่า ไม่พบเชื้อ ทั้งนี้ พัฒนาสังคมและความมั่นคงของมนุษย์จังหวัดปทุมธานี ได้ประสานข้อมูลเพิ่มเติมพบว่า หญิงชราดังกล่าวมีบ้านเกิดอยู่ที่จังหวัดพระนครศรีอยุธยา แต่ไปอาศัยอยู่กับญาติที่จังหวัดเลยเป็นเวลานาน ก่อนที่จะย้ายมาอยู่กับคนรู้จักที่ย่านดอนเมือง กทม. เพียงไม่กี่เดือน  อีกทั้งได้ประสานติดต่อน้องชายที่จังหวัดเลย ซึ่งมีความยินดีที่จะรับกลับไปดูแลเหมือนเดิม ภายหลังจากการรักษาพยาบาลอาการป่วยหายแล้ว ทางกระทรวง พม. โดยกรมกิจการผู้สูงอายุ (ผส.) จะพาหญิงชราไปส่งให้อยู่ในความดูแลของน้องชายที่จังหวัดเลย พร้อมทั้งติดตามดูแลความช่วยเหลือเป็นระยะต่อไป
นางสาวแรมรุ้ง กล่าวเพิ่มเติมว่า กระทรวง พม.ได้จัดตั้งศูนย์ปฏิบัติการบริหารภาวะวิกฤติโควิด-19 ตามนโยบายของรัฐมนตรีว่าการกระทรวงการพัฒนาสังคมและความมั่นคงของมนุษย์ (นายจุติ ไกรฤกษ์) ตั้งแต่เดือนกรกฎาคม 2564 ซึ่งขณะนี้ ได้ช่วยเหลือกลุ่มเปราะบางที่เดือดร้อนจากโควิด-19 จำนวนกว่า 76,000 คน โดยมีผู้สูงอายุ จำนวนกว่า 11,000 คน ได้รับการช่วยเหลือแล้ว ทั้งนี้ กระทรวง พม. พร้อมช่วยเหลือกลุ่มเปราะบางทั้งเด็ก ผู้สูงอายุ คนพิการ และผู้ด้อยโอกาสทางสังคม ให้ได้รับการดูแลขั้นพื้นฐานอย่างปลอดภัย เพื่อสร้างความเข้มแข็ง โดยจะไม่ทิ้งใครไว้ข้างหลัง  หากประชาชนประสบปัญหาทางสังคมและเดือดร้อนจากโควิด-19 สามารถติดต่อขอความช่วยเหลือได้ที่ ศูนย์ช่วยเหลือสังคม สายด่วน พม. โทร. 1300 บริการ 24 ชั่วโมง ซึ่งขณะนี้ หากโทร. 1300 ที่จังหวัดไหน  สายด่วน พม. ที่จังหวัดนั้น จะรับเรื่องและประสานความช่วยเหลือในพื้นที่โดยเร็วที่สุด

ที่มา : https://www.thaigov.go.th/news/contents/details/45581