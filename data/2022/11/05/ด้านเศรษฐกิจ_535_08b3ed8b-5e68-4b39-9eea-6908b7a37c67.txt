รัฐบาลไทย-ข่าวทำเนียบรัฐบาล-กรมทางหลวง กระทรวงคมนาคม เตรียมก่อสร้างสะพานเชื่อมมอเตอร์เวย์ สายบางปะอิน - นครราชสีมา


วันอังคารที่ 3 สิงหาคม 2564
กรมทางหลวง กระทรวงคมนาคม เตรียมก่อสร้างสะพานเชื่อมมอเตอร์เวย์ สายบางปะอิน - นครราชสีมา
เพื่อให้ผู้ใช้ทางเดินทางเข้าสู่ตัวเมืองนครราชสีมาได้อย่างสะดวกรวดเร็ว คาดลงนามสัญญาก่อสร้างภายในเดือนสิงหาคม 2564
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า กรมทางหลวง (ทล.) จะเริ่มดำเนินการก่อสร้างทางแยกต่างระดับเชื่อมทางหลวงพิเศษระหว่างเมือง สายบางปะอิน - นครราชสีมา กับทางหลวงชนบทหมายเลข นม.1120 (ถนนสุรนารี 2) จังหวัดนครราชสีมา โดยเป็นโครงการที่มีการบูรณาการระหว่างหน่วยงานภาครัฐในการนำพื้นที่เขตทางของ ทล. และกรมทางหลวงชนบท มาพัฒนาก่อสร้างสะพานข้ามแยก เพื่อเพิ่มประสิทธิภาพของการจราจรและอำนวยความสะดวกแก่ผู้ใช้ทาง จากทางหลวงพิเศษระหว่างเมืองเข้าสู่ถนนสุรนารี 2 ซึ่งเป็นไปตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ซึ่งผู้ใช้ทางจะได้รับความสะดวกโดยไม่ต้องไปใช้จุดกลับรถระดับพื้นบน ทางหลวงหมายเลข 204 ที่มีปริมาณการจราจรค่อนข้างหนาแน่น
สำหรับรูปแบบโครงการเป็นสะพานคอนกรีตอัดแรงชนิดรูปกล่องชื้นส่วนสำเร็จรูป (Precast Segment Box Girder) จำนวน 1 แห่ง ขนาด 1 ช่องจราจร ความกว้าง 6 เมตร ความยาวสะพาน 1,037 เมตร ใช้การติดตั้งแบบคานยื่นสมดุล (Balance Cantilever) ในการลดระยะเวลาและผลกระทบระหว่างการก่อสร้าง พร้อมปรับปรุงรูปแบบกำแพงคอนกรีต เพื่อช่วยป้องกันไม่ให้รถยนต์ตกจากสะพานบริเวณช่วงทางโค้ง โดย ทล.จะลงนามสัญญาก่อสร้างภายในเดือนสิงหาคม 2564 ใช้ระยะเวลาก่อสร้างประมาณ 840 วัน มูลค่าการก่อสร้าง 400 ล้านบาท
อธิบดีกรมทางหลวง กล่าวเพิ่มเติมว่า โครงการทางหลวงพิเศษหมายเลข 6  สายบางปะอิน - นครราชสีมา จำนวน 40 ตอน ระยะทาง 196 กิโลเมตร ปัจจุบันอยู่ระหว่างการก่อสร้าง คาดว่าจะเปิดใช้งานเต็มรูปแบบได้ในปี 2566 ซึ่งเมื่อโครงการแล้วเสร็จจะช่วยแก้ไขปัญหาการจราจรติดขัดบนถนนมิตรภาพที่มีปริมาณการจราจรหนาแน่น ส่งผลให้ผู้ใช้ทางสามารถเดินทางได้สะดวก รวดเร็ว และปลอดภัยอีกด้วย
ทั้งนี้ หากประชาชนผู้ใช้ทางต้องการสอบถามข้อมูลเพิ่มเติมสามารถสอบถามได้ที่สายด่วนกรมทางหลวง 1586 (โทรฟรี 24 ชั่วโมง) หรือสำนักสำรวจและออกแบบ กรมทางหลวง โทร. 0 2354 1026

ที่มา : https://www.thaigov.go.th/news/contents/details/44409