รัฐบาลไทย-ข่าวทำเนียบรัฐบาล-โฆษกรัฐบาลเผยการถอดหน้ากากอนามัยต้องรอการตัดสินใจจาก ศบค. โดยนายกฯ เน้นให้รอบคอบคำนึงความปลอดภัยด้านสุขภาพของประชาชน ขณะนี้ ยังต้องขอทุกคนสวมหน้ากาก


วันอังคารที่ 7 มิถุนายน 2565
พิมพ์
โฆษกรัฐบาลเผยการถอดหน้ากากอนามัยต้องรอการตัดสินใจจาก ศบค. โดยนายกฯ เน้นให้รอบคอบคำนึงความปลอดภัยด้านสุขภาพของประชาชน ขณะนี้ ยังต้องขอทุกคนสวมหน้ากาก
โฆษกรัฐบาลเผยการถอดหน้ากากอนามัยต้องรอการตัดสินใจจาก ศบค. โดยนายกฯ เน้นให้รอบคอบคำนึงความปลอดภัยด้านสุขภาพของประชาชน ขณะนี้ ยังต้องขอทุกคนสวมหน้ากาก วันนี้ พบผู้ติดเชื้อโควิด-19 รายใหม่ 2,224 ราย
วันนี้ (7 มิถุนายน 2565) นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีผ่อนคลายมาตรการจะให้มีการถอดหน้ากากอนามัยในพื้นที่กรุงเทพมหานครนั้น  พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในฐานะผู้อำนวยการศูนย์บริหารสถานการณ์โควิด-19 หรือ ศบค. ได้มอบนโยบายให้มีการปรึกษาหารือและเตรียมความพร้อมในเรื่องนี้ไว้แล้ว  หากสถานการณ์ยังดีขึ้นอย่างต่อเนื่อง ก็จะดำเนินการตามลำดับขั้นตอนต่อไป  ที่สำคัญคือ เพื่อให้ประชาชนประกอบอาชีพได้อย่างปกติและทำให้เศรษฐกิจขับเคลื่อนต่อไปได้  ทั้งนี้ การออกมาตรการต้องมีการวิเคราะห์และประเมินผลจาก ศบค. ก่อน ไม่สามารถประกาศโดยพลการได้ ทั้งนี้   นายกรัฐมนตรีย้ำว่าการจะออกมาตรการต่าง ๆ ต้องมีความรอบคอบ รัดกุม และดำเนินอย่างเป็นขั้นตอน สอดคล้องกับการแพร่ระบาดในแต่ละพื้นที่ โดยคำนึงถึงสุขภาพและความปลอดภัยของประชาชนเป็นหลัก อย่างไรก็ตาม นายกรัฐมนตรี ยังขอให้ในขณะนี้ ทุกคนยังต้องสวมหน้ากากอนามัย เว้นระยะห่าง ล้างมือ ตามปกติ ในส่วนมาตรการผ่อนคลายอื่น ๆ ให้ติดตามข่าวสารจากทางศูนย์บริหารสถานการณ์โควิด-19 (ศบค.) เพื่อให้ได้รับข้อมูลที่ถูกต้องครบถ้วนและไม่เกิดความสับสน
สำหรับสถานการณ์การแพร่ระบาดของโควิด-19 วันนี้ พบผู้ติดเชื้อโควิด-19 รายใหม่ 2,224 ราย จำแนกเป็น ผู้ป่วยในประเทศ 2,224 ราย ผู้ป่วยมาจากต่างประเทศ 0 ราย ผู้เสียชีวิตเพิ่มขึ้น 20 ราย ผู้ที่กำลังรักษาตัว 26,889 ราย และมียอดผู้ที่หายป่วยกลับบ้านแล้ว 4,824 ราย ทำให้มียอดผู้ป่วย ยืนยันสะสมตั้งแต่ 1 ม.ค. 65 จำนวน 2,245,578 ราย จำนวนผู้ที่หายป่วยสะสมจำนวน 2,247,744 ราย จำนวนผู้ป่วยปอดอักเสบรักษาตัวอยู่ในโรงพยาบาล 725 ราย

ที่มา : https://www.thaigov.go.th/news/contents/details/55441