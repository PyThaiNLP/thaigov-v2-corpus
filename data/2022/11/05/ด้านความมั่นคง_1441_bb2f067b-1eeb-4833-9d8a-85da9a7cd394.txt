รัฐบาลไทย-ข่าวทำเนียบรัฐบาล-มหาดไทย บรรยายพิเศษแก่ผู้เข้ารับการอบรมหลักสูตร “การเป็นข้าราชการที่ดี” รุ่นที่ 91 ประจำปีงบประมาณ พ.ศ. 2565 เน้นย้ำให้คนมหาดไทยตระหนักในจริยธรรมของข้าราชการ


วันพฤหัสบดีที่ 18 สิงหาคม 2565
พิมพ์
มหาดไทย บรรยายพิเศษแก่ผู้เข้ารับการอบรมหลักสูตร “การเป็นข้าราชการที่ดี” รุ่นที่ 91 ประจำปีงบประมาณ พ.ศ. 2565 เน้นย้ำให้คนมหาดไทยตระหนักในจริยธรรมของข้าราชการ
มหาดไทย บรรยายพิเศษแก่ผู้เข้ารับการอบรมหลักสูตร “การเป็นข้าราชการที่ดี” รุ่นที่ 91 ประจำปีงบประมาณ พ.ศ. 2565 เน้นย้ำให้คนมหาดไทยตระหนักในจริยธรรมของข้าราชการ พร้อมน้อมนำแนวทางตามหลักปรัชญาของเศรษฐกิจพอเพียง เป็นแนวทางในการดำเนินชีวิตและการทำงาน..
เมื่อวันที่ 17 ส.ค. 2565 เวลา 13.00 น. ณ ห้องประชุมราชบพิธ ชั้น 5 อาคารดำรงราชานุสรณ์ กระทรวงมหาดไทย นายสุทธิพงษ์ จุลเจริญ ปลัดกระทรวงมหาดไทย มอบหมายให้ นายทรงกลด สว่างวงศ์ รองผู้ว่าราชการจังหวัดเพชรบูรณ์ ช่วยราชการสำนักงานปลัดกระทรวงมหาดไทย เป็นประธานพิธีเปิด โครงการศึกษาศึกษาอบรมหลักสูตรการเป็นข้าราชการที่ดี รุ่นที่ 91 ประจำปีงบประมาณ พ.ศ. 2565 พร้อมร่วมบรรยายพิเศษในหัวข้อ “ประสบการณ์นักบริหาร” จัดโดยสถาบันดำรงราชานุภาพ กระทรวงมหาดไทย เพื่อให้ข้าราชการบรรจุใหม่ได้เรียนรู้ระเบียบแบบแผนของทางราชการและเป็นข้าราชการที่ดี ซึ่งผู้เข้ารับการศึกษาอบรมรวมทั้งสิ้น 103 คน ประกอบด้วย สำนักงานปลัดกระทรวงมหาดไทย จำนวน 34 คน กรมส่งเสริมการปกครองท้องถิ่น จำนวน 65 คน และกรมโยธาธิการและผังเมือง จำนวน 4 คน ใช้ระยะเวลาศึกษาอบรมทั้งสิ้น 10 วัน เริ่มดำเนินการศึกษาตั้งแต่วันที่ 17-26 สิงหาคม พ.ศ. 2565 โดยแบ่งเป็นวิชาภาคบังคับ จำนวน 8 วัน และวิชาเกี่ยวกับหลักปรัชญาของเศรษฐกิจพอเพียง อาทิ พระราชดำริด้านการบริหารจัดการทรัพยากร ดิน น้ำ ป่า, พื้นฐานการออกแบบพื้นที่พัฒนาคุณภาพชีวิตตามหลักทฤษฎีใหม่ ประยุกต์สู่ โคก หนอง นา โมเดล, ปรัชญาของเศรษฐกิจพอเพียง สู่เป้าหมายการพัฒนาที่ยั่งยืน (SEP to SEDs) และกลไกการขับเคลื่อนสื่อสารศาสตร์พระราชาเพื่อการปฏิรูปประเทศสู่รูปธรรมการปฏิบัติ จำนวน 2 วัน ทั้งนี้ ได้รับความร่วมมือเป็นอย่างดีจากวิทยากรภาครัฐและภาคเอกชน
.
ในการนี้ นายทรงกลด สว่างวงศ์ รองผู้ว่าราชการจังหวัดเพชรบูรณ์ ช่วยราชการสำนักงานปลัดกระทรวงมหาดไทย ได้กล่าวแสดงความยินดีกับข้าราชการพลเรือนสามัญสังกัดกระทรวงมหาดไทยที่ได้รับการบรรจุใหม่ทุกท่าน ในฐานะที่ได้ชื่อว่าเป็น “คนมหาดไทย” พร้อมให้โอวาทโดยมีใจความสำคัญตอนหนึ่งว่า การเป็นข้าราชการที่ดีนั้น ต้องพึงตระหนักในเรื่อง “จริยธรรมของข้าราชการ” ต้องยึดมั่นในจริยธรรม และยืนหยัดในหน้าที่อย่างถูกต้องและเป็นธรรม พร้อมทั้งมีจิตสำนึกที่ดี รับผิดชอบต่อหน้าที่ รู้จักแยกเรื่องส่วนตัวออกจากตำแหน่งหน้าที่ และยึดถือประโยชน์ส่วนรวมของประเทศชาติเหนือกว่าประโยชน์ส่วนตน รวมถึงเป็นแบบอย่างที่ดีในการทำงานด้วย หากข้าราชการซึ่งเป็นกลไกของทางราชการที่สำคัญขาดจริยธรรม จิตสำนึก หรืออุดมการณ์ที่ดีงามเพื่อส่วนรวมแล้ว ก็จะทำให้ข้าราชการประพฤติมิชอบ ทุจริตต่อหน้าที่ เกิดความเสียหายต่อประเทศชาติได้ ทั้งนี้ เนื่องจากจิตใจหรือจริยธรรมมีส่วนสำคัญในการกำหนดพฤติกรรม ดังนั้น “จริยธรรมของข้าราชการ” จึงมีส่วนแสดงให้เห็นถึงการเป็นข้าราชการที่มี “คุณธรรม” ควบคู่ด้วยการเป็นข้าราชการที่มีทั้งคุณภาพและคุณธรรม นอกจากนี้ ข้าราชการทุกคนต้องรู้จักงานในหน้าที่ เป็นผู้มีความรู้ เข้าใจในบทบาทหน้าที่ของตน โดยศึกษาระเบียบแบบแผนในการปฏิบัติงานในหน้าที่ที่เกี่ยวข้องและที่ได้รับมอบหมาย ปฏิบัติงานโดยยึดหลักกฎหมาย กฎ ระเบียบ และยึดถือประโยชน์ของส่วนรวมเป็นสำคัญ เพื่อให้เป็นทั้ง “คนดีและคนเก่ง” นั่นเอง ซึ่งการศึกษาอบรมครั้งนี้ถือเป็นจุดเริ่มต้นในการเป็นข้าราชการที่ดี จึงขอให้ผู้เข้ารับการศึกษาอบรมทุกท่านตั้งใจเรียนและมีส่วนร่วมในการแลกเปลี่ยนความรู้ระหว่างกัน เพื่อให้สามารถนำสิ่งที่ได้เรียนรู้จากการศึกษาอบรมไปประยุกต์ใช้ในการปฏิบัติราชการได้อย่างมีประสิทธิภาพ และขอให้ใช้โอกาสนี้ในการสานความสัมพันธ์ที่ดีระหว่างกัน เพื่อเป็นเครือข่ายการทำงานร่วมกันต่อไปในอนาคต อันจะก่อให้เกิดประโยชน์สูงสุดต่อประชาชน ประเทศชาติ และราชการ เพื่อที่จะร่วมกันสร้างสรรค์พัฒนาประเทศชาติอันเป็นที่รักยิ่งของพวกเราให้เจริญรุดหน้ายิ่งๆ ขึ้นไป
.
นายทรงกลดฯ กล่าวเพิ่มเติมว่า นอกจากการตระหนักใน “จริยธรรมของข้าราชการ” แล้วนั้น สิ่งหนึ่งที่อยากจะเน้นย้ำในโอกาสนี้คงหนีไม่พ้นการขอให้ข้าราชการทุกท่านดำรงตนโดยแนวทางตามหลักปรัชญาของเศรษฐกิจพอเพียง เพื่อมาเป็นแนวทางในการดำเนินชีวิตและการทำงาน กล่าวคือ (1) มีความพอประมาณ มีความพอดีต่อความจำเป็นและเหมาะสม ไม่ทำอะไรเกินตัว ดำเนินชีวิตโดยไม่เบียดเบียนตนเองและผู้อื่น (2) มีเหตุผล เพื่อประกอบการตัดสินใจ ดำเนินการเรื่องต่างๆ ตามหลักกฎหมาย ศีลธรรม จริยธรรม อย่างรอบคอบ และ (3) มีภูมิคุ้มกันในตัวที่ดี พร้อมรับการเปลี่ยนแปลงด้านเศรษฐกิจ สังคม สามารถปรับตัวและรับมือได้อย่างทันท่วงที พร้อมกันนี้การตัดสินใจและการดำเนินกิจกรรมต่างๆ พึงต้องอาศัยทั้งความรู้และคุณธรรมเป็นพื้นฐานด้วย คือ (4) เงื่อนไขความรู้ ประกอบด้วย ความรอบรู้เกี่ยวกับวิชาการต่างๆ ที่เกี่ยวข้องอย่างรอบด้าน ความรอบคอบที่จะนำความรู้เหล่านั้นมาพิจารณาให้เชื่อมโยงกันเพื่อประกอบการวางแผน และความระมัดระวังในการปฏิบัติ และ (5) เงื่อนไขคุณธรรม ประกอบด้วย ความตระหนักในคุณธรรม มีความซื่อสัตย์สุจริต มีความอดทน และมีความเพียรใช้สติปัญญาในการดำเนินชีวิตด้วย
.
“เราต้องพยายามตระหนักรู้ว่า ใจสำคัญกว่ากาย ใจเป็นนาย กายเป็นบ่าว คือต้องช่วยกันประคับประคองดูแลจิตใจของเราให้เป็นคนที่มีจิตใจเด็ดเดี่ยวมั่นคง แน่วแน่ เห็นอกเห็นใจคนที่ตกทุกข์ได้ยาก คนที่เดือดร้อน พร้อมคิดคำนึงอยู่เสมอว่า คนทุกคนมีศักดิ์ศรี มีคุณค่า มีความเป็นมนุษย์เท่าเทียมกัน และที่สำคัญที่สุด คือ หน้าที่ของข้าราชการที่รับเงินเดือนจากภาษีพี่น้องประชาชน ต้องรับใช้ ต้องให้สิ่งที่ดีกับพี่น้องประชาชน อย่าทำตัวเป็นเสมือน "กระสือในวงราชการ" ที่มักจะลาป่วยเป็นนิจ ลากิจอยู่เสมอ เผลอเป็นหลับ มักกลับก่อนเวลา มาสายตลอดปี ความดีรีบรับ สับปลับเมื่อทำผิด ธุรกิจตลอดชาติ อนุศาสตร์ไม่ยอมฟัง นั่งไม่ติดที่ งานมีทำไม่เสร็จ บำเหน็จจะเอา และหน้าเง้าตลอดชาติ" นายทรงกลดฯ กล่าวเน้นย้ำ
นอกจากนี้ นายทรงกลดฯ ยังได้กล่าวถึงประเภทของข้าราชการที่เรียกว่า “เทวขุนนาง” ซึ่งเป็นผู้ที่มีความรู้ดี มีสัจจะ เสียสละเพื่อสังคม นิยมประชาธิปไตย ใช้เหตุผล อดทนต่อหน้าที่ หลีกหนีอบายมุข หาความสุขจากธรรมะ เลิกละทิฏฐิ และมีสติครองตน อันจะส่งเสริมให้เราเป็นข้าราชการที่ดี ประสบความสำเร็จด้านการทำงานในการทำให้ทุกข์ของประชาชนลดน้อยลง สุขเพิ่มมากขึ้น ดังพระปณิธานขององค์ปฐมเสนาบดีที่ว่า “บำบัดทุกข์ บำรุงสุข” ซึ่งกระทรวงมหาดไทยได้ปฏิบัติมาตลอดระยะเวลากว่า 130 ปี นั่นเอง
.
ท้ายนี้ นายทรงกลด สว่างวงศ์ รองผู้ว่าราชการจังหวัดเพชรบูรณ์ ช่วยราชการสำนักงานปลัดกระทรวงมหาดไทย ได้กล่าวว่า กระทรวงมหาดไทยถือเป็นกระทรวงความมั่นคงภายในประเทศ เกี่ยวข้องกับคุณภาพชีวิตของพี่น้องประชาชนในทุกอนูของชีวิต ทั้งนี้ สิ่งสำคัญอีกประการหนึ่งของข้าราชการมหาดไทย ก็คือ ต้องมีความรู้ (Knowledge) ทั้งรู้ระเบียบ กฎหมาย วิชาการสมัยใหม่ ดิจิทัล หลักการบริหาร สิ่งแวดล้อม และแนวทางการทำงานใหม่ๆ ต้องมีความสามารถในการทำงาน (Ability) เพื่อให้งานเกิดความสำเร็จ และตัวสุดท้ายที่มีความสำคัญต่อการชี้วัดตัดสินว่าจะสามารถประสบความสำเร็จในการทำงานให้เกิดประโยชน์กับประเทศชาติ เกิดประโยชน์กับพี่น้องประชาชน นั่นก็คือ ทัศนคติ (Attitude) ที่ดี ซึ่งถือเป็นเรื่องใหญ่ที่สำคัญที่สุด และเมื่อ Knowledge x Ablitity x Attitude จะมีค่าเท่ากับ Success หรือ “ความสำเร็จของงาน” นั่นเอง พร้อมกันนี้อยากให้ทุกท่านสามารถ “ครองตน ครองคน ครองงาน” เป็นข้าราชการที่ดี และร่วมกัน Change for Good เพื่อให้ทันต่อการเปลี่ยนแปลงและนำการเปลี่ยนแปลงมาสู่กระทรวงมหาดไทย ทำให้ประชาชนเกิดความเชื่อถือศรัทธา ทำให้ประชาชนอยู่เย็นเป็นสุข ช่วยกันรักษา อุ้มชูชาติบ้านเมือง เพื่ออนาคตของลูกหลานสืบไป และขอให้ทุกท่านได้ตั้งมั่นตั้งใจในการประคับประคองตนเอง ยึดมั่นในการเป็นข้าราชการที่ดีในพระบาทสมเด็จพระเจ้าอยู่หัว และดูแลเพื่อน ๆ พี่ ๆ น้อง ๆ ข้าราชการที่ทำงานด้วยกันให้เป็นข้าราชการที่ดีตลอดไปด้วย

ที่มา : https://www.thaigov.go.th/news/contents/details/58157