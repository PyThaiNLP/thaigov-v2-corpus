รัฐบาลไทย-ข่าวทำเนียบรัฐบาล-สรรพากรคว้ารางวัลเลิศรัฐยอดเยี่ยม ๒ ปีติด พร้อมกวาดอีก ๗ รางวัลเลิศรัฐมาครอง ยกระดับการบริการดิจิทัลเต็มรูปแบบ พร้อมออกนโยบายภาษีรองรับสถานการณ์โควิดอย่างครบวงจร


วันพฤหัสบดีที่ 16 กันยายน 2564
พิมพ์
สรรพากรคว้ารางวัลเลิศรัฐยอดเยี่ยม ๒ ปีติด พร้อมกวาดอีก ๗ รางวัลเลิศรัฐมาครอง ยกระดับการบริการดิจิทัลเต็มรูปแบบ พร้อมออกนโยบายภาษีรองรับสถานการณ์โควิดอย่างครบวงจร
เมื่อวันที่ ๑๖ กันยายน ๒๕๖๔ ดร. เอกนิติ นิติทัณฑ์ประภาศ อธิบดีกรมสรรพากร พร้อมทั้งผู้บริหารและเจ้าหน้าที่กรมสรรพากร เข้ารับรางวัลเลิศรัฐยอดเยี่ยมประจำปี ๒๕๖๔ และอีก ๗ รางวัลเลิศรัฐ จากนายวิษณุ เครืองาม รองนายกรัฐมนตรี ผ่านระบบออนไลน์
เมื่อวันที่ ๑๖ กันยายน ๒๕๖๔ ดร. เอกนิติ นิติทัณฑ์ประภาศ อธิบดีกรมสรรพากร พร้อมทั้งผู้บริหารและเจ้าหน้าที่กรมสรรพากร เข้ารับรางวัลเลิศรัฐยอดเยี่ยมประจำปี ๒๕๖๔ และอีก ๗ รางวัลเลิศรัฐ จากนายวิษณุ เครืองาม รองนายกรัฐมนตรี ผ่านระบบออนไลน์
ดร.เอกนิติ นิติทัณฑ์ประภาศ อธิบดีกรมสรรพากร เปิดเผยว่า “เป็นเรื่องที่น่ายินดีและภาคภูมิใจเป็นอย่างยิ่งที่ในปีนี้ กรมสรรพากรได้รับรางวัลเลิศรัฐยอดเยี่ยมประจำปี ๒๕๖๔ซึ่งรางวัลเลิศรัฐยอดเยี่ยมนี้เป็นรางวัลที่คณะกรรมการพัฒนาระบบราชการ (ก.พ.ร.) ยกย่องเชิดชูหน่วยงานที่มุ่งมั่นปฏิบัติราชการจนสำเร็จเป็นเลิศแห่งหน่วยงานภาครัฐทั้งปวง โดยกรมสรรพากรสามารถคว้า “รางวัลเลิศรัฐยอดเยี่ยม” นี้ เป็นปีที่ ๒ ต่อเนื่องกัน (ปี ๒๕๖๓ และปี ๒๕๖๔) ซึ่งการได้รับรางวัลเลิศรัฐยอดเยี่ยมนั้น หน่วยงานจะต้องได้รับรางวัลระดับดีเด่นครบทั้ง ๓ สาขาในปีเดียวกัน ประกอบด้วย สาขารางวัลบริการภาครัฐ รางวัลบริหารราชการแบบมีส่วนร่วม และรางวัลคุณภาพการบริหารจัดการภาครัฐ ซึ่งในปีนี้กรมสรรพากรได้รับรางวัลเลิศรัฐยอดเยี่ยม พร้อมกับอีก ๗ รางวัลเลิศรัฐใน ๓ สาขาประกอบด้วย
๑.สาขาการบริการภาครัฐ ๕ รางวัล
๑.๑รางวัลยกระดับบริการที่ตอบสนองต่อสถานการณ์โควิด 19 ดำเนินมาตรการต่างๆเพื่อช่วยเหลือผู้ประกอบการและประชาชน อาทิ การเลื่อนระยะเวลายื่นแบบแสดงรายการชำระภาษี การเร่งคืนภาษี การลดอัตราภาษีหัก ณ ที่จ่าย การหักลดหย่อนเบี้ยประกันสุขภาพ เป็นต้น
๑.๒รางวัลยกระดับการอำนวยความสะดวกในการให้บริการ แก้ไขกฎหมาย กฎระเบียบต่างๆเพื่อเป็นการลดขั้นตอนและระยะเวลา รวมถึงการพัฒนารูปแบบการให้บริการเป็นอิเล็กทรอนิกส์ อาทิ สามารถทำธุรกรรมทุกอย่างที่บ้าน หรือ Tax From Home ได้ เป็นต้น
๑.๓รางวัลพัฒนาการบริการจากผลงานระบบ My Tax Accountพัฒนาระบบต่างๆให้ประชาชนสามารถตรวจสอบข้อมูลค่าลดหย่อนภาษีต่างๆด้วยตนเอง
๑.๔รางวัลบูรณาการเพื่อการบริการ การเชื่อมโยงข้อมูลเริ่มต้นธุรกิจกับกรมพัฒนาธุรกิจการค้าและสำนักงานประกันสังคม เชื่อมโยงข้อมูลเริ่มต้นธุรกิจ ลดขั้นตอนต่างๆสามารถทำธุรกรรมทางภาษีและจดทะเบียนบริษัทได้ด้วยเพียงขั้นตอนเดียว
๑.๕รางวัลนวัตกรรมการบริการคืนภาษีมูลค่าเพิ่มให้นักท่องเที่ยวด้วยเทคโนโลยี Blockchainผ่าน Application Thailand VRT แบบดิจิทัลอย่างเต็มรูปแบบที่แรกของโลก
๒.สาขาการบริหารราชการแบบมีส่วนร่วม ๑ รางวัล เปิดให้ผู้เสียภาษี ผู้ประกอบการ และผู้มีส่วนได้ส่วนเสีย ให้ข้อมูลพร้อมร่วมพัฒนาผลิตภัณฑ์ เพื่อให้บริการที่ตรงเป้า ตรงใจประชาชน
๓.สาขาคุณภาพการบริหารจัดการภาครัฐ (PMQA ๔.๐)ระดับพัฒนาจนเกิดผล (Significant) ๑ รางวัล
รางวัลนี้พิจารณาใน  ๖ ด้าน ประกอบด้วย ผู้นำองค์กรที่มีวิสัยทัศน์ การวางแผนกลยุทธ์ การนำผู้มีส่วนได้ส่วนเสียเข้ามาร่วมดำเนินการ การบริหารทรัพยากรบุคคล การบริหารองค์ความรู้ และการบริหารการจัดกระบวนการทำงาน ซึ่งสะท้อนถึงความสำเร็จในการบริหารจัดการองค์กร โดยยึดประชาชนเป็นศูนย์กลาง ยกระดับการให้บริการ สร้างนวัตกรรม และปรับเข้าสู่การเป็นกรมสรรพากรดิจิทัลอย่างเเท้จริง”
ดร.เอกนิติ นิติทัณฑ์ประภาศ อธิบดีกรมสรรพากร กล่าวเพิ่มเติมว่า “ในช่วง ๓ ปีที่ผ่านมา กรมสรรพากรได้มีการนำความรู้ใหม่ๆเข้ามาประยุกต์ใช้ รวมถึงการนำเทคโนโลยีดิจิทัลเพื่อตอบสนองบริการที่ดีและมีประสิทธิภาพยิ่งขึ้นให้กับพี่น้องประชาชน จากการที่ดิจิทัลเข้ามามีบทบาทสำคัญในการใช้ชีวิต จึงเป็นที่มาที่ทำให้กรมสรรพากรเริ่มนำเทคโนโลยีดิจิทัลมาใช้ กรมสรรพากรได้มีการจัดทำกลยุทธ์ D2RIVE การใช้ข้อมูลมาวิเคราะห์ การจัดการกับข้อมูลที่มากมาย การวางกลยุทธ์การจัดเก็บรายได้ เป็นต้น รวมถึงการนำนวัตกรรมใหม่ๆอาทิ  Design Thinking, Agile และ Hackathonมาใช้ในการพัฒนาต่อยอดจนทำให้เกิดรูปแบบการให้บริการที่ง่าย สะดวก และรวดเร็ว แก่พี่น้องประชาชน และสิ่งสำคัญคือ กรมสรรพากรสามารถนำเทคโนโลยีดิจิทัลที่วางระบบไว้มาใช้ประโยชน์ในสถานการณ์โควิด- 19 ซึ่งสนองตอบการบริการต่อพี่น้องประชาชนได้เป็นอย่างดี รวมทั้งยังช่วยให้การทำงานของกรมสรรพากรมีประสิทธิภาพและสามารถต่อยอดจนเกิดผลงานต่างๆตามมา อาทิ ฐานรายได้ภาษีใหม่ของกรมสรรพากรจาก e - Service เป็นต้น ทั้งนี้ชาวสรรพากรทุกคนมุ่งมั่นที่จะพัฒนาการบริการประชาชนด้านภาษีให้เป็นเรื่องง่าย สะดวก รวดเร็วและปลอดภัย แก่พี่น้องประชาชน พร้อมทั้งเป็นกำลังสำคัญในการสร้างรายได้ และพัฒนาระบบเศรษฐกิจของประเทศให้เกิดความยั่งยืนสืบไป”
สอบถามรายละเอียดได้ที่สำนักงานสรรพากรทุกแห่งทั่วประเทศ หรือที่ศูนย์สารนิเทศสรรพากร (RD Intelligence Center) โทร.๑๑๖๑

ที่มา : https://www.thaigov.go.th/news/contents/details/45899