รัฐบาลไทย-ข่าวทำเนียบรัฐบาล-ปลัด สธ. ติดตามการช่วยเหลือดูแล “ผู้ป่วยหลอดเลือดสมอง” รพ.นพรัตนราชธานี


วันพฤหัสบดีที่ 18 สิงหาคม 2565
ปลัด สธ. ติดตามการช่วยเหลือดูแล “ผู้ป่วยหลอดเลือดสมอง” รพ.นพรัตนราชธานี
ปลัดกระทรวงสาธารณสุข ติดตามการดำเนินงานช่วยเหลือและดูแลรักษาผู้ป่วยโรคหลอดเลือดสมอง โรงพยาบาลนพรัตนราชธานี ด้วยรถ Mobile Stroke unit ให้ยาภายใน 4 ชั่วโมง ช่วยลดระยะเวลาการเข้าถึงการรักษา ลดความพิการ และลดการสูญเสีย
วันนี้ (18 สิงหาคม 2565) นายแพทย์เกียรติภูมิ วงศ์รจิต ปลัดกระทรวงสาธารณสุข ติดตามการดำเนินงานให้บริการประชาชน และการพัฒนาโรงพยาบาลนพรัตนราชธานี พร้อมให้กำลังใจบุคลากรทางการแพทย์และเจ้าหน้าที่ โดยมี นายแพทย์ปิยชาติ สุทธินาค รองผู้อำนวยการด้านการแพทย์ และคณะผู้บริหาร ร่วมให้การต้อนรับ
นายแพทย์เกียรติภูมิ กล่าวว่า โรงพยาบาลนพรัตนราชธานี มีการพัฒนางานด้านต่างๆ โดยเฉพาะการช่วยเหลือและดูแลรักษาผู้ป่วยโรคหลอดเลือดสมอง (Stroke) ซึ่งมีการพัฒนาอย่างต่อเนื่อง ปัจจุบันได้ขยายบริการเชิงรุกด้วยนวัตกรรม รถ Mobile STROKE Unit เป็นหน่วยรักษาผู้ป่วยอัมพาตเคลื่อนที่ ช่วยผู้ป่วยโรคหลอดเลือดสมอง ซึ่งจะมีอาการแสดง อาทิ หน้าเบี้ยว อ่อนแรงครึ่งซีก พูดไม่ชัด เป็นต้น ให้ได้รับยาละลายลิ่มเลือดภายใน 4 ชั่วโมง โดยให้การช่วยเหลือที่จุดนัดพบ เช่น สถานีบริการน้ำมัน เป็นต้น ซึ่งเป็นการลดระยะเวลาเข้าถึงการรักษาก่อนถึงโรงพยาบาล ช่วยลดความพิการและลดการสูญเสียได้ ทำให้ตั้งแต่ปี 2559-2564 อัตราการตายจากโรคหลอดเลือดสมองมีแนวโน้มลดลงชัดเจน ทั้งนี้ ในปี 2564 มีผู้ป่วยโรคหลอดเลือดสมองได้รับยาทันเวลาถึง 144 ราย, ได้รับยาเมื่อมาถึงห้องฉุกเฉินของโรงพยาบาล 42 ราย และได้รับยาภายใน 1 ชั่วโมง 84 ราย
นายแพทย์เกียรติภูมิ กล่าวต่อว่า โรงพยาบาลนพรัตนราชธานี ยังมุ่งมั่นพัฒนาสถาบันอาชีวเวชศาสตร์และเวชศาสตร์สิ่งแวดล้อมให้เป็นสถาบันแห่งชาติ เป็นแหล่งผลิตบุคลากรด้านเวชศาสตร์และเวชศาสตร์สิ่งแวดล้อม รวมถึงยังเปิดคลินิกมลพิษเป็นแห่งแรกของประเทศไทย ให้บริการคลินิกเฉพาะทางสำหรับประชาชนที่ได้รับผลกระทบจากฝุ่น PM2.5 และยังมีบริการคลินิกมลพิษออนไลน์ ให้เป็นคลินิกที่ติดตัวคนไทย ปลอดภัยจากฝุ่น ซึ่งในปี 2564 มีผู้เข้ารับบริการออนไลน์ถึง 205 ราย แยกเป็น ผู้ได้รับผลกระทบทางเดินหายใจ 49%, ผิวหนัง 15%, หัวใจ 13%, คอจมูก 5%, ตา 2% และประสาท 0.5%
************************************ 18 สิงหาคม 2565

ที่มา : https://www.thaigov.go.th/news/contents/details/58175