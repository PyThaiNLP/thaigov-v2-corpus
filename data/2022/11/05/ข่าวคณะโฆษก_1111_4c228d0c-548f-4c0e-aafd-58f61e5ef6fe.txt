รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ เตรียมเปิดโครงการ “บ้านเคหะสุขเกษม” อ.บางพลี จ.สมุทรปราการ ผ่านออนไลน์ พรุ่งนี้ (28 ก.พ.65) ยกระดับผู้สูงอายุ คนเกษียณ ให้มีที่อยู่อาศัยช่วงบั้นปลายชีวิต


วันอาทิตย์ที่ 27 กุมภาพันธ์ 2565
พิมพ์
โฆษกรัฐบาลเผย นายกฯ เตรียมเปิดโครงการ “บ้านเคหะสุขเกษม” อ.บางพลี จ.สมุทรปราการ ผ่านออนไลน์ พรุ่งนี้ (28 ก.พ.65) ยกระดับผู้สูงอายุ คนเกษียณ ให้มีที่อยู่อาศัยช่วงบั้นปลายชีวิต
โฆษกรัฐบาลเผย นายกฯ เตรียมเปิดโครงการ “บ้านเคหะสุขเกษม” อ.บางพลี จ.สมุทรปราการ ผ่านออนไลน์ พรุ่งนี้ (28 ก.พ.65) ยกระดับผู้สูงอายุ คนเกษียณ ให้มีที่อยู่อาศัยช่วงบั้นปลายชีวิต ตามนโยบายของรัฐบาล
วันที่ 27 ก.พ. 65 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า  พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ติดตามนโยบายในการส่งเสริมและช่วยเหลือให้ประชาชนมีที่อยู่อาศัยเป็นของตนเอง โดยเฉพาะกลุ่มผู้มีรายได้น้อยและกลุ่มผู้สูงอายุ สร้างความมั่นคงด้านที่อยู่อาศัยสำหรับผู้เกษียณอายุราชการ ลูกจ้าง พนักงานของรัฐ และลูกจ้างเกษียณอายุที่ยังไม่มีที่อยู่อาศัยเป็นของตนเอง โดยในวันพรุ่งนี้มีกำหนดเป็นประธานเปิดโครงการบ้านเคหะสุขเกษม อำเภอบางพลี จังหวัดสมุทรปราการ ผ่านระบบออนไลน์ ที่ดำเนินการในรูปแบบเช่าระยะยาว ภายใต้หลักอารยสถาปัตย์ (Universal Design) ที่คำนึงถึงสภาพแวดล้อมที่เหมาะสมกับผู้อยู่อาศัย ให้มีสิ่งอำนวยความสะดวก สภาวะแวดล้อมและคุณภาพชีวิตที่ดี พร้อมส่งเสริมสุขภาพควบคู่กันไป  ภายใต้แผนแม่บทการพัฒนาที่อยู่อาศัย ระยะ 20 ปี (พ.ศ. 2560 – 2579) ซึ่งเป็นไปตามนโยบายของรัฐบาลที่มุ่งหวังหวังยกระดับคุณภาพชีวิต เน้นย้ำคนไทยต้องมีบ้าน มีที่อยู่อาศัย เพื่อยกระดับความเป็นอยู่ให้ดีขึ้น
โฆษกประจำสำนักนายกรัฐมนตรี กล่าวว่า สำหรับโครงการบ้านเคหะสุขเกษม เป็นโครงการนำร่อง มีจำนวน 45 หน่วย และเตรียมพัฒนาเพิ่ม 225 หน่วย ตั้งอยู่บริเวณซอยที่ดินไทย ถนนเทพารักษ์ ตำบลบางพลีใหญ่ อำเภอบางพลี จังหวัดสมุทรปราการ โดยออกแบบโครงการฯ ภายใต้หลักสถาปัตยกรรมเพื่อทุกคน มีลักษณะเป็นอาคารชุดสูง 5 ชั้น (มีลิฟต์ทุกอาคาร) ห้องพักอาศัยมีขนาดประมาณ 33 ตารางเมตร และภายในโครงการยังแบ่งพื้นที่เพื่ออำนวยความสะดวกให้แก่ผู้อยู่อาศัย โดยมีอัตราค่าเช่าตั้งแต่ 3,200 บาทต่อเดือน ด้วยโครงการบ้านเคหะสุขเกษม มุ่งยกระดับคุณภาพชีวิตของผู้อยู่อาศัยในชุมชน การออกแบบโครงการจึงคำนึงถึงสภาพการอยู่อาศัยของกลุ่มเป้าหมาย ซึ่งส่วนใหญ่เป็นผู้สูงอายุ โดยมีสิ่งอำนวยความสะดวกต่าง ๆ และพื้นที่จัดกิจกรรมสำหรับผู้อยู่อาศัย ได้แก่ คลินิกอายุรกรรม ศูนย์สุขภาพ พื้นที่สันทนาการ พื้นที่ออกกำลังกาย สวนสาธารณะ พร้อมที่จอดรถ เป็นต้น

ที่มา : https://www.thaigov.go.th/news/contents/details/51982