รัฐบาลไทย-ข่าวทำเนียบรัฐบาล-ปลัดมหาดไทย เปิดสัมมนาพัฒนาและยกระดับคะแนน ITA เน้นย้ำ ชาวราชสีห์ต้องขับเคลื่อนการทำงานด้วยความโปร่งใส บำบัดทุกข์ บำรุงสุขให้กับพี่น้องประชาชนโดยสุจริต


วันอังคารที่ 1 มีนาคม 2565
พิมพ์
ปลัดมหาดไทย เปิดสัมมนาพัฒนาและยกระดับคะแนน ITA เน้นย้ำ ชาวราชสีห์ต้องขับเคลื่อนการทำงานด้วยความโปร่งใส บำบัดทุกข์ บำรุงสุขให้กับพี่น้องประชาชนโดยสุจริต
ปลัดมหาดไทย เปิดสัมมนาพัฒนาและยกระดับคะแนน ITA เน้นย้ำ ชาวราชสีห์ต้องขับเคลื่อนการทำงานด้วยความโปร่งใส บำบัดทุกข์ บำรุงสุขให้กับพี่น้องประชาชนโดยสุจริต สร้างความเชื่อมั่นเชื่อถือให้กับสังคมไทย
วันนี้ (1 มี.ค. 65) เวลา 09.00 น. ที่ห้องประชุมอัษฎางค์ อาคารดำรงราชานุสรณ์ กระทรวงมหาดไทย นายสุทธิพงษ์  จุลเจริญ ปลัดกระทรวงมหาดไทย เป็นประธานเปิดโครงการสัมมนาเชิงปฏิบัติการขับเคลื่อนภารกิจด้านการป้องกัน ปราบปรามการทุจริตและประพฤติมิชอบ ประจำปี 2565 กิจกรรมการขับเคลื่อนเพื่อพัฒนาและยกระดับคะแนนการประเมินคุณธรรมและความโปร่งใสในการดำเนินงานของหน่วยงานภาครัฐ (ITA) ประจำปีงบประมาณ พ.ศ. 2565 โดยมี นายอุทิศ บัวศรี รองเลขาธิการคณะกรรมการป้องกันและปราบปรามการทุจริตแห่งชาติ (ป.ป.ช.) นายอรรษิษฐ์ สัมพันธรัตน์ รองปลัดกระทรวงมหาดไทย ด้านบริหาร นายทวิชาติ นิลกาญจน์ ผู้อำนวยการสำนักประเมินคุณธรรมและความโปร่งใส สำนักงาน ป.ป.ช. ผู้บริหารสำนักงานปลัดกระทรวงมหาดไทย และข้าราชการ เจ้าหน้าที่ ร่วมในพิธี
นายสุทธิพงษ์  จุลเจริญ ปลัดกระทรวงมหาดไทย กล่าวว่า ITA (Integrity and Transparency Assessment) เป็นการประเมินที่มีจุดมุ่งหมายที่จะทำให้เกิดการปรับปรุงพัฒนาด้านคุณธรรมและความโปร่งใสในหน่วยงานภาครัฐครอบคลุมทั่วประเทศ ซึ่งเป็นเครื่องมือที่สำคัญที่ชาวมหาดไทยมีภาคภูมิใจ เพราะผลการประเมินในปีที่ผ่านมา กระทรวงมหาดไทยอยู่ในลำดับที่ 6 ค่าเฉลี่ย 94.29 คะแนน แต่เนื่องจากการขับเคลื่อนงานบริการประชาชนของกระทรวงมหาดไทยมีความหลากหลาย และหลายเรื่องมีความซับซ้อนในข้อกฎหมายหลายฉบับ ทำให้มีประชาชนร้องเรียนการบริการประชาชนของหน่วยงานในสังกัดกระทรวงมหาดไทยเป็นจำนวนมาก ดังนั้น จึงเป็นความท้าทายที่ชาวมหาดไทยต้องช่วยกันทำให้กฎ กติกา และรูปแบบ แนวทาง ในการให้บริการพี่น้องประชาชนที่ชัดเจนเป็นรูปธรรม เกิดการอำนวยความสะดวก โปร่งใส ตรวจสอบได้ และเป็นที่รับรู้โดยทั่วไปของพี่น้องประชาชนในสังคมโดยรวม
นายสุทธิพงษ์  จุลเจริญ ปลัดกระทรวงมหาดไทย กล่าวต่อว่า ส่วนที่สำคัญอีกประการหนึ่งในฐานะหน่วยให้บริการพี่น้องประชาชน นอกเหนือจากกฎกติกาที่ชัดเจน เป็นรูปธรรม และการดำเนินการที่โปร่งใสแล้ว ข้าราชการและเจ้าหน้าที่ผู้ให้บริการต้องมีเมตตาจิตที่ มีมิตรจิตมิตรใจในการให้บริการพี่น้องประชาชนที่มาติดต่อราชการ มีนัยยะสำคัญว่า ต้องให้บริการพี่น้องประชาชนให้ได้รับความประทับใจ แม้ว่างานบริการนั้นอาจจะมีข้อขัดข้อง หรือไม่สำเร็จได้ในการติดต่อครั้งแรก เช่น ความครบถ้วนสมบูรณ์ของเอกสาร หรือเป็นเรื่องที่ติดขัดข้อกฎหมายหรือระเบียบหลายฉบับทำให้ต้องใช้ระยะเวลาในการแก้ปัญหา เป็นต้น ถ้าผู้ให้บริการเห็นประชาชนผู้รับบริการเป็นญาติผู้ใหญ่ ต้อนรับขับสู้ด้วยความยิ้มแย้มแจ่มใส ชี้แจงแถลงไขให้กระจ่างแจ้ง ก็จะทำให้พี่น้องประชาชนผู้รับบริการรู้สึกพึงพอใจต่อการบริการ แม้ว่างานที่ให้บริการอาจจะต้องมาพบกันอีกครั้งหนึ่ง แต่ก็เป็นการมาด้วยความเต็มใจ
“ชาวมหาดไทยทุกคนต้องช่วยกันเผยแพร่ขยายผล “การเป็นข้าราชการที่ดีในพระบาทสมเด็จพระเจ้าอยู่หัว” ด้วยการเป็นผู้ที่เห็นพี่น้องประชาชน เห็นคนที่มาใช้บริการหรือมาติดต่องานเป็นญาติผู้ใหญ่ของเรา อย่าไปเบื่อหน่าย อย่าไปรังเกียจ ปฏิบัติตามแนวพระราชดำรัสของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ที่พระราชทานไว้ว่า “ข้าราชการเรามีหน้าที่ทำให้พี่น้องประชาชนมีความชื่นใจ” ซึ่งจะทำให้พวกเราได้รับการยอมรับนับถือที่เพิ่มพูนมากขึ้น และลดการถูกร้องเรียนเรื่องการให้บริการในอนาคต นอกจากนี้ สิ่งสำคัญที่สุด คือ เราต้องปฏิบัติหน้าที่ราชการให้นอกเหนือจากงานขั้นต่ำที่ถูกกำหนดเป็นตัวชี้วัด (KPIs) ซึ่งทุกคนก็ทำโดยสมบูรณ์อยู่แล้ว ด้วยการทำหน้าที่อุทิศตนให้กับราชการตลอดทั้ง 365 วัน ด้วยความคิดสร้างสรรค์ที่จะเกื้อกูลกิจกรรมยกระดับคุณธรรมและความโปร่งใสในการทำงาน บำบัดทุกข์ บำรุงสุขให้กับพี่น้องประชาชนโดยสุจริต สร้างความเชื่อมั่นเชื่อถือให้กับสังคมไทย” นายสุทธิพงษ์ฯ กล่าวเน้นย้ำ
นายสุทธิพงษ์  จุลเจริญ ปลัดกระทรวงมหาดไทย กล่าวเพิ่มเติมว่า งานของชาวมหาดไทยที่พวกเราทุกคนกำลังขับเคลื่อนทำอยู่ในขณะนี้ คุณประโยชน์ที่เกิดขึ้นนอกจากจะตกกับพี่น้องประชาชนที่จะได้รับการบริการที่ดีแล้ว ขอให้ตระหนักว่าเนื้อแท้สำคัญอีกประการหนึ่ง นั่นคือ “การคงอยู่ของพวกเราชาวมาดไทย” ที่ต้องคงอยู่ด้วยความดีงาม ด้วยการทำงานอย่างมีคุณธรรม ความโปร่งใส ยึดกฎ ระเบียบ คำนึงถึงการให้บริการที่ดีกับพี่น้องประชาชน และการให้บริการที่ดีก็จะเป็นสิ่งสำคัญที่ทำให้องค์กรมหาดไทยมีคุณค่า สามารถอยู่รับใช้พี่น้องประชาชนได้อย่างยาวนาน ซึ่งตลอดระยะเวลากว่า 130 ปีที่ผ่านมาเป็นเครื่องยืนยันแล้วว่า บรรพบุรุษของคนมหาดไทยได้อุทิศตนให้กับประชาชนเป็นอย่างดี ส่งผลมาถึงพวกเราได้รับเกียรติ ได้รับโอกาส ในการทำงานเพื่อพี่น้องประชาชนต่อไปได้ เราต้องช่วยกันพัฒนาคน พัฒนางาน พัฒนาการให้บริการกับพี่น้องประชาชนให้เพิ่มมากขึ้น พัฒนาองค์กรของเรา ด้วยการ “พัฒนาคน” เพื่อสามารถให้บริการที่ดี
“การทำงานด้วยความสุจริต โปร่งใส จะส่งผลดีทั้งการป้องกันปราบปราม ยกระดับจิตใจ และคุณภาพการทำงานของพวกเราชาวมหาดไทย เพื่อให้ประโยชน์ในการรับราชการของพวกเราตกสู่พี่น้องประชาชนอย่างเต็มเม็ดเต็มหน่วย ขณะเดียวกันสิ่งเหล่านี้จะเป็นเกราะกำบังช่วยป้องกันให้พวกเราสามารถรับราชการได้กระทั่งเกษียณอายุราชการ เป็นที่ยอมรับนับถือของสังคม และต่อความรู้สึกของทุกผู้ทุกคนในสังคม” นายสุทธิพงษ์ฯ กล่าวในช่วงท้าย

ที่มา : https://www.thaigov.go.th/news/contents/details/52091