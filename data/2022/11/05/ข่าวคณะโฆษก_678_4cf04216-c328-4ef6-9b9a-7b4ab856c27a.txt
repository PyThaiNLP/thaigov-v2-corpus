รัฐบาลไทย-ข่าวทำเนียบรัฐบาล-โฆษกรัฐบาลเผย "นายกฯ" เน้นการใช้ ATK ช่วงปีใหม่ ย้ำ ศบค. เปิดให้ดื่มสุราในร้านอาหารเฉพาะคืนส่งท้ายปีเก่า 31 ธ.ค. เท่านั้น


วันเสาร์ที่ 18 ธันวาคม 2564
พิมพ์
โฆษกรัฐบาลเผย "นายกฯ" เน้นการใช้ ATK ช่วงปีใหม่ ย้ำ ศบค. เปิดให้ดื่มสุราในร้านอาหารเฉพาะคืนส่งท้ายปีเก่า 31 ธ.ค.  เท่านั้น
โฆษกรัฐบาลเผย "นายกฯ" เน้นการใช้ ATK ช่วงปีใหม่ ย้ำ ศบค. เปิดให้ดื่มสุราในร้านอาหารเฉพาะคืนส่งท้ายปีเก่า 31 ธ.ค.  เท่านั้น
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า การแพร่ระบาดของโรคโควิด-19 ประจำวันวันนี้พบผู้ติดเชื้อโควิด-19 รายใหม่ 3,370 ราย  ผู้ป่วยจากระบบเฝ้าระวัง  2,974 ราย ผู้ป่วยจากการค้นหาเชิงรุก 35 ราย ผู้ป่วยภายในเรือนจำ/ที่ต้องขัง 93 ราย ผู้ป่วยมาจากต่างประเทศ 30 ราย  ผู้เสียชีวิตเพิ่มขึ้น 28 ราย  มียอดผู้ป่วยยืนยันสะสมตั้งแต่ 1 เม.ย. 64 จำนวน 2,159,766 ราย จำนวนผู้ที่หายป่วยสะสมจำนวน 2,096,543 ราย
ทั้งนี้  พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้มีนโยบายให้กระทรวงสาธารณสุขยกระดับการใช้ชุดตรวจ ATK ด้วยตัวเอง เพื่อทดสอบผลการติดเชื้อก่อนเข้าร่วมกิจกรรม โดยเฉพาะในช่วงที่จะมีการจัดงานปีใหม่  ที่มีการรวมตัวมากกว่า 1 พันคน จะต้องดำเนินการจัดงานอย่างปลอดภัยภายใต้มาตรการทางสาธารณสุข COVID Free Setting โดยผู้จัดงานและผู้เข้าร่วมงานต้องฉีดวัคซีนครบโดส และต้องมีผลตรวจ ATK ไม่เกิน 72 ชั่วโมงก่อนเข้าร่วมงาน เพื่อเฝ้าระวังอย่างสูงสุด ส่วนการจัดงานที่ต่ำกว่า 1 พันคน ผู้จัดงานจะต้องฉีดวัคซีนครบและมีผลตรวจ ATK สำหรับผู้เข้าร่วมงานต้องฉีดวัคซีนครบและแสดงผลฉีดวัคซีนก่อนเข้าร่วมงาน ที่สำคัญ ขอให้ประชาชนให้ความสำคัญกับเอกสารรับรองการฉีดวัคซีน ซึ่งจะต้องมีการแสดงในรับรองการฉีดวัคซีนมากขึ้นเพื่อการเข้ารับบริการ หรือเพื่อการเข้าร่วมกิจกรรมต่าง ๆ
โฆษกประจำสำนักนายกรัฐมนตรี กล่าวว่า ขอเตือนให้ประชาชนอย่าหลงเชื่อกรณีที่มีผู้แอบอ้างว่าสามารถออกใบรับรองวัคซีนโควิด-19 ได้โดยไม่ต้องฉีดวัคซีน ซึ่งทั้งผู้ออกใบรับรองและผู้ใช้ใบรับรองวัคซีนปลอม จะมีโทษทั้งคู่ เพราะอาจทำให้เกิดการแพร่เชื้อได้ ทั้งนี้ ใบรับรองที่ถูกต้องจะมี QR Code ที่บอกข้อมูลผู้รับวัคซีน ผู้ฉีด ยี่ห้อวัคซีน วันที่ฉีดกำกับ  นายกรัฐมนตรียังห่วงถึงการผ่อนคลายอนุญาตให้ดื่มสุราในช่วงปีใหม่นั้น  ซึ่งขอย้ำ ศบค. อนุญาตให้ดื่มได้เพียงแค่เพียงคืนเดียว คือ ในคืนวันที่ 31 ธันวาคม 2564 จนถึง 1 มกราคม 2565 เวลา 01.00 น. เท่านั้น จึงขอให้ทุกคนเฉลิมฉลองอย่างมีสติและตั้งอยู่ในความไม่ประมาท
.................

ที่มา : https://www.thaigov.go.th/news/contents/details/49610