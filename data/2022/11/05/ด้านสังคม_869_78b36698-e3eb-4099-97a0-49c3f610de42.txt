รัฐบาลไทย-ข่าวทำเนียบรัฐบาล-ปลัด สธ. ให้สาธารณสุขทุกจังหวัดจัดสัปดาห์รณรงค์ ฉีดวัคซีนโควิดตามเป้าหมาย 100 ล้านโดส


วันอังคารที่ 23 พฤศจิกายน 2564
ปลัด สธ. ให้สาธารณสุขทุกจังหวัดจัดสัปดาห์รณรงค์ ฉีดวัคซีนโควิดตามเป้าหมาย 100 ล้านโดส
ปลัดกระทรวงสาธารณสุข ประชุมหน่วยงานสังกัดสำนักงานปลัดกระทรวงสาธารณสุข ย้ำ 9 นโยบายมุ่งเน้น ใช้องค์ความรู้สาธารณสุขสร้างชาติ กำชับนายแพทย์สาธารณสุขจังหวัดและผู้อำนวยการโรงพยาบาลทุกแห่งเร่งรัดฉีดวัคซีนโควิด 19 ในกลุ่มที่ยังไม่ได้รับ และจัดสัปดาห์รณรงค์
ปลัดกระทรวงสาธารณสุข ประชุมหน่วยงานสังกัดสำนักงานปลัดกระทรวงสาธารณสุข ย้ำ 9 นโยบายมุ่งเน้น ใช้องค์ความรู้สาธารณสุขสร้างชาติ กำชับนายแพทย์สาธารณสุขจังหวัดและผู้อำนวยการโรงพยาบาลทุกแห่งเร่งรัดฉีดวัคซีนโควิด 19 ในกลุ่มที่ยังไม่ได้รับ และจัดสัปดาห์รณรงค์ฉีดวัคซีน 27 พฤศจิกายน - 5 ธันวาคม เพื่อบรรลุเป้าหมาย 100 ล้านโดส เปิดประเทศปลอดภัย
วันนี้ (23 พฤศจิกายน 2564) ที่โรงแรมดิ อิมพีเรียล โฮเต็ล แอนด์ คอนเวนชั่น จ.พิษณุโลก นายแพทย์เกียรติภูมิ วงศ์รจิต ปลัดกระทรวงสาธารณสุข เป็นประธานการประชุมสำนักงานปลัดกระทรวงสาธารณสุขส่วนกลางและส่วนภูมิภาคนอกสถานที่ครั้งที่ 1 ประจำปีงบประมาณ 2565 พร้อมลงนามคำรับรองการปฏิบัติราชการ ประจำปีงบประมาณ พ.ศ.2565 กับรองปลัดกระทรวงสาธารณสุข ผู้ตรวจราชการกระทรวงสาธารณสุข สาธารณสุขนิเทศก์ ผู้ทรงคุณวุฒิ ผู้ช่วยปลัดกระทรวงสาธารณสุข และผู้อำนวยการกองในสังกัดสำนักงานปลัดกระทรวงสาธารณสุขส่วนกลาง โดยมีนายแพทย์สาธารณสุขจังหวัด และผู้อำนวยการโรงพยาบาลศูนย์/โรงพยาบาลทั่วไปทั่วประเทศ เข้าร่วมการประชุมในงานและออนไลน์กว่า 500 คน ภายใต้มาตรการคัดกรองป้องกันโรคโควิด 19 อย่างเข้มงวด
นายแพทย์เกียรติภูมิ กล่าวว่า การดำเนินงานในปีงบประมาณ 2565 ขอให้ยึดตามนโยบายของรัฐมนตรีว่าการกระทรวงสาธารณสุข รัฐมนตรีช่วยว่าการกระทรวงสาธารณสุข และนโยบายมุ่งเน้นของกระทรวงสาธารณสุข 9 เรื่อง ได้แก่ 1.ระบบสุขภาพปฐมภูมิเข้มแข็ง เดินหน้าให้คนไทยมีหมอประจำตัว 3 คน และพัฒนาศักยภาพ รพ.สต. 2.เศรษฐกิจสุขภาพ เพิ่มมูลค่านวัตกรรมผลิตภัณฑ์/บริการสุขภาพ 3.พัฒนาสมุนไพร กัญชา กัญชง และภูมิปัญญาไทย 4.ส่งเสริมสุขภาพดีวิถีใหม่ ให้ประชาชนใช้ชีวิตร่วมกับโรคโควิด 19 ได้อย่างปลอดภัย 5.ควบคุมการแพร่ระบาดของโรคโควิด 19 ด้วยการฉีดวัคซีนให้ครอบคลุมประชากร 70% ร่วมกับมาตรการ UP, COVID Free Setting และตรวจคัดกรองด้วย ATK 6.ระบบบริการก้าวหน้า ขับเคลื่อน 30 บาทรักษาทุกที่ มะเร็งรักษาทุกที่ สถานพยาบาลพัฒนาระบบรองรับผู้ป่วยโควิด 19 มีสิ่งแวดล้อมดี บริการทันสมัย ใช้เทคโนโลยี 7.การดูแลสุขภาพแบบองค์รวม ดูแลผู้สูงอายุครบทุกมิติ และดูแลสุขภาพจิตเชิงรุก 8.มีธรรมาภิบาล สุจริต โปร่งใส ยึดประโยชน์ของประชาชน และพัฒนาศูนย์ข้อมูลกลางด้านสุขภาพประชาชน และ 9.เป็นองค์กรแห่งความสุข พร้อมทั้งสร้างผู้นำรุ่นใหม่ ทั้งนี้ ขอให้ใช้องค์ความรู้ด้านสาธารณสุขสร้างชาติ ฟื้นฟูเศรษฐกิจของประเทศด้วยสาธารณสุขวิถีใหม่ เพื่อให้บรรลุวัตถุประสงค์ ประชาชนแข็งแรง เศรษฐกิจไทยแข็งแรง ประเทศไทยแข็งแรง
นายแพทย์เกียรติภูมิกล่าวอีกว่า การควบคุมโรคและเร่งรัดการฉีดวัคซีนโควิด 19 ถือเป็นนโยบายเร่งด่วนที่ต้องดำเนินการ เพราะการฉีดวัคซีนทำได้ง่ายกว่าการดูแลรักษาเมื่อป่วยแล้ว ได้ย้ำนายแพทย์สาธารณสุขจังหวัดและผู้อำนวยการโรงพยาบาลทุกแห่งให้จัดทีมฉีดวัคซีนโควิด 19 เชิงรุก เพื่อเร่งรัดการฉีดวัคซีนในผู้ที่ยังไม่ได้รับวัคซีนทุกกลุ่ม โดยเฉพาะผู้สูงอายุ ผู้ป่วยติดเตียง และขยายการฉีดวัคซีนให้แก่กลุ่มแรงงานต่าวด้าว พร้อมให้จัดกิจกรรมรณรงค์สัปดาห์แห่งการฉีดวัคซีนโควิด 19 ระหว่างวันที่ 27 พฤศจิกายน - 5 ธันวาคม 2564 เพื่อให้บรรลุเป้าหมาย 100 ล้านโดส เพิ่มความครอบคลุมวัคซีนให้ถึง 70% ของประชากร ซึ่งจะช่วยควบคุมการแพร่ระบาด และทำให้เราสามารถเดินหน้าเปิดประเทศได้อย่างปลอดภัย
****************************** 23 พฤศจิกายน 2564

ที่มา : https://www.thaigov.go.th/news/contents/details/48602