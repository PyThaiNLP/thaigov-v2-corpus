รัฐบาลไทย-ข่าวทำเนียบรัฐบาล-ดีอีเอส เผยอย่ารับหมายเลขที่ขึ้นด้วย +697 ยันเป็นมิจฉาชีพ


วันอาทิตย์ที่ 3 กรกฎาคม 2565
ดีอีเอส เผยอย่ารับหมายเลขที่ขึ้นด้วย +697 ยันเป็นมิจฉาชีพ
ดีอีเอส เผยอย่ารับหมายเลขที่ขึ้นด้วย +697 ยันเป็นมิจฉาชีพ
โฆษกดีอีเอส เผย กสทช. ขอความร่วมมือผู้ให้บริการโทรศัพท์มือถือ กำหนดหมายเลข +697  นำหน้าเบอร์โทร เพื่อเป็นจุดสังเกตให้ประชาชน ป้องกันถูกหลอกลวงจากมิจฉาชีพ
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) เปิดเผยว่า จากกรณีปัญหามิจฉาชีพโทรศัพท์เข้ามาหลอกลวงประชาชน ขณะนี้ทางกระทรวงดิจิทัลเพื่อเศรษฐกิจและสังคม ได้ประสานความร่วมมือกับกสทช. และผู้ให้บริการโทรศัพท์มือถือ เพื่อแก้ไขปัญหามิจฉาชีพโทรศัพท์เข้ามาหลอกลวงประชาชนดังกล่าว  โดยกำหนดเบอร์ที่ขึ้นต้นด้วย +697  ซึ่งการโทรเข้ามาจากต่างประเทศด้วยการโทรผ่านอินเทอร์เน็ต  เกือบทั้งหมดจะเป็นมิจฉาชีพ เนื่องจากการโทรผ่านอินเทอร์เน็ตนั้น ไม่ต้องมีการลงทะเบียนเบอร์โทรหรือการยืนยันตัวตนเหมือนอย่างการเป็นเจ้าของเบอร์โทรศัพท์มือถือ จึงทำให้เป็นช่องทางของมิจฉาชีพใช้ช่องว่างนี้ในการหลอกลวง
“ต้องขอบคุณทาง กสทช. ที่ออกมาตรการให้ผู้ให้บริการโทรศัพท์เคลื่อนที่ทุกราย ใส่เครื่องหมาย + นำหน้าเบอร์ที่โทรมาจากต่างประเทศ เพื่อให้เป็นที่สังเกตของประชาชน เพื่อให้ประชาชนระมัดระวัง อย่ารับสาย ป้องกันการถูกมิจฉาชีพหลอกลวง” โฆษกดีอีเอส กล่าว
หากแก๊งคอลเซ็นเตอร์โทรหรือส่งข้อความเข้ามา ประชาชนสามารถแจ้งหมายเลขโทรศัพท์กับทางเครือข่ายมือถือของท่านเพื่อตรวจสอบพร้อมบล็อคเบอร์ดังกล่าว
*****************

ที่มา : https://www.thaigov.go.th/news/contents/details/56471