รัฐบาลไทย-ข่าวทำเนียบรัฐบาล-นายกรัฐมนตรีมอบกระทรวงคมนาคมประสานหน่วยงานและสายการบินสร้างความเชื่อมั่นผู้เดินทางสู่จังหวัดเชียงราย หลังเคลียร์รันเวย์ท่าอากาศยานแม่ฟ้าหลวงกลับสู่มาตรฐานความปลอดภัย


วันเสาร์ที่ 6 สิงหาคม 2565
พิมพ์
นายกรัฐมนตรีมอบกระทรวงคมนาคมประสานหน่วยงานและสายการบินสร้างความเชื่อมั่นผู้เดินทางสู่จังหวัดเชียงราย หลังเคลียร์รันเวย์ท่าอากาศยานแม่ฟ้าหลวงกลับสู่มาตรฐานความปลอดภัย
นายกรัฐมนตรีมอบกระทรวงคมนาคมประสานหน่วยงานและสายการบินสร้างความเชื่อมั่นผู้เดินทางสู่จังหวัดเชียงราย หลังเคลียร์รันเวย์ท่าอากาศยานแม่ฟ้าหลวงกลับสู่มาตรฐานความปลอดภัย
วันที่ 5 ส.ค. 2565  น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า พล.อ.ประยุทธ์ จันทร์โอชา นายกรัฐมนตรีและรมว.กลาโหม ได้รับรายงานจากกระทรวงคมนาคมถึงความคืบหน้าการเคลื่อนย้ายเครื่องบินซึ่งประสบเหตุไถลออกนอกทางวิ่ง (Runway Excursion) ที่ท่าอากาศยานแม่ฟ้าหลวงเชียงราย ว่าได้มีการเคลื่อนย้ายเครื่องบินไปยังพื้นที่ปลอดภัยเป็นที่เรียบร้อย และสำนักงานการบินพลเรือนแห่งประเทศไทย (กพท.) อยู่ระหว่างการติดตามการดำเนินการของท่าอากาศยานในการเคลียร์พื้นที่และตรวจสอบทางวิ่ง หรือรันเวย์ รวมถึงพื้นที่โดยรอบ ซึ่งหากไม่มีข้อขัดข้องด้านมาตรฐานความปลอดภัยคาดว่าจะพร้อมเปิดใช้งานได้ภายในวันนี้ (5 ส.ค.)
โดยนายกรัฐมนตรีได้มอบหมายกระทรวงคมนาคมให้ประสานกับหน่วยงานเกี่ยวข้อง ทั้ง กพท. กรมท่าอากาศยาน(ทย.) บริษัท ท่าอากาศยานไทย จำกัด(มหาชน) หรือ ทอท. และสายการบิน ในการสร้างความเชื่อมั่นต่อผู้ที่จะเดินทางไปยังจังหวัดเชียงรายโดยใช้บริการสายการบินและท่าอากาศยานแม่ฟ้าหลวงเชียงราย เนื่องจากจังหวัดเชียงรายเป็นหนึ่งจังหวัดท่องเที่ยวที่สำคัญ  แต่ละปีมีผู้เดินทางไปเยือนด้วยสายการบินต่าง ๆ เป็นจำนวนมาก และขณะนี้ภาคการท่องเที่ยวก็กำลังฟื้นตัวหลังสถานการณ์โควิด19 ที่ดีขึ้นอย่างต่อเนื่อง
“นายกรัฐมนตรีมีความห่วงใยและได้ติดตามจากรายงานของกระทรวงคมนาคม ทั้งในประเด็นความช่วยเหลือผู้ได้รับผลกระทบ การกู้อากาศยานซึ่งได้ดำเนินการตามขั้นตอนและมาตรฐานของ ICAO ข้อกำหนดของกพท. รวมถึงหน่วยงานอื่น ๆ โดยการสนับสนุนของหลายหน่วยงาน เมื่อเคลียร์พื้นที่และได้มาตรฐานความปลอดภัยแล้วนายกรัฐมนตรีได้ให้ดูแลในเรื่องการฟื้นความเชื่อมั่นให้ผู้ใช้บริการต่อไป” น.ส.ไตรศุลี กล่าว
ทั้งนี้ ข้อมูลของ ทอท. ระบุว่า ตั้งแต่เดือนม.ค. - มิ.ย. 2565 มีผู้โดยสารทั้งขาเข้าและขาออกใช้บริการท่าอากาศยานแม่ฟ้าหลวงเชียงรายรวม 772,153 คน เพิ่มขึ้นร้อยละ 108.94 มีเที่ยวบินทั้งขาเข้าและออกในช่วงเวลาเดียวกัน 5,734 เที่ยวบิน ซึ่งทั้งหมดยังเป็นเที่ยวบินในประเทศ เพิ่มขึ้น ร้อยละ 66.49 เมื่อเทียบกับช่วงเดียวกันในปี 2564

ที่มา : https://www.thaigov.go.th/news/contents/details/57671