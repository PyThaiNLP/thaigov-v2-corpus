รัฐบาลไทย-ข่าวทำเนียบรัฐบาล-ปลัด มท. เปิดงานแถลงข่าวโครงการรวมใจเป็นหนึ่งเดียว M.O.I. RUN 2022 เนื่องในโอกาสการสถาปนากระทรวงมหาดไทย ครบ 130 ปี ส่งต่อทุนการศึกษาแก่นักเรียน-นักศึกษาในสถานศึกษาสังกัดองค์กรปกครอ


วันอังคารที่ 9 สิงหาคม 2565
พิมพ์
ปลัด มท. เปิดงานแถลงข่าวโครงการรวมใจเป็นหนึ่งเดียว M.O.I. RUN 2022 เนื่องในโอกาสการสถาปนากระทรวงมหาดไทย ครบ 130 ปี ส่งต่อทุนการศึกษาแก่นักเรียน-นักศึกษาในสถานศึกษาสังกัดองค์กรปกครอ
ปลัด มท. เปิดงานแถลงข่าวโครงการรวมใจเป็นหนึ่งเดียว M.O.I. RUN 2022 เนื่องในโอกาสการสถาปนากระทรวงมหาดไทย ครบ 130 ปี ส่งต่อทุนการศึกษาแก่นักเรียน-นักศึกษาในสถานศึกษาสังกัดองค์กรปกครองส่วนท้องถิ่นทั่วประเทศ
วันนี้ (9 สิงหาคม 2565) เวลา 10.00 น. นายสุทธิพงษ์ จุลเจริญ ปลัดกระทรวงมหาดไทย เป็นประธานในพิธีแถลงข่าวโครงการรวมใจเป็นหนึ่งเดียว M.O.I. RUN 2022 เนื่องในโอกาสการสถาปนากระทรวงมหาดไทย ครบ 130 ปี ในปี พ.ศ. 2565 พร้อมด้วย ดร.วันดี กุญชรยาคง จุลเจริญ นายกสมาคมแม่บ้านมหาดไทย นายชัยวัฒน์ ชื่นโกสุม รองปลัดกระทรวงมหาดไทย ด้านพัฒนาชุมชนและส่งเสริมการปกครองท้องถิ่น นายอรรษิษฐ์ สัมพันธ์รัตน์ รองปลัดกระทรวงมหาดไทย ด้านบริหาร นายประยูร รัตนเสนีย์ อธิบดีกรมส่งเสริมการปกครองท้องถิ่น นายบุญธรรม เลิศสุขีเกษม อธิบดีกรมป้องกันและบรรเทาสาธารณภัย นายขจิต ชัชวานิชย์ ปลัดกรุงเทพมหานคร นายปรเมศวร์ งานพิเชษฐ์ นายกเมืองพัทยา ภราดา ดร.บัญชา แสงหิรัญ กรรมการอำนวยการมูลนิธิร่วมจิตต์น้อมเกล้า ผู้บริหารมูลนิธิร่วมจิตต์น้อมเกล้าฯ เพื่อเยาวชน ในพระบรมราชินูปถัมภ์ นางสาวแอนนา เสืองามเอี่ยม Miss Universe Thailand 2022 นางสาวพงศ์ชนก กันกลับ Miss Thailand World 2009 และนักกีฬาเทควันโดหญิงทีมชาติไทย และภาคีเครือข่ายที่เกี่ยวข้องเข้าร่วมเป็นเกียรติในพิธี ณ ห้องประชุม 5501 กรมส่งเสริมการปกครองท้องถิ่น
นายสุทธิพงษ์ จุลเจริญ ปลัดกระทรวงมหาดไทย กล่าวว่า เนื่องในโอกาสการสถาปนากระทรวงมหาดไทย ครบ 130 ปี ในปี พ.ศ. 2565 กระทรวงมหาดไทย โดยกรมส่งเสริมการปกครองท้องถิ่น และหน่วยงานสังกัดกระทรวงมหาดไทย 15 หน่วยงาน ได้ร่วมกับสมาคมองค์การบริหารส่วนจังหวัดแห่งประเทศไทย สมาคมสันนิบาตเทศบาลแห่งประเทศไทย สมาคมองค์การบริหารส่วนตำบลแห่งประเทศไทย กำหนดจัดโครงการ รวมใจเป็นหนึ่งเดียว M.O.I. RUN 2022 โดยมีวัตถุประสงค์เพื่อนำเงินรายได้หลังหักค่าใช้จ่ายส่งมอบให้มูลนิธิร่วมจิตต์น้อมเกล้าฯ เพื่อเยาวชน ในพระบรมราชินูปถัมภ์ สำหรับเป็นทุนการศึกษาให้นักเรียน นักศึกษา ในสถานศึกษาสังกัดองค์กรปกครองส่วนท้องถิ่นที่มีความประพฤติดี แต่ขาดแคลนทุนทรัพย์และยังเป็นการส่งเสริมให้ประชาชนตระหนักในเรื่องการดูแลสุขภาพของตนเอง ครอบครัวและชุมชน เพื่อการมีสุขภาพที่ดี ตามแผนพัฒนายุทธศาสตร์แห่งชาติโดยมีวิสัยทัศน์ที่จะทำให้ประชาชนอยู่เป็นสุข ทั้งกาย ใจ สังคม ปัญญาและจิตวิญญาณ ดำรงชีวิตอยู่บนพื้นฐานความพอดี พอประมาณ มีเหตุผล มีภูมิคุ้มกันในตัวที่ดี ภายใต้แนวคิดปรัชญาของเศรษฐกิจพอเพียง
ด้านนายประยูร รัตนเสนีย์ อธิบดีกรมส่งเสริมการปกครองท้องถิ่น กล่าวเพิ่มเติมว่า โครงการรวมใจเป็นหนึ่งเดียว M.O.I. RUN 2022 เป็นกิจกรรมการวิ่งรูปแบบ Virtual Run รับสมัครผู้ที่สนใจเข้าร่วมโครงการผ่านระบบ Line Official M.O.I. Run 2022 ตั้งแต่วันที่ 1 กรกฎาคม ถึงวันที่ 31 สิงหาคม 2565 และกำหนดระยะทางการวิ่งออกเป็น 3 ระยะ ได้แก่ Fun run 5 กิโลเมตร มินิฮาล์ฟมาราธอน 10.5 กิโลเมตร และฮาล์ฟมาราธอน 21 กิโลเมตร ทั้งนี้ ผู้สมัครจะได้รับเสื้อ เหรียญตราสัญลักษณ์ 130 ปี กระทรวงมหาดไทย และของที่ระลึก ทั้งนี้ รายได้หลังหักค่าใช้จ่ายจะส่งมอบให้กับมูลนิธิร่วมจิตต์น้อมเกล้าฯ เพื่อเยาวชนในพระบรมราชินูปถัมภ์เพื่อเป็นทุนการศึกษาให้กับเด็กและเยาวชนในสังกัดองค์กรปกครองส่วนท้องถิ่นต่อไป
"ขอเชิญชวนผู้ที่สนใจ และรักในการออกกำลังกายโดยวิธีการวิ่ง สามารถสมัครเข้าร่วมโครงการ ปัจจุบันมีผู้ที่สนใจเข้าร่วมโครงการแล้ว จำนวนไม่น้อยกว่า 32,000 คน ทั่วประเทศ เพื่อร่วมเป็นส่วนหนึ่งในการช่วยเหลือนักเรียน นักศึกษา สังกัดองค์กรปกครองส่วนท้องถิ่นที่มีความประพฤติดีแต่ขาดแคลนทุนทรัพย์ ให้ได้รับโอกาสทางการศึกษาต่อไป มาร่วมเป็นส่วนหนึ่งกับเราเพื่อสร้างอนาคตที่ดีของเยาวชนไทยไปด้วยกัน" นายสุทธิพงษ์ฯ กล่าวในตอนท้าย

ที่มา : https://www.thaigov.go.th/news/contents/details/57841