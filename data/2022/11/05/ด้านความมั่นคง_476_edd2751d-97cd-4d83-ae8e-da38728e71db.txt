รัฐบาลไทย-ข่าวทำเนียบรัฐบาล-‘พล.ต.อ.อดุลย์’ ปธ.กมธ.แรงงาน วุฒิสภามอบถุงยังชีพ สู้ภัยหนาวแก่ชาวนครพนม


วันอังคารที่ 23 พฤศจิกายน 2564
‘พล.ต.อ.อดุลย์’ ปธ.กมธ.แรงงาน วุฒิสภามอบถุงยังชีพ สู้ภัยหนาวแก่ชาวนครพนม
...
เมื่อวันที่ 21 พฤศจิกายน 2564 พล.ต.อ.อดุลย์ แสงสิงแก้ว สมาชิกวุฒิภา ประธานคณะกรรมาธิการการแรงงาน วุฒิสภา ในนามโครงการสมาชิกวุฒิสภาพบประชาชนในพื้นที่จังหวัดภาคตะวันออกเฉียงเหนือ (ตอนบน) มูลนิธิ พลตำรวจเอก อดุลย์ แสงสิงแก้ว ได้ร่วมกับ บริษัท ไอโอ-แพลนท์ส รอว์ แม็ททีเรียล จำกัด บริษัท ที ยูทิลิตี้ จำกัด และ เดอะ ลีดเดอร์ ไฮเทค ผู้ก่อตั้งโรงไฟฟ้าชุมชนเพื่อเศรษฐกิจฐานราก ของชาวจังหวัดนครพนม และพืชพลังงานสุวรรณภูมิ เชื้อเพลิงโรงไฟฟ้าและการพัฒนาชุมชนอย่างยั่งยืน ได้มอบถุงยังชีพเพื่อสู้ลมหนาวให้แก่ประชาชนชาวจังหวัดนครพนม จำนวน 1,200 ถุง มูลค่า 500,000 บาท
พล.ต.อ.อดุลย์ แสงสิงแก้ว กล่าวว่า โรงไฟฟ้าชุมชนเพื่อเศรษฐกิจฐานราก เป็นโรงไฟฟ้าที่ไม่ก่อมลพิษ  ไม่ว่าจะเป็นทางอากาศ ทางเสียง หรือทางน้ำ เนื่องจากใช้เทคโนโลยีการหมักพืชเพื่อให้พลังงาน และที่สำคัญจะเป็นการสร้างงาน สร้างรายได้ให้กับประชาชนที่อาศัยอยู่บริเวณใกล้เคียงโรงไฟฟ้าได้เป็นอย่างดี เนื่องจากโรงไฟฟ้ามีความต้องการใช้เชื้อเพลิงพืชพลังงานสุวรรณภูมิ จำนวน 240 ตัน/วัน คิดเป็นกว่า 86,400 ตัน/ปี  โดยจะทำการก่อตั้งโรงไฟฟ้าทั้งหมด 4 โรงงาน ที่ ต.ขามเฒ่า อ.เมืองนครพนม ต.เวินพระบาท อ.ท่าอุเทน ต.น้ำก่ำ อ.พระธาตุพนม และ ต.นาทม อ.นาทม ซึ่งการมอบถุงยังชีพในวันนี้เป็นการมอบให้กับชุมชนที่อยู่รอบๆ โรงไฟฟ้าฯ และชมรมผู้สูงอายุเพื่อเป็นกำลังใจและแบ่งเบาภาระให้กับประชาชนในการสู้ภัยหนาวที่กำลังจะมาถึง

ที่มา : https://www.thaigov.go.th/news/contents/details/48578