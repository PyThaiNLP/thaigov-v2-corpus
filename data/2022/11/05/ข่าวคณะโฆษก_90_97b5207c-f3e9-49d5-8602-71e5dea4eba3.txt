รัฐบาลไทย-ข่าวทำเนียบรัฐบาล-นายกฯ เชิญชวนคนไทยงดเหล้า เลิกบุหรี่ ละเว้นอบายมุข เข้าพรรษา เพื่อสุขภาพ ร่างกายและจิตใจที่แข็งแรงและป้องกันโควิด


วันอาทิตย์ที่ 25 กรกฎาคม 2564
พิมพ์
นายกฯ เชิญชวนคนไทยงดเหล้า เลิกบุหรี่ ละเว้นอบายมุข เข้าพรรษา เพื่อสุขภาพ ร่างกายและจิตใจที่แข็งแรงและป้องกันโควิด
นายกฯ เชิญชวนคนไทยงดเหล้า เลิกบุหรี่ ละเว้นอบายมุข เข้าพรรษา เพื่อสุขภาพ ร่างกายและจิตใจที่แข็งแรงและป้องกันโควิด
เมื่อวันที่ 25 ก.ค. น.ส.ไตรศุลี ไตรสรณกุล รองโฆษกประจําสํานักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและ รมว.กลาโหม เชิญชวนประชาชนงดเหล้า เลิกบุหรี่ ละเว้นอบายมุขในช่วงเข้าพรรษา 2564 เพื่อดูแลสุขภาพตัวเอง ทั้งสุขภาพร่างกายและจิตใจให้เข้มแข็งในช่วงที่สถานการณ์โควิด-19 กำลังระบาดรุนแรงทั่วโลกรวมถึงประเทศไทย ซึ่งการละเว้นอบายมุขทุกประเภท แล้วหันมาดูแลตัวเอง จะทำให้มีสุขภาพที่แข็งแรง ทั้งร่างกายและจิตใจ มีภูมิคุ้มกันต้านทานโรคภัยไข้เจ็บ นอกจากนี้ ยังช่วยประหยัดค่าใช้จ่ายในชีวิตประจำวันได้เป็นอย่างดี
น.ส.ไตรศุลี เปิดเผยว่า สำนักงานกองทุนสนับสนุนการสร้างเสริมสุขภาพ (สสส.) ได้จัดโครงการรณรงค์งดเหล้าเข้าพรรษาทุกปี โดยในปี 2563 ที่ผ่านมา พบว่า  คนไทยร่วมงดดื่มเหล้าในช่วงเข้าพรรษามากถึง 12.05 ล้านคน แบ่งเป็น งดตลอด 3 เดือนเข้าพรรษา 6.95 ล้านคน งดบางช่วง 2.3 ล้านคน และไม่งดแต่ลดการดื่มลง 2.8 ล้านคน สามารถประหยัดเงินค่าซื้อเหล้าได้ 6,326 ล้านบาท หรือเฉลี่ย 1,885 บาท/คน ซึ่งผลของการลด ละ เลิกดื่มเหล้า พบว่าประชาชนมีสภาพร่างกายดีขึ้น ร้อยละ 40.7 สุขภาพจิตดีขึ้น ร้อยละ 24.0 สะท้อนให้เห็นว่าการหยุดดื่มเครื่องดื่มแอลกอฮอล์เป็นผลดีกับคุณภาพชีวิตทุกมิติ
น.ส.ไตรศุลี กล่าวว่า สำหรับผู้ที่สูบบุหรี่ ข้อมูลจากองค์การอนามัยโลก หรือ WHO และกระทรวงสาธารณสุขไทย พบว่า ผู้สูบบุหรี่ มีโอกาสติดเชื้อโควิด-19 มากกว่าคนปกติหลายเท่า และการสูบบุหรี่ ยังเป็นปัจจัยเสี่ยงที่ส่งผลให้เกิดอาการรุนแรงจนถึงเสียชีวิตในผู้ที่ติดเชื้อโควิด-19  ยิ่งในช่วงสถานการณ์โควิด-19 กำลังมีการระบาดรุนแรงอยู่ขณะนี้ รัฐบาลจึงขอเชิญชวนประชาชนลด ละ เลิกพฤติกรรมเสี่ยง อันเกิดจากสิ่งอบายมุข เพื่อสุขภาพที่ดีของตัวเอง
"นายกรัฐมนตรี มีความห่วงใยประชาชนในเรื่องดังกล่าว จึงขอให้หน่วยงานที่เกี่ยวข้องเพิ่มการรณรงค์ให้ประชาชนตระหนักถึงพิษภัยของเหล้า บุหรี่ และสิ่งอบายมุขทั้งปวง พร้อมสร้างแรงจูงใจในการ ออกกำลังกาย แม้ในช่วงสถานการณ์โควิด-19 ภาครัฐจะขอให้งดเดินทางออกนอกบ้าน แต่ก็สามารถออกกำลังกายภายในบ้านหรือที่พัก รัฐบาลต้องการให้ประชาชนมีสุขภาพทั้งร่างกายและจิตใจที่แข็งแรง สิ่งสำคัญคือการงดเหล้า เลิกบุหรี่และอบายมุข ยังช่วยประหยัดค่าใช้จ่ายในชีวิตประจำวันได้อีกทางหนึ่ง โดยการลด ละ เลิกอบายมุข ถือว่าเป็นประโยชน์อย่างมากในสถานการณ์เช่นนี้" น.ส.ไตรศุลี กล่าว

ที่มา : https://www.thaigov.go.th/news/contents/details/44105