รัฐบาลไทย-ข่าวทำเนียบรัฐบาล-กองทัพอากาศ ชี้แจงข้อสงสัยโครงการจัดหายุทโธปกรณ์ของกองทัพอากาศ


วันอังคารที่ 28 กันยายน 2564
พิมพ์
กองทัพอากาศ ชี้แจงข้อสงสัยโครงการจัดหายุทโธปกรณ์ของกองทัพอากาศ
โฆษกกองทัพอากาศ ยืนยันการจัดหายุทโธปกรณ์ของกองทัพอากาศทุกโครงการ ดำเนินการตามที่กฎหมายกำหนด โดยคำนึงถึงผลประโยชน์ของชาติและกองทัพอากาศเป็นสำคัญ
วันที่ 28 กันยายน 2564 พลอากาศโท ฐานัตถ์  จันทร์อำไพ โฆษกกองทัพอากาศ ตามที่มีการนำเสนอข่าวและตั้งข้อสังเกตเกี่ยวกับการจัดหายุทโธปกรณ์ของกองทัพอากาศ จำนวน 2 โครงการ คือ 1) โครงการจัดซื้อระบบการป้องกันภัยทางอากาศระยะใกล้ พร้อมติดตั้ง และการฝึกอบรม (GBAD) และ 2) โครงการจัดซื้อดาวเทียม Micro Satellite พร้อมสถานีควบคุมภาคพื้น การฝึกอบรม อะไหล่ และอุปกรณ์อื่นๆ ที่เกี่ยวข้อง นั้น
กองทัพอากาศ ได้ดำเนินโครงการจัดซื้อระบบการป้องกันภัยทางอากาศระยะใกล้ พร้อมติดตั้ง และการฝึกอบรม (GBAD) จำนวน 1 ระบบ เพื่อพัฒนาการป้องกันฐานที่ตั้งทางทหารของกองทัพอากาศ โดยเฉพาะฐานบินปฏิบัติการที่เป็นจุดยุทธศาสตร์ที่สำคัญ ซึ่งระบบในปัจจุบันมีกำหนดหมดอายุการใช้งานในปี 2564 โดยกองทัพอากาศได้ดำเนินการจัดหาระบบทดแทน พร้อมทั้งพัฒนาขีดความสามารถให้สามารถปฏิบัติภารกิจป้องกันฐานที่ตั้งทางทหารและป้องกันภัยทางอากาศ ตามที่ระบุไว้ในสมุดปกขาวกองทัพอากาศ พ.ศ.2563 โดยโครงการดังกล่าวมีการตั้งข้อสังเกตใน 2 ประเด็น คือ
ประเด็นแรก กล่าวอ้างว่ากองทัพอากาศพยายามรวบรัดโครงการให้จบก่อนสิ้นเดือนกันยายน 2564 ข้อเท็จจริงคือ โครงการนี้ยังอยู่ในระหว่างกระบวนการจัดซื้อจัดจ้าง ซึ่งเป็นไปตามกรอบระยะเวลาและขั้นตอนที่กฎหมายกำหนด ไม่มีการรวบรัดโครงการตามที่มีผู้ตั้งข้อสังเกตแต่อย่างใด
ประเด็นที่สอง กล่าวอ้างว่ามีการเปลี่ยนวิธีการประกวดราคา จากเดิมที่ใช้การคัดเลือก มาเป็นวิธีการเจาะจงเพียงบริษัทเดียว ซึ่งอาจเข้าข่ายขัด พ.ร.บ.จัดซื้อจัดจ้างภาครัฐฯ และ พ.ร.บ.ว่าด้วยความผิดเกี่ยวกับการเสนอราคาต่อหน่วยงานภาครัฐนั้น ข้อเท็จจริงคือ การเปลี่ยนวิธีประกวดราคาจากการคัดเลือกเป็นวิธีการเจาะจง สามารถดำเนินการได้ตาม พ.ร.บ.การจัดซื้อจัดจ้างและการบริหารพัสดุภาครัฐ พ.ศ.2560 ข้อ 56
สำหรับโครงการจัดซื้อดาวเทียม Micro Satellite พร้อมสถานีควบคุมภาคพื้น การฝึกอบรม อะไหล่ และอุปกรณ์อื่นๆ ที่เกี่ยวข้อง กองทัพอากาศ ได้ดำเนินโครงการโดยมีวัตถุประสงค์เพื่อเสริมขีดความสามารถในการปฏิบัติภารกิจการลาดตระเวนและเฝ้าตรวจทางอวกาศ เพื่อรักษาผลประโยชน์ของชาติในอวกาศ โดยโครงการนี้ มีการตั้งข้อสังเกตเกี่ยวกับการแก้ไขเปลี่ยนแปลง TOR และหลักเกณฑ์การพิจารณาทำให้กองทัพอากาศเสียประโยชน์ ซึ่งข้อเท็จจริงคือ กองทัพอากาศได้ดำเนินการแก้ไขเปลี่ยนแปลง TOR และหลักเกณฑ์การพิจารณา ให้เป็นไปตามหนังสือของคณะกรรมการวินิจฉัยปัญหาการจัดซื้อจัดจ้างและการบริหารพัสดุภาครัฐ กรมบัญชีกลาง ที่ กค (กวจ) 0405.2/ว 198 ลง 8 เมษายน 2564 เรื่อง แนวทางการปฏิบัติในการจัดทำร่างขอบเขตงาน กรณีหน่วยงานของรัฐกำหนดเกณฑ์การพิจารณาโดยใช้เกณฑ์ราคาประกอบเกณฑ์อื่น ทั้งนี้ กองทัพอากาศขอยืนยันว่า การจัดหายุทโธปกรณ์ของกองทัพอากาศทุกโครงการ ดำเนินการตามที่กฎหมายกำหนด โดยคำนึงถึงผลประโยชน์ของชาติและกองทัพอากาศเป็นสำคัญ

ที่มา : https://www.thaigov.go.th/news/contents/details/46284