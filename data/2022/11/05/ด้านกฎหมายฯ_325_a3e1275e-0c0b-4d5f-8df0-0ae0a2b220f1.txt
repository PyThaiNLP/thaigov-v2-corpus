รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เปิดงาน "มหัศจรรย์กระท่อม กัญชาและสุดยอดสมุนไพร" หวังสร้างอาชีพเสริมเป็นรายได้ให้ชาวบ้านตามนโยบายนายกฯ


วันพฤหัสบดีที่ 25 พฤศจิกายน 2564
พิมพ์
รัฐมนตรีว่าการกระทรวงยุติธรรม เปิดงาน "มหัศจรรย์กระท่อม กัญชาและสุดยอดสมุนไพร" หวังสร้างอาชีพเสริมเป็นรายได้ให้ชาวบ้านตามนโยบายนายกฯ
รัฐมนตรีว่าการกระทรวงยุติธรรม เปิดงาน "มหัศจรรย์กระท่อม กัญชาและสุดยอดสมุนไพร" หวังสร้างอาชีพเสริมเป็นรายได้ให้ชาวบ้านตามนโยบายนายกฯ เผยประมวลยาเสพติดใหม่ถอดกัญชาออกให้ใช้เป็นยา แต่ยังติดล็อกประกาศสาธารณสุข เล็งวิจัยกระท่อม สกัดสารแก้ปวดใช้แทนมอร์ฟีน
เมื่อวันที่ 25 พฤศจิกายน 2564 เวลา 15.00 น.ที่ศูนย์การค้า พาราไดซ์ พาร์ค นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานเปิดงาน "มหัศจรรย์กระท่อม กัญชาและสุดยอดสมุนไพร" โดยมี นายแพทย์ขวัญชัย วิศิษฐานนท์ รองอธิบดีกรมการแพทย์แผนไทยและการแพทย์ทางเลือก พล.ร.อ.ชาญชัย เจริญสุวรรณ รักษาการนายกสภาการแพทย์แผนไทย นายสมพล ตรีภพนารถ ผู้บริหาร บริษัท เอ็ม บี เค จำกัด(มหาชน) นายคฑาวุธ ทองไทย หรือ อ.ไข่ มาลีฮวนน่า และ แซ็ค ชุมแพ นักร้องลูกทุ่งชื่อดัง ร่วมงาน โดยภายในงานมีการจัดนิทรรศการและการแสดงผลงานจากผลิตภัณฑ์ต่างๆ ทั้งอาหาร เครื่องดื่ม และยาสมุนไพร
นายสมศักดิ์ กล่าวว่า ที่ผ่านมาการทำงานของรัฐบาลโดย พล.อ.ประยุทธ์ จันทร์โอชา นายกรัฐมนตรี และตน ยืนยันได้ว่าให้ความสำคัญกับพืชสมุนไพรเหล่านี้ พืชกระท่อมและฟ้าทลายโจร นั้นถือเป็นวิถีชาวบ้าน สามารถนำไปใช้ในชีวิตประจำวันได้ ทั้งการรักษาโรค การกินใบเพื่อแทนยาชูกำลัง ขณะเดียวกันพืชเหล่านี้ ยังสามารถนำไปเป็นอาชีพเสริม เพิ่มรายได้ให้กับครอบครัว ขณะที่กัญชาแม้เวลานี้ยังคงเป็นยาเสพติด แต่ส่วนตัวนั้นยังมองว่า มีประโยชน์ในเรื่องของการเอามาสกัดเป็นยารักษาโรค สำหรับการปลดล็อกกัญชา ตามประมวลกฎหมายใหม่ ที่กำลังจะประกาศใช้ในวันที่ 9 ธ.ค. ตนได้ถอดออกไปจากตัวกฎหมายให้แล้ว แต่ยังไม่สามารถพูดได้ว่ากัญชาไม่ใช่ยาเสพติด เพราะยังมีประกาศกระทรวงสาธารณสุข ซึ่งระบุว่ากัญชา  เป็นยาเสพติดให้โทษในประเภท 5 ซึ่งจะยังคงมีผลบังคับใช้บังคับต่อไป ก่อนที่กระทรวงสาธารณสุขจะออกประกาศฉบับใหม่ ตามประมวลกฎหมายยาเสพติด จากนี้จึงต้องติดตามว่ากระทรวงสาธารณสุข จะผลักดันอย่างไรต่อไป เพราะตนเห็นประโยชน์ในเรื่องของการสกัดเป็นยารักษาโรค เช่น การป้องกันการคลื่นไส้ อาเจียน ในผู้ป่วยที่รับเคมีบำบัด รักษาโรคลมชัก บรรเทาหอบหืด ลดอาการปวดเรื้อรัง เป็นต้น ตนจึงเดินหน้าปลดล็อกกัญชาออกจากประมวลกฎหมายยาเสพติด เพราะมองว่าเรื่องนี้ประชาชนได้ประโยชน์
นายสมศักดิ์ กล่าวอีกว่า สำหรับฟ้าทะลายโจรนั้นก็ถือว่าโด่งดังทั่วโลก เพราะ สกายนิวส์ สื่อชื่อดังของประเทศอังกฤษ ได้เผยแพร่ว่า ประเทศไทยใช้ยาฟ้าทะลายโจรรักษาผู้ต้องขังโควิด-19 หาย กว่า 69,000 คน จนต่างชาติหันมาสนใจ โดยเรื่องนี้เริ่มมาจากการระบาดของเชื้อโควิด -19 ในเรือนจำกลางเชียงใหม่ และผู้ต้องขังได้กินยาฟ้าทะลายโจรแล้วพบว่ามีอาการดีขึ้น โดยทางเลือกในเวลานั้นก็มีไม่มาก เพราะยารักษาโควิด-19 มีราคาสูงถึงเม็ดละเกือบ 100 บาท และยังเป็นยาที่ยังขาดตลาด เพราะต้องนำเข้าจากต่างประเทศเท่านั้น แต่ขณะนี้ยาดังกล่าว มีราคาเพียงเม็ดละ 16  บาทเท่านั้น เพราะประเทศไทยมีฟ้าทะลายโจรเป็นยาตัวเลือก ไม่ต้องพึ่งยาจากต่างประเทศเป็นหลักอีกต่อไป นอกจากนี้ในส่วนของพืชกระท่อมที่มีสารไมทราไจนีน สามารถทำเป็นยาแก้ปวดได้ดีกว่า มอร์ฟีน ซึ่งในตลาดโลกมีมูลค่าถึง 500,000 ล้านบาท ตรงนี้เรากำลังเร่งวิจัยเพื่อทำให้เป็นยาในอนาคตต่อไป
"ที่กล่าวมาข้างต้นนั้น คืองานที่กระทรวงยุติธรรมได้ดำเนินการโดยยึดประโยชน์ของ สังคม พี่น้องประชาชน และผู้ต้องขัง เป็นหลัก และขอให้มั่นใจว่าสิ่งที่ผมผลักดันผมคิดแบบชาวบ้าน จับต้องได้ไม่คิดไกลจนเกินความเป็นจริง"นายสมศักดิ์ กล่าว

ที่มา : https://www.thaigov.go.th/news/contents/details/48703