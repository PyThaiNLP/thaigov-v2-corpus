รัฐบาลไทย-ข่าวทำเนียบรัฐบาล-กสร. เผยผลการเจรจาได้ข้อยุติกรณีปิดกิจการชั่วคราวโรงงานผลิตเสื้อผ้าสำเร็จรูป


วันพฤหัสบดีที่ 1 กรกฎาคม 2564
พิมพ์
กสร. เผยผลการเจรจาได้ข้อยุติกรณีปิดกิจการชั่วคราวโรงงานผลิตเสื้อผ้าสำเร็จรูป
กสร.เผยผลการเจรจาหลังส่งพนักงานตรวจแรงงานประชุมหารือร่วมกับผู้แทนบริษัทฯ และสหภาพแรงงาน โรงงานผลิตเสื้อผ้าสำเร็จรูป จ.นนทบุรี ได้ข้อยุติ ปิดโรงงานเพื่อทำความสะอาดครั้งใหญ่ พร้อมจ่ายค่าจ้างและการเยียวยาหลังลูกจ้างต้องหยุดงานเพราะโควิด-19 ตามที่ตกลง
นายอภิญญา สุจริตตานันท์ อธิบดีกรมสวัสดิการและคุ้มครองแรงงาน (กสร.) กล่าวว่า จากกรณีที่พบลูกจ้างบริษัท ไทยการ์เมนต์เอ๊กซปอร์ต จำกัด ติดเชื้อไวรัสโควิด-19 จำนวน 75 คน เป็นเหตุให้จังหวัดนนทบุรีมีคำสั่งปิดสถานที่เป็นการชั่วคราว (ฉบับที่ 51)  โดยสั่งปิดโรงงานผลิตและขายส่งเสื้อผ้าสำเร็จรูป ตั้งแต่วันที่ 30 มิถุนายน 2564 นั้น ล่าสุดกรมสวัสดิการและคุ้มครองแรงงาน ได้เร่งดำเนินการตามข้อสั่งการของ นายสุชาติ ชมกลิ่น รัฐมนตรีว่าการกระทรวงแรงงาน ซึ่งมีความห่วงใยต่อเหตุการณ์ดังกล่าว โดยให้ร่วมเจรจาหาข้อยุติในทางปฏิบัติเพื่อไม่ให้เกิดข้อขัดแย้งหรือเกิดกรณีพิพาทตามมา ซึ่งกรมส่งพนักงานตรวจแรงงานประชุมร่วมกับผู้แทนบริษัท และสหภาพแรงงานไทยการ์เมนต์ ประเทศไทย เพื่อหาแนวทางป้องกันการแพร่ระบาดโควิด-19 ในสถานประกอบกิจการ การจ่ายค่าจ้างและสวัสดิการ จากการหารือได้ข้อยุติ 3 ประเด็นสำคัญ คือ 1. บริษัทฯ ตกลงหยุดการผลิตและการทำงาน เพื่อทำความสะอาดตั้งแต่วันที่ 1-4กรกฎาคม 2564 และเปิดทำการในวันที่ 5 กรกฎาคม 2564 โดยระหว่างที่หยุดงานบริษัทฯ ยังคงจ่ายค่าจ้างเท่ากับอัตราค่าจ้างในวันทำงานปกติให้แก่ลูกจ้าง 2. บริษัทจ่ายค่าจ้างในวันที่ 28-29 มิถุนายน 2564 ให้ร้อยละ 50 ของค่าจ้าง และจ่ายค่าจ้างตามปกติในวันที่ 30 มิถุนายน 2564 3. สวัสดิการและเบี้ยขยัน บริษัทฯ ตกลงให้ลูกจ้างตามเดิม ทั้งนี้ ตามคำสั่งประกาศปิดบริษัทฯ จากสาธารณสุขจังหวัด ให้บริษัทฯ ยึดและปฏิบัติในการช่วยเหลือลูกจ้างตามสิทธิของกฎหมายที่เกี่ยวข้องต่อไป
อธิบดี กสร. กล่าวเพิ่มเติมว่า จากสถานการณ์การแพร่ระบาดของเชื้อไวรัสโควิด – 19 ซึ่งเป็นภัยร้ายแรงที่กระทบต่อเศรษฐกิจในวงกว้าง นายจ้าง ลูกจ้าง และผู้ที่เกี่ยวข้อง ควรจะต้องให้ความร่วมมือกันในการป้องกันการแพร่ระบาดดังกล่าวให้ยุติโดยเร็ว และดำเนินการตามประกาศเรื่องแนวทางในการเฝ้าระวังการป้องกันการแพร่ระบาดของโรคติดเชื้อไวรัสโคโรนา 2019 (COVID – 19) ในสถานประกอบกิจการที่กรมจัดทำไว้ หากมีข้อสงสัยเกี่ยวกับสิทธิ หน้าที่ และการปฏิบัติ สอบถามเพิ่มเติมได้ที่สำนักงานสวัสดิการและคุ้มครองแรงงานจังหวัดทุกจังหวัด สำนักงานสวัสดิการและคุ้มครองแรงงานกรุงเทพมหานครทุกพื้นที่ หรือโทรสายด่วน 1506 กด 3 หรือ 1546

ที่มา : https://www.thaigov.go.th/news/contents/details/43320