รัฐบาลไทย-ข่าวทำเนียบรัฐบาล-นายกฯ เยี่ยมชมนิทรรศการสำนักนายกฯ กับนวัตกรรมเพื่อการปฏิบัติราชการในยุคโควิด-19 ปรากฏผลการดำเนินงานแก้ไขปัญหาเรื่องร้องทุกข์ให้ประชาชนได้ 97%


วันอังคารที่ 28 มิถุนายน 2565
พิมพ์
นายกฯ เยี่ยมชมนิทรรศการสำนักนายกฯ กับนวัตกรรมเพื่อการปฏิบัติราชการในยุคโควิด-19 ปรากฏผลการดำเนินงานแก้ไขปัญหาเรื่องร้องทุกข์ให้ประชาชนได้ 97%
นายกฯ เยี่ยมชมนิทรรศการสำนักนายกฯ กับนวัตกรรมเพื่อการปฏิบัติราชการในยุคโควิด-19 ปรากฏผลการดำเนินงานแก้ไขปัญหาเรื่องร้องทุกข์ให้ประชาชนได้ 97% ย้ำรัฐบาลมุ่งเน้นนำเทคโนโลยีสมัยใหม่ประยุกต์ใช้ในระบบราชการ ให้ประชาชนได้ประโยชน์ครอบคลุมทุกมิติ
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า วันนี้ (28 มิ.ย. 2565) เวลา 8.45 น. ก่อนการประชุมคณะรัฐมนตรี ณ ตึกสันติไมตรี ทำเนียบรัฐบาล นายธีรภัทร ประยูรสิทธิ ปลัดสำนักนายกรัฐมนตรี นำคณะผู้บริหารเข้าพบ พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม เพื่อประชาสัมพันธ์ผลการดำเนินงานพัฒนาระบบราชการของสำนักงานปลัดสำนักนายกรัฐมนตรี ในงานนิทรรศการเนื่องในโอกาสคล้ายวันสถาปนาสำนักนายกรัฐมนตรี ครบรอบปีที่ 90 ในหัวข้อ “สำนักนายกรัฐมนตรีกับนวัตกรรมเพื่อการปฏิบัติราชการในยุคโควิด-19” โดยมีนายดิสทัต โหตระกิตย์ เลขาธิการนายกรัฐมนตรี เข้าร่วมด้วย
นายกรัฐมนตรีเยี่ยมชมผลการดำเนินงานพัฒนาระบบราชการของสำนักงานปลัดสำนักนายกรัฐมนตรี อาทิ ตู้ ป.ณ. 1111 ให้บริการรับเรื่องร้องทุกข์จากประชาชนทางจดหมายโดยไม่ต้องติดแสตมป์ สายด่วนของรัฐบาล หมายเลข 1111 ให้บริการ 24 ชั่วโมง แอปพลิเคชัน PSC 1111 รับเรื่องร้องทุกข์ผ่านทางโทรศัพท์เคลื่อนที่ จุดบริการประชาชน 1111 โดยผลการดำเนินการเรื่องร้องทุกข์ในปีงบประมาณ พ.ศ. 2565 (ตั้งแต่วันที่ 1 ตุลาคม 2564 ถึง 27 มิถุนายน 2565) มีผลการดำเนินงานแก้ไขปัญหาในภาพรวมให้กับประชาชนได้ถึง 97% ซึ่งนายกรัฐมนตรีได้แนะให้หน่วยงานดำเนินงานตามนโยบายของรัฐบาล ที่สนับสนุนส่งเสริมการให้บริการประชาชนด้วยการประยุกต์ใช้เทคโนโลยี เพื่อเข้าสู่การเป็นภาครัฐดิจิทัล สามารถให้บริการประชาชนได้อย่างเต็มรูปแบบ มีประสิทธิภาพ โดยรัฐบาลมีนโยบายที่มุ่งเน้นการนำเทคโนโลยีสมัยใหม่มาประยุกต์ใช้ในระบบราชการ เพื่อให้การทำงานมีประสิทธิภาพ สะดวกรวดเร็ว ประชาชนได้รับประโยชน์อย่างครอบคลุมทุกมิติ
ทั้งนี้ การจัดนิทรรศการเนื่องในโอกาสคล้ายวันสถาปนาสำนักนายกรัฐมนตรี ครบรอบปีที่ 90 ประกอบด้วย นิทรรศการประดับเข็มที่ระลึกตราสัญลักษณ์พระราชพิธีมหามงคลเฉลิมพระชนมพรรษา 90 พรรษา 12 สิงหาคม 2565 โดยสำนักงานปลัดสำนักนายกรัฐมนตรีได้จัดทำเข็มที่ระลึกตราสัญลักษณ์พระราชพิธีมหามงคลเฉลิมพระชนมพรรษา 90 พรรษา 12 สิงหาคม 2565 เพื่อจำหน่ายให้แก่ประชาชนทั่วไป ราคาเข็มละ 199 บาท นิทรรศการ “การพัฒนาระบบการจัดการเรื่องราวร้องทุกข์” ของศูนย์บริการประชาชน (ศบช.) และนิทรรศการ “พัฒนาระบบราชการ เพื่อชีวิตที่ดีของประชาชน” โดยมีการนำเสนอพัฒนาการการเปลี่ยนแปลงระบบราชการในช่วง 5 ปี ของแผนปฏิรูปประเทศ (พ.ศ. 2561 - 2565) เป็นการยกระดับการให้บริการ โดยนำเทคโนโลยีมาใช้เพื่อให้เกิดการปรับปรุงงาน จนเป็นที่ประจักษ์
..........................

ที่มา : https://www.thaigov.go.th/news/contents/details/56234