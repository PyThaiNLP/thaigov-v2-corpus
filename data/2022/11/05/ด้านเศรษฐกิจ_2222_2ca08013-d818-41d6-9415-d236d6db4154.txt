รัฐบาลไทย-ข่าวทำเนียบรัฐบาล-การรถไฟแห่งประเทศไทย ชี้แจงความคืบหน้าเหตุระเบิดขบวนรถไฟโดยสารท้องถิ่น 452 บริเวณที่หยุดรถบ้านนิคม จังหวัดปัตตานี ล่าสุดเปิดทางรถวิ่งตามปกติแล้ว พร้อมประสานหน่วยงานความมั่นคงช่วยดู


วันอังคารที่ 14 ธันวาคม 2564
การรถไฟแห่งประเทศไทย ชี้แจงความคืบหน้าเหตุระเบิดขบวนรถไฟโดยสารท้องถิ่น 452 บริเวณที่หยุดรถบ้านนิคม จังหวัดปัตตานี ล่าสุดเปิดทางรถวิ่งตามปกติแล้ว พร้อมประสานหน่วยงานความมั่นคงช่วยดู
จากกรณีเกิดเหตุคนร้ายใช้ระเบิดแสวงเครื่องวางข้างทางรถไฟ บริเวณที่หยุดรถบ้านนิคม จังหวัดปัตตานี เมื่อวันที่ 13 ธันวาคม 2564 เวลา 12.25 น.ที่ผ่านมา เป็นเหตุให้ขบวนรถไฟโดยสารท้องถิ่นที่ 452 (สุไหงโกลก - นครศรีธรรมราช) บางส่วนได้รับเสียหาย
นายเอกรัช ศรีอาระยันพงษ์  ผู้อำนวยการศูนย์ประชาสัมพันธ์ การรถไฟแห่งประเทศไทย เปิดเผยว่า จากกรณีเกิดเหตุคนร้ายใช้ระเบิดแสวงเครื่องวางข้างทางรถไฟ บริเวณที่หยุดรถบ้านนิคม จังหวัดปัตตานี เมื่อวันที่ 13 ธันวาคม 2564 เวลา 12.25 น.ที่ผ่านมา เป็นเหตุให้ขบวนรถไฟโดยสารท้องถิ่นที่ 452 (สุไหงโกลก - นครศรีธรรมราช) บางส่วนได้รับเสียหาย และมีพนักงานกับผู้โดยสารได้รับบาดเจ็บเล็กน้อย 3 ราย คือ นายชยพล ยิ้มแก้ว พนักงานขับรถ ได้รับบาดเจ็บที่แขนซ้ายและบริเวณลำคอ นายสันติบุรี เภาเส็น ช่างเครื่อง ได้รับบาดเจ็บหูอื้อ และมีผู้โดยสารได้รับบาดเจ็บ 1 ราย คือนางสาววันอารีนีย์ สำตาลี ได้รับบาดเจ็บมีอาการปวดที่ไหล่ซ้าย ซึ่งทั้ง 3 คน
การรถไฟแห่งประเทศไทย (รฟท.) กระทรวงคมนาคม ได้เข้าไปดูแลนำส่งโรงพยาบาลโคกโพธิ์ จังหวัดปัตตานี เป็นที่เรียบร้อยแล้ว ส่วนความเสียหายของขบวนรถพบว่า หัวรถจักรดีเซล 4230 กระจกหน้าแตก เครื่องยนต์ชำรุด ไม่สามารถทำขบวนต่อไปได้ ตู้โดยสารชั้น 3 และรถบรรทุกสัมภาระ กระจกด้านซ้ายแตก
นอกจากนี้ รฟท. ยังได้ประสานกับฝ่ายความมั่นคงในการเข้าไปดูแลพื้นที่เกิดเหตุโดยทันที จนต่อมาเวลา 16.15 น.ของวันเดียวกัน ก็สามารถเปิดทางให้ขบวนรถเดินรถได้ตามปกติอีกครั้ง ซึ่งต่อจากนี้ รฟท. จะเพิ่มมาตรการร่วมกับฝ่ายความมั่นคง ในการเพิ่มระดับการรักษาความปลอดภัยและเฝ้าระวังอย่างเข้มงวด เพื่อสร้างความมั่นใจให้แก่ประชาชนในการเดินทาง พร้อมทั้ง เดินหน้ากิจกรรมมวลชนสัมพันธ์กับชุมชนในพื้นที่ ตามนโยบายของนายนิรุฒ มณีพันธ์ ผู้ว่าการรถไฟแห่งประเทศไทย ที่กำชับให้เจ้าหน้าที่ รฟท. ปฏิบัติหน้าที่โดยเน้นสร้างการมีส่วนร่วมจากชุมชนอย่างใกล้ชิด ด้วยการเปิดรับฟังความเห็นจากทุกภาคส่วน  ซึ่งได้รับความร่วมมือเป็นอย่างดีจากพี่น้องประชาชน ผู้นำศาสนา และหน่วยงานท้องถิ่น ในการนำเสนอความเห็นเพื่อนำมาใช้ปรับแนวทางเดินรถในพื้นที่จังหวัดชายแดนภาคใต้ ให้มีความสะดวก รวดเร็ว ปลอดภัยต่อประชาชน พร้อมกันนี้ยังขอความร่วมมือประชาชน หากพบบุคคลหรือวัตถุต้องสงสัย สามารถแจ้งได้ที่ศูนย์บริการลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง

ที่มา : https://www.thaigov.go.th/news/contents/details/49413