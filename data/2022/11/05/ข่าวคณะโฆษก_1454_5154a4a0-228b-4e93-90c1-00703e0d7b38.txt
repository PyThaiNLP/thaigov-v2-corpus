รัฐบาลไทย-ข่าวทำเนียบรัฐบาล-โฆษกรัฐบาลเผย "นายกฯ" ขอสถานศึกษาเตรียมความพร้อมเปิดภาคเรียนที่ 1 ปีการศึกษา 2565 ในเดือนพฤษภาคม นี้ ปฏิบัติตามมาตรการสาธารณสุขในสถานศึกษาอย่างเคร่งครัด


วันพฤหัสบดีที่ 21 เมษายน 2565
พิมพ์
โฆษกรัฐบาลเผย "นายกฯ" ขอสถานศึกษาเตรียมความพร้อมเปิดภาคเรียนที่ 1 ปีการศึกษา 2565 ในเดือนพฤษภาคม นี้  ปฏิบัติตามมาตรการสาธารณสุขในสถานศึกษาอย่างเคร่งครัด
โฆษกรัฐบาลเผย "นายกฯ" ขอสถานศึกษาเตรียมความพร้อมเปิดภาคเรียนที่ 1 ปีการศึกษา 2565 ในเดือนพฤษภาคม นี้  ปฏิบัติตามมาตรการสาธารณสุขในสถานศึกษาอย่างเคร่งครัด
วันนี้ (21 เม.ย. 65) นายธนกร วังบุญคงชนะ โฆษกประจำสำนักนายกรัฐมนตรี เปิดเผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ขอให้สถานศึกษาทุกสังกัด เตรียมความพร้อมก่อนเปิดภาคเรียนในเดือนพฤษภาคม 2565 นี้ ให้มีความปลอดภัย ตามมาตรการสาธารณสุขในโรงเรียน เน้นจัดการเรียนการสอนทั้งในรูปแบบออนไซต์  ออนไลน์ และแบบผสมผสาน   เตรียมอาคารสถานที่ ครูและสื่ออุปกรณ์การเรียนการสอน ให้พร้อมสำหรับการจัดการเรียนการสอนในทุกรูปแบบ โดยกำชับกระทรวงศึกษาธิการมอบหมายให้เขตพื้นที่ฯ ติดตาม ดูแล ป้องกันการเกิดปัญหาวิกฤติหลังเปิดภาคเรียน
สำหรับมาตรการความปลอดภัย 6-6-7 ตามที่กระทรวงสาธารณสุขกำหนด  เพื่อลดความเสี่ยงโควิด-19 ในสถานศึกษา ประกอบด้วย 6 มาตรการหลัก (DMHT-RC) เว้นระยะห่าง สวมหน้ากาก ล้างมือ คัดกรองวัดไข้ ลดการแออัด และทำความสะอาด 6 มาตรการเสริม ดูแลตนเอง ใช้ช้อนกลางส่วนตัว กินอาหารปรุงสุกใหม่ ลงทะเบียนเข้าออกโรงเรียน สำรวจตรวจสอบ และกักกันตัวเอง ส่วนแนวทาง 7 มาตรการเข้มสำหรับสถานศึกษา 1.ประเมิน TSC+ และรายงานผลผ่าน MOE COVID อย่างต่อเนื่อง 2.Small Bubble ทำกิจกรรมแบบกลุ่มย่อย 3.อาหารตามหลักสุขาภิบาลอาหารและหลักโภชนาการ 4.อนามัยสิ่งแวดล้อม ทั้งอากาศ ความสะอาด น้ำ ขยะ 5.School Isolation มีแผนเผชิญเหตุและซักซ้อม 6.Seal Route ดูแลการเดินทางจากบ้านไปโรงเรียน และ 7. School Pass สำหรับนักเรียน ครู และบุคลากรในสถานศึกษาได้รับวัคซีนจำนวนมากที่สุดอย่างน้อย 85 %       นอกจากนี้  ผู้ปกครองควรเน้นย้ำลูกหลานที่ไปโรงเรียนว่า ไม่ควรถอดหน้ากากอนามัย ไม่ลืมตรวจ ATK ไม่เล่นเป็นทีมหรือกลุ่มใหญ่ ไม่นั่งติดกันทั้งเวลาเรียน คุยเล่น ทานข้าว และไม่ใช้สิ่งของร่วมกัน สำหรับการเรียนภายในห้องเรียนต้องนั่งเรียนแบบมีการเว้นระยะ  รวมถึงไม่เปิดแอร์เรียนนานเกิน 2 ชั่วโมง ต้องมีการเปิดหน้าต่างระบายอากาศ
สำหรับผู้ติดเชื้อโควิด-19 รายใหม่ วันพฤหัสบดีที่ 21 เมษายน 2565 รวม 21,931 ราย จำแนกเป็น ผู้ป่วยจากในประเทศ 21,816 ราย ผู้ป่วยมาจากต่างประเทศ 115 ราย ผู้ป่วยสะสม 1,882,795 ราย (ตั้งแต่ 1 มกราคม 2565)  หายป่วยกลับบ้าน 24,619 ราย  หายป่วยสะสม 1,721,418 ราย (ตั้งแต่ 1 มกราคม 2565)  ผู้ป่วยกำลังรักษา 188,926 ราย  เสียชีวิต 129 รายจำนวนผู้ป่วยปอดอักเสบรักษาตัวอยู่ในโรงพยาบาล 2,021 ราย  เฉลี่ยจังหวัดละ 26 ราย อัตราครองเตียง ร้อยละ 25.1
.....................................

ที่มา : https://www.thaigov.go.th/news/contents/details/53780