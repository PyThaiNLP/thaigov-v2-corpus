รัฐบาลไทย-ข่าวทำเนียบรัฐบาล-“จุรินทร์”ลุยให้กำลังใจชาวท้ายเหมือง รับวัคซีนเกิน 50% เตรียมเปิดเมืองท่องเที่ยวเชื่อม”อันดามันแซนด์บ็อกซ์”


วันอังคารที่ 14 กันยายน 2564
“จุรินทร์”ลุยให้กำลังใจชาวท้ายเหมือง  รับวัคซีนเกิน 50% เตรียมเปิดเมืองท่องเที่ยวเชื่อม”อันดามันแซนด์บ็อกซ์”
​วันที่ 13 กันยายน 2564 เวลา 10.00 น.
นายจุรินทร์ ลักษณวิศิษฏ์ หัวหน้าพรรคประชาธิปัตย์ รองนายกรัฐมนตรี และรัฐมนตรีว่าการกระทรวงพาณิชย์
พร้อมด้วยนางกันตวรรณ ตันเถียร สมาชิกสภาผู้แทนราษฎรจังหวัดพังงา
นายจุฤทธิ์ ลักษณวิศิษฏ์ รองผู้อำนวยการพรรคประชาธิปัตย์
ติดตามการปฏิบัติราชการในพื้นที่เขตตรวจราชการสํานัก นายกรัฐมนตรี (กลุ่มจังหวัดภาคใต้ฝั่งอันดามัน) และตรวจเยี่ยมให้กําลังใจบุคลากรด่านหน้า และประชาชนที่เข้ารับการฉีดวัคซีน ณ เทศบาลตําบลลําแก่น อําเภอท้ายเหมือง จังหวัดพังงา
นายจุรินทร์ กล่าวว่า
ดีใจที่ได้มีโอกาสมาพบพวกเราทีเดียว 3 ตำบล (ต.ลำภี ต.ทุ่งมะพร้าว และต.ลำแก่น)ถือว่าพี่น้องชาวพังงาได้รับวัคซีนไม่ช้ากว่าจังหวัดอื่นๆเฉพาะท้ายเหมือง ฉีดได้ประมาณ 47% สำหรับทั้งจังหวัดไปแล้ว 52% โดยเฉลี่ย ซึ่งจะเริ่มนับหนึ่งเพิ่มมากกว่า 50% สำหรับเขาหลักฉีดวัคซีนไป 70% เพราะต้องทำเป็นแหล่งท่องเที่ยว ถ้าที่เขาหลักไม่ได้ 70% เราไม่สามารถเปิดให้เป็นแหล่งท่องเที่ยวนำนักท่องเที่ยวจากภูเก็ตแซนด์บ็อกซ์มาเที่ยวเขาหลักทำรายได้ให้กับเศรษฐกิจพังงาไม่ได้
ขอแสดงความยินดีกับพี่น้องทุกคนที่ได้วัคซีนวันนี้เข็มสอง  จะได้มีภูมิต้านทานไปไหนมาไหนได้สะดวก
ส่วนวันนี้มีคนมาร้องเรียนว่าประกันรายได้ยางบางช่วงไม่ได้รับเงินส่วน ตนจะให้เจ้าหน้าที่มาเช็คว่าเกิดจากเหตุผลอะไรหรือเป็นเพราะบางช่วงจะไม่ได้ส่วนต่าง เพราะราคาตลาดเกินกว่ารายได้ที่ประกัน หลักประกันรายได้ยางพารา ถ้าทำยางแผ่นดิบประกันรายได้ที่กิโลกรัมละ 60 บาท น้ำยางข้นกิโลกรัมละ 57 บาท ยางก้อนถ้วยประกันรายได้ที่กิโลกรัมละ 23 บาท
ประกันรายได้ช่วยให้มีรายได้ 2 ทางจากราคาที่ขายในตลาดและเงินส่วนต่าง โดย ธ.ก.ส.จะโอนเงินเข้าบัญชีพี่น้องเกษตรกรโดยตรง รวมเป็นรายได้ที่ประกัน
ปาล์มน้ำมันก็เช่นกันที่ประกันรายได้ที่กิโลกรัมละ 4 บาท ซึ่งประกันรายได้เป็นนโยบายของพรรคประชาธิปัตย์ที่เป็นเงื่อนไขการเข้าร่วมรัฐบาลและตอนนี้เข้าสู่ปีที่ 3 แล้ว
และอีกเหตุผลที่ช่วยให้ปาล์มราคาดีก็คือการห้ามนำเข้าน้ำมันปาล์มทางบกเพื่อไม่ให้น้ำมันปาล์มจากประเทศมาเลเซียทะลักเข้ามาในประเทศ  การนำเข้าจึงน้อยลงทำให้ปาล์มทางบ้านเราราคาดีขึ้น

ที่มา : https://www.thaigov.go.th/news/contents/details/45802