รัฐบาลไทย-ข่าวทำเนียบรัฐบาล-นายกฯ ปลื้มไทยติดอันดับ 8 ของโลก ที่ 1 อาเซียน คนอเมริกัน ยกให้ปลอดภัยด้านการท่องเที่ยวมากที่สุด


วันเสาร์ที่ 30 เมษายน 2565
พิมพ์
นายกฯ ปลื้มไทยติดอันดับ 8 ของโลก ที่ 1 อาเซียน คนอเมริกัน ยกให้ปลอดภัยด้านการท่องเที่ยวมากที่สุด
นายกรัฐมนตรีปลื้ม ไทยติดอันดับ 8 ของโลก ที่ 1 อาเซียน คนอเมริกัน ยกให้ปลอดภัยด้านการท่องเที่ยวมากที่สุด เชื่อช่วยหนุนภาคการท่องเที่ยวไทยฟื้น หลังเปิดประเทศเต็มรูปแบบ
เมื่อวันที่ 30 เม.ย. 65 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและ รมว.กลาโหม แสดงความยินดี หลังเบิร์กเชียร์ แฮธาเวย์ ทราเวล โพรเทกชั่น (Berkshire Hathaway Travel Protection) เปิดเผยผลสำรวจรายงานสถานะการประกันภัยการเดินทาง (State of Travel Insurance Report) พบว่า ประเทศไทย ติดอันดับที่ 8 ของโลก เป็นประเทศที่นักท่องเที่ยวชาวอเมริกัน ให้คะแนนด้านความปลอดภัยในการเดินทางมากที่สุด โดยถือเป็นอันดับ 3 ของเอเชีย รองจากประเทศญี่ปุ่นและเกาหลีใต้ ส่วนในภูมิภาคอาเซียน ถือว่าประเทศไทยเป็นอันดับ 1 ที่นักท่องเที่ยวชาวอเมริกัน มองว่ามีความปลอดภัยด้านการท่องเที่ยวนอกจากนี้ ผลสำรวจยังพบว่า นักท่องเที่ยวกลุ่มมิลเลนเนียล จัดให้ประเทศไทยอยู่ในอันดับ 2 ของโลก สำหรับจุดหมายปลายทางที่มีความปลอดภัยด้วย
น.ส.ไตรศุลี กล่าวว่า ที่ผ่านมากระทรวงการท่องเที่ยวและกีฬา ได้พัฒนามาตรฐานเกี่ยวกับความปลอดภัยของนักท่องเที่ยวอย่างต่อเนื่อง โดยยึดหลักการว่า ความปลอดภัยของนักท่องเที่ยว มีผลต่อภาพลักษณ์ของประเทศไทยและการตัดสินใจเดินทางของนักท่องเที่ยว ซึ่งส่งผลกระทบต่อจำนวนนักท่องเที่ยวและรายได้จากการท่องเที่ยวของ ดังนั้น จึงมีมาตรกาความปลอดภัยทั้งทางน้ำ ทางถนน ความปลอดภัยจากการถูกหลอกลวงเอารัดเอาเปรียบ ความปลอดภัยในชีวิตและทรัพย์สิน การให้ความช่วยเหลือนักท่องเที่ยว เป็นต้น เพื่อสร้างความเชื่อมั่นให้กับนักท่องเที่ยวทั้งชาวไทยและชาวต่างชาติ
น.ส.ไตรศุลี กล่าวว่า นายกรัฐมนตรี เห็นว่าผลสำรวจล่าสุดของเบิร์กเชียร์ แฮธาเวย์ ทราเวล โพรเทกชั่น (Berkshire Hathaway Travel Protection) จะเป็นผลดีต่อการท่องเที่ยวของประเทศไทยในภาพรวม โดยเฉพาะขณะนี้ที่รัฐบาลกำลังจะเปิดประเทศอย่างเต็มรูปแบบในวันที่ 1 พ.ค.นี้ ซึ่งจะส่งเสริมบรรยากาศการเดินทางและท่องเที่ยวในประเทศไทยให้กลับมาอีกครั้ง และจะส่งผลให้รายได้จากการท่องเที่ยวของไทยมีแนวโน้มเพิ่มมากขึ้น เมื่อเทียบกับปีที่ผ่านมา
น.ส.ไตรศุลี กล่าวว่า นายกรัฐมนตรี ยังขอบคุณทุกภาคส่วนทั้งหน่วยงานราชการ และประชาชน ที่ช่วยกันทำให้ ภาพลักษณ์ด้านการท่องเที่ยวของประเทศไทย เป็นที่ยอมรับของชาวต่างชาติมากขึ้น โดยสิ่งนี้จะช่วยให้นักท่องเที่ยวที่เดินทางมาประเทศไทย เกิดความเชื่อมั่น ประทับใจ อยากกลับเยือนใหม่เมื่อมีโอกาส เพราะภาคการท่องเที่ยว ถือเป็นปัจจัยหลักในการขับเคลื่อนเศรษฐกิจไทย จึงขอให้คนไทยทุกคนร่วมกันเป็นเจ้าบ้านที่ดี ต้อนรับนักท่องเที่ยวด้วยรอยยิ้ม ความเป็นมิตรของคนไทย ซึ่งเป็นสิ่งที่เราได้รับคำชื่นชมเสมอมา
________

ที่มา : https://www.thaigov.go.th/news/contents/details/54095