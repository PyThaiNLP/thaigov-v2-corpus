รัฐบาลไทย-ข่าวทำเนียบรัฐบาล-​โฆษกรัฐบาลเผย "นายกฯ" ห่วงโอมิครอนระบาดช่วงตรุษจีน แนะประชาชนเลี่ยงเดินทางโดยไม่จำเป็น ลดแออัด ปลอดภัยจากโควิด -19 สธ.ยังคงระดับเตือนภัย ระดับ 4


วันเสาร์ที่ 22 มกราคม 2565
พิมพ์
​โฆษกรัฐบาลเผย "นายกฯ" ห่วงโอมิครอนระบาดช่วงตรุษจีน แนะประชาชนเลี่ยงเดินทางโดยไม่จำเป็น  ลดแออัด ปลอดภัยจากโควิด -19  สธ.ยังคงระดับเตือนภัย ระดับ 4
​โฆษกรัฐบาลเผย "นายกฯ" ห่วงโอมิครอนระบาดช่วงตรุษจีน แนะประชาชนเลี่ยงเดินทางโดยไม่จำเป็น  ลดแออัด ปลอดภัยจากโควิด -19  สธ.ยังคงระดับเตือนภัย ระดับ 4
วันนี้ 22 ม.ค. 65  นายธนกร วังบุญคงชนะ  โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม  ห่วงการระบาดของโอมิครอนในช่วงตรุษจีน แนะประชาชนเลี่ยงเดินทางโดยไม่จำเป็น  ลดแออัด ย้ำปฏิบัติตามมาตรการป้องกันแพร่ระบาดของโรคโควิด-19  โดยเฉพาะในช่วงเทศกาลตรุษจีน   ซึ่งปีนี้ตรงกับวันที่  1 ก.พ. 65  ถือเป็นวันต้อนรับปีใหม่ของคนจีนและคนไทยเชื้อสายจีน  คาดว่า ภาพรวมเทศกาลตรุษจีนปีนี้ยังมีความคึกคัก เพราะเป็นเทศกาลเริ่มต้นสิ่งใหม่ๆ ของพี่น้องคนไทยเชื้อสายจีน อย่างไรก็ตาม การฉลองเทศกาลตรุษจีนปีนี้  ต้องปรับรูปแบบกิจกรรมต่าง ๆ จากเดิมที่มีการรวมตัวของคนในครอบครัว ให้เน้นปฏิบัติตามมาตรการ D-M-H-T-T-A   เพื่อลดโอกาสการติดเชื้อภายในครอบครัวและชุมชน รวมทั้งให้นำเทคโนโลยีมาใช้ในการฉลองตรุษจีนทางออนไลน์มากขึ้น   เพราะแม้ ศบค. จะผ่อนคลายมาตรการให้ดำเนินกิจกรรมกิจการได้ แต่กระทรวงสาธารณสุขยังคงระดับการเตือนภัย ระดับ 4 เหมือนเดิม
โฆษกประจำสำนักนายกรัฐมนตรียังแนะประชาชนปฏิบัติตามคำแนะนำตามมาตรการของกระทรวงสาธารณสุข ดังนี้
1) วันจ่าย : ควรวางแผนการซื้อและใช้เวลาให้สั้นที่สุด เลือกซื้อสิ้นค้าสดใหม่จากแหล่งจำหน่ายที่เชื่อถือได้ เช่น ตลาดที่มีการประเมิน Thai Stop COVID 2 Plus หรือจากร้านค้าที่มีระบบออนไลน์  หากจับจ่ายในตลาดให้ปฏิบัติตามมาตรการเว้นระยะห่าง เลี่ยงจุดแออัด
2) วันไหว้ : ล้างวัตถุดิบให้สะอาด ปรุงอาหารสุกทุกเมนู หากทิ้งอาหารไว้นานหลายชั่วโมงให้อุ่นอาหารอีกครั้งก่อนนำมาบริโภค ลดการเผากระดาษ ใช้ธูปสั้นหรือธูปไฟฟ้า เลี่ยงการปักธูปลงในอาหารโดยตรง จัดสถานที่ให้มีอากาศถ่ายเทได้สะดวก พร้อมทั้งสวมหน้ากากตลอดเวลาขณะที่ทำกิจกรรม
3) วันเที่ยว : ปฏิบัติตามคำแนะนำอย่างเคร่งครัด ได้แก่ สวมหน้ากากอนามัย  ล้างมือบ่อย ๆ รักษาระยะห่าง เลี่ยงสถานที่ที่มีผู้คนแออัด เลือกใช้บริการจากสถานประกอบการ แหล่งท่องเที่ยวที่มีสัญลักษณ์ Thai Stop COVID 2 Plus หรือ SHA+ และเมื่อกลับถึงบ้านให้ทำความสะอาดร่างกายทันที
สำหรับจำนวนผู้ติดเชื้อใหม่วันนี้ (22 มกราคม 2565) รวม ยอดผู้ติดเชื้อโควิด-19 รวม
รวม 8,112 ราย จำแนกเป็น ผู้ป่วยจากในประเทศ 7,935 ราย ผู้ป่วยมาจากต่างประเทศ 177 ราย หายป่วยกลับบ้าน 7,582 ราย  ผู้ป่วยกำลังรักษา 83,231 ราย  เสียชีวิต 19 ราย  ล่าสุดการให้บริการวัคซีน โควิด -19  สะสมอยู่ทื่ 112,959,434  โดส เข็มที่ 1 ฉีดสะสม 52,018,470 โดส เข็มที่ 2 ฉีดสะสม 48,115,000 โดส เข็มที่ 3 ฉีดสะสม 12,043,108 โดส เข็มที่ 4 ฉีดสะสม 782,856 โดส  ///.

ที่มา : https://www.thaigov.go.th/news/contents/details/50779