รัฐบาลไทย-ข่าวทำเนียบรัฐบาล-รพ.กระทุ่มแบน จัดศูนย์ดูแลผู้ป่วยต่อเนื่อง ช่วยเพิ่มคุณภาพชีวิตผู้สูงอายุ-ผู้ป่วยติดเตียง


วันศุกร์ที่ 20 พฤษภาคม 2565
รพ.กระทุ่มแบน จัดศูนย์ดูแลผู้ป่วยต่อเนื่อง ช่วยเพิ่มคุณภาพชีวิตผู้สูงอายุ-ผู้ป่วยติดเตียง
รัฐมนตรีช่วยว่าการกระทรวงสาธารณสุข เผย โรงพยาบาลกระทุ่มแบน จ.สมุทรสาคร ใช้กลไก 3 หมอ ร่วมดูแลผู้สูงอายุอย่างไร้รอยต่อ มีศูนย์ดูแลผู้ป่วยต่อเนื่อง รองรับการฟื้นฟูสุขภาพผู้สูงอายุและผู้ป่วยทุกกลุ่มอาการ ผู้ป่วยติดเตียงมีระบบติดตามอาการถึงบ้านทุกราย ช่
รัฐมนตรีช่วยว่าการกระทรวงสาธารณสุข เผย โรงพยาบาลกระทุ่มแบน จ.สมุทรสาคร ใช้กลไก 3 หมอ ร่วมดูแลผู้สูงอายุอย่างไร้รอยต่อ มีศูนย์ดูแลผู้ป่วยต่อเนื่อง รองรับการฟื้นฟูสุขภาพผู้สูงอายุและผู้ป่วยทุกกลุ่มอาการ ผู้ป่วยติดเตียงมีระบบติดตามอาการถึงบ้านทุกราย ช่วยเพิ่มคุณภาพชีวิต เพิ่มการเข้าถึงการรักษา ลดความแออัดและลดอัตราครองเตียงในโรงพยาบาล
วันนี้ (20 พฤษภาคม 2565) ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วยนพ.สามารถ ถิระศักดิ์ รองอธิบดีกรมสนับสนุนบริการสุขภาพ และผู้บริหารกระทรวงสาธารณสุข เยี่ยมให้กำลังใจบุคลากรทางการแพทย์ และติดตามการดำเนินงานของศูนย์ดูแลผู้ป่วยต่อเนื่อง โรงพยาบาลกระทุ่มแบน จังหวัดสมุทรสาคร พร้อมมอบผ้าอ้อมสำเร็จรูปสำหรับใช้ดูแลผู้ป่วยที่บ้าน และกล่าวว่า คลินิกผู้สูงอายุ โรงพยาบาลกระทุ่มแบน มีการทำงานเป็นเครือข่ายเชื่อมโยงกับชุมชน โดยมี อสม. ช่วยค้นหาผู้สูงอายุที่มีอาการป่วย เช่น อัลไซเมอร์ ผู้ป่วยระยะกลาง (Intermediate Care) ผู้สูงอายุที่มีภาวะพึ่งพิง (Long Term Care) และผู้ป่วยระยะประคับประคอง (Palliative Care) ที่ยังไม่ได้เข้าระบบ เข้ารับการตรวจรักษาในคลินิกผู้สูงอายุ หากต้องนัดหมายต่อเนื่อง จะส่งให้กับศูนย์ดูแลผู้ป่วยต่อเนื่อง ซึ่งจะมีบุคลากรทางการแพทย์เฉพาะทางให้การดูแลฟื้นฟูสุขภาพที่เหมาะสมกับปัญหาของผู้สูงอายุแต่ละรายอย่างไร้รอยต่อ ช่วยเพิ่มคุณภาพชีวิตดี เพิ่มการเข้าถึงการรักษา รวมทั้งลดความแออัดในโรงพยาบาลและลดอัตราการครองเตียงในผู้ป่วยติดเตียง
ดร.สาธิต กล่าวต่อว่า ศูนย์ดูแลผู้ป่วยต่อเนื่อง ตั้งขึ้นเพื่อพัฒนาให้เป็นโรงพยาบาลต้นแบบในการดำเนินงานส่งเสริมสุขภาพแบบผสมผสาน เชื่อมโยงการดูแลผู้ป่วยจากโรงพยาบาลสู่ชุมชน โดยใช้กลไก 3 หมอ และเน้นการมีส่วนร่วมของเจ้าหน้าที่ ญาติ และชุมชน เพื่อสร้างความมั่นใจในการดูแล ซึ่งจะมีการติดตามอาการต่อเนื่องหลังจากรักษาและกลับบ้านไปแล้วภายใน 14 วัน โดยกลุ่มที่มีอาการไม่มาก จะมีอสม.และ care giver เป็นผู้ดูแลและส่งรายงาน, กลุ่มผู้ป่วยหลอดเลือดสมอง และผู้ป่วยติดเตียง มีบุคลากรทางการแพทย์ เจ้าหน้าที่จากรพ.สต.เข้าไปดูแล และกลุ่มที่มีแผลกดทับ ติดเชื้อ หรือระยะประคับประคอง มีทีมแพทย์จากโรงพยาบาลติดตามดูแล และส่งให้ caregiver หรืออสม.ดูแลต่อหลังอาการดีขึ้น โดยติดตามอาการผ่านทาง LINE หรือ video call ต่อเนื่อง นอกจากนี้ ศูนย์ฯ ยังมีอุปกรณ์ทางการแพทย์ให้กับผู้สูงอายุและผู้ป่วยยืม อาทิ เครื่องผลิตออกซิเจน ที่นอนสำหรับผู้ป่วย วีลแชร์ อุปกรณ์ช่วยพยุง เป็นต้น และหากพบผู้พิการในพื้นที่ จะช่วยลงทะเบียนและประสาน พชอ.ในพื้นที่ให้ได้รับการดูแลต่อเนื่องด้วย
********************************************* 20 พฤษภาคม 2565

ที่มา : https://www.thaigov.go.th/news/contents/details/54818