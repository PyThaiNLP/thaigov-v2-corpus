รัฐบาลไทย-ข่าวทำเนียบรัฐบาล-นายกฯ ร่วมสมทบทุนมูลนิธิช่วยคนปัญญาอ่อนแห่งประเทศไทยฯ ในโอกาสวันเมตตาปัญญาอ่อน 14 ก.ค. สนับสนุน เป็นกำลังใจให้ผู้พิการทางสติปัญญา-เจ้าหน้าที่ที่ดำเนินงานกิจกรรมเพื่อสังคม


วันอังคารที่ 5 กรกฎาคม 2565
พิมพ์
นายกฯ ร่วมสมทบทุนมูลนิธิช่วยคนปัญญาอ่อนแห่งประเทศไทยฯ ในโอกาสวันเมตตาปัญญาอ่อน 14 ก.ค. สนับสนุน เป็นกำลังใจให้ผู้พิการทางสติปัญญา-เจ้าหน้าที่ที่ดำเนินงานกิจกรรมเพื่อสังคม
นายกฯ ร่วมสมทบทุนมูลนิธิช่วยคนปัญญาอ่อนแห่งประเทศไทยฯ ในโอกาสวันเมตตาปัญญาอ่อน 14 ก.ค. สนับสนุน เป็นกำลังใจให้ผู้พิการทางสติปัญญา-เจ้าหน้าที่ที่ดำเนินงานกิจกรรมเพื่อสังคม
นายธนกร วังบุญคงชนะ โฆษกประจำสำนักนายกรัฐมนตรีเผยว่า วันนี้ (5 กรกฎาคม 2565) เวลา 08.45 น. ณ โถงกลาง ตึกสันติไมตรี ทำเนียบรัฐบาล ก่อนการประชุมคณะรัฐมนตรี ดร.สายสม วงศาสุลักษณ์ ประธานกรรมการบริหารมูลนิธิช่วยคนปัญญาอ่อนแห่งประเทศไทย ในพระบรมราชินูปถัมภ์ นำคณะกรรมการบริหารฯ เข้าพบ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่อประชาสัมพันธ์การจัดกิจกรรมเนื่องในโอกาสครบรอบ 60 ปี “6 ทศวรรษ พัฒนาดาวน์” และจำหน่ายดอกบานชื่น ในโอกาสวันที่ 14 กรกฎาคม ของทุกปี เป็นวันเมตตาปัญญาอ่อน เพื่อหาทุนสนับสนุนขยายการช่วยเหลือผู้พิการทางสติปัญญา โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย และนายดิสทัต โหตระกิตย์ เลขาธิการนายกรัฐมนตรี เข้าร่วมด้วย
ประธานกรรมการบริหารมูลนิธิช่วยคนปัญญาอ่อนแห่งประเทศไทยฯ รายงานการจัดกิจกรรมเนื่องในโอกาสครบรอบ 60 ปี ของการก่อตั้งมูลนิธิฯ และมอบหนังสือที่ระลึก “6 ทศวรรษ พัฒนาดาวน์” และช่อดอกบานชื่น สัญลักษณ์วันเมตตาปัญญาอ่อนให้แก่นายกรัฐมนตรี โดยนายกรัฐมนตรีมอบเงินสมทบทุนมูลนิธิฯ พร้อมแสดงความขอบคุณ และเป็นกำลังใจให้กับผู้พิการทางสติปัญญา และคณะทำงาน เจ้าหน้าที่ที่เกี่ยวข้องทุกคน
สำหรับมูลนิธิช่วยคนปัญญาอ่อนแห่งประเทศไทย ในพระบรมราชินูปถัมภ์ เป็นองค์กรสาธารณกุศล ก่อตั้งเมื่อปี 2505 โดยได้รับพระมหากรุณาธิคุณจากสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงรับไว้ในพระบรมราชินูปถัมภ์ตั้งแต่แรกเริ่มของการก่อตั้ง โดยมีวัตถุประสงค์เพื่อให้บริการคนพิการทางสติปัญญา ทุกระดับวัย และระดับความพิการ ให้สามารถมีการพัฒนาช่วยเหลือตนเองได้ ไม่เป็นภาระแก่ครอบครัวและสังคม และในโอกาสครบรอบ 60 ปีของการก่อตั้งมูลนิธิฯ ได้จัดโครงการ “6 ทศวรรษ พัฒนาดาวน์” ประกอบด้วย 1) กิจกรรมเฉลิมพระเกียรติองค์พระบรมราชินูปถัมภ์ ฯ 2) การจัดสร้างอาคารศูนย์พัฒนาเด็กพิเศษชุมชนคลองเตย 3) การจัดสร้างอาคารศูนย์พัฒนาเด็กพิเศษชุมชนทุ่งสองห้อง 4) การจัดตั้งศูนย์พัฒนาทักษะและฝึกอาชีพคนพิการทางสติปัญญา จังหวัดสระบุรี และ 5) จัดรายการพิเศษ “วันรวมใจประชา เมตตาปัญญาอ่อน” ในวันเสาร์ที่ 9 กรกฎาคม 2565 เวลา 14.35–16.30 น. ทางสถานีวิทยุและโทรทัศน์กองทัพบก เพื่อระดมทุนในการดำเนินงานช่วยเหลือสนับสนุนคนพิการทางสติปัญญา ทั้งทางด้านการศึกษา และการฝึกอาชีพ โดยผู้มีจิตศรัทธาสามารถร่วมบริจาคสนับสนุนกิจกรรมต่าง ๆ ผ่านบัญชีธนาคาร ชื่อบัญชี “มูลนิธิช่วยคนปัญญาอ่อนแห่งประเทศไทย ในพระบรมราชินูปถัมภ์” ธนาคารกสิกรไทย สาขาถนนอโศกดินแดง เลขที่บัญชี 049–2–01586-7 ///

ที่มา : https://www.thaigov.go.th/news/contents/details/56534