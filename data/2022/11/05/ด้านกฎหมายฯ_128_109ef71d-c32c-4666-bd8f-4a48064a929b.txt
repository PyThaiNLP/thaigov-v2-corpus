รัฐบาลไทย-ข่าวทำเนียบรัฐบาล-กระทรวงยุติธรรม โดยกรมคุมประพฤติ ระดมกำลัง นำผู้ถูกคุมความประพฤติ ช่วยงาน โรงพยาบาลสนาม


วันเสาร์ที่ 7 สิงหาคม 2564
พิมพ์
กระทรวงยุติธรรม โดยกรมคุมประพฤติ ระดมกำลัง นำผู้ถูกคุมความประพฤติ ช่วยงาน โรงพยาบาลสนาม
กระทรวงยุติธรรม โดยกรมคุมประพฤติ ระดมกำลัง นำผู้ถูกคุมความประพฤติ ช่วยงาน โรงพยาบาลสนาม
วันนี้ (7 สิงหาคม 2564) นายวิตถวัลย์ สุนทรขจิต อธิบดีกรมคุมประพฤติ กล่าวถึง สถานการณ์การแพร่ระบาดของโควิด-19 เป็นการแพร่ระบาดที่รวดเร็วและส่งผลกระทบต่อสังคมไทยเป็นวงกว้าง รวมถึงผู้ติดเชื้อก็ขาดแคลนเตียงในการรักษา ทำให้ต้องจัดตั้งโรงพยาบาลสนามขึ้นทั่วประเทศ
กรมคุมประพฤติจึงระดมกำลัง นำผู้ถูกคุมความประพฤติ ทำงานบริการสังคม เพื่อสนับสนุนการแก้ไขปัญหาการแพร่ระบาดของโรคติดเชื้อโควิด-19 ในการจัดเตรียมสถานที่ ศูนย์พักคอย และสร้างเตียงสนามเพื่อรองรับผู้ป่วยโรคโควิท-19 ที่กำลังระบาดหนักในขณะนี้
โดยสำนักงานคุมประพฤติจังหวัดพระนครศรีอยุธยาได้การบูรณาการประสานความร่วมมือในการสนับสนุนกิจกรรมทำงานบริการสังคม ณ โรงพยาบาลสนามมหาวิทยาลัยเทคโนโลยีราชมงคลสุวรรณภูมิ (มทร.) ศูนย์หันตรา จังหวัดพระนครศรีอยุธยา ร่วม กับหน่วยงานฝ่ายปกครอง  ฝ่ายสาธารณสุข ฝ่ายทหารและอาสาสมัครคุมประพฤติ
โดยนำผู้ถูกคุมความประพฤติ ช่วยขนย้ายน้ำ เพื่อให้ความสะดวกกับผู้ป่วยที่เข้ารับการรักษาและยังได้พัฒนาทำความสะอาดตัดหญ้าบริเวณรอบโรงพยาบาลสนาม มทร.
นอกจากนี้สำนักงานคุมประพฤติจังหวัดนครราชสีมา สาขาสีคิ้ว นำผู้ถูกคุมความประพฤติ จัดเตรียมที่นอน ประกอบพัดลม หมอน ผ้าห่ม กล่องพลาสติกมีลิ้นชักสำหรับใส่ของใช้ส่วนตัว โต๊ะ เก้าอี้ ฯลฯ และทำความสะอาดบริเวณโดยรอบ เพื่ออำนวยความสะดวกให้แก่ผู้ป่วยที่พักอยู่ ซึ่งการนำผู้ถูกคุมความประพฤติ ทำงานบริการสังคม เป็นอีกกิจกรรมในการสร้างความตระหนักในการเห็นคุณค่าของตนเอง ของผู้ถูกคุมความประพฤติ และทำให้ชุมชนเกิดการยอมรับและให้โอกาส การจัดกิจกรรมครั้งนี้ ดำเนินการภายใต้มาตรการป้องกันการแพร่ระบาดเชื้อไวรัสโควิด 19 อย่างเคร่งครัด

ที่มา : https://www.thaigov.go.th/news/contents/details/44547