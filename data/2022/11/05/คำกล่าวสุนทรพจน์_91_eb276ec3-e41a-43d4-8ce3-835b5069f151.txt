รัฐบาลไทย-ข่าวทำเนียบรัฐบาล-คำกล่าว พลเอก ประยุทธ์ จันทร์โอชา นายกรัฐมนตรี เนื่องใน “วันเกษตรกร” ประจำปี 2565 วันพฤหัสบดีที่ 12 พฤษภาคม 2565


วันพฤหัสบดีที่ 12 พฤษภาคม 2565
พิมพ์
คำกล่าว พลเอก ประยุทธ์ จันทร์โอชา นายกรัฐมนตรี เนื่องใน “วันเกษตรกร” ประจำปี 2565 วันพฤหัสบดีที่ 12 พฤษภาคม 2565
คำกล่าว พลเอก ประยุทธ์ จันทร์โอชา นายกรัฐมนตรี เนื่องใน “วันเกษตรกร” ประจำปี 2565 วันพฤหัสบดีที่ 12 พฤษภาคม 2565
พี่น้องเกษตรกรและประชาชนที่เคารพรักทุกท่าน
เนื่องใน “วันเกษตรกร” ประจำปี 2565 ในนามของรัฐบาล ผมขอส่งความระลึกถึงและความปรารถนาดีมายังพี่น้องเกษตรกรไทยทุกท่าน ที่มีส่วนสำคัญในการขับเคลื่อนภาคการเกษตรของประเทศให้มีความก้าวหน้าอย่างมั่นคงตลอดมา
ภาคเกษตรถือเป็นรากฐานที่สำคัญในการพัฒนาเศรษฐกิจและสังคมของประเทศ เนื่องจากเป็นต้นทางของปัจจัยในการดำรงชีวิต ทั้งอาหาร เครื่องนุ่งห่ม ที่อยู่อาศัย และยารักษาโรค ซึ่งสามารถพัฒนาต่อยอดเพื่อเพิ่มมูลค่าไปสู่กิจกรรมกลางทางและปลายทางได้อย่างหลากหลาย รวมทั้งยังเป็นแหล่งรองรับแรงงานจากภาคการผลิตอื่น ๆ ที่ได้รับผลกระทบจากสถานการณ์วิกฤติ ดังนั้น รัฐบาลจึงมุ่งพัฒนาภาคเกษตร เพื่อยกระดับคุณภาพชีวิตของเกษตรกรไทย และเพิ่มประสิทธิภาพการบริหารจัดการด้านการเกษตรอย่างครบวงจร ทั้งการผลิต การแปรรูป และการตลาด
สถานการณ์การแพร่ระบาดของโรคติดเชื้อไวรัสโคโรนา 2019 รัฐบาลได้ช่วยเหลือพี่น้องเกษตรกรมาโดยตลอด เพื่อให้สามารถทำการผลิตและจำหน่ายสินค้าเกษตรได้อย่างต่อเนื่อง เช่น โครงการ 1 ตำบล 1 กลุ่มเกษตรทฤษฎีใหม่ โครงการประกันรายได้พืชผลทางการเกษตร โครงการโคก หนอง นา โมเดล นอกจากนี้ยังมีมาตรการที่สำคัญเพื่อสนับสนุนพี่น้องเกษตรกร อาทิ การพัฒนาช่องทางการตลาดที่หลากหลาย ทั้งในรูปแบบออนไลน์และออฟไลน์ เพื่อตอบสนองต่อความต้องการของผู้บริโภคที่เปลี่ยนแปลงไป การสนับสนุนปัจจัยพื้นฐานของการทำการเกษตร การบริหารจัดการน้ำและการพัฒนาระบบโลจิสติกส์ การส่งเสริมให้เกษตรกรรวมกลุ่มเป็นสถาบันเกษตรกร เพื่อเพิ่มอำนาจในการต่อรอง การประยุกต์ใช้เทคโนโลยีและนวัตกรรม การส่งเสริมการทำประกันภัยพืชผลและการทำเกษตรพันธสัญญาที่เป็นธรรมระหว่างเกษตรกรกับผู้ประกอบการ ตลอดจนการแก้ไขปัญหาหนี้สินและพัฒนาทักษะที่จำเป็นต่ออาชีพเกษตรกร
นอกจากนี้ รัฐบาลมีนโยบายขับเคลื่อนภาคเกษตรด้วยโมเดลเศรษฐกิจ BCG ซึ่งเน้นการพัฒนาเศรษฐกิจชีวภาพ เศรษฐกิจหมุนเวียน และเศรษฐกิจสีเขียวไปด้วยกัน โดยมีเป้าหมายเพื่อปรับเปลี่ยนภาคเกษตรไทยไปสู่ 3 สูง คือ ประสิทธิภาพสูงด้วยการใช้เทคโนโลยีและนวัตกรรมผสานภูมิปัญญาท้องถิ่น ยกระดับผลผลิตเกษตรสู่มาตรฐานสูงด้วยระบบการผลิตที่ยั่งยืน ครอบคลุมทั้งด้านคุณภาพ ความปลอดภัย โภชนาการ สังคม และสิ่งแวดล้อม เพื่อให้การทำการเกษตรเป็นอาชีพที่สร้างรายได้สูงด้วยการผลิตสินค้าเกษตรที่มีอัตลักษณ์ มีความหลากหลาย ทำให้สามารถกำหนดราคาขายได้ตามคุณภาพของผลผลิต
สุดท้ายนี้ ผมขอขอบคุณพี่น้องเกษตรกรไทยทุกคน ที่เป็นกำลังสำคัญในการขับเคลื่อนการพัฒนาประเทศ และขอให้เชื่อมั่นว่ารัฐบาลจะนำพาพี่น้องเกษตรกรไปสู่ความยั่งยืนอย่างแท้จริง เนื่องในโอกาส “วันเกษตรกร” ประจำปี 2565 ผมขออาราธนาคุณพระศรีรัตนตรัยและสิ่งศักดิ์สิทธิ์ทั้งหลายที่ท่านเคารพนับถือ อีกทั้งพระบารมีของพระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี โปรดดลบันดาลให้พี่น้องเกษตรกรทุกคน พร้อมทั้งครอบครัว ประสบแต่ความสุข ความเจริญ มีสุขภาพพลานามัยแข็งแรงสมบูรณ์ และสัมฤทธิผลในสิ่งที่พึงปรารถนาทุกประการโดยทั่วกัน
สวัสดีครับ

ที่มา : https://www.thaigov.go.th/news/contents/details/54498