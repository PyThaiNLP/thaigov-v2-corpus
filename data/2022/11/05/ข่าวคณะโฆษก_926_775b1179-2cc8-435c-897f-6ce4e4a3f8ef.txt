รัฐบาลไทย-ข่าวทำเนียบรัฐบาล-​โฆษกรัฐบาล เผย นายกฯ ยินดีผลสำเร็จการเยือนซาอุฯ อย่างเป็นทางการ ถือเป็นการเดินทางครั้งประวัติศาสตร์ ต่อยอดสร้างโอกาสความร่วมมือทุกด้านทั้งการค้า การลงทุน แรงงาน และท่องเที่ยว


วันพุธที่ 26 มกราคม 2565
พิมพ์
​โฆษกรัฐบาล เผย นายกฯ ยินดีผลสำเร็จการเยือนซาอุฯ อย่างเป็นทางการ ถือเป็นการเดินทางครั้งประวัติศาสตร์ ต่อยอดสร้างโอกาสความร่วมมือทุกด้านทั้งการค้า การลงทุน แรงงาน และท่องเที่ยว
สั่งการรัฐมนตรีที่เกี่ยวข้องทำงานทันทีให้เห็นผลเป็นรูปธรรม
วันนี้ (26 ม.ค. 2565) ภายหลังการเดินทางเยือนซาอุดีอาระเบียอย่างเป็นทางการ ระหว่างวันที่ 25 – 26 มกราคม 2565 ตามคำเชิญของเจ้าชายมุฮัมมัด บิน ซัลมาน บิน อับดุลอะซีซ อัลซะอูด  มกุฎราชกุมาร รองนายกรัฐมนตรีและรัฐมนตรีว่าการกระทรวงกลาโหมซาอุดีอาระเบียนายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมการทำงานของหน่วยงานที่เกี่ยวข้องของไทยที่ได้ปฏิบัติตามนโยบายของนายกรัฐมนตรีจนนำมาซึ่งความสำเร็จในการเดินทางครั้งประวัติศาสตร์ครั้งนี้ โดยการเยือนครั้งนี้เป็นการเยือนในระดับผู้นำรัฐบาลระหว่างสองประเทศเป็นครั้งแรกในรอบกว่า 30 ปี และได้รับการต้อนรับอย่างสมเกียรติ ยิ่งใหญ่
โดยบรรยากาศในการหารือ เจ้าชายมุฮัมมัด บิน ซัลมาน บิน อับดุลอะซีซ อัลซะอูด  มกุฎราชกุมาร รองนายกรัฐมนตรีและรัฐมนตรีว่าการกระทรวงกลาโหมซาอุดีอาระเบีย ทรงให้ความเป็นกันเอง นายกรัฐมนตรียินดีที่การเยือนในครั้งนี้ประสบความสำเร็จสูงสุดในการเปิดศักราชใหม่ของความสัมพันธ์ระหว่างไทยกับซาอุดีอาระเบีย รวมทั้งเชื่อมั่นว่าการฟื้นฟูความสัมพันธ์ทวิภาคีระหว่างสองราชอาณาจักรจะต่อยอด นำมาซึ่งผลประโยชน์ร่วมกันของทั้งสองฝ่ายอย่างรอบด้าน และในทุกระดับ
ในขณะที่การพบปะพูดคุยกับชุมชนไทยและนักศึกษาไทยนั้น เป็นไปด้วยความเป็นกันเอง โดย นายกฯ ได้กล่าวขอให้ทุกคนร่วมกันเดินหน้าสู่ศักราชใหม่ของความสัมพันธ์ร่วมกัน รัฐบาลต้องการให้ความสัมพันธ์ทวิภาคีที่พัฒนาขึ้นนี้ ประชาชนทุกคนได้รับประโยชน์ร่วมกัน ทุกคนที่มาร่วมในวันนี้ถือเป็นมีส่วนสำคัญ เพราะถือเป็นวันประวัติศาสตร์ พร้อมย้ำถึงความมุ่งมั่นของรัฐบาลที่จะดูแลคนไทยในซาอุดีอาระเบียทุกคน
โฆษกรัฐบาลฯ กล่าวอีกว่า  การเดินทางเยือนครั้งนี้ถือเป็นครั้งประวัติศาสตร์ ความสัมพันธ์ทวิภาคีที่ส่งผลให้เกิดโอกาสด้านการค้าการลงทุน แรงงาน การท่องเที่ยวมากมายตามมา นายกฯ ขอบคุณความพยายามและการทำงานของหน่วยงานที่เกี่ยวข้องทุกฝ่าย เพื่อฟื้นฟูความไว้เนื้อเชื่อใจและความสัมพันธ์ฉันมิตรระหว่างกันจนเป็นผลสำเร็จ เห็นได้จากความสำเร็จจากการเยือนที่ผ่านมา โดย นายกฯ ได้สั่งการทันทีให้รัฐมนตรีที่ร่วมเดินทาง และหน่วยงานที่เกี่ยวข้องให้ดำเนินการทันทีจัดตั้งกลไกการปรึกษาหารือ และประสานงานอย่างใกล้ชิด เพื่อเดินหน้าความสัมพันธ์และความร่วมมือทวิภาคีในสาขายุทธศาสตร์ที่สำคัญให้เป็นผล และเกิดเป็นรูปธรรมโดยเร็วต่อไป

ที่มา : https://www.thaigov.go.th/news/contents/details/50904