รัฐบาลไทย-ข่าวทำเนียบรัฐบาล-ผลการตรวจพบการกระทำความผิดประจำเดือนสิงหาคม 2564


วันศุกร์ที่ 10 กันยายน 2564
พิมพ์
ผลการตรวจพบการกระทำความผิดประจำเดือนสิงหาคม 2564
ผลการตรวจพบการกระทำผิดตามกฎหมายศุลกากรหรือกฎหมายอื่นที่เกี่ยวข้องกับศุลกากรประจำเดือนสิงหาคม 2564 มีจำนวน 2,064 คดี คิดเป็นมูลค่ารวม 87.48 ล้านบาท
นายชัยยุทธ คำคุณ ที่ปรึกษาด้านพัฒนาระบบควบคุมทางศุลกากร ในฐานะโฆษกกรมศุลกากร เปิดเผยว่า ตามที่ นายพชร อนันตศิลป์ อธิบดีกรมศุลกากร มีนโยบายให้การเร่งรัดปราบปรามการลักลอบและหลีกเลี่ยงนำสินค้าเข้ามาในราชอาณาจักร เพื่อให้เกิดความเป็นธรรมในการจัดเก็บภาษี ปกป้องสังคมและสิ่งแวดล้อม จึงสั่งการให้หน่วยงานในสังกัดพร้อมหน่วยปฏิบัติการวางแผนตรวจค้นจับกุมอย่างเข้มงวดเป็นพิเศษ เพื่อสกัดกั้นป้องกันและปราบปรามการกระทำความผิดตาม พ.ร.บ.ศุลกากร พ.ศ. 2560 และกฎหมายอื่นที่เกี่ยวข้อง ไม่ว่าจะเป็น สินค้าเกษตร น้ำมัน ยาเสพติด IPRs และสินค้าละเมิดอนุสัญญา CITES โดยสืบสวนหาข่าวและออกลาดตระเวนด้วยรถยนต์ ตรวจค้นรถบรรทุก โกดัง แหล่งจำหน่าย สถานที่เก็บรักษาที่เชื่อได้ว่ามีของผิดกฎหมายเก็บซุกซ่อนอยู่ อีกทั้งยังมีแผนการป้องกันและปราบปรามสินค้าดังกล่าวในช่วงเวลาที่มีความเสี่ยงในการลักลอบนำสินค้าเข้ามาในราชอาณาจักรเพิ่มขึ้น นอกจากนี้ มีการบูรณาการกับหน่วยงานบังคับใช้กฎหมายอื่นทั้งในและต่างประเทศอย่างต่อเนื่อง อาทิ ทหาร กอ.รมน. ป.ป.ส. บช.ปส. กรมอุทยานแห่งชาติ สัตว์ป่า และพันธุ์พืช สำนักงานสภาความมั่นคงแห่งชาติ สถานทูตต่าง ๆ องค์การตำรวจสากล (Interpol) สำนักงานป้องกันและปราบปรามยาเสพติด (Drug Enforcement Administration: DEA) เป็นต้น เพื่อแลกเปลี่ยนข้อมูลการข่าวระหว่างกัน นั้น
สำหรับผลการตรวจพบการกระทำผิดตามกฎหมายศุลกากรหรือกฎหมายอื่นที่เกี่ยวข้องกับศุลกากรประจำเดือนสิงหาคม 2564 มีจำนวน 2,064 คดี คิดเป็นมูลค่ารวม 87.48 ล้านบาท
ผลงานที่น่าสนใจในช่วงเดือนสิงหาคม 2564 มีดังนี้
1. ผลการจับกุมยาเสพติด
- เมื่อวันที่ 4 สิงหาคม 2564 กรมศุลกากรโดยกองสืบสวนและปราบปราม สำนักงานศุลกากรตรวจสินค้าท่าอากาศยานสุวรรณภูมิ ร่วมกับเจ้าหน้าที่ ป.ป.ส. เจ้าหน้าที่ตำรวจ บช.ปส. และชุดปฏิบัติการ Airport Interdiction Task Force: AITF ได้ทำการตรวจสอบพัสดุไปรษณีย์ต้องสงสัยซุกซ่อนยาเสพติด ณศูนย์ไปรษณีย์สุวรรณภูมิ โดยสำแดงเป็นสังฆทานปลายทางต่างประเทศ ภายในพบยาเสพติดให้โทษประเภท 1เมทแอมเฟตามีน (ไอซ์) ซุกซ่อนอยู่ในชุดสังฆทาน จำนวน 493 กรัม จึงได้ทำการขยายผลจนพบยาเสพติดให้โทษประเภท 1 เมทแอมเฟตามีน (ไอซ์) จำนวน 1,071 กรัม คิดเป็นที่จับได้น้ำหนักรวมทั้งสิ้น 1,564 กรัม มูลค่า 5,474,000 บาท
ทั้งนี้ สถิติการตรวจยึดยาเสพติดและวัตถุออกฤทธิ์ต่อจิตและประสาทในเดือนสิงหาคม 2564 มีจำนวน 12 คดี มูลค่า 11.57 ล้านบาท
2. การจับกุมสินค้าเกษตร
เมื่อวันที่ 12 สิงหาคม 2564 กรมศุลกากรโดยสำนักงานศุลกากรภาคที่ 2 ทำการตรวจค้นรถยนต์บรรทุกหกล้อ 1 คัน บริเวณแยกบ้านไผ่ อ.บ้านไผ่ จ.ขอนแก่น พบสินค้าประเภท กระเทียม มีเมืองกำเนิดต่างประเทศ ไม่มีหลักฐานการผ่านพิธีการศุลกากรมาแสดงขณะตรวจค้น จำนวน 425 กระสอบ กระสอบละ 20 กิโลกรัม น้ำหนักรวม 8,500 กิโลกรัม มูลค่า 217,600 บาท
ทั้งนี้ สถิติการจับกุมสินค้าเกษตรในเดือนสิงหาคม 2564 มีจำนวน 49 คดี มูลค่า 3.7 ล้านบาท
3. การจับกุมบุหรี่
เมื่อวันที่ 27 สิงหาคม 2564 กรมศุลกากร โดยด่านศุลกากรสตูล ได้ทำการตรวจค้นร้านค้าแห่งหนึ่งใน ถนนเลี่ยงเมือง ตำบลพิมาน อำเภอเมือง จังหวัดสตูล พบบุหรี่มีเมืองกำเนิดจากต่างประเทศจำนวน 310,560 มวน มูลค่า 5 แสนบาท
ทั้งนี้สถิติการจับกุมบุหรี่และบุหรี่ไฟฟ้าในเดือนสิงหาคม 2564 ได้แก่ 1. บุหรี่ จำนวน 52 คดี มูลค่า 3.1 ล้านบาท 2. บารากู่ บารากู่ไฟฟ้า บุหรี่ไฟฟ้า และอุปกรณ์ จำนวน 9 คดี มูลค่า 580,688 บาท โดยในปีงบประมาณ 2564 (เดือนตุลาคม พ.ศ. 2563 – สิงหาคม พ.ศ. 2564) กรมฯ ได้จับกุมบุหรี่ทั้งหมด 647 คดี คิดเป็นมูลค่า 103 ล้านบาท
ทั้งนี้ ในช่วงระหว่างวันที่ 1 - 8 กันยายน 2564 มีการจับกุมบุหรี่หนีภาษีที่ลักลอบนำเข้ามาในราชอาณาจักร ดังนี้
เมื่อวันที่ 6 กันยายน 2564 กรมศุลกากรโดยด่านศุลกากรสงขลา ได้ทำการตรวจค้นบริเวณปั้มน้ำมันร้าง ถนนเลียบบายพาส ลพบุรีราเมศวร์ ต.ท่าช้าง อ.บางกล่ำ จ.สงขลา พบกล่องวางอยู่บริเวณดังกล่าวปกปิดด้วยผ้าใบสีฟ้า จึงได้เข้าทำการตรวจค้น พบบุหรี่ต่างประเทศ ขณะทำการตรวจค้นไม่พบเอกสารการผ่านพิธีการศุลกากร จำนวน 70 ลัง ลังละ 50 คอตตอน คิดเป็นบุหรี่จำนวน 700,000 มวน มูลค่า 3,150,000 บาท
และวันที่ 7 กันยายน 2564 กรมศุลกากรโดยด่านศุลกากรท่าอากาศยานหาดใหญ่ ได้ทำการตรวจค้นพื้นที่บริเวณสวนยางสาธารณะไม่มีเจ้าของ ถนนพรุค้างคาว ต.บ้านพรุ อ.หาดใหญ่ จ.สงขลา พบบุหรี่ถิ่นกำเนิดต่างประเทศ ไม่ปิดอากรแสตมป์ ซุกซ่อนอยู่บริเวณป่ายาง ลักษณะปกปิดหีบห่อด้วยถุงดำคลุมผ้าใบไว้ ซึ่งไม่พบหลักฐานการผ่านพิธีการศุลกากร จำนวน 47 หีบห่อ ยี่ห้อต่าง ๆ รวม 237,000 มวน มูลค่าประมาณ 1,040,000 บาท

ที่มา : https://www.thaigov.go.th/news/contents/details/45704