รัฐบาลไทย-ข่าวทำเนียบรัฐบาล-โฆษกรัฐบาลร่วมถกคณะกรรมการโฆษกกระทรวง ย้ำต้องลุยงานสื่อสารเชิงรุก กำชับนำเสนอผลงานรัฐอย่างต่อเนื่อง ส่วนข่าวเท็จ-บิดเบือนต้องแก้ไขอย่างทันท่วงที เผย


วันศุกร์ที่ 20 พฤษภาคม 2565
พิมพ์
โฆษกรัฐบาลร่วมถกคณะกรรมการโฆษกกระทรวง ย้ำต้องลุยงานสื่อสารเชิงรุก กำชับนำเสนอผลงานรัฐอย่างต่อเนื่อง ส่วนข่าวเท็จ-บิดเบือนต้องแก้ไขอย่างทันท่วงที เผย
โฆษกรัฐบาลร่วมถกคณะกรรมการโฆษกกระทรวง ย้ำต้องลุยงานสื่อสารเชิงรุก กำชับนำเสนอผลงานรัฐอย่างต่อเนื่อง ส่วนข่าวเท็จ-บิดเบือนต้องแก้ไขอย่างทันท่วงที เผย "จุติ" ร่วมแจมให้ข้อเสนอแนะ
วันนี้ (20 พฤษภาคม 2565) เวลา 09.30 น. นายธนกร วังบุญคงชนะ โฆษกประจำสำนักนายกรัฐมนตรี เป็นประธานการประชุมคณะกรรมการโฆษกกระทรวง ครั้งที่ 2/2565 ณ ห้องประชุม 2502-2503 ตึกบัญชาการ 2 ทำเนียบรัฐบาล
โฆษกประจำสำนักนายกรัฐมนตรีได้หารือเกี่ยวกับแนวทางในการทำงานอย่างเข้มแข็ง เพื่อให้ข้อมูลข่าวสารที่ส่งถึงประชาชน เป็นข้อมูลที่ถูกต้อง ไม่สร้างความสับสนแตกแยกในสังคม รวมทั้งได้ขอบคุณโฆษกกระทรวงทุกท่านที่ได้ร่วมทำงานกันมาด้วยความแข็งขัน ขอให้ทุกกระทรวงร่วมทำงานประชาสัมพันธ์การทำงานให้เข้าถึงประชาชนอย่างทั่วถึง และรวดเร็ว ตามยุทธศาสตร์การทำงานที่พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมได้ให้แนวทางและได้ย้ำกับที่ประชุมว่านายกรัฐมนตรีติดตามให้กำลังใจการทำงานของโฆษกทุกกระทรวง
“ขอให้ทุกหน่วยงานร่วมกันเผยแพร่ประชาสัมพันธ์การทำงานเชิงรุกสู่พี่น้องประชาชน นำเสนอผลงานสื่อสารสร้างการรับรู้ สร้างความเข้าใจ ผลการดำเนินงานของรัฐบาลที่ผ่านมาให้ประชาชนได้รับทราบอย่างทั่วถึงและต่อเนื่อง โดยอาจปรับรูปแบบการทำงาน การนำเสนอให้เท่าทันการเปลี่ยนแปลง รวมทั้งให้ชี้แจงแก้ไขข่าวเท็จ ข่าวบิดเบือนทันที ทั้งนี้ ขอบคุณข้อมูล การประสานงานที่ดี และการทำงานร่วมกันตลอดเวลาที่ผ่านมา เชื่อมั่นว่าจะได้รับผลตอบรับที่ดีจากการประสานในการทำงานต่อไป” นายธนกรฯ กล่าว
โดยในตอนท้ายของการประชุม นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ ได้แนะนำแนวทางการประชาสัมพันธ์นโยบายและผลการดำเนินงานของรัฐบาลให้กับคณะกรรมการโฆษกกระทรวงเพื่อการสื่อสารสร้างการรับรู้ที่ส่งถึงประชาชนได้อย่างมีประสิทธิภาพและทั่วถึง

ที่มา : https://www.thaigov.go.th/news/contents/details/54787