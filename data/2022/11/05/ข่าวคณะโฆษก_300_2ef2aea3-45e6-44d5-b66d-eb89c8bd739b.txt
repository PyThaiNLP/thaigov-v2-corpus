รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” เดินหน้าปรับภูมิทัศน์ พัฒนาคู คลอง สนองพ​ระบรมราโชบายในหลวงรัชกาลที่ 10 น้อมถวายในหลวงรัชกาลที่ 9 และสมเด็จพระบรมราชชนนีพันปีหลวง


วันอาทิตย์ที่ 3 ตุลาคม 2564
พิมพ์
โฆษกรัฐบาลเผย “นายกฯ” เดินหน้าปรับภูมิทัศน์ พัฒนาคู คลอง สนองพ​ระบรมราโชบายในหลวงรัชกาลที่ 10 น้อมถวายในหลวงรัชกาลที่ 9 และสมเด็จพระบรมราชชนนีพันปีหลวง
โฆษกรัฐบาลเผย “นายกฯ” เดินหน้าปรับภูมิทัศน์ พัฒนาคู คลอง สนองพ​ระบรมราโชบายในหลวงรัชกาลที่ 10 น้อมถวายในหลวงรัชกาลที่ 9 และสมเด็จพระบรมราชชนนีพันปีหลวง โดยทรงให้ความสำคัญกับสิ่งแวดล้อมเพื่อคนไทยมีคุณภาพชีวิตที่ดีขึ้น
วันที่ 3 ตุลาคม 2564 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า รัฐบาลภายใต้การนำของ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม สนองพระราชดำริพระบาทสมเด็จพระวชิรเกล้าเจ้าอยู่หัว รัชกาลที่ 10 เร่งพัฒนา ปรับภูมิทัศน์ พลิกฟื้นชีวิตของประชาชนริมคลอง รวมทั้งน้อมถวายในหลวงรัชกาลที่ 9 และสมเด็จพระบรมราชชนนีพันปีหลวง ที่ทรงให้ความสำคัญกับน้ำและการแก้ไขปัญหาสิ่งแวดล้อมมาโดยตลอด ซึ่งได้ดำเนินการมาอย่างต่อเนื่องจนประสบความสำเร็จตามลำดับ อาทิ    คลองลาดพร้าว มีความยาวประมาณ 22 กิโลเมตร มีชุมชนที่ปลูกสร้างบ้านเรือนอยู่ริมคลองลาดพร้าวตลอดสองฝั่งคลอง  จำนวน 50  ชุมชน รวม 7,069  ครัวเรือน ได้ก่อสร้างเขื่อนคอนกรีตระบายน้ำในคลองลาดพร้าวความยาวทั้งสองฝั่งประมาณ 45 กิโลเมตร  และดำเนินโครงการ “บ้านมั่นคง” ริมคลองลาดพร้าว  เพื่อแก้ไขปัญหาที่อยู่อาศัยของผู้มีรายได้น้อย พัฒนาที่อยู่อาศัยชุมชนริมคลองลาดพร้าว  ซึ่งนอกจากการเปลี่ยนแปลงด้านกายภาพและสิ่งแวดล้อมแล้ว  ยังมีการรื้อฟื้นการใช้ประโยชน์จากลำคลองเพื่อใช้เป็นเส้นทางคมนาคมทางน้ำขึ้นมาเหมือนในอดีตด้วย
นายธนกร กล่าวว่า คลองเปรมประชากร รัฐบาลได้ริเริ่มแผนพัฒนาคลองเปรมประชากรความยาวกว่า 50 กิโลเมตรทั้งระบบ ในระยะเวลา 9 ปี (พ.ศ.2562-2570) เช่น โครงสร้างพื้นฐาน ระยะเร่งด่วน ปี 2562 – 2565 จำนวน 4 โครงการ วงเงิน 4,448 ล้านบาท เพื่อเพิ่มประสิทธิภาพการระบายน้ำ ป้องกันน้ำท่วม และบำบัดน้ำเสียในคลองเปรมประชากรตั้งแต่กรุงเทพฯ-พระนครศรีอยุธยา นอกจากนี้ยังมีหน่วยงานต่าง​ๆ ร่วมสนับสนุนการพัฒนาพื้นที่ริมคลอง เช่น สร้างพื้นที่สีเขียว ตลาดนัดริมคลอง พัฒนาเส้นทางจักรยานเลียบคลอง เชื่อมเส้นทางคมนาคมทั้งทางรถไฟและรถไฟฟ้า และพัฒนาเป็นแหล่งท่องเที่ยวชุมชน คลองแสนแสบ มีการพัฒนาระบบบำบัดน้ำเสียและระบบความปลอดภัยทางน้ำในคลองต้นแบบ เน้นแก้ปัญหาน้ำเน่าเสียเชิงบูรณาการด้วยความร่วมมือจากหน่วยงานราชการ เช่น กรุงเทพมหานคร กรมควบคุมมลพิษ กรมโรงงานอุตสาหกรรม กรมส่งเสริมคุณภาพสิ่งแวดล้อม หน่วยงานทหาร ภาคเอกชน และประชาชน บังคับใช้กฎหมายกับสถานประกอบการให้ติดตั้งระบบบำบัดน้ำเสียที่ได้มาตรฐาน ปลูกจิตสำนึกให้แก่ประชาชนริมคลองแสนแสบและคลองสาขา ไม่ให้ทิ้งขยะหรือของเสียลงในคูคลองและแหล่งน้ำสาธารณะ เป็นคลองต้นแบบเพื่อพัฒนาคลองในพื้นที่กรุงเทพมหานครอย่างยั่งยืน
นายธนกร กล่าวอีกว่า ทั้งนี้ ยังมีการพัฒนาคู คลองชั้นในของกรุงเทพมหานคร  เช่น การพัฒนาคลองบางลำพูเพื่อเป็นเส้นทางส่งเสริมการท่องเที่ยว สร้างรายได้ และกระตุ้นเศรษฐกิจชุมชนริมคลอง  การปรับปรุงภูมิทัศน์ริมคลอง 4 คลอง ได้แก่  คลองคูเมืองเดิม เขตพระนคร   คลองรอบกรุง เขตพระนคร  คลองผดุงกรุงเกษม โดยนายกรัฐมนตรีได้ริเริ่มให้พัฒนาระบบการเดินเรือในคลองผดุงกรุงเกษมเพื่อเชื่อมต่อกับระบบขนส่งสาธารณะหลัก เช่น รถโดยสารประจำทาง รถไฟฟ้าและเรือด่วนเจ้าพระยา ทำให้กรุงเทพ ฯ เป็นเมืองแรกในภูมิภาคอาเซียนที่เพิ่มทางเลือกการเดินทางด้วยบริการเรือขนส่งสาธารณะ ช่วยลดมลพิษทางเสียงและปัญหาฝุ่นละออง PM 2.5 ขณะที่ โครงการปรับปรุงภูมิทัศน์คลองโอ่งอ่างยังได้รับรางวัล 2020 Asian Townscape Awards จากโครงการตั้งถิ่นฐานมนุษย์แห่งสหประชาชาติ (United Nations Human Settlements Programme: UN-HABITAT) ยืนยันความสำเร็จของโครงการพัฒนาคูคลองของรัฐบาลที่ได้รับการยอมรับในระดับโลก ทั้งนี้ นายกรัฐมนตรีเน้นย้ำการฟื้นฟูคูคลองให้กลับมาสวยงาม ยังต้องสร้างประโยชน์เป็นแหล่งท่องเที่ยว เป็นเส้นทางคมนาคมใหม่ เพิ่มประสิทธิภาพการระบายน้ำ ช่วยป้องกันน้ำท่วมอีกด้วย รวมทั้งนายกรัฐมนตรียังมีแนวคิดสร้างสีสรรให้เมือง ด้วยการปลูกต้นไม้ยืนต้น นำสายไฟลงดิน เพื่อทัศนียภาพที่สวยงามและปลอดภัย เพื่อสนองพระราชประสงค์ในหลวงรัชกาลที่ 10 ทรงให้พัฒนาสภาวะแวดล้อมให้ดีขึ้น เพื่อคุณภาพชีวิตที่ดีของประชาชน
-------------------------

ที่มา : https://www.thaigov.go.th/news/contents/details/46508