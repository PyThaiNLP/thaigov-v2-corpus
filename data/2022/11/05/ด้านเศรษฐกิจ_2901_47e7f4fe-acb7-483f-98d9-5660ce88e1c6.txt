รัฐบาลไทย-ข่าวทำเนียบรัฐบาล-กรมการขนส่งทางบก กำหนด “มาตรการองค์กรด้านความปลอดภัยทางถนน”


วันพุธที่ 16 กุมภาพันธ์ 2565
กรมการขนส่งทางบก กำหนด “มาตรการองค์กรด้านความปลอดภัยทางถนน”
สู่การสร้างวัฒนธรรมความปลอดภัยทางถนนในองค์กร ขยายผลไปยังสังคมและประเทศได้อย่างเป็นรูปธรรม และมีความยั่งยืน
นายจิรุตม์ วิศาลจิตร อธิบดีกรมการขนส่งทางบก เปิดเผยว่า เพื่อให้การขับเคลื่อนงานด้านความปลอดภัยทางถนนเกิดขึ้นอย่างเป็นรูปธรรม และมีความยั่งยืน กรมการขนส่งทางบกมีการดำเนินการโครงการ กิจกรรม รณรงค์ ประชาสัมพันธ์เกี่ยวกับความปลอดภัยในการใช้รถใช้ถนนในทุกมิติที่เกี่ยวข้องมาอย่างต่อเนื่อง ทั้งในระดับประเทศและในระดับพื้นที่ โดยหนึ่งในแนวทางป้องกันและลดอุบัติเหตุทางถนนที่ได้ผล คือการดำเนินนโยบาย “มาตรการองค์กร” ซึ่งที่ผ่านมากรมการขนส่งทางบกได้นำร่องให้สำนักงานขนส่งทุกแห่งเป็นพื้นที่สวมหมวกนิรภัย 100% ทั้งผู้ขับขี่และผู้ซ้อน เพื่อต้องการสร้างความตระหนักถึงผลกระทบและให้เห็นความสำคัญที่จะต้องสวมใส่หมวกนิรภัยทุกครั้งที่ใช้รถจักรยานยนต์ และนำไปสู่การปรับเปลี่ยนพฤติกรรมการใช้รถใช้ถนนที่ปลอดภัยและเกิดการบอกต่อในสังคมเป็นวงกว้าง โดยเริ่มต้นจากบุคลากรภายในหน่วยงาน ทำให้สามารถเพิ่มอัตราการสวมหมวกนิรภัยของประชาชนที่มาติดต่อราชการได้อย่างชัดเจน ทั้งนี้ เพื่อเป็นการยกระดับการขับเคลื่อนความปลอดภัยทางถนน สนองตอบนโยบายของรัฐบาล และปลูกฝังจิตสำนึกส่งเสริมวัฒนธรรมความปลอดภัยทางถนน กรมการขนส่งทางบกจึงประกาศ “มาตรการองค์กรด้านความปลอดภัยทางถนน” เพื่อให้บุคลากรของหน่วยงานทุกคนปฏิบัติตนเป็นแบบอย่างที่ดี ในการปฏิบัติตามกฎจราจรและกฎหมายที่เกี่ยวข้องกับการใช้รถใช้ถนนอย่างเคร่งครัด โดยให้ถือเป็นกิจวัตรประจำวันที่ต้องปฏิบัติให้อยู่ในวิถีชีวิต ไม่จำกัดเพียงเฉพาะแต่ในพื้นที่สำนักงานขนส่งเท่านั้น โดยมุ่งเน้น 5 พฤติกรรมหลักที่ทำให้เกิดอุบัติเหตุบนท้องถนน ประกอบด้วย ไม่ขับรถเร็วเกินกว่าที่กฎหมายกำหนด, คาดเข็มขัดนิรภัยขณะขับขี่หรือโดยสารรถยนต์, สวมหมวกนิรภัยขณะขับขี่หรือโดยสารรถจักรยานยนต์, ชะลอความเร็วและหยุดรถเมื่อมีผู้ข้ามทางม้าลาย และให้ทางแก่รถพยาบาลและรถฉุกเฉิน, ไม่ขับขี่ขณะเมาสุรา ซึ่งหากบุคลากรคนใดละเลยไม่ปฏิบัติตามกฎหมายหรือนโยบายด้านความปลอดภัยทางถนน จะมีผลต่อการพิจารณาประเมินผลการปฏิบัติราชการโดยเชื่อมั่นว่ามาตรการองค์กรจะเป็นกลไกที่สามารถสร้างวัฒนธรรมความปลอดภัยให้เกิดขึ้นในองค์กรและขยายผลไปยังสังคมและประเทศได้ด้วยความร่วมมือจากบุคลากรทุกระดับ ตั้งแต่ผู้บริหาร ข้าราชการ พนักงานราชการ ลูกจ้าง ไปจนถึงหน่วยงานภาครัฐและเอกชน และประชาชนที่มาติดต่อราชการ
อธิบดีกรมการขนส่งทางบก กล่าวเพิ่มเติมว่า สำหรับมาตรการพื้นที่สวมหมวกนิรภัย 100% ทั้งผู้ขับขี่และผู้ซ้อน ยังคงให้สำนักงานขนส่งทุกแห่งดำเนินการต่อเนื่อง โดยให้ประชาสัมพันธ์สร้างการรับรู้และความเข้าใจให้แก่ประชาชนสม่ำเสมอ เนื่องจากความเข้มข้นของมาตรการดังกล่าว หากผู้ใช้รถจักรยานยนต์ไม่สวมหมวกนิรภัย จะต้องจอดรถไว้ในสถานที่ที่จัดไว้ ไม่สามารถขับขี่เข้ามาในพื้นที่สำนักงานขนส่งได้ ทำให้จะไม่ได้รับความสะดวกเท่ากับผู้ขับขี่ที่สวมหมวกนิรภัย ดังนั้น กรมการขนส่งทางบกขอเชิญชวนผู้ใช้รถจักรยานยนต์ทุกคนสวมหมวกนิรภัยทั้งผู้ขับขี่และผู้ซ้อนทุกครั้งที่ใช้รถจักรยานยนต์เป็นยานพาหนะในการเดินทาง เพื่อความปลอดภัยเนื่องจากหมวกนิรภัยเป็นอุปกรณ์ที่ถูกออกแบบเพื่อช่วยป้องกันและลดความรุนแรงของการบาดเจ็บที่ศีรษะหากเกิดอุบัติเหตุ และสามารถนำมาตรการองค์กรด้านความปลอดภัยทางถนนของกรมการขนส่งทางบกไปใช้ได้ในชีวิตประจำวัน เป็นจุดเริ่มต้นของการปรับเปลี่ยนให้เกิดพฤติกรรมการใช้รถใช้ถนนที่ปลอดภัย ร่วมกันป้องกันและลดอุบัติเหตุทางถนนเพื่อความปลอดภัยทางถนนที่เป็นรูปธรรมและยั่งยืน

ที่มา : https://www.thaigov.go.th/news/contents/details/51627