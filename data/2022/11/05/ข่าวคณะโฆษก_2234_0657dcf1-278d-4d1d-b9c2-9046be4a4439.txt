รัฐบาลไทย-ข่าวทำเนียบรัฐบาล-นายกรัฐมนตรีสั่งกวาดล้าง ขบวนการค้าอาวุธเถื่อน หากพบเจ้าหน้ารัฐเกี่ยวข้องดำเนินการให้ถึงที่สุด เข้มงวดการออกใบ ป.3


วันเสาร์ที่ 20 สิงหาคม 2565
พิมพ์
นายกรัฐมนตรีสั่งกวาดล้าง ขบวนการค้าอาวุธเถื่อน หากพบเจ้าหน้ารัฐเกี่ยวข้องดำเนินการให้ถึงที่สุด เข้มงวดการออกใบ ป.3
นายกรัฐมนตรีสั่งกวาดล้างขบวนการค้าอาวุธเถื่อน หากพบเจ้าหน้ารัฐเกี่ยวข้องดำเนินการให้ถึงที่สุด เข้มงวดการออกใบ ป.3
วันที่ 20 สิงหาคม 2565 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กำชับกรมการปกครอง กระทรวงมหาดไทย เข้มงวดการออกใบอนุญาตให้ซื้ออาวุธปืนและเครื่องกระสุนปืน (แบบ ป.3) หลังพบเจ้าหน้าที่รัฐเข้าไปมีส่วนเกี่ยวข้องเครือข่ายค้าอาวุธปืนข้ามชาติ เน้นย้ำให้ดำเนินการตามกฎหมายกับผู้กระทำความผิดทั้งทางวินัย และทางอาญา
นายอนุชาฯ กล่าวว่า นายกรัฐมนตรีสั่งการ หากพบเจ้าหน้าที่รัฐคอยอำนวยความสะดวกปฏิบัติ หรือปฏิบัติมิชอบโดยเกิดความเสียหายแก่ผู้หนึ่งผู้ใด หรือปฏิบัติหน้าที่หรือละเว้นปฏิบัติหน้าที่โดยทุจริต ร่วมกันจำหน่ายอาวุธปืน หรือเครื่องกระสุนปืนโดยไม่ได้รับอนุญาต ให้ดำเนินการตามกฎหมายให้ถึงที่สุด รวมถึงผู้ร่วมขบวนการทุกคน พร้อมกับขยายผลกวาดล้างเครือข่าย เพื่อป้องกันการลักลอบดำเนินการผิดกฎหมาย รวมทั้งการเชื่อมโยงในเรื่องของการก่อวินาศกรรมภายในประเทศด้วย
“นายกรัฐมนตรีห่วงใยประชาชน หวั่นตกเป็นเหยื่อขบวนการ ขอประชาชนอย่าหลงเชื่อให้ความร่วมมือ อย่าให้เอกสารสำคัญของตัวเองกับใคร และอย่าเห็นแก่เงินค่าจ้าง ย้ำการค้าอาวุธเถื่อน และส่งออกอาวุธไปนอกราชอาณาจักร ถือเป็นบ่อนทำลายชาติ เป็นหนึ่งในปัญหาอาชญากรรมข้ามชาติที่มีผลกระทบต่อความมั่นคงของประเทศ ขอให้ประชาชนช่วยกันเป็นหูเป็นตา หากพบพฤติกรรมผิดปกติของกลุ่มบุคคล รวมถึงเจ้าหน้าที่ของรัฐเข้าไปมีส่วนเกี่ยวข้อง ให้แจ้งศูนย์รับเรื่องราวร้องทุกข์ 1111 หรือสถานีตำรวจในพื้นที่ ” นายอนุชาฯ กล่าว

ที่มา : https://www.thaigov.go.th/news/contents/details/58245