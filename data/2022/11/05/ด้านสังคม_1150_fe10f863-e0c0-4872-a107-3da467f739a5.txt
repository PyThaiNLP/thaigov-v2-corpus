รัฐบาลไทย-ข่าวทำเนียบรัฐบาล-รมว.พม. เปิดศูนย์ช่วยเหลือสังคมตำบลแห่งแรก จ.ปทุมธานี ย้ำแก้ปัญหาประชาชน 24 ชม. พร้อมขยายให้ครอบคลุมทั่วประเทศ


วันศุกร์ที่ 28 มกราคม 2565
รมว.พม. เปิดศูนย์ช่วยเหลือสังคมตำบลแห่งแรก จ.ปทุมธานี ย้ำแก้ปัญหาประชาชน 24 ชม. พร้อมขยายให้ครอบคลุมทั่วประเทศ
รมว.พม. เปิดศูนย์ช่วยเหลือสังคมตำบลแห่งแรก จ.ปทุมธานี ย้ำแก้ปัญหาประชาชน 24 ชม. พร้อมขยายให้ครอบคลุมทั่วประเทศ
วันนี้ (28 ม.ค. 65) เวลา 10.30 น.  นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.)  ลงพื้นที่จังหวัดปทุมธานี เพื่อเปิดศูนย์ช่วยเหลือสังคมตำบลบางคูวัด อำเภอเมืองปทุมธานี จังหวัดปทุมธานี ณ ศูนย์ประสานงานอาสาสมัครพัฒนาสังคมและความมั่นคงของมนุษย์ (อพม.) จังหวัดปทุมธานี นับเป็นศูนย์ช่วยเหลือสังคมประจำตำบลแห่งแรกของจังหวัดปทุมธานี เพื่อเป็นศูนย์กลางในการให้บริการอย่างครอบคลุมตามภารกิจกระทรวง พม. สำหรับการช่วยเหลือประชาชนกลุ่มเป้าหมายทุกช่วงวัย โดยเฉพาะกลุ่มเปราะบางที่ประสบปัญหาความเดือดร้อนทางสังคมและได้รับผลกระทบจากโควิด - 19 ได้แก่ เด็ก เยาวชน ผู้สูงอายุ คนพิการ และผู้ด้อยโอกาส โดยบูรณาการการทำงานร่วมกับภาคีเครือข่ายทุกภาคส่วนและอาสาสมัครพัฒนาสังคมและความมั่นคงของมนุษย์ (อพม.) ในพื้นที่ เป็นการป้องกันและแก้ไขปัญหาสังคมในพื้นที่ระดับตำบลแบบครบวงจรอย่างเบ็ดเสร็จที่จุดเดียว (One Stop Service) เพราะปัญหาของประชาชน รอไม่ได้ อีกทั้งมอบเกียรติบัตร แก่ อพม. ผู้ปฏิบัติหน้าที่ยอดเยี่ยม จำนวน 24 ราย และมอบเงินสงเคราะห์แก่ครอบครัวกลุ่มเปราะบางและผู้ประสบปัญหาทางสังคม รวมทั้งงบประมาณโครงการบ้านพอเพียงสำหรับผู้มีรายได้น้อย นอกจากนี้ เดินทางไปเยี่ยมบ้านและช่วยเหลือกลุ่มเปราะบางที่ประสบปัญหาความเดือดร้อนทางสังคมและได้รับผลกระทบจากโควิด - 19 กรณี นายสมภาร สมประกอบ ผู้สูงอายุที่ได้รับการซ่อมแซมที่อยู่อาศัย ณ บ้านเลขที่ 4/1 หมู่ที่ 11 ตำบลบางคูวัด อำเภอเมืองปทุมธานี
นายจุติ กล่าวว่า วันนี้ กระทรวง พม. ได้มาเปิดศูนย์ช่วยเหลือสังคมตำบลบางคูวัด ซึ่งบูรณาการร่วมกับ 3 กระทรวง  ซึ่งขณะนี้ เริ่มกระจายไปตามพื้นที่ต่างๆ โดยศูนย์ทุกแห่ง ต้องมีคนทำงานที่ทำได้จริง ไม่ใช่เปิดแต่ป้ายแล้วไม่มีผลงาน และผลงานจะนำไปเสนอคณะรัฐมนตรีต่อไป อีกทั้งศูนย์แห่งนี้จะบูรณาการกันให้จบภายในอำเภอ ไม่ว่าจะเป็นปัญหารายได้ไม่เพียงพอ การศึกษา ความรุนแรงในครอบครัว และแม่เลี้ยงเดี่ยว เรามีหลายกระทรวงที่จะเข้ามาแก้ปัญหาให้กับประชาชน และศูนย์จะต้องตอบโจทย์ประชาชนได้ 24 ชั่วโมง ทั้งนี้ กระทรวง พม. ตั้งใจจะเปิดศูนย์ทั่วประเทศ หากพื้นที่ไหนยังไม่มี ก็จะเปิดและเสริมให้เต็ม ซึ่งเราจะเน้นคุณภาพมากกว่าปริมาณ ขณะเดียวกันภาพรวมที่ผ่านมา กระทรวง พม. ได้เปิดศูนย์ไปแล้ว 490 กว่าแห่ง โดยเริ่มเปิดจากอำเภอ และตามตำบล ซึ่งศูนย์บางแห่งอาจจะอยู่ที่วัด หรือบางแห่งเป็น อบต.
นายจุติ กล่าวเพิ่มเติมว่า นอกจากนี้ ตนยังได้ลงพื้นที่เยี่ยมประชาชนที่ประสบปัญหาทางสังคม ซึ่งเป็นผู้สูงอายุที่มีปัญหาเรื่องสภาพที่อยู่อาศัย ซึ่งเป็นนโยบายของรัฐบาล โดยพลเอก ประยุทธ์ จันทร์โอชา นายกรัฐมนตรี ที่กำชับให้มาดูแลประชาชน โดยไม่ทิ้งใครไว้ข้างหลัง วันนี้ บ้านผู้สูงอายุ ได้รับการซ่อมแซมให้อยู่ในสภาพที่อยู่ได้ โดยกระทรวง พม. มีหน้าที่รับผิดชอบบ้านคนพิการ ผู้สูงอายุ และผู้เปราะบางที่มีรายได้น้อย

ที่มา : https://www.thaigov.go.th/news/contents/details/51015