รัฐบาลไทย-ข่าวทำเนียบรัฐบาล-รัฐมนตรีเกษตรฯ ติดตามสถานการณ์น้ำบริเวณพื้นที่ลุ่มต่ำนอกแนวคันกั้นน้ำ ทั้งสองฝั่งของแม่น้ำเจ้าพระยา


วันจันทร์ที่ 27 กันยายน 2564
รัฐมนตรีเกษตรฯ ติดตามสถานการณ์น้ำบริเวณพื้นที่ลุ่มต่ำนอกแนวคันกั้นน้ำ ทั้งสองฝั่งของแม่น้ำเจ้าพระยา
รัฐมนตรีเกษตรฯ ติดตามสถานการณ์น้ำบริเวณพื้นที่ลุ่มต่ำนอกแนวคันกั้นน้ำ ทั้งสองฝั่งของแม่น้ำเจ้าพระยา เตือนประชาชนให้ยกสิ่งของขึ้นที่สูง หากเกิดน้ำล้นตลิ่ง
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ลงพื้นที่ติดตามสถานการณ์น้ำ บริเวณ ต.ท่าอิฐ อ.ปากเกร็ด จ.นนทบุรี โดยได้มอบหมายให้กรมชลประทานเฝ้าติดตามอย่างใกล้ชิด โดยเฉพาะพื้นที่ลุ่มต่ำนอกแนวคันกั้นน้ำ ทั้งสองฝั่งของแม่น้ำเจ้าพระยา ซึ่งมีชุมชนและประชาชนอาศัพอยู่ตลอดแนว
"จากสภาพอากาศที่มีฝนตกอย่างต่อเนื่องในขณะนี้ รวมถึงได้มีการเพิ่มการระบายน้ำจากท้ายเขื่อนเจ้าพระยา ทำให้ระดับน้ำในแม่น้ำเจ้าพระยามีปริมาณสูงขึ้น จึงขอเตือนประชาชนที่อาศัยบริเวณใกล้เคียงให้ยกสิ่งของขึ้นที่สูง หากเกิดน้ำล้นตลิ่ง อย่างไรก็ตาม ได้มอบหมายกรมชลประทานเฝ้าระวังและติดตามสถานการณ์น้ำอย่างใกล้ชิด พร้อมบริหารจัดการน้ำอย่างเต็มศักยภาพของพื้นที่ เตรียมพร้อมด้านเครื่องจักร เครื่องมือ และเจ้าหน้าที่ประจำจุดเสี่ยงให้สามารถปฏิบัติงานได้ทันที รวมถึงได้ร่วมบูรณาการกับหน่วยงานที่เกี่ยวข้อง ประชาสัมพันธ์แจ้งเตือนประชาชนให้รับทราบสถานการณ์น้ำอย่างต่อเนื่อง เพื่อลดผลกระทบที่จะเกิดกับประชาชนให้ได้มากที่สุด" ดร.เฉลิมชัย กล่าว
ทั้งนี้ หากประชาชนต้องการความช่วยเหลือ สามารถติดต่อได้ที่โครงการชลประทานใกล้บ้าน หรือโทร.สายด่วนกรมชลประทาน 1460 ได้ตลอดเวลา

ที่มา : https://www.thaigov.go.th/news/contents/details/46253