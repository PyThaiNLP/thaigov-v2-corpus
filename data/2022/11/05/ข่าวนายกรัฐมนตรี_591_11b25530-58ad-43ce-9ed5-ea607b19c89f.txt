รัฐบาลไทย-ข่าวทำเนียบรัฐบาล-นายกฯ กล่าวถ้อยแถลงในพิธีเปิดงาน Hainan Expo 2022 และ Global Consumption Forum เน้นย้ำความร่วมมือทางเศรษฐกิจในทุกมิติ พร้อมพัฒนาความสัมพันธ์หุ้นส่วนเชิงยุทธศาสตร์อย่างรอบด้าน


วันจันทร์ที่ 25 กรกฎาคม 2565
นายกฯ กล่าวถ้อยแถลงในพิธีเปิดงาน Hainan Expo 2022 และ Global Consumption Forum เน้นย้ำความร่วมมือทางเศรษฐกิจในทุกมิติ พร้อมพัฒนาความสัมพันธ์หุ้นส่วนเชิงยุทธศาสตร์อย่างรอบด้าน
นายกฯ กล่าวถ้อยแถลงในพิธีเปิดงาน Hainan Expo 2022 และ Global Consumption Forum เน้นย้ำความร่วมมือทางเศรษฐกิจในทุกมิติ พร้อมพัฒนาความสัมพันธ์หุ้นส่วนเชิงยุทธศาสตร์อย่างรอบด้าน
วันนี้ (25 กรกฎาคม 2565) เวลา 10.25 น. ตามเวลาไทย (ตรงกับเวลา 11.25 น. ของจีน) ณ นครไหโข่ว มณฑลไห่หนาน สาธารณรัฐประชาชนจีน พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวถ้อยแถลงผ่านระบบวีดิทัศน์ในพิธีเปิดงาน China International Consumer Products Expo 2022 (Hainan Expo 2022) ครั้งที่2 และงาน Global Consumption Forum ครั้งที่ 1 โดย นายธนกร วังบุญคงชนะ  โฆษกประจำสำนักนายกรัฐมนตรี เปิดเผยสาระสำคัญถ้อยแถลง ดังนี้
นายกรัฐมนตรีขอบคุณคำเชิญของรัฐบาลจีน ซึ่งสะท้อนถึงความสัมพันธ์ทางเศรษฐกิจที่เติบโตของไทยและจีน ขอบคุณการรับเสด็จสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี อย่างสมพระเกียรติในวาระการเข้าร่วมพิธีเปิดโอลิมปิกและพาราลิมปิกฤดูหนาวของจีน รวมทั้งชื่นชมความสำเร็จในการจัดงาน
ไทยให้ความสำคัญกับความร่วมมือกับมณฑลต่าง ๆ ของจีน รวมถึงกับมณฑลไห่หนานในทุกมิติ ทั้งด้านเศรษฐกิจ การค้า การท่องเที่ยวและการเกษตร จึงยินดีที่ได้เป็นส่วนหนึ่งของงาน Hainan Expo 2022 และ Global Consumption Forum นี้ หวังว่าจะเป็นโอกาสให้สินค้าไทยได้เป็นที่รู้จักและนิยมในจีนมากยิ่งขึ้น เพื่อเพิ่มพูนการค้าและการลงทุนระหว่างไทยกับมณฑลไห่หนาน และขับเคลื่อนความร่วมมือไทย – มณฑลไห่หนานต่อไป
นายกรัฐมนตรียินดีกับพัฒนาการของท่าเรือการค้าเสรีของมณฑลไห่หนาน สะท้อนจากการขยายตัวทางเศรษฐกิจ และตัวเลขการค้าและการลงทุนระหว่างมณฑลไห่หนานกับต่างประเทศที่เพิ่มขึ้นอย่างมีนัยสำคัญ ชื่นชมว่างานนี้จะมีส่วนเพิ่มพูนการค้าการลงทุนระหว่างจีนกับประเทศในภูมิภาคจากปัจจัยที่ความตกลง RCEP เริ่มมีผลบังคับใช้เมื่อต้นปีที่ผ่านมา ซึ่งนายกรัฐมนตรีเชื่อมั่นว่า ท่าเรือการค้าเสรีไห่หนานจะมีบทบาทเป็น “สะพานการค้าและการลงทุน” ที่เชื่อมระหว่างจีนกับประเทศในอาเซียนและภูมิภาคอื่น ๆ ภายใต้ข้อริเริ่ม Belt and Road Initiative ของประธานาธิบดีสี จิ้นผิง
ทั้งนี้ ท่าเรือไห่หนานให้ความสำคัญกับการค้าเสรี สอดคล้องกับการส่งเสริมความร่วมมือทางเศรษฐกิจภายใต้กรอบเอเปค ซึ่งไทยเป็นเจ้าภาพในปีนี้ ภายใต้หัวข้อหลัก “Open. Connect. Balance.” มุ่งเน้นการอำนวยความสะดวกการค้าการลงทุน การฟื้นฟูความเชื่อมโยง และการส่งเสริมการเจริญเติบโตที่ยั่งยืนและครอบคลุม
ในตอนท้าย นายกรัฐมนตรีได้อวยพรให้งานประสบความสำเร็จตามเป้าหมาย ยืนยันความพร้อมจะพัฒนาความร่วมมือกับมณฑลไห่หนาน และกับรัฐบาลจีน เพื่อพัฒนา “ความสัมพันธ์หุ้นส่วนเชิงยุทธศาสตร์อย่างรอบด้าน” ไทย-จีนให้ก้าวหน้าในทุกมิติ เพื่อประโยชน์ของประเทศ ภูมิภาคและประชาคมระหว่างประเทศ
อนึ่ง งาน China International Consumer Products Expo (Hainan Expo) จัดขึ้นโดยกระทรวงพาณิชย์สาธารณรัฐประชาชนจีนร่วมกับรัฐบาลมณฑลไห่หนาน ระหว่างวันที่ 26-30 กรกฎาคม 2565 ณ นครไหโข่ว มณฑลไห่หนาน สาธารณรัฐประชาชนจีน ภายใต้หัวข้อ “Share Open Opportunities, Co-create a Better Life” เพื่อส่งเสริมโอกาสสำหรับสินค้าอุปโภคบริโภคโดยเฉพาะสินค้าที่มีคุณภาพสูงในการเข้าสู่ตลาดจีน

ที่มา : https://www.thaigov.go.th/news/contents/details/57211