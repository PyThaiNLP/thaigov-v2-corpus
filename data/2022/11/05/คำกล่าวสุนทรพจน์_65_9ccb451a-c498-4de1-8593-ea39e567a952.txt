รัฐบาลไทย-ข่าวทำเนียบรัฐบาล-คำกล่าว พลเอก ประยุทธ์ จันทร์โอชา นายกรัฐมนตรี เนื่องใน “วันศิลปินแห่งชาติ” วันพฤหัสบดีที่ 24 กุมภาพันธ์ 2565


วันพฤหัสบดีที่ 24 กุมภาพันธ์ 2565
พิมพ์
คำกล่าว พลเอก ประยุทธ์ จันทร์โอชา นายกรัฐมนตรี เนื่องใน “วันศิลปินแห่งชาติ” วันพฤหัสบดีที่ 24 กุมภาพันธ์ 2565
คำกล่าว พลเอก ประยุทธ์ จันทร์โอชา นายกรัฐมนตรี เนื่องใน “วันศิลปินแห่งชาติ” วันพฤหัสบดีที่ 24 กุมภาพันธ์ 2565
เนื่องในโอกาส “วันศิลปินแห่งชาติ” วันที่ ๒๔ กุมภาพันธ์ ๒๕๖๕ ได้เวียนมาบรรจบ
อีกวาระหนึ่ง ในนามของรัฐบาล ผมขอส่งความระลึกถึงและความปรารถนาดีมายังศิลปินแห่งชาติ
ตลอดจนศิลปินทุกแขนง และผู้เกี่ยวข้องกับงานด้านศิลปวัฒนธรรมทุกท่าน ที่มีส่วนสำคัญในส่งเสริม
สืบสาน ทำนุบำรุงศิลปวัฒนธรรมของชาติให้มีความเจริญรุ่งเรืองตลอดมา
รัฐบาลได้ประกาศให้วันที่ ๒๔ กุมภาพันธ์ ซึ่งเป็นวันคล้ายวันพระบรมราชสมภพ
พระบาทสมเด็จพระพุทธเลิศหล้านภาลัย รัชกาลที่ ๒ ผู้ทรงเป็นพระปฐมบรมศิลปินแห่งกรุงรัตนโกสินทร์ ทรงพระปรีชาล้ำเลิศในศิลปกรรมด้านต่าง ๆ ทั้งด้านกวีนิพนธ์ ด้านดนตรี และด้านประติมากรรม
ด้วยพระราชปรารถนาให้ศิลปะของไทยดำรงอยู่เป็นศิลป์แห่งแผ่นดินอย่างสง่างาม เป็น “วันศิลปินแห่งชาติ” เพื่อน้อมสำนึกในพระมหากรุณาธิคุณ ที่ทรงมีคุณูปการอย่างอเนกอนันต์ต่องานศิลปวัฒนธรรมของชาติ รวมทั้งเป็นการยกย่องเชิดชูเกียรติเหล่าศิลปินแห่งชาติทุกแขนง ซึ่งถือเป็นครูของแผ่นดิน เป็นปูชนียบุคคลที่ได้อุทิศตน สร้างสรรค์ผลงานศิลปะอันทรงคุณค่า เพื่อสานต่อมรดกภูมิปัญญาทางวัฒนธรรมให้ดำรงอยู่ เป็นสมบัติอันล้ำค่าของแผ่นดิน และความภาคภูมิใจของลูกหลานไทยสืบไป
ในวาระนี้ ผมขออาราธนาคุณพระศรีรัตนตรัยและสิ่งศักดิ์สิทธิ์ทั้งหลายในสากล อีกทั้งเดชะพระบารมีของพระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี ได้โปรดดลบันดาลประทานพรให้ศิลปินแห่งชาติ ตลอดจนศิลปินทุกแขนง และผู้เกี่ยวข้องกับงานด้านศิลปวัฒนธรรมทุกคน พร้อมทั้งครอบครัว ประสบแต่ความสุข ความเจริญ มีกำลังกาย กำลังใจ กำลังสติปัญญาที่เข้มแข็ง และสัมฤทธิผลในสิ่งที่พึงปรารถนาทุกประการโดยทั่วกัน

ที่มา : https://www.thaigov.go.th/news/contents/details/51874