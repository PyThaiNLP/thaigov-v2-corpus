รัฐบาลไทย-ข่าวทำเนียบรัฐบาล-พน. ชี้แจงข้อวิจารณ์รัฐบาลเตรียมปรับราคาก๊าซหุงต้มและปัญหาค่าครองชีพสูง


วันอังคารที่ 11 มกราคม 2565
พิมพ์
พน. ชี้แจงข้อวิจารณ์รัฐบาลเตรียมปรับราคาก๊าซหุงต้มและปัญหาค่าครองชีพสูง
โฆษกกระทรวงพลังงาน ยืนยันจำเป็นต้องขึ้นราคาขายปลีกก๊าซ LPG
วันที่ 11 มกราคม 2565 นายสมภพ พัฒนอริยางกูล โฆษกกระทรวงพลังงาน ชี้แจงว่า จากสถานการณ์ราคาก๊าซปิโตรเลียมเหลว (LPG) โลกที่มีการปรับตัวสูงขึ้น ตั้งแต่เดือนมีนาคม 2563 เป็นต้นมา จากระดับราคาประมาณ 160 เหรียญสหรัฐฯต่อตัน มาอยู่ที่ประมาณ 720 เหรียญสหรัฐฯต่อตัน ในเดือนมกราคม 2565 เทียบได้กับราคาขายปลีกก๊าซ LPG ที่ 412 บาทต่อถัง 15 กิโลกรัม ในขณะที่ราคาขายปลีกปัจจุบัน ภาครัฐได้ตรึงราคาขายปลีกไว้ที่ 318 บาทต่อถัง 15 กิโลกรัม ตั้งแต่ มีนาคม 2563 เรื่อยมาจนถึงปัจจุบันส่งผลให้ปัจจุบันฐานะกองทุนบัญชีก๊าซ LPG ติดลบ 23,178 ล้านบาท หรืออุดหนุนเดือนละประมาณ 1,700 ล้านบาท เข้าใกล้กรอบวงเงินกองทุนน้ำมันเชื้อเพลิงในส่วนของบัญชีก๊าซ LPG ที่ให้ติดลบได้ไม่เกิน 25,000 ล้านบาท หากกระทรวงพลังงานยังคงตรึงราคาขายปลีกก๊าซ LPG ที่ 318 บาทต่อถัง 15 กิโลกรัม จะส่งผลต่อภาระหนี้สินกองทุนน้ำมันฯ เพิ่มสูงขึ้นไปถึงประมาณ -43,000 ล้านบาท ณ สิ้นปี 2565 ซึ่งไม่เป็นไปตามแนวทางบริหารกองทุนน้ำมันเชื้อเพลิงตามพระราชบัญญัติกองทุนน้ำมันเชื้อเพลิง พ.ศ. 2562ดังนั้น กระทรวงพลังงานจึงมีความจำเป็นต้องพิจารณาปรับขึ้นราคาขายปลีกก๊าซ LPG โดยยังคงมาตรการช่วยเหลือให้ส่วนลดราคาก๊าซ LPG แก่ครัวเรือนผู้มีรายได้น้อยผ่านบัตรสวัสดิการแห่งรัฐที่ 45 บาท/คน/3 เดือน และส่วนลดราคาก๊าซ LPG แก่ผู้มีรายได้น้อยที่เป็นร้านค้า หาบเร่ แผงลอยอาหารผ่านบัตรสวัสดิการแห่งรัฐที่ 100 บาท/คน/เดือน ต่อไป ทั้งนี้ สำหรับแนวทางการปรับขึ้นราคาขายปลีกก๊าซ LPG อยู่ระหว่างการพิจารณาของคณะกรรมการบริหารนโยบายพลังงาน (กบง.)

ที่มา : https://www.thaigov.go.th/news/contents/details/50408