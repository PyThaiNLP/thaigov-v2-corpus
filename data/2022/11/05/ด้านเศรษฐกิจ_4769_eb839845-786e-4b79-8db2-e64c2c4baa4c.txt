รัฐบาลไทย-ข่าวทำเนียบรัฐบาล-ออมสิน ประกาศขึ้นอัตราดอกเบี้ยเงินฝากประจำ เพิ่มสูงสุด 0.30% ขานรับดอกเบี้ยนโยบาย พร้อมตรึงดอกเบี้ยเงินกู้ให้นานที่สุด เพื่อช่วยเหลือลูกค้ารายย่อยและกลุ่มเปราะบาง


วันพฤหัสบดีที่ 11 สิงหาคม 2565
พิมพ์
ออมสิน ประกาศขึ้นอัตราดอกเบี้ยเงินฝากประจำ เพิ่มสูงสุด 0.30% ขานรับดอกเบี้ยนโยบาย พร้อมตรึงดอกเบี้ยเงินกู้ให้นานที่สุด เพื่อช่วยเหลือลูกค้ารายย่อยและกลุ่มเปราะบาง
กนง. ได้มีการปรับขึ้นอัตราดอกเบี้ยนโยบาย จาก 0.50% ต่อปี เป็น 0.75% ต่อปี มีผลเมื่อวันที่ 10 สิงหาคม 2565 เป็นต้นไป นั้น เพื่อเป็นการดูแลผู้ฝากเงินให้ได้รับประโยชน์จากอัตราดอกเบี้ยขาขึ้น ธนาคารออมสินซึ่งมีภารกิจหลักในการเป็นสถาบันการเงินเพื่อการออม
นายวิทัย รัตนากร ผู้อำนวยการธนาคารออมสิน เปิดเผยว่า จากการที่คณะกรรมการนโยบายการเงิน (กนง.) ได้มีการปรับขึ้นอัตราดอกเบี้ยนโยบาย จาก 0.50% ต่อปี เป็น 0.75% ต่อปี มีผลเมื่อวันที่ 10 สิงหาคม 2565 เป็นต้นไป นั้น เพื่อเป็นการดูแลผู้ฝากเงินให้ได้รับประโยชน์จากอัตราดอกเบี้ยขาขึ้น ธนาคารออมสินซึ่งมีภารกิจหลักในการเป็นสถาบันการเงินเพื่อการออม จึงประกาศขึ้นอัตราดอกเบี้ยเงินฝากประจำ 3 เดือน/6 เดือน ปรับขึ้น 0.15% เงินฝากประจำ 12 เดือน ปรับขึ้น 0.20% และเงินฝากประจำ 24 เดือน/36 เดือน ปรับขึ้น 0.30%  ซึ่งจะช่วยส่งเสริมการออม และให้ประชาชนได้มีกำลังซื้อเพิ่มมากขึ้นในช่วงที่กำลังเริ่มกลับมามีกิจกรรมทางเศรษฐกิจ
สำหรับลูกค้าสินเชื่อ ธนาคารมีมาตรการช่วยเหลือโดยจะยังตรึงอัตราดอกเบี้ยเงินกู้ขั้นต่ำ (MLR, MOR และ MRR) ไว้ให้นานที่สุด เพื่อชะลอผลกระทบต่อลูกค้ารายย่อย ผู้ประกอบการ SMEs และกลุ่มเปราะบาง ซึ่งเป็นไปตามนโยบายรัฐบาลและกระทรวงการคลัง ที่มอบหมายสถาบันการเงินของรัฐตรึงดอกเบี้ยเงินกู้ไว้ก่อน ทั้งนี้ การประกาศขึ้นอัตราดอกเบี้ยเงินฝากประจำ และตรึงอัตราดอกเบี้ยเงินกู้ทุกประเภท เพื่อดูแลสิทธิประโยชน์ของลูกค้าเงินฝาก รวมถึงช่วยเหลือประคับประคองลูกค้าสินเชื่อในช่วงที่เศรษฐกิจอยู่ระหว่างฟื้นตัวและยังไม่กลับมาอยู่ในภาวะปกติ
มีผลตั้งแต่วันที่ 15 สิงหาคม 2565 เป็นต้นไป

ที่มา : https://www.thaigov.go.th/news/contents/details/57925