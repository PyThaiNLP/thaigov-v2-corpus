รัฐบาลไทย-ข่าวทำเนียบรัฐบาล-รมว.อว. เผย โลกคดีเป็นเรื่องที่สำคัญ เตือนคนไทยควรขยายกรอบความคิดในเรื่องเหล่านี้


วันพฤหัสบดีที่ 24 กุมภาพันธ์ 2565
รมว.อว. เผย โลกคดีเป็นเรื่องที่สำคัญ เตือนคนไทยควรขยายกรอบความคิดในเรื่องเหล่านี้
รมว.อว. เผย โลกคดีเป็นเรื่องที่สำคัญ เตือนคนไทยควรขยายกรอบความคิดในเรื่องเหล่านี้
(8 กุมภาพันธ์ 2565) ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (รมว.อว.) เป็นประธานเปิดงานเสวนาวิชาการธัชชา สถาบันโลกคดีศึกษา “โลกคดีที่ วินส์ พึงรู้” ตอน พัฒนาการเศรษฐศาสตร์การเมืองระหว่างประเทศในเอเชียแปซิฟิก ในรอบ 10 ปีที่ผ่านมา จัดโดย วิทยสถานสังคมศาสตร์ มนุษยศาสตร์และศิลปกรรมศาสตร์แห่งประเทศไทย (ธัชชา) โดยมี ดร.พัชรินรุจา จันทโรนานนท์ ที่ปรึกษา รมว.อว. และ อดีตเอกอัครราชทูตสมป่อง สงวนบรรพ์ ผู้อำนวยการสถาบันโลกคดีศึกษา เข้าร่วมงาน ณ ห้องแถลงข่าว ชั้น 1 อาคารพระจอมเกล้า สำนักงานปลัดกระทรวงการอุดมศึกษา วิทยาศาสตร์ วิจัยและนวัตกรรม
ศ.(พิเศษ) ดร.เอนก กล่าวว่า สำหรับหัวข้อการเสวนาในวันนี้ คือ “โลกคดีที่ วินส์ พึงรู้” เชื่อว่าจะทำให้นักศึกษา หรือผู้ที่เข้ารับการอบรมวินส์ เห็นงาน เห็นประเทศ และเห็นไทยในบริบทของโลกมากขึ้น แนวคิดบางอย่างที่อยากจะให้ไว้ คือว่า สิ่งที่เราคิดบางอย่างเป็นผลผลิตจากการศึกษาที่ได้รับ ทั้งในประเทศ ทวีปเอเชีย ประเทศต่างๆ จากการเกิดรัฐชาติ ซึ่งเกิดขึ้นมาแล้วกว่า 100 ปี อยากเตือนคนไทยให้รู้ว่าเรื่องของโลกคดีเป็นเรื่องที่สำคัญ ดินแดนของไทยเกิดขึ้นได้ก็เพราะโลกคดี แต่กรอบคิดของเรานั้นให้ความสำคัญกับโลกน้อย ต่อไปโลกในอนาคตจะคล้ายกับโลกในอดีต โลกจะไม่เป็นแผ่นดินเดียวกันหมด จะมีความหลากหลาย เป็นโลกที่มีหลายคั่วอำนาจ หลายคั่วทางวัฒนธรรม โดยเรื่อง “พัฒนาการเศรษฐศาสตร์การเมืองระหว่างประเทศในเอเชียแปซิฟิก ในรอบ 10 ปีที่ผ่านมา” ที่จะพูดคุยในวันนี้ จะเป็นฉากหลังที่ดีมาก จะทำให้เราเข้าใจประเทศและโลกมากขึ้น
ด้าน อดีตเอกอัครราชทูตสมป่อง สงวนบรรพ์ ผู้อำนวยการสถาบันโลกคดีศึกษา คณบดีสถาบันการทูตและการต่างประเทศ มหาวิทยาลัยรังสิต เผยว่า “โลกคดีที่ วินส์ พึงรู้” ตอน พัฒนาการเศรษฐศาสตร์การเมืองระหว่างประเทศในเอเชียแปซิฟิก ในรอบ 10 ปีที่ผ่านมานั้น มีรายละเอียดดังนี้
ปี พ.ศ. 2551 - เกิดวิกฤตเศรษฐกิจโลก, จีนเป็นเจ้าหนี้อเมริการายใหญ่ที่สุดในโลก เป็นเงิน 600,000 ล้านดอลล่าร์สหรัฐ, Tesla ผลิตรถยนต์ไฟฟ้าคันแรก (Roadstar)
ปี พ.ศ. 2552 - รัสเซียตกลงส่งน้ำมันให้แก่จีนเป็นจำนวนเงิน 25,000,000,000 ดอลล่าร์สหรัฐ เป็นเวลา 20 ปี
เพื่อแลกเปลี่ยนกับเงินกู้, ผู้นำจีนและไต้หวันแลกเปลี่ยนสารกันเป็นครั้งแรก ในรอบ 60 กว่าปี
ปี พ.ศ. 2553 - จีนเป็นประเทศที่ส่งออกมากที่สุดในโลก, ญี่ปุ่นจับชาวประมงจีนในทะเลจีนตะวันออก ที่เป็นข้อพิพาทกัน, บริษัทรถยนต์ทั่วโลกเริ่มผลิตรถยนต์ไฟฟ้า รัฐบาลต่างออกกฎหมายเพื่อส่งเสริมรถยนต์ไฟฟ้า, อุตสาหกรรมว่าด้วยการประมวลข้อมูล (Big Data มีมูลค่า 100,000 ล้านดอลลาร์สหรัฐ
ปี พ.ศ. 2554 - สหรัฐหันกลับมาทางเอเชีย เพื่อต่อต้านการเติบโตของจีน, จีนเป็นประเทศที่มีขนาดเศรษฐกิจอันดับ 2 ของโลก, เครื่องคอมพิวเตอร์ชื่อ วัตสันของบริษัทไอบีเอ็มสามารถเอาชนะแชมป์รายการตอบคำถามที่มีชื่อเสียง
ปี พ.ศ. 2555 - สหรัฐเสียเปรียบดุลการค้าให้แก่จีนมากขึ้นถึง 295,500 ล้านดอลลาร์สหรัฐ ความตึงเครียดเพิ่มขึ้น, เหตุการณ์พิพาทในทะเลจีนใต้ระหว่างจีนกับฟิลิปปินส์, จีนยกเลิกการฉลองความสัมพันธ์ทางการทูตกับญี่ปุ่นเพราะปัญหาข้อพิพาทในทะเลจีน, อาเซียนล้มเหลวในการออกถ้อยแถลงผลการประชุมประจำปีที่ประเทศกัมพูชาเป็นเจ้าภาพ, ความก้าวหน้าทางเทคโนโลยีด้นอวกาศของจีนเริ่มปรากฏผล
ปี พ.ศ. 2556 - จีนประสบความสำเร็จในการส่ง rover ขึ้นไปบนดวงจันทร์, ญี่ปุ่นย้ายฐานที่ตั้ง (25,000 นาย) ไปยังพื้นที่ที่ห่างไกลชุมชน, ญี่ปุ่นรับรองยุทธศาสตร์ความมั่นคงแห่งชาติฉบับใหม่ และเพิ่มงบประมาณการป้องกันประเทศ
ปี พ.ศ. 2557 - เกิดการประท้วงในฮ่องกง, ตัวเลขการค้าระหว่างประเทศของจีนเริ่มดีขึ้น, รัฐบาลญี่ปุ่น เปลี่ยนนโยบายความมั่นคงให้ทหารสามารถทำการรบในต่างประเทศได้
ปี พ.ศ. 2558 - จีนสร้างเกาะในทะเลจีนใต้ พร้อมติดตั้งอุปกรณ์ทางทหาร, อัตราการเจริญเติบโตทางเศรษฐกิจของจีนเริ่มลดลง, สภาร่างของญี่ปุ่นสนับสนุนให้กองกำลังสามารถทำการรบในต่างประเทศเป็นครั้งแรกนับตั้งแต่สงครามโลกครั้งที่สองเป็นต้นมา
ปี พ.ศ. 2559 - อัตราการเจริญเติบโตทางเศรษฐกิจลดลงต่ำสุดในรอบ 25 ปี
ปี พ.ศ. 2560 - ขนาดเศรษฐกิจของจีนเท่ากับ 15% ของจีดีพีโลก
ปี พ.ศ. 2561 - สหรัฐขึ้นภาษีนำเข้าจากจีน, สงครามการค้าระหว่างสองประเทศถูกยกระดับขึ้น
ปี พ.ศ. 2562 - สงครามการค้าระหว่างสหรัฐกับจีนรุนแรงขึ้น, อเมริกาสนับสนุนฝ่ายประท้วงจีนในฮ่องกง
ปี พ.ศ. 2563 - ข้อตกลงทางการค้าระหว่างอเมริกากับจีน ภาคแรก, ความตึงเครียดเพิ่มขึ้นท่ามกลางการแพร่ระบาดของโคโรนาไวรัส, อเมริกายกเลิกสิทธิพิเศษทางการค้าให้แก่ฮ่องกง และออกกฎหมายคว่ำบาตรเจ้าหน้าที่และธุรกิจที่ขัดขวางฝ่ายต่อต้านรัฐบาลจีน
ปี พ.ศ. 2564 - เกิดการแข่งขันเพื่อความเหนือกว่าระหว่างอเมริกากับจีน ด้าน AI, กรุงคาบูล ถูกยึดโดยตาลีบัน ในระหว่างการถอนทหารอเมริกัน

ที่มา : https://www.thaigov.go.th/news/contents/details/51896