รัฐบาลไทย-ข่าวทำเนียบรัฐบาล-มท. ประสานผู้ว่าฯ ทุกจังหวัด แจ้ง อปท. ทุกแห่ง ปฏิบัติตามแนวทางการเบิกค่าใช้จ่ายในการจัดตั้ง Quarantine และ Community Isolation


วันพุธที่ 28 กรกฎาคม 2564
พิมพ์
มท. ประสานผู้ว่าฯ ทุกจังหวัด แจ้ง อปท. ทุกแห่ง ปฏิบัติตามแนวทางการเบิกค่าใช้จ่ายในการจัดตั้ง Quarantine และ Community Isolation
มท. ประสานผู้ว่าฯ ทุกจังหวัด แจ้ง อปท. ทุกแห่ง ปฏิบัติตามแนวทางการเบิกค่าใช้จ่ายในการจัดตั้ง Quarantine และ Community Isolation เพื่อป้องกัน ระงับโรค และรักษาพยาบาลโควิด-19 ได้ตามความจำเป็น เหมาะสม และประหยัด
วันนี้ (28 ก.ค.64) นายฉัตรชัย พรหมเลิศ ปลัดกระทรวงมหาดไทย เปิดเผยว่า ตามข้อกำหนด ออกตามความในมาตรา 9 แห่งพระราชกำหนดการบริหารราชการในสถานการณ์ฉุกเฉิน พ.ศ. 2548 (ฉบับที่ 1) ข้อ 7 (3) กำหนดให้โรงพยาบาล สถานพยาบาล หรือหน่วยงานที่มีหน้าที่และอำนาจในการป้องกันและดูแลรักษาผู้ปวยทั้งภาครัฐ และเอกชน จัดหายา เวชภัณฑ์ เครื่องมือในการตรวจโรค เครื่องช่วยในการหายใจ และอุปกรณ์อื่น ๆ ที่จำเป็น ให้เพียงพอตามมาตรฐานที่กระทรวงสาธารณสุขกำหนดหรือแนะนำ และให้รวมถึงการเตรียมบุคลากรทางการแพทย์จากแหล่งต่าง ๆ และการเตรียมสถานที่กักกัน สถานที่คุมไว้สังเกตหรือเตียงเพื่อรองรับผู้ป่วย ที่อาจเพิ่มจำนวนขึ้นโดยขอความร่วมมือดัดแปลงสถานที่ต่าง ๆ เช่น โรงแรม โรงเรียน มหาวิทยาลัย หอประชุม สถานที่ปฏิบัติธรรม ศาลาวัด อาคารของเอกชน ที่ยังไม่ได้ใช้งานหรือสถานที่ราชการ สถานที่เอกชนอื่น ๆ เป็นโรงพยาบาลชั่วคราว ซึ่งกระทรวงมหาดไทยได้แจ้งแนวทางการดำเนินการและการใช้จ่ายงบประมาณในการดำเนินการป้องกัน ควบคุม และรักษาโรคติดเชื้อไวรัสโคโรนา 2019 (โควิด - 19) กรณีองค์กรปกครองส่วนท้องถิ่นได้รับมอบหมายจากผู้ว่าราชการจังหวัด ให้รับผิดชอบหรือร่วมดำเนินการกับหน่วยงานอื่นในการจัดตั้งสถานที่ควบคุมเพื่อสังเกตการเริ่มป่วย (Quarantine) โรงพยาบาลสนามระดับพื้นที่ ศูนย์พักคอยและการแยกกักตัวที่บ้าน (Community Isolation และ Home Isolation)
.
นายฉัตรชัย พรหมเลิศ กล่าวว่า เพื่อให้การดำเนินการป้องกัน ระงับโรค และการรักษาพยาบาลในสถานการณ์การแพร่ระบาดของโรคติดเชื้อไวรัสโคโรนา 2019 (โควิด - 19) ขององค์กรปกครองส่วนท้องถิ่นเป็นไปด้วยความคล่องตัว รวดเร็ว มีประสิทธิภาพ และเป็นไปตามตามระเบียบกระทรวงมหาดไทยว่าด้วยการเบิกค่าใช้จ่ายในการบริหารงานขององค์กรปกครองส่วนท้องถิ่น พ.ศ. 2562 โดยในกรณีที่องค์กรปกครองส่วนท้องถิ่นมีความจำเป็นต้องเบิกค่าใช้จ่ายรายการอื่นใดที่จำเป็นในการดำเนินการสถานที่ควบคุมเพื่อสังเกตการเริ่มป่วย (Quarantine) โรงพยาบาลสนามระดับพื้นที่ และศูนย์พักคอย (Community Isolation) เช่น ค่าวัสดุ ค่าครุภัณฑ์ ค่าสาธารณูปโภค เป็นต้น ให้ผู้บริหารองค์กรปกครองท้องถิ่น พิจารณาเบิกจ่ายได้เท่าที่จ่ายจริงตามความจำเป็น เหมาะสม และประหยัด ทั้งนี้ ให้คำนึงถึงสถานะทางการเงินการคลังขององค์กรปกครองส่วนท้องถิ่น

ที่มา : https://www.thaigov.go.th/news/contents/details/44216