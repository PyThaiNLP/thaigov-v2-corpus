รัฐบาลไทย-ข่าวทำเนียบรัฐบาล-“อลงกรณ์” เกรงวงการข้าวสับสนนโยบายกระทรวงเกษตรฯ


วันพฤหัสบดีที่ 16 มิถุนายน 2565
“อลงกรณ์” เกรงวงการข้าวสับสนนโยบายกระทรวงเกษตรฯ
“อลงกรณ์” เกรงวงการข้าวสับสนนโยบายกระทรวงเกษตรฯ ยืนยันไม่เคยสั่งการให้กรมการข้าวปลูกข้าวบัสมาตีเพื่อส่งออกไปซาอุดีอาระเบีย 30 ล้านตัน
นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ แถลงวันนี้ (16 มิ.ย) ว่า ตามที่มีสื่อมวลชนฉบับหนึ่งเสนอข่าวทำนองว่า กรมการข้าวจะปลูกข้าวบัสมาตีเพื่อส่งออกไปซาอุดีอาระเบีย 30 ล้านตัน ตามนโยบายของที่ปรึกษารัฐมนตรีเกษตรฯ หลังจากเดินทางไปเยือนซาอุดีอาระเบียนั้น ขอชี้แจงว่า ตนไม่เคยให้สัมภาษณ์เรื่องนี้และไม่เคยบอกกรมข้าวให้ผลิตข้าวบัสมาติเพื่อส่งออกข้าวบัสมาตี 30 ล้านตันไปซาอุดีอาระเบีย เนื่องจากเกรงว่าจะก่อให้เกิดความสับสนและเข้าใจผิดในนโยบายของกระทรวงเกษตรและสหกรณ์ ซึ่งแม้แต่โฆษกรัฐบาลก็ยังอ้างอิงข่าวที่ผิดพลาดดังกล่าวนำไปแถลงข่าวในนามนายกรัฐมนตรีและรัฐบาล
นายอลงกรณ์ กล่าวว่า ตลอด 30 ปีที่ผ่านมา ไทยส่งออกข้าวโดยเฉลี่ยปีละไม่เกิน 10 ล้านตันส่วนใหญ่เป็นข้าวขาว ข้าวนึ่ง และข้าวหอมมะลิ ประเทศไทยไม่เคยผลิตข้าวบัสมาตีเพื่อการส่งออกแม้แต่ตันเดียว จะมีเพียงการทดลองวิจัยในอดีตนานมาแล้ว ดังนั้นจึงเป็นไปไม่ได้ที่จะมีนโยบายปลูกข้าวบัสมาตีเพื่อการส่งออกเพราะสภาพภูมิอากาศและพื้นที่ของประเทศไทยส่วนใหญ่ไม่เหมาะสมกับพันธุ์ข้าวดังกล่าว
นอกจากนี้ซาอุดีอาระเบียก็ไม่มีการนำเข้าข้าวในจำนวนมากมายขนาดนั้นเนื่องจากมีประชากรเพียง 30 กว่าล้านคน จึงมีการนำเข้าข้าวเพียงปีละ 1 ล้านตันเศษเท่านั้น จึงขอชี้แจงเพื่อความเข้าใจที่ถูกต้อง.

ที่มา : https://www.thaigov.go.th/news/contents/details/55800