รัฐบาลไทย-ข่าวทำเนียบรัฐบาล-การทางพิเศษแห่งประเทศไทย ยืนยันความปลอดภัยและเร่งสร้างโครงการทางพิเศษสายพระราม 3 - ดาวคะนอง - วงแหวนรอบนอกกรุงเทพมหานคร ตลอดทั้งเส้น


วันอังคารที่ 9 สิงหาคม 2565
การทางพิเศษแห่งประเทศไทย ยืนยันความปลอดภัยและเร่งสร้างโครงการทางพิเศษสายพระราม 3 - ดาวคะนอง - วงแหวนรอบนอกกรุงเทพมหานคร ตลอดทั้งเส้น
...
การทางพิเศษแห่งประเทศไทย ยืนยันความปลอดภัยและเร่งสร้างโครงการทางพิเศษสายพระราม 3 - ดาวคะนอง - วงแหวนรอบนอกกรุงเทพมหานคร ตลอดทั้งเส้น ขอให้ประชาชนเห็นใจที่อาจจะต้องประสบปัญหาจราจร แนะนำหลีกเลี่ยงเส้นทาง
การทางพิเศษแห่งประเทศไทย (กทพ.) กระทรวงคมนาคม เร่งรัดการก่อสร้างโครงการทางพิเศษสายพระราม 3 - ดาวคะนอง - วงแหวนรอบนอกกรุงเทพมหานครด้านตะวันตก มีระยะทางรวม 18.7 กิโลเมตร ทั้ง 5 สัญญา ทั้งโครงการตลอด 24 ชั่วโมง โดยปัจจุบันมีความก้าวหน้าทั้งโครงการคิดเป็นร้อยละ 33.46 ซึ่งเร็วกว่าแผนงานที่กำหนดร้อยละ 5.14 และ กทพ. ได้เพิ่มมาตรการความปลอดภัยขณะก่อสร้างให้รัดกุมทุกขั้นตอน เพื่อป้องกันการเกิดอุบัติเหตุแก่ประชาชนที่สัญจรในบริเวณดังกล่าว ขอให้ประชาชนเห็นใจเพราะอาจทำให้การจราจรหนาแน่นกว่าปกติ
นายสุรเชษฐ์ เหล่าพูลสุข ผู้ว่าการการทางพิเศษแห่งประเทศไทย เปิดเผยว่า ได้ประชุมหารือกับฝ่ายที่เกี่ยวข้องทั้งหมด ในการก่อสร้างโครงการทางพิเศษสายพระราม 3 - ดาวคะนอง - วงแหวนรอบนอกกรุงเทพมหานครด้านตะวันตก เพื่อยืนยันมาตรการป้องกันความปลอดภัยในการปฏิบัติงานทุกขั้นตอน เช่น บุคลากรผู้ปฏิบัติงาน เครื่องมือ เครื่องจักร ขั้นตอนวิธีการทำงานก่อสร้าง ตลอดจนการการประชาสัมพันธ์เพื่อแจ้งให้ประชาชนได้ทราบล่วงหน้า โดยมีบริเวณที่อยู่ระหว่างการดำเนินงานก่อสร้าง ดังนี้
จุดที่ 1 ปิดและเบี่ยงการจราจรบริเวณเกาะกลางถนนพระราม 2 กม. ที่ 600+000 - 12+000 ตั้งแต่วันนี้ถึงเดือนตุลาคม 2567
จุดที่ 2 ปิดและเบี่ยงการจราจรบริเวณเกาะกลางถนนพระราม 2 กม. ที่ 600+000 - 1+000 ตั้งแต่วันนี้ถึงเดือนเมษายน 2567
จุดที่ 3 ปิดและเบี่ยงการจราจรบริเวณหลังด่านสุขสวัสดิ์ ขาเข้ากรุงเทพฯ ตั้งแต่วันนี้ถึง 30 มิถุนายน 2566 และปิดและเบี่ยงการจราจรช่องทางซ้ายช่วงทางลงสะพานพระราม 9 ขาเข้า (ฝั่งธนบุรี) ตั้งแต่เดือนกันยายน 2565 - มิถุนายน 2566
จุดที่ 4 ปิดและเบี่ยงการจราจรช่องทางซ้ายช่วงทางลงสะพานพระราม 9 ขาเข้า (ฝั่งกรุงเทพฯ) ตั้งแต่วันนี้ถึง 30 มีนาคม 2566
จุดที่ 5 ปิดเบี่ยงจราจรบริเวณหน้าด่านเก็บค่าผ่านทางพิเศษดาวคะนอง ตั้งแต่เดือนกันยายน2565 - ธันวาคม 2566
ในการนี้ สถิติที่ผ่านมายังไม่มีการเกิดอุบัติเหตุถึงขั้นเสียชีวิต ถือได้ว่าเป็น “0 Accident” และเพื่อให้เกิดความปลอดภัยในการปฏิบัติงานและป้องกันการเกิดอุบัติเหตุแก่ประชาชน กทพ. ขอยืนยันมาตรการความปลอดภัยขณะก่อสร้าง ซึ่งจำเป็นจะต้องปิดและเบี่ยงการจราจรหลายจุดตามที่กล่าวมาอาจจะทำให้ผู้ที่สัญจรผ่านเส้นทางดังกล่าวไม่ได้รับความสะดวก จึงขอให้ประชาชนเห็นใจและใช้ความระมัดระวังในการสัญจรผ่านบริเวณดังกล่าว หากไม่มีความจำเป็นขอให้หลีกเลี่ยงไปใช้เส้นทางอื่นเป็นการชั่วคราว

ที่มา : https://www.thaigov.go.th/news/contents/details/57795