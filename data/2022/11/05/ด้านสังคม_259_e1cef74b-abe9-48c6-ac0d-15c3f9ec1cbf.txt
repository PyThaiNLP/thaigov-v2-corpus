รัฐบาลไทย-ข่าวทำเนียบรัฐบาล-สธ.จัดหน่วย CCR Team จากภูมิภาค 39 ทีม ช่วยดูแลโควิดพื้นที่ กทม.ช่วงล็อคดาวน์ 4-10 สิงหาคมนี้


วันอังคารที่ 3 สิงหาคม 2564
สธ.จัดหน่วย CCR Team จากภูมิภาค 39 ทีม ช่วยดูแลโควิดพื้นที่ กทม.ช่วงล็อคดาวน์ 4-10 สิงหาคมนี้
ปลัดกระทรวงสาธารณสุข เผยจัดบุคลากรจากภูมิภาคเข้าร่วม CCR Team รวม 39 ทีม ช่วยควบคุมโควิด 19 พื้นที่ กทม.ช่วงล็อกดาวน์ วันที่ 4-10 สิงหาคม ตั้งเป้าหมายตรวจคัดกรองเชิงรุกในชุมชน 2.5 แสนราย หากพบผู้ติดเชื้อนำเข้าระบบการดูแลรักษาที่บ้านและชุมชน
ปลัดกระทรวงสาธารณสุข เผยจัดบุคลากรจากภูมิภาคเข้าร่วม CCR Team รวม 39 ทีม ช่วยควบคุมโควิด 19 พื้นที่ กทม.ช่วงล็อกดาวน์ วันที่ 4-10 สิงหาคม ตั้งเป้าหมายตรวจคัดกรองเชิงรุกในชุมชน 2.5 แสนราย หากพบผู้ติดเชื้อนำเข้าระบบการดูแลรักษาที่บ้านและชุมชน จัดเตรียมยาฟาวิพิราเวียร์อย่างน้อย 6 แสนเม็ด พร้อมเดินหน้าฉีดวัคซีนโควิดในกลุ่มเสี่ยง
วันนี้ (3 สิงหาคม 2564) นายแพทย์เกียรติภูมิ วงศ์รจิต ปลัดกระทรวงสาธารณสุข กล่าวว่า ขณะนี้ผู้ติดเชื้อโควิด 19 มีจำนวนมาก แม้จะขยายเตียงรองรับกว่า 1.85 แสนเตียง ก็ยังไม่เพียงพอ โดยเฉพาะพื้นที่ กทม. ในกลุ่มผู้ติดเชื้อที่ไม่มีอาการหรือมีอาการเล็กน้อย ได้จัดระบบการดูแลรักษาที่บ้าน (Home Isolation) และที่ชุมชน (Community Isolation) โดยมีศูนย์บริการสาธารณสุข กทม. และคลินิกชุมชนอบอุ่น ดูแลติดตามอาการ และมีหน่วยเชิงรุกในชุมชน หรือ CCR Team สนับสนุนการดำเนินงาน ใน กทม.มีแล้วประมาณ 200 ทีม รวมทั้งในช่วงล็อกดาวน์ 2 สัปดาห์นี้ กระทรวงสาธารณสุขร่วมกับชมรมแพทย์ชนบทได้จัดหน่วย CCR Team โดยบุคลากรสาธารณสุขจิตอาสาหลายสาขาวิชาชีพในภูมิภาค เช่น แพทย์เวชศาสตร์ครอบครัว พยาบาล เภสัชกร เทคนิคการแพทย์ ซึ่งมีความชำนาญในการจัดบริการปฐมภูมิ จำนวน 39 ทีมภูธร จากภาคเหนือ 7 ทีม ภาคกลาง 10 ทีมภาคตะวันออก 2 ทีม ภาคตะวันออกเฉียงเหนือ 11 ทีม และภาคใต้ 9 ทีม ร่วมดำเนินการเชิงรุกในพื้นที่ กทม. ระหว่างวันที่ 4-10 สิงหาคมนี้ และคาดว่าจะมีเพิ่มเติมอีกรวมเป็น 40 กว่าทีม
“หน่วยเชิงรุก CCR Team มีความสำคัญในการช่วยควบคุมสถานการณ์การระบาดในพื้นที่ กทม. เนื่องจากช่วยแยกผู้ติดเชื้อในชุมชน ไม่ให้เกิดการแพร่เชื้อต่อ โดยเข้าไปตรวจคัดกรองหาผู้ติดเชื้อในชุมชนด้วยชุดตรวจ Antigen Test Kit (ATK) หากพบผู้ติดเชื้อนำเข้าสู่การรักษาที่บ้านหรือชุมชนตามระบบ ให้ยารักษา หากมีอาการรุนแรงจะส่งต่อ ติดตามผู้สัมผัสเสี่ยงร่วมบ้านร่วมงานมาตรวจหาเชื้อ รวมถึงฉีดวัคซีนโควิด 19 ให้กลุ่มเปราะบางในชุมชน เช่น ผู้สูงอายุ ผู้ป่วยติดเตียง ผู้พิการ นอกจากนี้ ทาง กทม.มีการจัดหาถุงยังชีพ และภาคเอกชนร่วมบริจาคสิ่งของเครื่องใช้อาหารมาสนับสนุน ซึ่งการดำเนินงานทั้งหมดเพื่อลดอัตราการเสียชีวิตและอัตราการใช้เตียงในโรงพยาบาล” นายแพทย์เกียรติภูมิกล่าว
สำหรับอุปกรณ์ที่จำเป็นต่อการดำเนินงานของทีม CCR Team กระทรวงสาธารณสุข ได้สนับสนุนชุดตรวจ Antigen Test Kit จำนวน 3 แสนชุด ตั้งเป้าหมายตรวจคัดกรองวันละ 35,000 ราย โดยภายใน 7 วันจะตรวจคัดกรองให้ได้ไม่น้อยกว่า 250,000 ราย คาดว่าอาจพบผลบวก 15% หรือประมาณ 32,500 ราย โดยประมาณ 1 ใน 3 ต้องการยาฟาวิพิราเวียร์ จึงสนับสนุนยาฟาวิพิราเวียร์อย่างน้อย 6 แสนเม็ด เริ่มดำเนินการวันพรุ่งนี้ (4 สิงหาคม 2564) เป็นวันแรก
*************************************** 3 สิงหาคม 2564
ภาพจาก : เพจชมรมแพทย์ชนบท
**********************************************************************

ที่มา : https://www.thaigov.go.th/news/contents/details/44406