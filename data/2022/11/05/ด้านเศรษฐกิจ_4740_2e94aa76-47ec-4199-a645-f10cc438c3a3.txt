รัฐบาลไทย-ข่าวทำเนียบรัฐบาล-ธอส. เปิดตัวแอปใหม่ GHB ALL BFRIEND เพื่อนที่พร้อมอยู่เคียงข้างลูกค้าที่ประสบปัญหาการผ่อนชำระ


วันพุธที่ 10 สิงหาคม 2565
พิมพ์
ธอส. เปิดตัวแอปใหม่ GHB ALL BFRIEND เพื่อนที่พร้อมอยู่เคียงข้างลูกค้าที่ประสบปัญหาการผ่อนชำระ
ธอส. เปิดตัวแอปใหม่ GHB ALL BFRIEND เพิ่มความสะดวกให้กับลูกค้าสินเชื่อที่อยู่อาศัย ที่ได้รับผลกระทบด้านรายได้และประสบปัญหาในการผ่อนชำระ สามารถเข้าถึงมาตรการความช่วยเหลือด้านการประนอมหนี้ของธนาคารได้อย่างสะดวก รวดเร็ว ทุกที่ ทุกเวลา
ธนาคารอาคารสงเคราะห์ เพิ่มความสะดวกให้กับลูกค้าสินเชื่อที่อยู่อาศัย ที่ได้รับผลกระทบด้านรายได้และประสบปัญหาในการผ่อนชำระ สามารถเข้าถึงมาตรการความช่วยเหลือด้านการประนอมหนี้ของธนาคารได้อย่างสะดวก รวดเร็ว ทุกที่ ทุกเวลา สอดคล้องกับไลฟ์สไตล์ทางการเงินยุคปัจจุบัน
บนโลกออนไลน์ เปิดตัวแอปใหม่ GHB ALL BFRIEND ที่พร้อมเป็นเพื่อนที่ใส่ใจและอยู่เคียงข้างลูกค้าของ ธอส. ด้วย 3 ฟังก์ชั่นหลัก 1.ตรวจสอบข้อมูลบัญชีเงินกู้ 2.ยื่นคำร้องประนอมหนี้ และ 3.ยื่นคำร้องฝากขายทรัพย์ พร้อมเปิดให้ลูกค้าดาวน์โหลด และเริ่มใช้งานตั้งแต่วันที่ 15 สิงหาคม 2565 เป็นต้นไป
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า เพื่อเป็นการเพิ่มความสะดวกให้ลูกค้าของ ธอส. ที่ได้รับผลกระทบด้านรายได้และประสบปัญหาในการผ่อนชำระ สามารถเข้าถึงมาตรการความช่วยเหลือด้านการประนอมหนี้ของธนาคารได้อย่างสะดวก รวดเร็ว ผ่านระบบออนไลน์สอดคล้องกับไลฟ์สไตล์ของประชาชนในยุคปัจจุบัน โดยไม่จำเป็นต้องเดินทางมาที่สาขาของธนาคาร และลดความเสี่ยงจากการแพร่ระบาดของโรค COVID-19 ธอส. จึงได้เปิดตัว Mobile Application : GHB ALL BFRIEND แอปพลิเคชันใหม่ล่าสุดที่พร้อมเป็นเพื่อนที่ใส่ใจและอยู่เคียงข้างลูกค้าของ ธอส. ที่ประสบปัญหาในการผ่อนชำระสินเชื่อบ้านให้ได้รับทางเลือกและเงื่อนไขการชำระหนี้ที่เหมาะสมกับปัญหาของลูกค้าแต่ละราย เพื่อช่วยแก้ปัญหาที่สร้างความกังวลใจให้กับลูกค้าได้พบทางออกที่ง่ายขึ้น สามารถกลับมาผ่อนชำระได้ตามปกติไปจนถึงการปิดบัญชีเงินกู้ได้ในอนาคต หรือช่วยให้ลูกค้าที่มีสถานะเป็นหนี้ที่ไม่ก่อให้เกิดรายได้ (NPL) กลับมามีสถานะปกติ หรือป้องกันไม่ให้ลูกค้าที่มีสถานะบัญชีปกติกลายเป็น NPL
สำหรับฟังก์ชันหลักของ GHB ALL BFRIEND ประกอบด้วย 1.ตรวจสอบข้อมูลบัญชีเงินกู้ อาทิ จำนวนเงินงวดที่ต้องผ่อนชำระตามเงื่อนไขของมาตรการ  2.ยื่นคำร้องประนอมหนี้ โดยเลือกมาตรการที่เหมาะสมกับความสามารถในการผ่อนชำระ และ 3.ยื่นคำร้องฝากขายทรัพย์ สำหรับลูกค้าที่ไม่สามารถผ่อนชำระต่อได้ สามารถประชาสัมพันธ์เพื่อจำหน่ายที่อยู่อาศัยที่ผ่านเว็บไซต์บ้านมือสองธนาคารอาคารสงเคราะห์ www.ghbhomecenter.com
ทั้งนี้ ลูกค้าของ ธอส. สามารถดาวน์โหลด และเริ่มใช้งาน Mobile Application : GHB ALL BFRIEND ได้ที่ App Store , Google Play และ AppGallery ตั้งแต่วันจันทร์ที่ 15 สิงหาคม 2565 เวลา 08.00 น. เป็นต้นไป สอบถามรายละเอียดเพิ่มเติมได้ที่ ธอส.ทุกสาขาทั่วประเทศ หรือ ที่ G H Bank Call Center โทร 0-2645-9000 หรือ Facebook Fanpage ธนาคารอาคารสงเคราะห์ และติดตามข้อมูลข่าวสารของธนาคารได้ที่เว็บไซต์ธนาคารอาคารสงเคราะห์ www.ghbank.co.th

ที่มา : https://www.thaigov.go.th/news/contents/details/57854