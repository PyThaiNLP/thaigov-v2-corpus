รัฐบาลไทย-ข่าวทำเนียบรัฐบาล- รัฐมนตรีว่าการกระทรวงยุติธรรม เป็นประธานเซ็น MOU ไกล่เกลี่ยหนี้กยศ. ตามนโยบายนายกฯเร่งช่วยเหลือหนี้สินประชาชนหลังนอนไม่หลับกังวลมานาน


วันพุธที่ 17 พฤศจิกายน 2564
พิมพ์
รัฐมนตรีว่าการกระทรวงยุติธรรม เป็นประธานเซ็น MOU ไกล่เกลี่ยหนี้กยศ. ตามนโยบายนายกฯเร่งช่วยเหลือหนี้สินประชาชนหลังนอนไม่หลับกังวลมานาน
รัฐมนตรีว่าการกระทรวงยุติธรรม เป็นประธานเซ็น MOU ไกล่เกลี่ยหนี้กยศ. ตามนโยบายนายกฯเร่งช่วยเหลือหนี้สินประชาชนหลังนอนไม่หลับกังวลมานาน แนะอย่าหนีหนี้มาเข้าร่วมโครงการ เล็งจัดมหกรรมไกล่เกลี่ยบริการทุกพื้นที่ช่วงเดือนธันวาคม
เมื่อวันที่ 17 พฤศจิกายน เวลา 10.00 น. ที่กระทรวงยุติธรรม มีการจัดพิธีลงนามบันทึกข้อตกลงความร่วมมือ (MOU) "การดำเนินงานด้านคุ้มครองสิทธิและเสรีภาพของประชาชน ระหว่าง กรมคุ้มครองสิทธิและเสรีภาพ กับ กองทุนเงินให้กู้ยืมเพื่อการศึกษา(กยศ.) โดยมีนายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานในพิธี พร้อมด้วย น.ส.ณัฐธ์ภัสส์ ยงใจยุทธ ผู้ช่วย รมว.ยุติธรรม นายโฆสิต สุวินิจจิต คณะที่ปรึกษา รมว.ยุติธรรม นายเรืองศักดิ์ สุวารี อธิบดีกรมคุ้มครองสิทธิและเสรีภาพ นางทัศนีย์ เปาอินทร์ ว่าที่อธิบดีกรมบังคับคดี และนายชัยณรงค์ กัจฉปานันท์ ผู้จัดการ กยศ.
นายสมศักดิ์ กล่าวว่า กระทรวงยุติธรรมมีนโยบายบูรณาการความร่วมมือกับทุกภาคส่วน ดำเนินการแก้ไขหนี้สินของประชาชน ด้วยการนำกระบวนการไกล่เกลี่ยข้อพิพาททั้งก่อนและหลังบังคับคดี รวมถึงข้อสั่งการของพล.อ.ประยุทธ์ จันทร์โอชา นายกรัฐมนตรี ที่มีนโยบายเร่งด่วน 12 เรื่อง เร่งให้ช่วยเหลือประชาชนที่เดือดร้อนจากสถานการโควิด-19 ถือเป็นโอกาสอันดีที่กรมคุ้มครองสิทธิฯและกยศ. ได้ช่วยไกล่เกลี่ยก่อนเข้าสู่การฟ้องคดี เพื่อให้ประชาชนเข้าถึงความยุติธรรม ช่วยไกล่เกลี่ยหนี้สินให้ประชาชนที่เดือดร้อนก่อนที่จะเข้าสู่ชั้นบังคับคดี เป็นการลดค่าใช้จ่าย และสร้างสัมพันธ์อันดี ตนหวังว่าทั้ง 2 หน่วยงานจะทำงานบูรณาการร่วมกันเป็นอย่างดี ซึ่งคนที่เป็นหนี้ก็อย่าหนีหนี้ มาเข้าโครงการไกล่เกลี่ยได้
นายสมศักดิ์ กล่าวอีกว่า การแก้ปัญหาให้ผู้ค้ำประกันและผู้กู้รวมถึงกยศ. การมีหนี้ เป็นเจ้าหนี้หรือค้ำประกัน ทำให้คนวิตกกังวลเสียสุขภาพ และคนที่นอนไม่หลับด้วยก็คือนายกฯ ที่เห็นคนในประเทศมีหนี้สิน ตนได้เห็นนายกฯพูดในครม. เร่งรัดคณะกรรมการกฤษฎีกา ให้ไปทำกฎหมายให้จบให้เร็ว แต่โชคดีที่ กยศ.มีผู้บริหารที่เข้าใจปัญหา ระหว่างที่รอกฎหมายก็แก้ปัญหาไปควบคู่กัน กลุ่มแรกคือคนที่ถูกฟ้องแล้ว ประมาณ 300,000 ราย ซึ่งกรมบังคับคดีจะช่วยติดตามและไกล่เกลี่ยให้ อีกส่วนหนึ่งคือ ผู้ที่ยังไม่ถูกฟ้อง ซึ่งกรมคุ้มครองสิทธิฯจะช่วยไกล่เกลี่ยให้ คนที่ยังอยู่ในข่าย ไม่ได้ถูกฟ้องสามารถให้เราช่วยไกล่เกลี่ยได้ ที่ผ่านมามีผู้ที่กู้ กยศ.ประมาณ 6 ล้านราย ยอดกู้เป็นเงิน 670,357 ล้านบาท ปิดยอดการกู้ไปแล้ว 1.5 ล้านกว่าราย อยู่ระหว่างการเรียน 8 แสนกว่าราย อยู่ระหว่างการผ่อนชำระ 3.5 ล้านราย แต่มีการผิดนัดชำระ 2.3 ล้านราย
"หลังจากนี้ ทางกระทรวงยุติธรรมจะร่วมมือกับกรมบังคับคดี กรมคุ้มครองสิทธิฯ และกยศ. จัดกิจกรรมมหกรรมการไกล่เกลี่ยหนี้สินในช่วงเดือน ธันวาคมนี้ โดยหลังจากที่เราได้กำหนดการเรียบร้อยแล้วจะแจ้งให้ทราบถึงวันที่จะจัดอีกครั้ง ซึ่งจะทำให้คนที่เป็นหนี้ได้รับรู้ ว่านายกรัฐมนตรีจะเข้ามาแก้ปัญหาตรงนี้ ให้บริการประชาชนให้มายื่นเรื่องของปรับโครงสร้างหนี้และไกล่เกลี่ย และหากได้ผลการตอบรับที่ดีเราจะจัดกระจายไปยังพื้นที่ทั่วประเทศต่อไป"นายสมศักดิ์ กล่าว
นายชัยณรงค์ กล่าวว่า เราเห็นคนที่ลำบากมากมาย กยศ.เราให้โอกาสให้อนาคต เมื่อลูกหนี้ผิดนัดชำระ ถึงจุดหนึ่งเราต้องฟ้อง แม้เราไม่อยากให้เกิดการบังคับคดี แต่เราก็ต้องทำ วันนี้เรากำลังรอกฎหมายใหม่ ซึ่งจะแปลงหนี้ได้ แต่ในช่วงรอกฎหมายนี้ เรามีการปรับโครงสร้างหนี้ และกระบวนการไกล่เกลี่ย ทำให้ทุกฝ่ายสบายใจและถือเป็นนิมิตรหมายที่ดี

ที่มา : https://www.thaigov.go.th/news/contents/details/48348