รัฐบาลไทย-ข่าวทำเนียบรัฐบาล-เปิดศักราชใหม่ความสัมพันธ์ 2 ชาติผู้นำเกษตรอาเซียน “ไทย-เวียดนาม”


วันเสาร์ที่ 27 สิงหาคม 2565
เปิดศักราชใหม่ความสัมพันธ์ 2 ชาติผู้นำเกษตรอาเซียน “ไทย-เวียดนาม”
เปิดศักราชใหม่ความสัมพันธ์ 2 ชาติผู้นำเกษตรอาเซียน “ไทย-เวียดนาม” ยกระดับความร่วมมือด้านเกษตรสู่หุ้นส่วนทางยุทธศาสตร์ มุ่งพัฒนาเทคโนโลยี เพิ่มรายได้เกษตรกรตอบโจทย์ปัญหาความมั่นคงทางอาหาร
นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ เปิดเผยวันนี้ภายหลังได้รับมอบหมายจาก ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ให้เดินทางไปปฏิบัติราชการ ณ สาธารณรัฐสังคมนิยมเวียดนาม โดยเข้าร่วมและกล่าวในพิธีเปิดงาน “เทคโนโลยีเกษตรแห่งเอเซีย 2022” (Agritechnica Asia 2022) ที่นครเกิ่นเทอ และการประชุมหารือกับนายเล มิน ฮวาน (Mr. Le Minh Hoan) รัฐมนตรีว่าการกระทรวงเกษตรและพัฒนาชนบท สาธารณรัฐสังคมนิยมเวียดนาม และนายเจิ่น แทงห์ นาม (Mr. Tran Thanh Nam) รัฐมนตรีช่วยว่าการฯ ดร.เจิ่น หงับ ถัดห์ (Dr. Tran Ngoc Thach) ผู้อำนวยการสถาบันวิจัยข้าวสามเหลี่ยมปากแม่น้ำโขง (MDRRI :Mekong Delta Rice Research Institute) ถึงแนวทางกรอบความร่วมมือด้านการเกษตร ระหว่างประเทศไทยและสาธารณรัฐสังคมนิยมเวียดนาม ซึ่งมี นายจักรกริช เรืองขจร รองกงสุลใหญ่นครโฮจิมินห์ นายณฐกร สุวรรณธาดา คณะที่ปรึกษารัฐมนตรีเกษตรฯ และคณะผู้บริหารกระทรวงเกษตรเวียดนามเข้าร่วม
โดยนายอลงกรณ์ กล่าวว่า ทั้ง 2 ฝ่ายเห็นพ้องต้องกันที่จะขยายความร่วมมือทางด้านการเกษตรอย่างใกล้ชิด ตั้งแต่การวิจัยและพัฒนานวัตกรรมเทคโนโลยีเกษตร การผลิต การแปรรูป และการตลาดสินค้าเกษตรและอาหาร โดยจะมีการจัดตั้งกลไกใหม่ ๆ ในระดับนโยบายและหน่วยงานและระบบสื่อสารระหว่างกัน ทั้งการทำงานเชิงรุกและการแก้ไขปัญหาได้อย่างรวดเร็วมีประสิทธิภาพมากขึ้น
นายอลงกรณ์ กล่าวต่อไปว่า เพื่อเริ่มเดินหน้าตามแนวทางความร่วมมือในมิติใหม่ จะมีการแลกเปลี่ยนการเยือนและการพบปะหารือระหว่างกันเพิ่มมากขึ้นภายใต้ระบบทวิภาคี โดยระหว่างเดือนกันยายน ถึงพฤศจิกายนปีนี้ จะมีคณะผู้แทนระดับจังหวัด ระดับรัฐมนตรีช่วยว่าการกระทรวงเกษตรฯ และรัฐมนตรีว่าการกระทรวงเกษตรเวียดนามเดินทางเยือนประเทศไทยตามลำดับ เช่นเดียวกับฝ่ายไทย โดย ดร.เฉลิมชัย ศรีอ่อน รัฐมนตรีว่าการกระทรวงเกษตรฯ จะเดินทางไปเยือนเวียดนามตามคำเชิญของรัฐมนตรีว่าการกระทรวงเกษตรและพัฒนาชนบทเวียดนามเช่นกัน
“บรรยาการการพบปะหารือเป็นไปอย่างกระตือรือร้นแบบญาติมิตร ทั้ง 2 ประเทศเห็นตรงกันว่าประเทศไทยและเวียดนามในฐานะประเทศผู้ผลิตและส่งออกสินค้าเกษตรและอาหารรายใหญ่ของโลกจะต้องผนึกศักยภาพร่วมมือกันบนแนวทางหุ้นส่วนทางยุทธศาสตร์ (Strategic Partnership) เพื่อร่วมกันพัฒนาการเกษตร ทั้งพืชประมงและปศุสัตว์ ตั้งแต่ต้นน้ำถึงปลายน้ำ เพื่อเพิ่มรายได้เกษตรกรและรายได้ของประเทศรวมทั้งตอบโจทย์ปัญหาความมั่นคงทางอาหารและการเปลี่ยนแปลงทางภูมิอากาศ (Climate Change) ซึ่งจะรายงานผลการปฏิบัติงานให้ รมว.เกษตรฯ ทราบถึงความคืบหน้าในการเจรจาความร่วมมือระหว่างไทยกับเวียดนามทันทีที่เดินทางกลับถึงประเทศไทย” นายอลงกรณ์ กล่าว
นอกจากนี้ในระหว่างพิธีเปิดงานเทคโนโลยีเกษตรแห่งเอเซีย 2022 ที่ปรึกษารัฐมนตรีเกษตรฯ ได้กล่าวOpening remark ถึงยุทธศาสตร์และนโยบายเทคโนโลยีเกษตร 4.0 ตลาดนำการผลิตและเกษตรกรรมยั่งยืนของ ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ การขับเคลื่อนศูนย์เทคโนโลยีเกษตรและนวัตกรรม(AIC: Agritech and Innovation Center) ศูนย์ข้อมูลเกษตรแห่งชาติ (National Big Data Center) การปฏิรูปการบริหารและบริการในโครงการ Digital Transformation การยกระดับแปลงใหญ่ด้วยนโยบายเครื่องจักรกลและเทคโนโลยี (Mechanization & Agritech) การสนับสนุนการแปรรูปสร้างมูลค่าเพิ่มและการพัฒนาผลิตภัณฑ์ การเพิ่มผลิตภาพ (productivity) การส่งเสริมเกษตรกรรุ่นใหม่ (YSF:Young Smart Farmer)ตลอดจนกล่าวถึงศักยภาพของประเทศไทยในฐานะประเทศผู้ส่งออกสินค้าเกษตรและอาหารอันดับ 13 ของโลกและครัวของโลก รวมทั้งการพัฒนาความร่วมมือและความสัมพันธ์ด้านการเกษตรระหว่างไทยกับเวียดนามในมิติใหม่ และการกล่าวเชิญชวนเข้าร่วมงาน “เทคโนโลยีเกษตรแห่งเอเชีย 2024” ที่จะจัดขึ้นในประเทศไทยใน 2 ปีข้างหน้าโดยกระทรวงเกษตรฯ และ DLG ประเทศเยอรมัน.

ที่มา : https://www.thaigov.go.th/news/contents/details/58521