รัฐบาลไทย-ข่าวทำเนียบรัฐบาล-รัฐบาลเผย โครงการร่วมลงทุนระหว่างรัฐและเอกชน (PPP) ขยายตัว ต่อยอดสร้างโอกาสด้านการลงทุนในภูมิภาค


วันพุธที่ 16 มีนาคม 2565
พิมพ์
รัฐบาลเผย โครงการร่วมลงทุนระหว่างรัฐและเอกชน (PPP) ขยายตัว ต่อยอดสร้างโอกาสด้านการลงทุนในภูมิภาค
รัฐบาลเผย โครงการร่วมลงทุนระหว่างรัฐและเอกชน (PPP) ขยายตัว ต่อยอดสร้างโอกาสด้านการลงทุนในภูมิภาค
วันที่ 16 มีนาคม 2565 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า รัฐบาลเดินหน้าผลักดันการลงทุนร่วมภาครัฐและเอกชน เพื่อการพัฒนาประเทศและกระตุ้นเศรษฐกิจ โดยล่าสุดคณะกรรมการนโยบายการร่วมลงทุนระหว่างรัฐและเอกชน ปรับปรุงแผนการจัดทำโครงการร่วมลงทุน พ.ศ. 2563 - 2570 ทั้งหมดรวม 110 โครงการ มูลค่าลงทุนรวมประมาณ 1.12 ล้านล้านบาท เพิ่มขึ้นจากเดิมที่มี 67 โครงการ มูลค่าลงทุนรวม 9.97 แสนล้านบาท โดยโครงการที่ปรับเพิ่มส่วนใหญ่เป็นโครงการในกิจการจัดการน้ำเสีย กิจการท่าอากาศยาน และกิจการด้านการศึกษา ทั้งนี้ หน่วยงานเจ้าของโครงการ จะเร่งรัดโครงการที่สำคัญและจำเป็นเร่งด่วน (High Priority PPP Project) มูลค่าลงทุนรวม 4.77 แสนล้านบาท ให้เป็นไปตามกรอบระยะเวลาที่กำหนดเพื่อกระตุ้นการลงทุนของประเทศในภาพรวม
รองโฆษกฯ กล่าวด้วยว่า สำหรับความคืบหน้าการลงทุนของรัฐวิสาหกิจ ซึ่งเป็นอีกกลไกสำคัญในการเพิ่มเม็ดเงินในระบบเศรษฐกิจ ผลการเบิกจ่ายงบลงทุนสะสม ของปีงบประมาณ 2565 ณ สิ้นเดือนมกราคม เป็นไปตามเป้าหมาย โดยเบิกจ่ายได้ 35,052 ล้านบาท หรือคิดเป็นร้อยละ 97 ของแผนการเบิกจ่ายสะสม โครงการขนาดใหญ่ที่สามารถเบิกจ่ายตามแผน อาทิ โครงการรถไฟฟ้าสายสีส้ม ช่วงศูนย์วัฒนธรรม - มีนบุรี ของการรถไฟฟ้าขนส่งมวลชนแห่งประเทศไทย โครงการก่อสร้างรถไฟทางคู่ ช่วงนครปฐม - ชุมพร และโครงการก่อสร้างรถไฟทางคู่ช่วงมาบกะเบา - ชุมทางถนนจิระ ของการรถไฟแห่งประเทศไทย โครงการทางพิเศษสายพระราม 3 – ดาวคะนอง - วงแหวนรอบนอกตะวันตก ของการทางพิเศษแห่งประเทศไทย และงานก่อสร้างปรับปรุงขยายท่อประปาของการประปาส่วนภูมิภาค
นางสาวรัชดา กล่าวว่า “รัฐบาลตั้งเป้าชัดเจนในการส่งเสริมการร่วมลงทุนระหว่างรัฐและเอกชน เพื่อลดข้อจำกัดการลงทุนจากเงินงบประมาณแผ่นดินและเงินกู้ รวมถึงสร้างเม็ดเงินหมุนเวียนในระบบเศรษฐกิจเพิ่มขึ้น ทั้งนี้ แผนร่วมลงทุนดังกล่าวจะช่วยสร้างความสนใจและดึงดูดให้เอกชนเข้ามาร่วมลงทุนในโครงการของรัฐได้อย่างแน่นอน และสร้างความมั่นใจในความพร้อมของโครงสร้างพื้นฐานประเทศ ดึงดูดต่างชาติให้มาลงทุนในไทยเพิ่มมากขึ้น”
----------------

ที่มา : https://www.thaigov.go.th/news/contents/details/52605