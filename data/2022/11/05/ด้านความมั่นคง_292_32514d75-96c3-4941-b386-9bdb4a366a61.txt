รัฐบาลไทย-ข่าวทำเนียบรัฐบาล-"ปลัดกลาโหมแถลงเจตนารมณ์และการปฏิบัติงานในปีงบประมาณ ๒๕๖๕"


วันพุธที่ 6 ตุลาคม 2564
"ปลัดกลาโหมแถลงเจตนารมณ์และการปฏิบัติงานในปีงบประมาณ ๒๕๖๕"
เน้นย้ำทุกหน่วยทำงานด้วยความสามัคคี มองประโยชน์ร่วมกัน คิดร่วมกัน และทำร่วมกัน ยึดมั่นในคุณธรรม เพื่อประโยชน์แก่ประเทศชาติและประชาชนในทุกโอกาส
ในวันอังคารที่ ๕ ตุลาคม ๒๕๖๔ เวลา ๑๓.๓๐ น. พล.อ.วรเกียรติ รัตนานนท์ ปลัดกระทรวงกลาโหม ได้แถลงเจตนารมณ์และแนวทางการปฏิบัติงานของสำนักงานปลัดกระทรวงกลาโหม ต่อนายทหารชั้นผู้ใหญ่ซึ่งเป็นระดับหัวหน้าหน่วย โดยมุ่งเน้นการสานต่องานที่ปลัดกระทรวงกลาโหมท่านก่อน (พลเอกณัฐ อินทรเจริญ)ได้ริเริ่มไว้ตลอด ๓ ปีที่ผ่านมาให้เป็นแนวทางเดียวกัน ซึ่งในปีที่ผ่านมาได้มุ่งเน้นการเสริมสร้างหน่วยและกำลังพล โดยเฉพาะการแลกเปลี่ยนข้อมูลระหว่างหน่วย เพื่อให้การทำงานมีเอกภาพ ข้อมูลเป็นที่น่าเชื่อถือทั้งภายในและภายนอกกระทรวงกลาโหม
ทั้งนี้ ในปีงบประมาณ ๒๕๖๕ ซึ่งเป็นปีสุดท้ายในห้วงแรกของยุทธศาสตร์ชาติและการปรับตัวของส่วนราชการ สำนักงานปลัดกระทรวงกลาโหมจึงได้แบ่งหน้าที่ความรับผิดชอบเป็น ๘ กลุ่มงาน ได้แก่ ด้านพิทักษ์รักษาเทิดทูนสถาบันพระมหากษัตริย์และการปฏิบัติตามพระราชประสงค์ ด้านยุทธการการข่าว การต่างประเทศ และจังหวัดชายแดนใต้ ด้านกำลังพล สวัสดิการ ด้านการบริหารจัดการ (ด้านงบประมาณ) ด้านที่ดินและสิ่งก่อสร้าง ด้านอุตสาหกรรมป้องกันประเทศ ด้านเทคโนโลยีสารสนเทศและไซเบอร์ ด้านการพัฒนาประเทศและช่วยเหลือประชาชน
ซึ่งทั้ง ๘ กลุ่มงานจะจัดทำงบประมาณร่วมกัน ทำงานเชื่อมโยงกันแต่ไม่ซ้ำซ้อน โดยปลัดกระทรวงกลาโหมยังได้เน้นย้ำขอให้ทุกหน่วยทำงานด้วยความสามัคคีกัน มองประโยชน์ร่วมกัน คิดร่วมกัน และทำร่วมกัน ยึดมั่นในคุณธรรม เพื่อประโยชน์แก่ประเทศชาติและประชาชนในทุกโอกาส และเตรียมการก้าวสู่ปี ๒๕๖๖ - ๒๕๗๐ ซึ่งเป็นห้วงที่สองของยุทธศาสตร์ชาติเพื่อความมั่นคง มั่งคั่ง ยั่งยืนของประเทศชาติและประชาชนภายในปี ๒๕๘๐ ต่อไป

ที่มา : https://www.thaigov.go.th/news/contents/details/46603