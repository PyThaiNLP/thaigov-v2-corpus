รัฐบาลไทย-ข่าวทำเนียบรัฐบาล-สธ. ปั้นนักบริหารการแพทย์และสาธารณสุขรุ่นใหม่ มีคุณธรรม จริยธรรม พร้อมใช้เทคโนโลยีในการทำงานได้อย่างมีประสิทธิภาพ


วันจันทร์ที่ 6 มิถุนายน 2565
สธ. ปั้นนักบริหารการแพทย์และสาธารณสุขรุ่นใหม่ มีคุณธรรม จริยธรรม พร้อมใช้เทคโนโลยีในการทำงานได้อย่างมีประสิทธิภาพ
กระทรวงสาธารณสุข พัฒนาศักยภาพนักบริหารการแพทย์และสาธารณสุข เป็นผู้บริหารรุ่นใหม่ที่มีโลกทัศน์เปิดกว้าง ปรับตัวรับการเปลี่ยนแปลงที่รวดเร็ว มีทักษะการทำงานในรูปแบบเครือข่าย ประยุกต์ใช้เทคโนโลยีดิจิทัลได้อย่างมีประสิทธิภาพ
กระทรวงสาธารณสุข พัฒนาศักยภาพนักบริหารการแพทย์และสาธารณสุข เป็นผู้บริหารรุ่นใหม่ที่มีโลกทัศน์เปิดกว้าง ปรับตัวรับการเปลี่ยนแปลงที่รวดเร็ว มีทักษะการทำงานในรูปแบบเครือข่าย ประยุกต์ใช้เทคโนโลยีดิจิทัลได้อย่างมีประสิทธิภาพ พร้อมคุณธรรม จริยธรรมในการทำงาน เพื่อประชาชนได้รับบริการที่มีคุณภาพ และมีคุณภาพชีวิตที่ดีขึ้น
วันนี้ (6 มิถุนายน 2565) ที่ กรมสนับสนุนบริการสุขภาพ กระทรวงสาธารณสุข จ.นนทบุรี นพ.เกียรติภูมิ วงศ์รจิต ปลัดกระทรวงสาธารณสุข พร้อมด้วย ดร.สุดคนึง ฤทธิ์ฤาชัย ผู้อำนวยการวิทยาลัยนักบริหารสาธารณสุข เปิดการอบรมหลักสูตรนักบริหารการแพทย์และสาธารณสุขระดับสูง รุ่นที่ 38 ประจำปีงบประมาณ พ.ศ. 2565 โดย นพ.เกียรติภูมิ กล่าวว่า กระทรวงสาธารณสุขให้ความสำคัญกับการพัฒนาผู้บริหารระดับสูงรุ่นใหม่ที่มีทักษะความรู้ด้านต่างๆ ตามบทบาทหน้าที่ความรับผิดชอบ สามารถทำงานเป็นเครือข่ายเชื่อมโยงบูรณาการกันภายในองค์กร และประสานความร่วมมือกับผู้เกี่ยวข้องทุกภาคส่วนในสังคม เพื่อให้การบริหารราชการตามยุทธศาสตร์ของกระทรวงสาธารณสุขบรรลุเป้าหมายที่กำหนดไว้ ขณะเดียวกันก็เป็นผู้นำในการบริหารจัดการให้บุคลากรในหน่วยงานมีทักษะการปฏิบัติงานด้านสาธารณสุขอย่างมีประสิทธิภาพและประสิทธิผล โดยมีเป้าหมายสูงสุดคือประชาชนได้รับบริการที่มีคุณภาพ มีคุณภาพชีวิตที่ดีขึ้น ตามปรัชญาและเป้าหมายของหลักสูตร คือ บ่มเพาะ “ผู้บริหารรุ่นใหม่” ที่มีโลกทัศน์เปิดกว้าง กระตือรือร้นในการเรียนรู้สิ่งใหม่ๆ รู้จักปรับตัวกับการเปลี่ยนแปลงที่รวดเร็ว เรียนรู้วิธีคิดเชิงยุทธศาสตร์ วิเคราะห์ภาพกว้างได้ มีวิจารณญาณและความคิดสร้างสรรค์ พร้อมด้วยคุณธรรม จริยธรรม มีทักษะการบริหารในรูปเครือข่ายและบูรณาการ สามารถประยุกต์ใช้เทคโนโลยีดิจิทัลได้อย่างมีประสิทธิภาพ
“ขอให้ผู้บริหารยึดหลัก CPR คือ C (Create) : เป็นนักคิดที่ดี , P (Positive) : มองโลกในแง่บวก มองหาโอกาสมากกว่าอุปสรรค และ R (Response Social) : ทำทุกอย่างเพื่อสังคมและประเทศชาติ โดยเฉพาะในยุคที่โลกมีความเปลี่ยนแปลง ขอให้เตรียมตัวเป็นผู้บริหารยุคใหม่ที่ปรับตัวให้ทันโลกตามบริบทต่างๆ อย่างเหมาะสม เกิดความปรารถนาดีต่อผู้อื่น และขอให้ยึดเสมอว่าการทำงานต่างๆ นั้น จะต้องทำเพื่อประโยชน์ต่อผู้อื่นและให้เกิดคุณค่าสูงสุดแก่ประเทศชาติ” นพ.เกียรติภูมิกล่าว
ทั้งนี้ การฝึกอบรมเน้นกิจกรรมที่หลากหลายผสมผสาน มีการเรียนรู้แบบ Interactive Learning การแลกเปลี่ยนเรียนรู้ระหว่างผู้เข้ารับการอบรมกับวิทยากรผู้ทรงคุณวุฒิจากหลากหลายสาขา โดยการอบรมจัดขึ้นระหว่างวันที่6 มิถุนายน - 26 สิงหาคม 2565 มีผู้เข้ารับการอบรม ทั้งสิ้น 65 คน จากสังกัดสำนักงานปลัดกระทรวงสาธารณสุข 52 คน กรมต่าง ๆ 10 คน สำนักงานหลักประกันสุขภาพแห่งชาติ 1 คน สำนักงานคณะกรรมการสุขภาพแห่งชาติ 1 คน และองค์การเภสัชกรรม 1 คน
************************************************* 6 มิถุนายน 2565

ที่มา : https://www.thaigov.go.th/news/contents/details/55407