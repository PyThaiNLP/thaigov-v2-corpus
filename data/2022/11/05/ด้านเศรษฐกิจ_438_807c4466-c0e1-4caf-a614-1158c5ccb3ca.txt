รัฐบาลไทย-ข่าวทำเนียบรัฐบาล-“จุรินทร์” จับมือ หอการค้าไทย จัดงาน “ภูเก็ต จิวเวลรี่แฟร์” ก.ย.64 พร้อมเร่งวัคซีนอีก 6.3 หมื่นโดสให้พังงา ก่อนเปิด “อันดามัน แซนด์บ็อกซ์” ภูเก็ต-พังงา-กระบี่ ต่อไป


วันพฤหัสบดีที่ 22 กรกฎาคม 2564
“จุรินทร์” จับมือ หอการค้าไทย จัดงาน “ภูเก็ต จิวเวลรี่แฟร์” ก.ย.64 พร้อมเร่งวัคซีนอีก 6.3 หมื่นโดสให้พังงา ก่อนเปิด “อันดามัน แซนด์บ็อกซ์” ภูเก็ต-พังงา-กระบี่ ต่อไป
“อันดามัน แซนด์บ็อกซ์” ภูเก็ต-พังงา-กระบี่
วันที่ 22 กรกฎาคม 2564 เวลา 13.15 น.
นายจุรินทร์ ลักษณวิศิษฏ์ รองนายกรัฐมนตรี และรัฐมนตรีว่าการกระทรวงพาณิชย์
ให้สัมภาษณ์ภายหลังการประชุมคณะกรรมการบริหารสถานการณ์เศรษฐกิจจากผลกระทบของการระบาดของโรคติดเชื้อไวรัสโคโรนา 2019 (ศบศ.) ครั้งท่ี 3/2564 ผ่าน ZOOM Cloud Meetings ณ ห้องประชุมศูนย์ปฏิบัติการโสมสวลี ชั้น 11 สํานักงานปลัดกระทรวงพาณิชย์
นายจุรินทร์ กล่าวว่า ในการประชุมวันนี้ตนได้แจ้งให้ที่ประชุม ศบศ. ทราบว่ากระทรวงพาณิชย์ได้จับมือกับสภาหอการค้าไทยและสมาคมผู้ค้าอัญมณีไทยและเครื่องประดับ จัดงาน Phuket Jewelry Fair ในช่วงเดือนกันยายนที่จะถึงนี้ โดยมีเป้าหมายที่จะช่วยประชาสัมพันธ์”ภูเก็ต แซนด์บ็อกซ์” ดึงนักท่องเที่ยวต่างชาติเข้ามาซื้ออัญมณีและเครื่องประดับ รวมทั้งดึงผู้นำเข้าจากต่างประเทศเดินทางเข้ามาด้วย ซึ่งการจัดงานนี้ถือเป็นส่วนหนึ่งของการส่งเสริมการส่งออกและการท่องเที่ยวในเวลาเดียวกัน
โดยกำหนดการจะแจ้งให้ทราบอีกครั้งหนึ่ง ขณะนี้อยู่ในช่วงการประชุมร่วมกันในรายละเอียดกับสภาหอการค้าและสมาคมผู้ค้าอัญมณีไทยและเครื่องประดับ
นอกจากนั้นขณะนี้ถือว่าเป็นข่าวดีที่ภูเก็ตฉีดวัคซีนครบตามเป้าหมายแล้วจึงเปิดโครงการ ”ภูเก็ต แซนด์บ็อกซ์” ได้ ในขณะเดียวกันจังหวัดกระบี่ก็ฉีดวัคซีนได้ครบตามเป้าหมายในพื้นที่ที่จะเปิดการท่องเที่ยวได้แล้วเช่นกันคือที่ เกาะพีพี เกาะไหงและอ่าวไร่เลย์ ส่วนจังหวัดพังงายังขาดวัคซีนอยู่อีก 63,000 โดสจึงจะเปิดพื้นที่การท่องเที่ยวบางส่วนได้ เริ่มที่เขาหลัก เกาะยาวน้อย เกาะยาวใหญ่
"วันนี้ตนจึงขอให้มีการกำชับให้มีการเร่งส่งวัคซีนให้จังหวัดพังงาให้ครบตามเป้าหมาย เพื่อจะได้เปิดพื้นที่การท่องเที่ยว”อันดามัน แซนด์บ็อกซ์” 3 จังหวัด คือ ภูเก็ต กระบี่ พังงาได้ ในวันที่ 1 สิงหาคม 2564 ตามกำหนดเวลาเดิม ซึ่งเหลือเวลาฉีดวัคซีนให้กับจังหวัดพังงาอีกประมาณหนึ่งสัปดาห์ โดยท่านนายกรับที่จะกำชับให้อีกทางหนึ่ง ส่วนเป้าหมายที่จะเปิดพื้นที่การท่องเที่ยวจังหวัดพังงาต่อไป คือ อ่าวพังงา โดยได้มอบให้การท่องเที่ยวแห่งประเทศไทยรับไปพิจารณาต่อไป" นายจุรินทร์ กล่าว

ที่มา : https://www.thaigov.go.th/news/contents/details/44012