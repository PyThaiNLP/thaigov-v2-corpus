รัฐบาลไทย-ข่าวทำเนียบรัฐบาล-การรถไฟแห่งประเทศไทย ชี้แจงกรณีขบวนรถโดยสารทางไกลวิ่งเข้า - ออกสถานีกลางบางซื่อ


วันพฤหัสบดีที่ 9 ธันวาคม 2564
การรถไฟแห่งประเทศไทย ชี้แจงกรณีขบวนรถโดยสารทางไกลวิ่งเข้า - ออกสถานีกลางบางซื่อ
ยืนยันรถไฟมีวิธีปฏิบัติชัดเจนในการดูแลรักษาความสะอาดของการใช้ห้องสุขา พร้อมดูแลอย่างเรียบร้อย ไม่ส่งผลกระทบต่อสิ่งแวดล้อมหรือภาพที่ไม่สวยงาม
การรถไฟแห่งประเทศไทย (รฟท.) กระทรวงคมนาคม เปิดเผยว่า ตามที่มีผู้โพสต์ลงในสื่อสังคมออนไลน์ แสดงความเป็นห่วงกรณีขบวนรถโดยสารทางไกลที่ยังใช้ระบบส้วมเปิด หากมีผู้โดยสารใช้งานในช่วงเวลาที่ขบวนรถเข้าสู่สถานีกลางบางซื่อ อาจส่งผลกระทบต่อสิ่งแวดล้อมและเกิดภาพไม่สวยงามนั้น
เรื่องนี้ รฟท. ขอชี้แจงว่ามีแผนดำเนินการและวิธีปฏิบัติในการดูแลรักษาความสะอาดของการใช้ห้องสุขา โดยขั้นตอนในการปรับปรุงประกอบด้วย
1. รฟท. มีตู้โดยสารที่เป็นระบบส้วมปิดให้บริการในปัจจุบัน จำนวน 134 คัน ซึ่งไม่ก่อให้เกิดข้อกังวลในประเด็นของผลกระทบต่อสิ่งแวดล้อมหรือภาพที่ไม่สวยงาม
2. สำหรับระบบส้วมเปิดนั้น การรถไฟฯ มีแผนงานซึ่งอยู่ระหว่างการดำเนินการปรับปรุงห้องสุขาของตู้โดยสารให้เป็นแบบปิด แบ่งออกเป็นตู้โดยสารปรับอากาศ จำนวน 88 คัน ตู้พัดลม 62 คัน รวมทั้งสิ้น 150 คัน ซึ่งจะดำเนินการปรับปรุงเรียบร้อยและสามารถทยอยออกให้บริการแก่ผู้โดยสารได้ในช่วงเดือนมกราคม 2565
นอกจากนี้ การรถไฟฯ มีแนวทางและขั้นตอนปฏิบัติดูแลความเป็นระเบียบเรียบร้อยในการใช้ห้องสุขา โดยได้ออกประกาศของดและขอความร่วมมือจากผู้โดยสารในเรื่องการใช้ห้องสุขา ตลอดจนออกระเบียบวิธีปฏิบัติสำหรับพนักงานขบวนรถไว้อย่างชัดเจน โดยในช่วงระยะก่อนที่จะเข้าบริเวณที่กำหนดก่อนเข้าสถานีกลางบางซื่อ การรถไฟฯ จะประกาศและขอความร่วมมือในการงดใช้ห้องน้ำ
ทั้งนี้ ตามคำสั่งของ รฟท. ส่วนหนึ่งนั้น ได้กำหนดวิธีปฏิบัติขณะขบวนรถเข้าในเขตพื้นที่ของสถานีกลางบางซื่อ ซึ่งนอกจากกำหนดให้พนักงานขบวนรถคอยอำนวยความสะดวกให้กับผู้โดยสารระหว่างการขึ้นและลงจากขบวนรถเป็นที่เรียบร้อยแล้ว ยังกำหนดให้พนักงานฯ แจ้งข้อปฏิบัติแก่ผู้โดยสารและข้อห้ามต่าง ๆ อาทิ
- ห้ามเปิดประตูและใช้บริเวณบันไดขึ้นลงของขบวนรถเป็นที่โดยสาร
- ห้ามทิ้งขยะมูลฝอย เศษอาหาร และสิ่งของต่างๆ
- ห้ามยื่นอวัยวะส่วนต่าง ๆ ของร่างกายออกไปนอกตัวรถ
- ห้ามใช้ห้องน้ำ ห้องสุขา ขณะขบวนรถจอดอยู่ในพื้นที่ของทุกสถานี (ซึ่งเป็นกฎระเบียบของการรถไฟฯ ที่ใช้มาโดยตลอดกับทุกสถานีทั่วประเทศ) หรือขณะขบวนเข้าทำการสูบถ่ายสิ่งปฏิกูล เติมน้ำมันเชื้อเพลิง และเข้าเทียบที่โรงซ่อมรถโดยสารทางไกล รวมถึงบริเวณระยะที่กำหนดไว้ก่อนที่จะมีการเข้าสถานีกลางบางซื่อ อย่างไรก็ดีทางเจ้าหน้าที่จะมีการประกาศบนขบวนรถเมื่อใกล้ถึงจุดที่กำหนดไว้
ส่วนประเด็นในเรื่องการปล่อยควันภายในพื้นที่ชั้น 2 ของสถานีกลางบางซื่อ ซึ่งเป็นชานชาลารถไฟนั้น รฟท. ได้มีการออกแบบและติดตั้งเครื่องดูดควันไว้ตั้งแต่ต้นแล้ว เพื่อช่วยให้การระบายควันเป็นไปอย่างมีประสิทธิภาพ ซึ่งจะไม่ก่อให้เกิดปัญหาในเรื่องของควันแต่อย่างใด
ทั้งนี้ รฟท. ขอขอบคุณทุกความห่วงใยและข้อเสนอแนะที่มีต่อการให้บริการ ซึ่ง รฟท. ได้พยายามดูแลมาตรฐานและความเป็นระเบียบเรียบร้อยต่างๆของสถานีกลางบางซื่อ โดยนอกเหนือจากการให้บริการแก่พี่น้องประชาชน ยังได้ดำเนินการในหลาย ๆ เรื่องเพิ่มเติม ทั้งด้านการรักษาความสะอาด รวมถึงการดูแลสิ่งแวดล้อมภายในอาคารและบริเวณโดยรอบมาอย่างต่อเนื่อง เพื่อสนับสนุนให้สถานีกลางบางซื่อ กลายเป็นจุดเชื่อมต่อการเดินทางที่ทันสมัยและเป็นศูนย์กลางการคมนาคมที่สำคัญของประเทศและภูมิภาคอาเซียน

ที่มา : https://www.thaigov.go.th/news/contents/details/49304