รัฐบาลไทย-ข่าวทำเนียบรัฐบาล-สละเงินเดือน 3 เดือน


วันศุกร์ที่ 9 กรกฎาคม 2564
สละเงินเดือน 3 เดือน
รมต.เกษตรฯ ประกาศสละเงินเดือน 3 เดือน ตามรอยนายกฯ เพื่อนำไปเป็นส่วนหนึ่งในการแก้ไขสถานการณ์โควิด-19
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เปิดเผยว่า จากสถานการณ์การระบาดของโรคโควิด-19 ที่กำลังระบาดอย่างหนักในขณะนี้ ทำให้ พล.อ.ประยุทธ์ จันทร์โอชา นายกรัฐมนตรี และหัวหน้าศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (ศบค.) ประกาศมาตรการควบคุมเข้มข้นพื้นที่สีแดง ซึ่งมีผลบังคับใช้ตั้งแต่วันที่ 12 กรกฎาคม 2564 เป็นต้นไป อีกทั้งนายกรัฐมนตรี และรมว.กลาโหม ได้ประกาศว่าจะไม่รับเงินเดือนตำแหน่งนายกรัฐมนตรีเป็นเวลา 3 เดือน เพื่อให้เอาเงินก้อนนี้ไปใช้สำหรับการแก้ไขสถานการณ์โควิด-19 ให้ประชาชนนั้น จึงทำให้ตนเห็นว่าหากการสละเงินเดือนรัฐมนตรีว่าการกระทรวงเกษตรและสหกรณ์จะสามารถช่วยแก้ไขสถานการณ์โควิด-19 ได้ ก็พร้อมเป็นส่วนหนึ่งในการแก้ไขปัญหาในครั้งนี้
สำหรับรัฐมนตรีช่วยว่าการกระทรวงเกษตรและสหกรณ์ ได้แก่ ร้อยเอกธรรมนัส พรหมเผ่า และนายประภัตร โพธสุธนพร้อมสละเงินเดือนเพื่อร่วมเป็นส่วนหนึ่งในการแก้ไขปัญหาด้วย ในส่วนของ นางสาวมนัญญา ไทยเศรษฐ์ ระบุว่าจะนำเงินเดือนในตำแหน่งรัฐมนตรีช่วยว่าการกระทรวงเกษตรและสหกรณ์ ไปบริจาคช่วยเหลือบุคลากรทางการแพทย์ และจัดซื้อวัสดุอุปกรณ์ สิ่งของจำเป็นในการรักษาผู้ป่วยโควิด-19
ทั้งนี้ ในส่วนของกระทรวงเกษตรและสหกรณ์ได้มีการเน้นย้ำการปฏิบัติงานของบุคลากรอย่างเข้มงวด และพิจารณาการเข้ามาปฏิบัติงานที่สำนักงานตามความจำเป็น และไม่เกิดผลกระทบต่อการปฏิบัติราชการ

ที่มา : https://www.thaigov.go.th/news/contents/details/43613