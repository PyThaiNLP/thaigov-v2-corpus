รัฐบาลไทย-ข่าวทำเนียบรัฐบาล-รมต.เกษตรฯ ติดตามการดำเนินงานศูนย์ศึกษาการพัฒนาภูพานอันเนื่องมาจากพระราชดำริ จ.สกลนคร


วันพฤหัสบดีที่ 16 มิถุนายน 2565
รมต.เกษตรฯ ติดตามการดำเนินงานศูนย์ศึกษาการพัฒนาภูพานอันเนื่องมาจากพระราชดำริ จ.สกลนคร
ศูนย์ตัวอย่างรูปแบบการพัฒนาด้านการเกษตร ที่สามารถนำไปปรับใช้เป็นแนวทางในการประกอบอาชีพอย่างยั่งยืน ตามหลักปรัชญาของเศรษฐกิจพอเพียง
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ติดตามการดำเนินงานศูนย์ศึกษาการพัฒนาภูพานอันเนื่องมาจากพระราชดำริ ณ จังหวัดสกลนคร โดยมีส่วนราชการที่เข้าร่วมดำเนินงานบูรณาการร่วมกัน 16 หน่วยงาน ใน 5 กระทรวง ได้แก่ กระทรวงเกษตรและสหกรณ์ กระทรวงสาธารณสุข กระทรวงทรัพยากรธรรมชาติและสิ่งแวดล้อม กระทรวงมหาดไทย และกระทรวงอุตสาหกรรม โดยหน่วยงานในสังกัดกระทรวงเกษตรและสหกรณ์ที่เข้าร่วม ได้แก่ กรมปศุสัตว์ กรมหม่อนไหม กรมวิชาการเกษตร กรมส่งเสริมการเกษตร กรมพัฒนาที่ดิน กรมประมง และกรมการข้าว
ทั้งนี้ ศูนย์ศึกษาการพัฒนาภูพานอันเนื่องมาจากพระราชดำริ เป็นหน่วยงานสังกัดกรมชลประทาน ในโครงการอันเนื่องมาจากพระราชดำริที่พระบาทสมเด็จพระบรมชนกาธิเบศร มหาภูมิพลอดุลยเดชมหาราชบรมนาถบพิตร ทรงมีพระราชดำริให้จัดตั้งขึ้นให้จัดตั้งขึ้นเมื่อวันที่ 25 พฤศจิกายน 2525 เป็น 1 ใน 6 ศูนย์ศึกษาการพัฒนาอันเนื่องมาจากพระราชดำริทั่วประเทศ ที่ดำเนินงานสนองพระราชดำริ โดยมีวัตถุประสงค์ให้เป็นสถานที่ทำการศึกษาทดลองแบบเบ็ดเสร็จ ทั้งการพัฒนาที่ดิน การพัฒนาแหล่งน้ำ การฟื้นฟูสภาพป่า การวางแผนปลูกพืช การเลี้ยงสัตว์ และการพัฒนาอาชีพ เพื่อให้เกษตรกรและผู้ที่สนใจสามารถเข้าเยี่ยมชม ศึกษาค้นคว้าหาความรู้ ฝึกอบรมความรู้เพิ่มเติมและนำไปปฏิบัติได้ เพื่อพัฒนาอาชีพในพื้นที่ทำมาหากินของตนเองให้ได้ผลผลิตเพิ่มขึ้น และมีฐานะความเป็นอยู่ที่ดีขึ้น
“ตลอดระยะเวลากว่า 39 ปี ศูนย์ศึกษาการพัฒนาภูพานฯ เป็นตัวอย่างรูปแบบการพัฒนาด้านการเกษตรที่ทุกคนสามารถนำไปปรับใช้เป็นแนวทางในการประกอบอาชีพที่ยั่งยืน ตามหลักปรัชญาของเศรษฐกิจพอเพียง สามารถขยายผลไปสู่ราษฎรได้เป็นอย่างดี เป็นการสร้างงาน สร้างอาชีพ สร้างรายได้ ยกระดับความเป็นอยู่คุณภาพชีวิตให้กับเกษตรอย่างมั่นคงและยั่งยืน” ดร.เฉลิมชัย กล่าว

ที่มา : https://www.thaigov.go.th/news/contents/details/55790