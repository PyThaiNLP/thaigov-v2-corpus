รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ พอใจภาพรวมการเปิดประเทศ เปิดเรียนวันแรกเป็นไปด้วยเรียบร้อย แม้จะพบอุปสรรคในการปฏิบัติงานบ้าง ขอทุกฝ่ายยึดมาตรการ COVID Free Setting ยอดผู้ป่วยลดลงต่ำกว่า 9 พัน


วันอังคารที่ 2 พฤศจิกายน 2564
พิมพ์
โฆษกรัฐบาลเผย นายกฯ พอใจภาพรวมการเปิดประเทศ เปิดเรียนวันแรกเป็นไปด้วยเรียบร้อย แม้จะพบอุปสรรคในการปฏิบัติงานบ้าง ขอทุกฝ่ายยึดมาตรการ COVID Free Setting ยอดผู้ป่วยลดลงต่ำกว่า 9 พัน
โฆษกรัฐบาลเผย นายก ฯ พอใจภาพรวมการเปิดประเทศ/เปิดเรียนวันแรกเป็นไปด้วยเรียบร้อย แม้จะพบอุปสรรคในการปฏิบัติงานบ้าง ขอทุกฝ่ายยึดมาตรการ COVID Free Setting ยอดผู้ป่วยลดลงต่ำกว่า 9 พัน ผู้รักษาในระบบต่ำกว่าแสนราย เชื่อมั่นว่าระบบสาธารณสุขไทย
วันที่ 2 พฤศจิกายน 2564 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมเจ้าหน้าที่ทุกภาคส่วน ประชาชน ผู้ประกอบกิจการกิจกรรมต่าง ๆ ที่มีส่วนร่วมกันทำให้ภาพรวมการเปิดประเทศต้อนรับนักท่องเที่ยววันแรกจากประเทศที่มีความเสี่ยงต่ำ 63 ประเทศและพื้นที่วานนี้ เป็นไปด้วยความเรียบร้อย สำหรับปัญหาอุปสรรคในการดำเนินการต่าง ๆ ขอให้หน่วยงานที่เกี่ยวข้องเร่งแก้ไขเพื่อให้การดำเนินการดีขึ้น มั่นใจจะมีนักท่องเที่ยวที่ตัดสินใจจะเข้ามาท่องเที่ยวในประเทศปลายปีนี้เพิ่มมากขึ้น ขณะที่ภาพรวมการเปิดเรียนวันแรกทั่วประเทศ ก็ที่น่าพอใจ โดยครู ผู้ปกครองและนักเรียน ให้ความร่วมมือปฏิบัติตามมาตรการ sandbox safety zone in school ซึ่งคาดว่าจะสามารถทยอยเปิดโรงเรียนที่มีความพร้อมเพิ่มเติมได้อีกในระยะต่อไป
โฆษกประจำสำนักนายกรัฐมนตรียังกล่าวถึงจำนวนผู้ป่วยโควิด-19 ในประเทศลดต่ำกว่าต่อเนื่อง แม้จะมีการผ่อนคลายให้มีการดำเนินกิจการกิจกรรมทางสังคมมากขึ้น โดยศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (ศบค.) รายงานยอดผู้ติดเชื้อโควิด-19 วันนี้ (2 พ.ย. 64) มีจำนวน 7,574 ราย ซึ่งลดต่ำกว่าหมื่นต่อเนื่อง และผู้ป่วยที่ยังคงรักษาอยู่ที่ 98,444 ราย ซึ่งเป็นยอดผู้ป่วยในระบบที่ยังคงรักษาตัวอยู่ยอดต่ำกว่าแสนราย ช่วยลดความกดดันระบบสาธารณสุขของไทย สะท้อนประสิทธิภาพจัดการการแพร่ระบาดของโควิด-19 ไทยสามารถควบคุมการแพร่ระบาดอย่างเต็มที่และมีมาตรฐานสูงแม้ประเทศจะเริ่มเปิดกว้างให้มีการทำกิจกรรมมากขึ้น ขณะที่จำนวนผู้รับการฉีดวัคซีน ล่าสุด (1 พฤศจิกายน) จำนวน 76,520,658 โดส แบ่งเป็น เข็มที่ 1 สะสมจำนวน 42,671,447 ราย เข็มที่ 2 สะสมจำนวน 31,444,210 ราย เข็มที่ 3 ฉีดสะสมไปแล้วกว่า 2.4 ล้านโดส  รวมทั้งยังจะเร่งกระจายและฉีดวัคซีนเพิ่มเติมในพื้นที่เสี่ยงและกลุ่มเสี่ยง ในจังหวัดภาคเหนือและชายแดนภาคใต้ด้วย
“นายกรัฐมนตรีฝากขอบคุณทุกคน ที่ปรับเปลี่ยน เรียนรู้ วิถีชีวิตแบบ “ปกติใหม่” เน้นการอยู่ร่วมกับไวรัสโควิด-19 ซึ่งนายกรัฐมนตรีและรัฐบาลตัดสินใจเดินหน้าเปิดประเทศมากขึ้นนี้ เพราะต้องการสร้างโอกาสและเพิ่มความหวังให้กับธุรกิจ เอกชน โดยเฉพาะผู้ประกอบการรายย่อยในอุตสาหกรรมบริการต่าง ๆ ได้กลับมาดำเนินกิจการกิจกรรมได้เกือบเหมือนปกติอีกครั้ง อย่างไรก็ตาม ท่านนายกรัฐมนตรียังกำชับให้ทุกหน่วยงานมีมาตรการเฝ้าระวังและแผนเผชิญเหตุ เพื่อป้องกันและควบคุมการแพร่ระบาดไวรัสโควิด-19 ในพื้นที่เสี่ยงและกลุ่มเสี่ยงอย่างเคร่งครัดด้วย” นายธนกร กล่าว

ที่มา : https://www.thaigov.go.th/news/contents/details/47709