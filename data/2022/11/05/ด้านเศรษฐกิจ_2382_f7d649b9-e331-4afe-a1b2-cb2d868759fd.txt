รัฐบาลไทย-ข่าวทำเนียบรัฐบาล-การรถไฟแห่งประเทศไทย เปิดให้บริการตรวจหาเชื้อโรคติดเชื้อไวรัส COVID-19 ฟรี แก่พนักงาน ลูกจ้าง ครอบครัว และชุมชนที่อยู่ใกล้เคียง


วันศุกร์ที่ 24 ธันวาคม 2564
การรถไฟแห่งประเทศไทย เปิดให้บริการตรวจหาเชื้อโรคติดเชื้อไวรัส COVID-19 ฟรี แก่พนักงาน ลูกจ้าง ครอบครัว และชุมชนที่อยู่ใกล้เคียง
วันที่ 21 - 22 ธันวาคม 2564 ณ บริเวณลานห้องสมุดรถไฟ สถานีนพวงศ์ และโรงงานมักกะสัน พร้อมดูแลรักษาอาการหากพบผู้ติดเชื้อ โดยไม่เสียค่าใช้จ่าย
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม เปิดเผยว่า ตามที่นายศักดิ์สยาม ชิดชอบ รัฐมนตรีว่าการกระทรวงคมนาคม มีนโยบายให้หน่วยงานในสังกัดกระทรวงคมนาคม ทำหน้าที่เป็นฝ่ายสนับสนุนกระทรวงสาธารณสุข เพื่อช่วยลดการแพร่ระบาดของเชื้อโรคไวรัสโควิด-19  นายนิรุฒ มณีพันธ์ ผู้ว่าการรถไฟแห่งประเทศไทย จึงสั่งการให้ รฟท. เร่งดำเนินการดูแลป้องกันการแพร่ระบาดของเชื้อไวรัสโควิด-19 อย่างเต็มที่
ทั้งนี้ ล่าสุด ได้ร่วมมือกับบริษัทแอท-ยีนส์ จำกัด (ATGenes) ผู้ให้บริการตรวจหาเชื้อหาโควิด และโรงพยาบาลปิยะเวท จัดกิจกรรมเพื่อสังคม เปิดให้บริการตรวจหาเชื้อโรคไวรัสโควิด-19 ฟรี แก่พนักงาน ลูกจ้าง รฟท. และครอบครัว รวมถึงประชาชนที่อยู่ในชุมชนใกล้เคียง เพื่อช่วยคัดกรองหาผู้ติดเชื้อ และดูแลพี่น้องคนรถไฟ ตลอดจนชุมชนโดยรอบให้มีความปลอดภัยห่างไกลจากโควิด โดยจัดขึ้นในวันที่ 21 ธันวาคม 2564 ณ ลานห้องสมุดรถไฟ สถานีนพวงศ์ และวันที่ 22 ธันวาคม 2564 ณ โรงงานมักกะสัน รฟท.
สำหรับกระบวนการตรวจหาเชื้อโควิด จะเริ่มโดยการใช้ชุดตรวจ Antigen Test Kit (ATK) และในกรณีที่พบผลตรวจ ATK เป็นบวกจะทำการตรวจซ้ำด้วยวิธี RT-PCR อีกครั้งเพื่อยืนยันผลตรวจ และหากมีผลเป็นผู้ติดเชื้อ โควิด-19 แน่นอนแล้ว รฟท. จะส่งต่อผู้ป่วยไปรักษาอาการต่อที่โรงพยาบาลปิยะเวท พร้อมดูแลผู้ป่วยตามมาตรฐานของกระทรวงสาธารณสุขจนกว่าจะหายดี โดยไม่ต้องเสียค่าใช้จ่ายใด ๆ
“เชื้อไวรัสโควิด-19 แพร่ระบาดในไทยมานานถึง 2 ปีแล้ว และได้ส่งผลกระทบสร้างความเดือดร้อนต่อประชาชน สังคม และเศรษฐกิจเป็นวงกว้าง ผู้ว่า รฟท. จึงมอบหมายให้ รฟท. เข้ามามีส่วนร่วมดูแลพี่น้องคนรถไฟ  ตลอดจนคนในครอบครัว และประชาชนที่อยู่อาศัยโดยรอบอย่างเต็มที่ เพื่อให้ทุกคนสามารถปฏิบัติหน้าที่ได้อย่างปลอดภัย และลดความเสี่ยงจากการแพร่ระบาด ขณะเดียวกันยังกำชับให้พนักงาน ลูกจ้าง รฟท. ทุกคน ปฏิบัติมาตรการด้านสุขอนามัยในการให้บริการอย่างเคร่งครัด ทั้งการล้างมือ ใช้เจลแอลกอฮอล์ สวมหน้ากากอนามัย และเว้นระยะห่างระหว่างบุคคล เพื่อให้ปลอดจากเชื้อโควิด-19 และสร้างความมั่นใจในการให้บริการรถไฟแก่ผู้โดยสารทุกคน”

ที่มา : https://www.thaigov.go.th/news/contents/details/49850