รัฐบาลไทย-ข่าวทำเนียบรัฐบาล-ครม.เห็นชอบร่างความตกลงฉบับใหม่ระหว่างรัฐบาลแคนาดาและรัฐบาลไทยว่าด้วยการขนส่งทางอากาศ สร้างผลดีต่ออุตสาหกรรมการท่องเที่ยว การค้า และบริการ


วันอังคารที่ 4 มกราคม 2565
ครม.เห็นชอบร่างความตกลงฉบับใหม่ระหว่างรัฐบาลแคนาดาและรัฐบาลไทยว่าด้วยการขนส่งทางอากาศ สร้างผลดีต่ออุตสาหกรรมการท่องเที่ยว การค้า และบริการ
ครม.เห็นชอบร่างความตกลงฉบับใหม่ระหว่างรัฐบาลแคนาดาและรัฐบาลไทยว่าด้วยการขนส่งทางอากาศ สร้างผลดีต่ออุตสาหกรรมการท่องเที่ยว การค้า และบริการ
วันที่ 4 มกราคม 2565 น.ส.ไตรศุลี  ไตรสรณกุล  รองโฆษกประจำสำนักนายกรัฐมนตรี กล่าวว่า คณะรัฐมนตรี(ครม.)รับทราบบันทึกข้อตกลงระหว่างไทย-แคนาดา และให้ความเห็นชอบร่างความตกลงฉบับใหม่ระหว่างรัฐบาลแคนาดาและรัฐบาลไทยว่าด้วยการขนส่งทางอากาศ โดยร่างความตกลงฯฉบับใหม่ มีเนื้อหาส่วนใหญ่เป็นไปตามที่องค์การการบินพลเรือนระหว่างประเทศแนะนำและสอดคล้องกับร่างความตกลงฯฉบับมาตรฐานไทย โดยมีการปรับปรุง เช่น ให้อำนาจแก่เจ้าหน้าที่การเดินอากาศของทั้งสองฝ่าย ในการตรวจสอบอากาศยานและเอกสารต่างๆ เพื่อสร้างความเชื่อมั่นและรักษาระดับมาตรฐานความปลอดภัยให้คงอยู่อย่างต่อเนื่อง
นอกจากนี้ ในส่วนของการรักษาความปลอดภัยด้านการบิน คู่ภาคีจะรับรองว่ามีการบังคับใช้มาตรการรักษาความปลอดภัยของอากาศยานที่เพียงพอและจะให้ความช่วยเหลือทั้งหมดที่จำเป็นต่อกันเพื่อป้องกันการกระทำอันมิชอบด้วยกฎหมายและการคุกคามอื่นใดต่อการรักษาความปลอดภัยของการบินพลเรือน รวมถึงให้อำนาจแก่เจ้าหน้าที่การเดินอากาศของแต่ละฝ่ายสามารถประเมินมาตรการรักษาความปลอดภัยต่อผู้ให้บริการอากาศยานของอีกฝ่ายหนึ่งได้ ส่วนเรื่องราคา และข้อกำหนดและเงื่อนไขทั่วไปของการขนส่งนั้น สายการบินที่กำหนดสามารถกำหนดราคาค่าขนส่งตามบริการที่ได้ตกลงกันซึ่งจะเป็นไปตามกลไกตลาด โดยไม่ต้องยื่นราคาค่าขนส่งต่อเจ้าหน้าที่การเดินอากาศ เว้นแต่มีการร้องขอให้เปิดเผยการเข้าถึงข้อมูลเกี่ยวกับราคาค่าขนส่งแก่เจ้าหน้าที่การเดินอากาศ
สำหรับการใช้ท่าอากาศยานและสิ่งอำนวยความสะดวกด้านการบินและบริการ ให้สายการบินของภาคีอีกฝ่ายใช้ท่าอากาศยาน เส้นทางบิน การควบคุมจราจรทางอากาศ และการบริการเดินอากาศ การรักษาความปลอดภัยด้านการบิน และสิ่งอำนวยความสะดวก และบริการอื่นๆที่เกี่ยวข้องโดยไม่เลือกปฏิบัติ  ส่วนการมีผลบังคับใช้ของความตกลงฯฉบับใหม่ จะมีผลใช้บังคับในวันที่ของหนังสือทางการทูตฉบับสุดท้าย ซึ่งคู่ภาคีได้แจ้งระหว่างกันไว้ว่าได้ดำเนินการตามกระบวนการภายในที่จำเป็นทั้งหมดเพื่อให้ความตกลงฯ ฉบับใหม่มีผลใช้บังคับแล้ว และจะมีผลให้ความตกลงฯฉบับเดิมสิ้นสุดลง
ขณะที่ประโยชน์ที่จะได้รับจากการปรับปรุงข้อบท และสิทธิการบินต่างๆตามความตกลงฯฉบับใหม่และบันทึกข้อตกลงฯ เป็นการเปิดโอกาสให้สายการบินที่กำหนดของทั้งสองฝ่ายสามารถขยายบริการและเครือข่ายการบินเพิ่มมากขึ้น และเพิ่มความยืดหยุ่นให้กับสายการบินในการวางแผนการให้บริการ เป็นการส่งเสริมการเดินทางของผู้โดยสารและการขนส่งสินค้า และส่งผลดีต่ออุตสาหกรรมการท่องเที่ยว การค้า และบริการระหว่างประเทศของทั้งสองประเทศต่อไป
------------------------------------

ที่มา : https://www.thaigov.go.th/news/contents/details/50180