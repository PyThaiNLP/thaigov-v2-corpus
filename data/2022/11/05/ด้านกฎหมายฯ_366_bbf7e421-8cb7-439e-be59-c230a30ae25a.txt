รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม มอบกรมสอบสวนคดีเพิเศษ เร่งสืบสาวแก๊งขนของหนีภาษีชายแดนทั่วประเทศ ชี้กระทบความมั่นคงทางเศรษฐกิจ


วันพุธที่ 22 ธันวาคม 2564
พิมพ์
รัฐมนตรีว่าการกระทรวงยุติธรรม มอบกรมสอบสวนคดีเพิเศษ เร่งสืบสาวแก๊งขนของหนีภาษีชายแดนทั่วประเทศ ชี้กระทบความมั่นคงทางเศรษฐกิจ
รัฐมนตรีว่าการกระทรวงยุติธรรม มอบกรมสอบสวนคดีเพิเศษ เร่งสืบสาวแก๊งขนของหนีภาษีชายแดนทั่วประเทศ ชี้กระทบความมั่นคงทางเศรษฐกิจ ทำประเทศชาติเสียหาย หากเจ้าหน้าที่เกี่ยวข้องต้องฟันไม่เลี้ยง
เมื่อเวลา 10.00 น. ที่กระทรวงยุติธรรม มีการประชุมผู้บริหารกระทรวงยุติธรรม โดยมีนายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานการประชุม พร้อมด้วย น.ส.ณัฐธ์ภัสส์ ยงใจยุทธ ผู้ช่วยรมว.ยุติธรรม นายวัลลภ นาคบัว นายสหการณ์ เพ็ชรนริทร์ รองปลัดกระทรวงยุติธรรม อธิบดีกรมต่างๆ และผู้บริหารเข้าร่วมการประชุม
นายสมศักดิ์ กล่าวว่า ตนได้รับการร้องเรียนว่ามีการลักลอบขนส่งสินค้าหนีภาษีผ่านทางชายแดนประเทศเพื่อนบ้าน โดยอาศัยช่องโอกาสเกี่ยวกับข้อยกเว้นด้านศุลกากร ลักษณะเป็นการขนส่งผ่านรถบรรทุกตู้สินค้า ผ่านทางชายแดนประเทศลาวเข้าสู่ 3 จังหวัดในช่วง มุกดาหาร นครพนมและหนองคาย มีการลำเลียงประมาณวันละ 3 - 4 ตู้ มูลค่าสินค้าประมาณ 35 - 45 ล้านบาทต่อตู้ และมีการหลีกเลี่ยงภาษีนำเข้า สำแดงภาษีเท็จ ตนจึงขอให้กรมสอบสวนคดีพิเศษ (ดีเอสไอ) เร่งสืบสวนสอบสวนเพื่อเอาผิดและจับกุมกลุ่มบุคคลดังกล่าว เพราะการกระทำเช่นนี้เป็นการสร้างความเสียหายต่อระบบความมั่นคงทางเศรษฐกิจของประเทศ และหากมีเจ้าหน้าที่เข้าไปเกี่ยวข้องก็ต้องดำเนินการตามกฎหมายให้หนัก ไม่มีการละเว้นใครทั้งสิ้น นอกจากนี้ยังมีการลักลอบขนแรงงานซึ่งเป็นลักษณะการค้ามนุษย์ การลักลอบทำลายทรัพยากรอันกระทบต่อสิ่งแวดล้อม ซึ่งไม่ใช่แค่เฉพาะพื้นที่นี้เท่านั้นแต่ขอให้ดำเนินการในทุกพื้นที่ทั่วประเทศ
นพ.ไตรฤทธิ์ เตมหิวงษ์ อธิบดีกรมสอบสวนคดีพิเศษ กล่าวว่า ทางดีเอสไอได้มีการติดตามในเรื่องนี้ ในเบื้องต้น ดีเอสไอได้สนธิกำลังร่วมกับเจ้าหน้าที่ศุลกากร ศรภ. และ กอ.รมน. เข้าตรวจค้นโรงพักสินค้าตามกฎหมายว่าด้วยศุลกากร (โรงพักสินค้าเอกชน) แห่งหนึ่งตั้งอยู่ในพื้นที่จังหวัดนครพนม ซึ่งเป็นสถานที่ตรวจเก็บ หรือตรวจปล่อยของนําเข้า ของผ่านแดน ของถ่ายลํา ที่ยังมิได้เสียอากรและยังอยู่ในอารักขาของศุลกากรแห่งหนึ่ง ผลการตรวจค้นพบสิ่งของต้องสงสัยหลายรายการ ซึ่งเป็นที่น่าเชื่อว่าของมีมูลค่าเกินพิกัดอัตราตามประกาศและอาจมีการหลีกเลี่ยงภาษีรวมมูลค่ากว่าหลายล้านบาท และได้ร่วมกับเจ้าหน้าที่ศุลกากรดำเนินการตรวจสอบอายัดสิ่งของ เพื่อทำการประเมินราคาและเรียกเก็บค่าอากรเพิ่ม และดำเนินการรวบรวมเอกสารเกี่ยวกับการสำแดงการนำเข้าเพื่อสืบสวนขยายผลการกระทำผิดความผิดและตรวจทางเส้นทางการเงินต่อไป

ที่มา : https://www.thaigov.go.th/news/contents/details/49764