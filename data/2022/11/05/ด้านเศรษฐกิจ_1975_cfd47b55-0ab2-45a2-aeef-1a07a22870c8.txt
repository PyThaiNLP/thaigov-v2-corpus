รัฐบาลไทย-ข่าวทำเนียบรัฐบาล-กรมทางหลวงชนบท ยกระดับมาตรฐานความปลอดภัยสู่ระดับโลก ตามนโยบายของรัฐมนตรีว่าการกระทรวงคมนาคม คว้ารางวัลอันดับ 1 GRAA 2020 จากสมาพันธ์ทางหลวงโลก (IRF) สหรัฐอเมริกา


วันศุกร์ที่ 26 พฤศจิกายน 2564
กรมทางหลวงชนบท ยกระดับมาตรฐานความปลอดภัยสู่ระดับโลก ตามนโยบายของรัฐมนตรีว่าการกระทรวงคมนาคม คว้ารางวัลอันดับ 1 GRAA 2020 จากสมาพันธ์ทางหลวงโลก (IRF) สหรัฐอเมริกา
กรมทางหลวงชนบท (ทช.) กระทรวงคมนาคม ได้รับรางวัลชนะเลิศระดับนานาชาติ อันดับที่ 1 Global Road Achievement Awards (GRAA) สาขาความปลอดภัย ประจำปี 2020 เรื่อง การพัฒนาระบบการจัดการความปลอดภัยทางถนนแบบบูรณาการ จากสมาพันธ์ทางหลวงโลก IRF ประเทศสหรัฐอเมริกา
กรมทางหลวงชนบท (ทช.) กระทรวงคมนาคม ได้รับรางวัลชนะเลิศระดับนานาชาติ อันดับที่ 1 Global Road Achievement Awards (GRAA) สาขาความปลอดภัย ประจำปี 2020 เรื่อง การพัฒนาระบบการจัดการความปลอดภัยทางถนนแบบบูรณาการ จากสมาพันธ์ทางหลวงโลก International Road Federation (IRF) ประเทศสหรัฐอเมริกา เป็นรายแรกของประเทศไทย
นายอภิรัฐ ไชยวงศ์น้อย อธิบดีกรมทางหลวงชนบท เปิดเผยว่า จากนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่ได้ให้ความสำคัญในการนำนวัตกรรมเทคโนโลยีมาจัดการกับปัญหาด้านความปลอดภัยทางถนนภายใต้แนวทางและงบประมาณที่มีอยู่อย่างจำกัด เพื่อไปสู่เป้าหมายที่จะลดอัตราการเสียชีวิตและบาดเจ็บ ทช. จึงได้ยกระดับระบบการจัดการความปลอดภัยบนโครงข่ายทางหลวงชนบทให้เป็นที่ยอมรับตามมาตรฐานในระดับสากล พร้อมทั้งได้ทำการส่งผลงานเข้าร่วมประกวดในสาขาด้านความปลอดภัยและได้รับรางวัลชนะเลิศระดับนานาชาติ อันดับที่ 1 Global Road Achievement Awards (GRAA) สาขาความปลอดภัย ประจำปี 2020 เรื่อง การพัฒนาระบบการจัดการความปลอดภัยทางถนนแบบบูรณาการ จากสมาพันธ์ทางหลวงโลก International Road Federation (IRF) ประเทศสหรัฐอเมริกา ซึ่ง ทช. เป็นรายแรกในประเทศไทยที่ได้รับรางวัลนี้ โดยผลงานที่ ทช. ได้ส่งเข้าร่วมประกวดนั้น เป็นการนำแนวทางทั้งเชิงรุกและเชิงรับในการปรับปรุงความปลอดภัยทางถนน อาศัยระบบการจัดการความปลอดภัยทางถนน ซึ่งระบบดังกล่าวประกอบด้วยการนำนวัตกรรมทางเทคโนโลยีเข้ามาสำรวจหาพิกัดบริเวณพื้นที่เสี่ยงต่อการเกิดอุบัติเหตุ ผ่านระบบสารสนเทศสำหรับตรวจสอบความปลอดภัยงานทาง (Road Safety Audit System, RSAS) และประเมินระดับความเสี่ยงของถนนตามแนวทาง International Road Assessment Programme (iRAP) รวมถึงสามารถนำเสนอข้อมูลสินทรัพย์ ภาพ 360 องศา ของถนนให้ผู้เชี่ยวชาญด้านการตรวจสอบความปลอดภัยทางถนนดำเนินการวิเคราะห์ความปลอดภัยผ่านระบบ ระบุปัญหาความปลอดภัยก่อนลงพื้นที่ภาคสนาม นอกจากนี้ระบบยังสามารถแนะนำมาตรการทั้งระยะสั้น ระยะยาว ช่วยให้ผู้ตรวจสอบความปลอดภัยทางถนนเลือกชุดของมาตรการด้านความปลอดภัยที่เหมาะสมได้
อย่างไรก็ตาม รางวัลดังกล่าวถือเป็นก้าวสำคัญในการพัฒนาต่อยอดความปลอดภัยทางถนนของ ทช. ตลอดจนเป็นขวัญกำลังใจให้แก่บุคลากรของ ทช. เพื่อช่วยขับเคลื่อนการปฏิบัติหน้าที่บำรุงรักษา ปรับปรุงความปลอดภัยโครงข่ายทางหลวงชนบท และแก้ไขปัญหาอุบัติเหตุทางถนนอย่างยั่งยืนต่อไป

ที่มา : https://www.thaigov.go.th/news/contents/details/48731