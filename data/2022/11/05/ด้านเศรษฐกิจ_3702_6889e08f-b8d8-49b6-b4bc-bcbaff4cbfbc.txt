รัฐบาลไทย-ข่าวทำเนียบรัฐบาล-กรมทางหลวงชนบท ก่อสร้างถนนสายบ้านคูระ จังหวัดปัตตานี แล้วเสร็จ พร้อมเปิดให้สัญจรได้อย่างปลอดภัย


วันศุกร์ที่ 6 พฤษภาคม 2565
กรมทางหลวงชนบท ก่อสร้างถนนสายบ้านคูระ จังหวัดปัตตานี แล้วเสร็จ พร้อมเปิดให้สัญจรได้อย่างปลอดภัย
สนับสนุนการคมนาคมในพื้นที่ชายแดนภาคใต้เพื่อพัฒนาคุณภาพชีวิตของประชาชนอย่างยั่งยืน ตามนโยบายของรัฐมนตรีว่าการกระทรวงคมนาคม
กรมทางหลวงชนบท (ทช.) กระทรวงคมนาคม ดำเนินโครงการก่อสร้างถนนสายแยกทางหลวงแผ่นดินหมายเลข 418 - บ้านคูระ (ตอนที่ 1 และ 2) อำเภอแม่ลาน จังหวัดปัตตานี รวมระยะทาง 6.375 กิโลเมตร แล้วเสร็จสมบูรณ์ เพิ่มความปลอดภัยในการเดินทางให้กับประชาชนในพื้นที่ พร้อมสนับสนุนเส้นทางสำหรับการคมนาคมขนส่งให้มีความสะดวกรวดเร็วมากยิ่งขึ้น เพื่อนำไปสู่การพัฒนาคุณภาพชีวิตของประชาชนอย่างยั่งยืน ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ในการพัฒนาเส้นทางโครงข่ายให้เชื่อมต่ออย่างสมบูรณ์และเชื่อมโยงระบบคมนาคมจากระดับจังหวัดสู่ระดับภูมิภาค
นายอภิรัฐ ไชยวงศ์น้อย อธิบดีกรมทางหลวงชนบท เปิดเผยว่า โครงการก่อสร้างถนนสายบ้านคูระ อำเภอแม่ลาน จังหวัดปัตตานี เป็นการยกระดับเส้นทางการคมนาคมขนส่งและการเดินทางของประชาชนในพื้นที่ให้มีความสะดวกปลอดภัยมากยิ่งขึ้น เนื่องจากเส้นทางดังกล่าวนอกจากจะเชื่อมต่อระหว่างทางหลวงแผ่นดินหมายเลข 418 กับบ้านแม่ลานแล้ว ตลอดแนวเส้นทางยังมีสถานที่สำคัญในอำเภอแม่ลานตั้งอยู่ไม่ว่าจะเป็นที่ว่าการอำเภอ สถานีตำรวจ โรงพยาบาล และโรงเรียน นอกจากนี้ สามารถเดินทางเชื่อมต่อไปยังอำเภอหนองจิก จังหวัดปัตตานี ซึ่งเป็นชุมชนอุตสาหกรรมแปรรูปการเกษตร จึงมีการใช้เส้นทางสำหรับขนส่งผลผลิตและสินค้าทางการเกษตรด้วยเช่นกัน แต่เดิมเขตทางของถนนมีความคับแคบ ผิวจราจรกว้างเพียง 6 เมตร และไม่มีไหล่ทาง ส่งผลให้เกิดความไม่สะดวกต่อการสัญจรของประชาชนในพื้นที่ ทช. จึงได้ก่อสร้างถนนสายแยกทางหลวงแผ่นดินหมายเลข 418 - บ้านคูระ อำเภอแม่ลาน จังหวัดปัตตานี โดยมีจุดเริ่มต้นโครงการตอนที่ 1 บริเวณถนนด้านหน้าที่ว่าการอำเภอแม่ลาน ช่วง กม.ที่ 0+000 ไปจนถึงสี่แยกบริเวณองค์การบริหารส่วนตำบลแม่ลาน ช่วง กม. ที่ 1+250 จากนั้นเริ่มต้นตอนที่ 2 ต่อไปจนไปสิ้นสุดโครงการบริเวณมัสยิดบ้านคูระ ช่วง กม. ที่ 6+375 รวมระยะทาง 6.375 กิโลเมตร ซึ่งก่อสร้างเป็นผิวจราจรแบบพาราแอสฟัลท์ติกคอนกรีต ขนาด 2 ช่องจราจร ผิวจราจรกว้างช่องละ 3.5 เมตร ไหล่ทางกว้างข้างละ 0 - 2.5 เมตร ก่อสร้างทางเท้าบริเวณเส้นทางช่วงที่ผ่านสถานที่ราชการ รวมระยะทาง 1,000 เมตร และก่อสร้างคอนกรีตป้องกันการกัดเซาะ (Slope Protection) บริเวณเส้นทางช่วงเลียบคลอง เพื่อป้องกันกระแสน้ำกัดเซาะไหล่ทาง พร้อมติดตั้งไฟฟ้าแสงสว่างและอุปกรณ์อำนวยความปลอดภัยตลอดเส้นทาง โดยใช้งบประมาณในตอนที่ 1 จำนวน 40.5 ล้านบาท และตอนที่ 2 จำนวน 49.5 ล้านบาท ปัจจุบันโครงการดังกล่าวได้ดำเนินการก่อสร้างแล้วเสร็จพร้อมให้ประชาชนสามารถสัญจรได้แล้ว เป็นการสนับสนุนเส้นทางคมนาคมภายในจังหวัดให้มีความสะดวกปลอดภัยมากยิ่งขึ้น ส่งเสริมการพัฒนาโครงการพื้นที่ทางถนนในพื้นที่ชายแดนใต้ เพื่อนำไปสู่การยกระดับคุณภาพชีวิตของประชาชนอย่างยั่งยืน

ที่มา : https://www.thaigov.go.th/news/contents/details/54288