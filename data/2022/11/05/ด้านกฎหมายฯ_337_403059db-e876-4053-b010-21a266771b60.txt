รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เผยคดีรถหรู ดีเอสไอสอบเสร็จแล้ว 170 คดี ตั้งทีมสอบเพิ่ม 10 ชุด จี้ต้องรีบทำให้เสร็จหลังรับปากประชาชนไว้


วันศุกร์ที่ 3 ธันวาคม 2564
พิมพ์
รัฐมนตรีว่าการกระทรวงยุติธรรม เผยคดีรถหรู ดีเอสไอสอบเสร็จแล้ว 170 คดี ตั้งทีมสอบเพิ่ม 10 ชุด จี้ต้องรีบทำให้เสร็จหลังรับปากประชาชนไว้
รัฐมนตรีว่าการกระทรวงยุติธรรม เผยคดีรถหรู ดีเอสไอสอบเสร็จแล้ว 170 คดี ตั้งทีมสอบเพิ่ม 10 ชุด จี้ต้องรีบทำให้เสร็จหลังรับปากประชาชนไว้ ยันทำตามหลักกฎหมายไม่กลั่นแกล้งใคร
นายสมศักดิ์ เทพสุทิน รัฐมนตรีว่าการกระทรวงยุติธรรม เปิดเผยถึงความคืบหน้าคดีรถหรูว่า จากการที่ตนได้เร่งให้ กรมสอบสวนคดีพิเศษ (ดีเอสไอ) เร่งสะสางคดีนี้ให้จบภายใน 6 เดือน ล่าสุด ทางนพ.ไตรยฤทธิ์ เตมหิวงศ์ อธิบดีกรมสอบสวนคดีพิเศษ (ดีเอสไอ) ได้ตั้งทีมสอบสวน 10 ทีม แบ่งกลุ่มสอบสวนคดีนี้เพื่อให้เกิดความรวดเร็วมากขึ้น โดยมีผู้เชี่ยวชาญทางด้านต่างๆ ที่เกี่ยวข้องร่วมทีมสืบสวนด้วย โดยขณะนี้มีคดีที่อยู่ในความรับผิดชอบของดีเอสไอ 574 คดี สอบสวนแล้วเสร็จ 170 คดี สํานวนอยู่ระหว่างสอบสวน 37 คดี อยู่ระหว่างสืบสวนและมอบหมายผู้รับผิดชอบ 367 คัน และมีอีก 854 คัน ที่มอบหมายให้ผู้เชี่ยวชาญสอบสวน โดยได้มีการทำหนังสือถึงกรมศุลกากร ขอข้อมูลการนําเข้ารถยนต์ไปแล้วทั้ง 854 คัน เมื่อได้ข้อมูลมาแล้วจะให้ผู้เชี่ยวชาญดำเนินการสอบสวนในทันที เบื้องต้นทราบว่ามีกลุ่มผู้นำเข้าเป็นนิติบุคคล 113 ราย และเป็นบุคคลธรรมดา 1 ราย
"ในเรื่องของคดีนี้ตนได้กำชับให้ ดีเอสไอ ต้องเร่งทำให้เสร็จโดยเร็ว หลังรับปากประชาชนไปแล้ว เพราะถือเป็นนโยบายหลักที่กระทรวงยุติธรรมและดีเอสไอต้องดำเนินการในปีงบประมาณนี้ เพราะคดีนี้ยืดยาวมานานมากแล้ว หากสืบสวนแล้วพบว่าคดีไหนไม่ผิดจะได้เร่งคืนรถให้เขาไป หากคดีไหนผิดก็ดำเนินการตามกฎหมาย ซึ่งเราจะยึดแนวทางกฎหมายเป็นหลัก ไม่มีการไปกลั่นแกล้งใครทั้งสิ้น และขอให้เจ้าของรถทุกคนเร่งส่งหลักฐานการครอบครองมายังดีเอสไอ เพื่อความสะดวกในการดำเนินการ ให้คดีจบได้โดยเร็ว" นายสมศักดิ์ กล่าว

ที่มา : https://www.thaigov.go.th/news/contents/details/49057