รัฐบาลไทย-ข่าวทำเนียบรัฐบาล-รองนายกฯ พลเอก ประวิตรฯ หารือ เอกอัครราชทูตเช็กฯ ย้ำความสัมพันธ์ทางการทูตที่แน่นแฟ้น พร้อมผลักดันความร่วมมือระหว่างกันในทุกมิติ โดยเฉพาะการค้าการลงทุน ความมั่นคง และการกีฬา


วันศุกร์ที่ 27 พฤษภาคม 2565
พิมพ์
รองนายกฯ พลเอก ประวิตรฯ หารือ เอกอัครราชทูตเช็กฯ ย้ำความสัมพันธ์ทางการทูตที่แน่นแฟ้น พร้อมผลักดันความร่วมมือระหว่างกันในทุกมิติ โดยเฉพาะการค้าการลงทุน ความมั่นคง และการกีฬา
รองนายกฯ พลเอก ประวิตรฯ หารือ เอกอัครราชทูตเช็กฯ ย้ำความสัมพันธ์ทางการทูตที่แน่นแฟ้น พร้อมผลักดันความร่วมมือระหว่างกันในทุกมิติ โดยเฉพาะการค้าการลงทุน ความมั่นคง และการกีฬา
วันนี้ (วันศุกร์ที่ 27 พฤษภาคม 2565) เวลา 09.30 น. ณ ห้องรับรอง 303 ตึกบัญชาการ 1 ทำเนียบรัฐบาล นายมาเร็ก ลิบชีตซกี (H.E. Mr. Marek Libřický) เอกอัครราชทูตสาธารณรัฐเช็กประจำประเทศไทย เข้าเยี่ยมคารวะ พลเอก ประวิตร วงษ์สุวรรณ รองนายกรัฐมนตรี เพื่ออำลาในโอกาสพ้นจากหน้าที่ โดยสรุปสาระสำคัญของการหารือ ดังนี้
รองนายกรัฐมนตรียินดีที่ไทยกับเช็กมีความสัมพันธ์ทางการทูตที่แน่นแฟ้นและยาวนาน โดยในปี 2567 จะครบรอบ 50 ปีของการสถาปนาความสัมพันธ์ทางการทูตระหว่างกัน ซึ่งรองนายกรัฐมนตรีหวังว่าทั้งสองฝ่ายจะร่วมกันส่งเสริมความสัมพันธ์และความร่วมมือที่เป็นประโยชน์ร่วมกันสำหรับประชาชนของทั้งสองประเทศ โอกาสนี้ รองนายกรัฐมนตรีขอบคุณเอกอัครราชทูตเช็กฯ ที่ปฏิบัติหน้าที่อย่างแข็งขันตลอดระยะเวลาที่ดำรงตำแหน่ง ถือว่าเป็นบุคคลสำคัญที่มีส่วนช่วยพัฒนาความสัมพันธ์และความร่วมมือระหว่างกัน โดยหวังว่าเอกอัครราชทูตเช็กฯ จะยังคงสานต่อความร่วมมือ และสนับสนุนบทบาทของไทยในเวทีระหว่างประเทศ นอกจากนี้ รองนายกรัฐมนตรีเห็นว่า ทั้งสองฝ่ายควรร่วมกันฟื้นฟูความร่วมมือที่ได้รับผลกระทบจากสถานการณ์โควิด-19 โดยเร่งจัดประชุมกลไกความร่วมมือเพื่อผลักดันให้ความร่วมมือในด้านต่าง ๆ ให้มีความคืบหน้าโดยเร็ว
เอกอัครราชทูตเช็กฯ รู้สึกเป็นเกียรติที่ได้พบหารือกับรองนายกรัฐมนตรีอีกครั้ง พร้อมทั้งขอบคุณรัฐบาลไทยที่สนับสนุนการปฏิบัติหน้าที่ด้วยดีตลอดระยะเวลา 5 ปีกว่าที่ดำรงตำแหน่ง ยืนยันว่าจะยังคงสานต่อความร่วมมือและเป็นมิตรที่ดีกับประเทศไทยต่อไป ตลอดจนยินดีในโอกาสที่ทั้งสองประเทศจะครบรอบ 50 ปีความสัมพันธ์ทางการทูตระหว่างกัน ทั้งสองฝ่ายมีความสัมพันธ์ในระดับผู้นำที่ใกล้ชิด พร้อมทั้งยืนยันว่า เช็กให้ความสำคัญต่อการเสริมสร้างความร่วมมือกับไทยอย่างรอบด้าน เพื่อเป็นศูนย์กลางความร่วมมือในด้านต่าง ๆ อย่างยั่งยืน
โอกาสนี้ ทั้งสองฝ่ายได้หารือเกี่ยวกับประเด็นความร่วมมือที่สำคัญร่วมกัน ดังนี้
ความร่วมมือด้านเศรษฐกิจ ทั้งสองฝ่ายยินดีที่มูลค่าการค้าเพิ่มสูงขึ้น และเชื่อมั่นว่าต่างมีศักยภาพที่จะเพิ่มพูนการค้าได้อีก โดยรองนายกรัฐมนตรีเชิญชวนให้นักลงทุนจากเช็กเข้ามาลงทุนในเขตพัฒนาพิเศษภาคตะวันออก (EEC) มากขึ้น ในอุตสาหกรรมที่มีศักยภาพสูง โดยเฉพาะในสาขาที่มีความเชี่ยวชาญ และสอดคล้องกับโมเดล BCG ของไทยและแผน European Green Deal (EGD) ของสหภาพยุโรป โดยเอกอัครราชทูตเช็กฯ เน้นย้ำว่า นักลงทุนเช็กจำนวนมากสนใจลงทุนในไทย โดยเฉพาะในพื้นที่ EEC และพร้อมเพิ่มความร่วมมือที่เกี่ยวข้องกับการพัฒนาที่ยั่งยืน BCG และการเป็นศูนย์กลางการส่งออกสินค้าไปยังประเทศอื่น ๆ
ความร่วมมือทางทหาร ทั้งสองฝ่ายยินดีที่กระทรวงกลาโหมของทั้งสองประเทศมีการประสานงานและร่วมมือกันอย่างใกล้ชิด โดยไทยจะส่งผู้แทนเข้าร่วมงาน Future Forces Forum 2022 ในเดือนตุลาคม 2565 ที่กรุงปราก และยินดีที่ทราบว่า ฝ่ายเช็กจะส่งผู้แทนเข้าร่วมงาน Defense & Security 2022 ในเดือนสิงหาคม-กันยายน 2565 ที่กรุงเทพฯ เช่นกัน ซึ่งจะเป็นโอกาสให้ผู้แทนกระทรวงกลาโหมของทั้งสองฝ่ายได้พบหารือกันอีกครั้ง
ความร่วมมือด้านการกีฬา รองนายกรัฐมนตรียินดีที่ชาวเช็กให้ความสนใจกีฬามวยไทย โดยมีการจัดตั้งสมาคมมวยไทย (Czech Muay Thai Association) ซึ่งมีสมาชิกกว่า 6,000 ราย เป็นโอกาสในการส่งเสริมการทูตเชิงกีฬาระหว่างกัน เพื่อเสริมสร้างความเชื่อมโยงระหว่างประชาชน โดยอาจพิจารณาความร่วมมือด้านการแลกเปลี่ยนผู้ฝึกสอน นักกีฬา และการสนับสนุนการเข้าร่วมการแข่งขันมวยไทย ในเวทีต่างๆ ซึ่งรองนายกรัฐมนตรีขอให้ฝ่ายเช็กสนับสนุนให้มวยไทยได้รับการบรรจุในการแข่งขันกีฬาโอลิมปิกฤดูร้อน ปี 2571 ณ นครลอสแอนเจลิส ด้วย
สำหรับการฟื้นการเจรจา FTA ไทย-EU และการลงนามความตกลง Thailand-EU PCA เอกอัครราชทูตเช็กฯ ยืนยันพร้อมสนับสนุนการดำเนินการในเรื่องดังกล่าวอย่างเต็มที่ เพื่อให้เกิดผลลัพธ์ที่เป็นรูปธรรมและเป็นประโยชน์ต่อทั้งสองประเทศ
นอกจากนี้ รองนายกรัฐมนตรีแสดงความยินดีในโอกาสที่เช็กจะดำรงตำแหน่งประธานคณะมนตรีสหภาพยุโรป (Presidency of the Council of the European Union) ระหว่างเดือนกรกฎาคม - ธันวาคม 2565 ยืนยันไทยพร้อมให้การสนับสนุนบทบาทที่สร้างสรรค์ของเช็ก โดยเฉพาะการผลักดันให้ EU และอาเซียนมีความใกล้ชิดกันยิ่งขึ้น

ที่มา : https://www.thaigov.go.th/news/contents/details/55077