รัฐบาลไทย-ข่าวทำเนียบรัฐบาล-ลูกจ้างชุมนุมสหกรณ์ฯ กระบี่ เฮ! รัฐบาลเยียวยา 7.5 ล้านบาท


วันศุกร์ที่ 11 มีนาคม 2565
พิมพ์
ลูกจ้างชุมนุมสหกรณ์ฯ กระบี่ เฮ! รัฐบาลเยียวยา 7.5 ล้านบาท
รมว.แรงงานชี้แจงรัฐบาลให้การช่วยเหลือลูกจ้างชุมนุมสหกรณ์ชาวสวนปาล์มน้ำมันกระบี่ จำกัด 279 คน เหตุนายจ้างเบี้ยวค่าจ้าง ค่าชดเชย ลูกจ้างรับเงินช่วยเหลือบรรเทาความเดือดร้อนจากกองทุนสงเคราะห์ลูกจ้างกว่า 7.5 ล้านบาท
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่าจากกรณีลูกจ้างชุมนุมสหกรณ์ชาวสวนปาล์มน้ำมันกระบี่ จำกัด จำนวน 279 คน ได้ยื่นคำร้องกับพนักงานตรวจแรงงาน สำนักงานสวัสดิการและคุ้มครองแรงงานจังหวัดกระบี่ว่านายจ้างค้างจ่ายค่าจ้าง ค่าทำงานล่วงเวลา เงินประกัน เงินระหว่างหยุดกิจการชั่วคราว ค่าจ้างแทนการบอกกล่าวล่วงหน้าและค่าชดเชย ในเรื่องนี้รัฐบาล โดยการนำของ พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้กำหนดเป็นนโยบายให้กระทรวงแรงงานเร่งดำเนินการช่วยเหลือและเยียวยาแก่ลูกจ้างที่เดือดร้อนจากการถูกเลิกจ้างและไม่ได้รับค่าชดเชยโดยเร็ว ซึ่งในกรณีเดียวกันนี้ พลเอก ประวิตร วงษ์สุวรรณรองนายกรัฐมนตรี ได้กำชับให้กระทรวงแรงงานนำเงินกองทุนสงเคราะห์ลูกจ้างมาช่วยเหลือเยียวยาซึ่งหลังจากที่สั่งการให้กรมสวัสดิการและคุ้มครองแรงงานดำเนินการไปแล้วนั้น ได้รับรายงานว่าพนักงานตรวจแรงงานได้สอบข้อเท็จจริงและมีคำสั่งให้นายจ้างจ่ายเงินให้กับลูกจ้าง 279 คน รวมเป็นเงิน 49,166,820.26 บาท แต่นายจ้างไม่ปฏิบัติตามคำสั่งฯ และไม่ได้นำคดีไปสู่ศาลพนักงานตรวจแรงงานจึงได้ดำเนินคดีอาญากับนายจ้างรายนี้ฐานไม่ปฏิบัติตามคำสั่งฯกับพนักงานสอบสวน และเพื่อบรรเทาความเดือดร้อนให้แก่ลูกจ้างกลุ่มนี้พนักงานตรวจแรงงานได้ให้ลูกจ้างใช้สิทธิขอรับเงินจากกองทุนสงเคราะห์ลูกจ้าง ซึ่งคณะกรรมการกองทุนสงเคราะห์ได้วินิจฉัย มีคำสั่งให้กองทุนจ่ายเงินสงเคราะห์ให้แก่ลูกจ้าง โดยรวมเป็นเงิน 7,591,042 บาท โดยแบ่งเป็น กรณีนายจ้างไม่จ่ายค่าชดเชย 144 คน รวมเป็นเงิน 2,431,000 บาท และกรณีอื่นนอกจากค่าชดเชย 266 คน รวมเป็นเงินจำนวน 5,160,042 บาท โดยกองทุนสงเคราะห์ลูกจ้างได้โอนเงินให้สำนักงานสวัสดิการและคุ้มครองแรงงานจังหวัดกระบี่ เมื่อวันที่ 10 มีนาคมที่ผ่านมา เพื่อนำจ่ายให้แก่ลูกจ้างฯ ต่อไป
นายนิยม สองแก้ว อธิบดีกรมสวัสดิการและคุ้มครองแรงงาน กล่าวเพิ่มเติมว่า กองทุนสงเคราะห์ลูกจ้างมีวัตถุประสงค์เพื่อบรรเทาความเดือดร้อนเบื้องต้นแก่ลูกจ้าง เนื่องจากนายจ้างไม่จ่ายค่าชดเชย หรือเงินอื่นนอกเหนือจากค่าชดเชย เช่น ค่าจ้าง ค่าล่วงเวลา เป็นต้น และพนักงานตรวจแรงงานได้มีคำสั่งให้นายจ้างจ่ายค่าชดเชยหรือเงินอื่นแต่นายจ้างไม่จ่าย และคำสั่งเป็นที่สุด ลูกจ้างสามารถมายื่นเรื่องขอรับเงินสงเคราะห์ฯ ได้ที่สำนักงานสวัสดิการและคุ้มครองแรงงานกรุงเทพมหานคร พื้นที่ 1-10 และสำนักงานสวัสดิการและคุ้มครองแรงงานจังหวัดทุกจังหวัด

ที่มา : https://www.thaigov.go.th/news/contents/details/52454