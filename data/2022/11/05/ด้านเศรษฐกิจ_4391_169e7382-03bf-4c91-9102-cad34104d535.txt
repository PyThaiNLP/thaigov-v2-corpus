รัฐบาลไทย-ข่าวทำเนียบรัฐบาล-กรมการขนส่งทางบก เตือนประชาชนระวังมิจฉาชีพหลอกทำใบขับขี่ปลอมบนโลกออนไลน์ ย้ำการทำใบขับขี่ต้องดำเนินการด้วยตนเองที่สำนักงานขนส่งเท่านั้น


วันศุกร์ที่ 8 กรกฎาคม 2565
กรมการขนส่งทางบก เตือนประชาชนระวังมิจฉาชีพหลอกทำใบขับขี่ปลอมบนโลกออนไลน์ ย้ำการทำใบขับขี่ต้องดำเนินการด้วยตนเองที่สำนักงานขนส่งเท่านั้น
...
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เปิดเผยว่า ปัจจุบันมีกลุ่มมิจฉาชีพแอบอ้างว่า รับทำและจัดหาใบอนุญาตขับรถบนโลกออนไลน์ โดยไม่ต้องอบรมหรือทดสอบ เพียงแค่จ่ายเงินก็รอรับใบอนุญาตขับรถที่บ้านได้เลย  ซึ่ง “ไม่เป็นความจริง อย่าหลงเชื่อ” สำหรับการขอรับใบอนุญาตขับรถทุกชนิดมีมาตรฐานเดียวกันทั่วประเทศ คือ ผู้ขอรับใบอนุญาตขับรถต้องดำเนินการด้วยตนเองทุกขั้นตอนที่สำนักงานขนส่ง ตั้งแต่การตรวจสอบเอกสาร การทดสอบสมรรถภาพของร่างกาย การอบรม การทดสอบข้อเขียน การทดสอบขับรถ และการถ่ายรูปเพื่อออกใบอนุญาตขับรถ ดังนั้น หากพบเห็นการโฆษณารับทำใบอนุญาตขับรถโดยไม่ต้องมีขั้นตอนการอบรมหรือทดสอบ ขอให้สันนิษฐานว่าเป็นมิจฉาชีพและอย่าหลงเชื่อโอนเงินไปให้กลุ่มมิจฉาชีพโดยเด็ดขาด ซึ่งขณะนี้กรมการขนส่งทางบก (ขบ.) ได้ให้เจ้าหน้าที่รวบรวมหลักฐานเพื่อดำเนินการแจ้งความดำเนินคดีกับมิจฉาชีพที่มีพฤติกรรมดังกล่าว
อธิบดีกรมการขนส่งทางบก กล่าวเพิ่มเติมว่า  ลักษณะพฤติการณ์ของมิจฉาชีพเหล่านี้ จะสร้างบัญชีไลน์ปลอม เฟซบุ๊กปลอม รับทำใบอนุญาตขับรถทางออนไลน์  โดยมีข้อความ “รับทำใบขับขี่ ไม่ต้องสอบ ไม่ต้องอบรม รอรับได้เลย สนใจแชทจองคิว” โดยมีการเรียกค่าใช้จ่ายในการทำใบอนุญาตขับรถ 2,000 - 12,000 บาท ตามประเภทของรถ และจะต้องส่งข้อมูลส่วนบุคคล รูปถ่ายบัตรประชาชน ที่อยู่ และเบอร์โทรติดต่อ เพื่ออ้างว่านำข้อมูลเข้าระบบ และหากสอบถามข้อมูลเพิ่มเติมก็มักจะอ้างว่าเป็นเจ้าหน้าที่ของ ขบ. เพื่อหลอกให้หลงเชื่อและโอนเงินให้ในที่สุด ซึ่งผู้ที่หลงเชื่อเมื่อจ่ายไปแล้วมิจฉาชีพมักเงียบหายหรือได้รับใบอนุญาตขับรถปลอม ซึ่งหากนำไปใช้จะมีความผิดตามกฎหมายอาญาอีกทั้งเสี่ยงต่อการถูกนำข้อมูลส่วนตัวไปแอบอ้างทำธุรกรรมที่ผิดกฎหมาย แอบอ้างนำข้อมูลไปกู้เงินออนไลน์ รวมไปถึงการนำไปในก่อคดีอาชญากรรมร้ายแรงได้
ทั้งนี้ ปัจจุบันการดำเนินการด้านใบอนุญาตขับรถทุกชนิด ทั้งการขอใหม่ และการต่ออายุใบอนุญาตขับรถ ขบ. มีบริการจองคิวล่วงหน้าผ่านแอปพลิเคชัน DLT Smart Queue ซึ่งสามารถเลือกสำนักงานขนส่ง วันที่ และเวลาที่สะดวกได้ด้วยตนเอง โดยขณะนี้ ขบ. ขยายเวลาให้บริการต่อใบอนุญาตขับรถนอกเวลาทำการ และเพิ่มวันเสาร์ในเดือน ส.ค.-ก.ย. 2565 และสำหรับการต่ออายุใบอนุญาตขับรถ สามารถอบรมภาคทฤษฎีออนไลน์ผ่านระบบ e-Learning ทางเว็บไซต์ www.dlt-elearning.com เพื่อนำผลผ่านการอบรมมาติดต่อที่สำนักงาน ลดขั้นตอนและลดระยะเวลาในการติดต่อ ดังนั้น ขอประชาสัมพันธ์แจ้งเตือนประชาชนอย่าหลงเชื่อหากมีผู้ใดแอบอ้างอาสาดำเนินการด้านในอนุญาตขับรถให้โดยเด็ดขาด ขอให้ตรวจสอบแหล่งที่มาของข้อมูลข่าวสาร หากเผยแพร่โดยบัญชีที่ไม่คุ้นเคยหรือเป็นบุคคลธรรมดา สามารถแจ้งเบาะแสมายัง ขบ. ได้โดยตรง หรือโทรสายด่วน 1584 ตลอด 24 ชั่วโมง

ที่มา : https://www.thaigov.go.th/news/contents/details/56702