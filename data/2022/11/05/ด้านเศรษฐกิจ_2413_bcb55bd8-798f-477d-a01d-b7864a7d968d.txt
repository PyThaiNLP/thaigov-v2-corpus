รัฐบาลไทย-ข่าวทำเนียบรัฐบาล-กรมทางหลวงชวนแวะจุดเช็คอินใหม่ “ปิ้งงู ปิ๊งรัก” ❤ จังหวัดสกลนคร


วันอังคารที่ 28 ธันวาคม 2564
กรมทางหลวงชวนแวะจุดเช็คอินใหม่ “ปิ้งงู ปิ๊งรัก” ❤ จังหวัดสกลนคร
พร้อมสิ่งอำนวยความสะดวกแก่ประชาชนแบบครบครัน
กรมทางหลวง (ทล.) โดยแขวงทางหลวงสกลนครที่ 1 เปิดจุดบริการประชาชนบริเวณช่วงโค้งปิ้งงู ณ สำนักงานหมวดทางหลวงคำหอม ทางหลวงหมายเลข 213 สายสกลนคร - กาฬสินธุ์ ตอนสร้างค้อ - สกลนคร กม. ที่ 155+600 พื้นที่ ตำบลห้วยยาง อำเภอเมือง จังหวัดสกลนคร เพื่อรองรับการเดินทางของประชาชนในช่วงวันหยุดยาว เน้นความสวยงามและปลอดภัย ตามนโยบาย “คมนาคมสีสัน สร้างสรรค์ประเทศไทย” ของนายศักดิ์สยาม ชิดชอบ รัฐมนตรีว่าการกระทรวงคมนาคม
ทล. ได้พิจารณาพื้นที่ที่เหมาะสมบริเวณช่วงโค้งปิ้งงู ให้เป็นจุดบริการประชาชนและจุดเช็กอินแห่งใหม่ชื่อว่า “ปิ้งงู ปิ๊งรัก” พบว่า ในช่วงวันที่ 21 ตุลาคม 2564 จนปัจจุบัน มีประชาชนใช้บริการจำนวนเฉลี่ยมากกว่า 100 คนต่อวัน ซึ่งส่วนใหญ่คือ ผู้ที่แวะถ่ายรูปชมวิวบรรยากาศบริเวณโค้งปิ้งงูรอบเมืองสกลนคร
ซึ่งจุดบริการนี้มีลานจอดรถรองรับได้ 30 คัน มีห้องน้ำบริการฟรี และห่างออกไปอีก 200 เมตร จะมีน้ำตกคำหอมซึ่งถือเป็นหนึ่งในสถานที่ท่องเที่ยวยอดนิยมของจังหวัดที่ประชาชนสามารถเดินทางท่องเที่ยวได้ด้วย นอกจากนี้ แขวงทางหลวงสกลนครที่ 1 ได้ปรับปรุงภูมิทัศน์บริเวณโดยรอบจุดบริการอย่างเต็มรูปแบบ เพิ่มความน่าสนใจให้บริเวณโค้งปิ้งงู
นอกจากนั้นแล้วแขวงทางหลวงสกลนครที่ 1 ยังจัดให้มีร้านค้าสวัสดิการของแขวงฯ ซึ่ง
มีการจำหน่ายเครื่องดื่ม อาหาร เพื่อให้ประชาชนสามารถนั่งจิบกาแฟ ดื่มน้ำ แวะถ่ายรูปได้ ตลอดจนจำหน่ายของฝาก ของที่ระลึก สินค้าโอทอปของท้องถิ่นด้วย ซึ่งการดำเนินการทั้งหมดจะมีตลอดทั้งเดือน ธันวาคม 2564 จนถึงเทศกาลปีใหม่ เพื่ออำนวยความสะดวกให้ประชาชนในการเดินทางช่วงเทศกาลวันหยุดยาวเทศกาลปีใหม่ พ.ศ. 2565 โดยเฉพาะในพื้นที่ 3 จังหวัดภาคตะวันอออกเฉียงเหนือตอนบน ได้แก่ จังหวัดสกลนคร นครพนม และ บึงกาฬ ทั้งนี้ในอนาคต ทล. มีแผนพัฒนาพื้นที่บริเวณโค้งปิ้งงูดังกล่าว ให้เป็นลานกางเต็นท์ให้บริการนักท่องเที่ยวฟรีด้วย เพื่อให้ประชาชนได้สัมผัสอากาศหนาวเย็นในช่วงหน้าหนาว คล้ายกับหมวดทางหลวงเขาค้อ ตั้งอยู่บน ทางหลวงหมายเลข 2196 ช่วงนางั่ว - ทุ่งสมอ บริเวณ กม. ที่ 23+600 (พระตำหนักเขาค้อ) จังหวัดเพชรบูรณ์เพื่ออำนวยความสะดวกในการท่องเที่ยวต่อไป
นอกจากนี้ ทล. ได้จัดเจ้าหน้าที่ตรวจสอบเส้นทางที่อยู่ในความรับผิดชอบของแขวงฯ ระยะทางกว่า 600 กิโลเมตร อย่างสม่ำเสมอ เพื่อปรับปรุงซ่อมแซมบริเวณที่มีการชำรุด ติดตั้งป้ายจราจร ป้ายเตือนต่าง ๆ
ตีเส้นจราจรให้มีความเด่นชัด ทาสีเสาหลักนำทาง และตัดหญ้าบริเวณสองข้างทาง หรือเกาะกลางถนน ตรวจสอบไฟส่องสว่าง เพิ่มการมองเห็นและทัศนวิสัยในการขับขี่ให้สะดวก ปลอดภัย และลดอุบัติเหตุ รองรับการเดินทางและอำนวยความสะดวกผู้ใช้ทางช่วงหน้าหนาว และช่วงเปิดประเทศตามนโยบายของรัฐบาล เพื่อกระตุ้นการท่องเที่ยวและเศรษฐกิจภายในประเทศ เป็นอีกหนึ่งทางเลือกของประชาชนที่มาท่องเที่ยวเพื่อสัมผัสกับอากาศที่หนาวเย็น รวมทั้งเดินทางไปยังสถานที่ท่องเที่ยวยอดนิยมของจังหวัด เช่น สักการะหลวงปู่มั่น พญาเต่างอย และ วัดถ้ำผาแด่น เป็นต้น
ทล. ขอความร่วมมือนักท่องเที่ยวเดินทางอย่างปลอดภัยและใส่ใจสิ่งแวดล้อม โปรดขับรถ
ด้วยความระมัดระวัง ปฏิบัติตามป้ายเตือน ป้ายแนะนำ เพื่อความปลอดภัยในการเดินทาง และปฏิบัติตามมาตรฐานสาธารณสุขภายใต้วิถีชีวิตรูปแบบใหม่ “ท่องเที่ยวสุขใจ ห่างไกลโควิด-19” สวมหน้ากาก ล้างมือ รักษาระยะห่าง ลงทะเบียนไทยชนะ เข้า - ออก หากประชาชนต้องการสอบถามข้อมูลรายละเอียดเพิ่มเติมสามารถติดต่อได้ที่สายด่วนกรมทางหลวง 1586 (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/49956