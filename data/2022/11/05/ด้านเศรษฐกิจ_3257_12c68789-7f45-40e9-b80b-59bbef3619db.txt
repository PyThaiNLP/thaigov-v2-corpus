รัฐบาลไทย-ข่าวทำเนียบรัฐบาล-กระทรวงเกษตรฯ เดินหน้า “โครงการบัญชีต้นกล้า สู่วิถีเศรษฐกิจพอเพียง”


วันพุธที่ 23 มีนาคม 2565
กระทรวงเกษตรฯ เดินหน้า “โครงการบัญชีต้นกล้า สู่วิถีเศรษฐกิจพอเพียง”
กระทรวงเกษตรฯ เดินหน้า “โครงการบัญชีต้นกล้า สู่วิถีเศรษฐกิจพอเพียง” ส่งเสริมเด็กและเยาวชนในถิ่นทุรกันดาร ปลูกฝังให้รักการจดบันทึกบัญชี สร้างวินัยทางการเงิน และขยายผลสู่ผู้ปกครองและชุมชน
รมช.มนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ กล่าวภายหลังลงพื้นที่ตรวจเยี่ยมการดำเนิน “โครงการต้นกล้าความดี สู่วิถีเศรษฐกิจพอเพียง” พร้อมด้วย นายวิศิษฐ์ ศรีสุวรรณ อธิบดีกรมส่งเสริมสหกรณ์นายระพีภัทร์ จันทรศรีวงศ์ อธิบดีกรมวิชาการเกษตร นายอำพันธุ์ เวฬุตันติ อธิบดีกรมตรวจบัญชีสหกรณ์ ณ ศูนย์ปฏิบัติการโครงการเกษตรวิชญา บ้านกองแหะ ต.โป่งแยง อ.แม่ริม จ.เชียงใหม่ ว่า กระทรวงเกษตรและสหกรณ์ ได้ให้ความสำคัญในการสร้างความเข้มแข็งให้แก่สถาบันเกษตรกรและประชาชน รวมไปถึงเด็กและเยาวชนได้มีองค์ความรู้ทางบัญชี ซึ่งเป็นรากฐานสำคัญในการพัฒนาคุณภาพชีวิตของตนเอง ครอบครัว ไปจนถึงคนในชุมชน โดยเฉพาะในพื้นที่ทุรกันดารที่ยังขาดโอกาส การดำเนินโครงการ “ต้นกล้าความดี สู่วิถีเศรษฐกิจพอเพียง” ให้แก่เด็กและเยาวชนเกษตรกร และชุมชนในพื้นที่ทุรกันดาร ตามพระราชดำริ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี จึงเป็นโครงการที่กรมตรวจบัญชีสหกรณ์ กระทรวงเกษตรและสหกรณ์ ได้ริเริ่มขึ้นตามพระราชประสงค์ที่จะให้เด็กและเยาวชนของชาติที่ยังขาดโอกาส ได้มีโอกาสเข้าถึงความมั่นคงทางอาหารและโภชนาการมีสุขภาพแข็งแรง ได้รับการศึกษาอย่างมีคุณภาพ สามารถพัฒนาตนเองให้เป็นคนดี พึ่งพาตนเองและช่วยเหลือพัฒนาชุมชน ให้ทุกคนมีชีวิตความเป็นอยู่ที่ดีขึ้น โดยส่งเสริมให้ครูและนักเรียนได้เรียนรู้วิธีการจดบันทึกบัญชีกิจกรรมสหกรณ์นักเรียน กิจกรรมผลิตผลทางการเกษตรเพื่ออาหารกลางวัน และมีความรู้ ความเข้าใจในหลักการของสหกรณ์รวมทั้งการสอดแทรกสอนแนะการจัดทำบัญชีไว้ในกิจกรรมที่เกี่ยวข้อง ถ่ายทอดให้แก่ครูไปสู่นักเรียนเพื่อฝึกหัดให้เด็กและเยาวชนมีความรู้ ด้านการบัญชี รู้จักการคิดคำนวณเลข รู้จักวางแผนในการจำหน่ายสินค้าและผลผลิต ปลูกฝังให้รักการจดบันทึกบัญชี เป็นพื้นฐานสำคัญในการนำไปใช้ในชีวิตประจำวันของตนเอง ครอบครัว และชุมชน ทำให้รู้จักการใช้บัญชีเป็นเครื่องมือในการพัฒนาคุณภาพชีวิตได้อย่างยั่งยืน สร้างความเข้มแข็งให้เกิดขึ้นในโรงเรียนครอบครัว และชุมชน นอกจากนี้ยังได้ดำเนินโครงการเกษตรวิชญา ภายใต้โครงการส่งเสริมการจัดทำบัญชีแก่กลุ่มเป้าหมาย ซึ่งเป็นโครงการตามพระราชดำริ พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว โดยมุ่งเน้นให้มีการจัดทำบัญชีต้นทุนประกอบอาชีพ และนำข้อมูลจากการบันทึกบัญชีมาปรับใช้ในการวางแผนในการประกอบอาชีพได้อย่างเหมาะสม มีเหตุมีผล สร้างวินัยทางการเงินและพัฒนาคุณภาพชีวิตตามแนวทางของปรัชญาเศรษฐกิจพอเพียง
นายอำพันธุ์ เวฬุตันติ อธิบดีกรมตรวจบัญชีสหกรณ์ กล่าวว่า กรมตรวจบัญชีสหกรณ์ได้มุ่งเน้นในการพัฒนาเด็กและเยาวชน ได้มีวินัยในการใช้จ่ายเงินและเข้าถึงการดำเนินชีวิตตามหลักปรัชญาของเศรษฐกิจพอเพียง โดยสอนแนะให้เด็กรู้จักการบันทึกรายรับ-รายจ่ายส่วนตัว เพื่อเป็นการสร้างนิสัยการจดบันทึกและฝึกหัดการคำนวณตัวเลข ส่วนการบันทึกบัญชีรายรับ-รายจ่ายในครัวเรือน มีเป้าประสงค ที่จะให้เด็กได้เข้าใจวิถีชีวิต รู้และเข้าใจสภาพการเงินของครอบครัว สามารถช่วยผู้ปกครองบันทึกรายรับรายจ่ายในครัวเรือน และบัญชีต้นทุนประกอบอาชีพ รู้ผลกำไรขาดทุนจากการประกอบอาชีพ เมื่อเติบโตขึ้นสามารถนำไปประยุกต์ใช้ในการดำเนินชีวิต ซึ่งการดำเนินงานดังกล่าวได้ดำเนินการภายใต้โครงการพัฒนาเด็กและเยาวชนถิ่นทุรกันดาร ตามพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี โดยกรมตรวจบัญชีสหกรณ์ มีโรงเรียนในความรับผิดชอบ จำนวน447 โรงเรียน อยู่ในความรับผิดชอบและการกำกับแนะนำของสำนักงานตรวจบัญชีสหกรณ์เชียงใหม่ จำนวน 28 โรงเรียน โดยแบ่งเป็น โรงเรียนตำรวจตระเวนชายแดน จำนวน 16 โรงเรียน และโรงเรียนในความดูแลของสำนักเขตพื้นที่การศึกษาขั้นพื้นฐาน (สพฐ) จำนวน 12 โรงเรียน
ทั้งนี้ การดำเนินงานโครงการเริ่มต้นจากโครงการส่งเสริมกิจกรรมสหกรณ์ในโรงเรียน และสานต่อด้วยโครงการผลิตผลเกษตรเพื่ออาหารกลางวัน โดยน้อมนำแนวพระราชดำริใช้เป็นแนวทางในการปฏิบัติงาน ตามแผนพัฒนาเด็กและเยาวชนในถิ่นทุรกันดารให้ “เด็กและเยาวชนเป็นศูนย์กลางในการพัฒนา” โดยใช้โรงเรียนเป็นฐาน (School Based Development) ในการพัฒนาคน พัฒนาการเกษตร สิ่งแวดล้อมและวัฒนธรรม และเป็นการพัฒนาแบบองค์รวม (Holistic Development) เชื่อมโยงทั้งมิติ เศรษฐกิจ สังคม สิ่งแวดล้อมและวัฒนธรรม โดยบูรณาการงานร่วมกับหน่วยงานที่ร่วมสนองงานตามพระราชดำริทุกหน่วยงานในกระทรวงเกษตรและสหกรณ์
ในส่วนของโครงการเกษตรวิชญา ภายใต้โครงการส่งเสริมการจัดทำบัญชีแก่กลุ่มเป้าหมายตามโครงการอันเนื่องมาจากพระราชดำริ มุ่งเน้นให้มีการจัดทำบัญชีต้นทุนประกอบอาชีพ และนำข้อมูลจากการบันทึกบัญชีมาปรับใช้ในการวางแผนในการประกอบอาชีพได้อย่างเหมาะสม มีเหตุ มีผล สร้างวินัยทางการเงินและพัฒนาคุณภาพชีวิตตามแนวทางของปรัชญาเศรษฐกิจพอเพียง นำไปสู่การพัฒนาตนเองและสร้างภูมิคุ้มกันให้สามารถปรับตัวได้สอดคล้องกับสถานการณ์อันจะเป็นพื้นฐานสำคัญในการนำไปใช้ในชีวิตประจำวันของตนเอง ครอบครัว และชุมชน ทำให้รู้จักการใช้บัญชีเป็นเครื่องมือในการพัฒนาคุณภาพชีวิตได้อยทางมั่นคงและยั่งยืน ภายใต้การดำเนินงานของกระทรวงเกษตรและสหกรณ์ โดยดำเนินการในโรงเรียนบ้านกองแหะ กลุ่มเป้าหมายจำนวน ๑๗ คน
โอกาสนี้ รัฐมนตรีช่วยว่าการกระทรวงเกษตรและสหกรณ์ ได้มอบอุปกรณ์กีฬาให้แก่นักเรียน จำนวน 4 โรงเรียนที่ได้เข้าร่วมอบรมเชิงปฏิบัติการ ได้แก่ 1. โรงเรียนตำรวจตระเวณชายแดนอาโอยาม่า อ.ฝาง จ.เชียงใหม่ 2. โรงเรียนตำรวจตระเวนชายแดนบ้านหนองแขม อ.เชียงดาว จ.เชียงใหม่ 3. โรงเรียนตำรวจตระเวนชายแดนเฉลิมพระเกียรติอ.เชียงดาว จ.เชียงใหม่ และ 4. โรงเรียนบ้านกองแหะ อ.แม่ริม จ.เชียงใหม่ พร้อมตรวจเยี่ยมโครงการการจัดทำบัญชีกิจกรรม บัญชีสหกรณ์นักเรียน และชมนิทรรศการของหน่วยงานในสังกัดกระทรวงเกษตรและสหกรณ์

ที่มา : https://www.thaigov.go.th/news/contents/details/52870