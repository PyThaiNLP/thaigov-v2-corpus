รัฐบาลไทย-ข่าวทำเนียบรัฐบาล-คำกล่าว พลเอก ประยุทธ์ จันทร์โอชา นายกรัฐมนตรี “อนาคต และโอกาสในการทำงานของคนพิการไทย ในทศวรรษหน้า” วันที่ 23 พฤศจิกายน 2564


วันอังคารที่ 23 พฤศจิกายน 2564
พิมพ์
คำกล่าว พลเอก ประยุทธ์ จันทร์โอชา นายกรัฐมนตรี “อนาคต และโอกาสในการทำงานของคนพิการไทย ในทศวรรษหน้า” วันที่ 23 พฤศจิกายน 2564
คำกล่าว พลเอก ประยุทธ์ จันทร์โอชา นายกรัฐมนตรี “อนาคต และโอกาสในการทำงานของคนพิการไทย ในทศวรรษหน้า” วันที่ 23 พฤศจิกายน 2564
พี่น้องคนพิการที่รักทุกท่าน
ท่ามกลางการเปลี่ยนแปลงของเทคโนโลยี การเมือง เศรษฐกิจและสังคมของโลก โดยเฉพาะในช่วงการแพร่ระบาดของโรคติดเชื้อไวรัสโคโรนา 2019 ส่งผลกระทบในวงกว้าง ยิ่งเร่งให้ทุกประเทศเกิดการเปลี่ยนแปลงในทุกมิติเร็วมากยิ่งขึ้น รัฐบาลได้เล็งเห็นความสำคัญของการสร้างและพัฒนาทรัพยากรบุคคลให้มีความสามารถเท่าทันการเปลี่ยนแปลงที่เกิดขึ้น ซึ่งรวมไปถึงพี่น้องคนพิการทุกท่าน
ที่ผ่านมารัฐบาลได้มีมาตรการเร่งด่วนเพื่อช่วยเหลือเยียวยาพี่น้องคนพิการที่ได้รับผลกระทบจากสถานการณ์ดังกล่าว โดยมอบเงินช่วยเหลือเยียวยา การพักชำระหนี้ และการให้กู้ยืมเงินฉุกเฉินจากกองทุนส่งเสริมและพัฒนาคนพิการ โดยไม่ต้องมีผู้ค้ำประกันและไม่มีดอกเบี้ย พร้อมทั้งปรับเพิ่มสวัสดิการเบี้ยคนพิการจากคนละ 800 บาท เป็น 1,000 บาท เพื่อให้ทุกท่านสามารถผ่านพ้นสถานการณ์วิกฤตที่เกิดขึ้นได้
นอกจากนี้ รัฐบาลได้ศึกษาและผลักดันนโยบายเพื่อสร้างสภาพแวดล้อม ที่ทุกคนเข้าถึงและใช้ประโยชน์ได้ ซึ่งถือเป็นหนึ่งในแผนการปฏิรูปประเทศตามยุทธศาสตร์ชาติ 20 ปี และเป็นไปตามเป้าหมายการพัฒนาที่ยั่งยืนของสหประชาชาติ ที่มีเจตนารมณ์อย่างชัดเจนว่า เราจะ “ไม่ทิ้งใครไว้ข้างหลัง” เพื่อสร้างความเสมอภาคเท่าเทียมให้แก่กลุ่มเปราะบางทุกกลุ่ม
โอกาสนี้ ผมขอชื่นชมกระทรวงพัฒนาสังคมและความมั่นคงของมนุษย์ และภาคเอกชนที่ได้เล็งเห็นถึงศักยภาพของผู้พิการที่ไม่ได้ด้อยไม่กว่าคนปกติ และได้ร่วมกันขับเคลื่อนการนำเทคโนโลยีขั้นสูงมาเสริมสร้างประสิทธิภาพการทำงานของพี่น้องคนพิการ และส่งเสริมให้ได้แสดงความรู้ความสามารถของตน โดยผมหวังเป็นอย่างยิ่งว่าพี่น้องผู้พิการทุกท่านจะใช้โอกาสดังกล่าวในการเรียนรู้และพัฒนาตน เพื่อสร้างความมั่นคงทางอาชีพ และเป็นส่วนหนึ่งในการพัฒนาประเทศชาติของเราต่อไป
สุดท้ายนี้ ผมขออาราธนาคุณพระศรีรัตนตรัย และสิ่งศักดิ์สิทธิ์ที่ท่านเคารพนับถือ อีกทั้งเดชะพระบารมีแห่งองค์พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี โปรดดลบันดาลประทานพรให้พี่น้องผู้พิการ และผู้มีส่วนร่วมในโครงการทุกท่าน ประสบแต่ความสุข ความเจริญ และขอให้การจัดงานสำเร็จตามวัตถุประสงค์ทุกประการ
สวัสดีครับ

ที่มา : https://www.thaigov.go.th/news/contents/details/48594