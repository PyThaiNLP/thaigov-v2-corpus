รัฐบาลไทย-ข่าวทำเนียบรัฐบาล-ดีอีเอส พบมือโพสต์ข่าวปลอมเกาะกระแสคริปโต


วันอาทิตย์ที่ 26 ธันวาคม 2564
ดีอีเอส พบมือโพสต์ข่าวปลอมเกาะกระแสคริปโต
ดีอีเอส พบมือโพสต์ข่าวปลอมเกาะกระแสคริปโต
“นพวรรณ” โฆษกดีอีเอสฝ่ายการเมือง เปิด 10 อันดับข่าวปลอมที่ได้รับความสนใจมากสุดในรอบสัปดาห์ พบข่าวปลอมอ้างชื่อ กฟผ. เปิดเพจจัดกิจกรรมลุ้นรางวัลเป็นเงินดิจิทัลมาแรงสุด
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า สรุปผลการมอนิเตอร์ และรับแจ้งข่าวปลอมประจำสัปดาห์ ระหว่างวันที่  17-23  ธ.ค. 64 โดยศูนย์ต่อต้านข่าวปลอม มีข้อความที่เข้ามาทั้งสิ้น 11,585,499 ข้อความ จากการคัดกรองมีข้อความที่ต้องดำเนินการตรวจสอบ (Verify) จำนวน245 ข้อความ รวมเรื่องที่ต้องดำเนินการตรวจสอบ 116 เรื่อง ในจำนวนนี้เป็นข่าวเกี่ยวกับโควิด 45 เรื่อง
ทั้งนี้ พบว่าข่าวปลอมที่มีคนสนใจสูงสุด 10 อันดับ ได้แก่ อันดับ 1 กฟผ. เปิดเพจใหม่ พร้อมจัดกิจกรรมลุ้นเงินรางวัล เป็นสกุลเงินดิจิทัล อันดับ 2 เสียชีวิตบนทางหลวง ขอรับเงินชดเชยจากกรมทางหลวงได้ 15,000 บาท อันดับ 3 ดื่มน้ำอัดลมผสมเกลือ ช่วยแก้อาการขาดน้ำจากภาวะท้องเสีp อันดับ 4 ผลิตภัณฑ์ฟ้าทะลายโจร ดีเฮิร์บ (DHerb) เป็นผลิตภัณฑ์ที่ได้รับอนุญาตจาก อย. อันดับ 5 เรื่อง ส่งข้อความทักทายเป็นรูปหรือภาพเคลื่อนไหว ทำให้ถูกขโมยข้อมูลส่วนตัว
อันดับ 6 ผู้หญิงไม่ควรกินคอลลาเจน เพราะมีสารทำให้เกิดเนื้องอกในร่างกาย อันดับ 7 รัฐบาล ปรับเบี้ยยังชีพผู้สูงอายุ เพิ่ม 2,000 บาท อันดับ 8 ร่าง พรบ.กิจการฮัจย์มีผลให้อิสลามเข้าควบคุมกรมการปกครอง และกระทรวงมหาดไทย อันดับ 9 กฟผ. กับ ปตท. ร่วมกันทำให้ค่าไฟแพง และอันดับ 10 ภาคใต้เตรียมรับมือพายุดีเปรสชั่น ช่วงวันที่ 19-20 ธ.ค.
ทั้งนี้ จากการประสานงานของศูนย์ต่อต้านข่าวปลอมไปยังหน่วยงานที่เกี่ยวข้อง มีข่าวที่ได้รับผลการตรวจสอบกลับมาแล้ว 54 เรื่อง โดยเป็นข่าวปลอม/ข่าวบิดเบือนจำนวน 12 เรื่อง ส่วนใหญ่เกี่ยวกับเงินเยียวยา เงินช่วยเหลือจากรัฐ แจกเงิน และกิจกรรมลุ้นเงินรางวัล
“อยากขอความร่วมมือจากประชาชนอย่างต่อเนื่องในการแก้ปัญหาข่าวปลอม เมื่อได้รับข่าวสารข้อมูลผ่านโซเชียล ควรตรวจสอบให้รอบด้าน เลือกเชื่อ เลือกแชร์ และสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอม ดังนี้ ไลน์ @antifakenewscenter  เว็บไซต์https://www.antifakenewscenter.com/ ทวิตเตอร์ https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87” นางสาวนพวรรณกล่าว
**********

ที่มา : https://www.thaigov.go.th/news/contents/details/49898