รัฐบาลไทย-ข่าวทำเนียบรัฐบาล-อนุทิน - สาธิต มอบรถพยาบาล 2 คัน ให้กระทรวงสาธารณสุขใช้ในภารกิจโควิด 19


วันพฤหัสบดีที่ 23 กันยายน 2564
อนุทิน - สาธิต มอบรถพยาบาล 2 คัน ให้กระทรวงสาธารณสุขใช้ในภารกิจโควิด 19
รองนายกรัฐมนตรีและรัฐมนตรีว่าการกระทรวงสาธารณสุข และรัฐมนตรีช่วยว่าการกระทรวงสาธารณสุข มอบรถยนต์ดัดแปลงเป็นรถพยาบาล พร้อมติดตั้งอุปกรณ์ช่วยชีวิต 2 คัน ให้กระทรวงสาธารณสุขใช้ในภารกิจโควิด 19
วันนี้ (23 กันยายน 2564) ที่ สำนักงานปลัดกระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วย ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข มอบรถยนต์กระบะดัดแปลงเป็นรถพยาบาล พร้อมติดตั้งอุปกรณ์ช่วยชีวิต 2 คันรวมมูลค่า 2.4 ล้านบาท โดยมีนายแพทย์เกียรติภูมิ วงศ์รจิต ปลัดกระทรวงสาธารณสุข เป็นตัวแทนรับมอบ
นายอนุทินกล่าวว่า เนื่องในวันที่ 24 กันยายน ของทุกปี เป็นวันมหิดล ชาวสาธารณสุขทุกคนน้อมรำลึกถึงพระมหากรุณาธิคุณ ตนและรัฐมนตรีช่วยว่าการกระทรวงสาธารณสุข มีความประสงค์ที่จะทำความดีเพื่อถวายเป็นพระราชกุศลโดยบริจาครถพยาบาลพร้อมติดตั้งอุปกรณ์ช่วยชีวิต 2 คัน เพื่อใช้ในภารกิจรับส่งต่อผู้ป่วย ผนวกกับ พลเอกประยุทธ์ จันทร์โอชา นายกรัฐมนตรีได้มีดำริที่จะให้รัฐมนตรีนำรายได้จากการทำงานทำประโยชน์ให้กับส่วนรวมในช่วงที่มีการแพร่ระบาดของโรคโควิด 19 เพื่อช่วยแก้ไขปัญหาและให้ประชาชนมีคุณภาพชีวิตที่ดีขึ้น
“ผมและท่านสาธิตไม่ใช่แพทย์ แต่เราทำงานร่วมกันด้วยความเข้าใจ โดยเป้าหมายเดียวกัน คือต่อสู้กับภัยพิบัติและโรคระบาดครั้งใหญ่ที่สุดของประเทศ อยากช่วยแบ่งเบาภารกิจในการดูแลพี่น้องประชาชน เพื่อให้ผ่านพ้นวิกฤตินี้ไปได้ จึงร่วมกันบริจาคทรัพย์ส่วนตัว มอบรถพยาบาล 2 คันนี้ ให้กับกระทรวงสาธารณสุขในการปฏิบัติภารกิจต่าง ๆ ซึ่งหวังว่าจะประโยชน์ให้กับประชาชนในระยะยาวต่อไป”นายอนุทินกล่าว
ทั้งนี้ รถพยาบาลดังกล่าวดัดแปลงจากรถกระบะ มีขนาดเล็กมีความคล่องตัวในการปฏิบัติงาน ไปยังพื้นที่ต่างๆ มีการแยกระบบอากาศระหว่างคนขับและห้องพยาบาล ไม่ให้อากาศไหลเวียนปนกัน ลดการแพร่กระจายเชื้อ ภายในรถติดตั้งเครื่องมือและอุปกรณ์ช่วยชีวิตเบื้องต้นตามมาตรฐาน
******************************** 23 กันยายน 2564

ที่มา : https://www.thaigov.go.th/news/contents/details/46152