รัฐบาลไทย-ข่าวทำเนียบรัฐบาล-โฆษกรัฐบาลเผย นายกรัฐมนตรีกำชับ ตช. และหน่วยงานที่เกี่ยวข้อง เข้มงวดตรวจสอบการลักลอบเล่นพนันออนไลน์ หากพบกระทำความผิดให้ดำเนินคดีอย่างเคร่งครัด ไม่มีการละเว้น


วันพุธที่ 9 กุมภาพันธ์ 2565
พิมพ์
โฆษกรัฐบาลเผย นายกรัฐมนตรีกำชับ ตช. และหน่วยงานที่เกี่ยวข้อง เข้มงวดตรวจสอบการลักลอบเล่นพนันออนไลน์ หากพบกระทำความผิดให้ดำเนินคดีอย่างเคร่งครัด ไม่มีการละเว้น
โฆษกรัฐบาลเผย นายกรัฐมนตรีกำชับ ตช. และหน่วยงานที่เกี่ยวข้อง เข้มงวดตรวจสอบการลักลอบเล่นพนันออนไลน์ หากพบกระทำความผิดให้ดำเนินคดีอย่างเคร่งครัด ไม่มีการละเว้น
วันที่ 9 ก.พ. 65 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แสดงความห่วงใยกรณีมีการลักลอบเล่นพนันออนไลน์ ซึ่งปัจจุบันได้มีการปรับเปลี่ยนรูปแบบวิธีการเล่นที่แยบยล แปลกใหม่ขึ้น เพื่อตบตาหลีกเลี่ยงการจับกุมของเจ้าหน้าที่ตำรวจ กรณีดังกล่าว นายกรัฐมนตรีกำชับสำนักงานตำรวจแห่งชาติ (ตช.) ฝ่ายปกครอง กระทรวงดิจิทัลเพื่อเศรษฐกิจและสังคม (ดีอีเอส) และหน่วยงานที่เกี่ยวข้อง เข้มงวดในการตรวจสอบการลักลอบเปิดโต๊ะพนันในพื้นที่ต่าง ๆ รวมถึงการพนันออนไลน์อย่างเข้มงวดยิ่งขึ้น โดยขอให้หน่วยงานที่เกี่ยวข้องเร่งตรวจสอบ หากพบการกระทำความผิด ให้ดำเนินคดีตามกฎหมายอย่างเคร่งครัด ไม่มีการละเว้น พร้อมกับฝากเตือนไปยังพี่น้องประชาชน และผู้ปกครองที่มีบุตรหลาน บุคคลในครอบครัว หรือคนใกล้ชิดที่มีพฤติกรรมเกี่ยวข้องกับการเล่นการพนัน ให้จับตาดูแลพฤติกรรมเป็นพิเศษ โดยเฉพาะในช่วงเวลานี้ที่เด็กนักเรียนเรียนออนไลน์ มีโอกาสที่อาจจะทำให้ถูกชักจูงเข้าไปเกี่ยวข้องกับการพนันได้ง่ายกว่าเดิม
“ขอให้ประชาชนหลีกเลี่ยงการเล่นการพนันซึ่งผิดกฎหมาย ที่สำคัญยังเสี่ยงต่อการสูญเสียทรัพย์สินจากการเล่นการพนันด้วย พร้อมกับขอให้ประชาชนช่วยกันเป็นหูเป็นตา หากพบการลักลอบเปิดโต๊ะพนัน รวมถึงแหล่งพนันออนไลน์ ขอให้แจ้งเจ้าหน้าที่เพื่อดำเนินคดี โดยสามารถแจ้งข้อมูลได้ที่ ศูนย์ PCT 081-8663000 ในเวลาราชการ หรือ สายด่วน บช.สอท.1441 ตลอด 24 ชม. หรือทาง www.pct.police.go.th รวมถึงแจ้งมายังสำนักนายกรัฐมนตรี สายด่วน 1111 และเจ้าหน้าที่ตำรวจในพื้นที่ได้ทันที” โฆษกประจำสำนักนายกรัฐมนตรีกล่าว

ที่มา : https://www.thaigov.go.th/news/contents/details/51386