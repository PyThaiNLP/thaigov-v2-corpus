รัฐบาลไทย-ข่าวทำเนียบรัฐบาล-กระทรวงมหาดไทยลงพื้นที่ติดตามการช่วยเหลือประชาชนจากกรณีพนังกั้นน้ำอำเภออินทร์บุรี จ.สิงห์บุรี พังทลาย


วันอาทิตย์ที่ 24 ตุลาคม 2564
พิมพ์
กระทรวงมหาดไทยลงพื้นที่ติดตามการช่วยเหลือประชาชนจากกรณีพนังกั้นน้ำอำเภออินทร์บุรี จ.สิงห์บุรี พังทลาย
กระทรวงมหาดไทยลงพื้นที่ติดตามการช่วยเหลือประชาชนจากกรณีพนังกั้นน้ำอำเภออินทร์บุรี จ.สิงห์บุรี พังทลาย
เมื่อวันที่ 22 ต.ค. 64 เวลา 19.00 น. นายนิรัตน์ พงษ์สิทธิถาวร รองปลัดกระทรวงมหาดไทย หัวหน้ากลุ่มภารกิจด้านสาธารณภัยและพัฒนาเมือง เปิดเผยว่า ตามที่ได้เกิดสถานการณ์อุทกภัยทำให้พนังกั้นน้ำบริเวณอำเภออินทร์บุรี จังหวัดสิงห์บุรี พังทลายลงส่งผลกระทบเกิดความเดือดร้อนบ้านเรือนและทรัพย์สินของพี่น้องประชาชน โดย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย และนายสุทธิพงษ์ จุลเจริญ ปลัดกระทรวงมหาดไทย ได้ สั่งการให้หน่วยงานที่เกี่ยวข้อง เร่งดำเนินการแก้ไขปัญหาและให้ความช่วยเหลือพี่น้องประชาชนที่ได้รับผลกระทบ และติดตามดำเนินการอย่างต่อเนื่อง
นายนิรัตน์ พงษ์สิทธิถาวร รองปลัดกระทรวงมหาดไทย กล่าวว่า จากการลงพื้นที่ติดตามการบูรณาการแก้ไขสถานการณ์และให้ความช่วยเหลือประชาชนในวันนี้ พบว่า มีพื้นที่ที่ได้รับผลกระทบซึ่งถูกแม่น้ำเจ้าพระยา​ทะลักเข้าท่วม ประมาณ​ 2 ตารางกิโลเมตร บ้านเรือนถูกน้ำท่วม 820 หลัง ปริมาณ​น้ำประมาณ 900,000 ลูกบาศก์เมตร โดยจังหวัดสิงห์บุรีได้บูรณาการร่วมกับกรมป้องกันและบรรเทาสาธารณภัย กรมชลประทาน องค์กรปกครองส่วนท้องถิ่น และหน่วยงานที่เกี่ยวข้องในพื้นที่ ใช้ Bigbag อุดช่องพนังกั้นน้ำที่รั่วแล้ว พร้อมติดตั้งเครื่อง​สูบ​น้ำ 14 เครื่อง​ 18 หัวสูบ สูบน้ำออกจากพื้นที่ท่วมขัง โดยในวันนี้ระดับ​น้ำที่ท่วม ได้ลดลงไปประมาณ​ 50-60 ซม. จากระดับน้ำท่วมสูงสุดที่ 2 เมตร คาดว่าจะสามารถสูบน้ำออกจนแห้ง ใช้เวลาประมาณ​ 3 วัน โดยในด้านการดูแลให้ความช่วยเหลือประชาชน ผู้ว่าราชการจังหวัดสิงห์​บุรี​ ได้บูรณาการทุกหน่วยงาน​ เข้าให้ความช่วยเหลือและดูแลความเป็​นอยู่ประชาชนครบทุกด้าน พร้อมจัดเรือท้องแบนสัญจร อาหาร และถุงยังชีพแจกจ่ายบ้านเรือนประชาชนตามวงรอบ
นายนิ​รัตน์​ พงษ์​สิทธิ​ถาวร รอง​ปลัด​กระทรวง​มหาดไทย​ กล่าวเพิ่มเติมว่า ตนได้สั่งการ​ให้กรมป้องกันและบรรเทาสาธารณภัย เพิ่มเครื่องสูบน้ำเข้ามาเพิ่มอีก 6 เครื่อง ในวันพรุ่งนี้ ซึ่งคาดว่าจะทำให้สามารถเร่งระบายน้ำเพิ่มมากขึ้น และหลังจากสถานการณ์คลี่คลายแล้ว ได้มอบหมายให้ทางจังหวัดสิงห์บุรี เร่งสำรวจความเสียหายและดำเนินการด้านการเยียวยาประชาชนตามระเบียบของทางราชการอย่างเคร่งครัดต่อไป

ที่มา : https://www.thaigov.go.th/news/contents/details/47328