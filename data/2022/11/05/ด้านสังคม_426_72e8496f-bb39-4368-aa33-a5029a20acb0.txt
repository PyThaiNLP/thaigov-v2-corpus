รัฐบาลไทย-ข่าวทำเนียบรัฐบาล-สธ.กำชับ สถานบริการเตรียมพร้อมรับมือน้ำท่วมฉับพลัน-น้ำป่าไหลหลาก


วันจันทร์ที่ 30 สิงหาคม 2564
สธ.กำชับ สถานบริการเตรียมพร้อมรับมือน้ำท่วมฉับพลัน-น้ำป่าไหลหลาก
กระทรวงสาธารณสุข กำชับโรงพยาบาล สถานบริการติดตามสถานการณ์อย่างใกล้ชิด เตรียมความพร้อมรับมือน้ำท่วมฉับพลัน น้ำป่าไหลหลาก ดูแลช่วยเหลือผู้ประสบภัยตลอด 24 ชั่วโมง และป้องกันความเสียหายในสถานบริการ ไม่ให้กระทบกับการบริการประชาชน
กระทรวงสาธารณสุข กำชับโรงพยาบาล สถานบริการติดตามสถานการณ์อย่างใกล้ชิด เตรียมความพร้อมรับมือน้ำท่วมฉับพลัน น้ำป่าไหลหลาก ดูแลช่วยเหลือผู้ประสบภัยตลอด 24 ชั่วโมง และป้องกันความเสียหายในสถานบริการ ไม่ให้กระทบกับการบริการประชาชน
วันนี้ (30 สิงหาคม 2564) ที่สำนักงานปลัดกระทรวงสาธารณสุข จ.นนทบุรี นายแพทย์เกียรติภูมิ วงศ์รจิต ปลัดกระทรวงสาธารณสุข ให้สัมภาษณ์ว่า กรมอุตุนิยมวิทยาคาดประเทศไทยช่วงสัปดาห์นี้ มีฝนตกหนักหลายพื้นที่และหนักมากในบางแห่ง อาจเกิดสภาวะน้ำท่วมฉับพลันและน้ำป่าไหลหลาก ได้สั่งการให้สำนักงานสาธารณสุขทุกจังหวัดและสถานพยาบาล ติดตามสถานการณ์ใกล้ชิด เตรียมพร้อมดูแลช่วยเหลือผู้ประสบภัยตลอด 24 ชั่วโมง โดยเฉพาะผู้ป่วยติดบ้านติดเตียง เด็กเล็ก หญิงตั้งครรภ์ ผู้สูงอายุในพื้นที่ให้ได้รับการดูแลอย่างต่อเนื่องและไม่ขาดยา เตรียมหน่วยแพทย์เคลื่อนที่ออกให้บริการดูแลประชาชนที่ประสบภัย สำรองยาและเวชภัณฑ์ให้เพียงพอ ขนย้ายเครื่องมือแพทย์ไว้ในที่ปลอดภัย ป้องกันความเสียหายในสถานบริการ ไม่ให้กระทบกับการบริการประชาชน
นายแพทย์เกียรติภูมิ กล่าวต่อว่า ขอให้ประชาชนดูแลสุขภาพ รักษาร่างกายให้อบอุ่น หากมีอาการไข้ ไอ เจ็บคอ ให้สังเกตและป้องกันตนเองอย่าเคร่งครัด สวมหน้ากาก หมั่นล้างมือ แยกของใช้ส่วนตัว หากมีอาการเหนื่อยมากขึ้น มีไข้สูง กินยาลดไข้ 2-3 วันแล้วไข้ไม่ลด ให้รีบไปพบแพทย์  ผู้ที่มีโรคประจำตัวขอให้เตรียมยาให้พร้อม รวมถึงระวังอันตรายจากลมแรง น้ำป่าไหลหลาก เลี่ยงการอยู่ในที่โล่งแจ้ง ใต้ต้นไม้ใหญ่ เก็บสิ่งของและเครื่องใช้ต่างๆ ขึ้นที่สูง ถอดปลั๊กไฟ ระมัดระวังเรื่องกระแสไฟฟ้าภายในบ้าน ใส่รองเท้าบู๊ทเมื่อต้องลุยน้ำ ป้องกันอุบัติเหตุจากของมีคม และการเสียชีวิตจากการจมน้ำ ไม่ควรลงเล่นน้ำในบริเวณที่มีน้ำท่วมขัง น้ำเชี่ยว ผู้ปกครองควรดูแลเด็กอย่างใกล้ชิด ทั้งนี้ ขอให้ติดตามข่าวสารจากทางราชการอย่างใกล้ชิด หากเจ็บป่วยฉุกเฉินโทรขอความช่วยเหลือที่สายด่วน 1669
*********************************** 30 สิงหาคม 2564

ที่มา : https://www.thaigov.go.th/news/contents/details/45321