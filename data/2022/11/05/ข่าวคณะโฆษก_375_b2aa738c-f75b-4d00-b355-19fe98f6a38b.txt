รัฐบาลไทย-ข่าวทำเนียบรัฐบาล-โฆษกรัฐบาลยืนยันคนละครึ่งเฟส 4 ยังไม่มีการขอข้อมูล เตือนประชาชนอย่าหลงให้ข้อมูลส่วนตัว


วันศุกร์ที่ 22 ตุลาคม 2564
พิมพ์
โฆษกรัฐบาลยืนยันคนละครึ่งเฟส 4 ยังไม่มีการขอข้อมูล เตือนประชาชนอย่าหลงให้ข้อมูลส่วนตัว
โฆษกรัฐบาลยืนยันคนละครึ่งเฟส 4 ยังไม่มีการขอข้อมูล เตือนประชาชนอย่าหลงให้ข้อมูลส่วนตัว
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า กรณี โครงการคนละครึ่งส่ง SMS ให้ประชาชนลงทะเบียนรับสิทธิ์สำหรับเฟส 4 นั้น ยืนยันจากการตรวจสอบทางศูนย์ต่อต้านข่าวปลอม ของกระทรวงกระทรวงดิจิทัลเพื่อเศรษฐกิจและสังคม (ดีอีเอส) ได้ตรวจสอบข้อเท็จจริง พร้อมด้วยธนาคารกรุงไทยพบว่าประเด็นดังกล่าวว่า เป็นการกระทำของมิจฉาชีพที่แอบอ้างที่โครงการคนละครึ่ง ส่ง SMS หลอกขอข้อมูลส่วนตัวของประชาชน ให้กรอกข้อมูลเพื่อยืนยันตัวตน เพื่อนำไปทุจริตโอนเงินออกจากบัญชีลูกค้า  ทั้งนี้ ธนาคารกรุงไทยไม่มีนโยบายขอข้อมูลส่วนตัว ข้อมูลทางการเงิน และข้อมูลบัตรเดบิตของประชาชนโดยการส่ง SMS แต่อย่างใด   ดังนั้น ขอให้ประชาชนอย่าหลงเชื่อข้อมูลดังกล่าว และขอความร่วมมือไม่ให้ข้อมูลส่วนตัวและข้อมูลสำคัญทางการเงินแก่บุคคลอื่นหรือลงในสื่อออนไลน์ต่างๆ
โฆษกประจำสำนักนายกรัฐมนตรี กล่าวว่า  มติคณะรัฐมนตรีล่าสุด รัฐบาลยังเพิ่มวงเงินให้กับผู้ได้รับสิทธิในโครงการคนละครึ่งเพิ่มอีกคนละ 1,500 บาท ในเดือน พ.ย. นี้ รวมวงเงินที่ได้รับในโครงการคนละครึ่งเฟส 3 ทั้งหมดเป็น 4,500 บาท ซึ่งประชาชนสามารถใช้สิทธิได้ถึง 31 ธันวาคม 2564  ในขณะที่โครงการคนละครึ่งเฟส 3 มีสิทธิเหลือ จำนวน 193,628 สิทธิ (ข้อมูล ณ วันที่ 19 ต.ค.) พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมตระหนักดีถึงโครงการคนละครึ่ง ที่ภาครัฐได้ดำเนินการมาเพื่อกระตุ้นเศรษฐกิจในประเทศ และประชาชนสามารถนำเงินที่รัฐบาลเติมให้ผ่านโครงการนำมาจับจ่ายใช้สอย โดยในส่วนของคนละครึ่งเฟส 4 นั้น อยูในแผนกระตุ้นไตรมาสที่ 4 ของกระทรวงการคลังและสำนักงานสภาพัฒนาการเศรษฐกิจและสังคมแห่งชาติจะต้องหารือในเรื่องดังกล่าวต่อไป
------------------------

ที่มา : https://www.thaigov.go.th/news/contents/details/47281