รัฐบาลไทย-ข่าวทำเนียบรัฐบาล-​ครม.เห็นชอบงบผูกพันข้ามปีงบประมาณ 66 เริ่มก่อสร้างสวนสัตว์ใหม่ปทุมธานี บนที่ดินพระราชทาน 300 ไร่


วันอังคารที่ 11 มกราคม 2565
พิมพ์
​ครม.เห็นชอบงบผูกพันข้ามปีงบประมาณ 66 เริ่มก่อสร้างสวนสัตว์ใหม่ปทุมธานี บนที่ดินพระราชทาน 300 ไร่
​ครม.เห็นชอบงบผูกพันข้ามปีงบประมาณ 66 เริ่มก่อสร้างสวนสัตว์ใหม่ปทุมธานี บนที่ดินพระราชทาน 300 ไร่
วันที่ 11 มกราคม 2565 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยหลังการประชุมคณะรัฐมนตรี (ครม.) เมื่อวันที่ 11 มกราคม 2565 ว่า  ครม.เห็นชอบงบผูกพันข้ามปีงบประมาณ 2566 จำนวน 1,109 ล้านบาท ของกระทรวงทรัพยากรธรรมชาติและสิ่งแวดล้อม โดยองค์การสวนสัตว์แห่งประเทศไทย เพื่อดำเนินการก่อสร้างสวนสัตว์แห่งใหม่ บนที่ดินพระราชทานจำนวน 300 ไร่ ในพื้นที่คลองหก ตำบลรังสิต อำเภอธัญบุรี จังหวัดปทุมธานี ซึ่งจะต้องเสนอขอตั้งงบประมาณรายจ่ายประจำปี 2566 ต่อสำนักงานประมาณต่อไป ทั้งนี้ โครงการก่อสร้างสวนสัตว์แห่งใหม่ เป็นการดำเนินงานระยะยาวระหว่างปี พ.ศ.2566 – 2570
สวนสัตว์แห่งใหม่นี้ จัดสร้างขึ้นเพื่อเฉลิมพระเกียรติพระเจ้าอยู่หัวรัชกาลที่ 10 ภายใต้แนวคิดจัดทำเป็นสวนสัตว์ที่ทันสมัยระดับนานาชาติ เพื่อเป็นแหล่งเรียนรู้ทางธรรมชาติที่สมบูรณ์ครบถ้วนในระดับสากล ทั้งการเป็นแหล่งเรียนรู้ชีวิตสัตว์ป่าในและนอกถิ่นอาศัย ระบบภูมินิเวศทางธรรมชาติที่สมบูรณ์แบบ เป็นแหล่งเรียนรู้ด้านการอนุรักษ์ศึกษาวิจัยและเพาะขยายพันธุ์สัตว์ป่าคืนสู่ธรรมชาติ  รวมถึงเป็นแหล่งนันทการรองรับการท่องเที่ยวเชิงอนุรักษ์ที่เป็นมิตรกับสิ่งแวดล้อม ตามแนวพระราชดำริในพระบาทสมเด็จพระมหาภูมิพลอดุลยเดชมหาราชบรมนาถบพิตร แบ่งออกเป็น 6 ส่วน ประกอบด้วย 1)พื้นที่สวนสาธารณะ  2)พื้นที่ส่วนพาณิชย์ 3)พื้นที่ส่วนป้องกันน้ำท่วม 4)พื้นที่ส่วนวิจัย 5)พื้นที่ส่วนจอดรถ และ6)พื้นที่ส่วนจัดแสดงสัตว์โซนแอฟริกา โซนเอเชีย โซนออสเตรเลีย โซนอเมริกาใต้ และสวนสัตว์เด็ก
............................

ที่มา : https://www.thaigov.go.th/news/contents/details/50432