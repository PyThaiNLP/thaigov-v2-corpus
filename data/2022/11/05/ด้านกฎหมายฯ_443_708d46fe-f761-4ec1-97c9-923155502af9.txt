รัฐบาลไทย-ข่าวทำเนียบรัฐบาล-กระทรวงยุติธรรม​ ประชุมคณะอนุกรรมการประสานและพัฒนาระบบงานยุติธรรม ครั้งที่ ๑/๒๕๖๕


วันศุกร์ที่ 18 กุมภาพันธ์ 2565
พิมพ์
กระทรวงยุติธรรม​ ประชุมคณะอนุกรรมการประสานและพัฒนาระบบงานยุติธรรม ครั้งที่ ๑/๒๕๖๕
กระทรวงยุติธรรม​ ประชุมคณะอนุกรรมการประสานและพัฒนาระบบงานยุติธรรม ครั้งที่ ๑/๒๕๖๕ ผ่านระบบการประชุมทางไกล (Video Conference)
ในวันศุกร์ที่ ๑๘ กุมภาพันธ์ ๒๕๖๕ เวลา ๑๓.๓๐ น. ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานการประชุมคณะอนุกรรมการประสานและพัฒนาระบบงานยุติธรรม ครั้งที่ ๑/๒๕๖๕​
ผ่านระบบการประชุมทางไกล (Video Conference) โดยมี พ.ต.ท.พงษ์ธร ธัญญสิริ ผู้อำนวยการสำนักงาน​กิจการ​ยุติธรรม​ นายชัยวัฒน์ ร่างเล็ก​ รองผู้อำนวยการ​สำนักงาน​กิจการ​ยุติธรรม​ และผู้แทนหน่วยงานในกระบวนการยุติธรรม เข้าร่วมฯ โดยที่ประชุมได้รับทราบรายงานผลการดำเนินงานตามแผนแม่บทการบริหารงานยุติธรรมแห่งชาติ ฉบับที่ ๓ (พ.ศ. ๒๕๖๒​ - ๒๕๖๕)
และ​รับทราบรายงานผลการเตรียมความพร้อมในการบังคับใช้พระราชบัญญัติให้ใช้ประมวลกฎหมายยาเสพติด พ.ศ. ๒๕๖๔
นอกจากนี้​ ที่ประชุม​พิจารณา​
๑. (ร่าง) แผนแม่บทการบริหารงานยุติธรรมแห่งชาติ ฉบับที่ ๔ (พ.ศ. ๒๕๖๖​ - ๒๕๖๙) โดยที่ประชุมมีข้อเสนอแนะให้ปรับปรุง และเพิ่มเติม (ร่าง) แผนแม่บทการบริหารงานยุติธรรมแห่งชาติ ฉบับที่ ๔ (พ.ศ. ๒๕๖๖​ - ๒๕๖๙) ให้มีความครบถ้วนสมบูรณ์ยิ่งขึ้น อาทิ ความเชื่อมโยงเป้าหมายภาพรวมและตัวชี้วัด ทั้ง ๓ มิติ ให้สอดคล้องกัน การปรับตัวชี้วัดในแต่ละมิติให้มีความเหมาะสม​ และการดำเนินการจัดทำโครงการสำคัญภายใต้ (ร่าง) แผนแม่บทฯ​
๒.​ ข้อเสนอแนะ มาตรการ หรือแนวทางในการแก้ไขปัญหาความล่าช้าในกระบวนการอายัดตัวผู้ต้องหา โดยที่ประชุมได้พิจารณาให้ความเห็นเกี่ยวกับแนวทางการหารือร่วมกับสำนักงานตำรวจแห่งชาติ และหน่วยงานที่เกี่ยวข้องในการวิเคราะห์และประมวลผล ประเด็นการอายัดตัวผู้ต้องหา​
๓.​ พิจารณา​การเตรียมความพร้อมในการบังคับใช้ร่างพระราชบัญญัติแก้ไขเพิ่มเติมประมวลกฎหมายอาญา (ฉบับที่ ..) พ.ศ. .... (เพิ่มเกณฑ์อายุเด็กในกรณีที่เด็กกระทําความผิดอาญา) โดยที่ประชุมได้รับทราบแนวทางการดำเนินการของ กรมพินิจและคุ้มครองเด็กและเยาวชน กรมกิจการเด็กและเยาวชน และศาลเยาวชนและครอบครัวกลาง เมื่อพระราชบัญญัติแก้ไขเพิ่มเติมประมวลกฎหมายอาญาฯ มีผลบังคับใช้

ที่มา : https://www.thaigov.go.th/news/contents/details/51716