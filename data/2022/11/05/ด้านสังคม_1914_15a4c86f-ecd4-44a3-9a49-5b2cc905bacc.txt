รัฐบาลไทย-ข่าวทำเนียบรัฐบาล-“ชัยวุฒิ” ลุยต่อจัดระเบียบสายสื่อสาร จ.อุดรธานี


วันจันทร์ที่ 8 สิงหาคม 2565
“ชัยวุฒิ” ลุยต่อจัดระเบียบสายสื่อสาร จ.อุดรธานี
“ชัยวุฒิ” ลุยต่อจัดระเบียบสายสื่อสาร จ.อุดรธานี
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจเเละสังคม (ดีอีเอส) ลงพื้นที่ตรวจสภาพความเรียบร้อยสายสื่อสารพื้นที่จังหวัดอุดรธานี บริเวณถนนอุดรดุษฎี และถนนทหาร ซึ่งเป็นพื้นที่ที่มีปัญหาสายสื่อสาร ไม่เป็นระเบียบ
ขณะนี้กระทรวงดิจิทัลฯ โดย บมจ. โทรคมนาคมเเห่งชาติ (NT) ดำเนินการโครงการส่งเสริมการท่องเที่ยวและปรับปรุงภูมิทัศน์เส้นทางถนนอุดรดุษฎี (หอนาฬิกา-วงเวียนน้ำพุ) ถึง ถนนโพศรี (วงเวียนน้ำพุตัดถนนอำเภอ) ระยะทาง 1,300 เมตร รวมทั้งโครงการถนนเฉลิมพระเกียรติ บริเวณถนนทหาร(หน้ากศน.จังหวัดอุดรธานีถึงบริเวณปั๊มน้ำมันคาลเท็กซ์) ระยะทาง 700 เมตร
ที่ผ่านมากระทรวงฯได้เร่งดำเนินการในโครงการจัดระเบียบสายสื่อสาร บริเวณพื้นที่ต่างๆ ของหัวเมืองใหญ่ในแต่ละภูมิภาค อาทิ จ.เชียงใหม่ จ.หนองคาย  ภายหลังจากลงพื้นที่สำรวจเส้นทางแล้วหน่วยงานต่างๆ ที่เกี่ยวข้องบูรณาการทำงานแก้ปัญหาดังกล่าวทันที เพื่อให้มีการจัดระเบียบสายสื่อสารให้มีทัศนียภาพที่สวยงามและปลอดภัยต่อชีวิตและทรัพย์สินของประชาชน
โดยประกาศเป้าหมายว่าปี 2566 สายทั้งหมดที่เห็นรกรุงรังจะลงไปอยู่ใต้ดินหมด ซึ่งดำเนินการโดยบริษัท โทรคมนาคมแห่งชาติ จำกัด (มหาชน) หรือ NT และผู้ให้บริการโทรคมนาคม (โอเปอร์เรเตอร์) ซึ่งโอเปอร์เรเตอร์มือถือต่างๆ ก็จะมาเช่าใช้ท่อใต้ดินร่วมกัน ไม่มีสายรกรุงรังอีกต่อไป เพื่อทัศนียภาพที่สวยงามของจังหวัดอุดรธานี
“ทั้งนี้ในการทำงานทุกกระทรวงฯ มีโครงการและแผนงานทุกเรื่องโดยเฉพาะการแก้ไขปัญหาให้กับพี่น้องประชาชนและการพัฒนาบ้านเมือง” นายชัยวุฒิ กล่าว
*********************

ที่มา : https://www.thaigov.go.th/news/contents/details/57758