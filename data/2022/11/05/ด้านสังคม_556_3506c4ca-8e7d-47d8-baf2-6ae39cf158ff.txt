รัฐบาลไทย-ข่าวทำเนียบรัฐบาล-สธ.ร่วมกับ สปสช.กระจายชุดตรวจ ATK ทั่วประเทศแล้ว 6.7 ล้านชิ้น ตรวจสอบจุดแจกได้ผ่านแอปพลิเคชันเป๋าตังและเว็บไซต์ สปสช. ย้ำแจกชุดตรวจในกลุ่มเสี่ยง หากได้รับแล้วควรใช้ทันที และแจ้งผลต


วันอังคารที่ 21 กันยายน 2564
พิมพ์
สธ.ร่วมกับ สปสช.กระจายชุดตรวจ ATK ทั่วประเทศแล้ว 6.7 ล้านชิ้น ตรวจสอบจุดแจกได้ผ่านแอปพลิเคชันเป๋าตังและเว็บไซต์ สปสช. ย้ำแจกชุดตรวจในกลุ่มเสี่ยง หากได้รับแล้วควรใช้ทันที และแจ้งผลต
สธ.ร่วมกับ สปสช.กระจายชุดตรวจ ATK ทั่วประเทศแล้ว 6.7 ล้านชิ้น ตรวจสอบจุดแจกได้ผ่านแอปพลิเคชันเป๋าตังและเว็บไซต์ สปสช. ย้ำแจกชุดตรวจในกลุ่มเสี่ยง หากได้รับแล้วควรใช้ทันที และแจ้งผลตรวจเข้าระบบ ล่าสุด แจกชุดตรวจแล้ว 8 หมื่นคน รายงานผล 1.4 หมื่นคน
วันนี้ (21 กันยายน 2564) ที่ศูนย์แถลงข่าวสถานการณ์โรคติดเชื้อไวรัสโคโรนา 2019 กระทรวงสาธารณสุข จ.นนทบุรี นายแพทย์ธงชัย กีรติหัตถยากร รองปลัดกระทรวงสาธารณสุข และนายแพทย์จเด็จ ธรรมธัชอารี เลขาธิการสำนักงานหลักประกันสุขภาพแห่งชาติ (สปสช.) แถลงข่าวความคืบหน้าการจัดสรรชุดตรวจ ATK ด้วยตนเอง โดยนายแพทย์ธงชัย กล่าวว่า การกระจายชุดตรวจ ATK 8.5 ล้านชิ้นให้ประชาชนตรวจด้วยตนเองฟรีนั้น ขอให้ใช้เฉพาะผู้ที่เป็นกลุ่มเสี่ยงเพื่อให้เกิดประโยชน์สูงสุด ได้แก่ ผู้ที่มีอาการแต่ไม่มีประวัติสัมผัส , ผู้ที่มีประวัติสัมผัส แต่ไม่มีอาการ และกลุ่ม 608 ในพื้นที่เสี่ยงที่มีการระบาด โดยขอรับชุดตรวจได้ที่โรงพยาบาลใกล้บ้าน / คลินิก /
ร้านขายยาที่เข้าร่วมโครงการ ผ่านแอปพลิเคชันเป๋าตัง หรือ อสม. ซึ่งจะมีการประเมินความเสี่ยงก่อนแจก ส่วนผู้ที่มีทั้งความเสี่ยงและมีอาการ ควรไปตรวจ RT-PCR ที่โรงพยาบาล
นายแพทย์ธงชัยกล่าวว่า ผู้ที่ได้รับชุดตรวจ ATK ควรใช้ตรวจทันที อย่าเก็บไว้ใช้ภายหลังเนื่องจากชุดตรวจมีวันหมดอายุและหากเก็บไม่ดีจะเสื่อมสภาพ โดยควรเก็บในอุณหภูมิห้องไม่เกิน 30 องศาเซลเซียส กรณีผลตรวจเป็นลบและไม่มีอาการควรตรวจซ้ำทุก 7 วัน และตรวจทันทีเมื่อเริ่มมีอาการ ส่วนกรณีผลลบแต่มีอาการควรตรวจซ้ำ
ใน 3-5 วัน สำหรับผลบวกให้แจ้งผ่านสายด่วน 1330 หรือบันทึกในแอปพลิเคชันเป๋าตัง หรือเบอร์ติดต่อที่หน่วยบริการแต่ละจังหวัดแนบมากับชุดตรวจ
“แม้ว่าสถานการณ์จะดีขึ้น และผลตรวจจะเป็นลบก็ห้ามประมาท เพราะ ATK ช่วยให้รู้ผลเร็ว เข้าระบบการรักษาได้เร็ว และช่วยควบคุมโรคได้เร็ว แต่ไม่ได้ช่วยป้องกันโรค มาตรการสำคัญคือ การป้องกันตนเองสูงสุดตลอดเวลา (Universal Prevention) สำหรับการจำหน่ายชุดตรวจ ATK ขณะนี้มีในร้านยาทั่วไป โดยวันที่ 22 กันยายน คณะกรรมการเครื่องมือแพทย์จะมีการประชุมและพิจารณาเรื่องการจำหน่าย คาดว่าสิ้นเดือนกันยายนจะประกาศให้จำหน่ายได้ทั่วไป แต่ไม่ควรซื้อทางออนไลน์ เพราะอาจไม่ได้มาตรฐาน” นายแพทย์ธงชัยกล่าว
ด้าน นายแพทย์จเด็จกล่าวว่า ขณะนี้กระจายชุดตรวจ ATK แล้ว 6.7 ล้านชิ้นทั่วประเทศ สามารถเข้าเว็บไซต์ สปสช. www.nhso.go.th หรือแอปพลิเคชันเป๋าตังเพื่อตรวจสอบจุดกระจายชุดตรวจได้ ซึ่งจะเริ่มวันที่ 22 กันยายนเป็นต้นไป ส่วนใน กทม.นอกจากศูนย์บริการสาธารณสุขที่กระจายชุดตรวจแล้ว จะมีคลินิกชุมชนอบอุ่น 120 กว่าแห่งเริ่มกระจายชุดตรวจวันที่ 27 กันยายนนี้ และมีอาสาสมัครสาธารณสุขกรุงเทพมหานคร (อสส.)
1 หมื่นคนทยอยกระจายชุดตรวจพื้นที่เป้าหมาย สำหรับการรับชุดตรวจทำได้ 3 วิธี คือ 1.หน่วยบริการในพื้นที่ใกล้บ้าน ที่มีป้ายสีเหลืองว่าจุดแจกชุดตรวจโควิด ATK ให้ประชาชนกลุ่มเสี่ยงขอรับได้ที่นี่ฟรี สามารถเข้าไปรับประเมินความเสี่ยงเพื่อรับชุดตรวจ 2.แอปพลิเคชัน “เป๋าตัง” ตอบคำถาม 3 ข้อเพื่อประเมินความเสี่ยง โดยสามารถเลือกหน่วยบริการแจกชุดตรวจใกล้บ้าน เพื่อกดรับชุดตรวจ เมื่อไปหน่วยบริการให้แสดงคิวอาร์โคดเพื่อสแกนรับชุดตรวจ และ 3. พื้นที่ชุมชนแออัด ตลาด พนักงานร้านเสริมสวย นวดสปา จะมี อสส. และ อสม. ไปประสานและแจกชุดตรวจ
นายแพทย์จเด็จกล่าวว่า เมื่อตรวจแล้วไม่ว่าผลเป็นบวกหรือลบให้รายงานผลด้วย ถ้าใช้แอปพลิเคชันเป๋าตังให้กลับเข้าแอปพลิเคชันอีกครั้ง เพื่อกดรายงานผล หากผลบวกจะมีเจ้าหน้าที่โทรกลับเพื่อประสานนำเข้าระบบดูแลรักษาที่บ้านหรือชุมชน หากผลลบจะบันทึกข้อมูลไว้และควรสังเกต 3-5 วันก่อนตรวจซ้ำอีกครั้ง หรือหากรับจากหน่วยบริการให้โทรศัพท์กลับไปแจ้งผล ซึ่งข้อมูลตั้งแต่วันที่ 16 ก.ย. - ปัจจุบัน มีการรับชุดตรวจแล้วเกือบ 8 หมื่นคน บันทึกผลตรวจ 1.4 หมื่นคน คิดเป็นเกือบ 20% โดยพบผลบวก 100 คน หรือเกือบ 1% ทั้งนี้ สปสช.ได้ประสานกระทรวงสาธารณสุข เพื่อขยายจุดแจกชุดตรวจเพิ่มเติม ที่จะขยายเร็วๆ นี้ คือ จุดตรวจห้องปฏิบัติการทั่วไป
60 กว่าแห่งทั่วประเทศ สถานพยาบาลของพยาบาล นอกจากนี้ สปสช.ได้ประชาสัมพันธ์ร้านยาจำนวนมากเพื่อให้เข้าร่วมเป็นหน่วยกระจายชุดตรวจ ATK เนื่องจากประเมินว่าประชาชนมีความสะดวก
****************************************
21 กันยายน 2564

ที่มา : https://www.thaigov.go.th/news/contents/details/46064