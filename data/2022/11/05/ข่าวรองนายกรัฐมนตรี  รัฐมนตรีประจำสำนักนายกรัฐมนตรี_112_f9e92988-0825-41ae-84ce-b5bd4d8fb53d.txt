รัฐบาลไทย-ข่าวทำเนียบรัฐบาล-รมต.อนุชา แนะหน่วยงานราชการนำระบบดิจิทัลมาใช้พัฒนาศูนย์ราชการสะดวก ตอบโจทย์บริการประชาชนฉับไว


วันศุกร์ที่ 25 กุมภาพันธ์ 2565
พิมพ์
รมต.อนุชา แนะหน่วยงานราชการนำระบบดิจิทัลมาใช้พัฒนาศูนย์ราชการสะดวก ตอบโจทย์บริการประชาชนฉับไว
รมต.อนุชา แนะหน่วยงานราชการนำระบบดิจิทัลมาใช้พัฒนาศูนย์ราชการสะดวก ตอบโจทย์บริการประชาชนฉับไว
วันนี้ (25 ก.พ. 65) เวลา 10.00 น. นายอนุชา นาคาศัย รัฐมนตรีประจำสำนักนายกรัฐมนตรี ได้รับมอบหมายจาก นายวิษณุ เครืองาม รองนายกรัฐมนตรี ให้เป็นประธานการประชุมคณะกรรมการอำนวยการศูนย์ราชการสะดวก ครั้งที่ 1/2565 โดยการประชุมทางไกลผ่านทางจอภาพ (Video Conference) โดยมี นายธีรภัทร ประยูรสิทธิ ปลัดสำนักนายกรัฐมนตรี และคณะกรรมการ เข้าร่วม รัฐมนตรีประจำสำนักนายกรัฐมนตรี กล่าวว่า ส่วนหนึ่งของการสร้างแรงจูงใจในการดำเนินงานของข้าราชการ คือ การกำหนดรางวัลและการรับรองมาตรฐานศูนย์ราชการสะดวก หรือ GECC เพื่อช่วยดึงประสิทธิภาพของข้าราชการมาใช้อย่างเต็มศักยภาพ และสร้างขวัญและกำลังใจให้พี่น้องราชการมีแรงจูงใจในการทำงาน เพื่อรับใช้ประเทศชาติและประชาชนได้อย่างเต็มความสามารถ พร้อมกับขอให้ส่วนราชการประสานความร่วมมือกับสำนักงานพัฒนารัฐบาลดิจิทัล (องค์การมหาชน) ในการนำร่องระบบบริการประชาชนได้ฉับไว ช่วยลดระยะเวลาในการมาติดต่อราชการ สร้างความพึงพอใจแก่ประชาชน โดยเพิ่มช่องทางบริการผ่านระบบออนไลน์ ช่วยลดความเสี่ยงการระบาดของเชื้อโรค และลดค่าใช้จ่ายของประชาชนในการเดินทางมาใช้บริการ
ทั้งนี้ ที่ประชุมได้พิจารณาให้ความเห็นชอบแต่งตั้งคณะอนุกรรมการตรวจประเมินมาตรฐานศูนย์ราชการสะดวก จำนวน 10 คณะ ประจำปี พ.ศ. 2565 และแนวทางการตรวจประเมินมาตรฐานของคณะอนุกรรมการฯ จำนวน 10 คณะ เพื่อสนับสนุนภารกิจของคณะกรรมการฯ ในการตรวจประเมินมาตรฐานหน่วยงานที่สมัครขอรับการรับรองมาตรฐาน GECC และตรวจประเมินการรักษามาตรฐานของหน่วยงานที่ได้รับการรับรองมาตรฐาน GECC ตามหลักเกณฑ์และวิธีการประเมินที่คณะกรรมการฯ กำหนดตามพื้นที่จังหวัดที่ตรวจประเมิน พร้อมนี้ ที่ประชุมได้มีการรายงานผลการตรวจประเมินการรักษามาตรฐานหน่วยงานที่ได้รับการรับรองมาตรฐานการให้บริการของศูนย์ราชการสะดวก ประจำปี พ.ศ. 2562-2563 จำนวน 313 ศูนย์ โดยใช้การตรวจประเมินจุดให้บริการหรือข้อมูลที่สามารถเห็นเป็นประจักษ์ (Surprise Check) ได้แก่ งานบริการ การจัดเตรียมวัสดุ/อุปกรณ์ สิ่งอำนวยความสะดวกอื่น ระบบการประเมินความพึงพอใจ คุณภาพบริการ การจัดการเรื่องร้องเรียน และการพัฒนาที่เพิ่มขึ้นจากเดิมและเป็นเรื่องใหม่ เป็นต้น
นอกจากนี้ ที่ประชุมยังได้หารือแนวทางการสร้างแรงจูงใจในการขอรับการรับรองมาตรฐานการให้บริการของศูนย์ราชการสะดวก ที่ไม่ใช่เงินรางวัล ซึ่งจากการสำรวจข้อมูลจากเจ้าหน้าที่รัฐที่ตอบแบบสอบถามทั้งสิ้น จำนวน 1,321 คน พบว่าสิ่งจูงใจที่ข้าราชการอยากได้รับเป็นรางวัล มี 5 ด้าน ประกอบด้วย ด้านความสำเร็จของงาน ด้านเงินเดือนและสวัสดิการ ด้านการยอมรับนับถือ ด้านความก้าวหน้า และด้านอื่น ๆ ตามลำดับ
---------------------------------

ที่มา : https://www.thaigov.go.th/news/contents/details/51942