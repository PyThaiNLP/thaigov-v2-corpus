รัฐบาลไทย-ข่าวทำเนียบรัฐบาล-ลงนามแล้ว! การจัดหาแอนติบอดีสำเร็จรูป (LAAB) 2.5 แสนโดส ป้องกัน “โควิด” ในผู้ป่วยภูมิคุ้มกันต่ำ


วันพุธที่ 6 กรกฎาคม 2565
ลงนามแล้ว! การจัดหาแอนติบอดีสำเร็จรูป (LAAB) 2.5 แสนโดส ป้องกัน “โควิด” ในผู้ป่วยภูมิคุ้มกันต่ำ
.....
กระทรวงสาธารณสุข เผยความคืบหน้าการจัดหาแอนติบอดีสำเร็จรูป แบบ Long Acting Antibodies (LAAB) ของ บ.แอสตร้าเซนเนก้า จำนวน 2.5 แสนโดส เพื่อใช้ป้องกันการติดเชื้อในกลุ่มผู้ป่วยไตวายเรื้อรัง ปลูกถ่ายอวัยวะ ปลูกถ่ายไขกระดูก ที่ได้รับยากดภูมิคุ้มกัน ซึ่งเป็นกลุ่มเสี่ยงเกิดอาการรุนแรงและเสียชีวิตจากโควิด-19 ได้ โดยล่าสุด (6 ก.ค. 65) ได้ลงนามในสัญญาแล้ว
.
LAAB เป็นแอนติบอดีสำเร็จรูปที่ออกฤทธิ์ยาว โดยสำนักงานคณะกรรมการอาหารและยา (อย.) ได้อนุมัติให้ใช้ในภาวะฉุกเฉินแล้วเมื่อวันที่ 27 มิ.ย. 65 เช่นเดียวกับที่สหรัฐฯ และอังกฤษ ซึ่งจะใช้กับผู้ที่ภูมิคุ้มกันต่ำ อายุ 12 ปีขึ้นไป น้ำหนักตัวไม่น้อยกว่า 40 กก. เป็นการฉีดเข้ากล้ามเนื้อทุก 6 เดือน (ก่อนการสัมผัสโรค) และพบว่ามีประสิทธิผล 83% ในการลดความเสี่ยงอาการรุนแรง
.
การจัดหาแอนติบอดีสำเร็จรูป (LAAB) ครั้งนี้ เป็นการขอปรับสัญญากับ บ.แอสตร้าเซนเนก้า (ประเทศไทย) โดยเปลี่ยนจากวัคซีนบางส่วนมาเป็น LAAB ซึ่งอยู่ภายในกรอบวงเงินงบประมาณเดิมที่ ครม. เคยอนุมัติ ทำให้ไม่ต้องใช้งบประมาณในการจัดหาเพิ่ม ส่งผลให้ประเทศไทยจะมีทั้งวัคซีนและแอนตีบอดีสำเร็จรูปในการดูแลประชาชนได้ครอบคลุมยิ่งขึ้น
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/56618