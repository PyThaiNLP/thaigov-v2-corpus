รัฐบาลไทย-ข่าวทำเนียบรัฐบาล-โฆษกรัฐบาลสวน “จาตุรนต์” นับวันยิ่งถอยหลังลงคลอง ลั่น ถ้า “บิ๊กตู่” นั่งนายกฯ ต่อ ก็เพราะประชาชนเขาอยากให้อยู่ เหน็บอย่ารีบเล่นใหญ่ ทวงคืนพื้นที่ให้ตระกูลฉายแสงก่อนจะดีกว่า


วันพุธที่ 26 มกราคม 2565
พิมพ์
โฆษกรัฐบาลสวน “จาตุรนต์” นับวันยิ่งถอยหลังลงคลอง ลั่น ถ้า “บิ๊กตู่” นั่งนายกฯ ต่อ ก็เพราะประชาชนเขาอยากให้อยู่ เหน็บอย่ารีบเล่นใหญ่ ทวงคืนพื้นที่ให้ตระกูลฉายแสงก่อนจะดีกว่า
โฆษกรัฐบาลสวน “จาตุรนต์” นับวันยิ่งถอยหลังลงคลอง ลั่น ถ้า “บิ๊กตู่” นั่งนายกฯ ต่อ ก็เพราะประชาชนเขาอยากให้อยู่ เหน็บอย่ารีบเล่นใหญ่ ทวงคืนพื้นที่ให้ตระกูลฉายแสงก่อนจะดีกว่า
วันที่ 26 ม.ค. 65 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่นายจาตุรนต์ ฉายแสง สมาชิกพรรคเพื่อไทย และอดีตรองนายกรัฐมนตรี ระบุว่า การอยู่ในตำแหน่งนายกรัฐมนตรีของพลเอก ประยุทธ์ จันทร์โอชาต่อจากนี้ไปไม่ใช่เพื่อการแก้ปัญหาประเทศหรือสร้างผลงานใด ๆ แต่เป็นการซื้อเวลาเพื่อหาทางลดความเสียหายของพลเอก ประยุทธ์ เองเท่านั้นว่า นายจาตุรนต์เป็นถึงอดีตรัฐมนตรี และเป็นคนเดือนตุลา แต่นับวันความคิดยิ่งถอยหลังลงคลอง จึงไม่แปลกใจที่การเลือกตั้งครั้งล่าสุดตระกูลฉายแสงถึงได้สูญพันธุ์ หมดความขลัง แล้วก็คิดว่าคนอื่นจะเหมือนกับตัวเอง อย่างไรก็ตาม ยืนยันว่า พลเอก ประยุทธ์ มุ่งมั่นตั้งใจทำงานเพื่อแก้ปัญหาความเดือดร้อนให้กับประชาชนอย่างเต็มที่ จึงไม่สนใจการตอบโต้ทางการเมืองใด ๆ ทำให้บางกลุ่มบางคนได้ใจ ออกมาบิดเบือนข้อเท็จจริงอยู่ทุกวัน
ส่วนกรณีที่นายจาตุรนต์ระบุว่า สิ่งที่ประชาชนจะต้องช่วยกันคิดว่า ทำอย่างไรรัฐบาลใหม่จะไม่ใช่พวกที่สืบทอดอำนาจมาด้วยกัน แต่เป็นรัฐบาลที่มาจากประชาชนและพร้อมจะแก้ปัญหาประเทศตอบสนองความต้องการของประชาชนจริง ๆ นั้น นายธนกร กล่าวว่า ยิ่งฟังก็ยิ่งเห็นว่า นายจาตุรนต์คงกู่ไม่กลับแล้ว อยากเป็นรัฐบาลมาก แต่คิดทำอะไรไม่เป็น จึงต้องอาศัยความเห็นประชาชนช่วยผลักดันตัวเองให้ได้เป็นรัฐบาล ถ้ารัฐบาลชุดใหม่ต่อจากนี้เป็นการสืบทอดอำนาจ ก็คงเป็นการสืบทอดอำนาจจากประชาชนให้เข้ามาแก้ปัญหาของประเทศ หลังรัฐบาลในอดีตปล่อยให้มีการทุจริตมากมายจนมีอดีตรัฐมนตรีต้องติดคุกมากกว่า เพราะรัฐบาลพลเอก ประยุทธ์ มาจาก ส.ส.พรรคร่วมรัฐบาลที่เป็นตัวแทนของประชาชนในการเข้ามาแก้ปัญหาอย่างแท้จริง ทั้งนี้ อยากแนะนำให้นายจาตุรนต์อย่ารีบเล่นใหญ่ แค่ทวงคืนพื้นที่ให้ตระกูลฉายแสงให้ได้ก่อนจะดีกว่า เพราะคนในพื้นที่คงเกิดคำถามแล้วว่า ตระกูลฉายแสงอยู่ต่อแล้วประชาชนจะได้อะไร

ที่มา : https://www.thaigov.go.th/news/contents/details/50903