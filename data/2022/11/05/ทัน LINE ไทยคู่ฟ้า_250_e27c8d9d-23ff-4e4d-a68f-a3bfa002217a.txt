รัฐบาลไทย-ข่าวทำเนียบรัฐบาล-สธ. ยืนยันยังไม่พบโควิดสายพันธุ์ C.1.2 ในประเทศ ขอให้เชื่อมั่นระบบเฝ้าระวังของไทย


วันพฤหัสบดีที่ 2 กันยายน 2564
สธ. ยืนยันยังไม่พบโควิดสายพันธุ์ C.1.2 ในประเทศ ขอให้เชื่อมั่นระบบเฝ้าระวังของไทย
....
ความคืบหน้ากรณีองค์การอนามัยโลก (WHO) รายงานว่า ไวรัสโควิดสายพันธุ์ C.1.2 ซึ่งเป็นสายพันธุ์ใหม่ที่มีการกลายพันธุ์ในหลายตำแหน่ง และพบครั้งแรกในแอฟริกาใต้นั้น ยังไม่ได้มีการแพร่ระบาดออกไป และ WHO กำลังจับตาไวรัสดังกล่าวอย่างใกล้ชิด
.
ล่าสุด ผอ.กองควบคุมโรคและภัยสุขภาพในภาวะฉุกเฉิน กรมควบคุมโรค กล่าวถึงกรณีนี้ว่า โดยธรรมชาติของเชื้อไวรัสจะมีการกลายพันธุ์ และทุกประเทศได้เฝ้าระวังเป็นอย่างดี ส่วนของประเทศไทยนั้น ยังไม่มีการตรวจพบ COVID-19 สายพันธุ์ C.1.2 และขอให้มั่นใจระบบเฝ้าระวังที่มีการตรวจพันธุกรรมของสายพันธุ์จากทั่วประเทศสัปดาห์ละ 500 ตัวอย่าง รวมทั้งเฝ้าระวังและตรวจคัดกรองผู้เดินทางมาจากประเทศที่มีรายงานเชื้อกลายพันธุ์
.
โดยสายพันธุ์หลักที่ระบาดในไทย ยังคงเป็นสายพันธุ์เดลต้า ขณะเดียวกัน กรมวิทยาศาสตร์การแพทย์ได้เพิ่มความเข้มข้นในการสุ่มตรวจสายพันธุ์มากขึ้นแล้ว ส่วนความรุนแรงของเชื้อกลายพันธุ์นั้น อยู่ระหว่างการแลกเปลี่ยนข้อมูลของนักวิทยาศาสตร์และระบบสาธารณสุขของประเทศต่าง ๆ ทั่วโลก
#ไทยคู่ฟ้า #รวมไทยสร้างชาติ #ร่วมต้านโควิด19
-------------------

ที่มา : https://www.thaigov.go.th/news/contents/details/45432