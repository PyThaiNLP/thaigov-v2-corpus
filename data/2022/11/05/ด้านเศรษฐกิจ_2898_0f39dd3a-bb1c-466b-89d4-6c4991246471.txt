รัฐบาลไทย-ข่าวทำเนียบรัฐบาล-ท่าอากาศยานน่านนคร เตรียมความพร้อมรับไทยไลอ้อนแอร์เปิดบินน่าน


วันอังคารที่ 15 กุมภาพันธ์ 2565
ท่าอากาศยานน่านนคร เตรียมความพร้อมรับไทยไลอ้อนแอร์เปิดบินน่าน
เพื่อกระตุ้นเศรษฐกิจการท่องเที่ยว
วันที่ 15 กุมภาพันธ์ 2565 นายจรุณ มีสมบูรณ์ รองอธิบดีกรมท่าอากาศยาน ด้านมาตรฐาน กระทรวงคมนาคม พร้อมด้วย นายวีระวัฒน์ ทะคง ผู้อำนวยการท่าอากาศยานน่านนคร ร่วมประชุมหารือเตรียมความพร้อมในการเปิดเที่ยวบินปฐมฤกษ์ของสายการบินไทยไลอ้อนแอร์ เส้นทาง “ดอนเมือง-น่าน-ดอนเมือง” กับคณะผู้บริหารสายการบินไทยไลอ้อนแอร์ โดยมี นายวิบูรณ์ แววบัณฑิต ผู้ว่าราชการจังหวัดน่าน ให้เกียรติเข้าร่วมการประชุมหารือดังกล่าว ณ ห้องรับรองพิเศษ 1 ท่าอากาศยานน่านนคร จังหวัดน่าน
โดยการเปิดเที่ยวบินปฐมฤกษ์นี้ มีวัตถุประสงค์เพื่อเป็นการเปิดเส้นทางบินใหม่ของสายการบินไทยไลอ้อนแอร์ เพื่อเป็นการกระตุ้นเศรษฐกิจการท่องเที่ยว โดยจะทำการบินทุกวัน วันละ 2 เที่ยวบิน เส้นทางบิน ดอนเมือง - น่าน - ดอนเมือง ด้วยเครื่องบิน B738 เที่ยวบินปฐมฤกษ์ ในวันนี้จึงได้มีการประชุมหารือเพื่อเตรียมความพร้อมในด้านต่าง ๆ ในการอำนวยความสะดวก และรองรับการเดินทางของประชาชน และนักท่องเที่ยวที่จะเดินทางมายังจังหวัดน่าน ควบคู่ไปกับมาตรการควบคุมการแพร่ระบาดของโรคติดเชื้อไวรัสโคโรนา 2019 (COVID-19) ของจังหวัด ซึ่งการหารือเป็นไปด้วยความเรียบร้อย อีกทั้ง ผู้ว่าราชการจังหวัดน่านได้เสนอให้กรมท่าอากาศยานพิจารณาเรื่องการขยายห้องผู้โดยสารขาออก เพื่อรองรับจำนวนผู้โดยสารที่เพิ่มมากขึ้น โดยปัจจุบันท่าอากาศยานน่านนครมีสายการบินให้บริการ 3 สายการบิน ได้แก่ สายการบินไทยสมายล์ สายการบินนกแอร์ และสายการบินแอร์เอเชีย โดยเปิดให้บริการทุกวัน สัปดาห์ละประมาณ 42 เที่ยวบินต่อสัปดาห์
ในการนี้ ท่าอากาศยานน่านนคร กรมท่าอากาศยาน มีความพร้อมที่จะอำนวยความสะดวก และยินดีต้อนรับประชาชนและนักท่องเที่ยวที่จะเดินทางมายังจังหวัดน่าน โดยคำนึงถึงมาตรการป้องกันการแพร่ระบาดของโรคติดเชื้อไวรัสโคโรนา 2019 (COVID-19) ซึ่งท่าอากาศยานน่านนครได้ปฏิบัติตามประกาศของสำนักงานการบินพลเรือนแห่งประเทศไทย และมาตรการของกระทรวงสาธารณสุขอย่างเคร่งครัด เพื่อสร้างความมั่นใจให้กับผู้ใช้บริการ โดยผู้มาใช้บริการทุกคนจะต้องสวมหน้ากากอนามัยตลอดเวลาขณะอยู่ในท่าอากาศยาน และอยู่บนเครื่องบิน เว้นระยะห่างที่นั่งพักคอยผู้โดยสาร และกำหนดเครื่องหมายแสดงตำแหน่งการยืนเข้าแถว เว้นระยะห่าง 1 เมตร (Social Distancing) นอกจากนี้ ยังได้จัดจุดคัดกรองบริเวณหน้าประตูทางเข้าอาคารผู้โดยสาร และหน้าประตูก่อนขึ้นเครื่องบิน เพื่อความปลอดภัยของผู้โดยสารและบุคลากรทุกคน

ที่มา : https://www.thaigov.go.th/news/contents/details/51616