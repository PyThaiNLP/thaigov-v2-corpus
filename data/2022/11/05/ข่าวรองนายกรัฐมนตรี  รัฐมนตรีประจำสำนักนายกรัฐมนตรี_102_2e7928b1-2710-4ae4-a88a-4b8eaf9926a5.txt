รัฐบาลไทย-ข่าวทำเนียบรัฐบาล-รมต.นร.อนุชา หารือนัดแรก หลังปรับทีมทำงานแก้ปัญหา P-move เดินหน้าแก้ไขปัญหาให้เป็นรูปธรรม


วันพุธที่ 9 กุมภาพันธ์ 2565
พิมพ์
รมต.นร.อนุชา หารือนัดแรก หลังปรับทีมทำงานแก้ปัญหา P-move เดินหน้าแก้ไขปัญหาให้เป็นรูปธรรม
รมต.นร.อนุชา หารือนัดแรก หลังปรับทีมทำงานแก้ปัญหา P-move เดินหน้าแก้ไขปัญหาให้เป็นรูปธรรม
วานนี้ (8 กุมภาพันธ์ 2565) เวลา 19.00 น. ณ ห้องประชุม 3 ชั้น 3 อาคารสำนักงาน ก.พ. (เดิม) นายอนุชา นาคาศัย รัฐมนตรีประจำสำนักนายกรัฐมนตรี เป็นประธานการประชุมคณะอนุกรรมการประสานงานเร่งรัดติดตามการแก้ไขปัญหาของขบวนการประชาชนเพื่อสังคมที่เป็นธรรม และขับเคลื่อนนโยบาย 9 ด้าน ครั้งที่ 1/2565 ซึ่งเป็นการประชุมนัดแรกภายหลังที่ พลเอก ประวิตร วงษ์สุวรรณ รองนายกรัฐมนตรี ในฐานะประธานกรรมการแก้ไขปัญหาของขบวนการประชาชนเพื่อสังคมที่เป็นธรรม ได้ลงนามในคำสั่งคณะกรรมการแก้ไขปัญหาของขบวนการประชาชนเพื่อสังคมที่เป็นธรรม ที่ 1/2565 เมื่อวันที่ 2 กุมภาพันธ์ 2565 ที่ผ่านมา ให้มีการแก้ไของค์ประกอบคณะอนุกรรมการดังกล่าว โดยแต่งตั้งให้ นายอนุชา นาคาศัย รัฐมนตรีประจำสำนักนายกรัฐมนตรี เป็นประธานคณะอนุกรรมการฯ
ที่ประชุมได้หารือแนวทางการแก้ไขปัญหาของขบวนการประชาชนเพื่อสังคมที่เป็นธรรม (ขปส.) จำนวน 15 กรณีปัญหา ตามที่ ขปส. ได้เสนอต่อคณะรัฐมนตรี โดยคณะรัฐมนตรีมีมติเมื่อวันที่ 1 กุมภาพันธ์ 2565 รับทราบและมอบหมายหน่วยงานที่เกี่ยวข้องขับเคลื่อนแก้ไขปัญหาความเดือดร้อนของประชาชนอย่างต่อเนื่อง โดยเร่งติดตามการแก้ไขปัญหาของขบวนการประชาชนเพื่อสังคมที่เป็นธรรมและขับเคลื่อนนโยบาย 9 ด้าน 32 ประเด็นปัญหาเร่งด่วน
รัฐมนตรีประจำสำนักนายกรัฐมนตรี กล่าวว่า พลเอก ประยุทธ์ จันทร์โอชา นายกรัฐมนตรี และ พลเอก ประวิตร วงษ์สุวรรณ รองนายกรัฐมนตรี มีความตั้งใจจริงในการแก้ปัญหาทุกด้านให้พี่น้องประชาชน กำชับให้หน่วยงานที่เกี่ยวข้องเร่งติดตามและแก้ไขทุกปัญหาอย่างเร่งด่วน โดยเฉพาะประเด็นปัญหาที่ส่งผลกระทบต่อประชาชนจำนวนมาก โอกาสนี้ รัฐมนตรีประจำสำนักนายกรัฐมนตรีขอบคุณทุกฝ่ายที่ร่วมกันช่วยแก้ปัญหาให้ประเทศ ขอให้ทุกฝ่ายเห็นอกเห็นใจกันและเข้าใจว่าทุกปัญหาไม่สามารถแก้ได้ทันที ต้องค่อยเป็นค่อยไปเพื่อให้ได้ผลลัพธ์ที่ดีที่สุดและเกิดประโยชน์สูงสุดต่อประเทศชาติ

ที่มา : https://www.thaigov.go.th/news/contents/details/51375