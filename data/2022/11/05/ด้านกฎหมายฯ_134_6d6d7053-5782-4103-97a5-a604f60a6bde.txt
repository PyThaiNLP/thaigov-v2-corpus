รัฐบาลไทย-ข่าวทำเนียบรัฐบาล-กระทรวงยุติธรรม โดยสำนักงานกิจการยุติธรรม เชิญชวนนักวิชาการ นิสิตนักศึกษาส่งบทความลงวารสารกระบวนการยุติธรรม มุ่งต่อยอดองค์ความรู้ด้านกฎหมายและกระบวนการยุติธรรม


วันพุธที่ 11 สิงหาคม 2564
พิมพ์
กระทรวงยุติธรรม โดยสำนักงานกิจการยุติธรรม เชิญชวนนักวิชาการ นิสิตนักศึกษาส่งบทความลงวารสารกระบวนการยุติธรรม มุ่งต่อยอดองค์ความรู้ด้านกฎหมายและกระบวนการยุติธรรม
กระทรวงยุติธรรม โดยสำนักงานกิจการยุติธรรม เชิญชวนนักวิชาการ นิสิตนักศึกษาส่งบทความลงวารสารกระบวนการยุติธรรม ผ่านการรับรองคุณภาพ TCI กลุ่ม 1 มุ่งต่อยอดองค์ความรู้ด้านกฎหมายและกระบวนการยุติธรรม
พันตำรวจโท พงษ์ธร ธัญญสิริ ผู้อำนวยการสำนักงานกิจการยุติธรรม เปิดเผยว่า สำนักงานกิจการยุติธรรม ในฐานะฝ่ายเลขานุการของคณะกรรมการพัฒนาการบริหารงานยุติธรรมแห่งชาติ (กพยช.) ได้จัดทำ “วารสารกระบวนการยุติธรรม” (วารสารวิชาการ ราย 4 เดือน) มาตั้งแต่ปี พ.ศ.2551 เพื่อประชาสัมพันธ์และเผยแพร่ความรู้เกี่ยวกับการบริหารงานยุติธรรม รวมถึงส่งเสริม สนับสนุน และเผยแพร่ผลงานวิชาการและงานวิจัยของคณาจารย์ นักวิจัย นักวิชาการ ตลอดจนนิสิต นักศึกษาระดับปริญญาโทขึ้นไป จนต่อยอดให้เกิดการศึกษา ค้นคว้า วิจัย ค้นหาองค์ความรู้ใหม่ ๆ เพื่อพัฒนางานด้านกระบวนการยุติธรรมทั้งระบบ ในด้านการบริหารงานยุติธรรม ด้านกฎหมาย ด้านการบริหารจัดการองค์กรในกระบวนการยุติธรรม ให้ผู้สนใจหรือสาธารณชนได้รับรู้ โดยมีกองบรรณาธิการซึ่งประกอบด้วย ผู้ทรงคุณวุฒิ อาจารย์ นักวิชาการในสาขาต่าง ๆ ที่เกี่ยวข้องช่วยกันพิจารณากลั่นกรองบทความ และดำเนินการเผยแพร่สู่สถาบันการศึกษา หน่วยงาน ตลอดจนสาธารณชนมาโดยตลอด ซึ่งเป็นการดำเนินงานที่สอดคล้องกับนโยบายของนายสมศักดิ์ เทพสุทิน รัฐมนตรีว่าการกระทรวงยุติธรรม ที่เน้นให้สำนักงานกิจการยุติธรรมเป็นหน่วยงานทางวิชาการที่เป็นคลังความรู้ในการพัฒนากฎหมายและกระบวนการยุติธรรม
พันตำรวจโท พงษ์ธร เปิดเผยอีกว่า วารสารกระบวนการยุติธรรม (Journal of Thai Justice System) ได้รับการรับรองคุณภาพวารสารวิชาการ จากศูนย์ดัชนีการอ้างอิงวารสารไทย (TCI) ให้อยู่ในฐานข้อมูล TCI กลุ่มที่ 1 ซึ่งมีผลตั้งแต่วันที่ 1 มกราคม 2564 ถึงวันที่ 31 ธันวาคม 2567 โดยเป็นวารสารที่ผ่านการรับรองคุณภาพของ TCI และอยู่ในฐานข้อมูล TCI และจะถูกคัดเลือกเข้าสู่ฐานข้อมูล ASEAN Citation Index (ACI) อย่างไรก็ตาม ขอเชิญชวนนักวิชาการ บุคลากรทางการศึกษา บุคลากรในกระบวนการยุติธรรม นักศึกษาระดับปริญญาโท ปริญญาเอก และผู้ที่สนใจ สามารถส่งบทความวิจัย หรือบทความวิชาการ ที่เกี่ยวข้องกับกฎหมายและกระบวนการยุติธรรม เพื่อตีพิมพ์ลงในวารสารกระบวนการยุติธรรม โดยติดตามรายละเอียดเพิ่มเติมได้ที่เว็บไซต์สำนักงานกิจการยุติธรรม http://www.oja.go.th/TH/jtjs และเว็บไซต์ Thai Journal Online (ThaiJO)  https://so04.tci-thaijo.org/index.php/JTJS/

ที่มา : https://www.thaigov.go.th/news/contents/details/44650