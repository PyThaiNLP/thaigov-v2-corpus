รัฐบาลไทย-ข่าวทำเนียบรัฐบาล-ดีอีเอส เผยข่าวปลอมการเงิน-สินเชื่อ-หวยครอง 5 อันดับคนสนใจมากสุด


วันเสาร์ที่ 14 พฤษภาคม 2565
ดีอีเอส เผยข่าวปลอมการเงิน-สินเชื่อ-หวยครอง 5 อันดับคนสนใจมากสุด
ดีอีเอส เผยข่าวปลอมการเงิน-สินเชื่อ-หวยครอง 5 อันดับคนสนใจมากสุด
ดีอีเอส สรุปสถานการณ์ข่าวปลอมรอบสัปดาห์ พบข่าวปลอมเรื่องเงินๆ ทองๆ มาแรงชิงกระแสบนโซเชียล ทั้งเรื่องการเงิน-สินเชื่อ-หวย ยึดพื้นที่ 5 อันดับแรกที่มีคนสนใจมากสุด
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า สรุปผลการมอนิเตอร์ และรับแจ้งข่าวปลอมประจำสัปดาห์ ระหว่างวันที่  6-12 พ.ค.65 โดยศูนย์ต่อต้านข่าวปลอม มีข้อความที่เข้ามาทั้งสิ้น 11,672,713 ข้อความ จากการคัดกรองมีข้อความที่ต้องดำเนินการตรวจสอบ (Verify) จำนวน260 ข้อความ รวมเรื่องที่ต้องดำเนินการตรวจสอบ 134 เรื่อง โดยเป็นข่าวเกี่ยวกับโควิด 19 เรื่อง
โดยในสัปดาห์ล่าสุดนี้ พบว่าข่าวปลอมที่มีคนสนใจสูงสุด 5 อันดับ เกาะกลุ่มประเด็นข่าวที่เกี่ยวกับเรื่องเงินๆทองๆ ดังนี้ อันดับ 1 ประกาศให้ประชาชนนำเอกสารข้อมูลการเป็นหนี้ทุกสถาบันการเงิน ติดต่อยื่นเอกสารที่หน้าธปท. อันดับ 2 ประชาชนคนไทยทุกคน เมื่อเสียชีวิตจะได้สิทธิรับเงินจาก พม. จำนวน 2,000 บาท อันดับ 3 สำนักงาน ปปง. ออกราชกิจจานุเบกษาให้ประชาชนโอนเงินค่าตรวจสอบทรัพย์สิน อันดับ 4 ธ.ออมสินปล่อยสินเชื่ออิ่มใจ ผ่านแอปพลิเคชัน MyMo วงเงินสูงสุด 100,000 บาท และอันดับ 5 สำนักงานสลากกินแบ่งรัฐบาลเผยเลขลับเฉพาะ งวดวันที่ 16 พ.ค. 65
อีกทั้ง พบว่าในจำนวนข้อความและเรื่องที่ต้องดำเนินการตรวจสอบ เป็นข่าวในกลุ่มภัยพิบัติถึง 10 เรื่อง และหลายข่าวตรวจสอบแล้วเป็นข่าวปลอม/ข่าวบิดเบือน ได้แก่ เรื่องภายใน 24 ชม. ไทยเตรียมรับมือพายุ จากประเทศจีนส่งผลกระทบให้เกิดน้ำท่วมฉับพลัน  เรื่องพายุไซโคลนระดับรุนแรง เปลี่ยนทิศเข้าประเทศไทย เตรียมรับมือน้ำท่วมถึงวันที่ 14 พ.ค 65  และเรื่องภาคเหนือ เตรียมรับมือผลกระทบจากพายุไซโคลนอัสนี วันที่ 12 พ.ค. 65 เป็นต้น โดยหลังจากได้รับข้อมูลจากหน่วยงานที่เกี่ยวข้อง ทางศูนย์ต่อต้านข่าวปลอมได้เร่งเผยแพร่ประชาสัมพันธ์ข้อเท็จจริงสู่สาธารณะ ผ่านช่องทางต่างๆ แล้ว
นางสาวนพวรรณ กล่าวว่า ยังต้องขอความร่วมมือจากภาคส่วนต่างๆ อย่างต่อเนื่อง เพื่อช่วยกันทำงานแก้ไขปัญหาข่าวปลอม และอยากให้ประชาชนรอบคอบในการรับข้อมูลข่าวสารที่ผ่านช่องทางโซเชียล ควรตรวจสอบให้รอบด้าน เลือกเชื่อ เลือกแชร์ และสามารถติดตามและแจ้งเบาะแสข่าวปลอม มาที่ศูนย์ต่อต้านข่าวปลอมผ่าน ไลน์@antifakenewscenter  เว็บไซต์ https://www.antifakenewscenter.com/ ทวิตเตอร์https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87
*************

ที่มา : https://www.thaigov.go.th/news/contents/details/54578