รัฐบาลไทย-ข่าวทำเนียบรัฐบาล-กรมท่าอากาศยานจัดการประชุมรับฟังคิดเห็นของประชาชน ครั้งที่ 1 (ปฐมนิเทศโครงการ)


วันจันทร์ที่ 1 พฤศจิกายน 2564
กรมท่าอากาศยานจัดการประชุมรับฟังคิดเห็นของประชาชน ครั้งที่ 1 (ปฐมนิเทศโครงการ)
โครงการศึกษาความเป็นไปได้และประเมินผลกระทบสิ่งแวดล้อม โครงการขยายพัฒนาท่าอากาศยานแพร่
นายจรุณ มีสมบูรณ์ รองอธิบดีกรมท่าอากาศยาน พร้อมด้วยนายอาทิตย์ วินิจสร ผู้อำนวยการกองก่อสร้างและบำรุงรักษา นายวีระวัฒน์ ทะคง ผู้อำนวยการท่าอากาศยานน่านนคร รักษาราชการแทน ผู้อำนวยการท่าอากาศยานแพร่ กระทรวงคมนาคม เป็นผู้แทนกรมท่าอากาศยานเข้าร่วมการประชุมรับฟังคิดเห็นของประชาชน ครั้งที่ 1 (ปฐมนิเทศโครงการ) โครงการศึกษาความเป็นไปได้และประเมินผลกระทบสิ่งแวดล้อม โครงการขยายพัฒนาท่าอากาศยานแพร่ โดยได้รับเกียรติจาก นายสมหวัง พ่วงบางโพ ผู้ว่าราชการจังหวัดแพร่ เป็นประธานเปิดการประชุม พร้อมด้วยหน่วยงานภาครัฐ ภาคเอกชน และประชาชนที่สนใจเข้าร่วมการประชุม เมื่อวันที่ 1 พฤศจิกายน 2564 ณ โรงแรมแพร่
นครา จังหวัดแพร่ และออนไลน์ผ่านระบบ Zoom Cloud Meetings
โครงการศึกษาความเป็นไปได้และประเมินผลกระทบสิ่งแวดล้อม โครงการขยายพัฒนาท่าอากาศยานแพร่
จังหวัดแพร่ มีวัตถุประสงค์เพื่อประเมินความเป็นไปได้ในการขยายความยาวทางวิ่งของท่าอากาศยานแพร่
จากเดิม 30x1,500 เมตร เป็น 45x2,100 เมตร โดยศึกษาปัจจัยด้านวิศวกรรมและสิ่งแวดล้อมที่มีผลต่อ
การพัฒนาท่าอากาศยาน ศึกษาและออกแบบเบื้องต้นโครงการก่อสร้างท่าอากาศยาน รวมถึงศึกษาปัจจัย
ด้านเศรษฐศาสตร์ที่มีผลต่อการพัฒนาท่าอากาศยาน ใช้งบประมาณในการดำเนินโครงการ 14 ล้านบาท
สำหรับในครั้งนี้เป็นการนำเสนอรายละเอียดการดำเนินโครงการ 3 ส่วน คือ 1.ความเป็นมา วัตถุประสงค์ และแนวคิดเบื้องต้นในการพัฒนาโครงการ 2.การประเมินผลกระทบสิ่งแวดล้อม สภาพพื้นที่ปัจจุบัน และเงื่อนไขด้านสิ่งแวดล้อม 3.แผนการดำเนินงานการมีส่วนร่วมของประชาชน ซึ่งพื้นที่ที่จะดำเนินการศึกษาจะมีพื้นที่รวมประมาณ 600 ไร่ มีขอบเขตพื้นที่ศึกษาด้านสิ่งแวดล้อมมีรัศมี 5 กิโลเมตร ครอบคลุมพื้นที่ 2 อำเภอ 19 ตำบล คือ อำเภอเมืองแพร่ 14 ตำบล และอำเภอสูงเม่น 5 ตำบล
โดยได้มีแผนการดำเนินโครงการฯ ดังนี้ 1)การรับฟังความคิดเห็นของประชาชนครั้งที่ 1 (ปฐมนิเทศโครงการ) ในวันที่ 1 - 5 พฤศจิกายน 2564 2) การประชุมกลุ่มย่อยในระดับพื้นที่ เดือนธันวาคม 2564 3) การรับฟังความคิดเห็นของประชาชน ครั้งที่ 2 (ปัจฉิมนิเทศโครงการ) เดือนมกราคม 2565
สำหรับโครงการศึกษาความเป็นไปได้และประเมินผลกระทบสิ่งแวดล้อม โครงการขยายพัฒนาท่าอากาศยานแพร่ ได้จัดให้มีกระบวนการมีส่วนร่วมของทุกภาคส่วนที่เกี่ยวข้อง โดยเฉพาะการรับฟังความคิดเห็นของประชาชน เพื่อให้การพัฒนาโครงการมีความสมบูรณ์ทางวิศวกรรม สอดคล้องกับสภาพสิ่งแวดล้อม เศรษฐกิจ สังคม และก่อให้เกิดประโยชน์สูงสุดต่อการพัฒนาประเทศในด้านต่างๆต่อไป

ที่มา : https://www.thaigov.go.th/news/contents/details/47679