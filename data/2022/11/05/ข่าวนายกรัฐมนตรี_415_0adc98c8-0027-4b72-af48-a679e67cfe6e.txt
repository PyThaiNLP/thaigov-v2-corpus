รัฐบาลไทย-ข่าวทำเนียบรัฐบาล-นายกฯ กล่าวถ้อยแถลงในการประชุม 4th APWS ย้ำแนวทางการบริหารจัดการน้ำที่มั่นคงและยั่งยืน พร้อมชูโมเดลเศรษฐกิจ BCG ขับเคลื่อนการพัฒนาอย่างสมดุล


วันเสาร์ที่ 23 เมษายน 2565
พิมพ์
นายกฯ กล่าวถ้อยแถลงในการประชุม 4th APWS ย้ำแนวทางการบริหารจัดการน้ำที่มั่นคงและยั่งยืน พร้อมชูโมเดลเศรษฐกิจ BCG ขับเคลื่อนการพัฒนาอย่างสมดุล
นายกฯ กล่าวถ้อยแถลงในการประชุม 4th APWS ย้ำแนวทางการบริหารจัดการน้ำที่มั่นคงและยั่งยืน พร้อมชูโมเดลเศรษฐกิจ BCG ขับเคลื่อนการพัฒนาอย่างสมดุล
วันนี้ (วันเสาร์ที่ 23 เมษายน 2565) เวลา 13.18 น. ตามเวลาประเทศไทย (หรือเท่ากับเวลา 15.18 น. ตามเวลาท้องถิ่นของประเทศญี่ปุ่น) ณ เมืองคุมาโมโตะ ประเทศญี่ปุ่น พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้ร่วมกล่าวถ้อยแถลงผ่านวีดิทัศน์ ในการประชุมระดับผู้นำด้านน้ำแห่งภูมิภาคเอเชีย – แปซิฟิก ครั้งที่ 4 (The Fourth Asia-Pacific Water Summit: 4th APWS) โดยนายธนกร วังบุญคงชนะ โฆษกประจำสำนักนายกรัฐมนตรี เปิดเผยสาระสำคัญของถ้อยแถลง ดังนี้
นายกรัฐมนตรีชื่นชมบทบาทที่สร้างสรรค์ของญี่ปุ่นด้านการจัดการน้ำ ประเทศไทยให้ความสำคัญกับการบริหารจัดการน้ำอย่างจริงจัง และได้วางกรอบแนวทางในการแก้ไขปัญหาและพัฒนาทรัพยากรน้ำของประเทศที่ครอบคลุม ผ่านพระราชบัญญัติทรัพยากรน้ำ พ.ศ. 2561 และแผนแม่บทการบริหารจัดการทรัพยากรน้ำ 20 ปี อีกทั้ง ไทยยังสนับสนุนการบรรลุเป้าหมายการพัฒนาที่ยั่งยืนด้านน้ำภายในปี ค.ศ. 2030 ให้ความสำคัญต่อการจัดสรรงบประมาณเพื่อพัฒนาและปรับปรุงโครงสร้างพื้นฐานอย่างมีประสิทธิภาพ นอกจากนี้ ในช่วงที่เผชิญความท้าทายจากสถานการณ์โควิด-19 รัฐบาลได้เร่งกระจายน้ำให้ทุกภาคส่วนอย่างสมดุล เพื่อสร้างหลักประกันการเข้าถึงน้ำสะอาดและสุขาภิบาลอย่างครอบคลุม รวมถึงมีการดำเนินมาตรการเพื่อเสริมสร้างความยืดหยุ่นในการปรับตัว เพิ่มภูมิคุ้มกันต่อผลกระทบจากการเปลี่ยนแปลงสภาพภูมิอากาศ และลดความเสี่ยงจากภัยพิบัติ
รัฐบาลได้บูรณาการเทคโนโลยีและนวัตกรรมในการบริหารจัดการทรัพยากรน้ำ โดยรณรงค์ให้ประหยัดการใช้น้ำ ด้วยเทคโนโลยี 3R คือ Reduce มุ่งลดการใช้น้ำ Reuse นำน้ำกลับมาใช้ซ้ำ และ Recycle นำน้ำมาใช้หมุนเวียน ตลอดจนส่งเสริมการใช้ภูมิปัญญาท้องถิ่นในการจัดการทรัพยากรน้ำระดับพื้นที่ และนำระบบเตือนภัยล่วงหน้าเข้ามาใช้ เพื่อลดความเสียหายจากภัยพิบัติทางน้ำ นอกจากนี้ ได้จัดตั้ง “คณะกรรมการลุ่มน้ำ” ซึ่งเป็นการบูรณาการความร่วมมือจากภาครัฐ เอกชน และประชาชน เป็นกลไกหลักเชื่อมโยงระหว่างนโยบาย แผนงาน และการดำเนินงานในระดับพื้นที่ เพื่อการบริหารจัดการทรัพยากรน้ำที่มั่นคงและยั่งยืน
ในฐานะเจ้าภาพการประชุมเอเปคในปีนี้ ไทยย้ำนโยบายโมเดลเศรษฐกิจชีวภาพ-เศรษฐกิจหมุนเวียน-เศรษฐกิจสีเขียว (BCG) ซึ่งมีน้ำเป็นองค์ประกอบที่สำคัญ ขับเคลื่อนการพัฒนาเศรษฐกิจที่สมดุล ยั่งยืน ตอบสนองต่อสภาพภูมิอากาศและสิ่งแวดล้อม พร้อมกันนี้ นายกรัฐมนตรีได้ชื่นชมข้อริเริ่มและความมุ่งมั่นด้านน้ำของญี่ปุ่นในการสร้างสังคมคุณภาพ ที่มีภูมิคุ้มกัน ยั่งยืน ครอบคลุม โดยเชื่อมั่นว่า ผลลัพธ์จากการประชุมในครั้งนี้ จะเป็นแรงผลักดันต่อการทบทวนการดำเนินการในครึ่งแรกของทศวรรษระหว่างประเทศด้านน้ำ ค.ศ. 2018 - 2028 รวมไปถึงบรรลุเป้าหมายการพัฒนาที่ยั่งยืน เพื่อสร้างอนาคตที่ดีและมั่นคงให้กับลูกหลานต่อไป
อนึ่ง การประชุมระดับผู้นำด้านน้ำแห่งภูมิภาคเอเชีย - แปซิฟิก ครั้งที่ 4 จัดขึ้นระหว่างวันที่ 23 – 24 เมษายน 2565 ที่เมืองคุมาโมโตะ ประเทศญี่ปุ่น ภายใต้หัวข้อหลักการประชุม "Water for Sustainable Development - Best Practices for the Next Generation" "การพัฒนาทรัพยากรน้ำอย่างยั่งยืน - แนวปฏิบัติที่เป็นเลิศในการพัฒนาเพื่อชนรุ่นหลัง" โดยมีผู้นำรัฐบาล และผู้แทนระดับสูง รวมถึงผู้แทนจากองค์กรระหว่างประเทศในภูมิภาคเอเชีย – แปซิฟิกเข้าร่วมการประชุมฯ และส่งวีดิทัศน์เข้าร่วม เพื่อหารือเกี่ยวกับประเด็นต่าง ๆ ที่เกี่ยวข้องกับทรัพยากรน้ำ

ที่มา : https://www.thaigov.go.th/news/contents/details/53847