รัฐบาลไทย-ข่าวทำเนียบรัฐบาล-ออมสิน ส่งทีมลงพื้นที่กิ่งแก้ว – บางพลี มอบถุงยังชีพช่วยผู้ประสบเหตุระเบิดและไฟไหม้โรงงาน พร้อมออกมาตรการลดดอกเบี้ย – พักชำระ เยียวยาลูกค้า


วันอังคารที่ 6 กรกฎาคม 2564
พิมพ์
ออมสิน ส่งทีมลงพื้นที่กิ่งแก้ว – บางพลี มอบถุงยังชีพช่วยผู้ประสบเหตุระเบิดและไฟไหม้โรงงาน พร้อมออกมาตรการลดดอกเบี้ย – พักชำระ เยียวยาลูกค้า
ธนาคารออมสินลงพื้นที่มอบเครื่องอุปโภคบริโภคที่จำเป็นในการยังชีพ และอุปกรณ์ป้องกันการติดเชื้อ COVID-19 จำนวนกว่า 1,000 ชุด พร้อมด้วยน้ำดื่ม 5,000 ขวด
นายวิทัย รัตนากร ผู้อำนวยการธนาคารออมสิน เปิดเผยว่า จากเหตุระเบิดและไฟไหม้โกดังโรงงานผลิตเม็ดโฟมพลาสติกภายในซอยกิ่งแก้ว 21 หมู่ 15 ต.บางพลีใหญ่  อ.บางพลี จ.สมุทรปราการ สร้างความเสียหายและผลกระทบต่อชีวิต ทรัพย์สินและสิ่งปลูกสร้าง ในพื้นที่รัศมีโดยรอบจุดเกิดเหตุเป็นวงกว้าง ส่งผลให้ประชาชนจำนวนมากต้องอพยพออกนอกพื้นที่เพื่อความปลอดภัย ธนาคารออมสินมีความห่วงใยในสวัสดิภาพและความเป็นอยู่ของประชาชน จึงได้เร่งให้ความช่วยเหลือเบื้องต้นแก่ผู้ประสบภัยกว่าพันราย ที่ขณะนี้ต้องอาศัยพักพิงชั่วคราวที่จุดอพยพทั้ง 7 แห่งของทางราชการ โดยระดมกำลังจิตอาสาสีชมพู จากธนาคารออมสิน สำนักงานใหญ่ และธนาคารออมสินภาค 15 ลงพื้นที่มอบเครื่องอุปโภคบริโภคที่จำเป็นในการยังชีพ และอุปกรณ์ป้องกันการติดเชื้อ COVID-19 จำนวนกว่า 1,000 ชุด พร้อมด้วยน้ำดื่ม 5,000 ขวด ณ ที่ทำการ อบต. บางพลีใหญ่ จ. สมุทรปราการ ซึ่งเป็นศูนย์รับความช่วยเหลือเพื่อทำการแจกจ่ายไปยังจุดอพยพเป็นการเร่งด่วนต่อไป
สำหรับมาตรการเร่งด่วนเพื่อช่วยเหลือผู้ประสบภัยที่เป็นลูกค้าปัจจุบัน ธนาคารให้พักชำระเงินงวด (พักชำระเงินต้น – ลดดอกเบี้ยเป็น 0%) สำหรับสินเชื่อเคหะ และสินเชื่อไทรทอง เป็นระยะเวลา 6 เดือน ตั้งแต่งวดเดือนกรกฎาคม – ธันวาคม 2564 ส่วนผู้ที่บ้านพักอาศัยเสียหายจากเหตุการณ์ดังกล่าว สามารถขอสินเชื่อดอกเบี้ยต่ำเพื่อซ่อมแซมต่อเติมบ้าน อัตราดอกเบี้ยปีแรก 0% ปีที่ 2 – 3 = 3% ต่อปี หลังจากนั้นอัตราดอกเบี้ยเท่ากับ MRR -0.75% ต่อปี วงเงินให้กู้ 100% ของราคาประเมินอาคารส่วนที่จะซ่อมแซม และไม่เกิน 1 ล้านบาท รวมถึงสินเชื่อเพื่อซื้อสิ่งของเครื่องใช้ทดแทนที่เสียหาย เช่น เฟอร์นิเจอร์ เครื่องใช้ไฟฟ้า ให้วงเงินกู้สูงสุด 300,000 บาท  อัตราดอกเบี้ย MRR-1.25% ตลอดสัญญา สามารถสอบถามรายละเอียดเพิ่มเติมได้ที่ GSB Contact Center โทร. 1115 และที่ facebook : GSB Society

ที่มา : https://www.thaigov.go.th/news/contents/details/43511