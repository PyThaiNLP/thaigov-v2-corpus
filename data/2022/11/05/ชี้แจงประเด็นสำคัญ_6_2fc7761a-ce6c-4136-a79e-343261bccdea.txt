รัฐบาลไทย-ข่าวทำเนียบรัฐบาล-กระทรวงแรงงาน ชี้แจงการชดเชยลูกจ้างในแคมป์คนงาน


วันพุธที่ 30 มิถุนายน 2564
พิมพ์
กระทรวงแรงงาน  ชี้แจงการชดเชยลูกจ้างในแคมป์คนงาน
กระทรวงแรงงาน ยืนยันมีมาตรการชดเชยลูกจ้างในแคมป์งานก่อสร้าง พร้อมขอรับบริจาคเครื่องอุปโภคบริโภคจากผู้ประกอบการรายใหญ่ เพื่อช่วยเหลือแรงงาน
เมื่อวันที่ 29 มิถุนายน 2564 นายประทีป ทรงลำยอง  ผู้ตรวจราชการกระทรวงแรงงาน ในฐานะโฆษกกระทรวงแรงงาน กล่าวถึงกรณีข่าวสารในสื่อสังคมออนไลน์ กรณี “การล็อกดาวน์แคมป์ก่อสร้าง สาวโพสต์โวย พ่อถูกกักตัวในแคมป์ก่อสร้าง ทหารคุมออกไปตรวจไม่ได้ ซ้ำมีข้าวให้เพียง 50 กล่อง แต่คนในแคมป์ 400 คน” นั้น
ตามที่ท่านนายกรัฐมนตรี และ รมว.กลาโหม พล.อ.ประยุทธ์ จันทร์โอชา ได้มีการประชุมร่วมกับคณะที่ปรึกษาด้านการสาธารณสุขในศูนย์บริหารสถานการณ์โควิด-19 (ศบค.) เมื่อวันที่ 25 มิถุนายนที่ผ่านมา ซึ่งที่ประชุมได้มีมติให้ปิดแคมป์คนงานก่อสร้าง งดการเดินทางและเคลื่อนย้ายแรงงานในพื้นที่จังหวัดสีแดงเข้มจำนวน 10 จังหวัด ได้แก่ กรุงเทพมหานคร ปทุมธานี นนทบุรี สมุทรสาคร สมุทรปราการ นครปฐม สงขลา ปัตตานี ยะลา และนราธิวาส เป็นเวลา 1 เดือน เพื่อควบคุมการแพร่ระบาดของโควิด-19 ในคลัสเตอร์แคมป์คนงานนั้น และได้มอบหมายให้กระทรวงแรงงานดูแลค่าใช้จ่าย เงินชดเชยให้แก่ลูกจ้างแทนผู้ประกอบการ
กระทรวงแรงงาน ได้ออกมาตรการเยียวยาลูกจ้างในแคมป์คนงาน ดังนี้
1) การจ่ายค่าชดเชย
- กรณีเป็นผู้ประกันตนจะได้รับ 50 เปอร์เซ็นของค่าจ้าง (จ่ายประกันสังคมไม่ต่ำกว่า 6 เดือนใน 15 เดือน)
- กรณีไม่เป็นผู้ประกันตน ขอความร่วมมือนายจ้างจ่าย
2) ขอความร่วมมือนายจ้างสถานประกอบการดูแลเรื่องอาหารแก่คนงานทั้ง 3 มื้อ
3) ตรวจคัดกรองโควิดเชิงรุกในแคมป์คนงาน หากพบเชื้อนำเข้าสู่การรักษา
4) ฉีดวัคซีนโควิด-19
5) ประเมินสถานการณ์ทุก 15 วัน
นอกจากการขอความร่วมมือนายจ้างสถานประกอบการดูแลเรื่องอาหารแก่คนงานในแคมป์ทั้ง 3 มื้อ กระทรวงแรงงานได้พยายามให้ความช่วยเหลือในเรื่องอาหาร โดยการขอรับบริจาคเครื่องอุปโภคบริโภคจากผู้ประกอบการรายใหญ่ เช่น บริษัท ไทยยูเนี่ยน กรุ๊ป บริษัท เจริญโภคภัณฑ์อาหาร หรือซีพีเอฟ บริษัทในเครือแสงทอง-อัครา เพื่อนำไปช่วยเหลือพี่น้องผู้ใช้แรงงานตามมาตรการปิดแคมป์คนงาน ซึ่งในเบื้องต้นได้รับบริจาคปลากระป๋อง 90,000 กระป๋อง และไข่ไก่ 250,000 ฟอง และนำไปมอบให้สมาคมอุตสาหกรรมก่อสร้างไทย ในพระบรมราชูปถัมภ์ เพื่อส่งต่อให้พี่น้องผู้ใช้แรงงานตามแคมป์ต่างๆ ต่อไป

ที่มา : https://www.thaigov.go.th/news/contents/details/43265