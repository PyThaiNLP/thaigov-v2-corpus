รัฐบาลไทย-ข่าวทำเนียบรัฐบาล-คำกล่าว พลเอก ประยุทธ์ จันทร์โอชา นายกรัฐมนตรี เนื่องใน “วันต่อต้านยาเสพติดโลก” ประจำปี 2564


วันเสาร์ที่ 26 มิถุนายน 2564
พิมพ์
คำกล่าว พลเอก ประยุทธ์ จันทร์โอชา นายกรัฐมนตรี เนื่องใน “วันต่อต้านยาเสพติดโลก” ประจำปี 2564
คำกล่าว พลเอก ประยุทธ์ จันทร์โอชา นายกรัฐมนตรี เนื่องใน “วันต่อต้านยาเสพติดโลก” ประจำปี 2564 วันเสาร์ที่ 26 มิถุนายน 2564
พี่น้องประชาชนชาวไทยที่รักทุกท่าน
องค์การสหประชาชาติได้กำหนดให้วันที่ 26 มิถุนายนของทุกปี เป็นวันต่อต้านยาเสพติดโลก เพื่อให้ทุกประเทศทั่วโลกได้ตระหนักถึงภัยคุกคามของปัญหายาเสพติด ที่มีผลกระทบต่อมวลมนุษยชาติ ประเทศไทยในฐานะประเทศสมาชิก ได้ประกาศเจตนารมณ์ร่วมกับประชาคมโลกต่อต้านยาเสพติดมาอย่างต่อเนื่อง ตั้งแต่ปี 2530 จนถึงปัจจุบัน
รัฐบาลมุ่งเน้นการแก้ไขปัญหายาเสพติดตามมติที่ประชุมของสหประชาชาติ ในการแก้ไขปัญหายาเสพติดแนวใหม่โดยมุ่งเน้นลงโทษทางอาญา และยึดทรัพย์สินผู้ผลิต ผู้ค้ายาเสพติด
โดยในด้านการปราบปรามยาเสพติด ได้นำเทคโนโลยีและเครื่องมือสมัยใหม่เข้ามาช่วย
ในงานสืบสวน สอบสวน ตลอดจนอบรมพัฒนาบุคลากรให้มีความรู้ให้ล้ำหน้ากว่าผู้ค้ายาเสพติด ตลอดจนการปรับปรุงแก้ไขกฎหมายที่เป็นอุปสรรคในการทำงาน
ด้านการบำบัดรักษาผู้เสพ ให้ถือว่าผู้เสพเป็นเหยื่อ เป็นผู้ป่วยที่จะต้องเข้ารับการบำบัดรักษา โดยนำชุมชนเข้ามามีส่วนร่วม รวมถึงการฝึกอาชีพให้ผู้ผ่านการบำบัดรักษาที่มีความสนใจได้มีอาชีพสามารถดูแลตนเองต่อไปได้ และมีการติดตามผู้ผ่านการบำบัดรักษาอย่างเป็นระบบ
ด้านการป้องกันยาเสพติด นอกจากจะป้องกันไม่ให้คนเข้าไปยุ่งเกี่ยวกับการเสพ
ยาเสพติดแล้ว ยังต้องป้องกันไม่ให้คนเข้าไปยุ่งเกี่ยวกับวงจรการค้ายาเสพติดด้วย โดยดำเนินการพัฒนาหลักสูตรการให้ความรู้เกี่ยวกับยาเสพติด บรรจุลงในหลักสูตรของการศึกษาทุกระดับ รวมถึงการสร้างความเข้มแข็งให้กับหมู่บ้านชุมชน การจัดตั้งกองทุนแม่ของแผ่นดิน และการนำเอาแนวทางของสมเด็จพระเจ้าลูกเธอ เจ้าฟ้าพัชรกิติยาภานเรนทิราเทพยวดี กรมหลวงราชสาริณีสิริพัชร มหาวัชรราชธิดา ในการทำโครงการพัฒนาทางเลือก เพื่อให้การแก้ไขปัญหายาเสพติดเป็นไปอย่างยั่งยืน
นอกจากนี้ รัฐบาลยังมีนโยบายการนำพืชเสพติดมาใช้ประโยชน์ในการศึกษาวิจัย
เพื่อใช้ประโยชน์ในทางการแพทย์ และพัฒนาต่อยอดให้เป็นพืชเศรษฐกิจต่อไป
ในนามรัฐบาล ขอขอบคุณพี่น้องประชาชนชาวไทยและทุกภาคส่วนที่เกี่ยวข้อง ที่ได้ร่วมมือกันดูแลสังคมของเรา และเจ้าหน้าที่ของทุกหน่วยงาน องค์กร ที่ได้ทุ่มเทเสียสละเพื่อแก้ไขปัญหายาเสพติดอย่างเข้มแข็ง เพื่อให้สังคมไทยปลอดภัยจากยาเสพติด
เนื่องในโอกาส “วันต่อต้านยาเสพติดโลก” ประจำปีพุทธศักราช 2564 ผมขออาราธนาคุณพระศรีรัตนตรัย และสิ่งศักดิ์สิทธิ์ทั้งหลายในสากล อีกทั้งเดชะพระบารมีของพระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี ได้โปรดดลบันดาลประทานพรให้พี่น้องประชาชนชาวไทยทุกคน ประสบแต่ความสุข ความเจริญ มีกำลังกายกำลังใจที่เข้มแข็ง เพื่อร่วมกันพัฒนาประเทศไทยให้มีความเจริญ ก้าวหน้าสืบไป
สวัสดีครับ
———————

ที่มา : https://www.thaigov.go.th/news/contents/details/43117