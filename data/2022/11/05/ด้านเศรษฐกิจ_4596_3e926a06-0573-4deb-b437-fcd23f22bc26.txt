รัฐบาลไทย-ข่าวทำเนียบรัฐบาล-ออมสิน ขานรับมติ ครม. อนุมัติปล่อยกู้ Soft Loan Re-Open เปิดให้ผู้ประกอบการยื่นกู้ได้แล้วที่ www.gsb.or.th และออมสินทุกสาขา


วันพุธที่ 27 กรกฎาคม 2565
พิมพ์
ออมสิน ขานรับมติ ครม. อนุมัติปล่อยกู้ Soft Loan Re-Open เปิดให้ผู้ประกอบการยื่นกู้ได้แล้วที่ www.gsb.or.th และออมสินทุกสาขา
ออมสิน ขานรับมติ ครม. อนุมัติปล่อยกู้ Soft Loan Re-Open เปิดให้ผู้ประกอบการยื่นกู้ได้แล้วที่ www.gsb.or.th และออมสินทุกสาขา หวังช่วยธุรกิจโรงแรมและ Supply Chain อ้าแขนรับนักท่องเที่ยว ฟื้นอุตสาหกรรมท่องเที่ยวไทย
ออมสินขานรับมติ ครม. อนุมัติปล่อยกู้ Soft Loan Re-Open เปิดให้ผู้ประกอบการยื่นกู้ได้แล้วที่ www.gsb.or.th และออมสินทุกสาขา หวังช่วยธุรกิจโรงแรมและ Supply Chain อ้าแขนรับนักท่องเที่ยว ฟื้นอุตสาหกรรมท่องเที่ยวไทย
นายวิทัย รัตนากร ผู้อำนวยการธนาคารออมสิน เปิดเผยว่า ตามที่คณะรัฐมนตรีมีมติอนุมัติโครงการสินเชื่อดอกเบี้ยต่ำ (Soft Loan) Re-Open ธุรกิจโรงแรมและ Supply Chain วงเงิน 5,000 ล้านบาท เมื่อวันที่ 26 กรกฎาคม 2565 และมอบหมายธนาคารออมสินเป็นผู้จัดทำโครงการ ธนาคารได้ดำเนินการตามที่รัฐบาลมอบหมาย และพร้อมเปิดให้ผู้ประกอบการโรงแรมและธุรกิจที่เป็น Supply Chain ยื่นขอกู้ได้ตั้งแต่บัดนี้เป็นต้นไป ที่เว็บไซต์ www.gsb.or.th หรือที่ธนาคารออมสินทุกสาขาทั่วประเทศ จนถึงวันที่ 30 กันยายน 2565 หรือเมื่อครบจำนวนวงเงินโครงการ
โครงการสินเชื่อดอกเบี้ยต่ำ (Soft Loan) Re-Open มีวัตถุประสงค์เพื่อสนับสนุนเงินทุนแก่ผู้ประกอบธุรกิจโรงแรม และผู้ประกอบการธุรกิจ Supply Chain ในการปรับปรุงซ่อมแซมสถานประกอบการ รวมถึงการลงทุนเพิ่มเติมเพื่อรองรับนักท่องเที่ยวชาวไทย และชาวต่างชาติที่จะกลับมาท่องเที่ยวประเทศไทยอีกครั้ง จากการที่รัฐบาลประกาศผ่อนคลายมาตรการควบคุมการเดินทางเข้าประเทศ โดยโครงการดังกล่าวมีเป้าหมายเพื่อช่วยผลักดันให้อุตสาหกรรมการท่องเที่ยวกลับมาฟื้นตัว หลังจากได้รับผลกระทบมาเป็นระยะเวลานานตลอดช่วงการแพร่ระบาดของ COVID-19
ทั้งนี้ ผู้มีสิทธิ์ยื่นขอกู้โครงการสินเชื่อดอกเบี้ยต่ำ (Soft Loan) Re-Open คือ ผู้ประกอบการ SMEs ธุรกิจโรงแรม และ Supply Chain ของโรงแรม ที่เป็นบุคคลธรรมดา และนิติบุคคลที่มีบุคคลสัญชาติไทยถือหุ้นเกินกว่าร้อยละ 50 ของทุนจดทะเบียน มีใบอนุญาตประกอบกิจการ หรืออยู่ระหว่างดำเนินการขอใบอนุญาตก่อนวันที่ 31 ธันวาคม 2563 ซึ่งได้รับผลกระทบจากโควิด-19 และมีผลประกอบการกำไรอย่างน้อย 1 ใน 3 ปีย้อนหลัง วงเงินให้กู้ต่อรายสูงสุดไม่เกิน 5 ล้านบาท ใช้บรรษัทประกันสินเชื่ออุตสาหกรรมขนาดย่อม หรือ บสย. ค้ำประกันได้ (ในวงเงินกู้ไม่เกิน 3 ล้านบาท ตามเงื่อนไขธนาคาร) ชำระคืนเงินกู้ไม่เกิน 7 ปี อัตราดอกเบี้ยคงที่ 2 ปีแรก 1.99% โดยปลอดชำระเงินต้น (กรณีชำระคืนเงินกู้ตั้งแต่ 2 ปีขึ้นไป) ในปีที่ 3-7 ใช้หลักทรัพย์ค้ำประกันเต็มวงเงิน คิดอัตราดอกเบี้ย MLR-1.00 ต่อปี (ปัจจุบัน MLR ธนาคารออมสิน = 6.150%) หากใช้ บสย. ค้ำประกัน กรณีมีหลักทรัพย์ค้ำประกันไม่น้อยกว่าร้อยละ 30 คิดอัตราดอกเบี้ย MLR-0.5 ต่อปี และกรณี บสย.ค้ำประกันเต็มวงเงิน คิดอัตราดอกเบี้ย MLR ต่อปี
สอบถามรายละเอียดเพิ่มเติมได้ที่ GSB Contact Center โทร. 1115 และที่ facebook : GSB Society

ที่มา : https://www.thaigov.go.th/news/contents/details/57350