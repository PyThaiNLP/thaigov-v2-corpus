รัฐบาลไทย-ข่าวทำเนียบรัฐบาล-บขส. จัดกิจกรรม “Bor Kor Sor Big Cleaning Day” ทำความสะอาดสถานีขนส่งทั่วประเทศ


วันพฤหัสบดีที่ 7 เมษายน 2565
บขส. จัดกิจกรรม “Bor Kor Sor Big Cleaning Day” ทำความสะอาดสถานีขนส่งทั่วประเทศ
เตรียมความพร้อมรองรับการเดินทางของประชาชนในช่วงเทศกาลสงกรานต์ 2565
นายสรพงศ์ ไพฑูรย์พงษ์ รองปลัดกระทรวงคมนาคม ในฐานะประธานกรรมการ บริษัท ขนส่ง จำกัด เป็นประธานเปิดกิจกรรม “Bor Kor Sor Big Cleaning Day” โดยมี นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด พร้อมด้วยคณะผู้บริหาร พนักงาน และจิตอาสา 904 เข้าร่วมกิจกรรม ในวันที่ 7 เมษายน 2565 ณ สถานีขนส่งผู้โดยสารกรุงเทพ (จตุจักร)
นายสรพงศ์ ไพฑูรย์พงษ์ กล่าวว่า กระทรวงคมนาคม โดยนายศักดิ์สยาม ชิดชอบ รัฐมนตรีว่าการกระทรวงคมนาคม มีความห่วงใยประชาชนจึงได้กำชับให้ทุกหน่วยงานมีการเตรียมความพร้อมอำนวยความสะดวกและความปลอดภัย เพื่อรองรับการเดินทางของประชาชนในช่วงเทศกาลสงกรานต์ 2565 ไม่ให้เกิดความแออัด ซึ่งคณะกรรมการ บริษัท ขนส่ง จำกัด ได้ให้นโยบายว่า ให้ บริษัท ขนส่ง จำกัด (บขส.) จัดรถโดยสารให้เพียงพอกับความต้องการ และให้คุมเข้มเรื่องความปลอดภัยของรถโดยสาร ต้องมีการตรวจสภาพให้พร้อมใช้งาน และพนักงานขับรถต้องมีผลตรวจแอลกอฮอล์และสารเสพติดเป็นศูนย์ รวมทั้งขอความร่วมมือเจ้าหน้าที่และผู้ใช้บริการ ปฏิบัติตามมาตรการสาธารณสุขอย่างเคร่งครัด เมื่อเข้าใช้สถานีขนส่งและรถโดยสารเพื่อควบคุมและป้องกันการแพร่ระบาดของเชื้อไวรัส COVID-19
นายสัญลักข์ ปัญวัฒนลิขิต กล่าวว่า บขส. ได้จัดกิจกรรม “Bor Kor Sor Big Cleaning Day” อย่างต่อเนื่อง ก่อนเข้าสู่ช่วงเทศกาลสำคัญ เช่น เทศกาลปีใหม่ และสงกรานต์ เพื่อเตรียมความพร้อมรองรับการเดินทางของประชาชนซึ่งในการจัดกิจกรรมวันนี้ มีพนักงานจิตอาสา บขส. จิตอาสา 904 แม่บ้าน ร่วมกันเช็ดทำความสะอาดสถานีขนส่งผู้โดยสารพร้อมกัน ณ สถานีขนส่งและสถานีเดินรถของ บขส. ทั่วประเทศ
นอกจากนี้ บขส. ยังได้รับการสนับสนุนจากกรมควบคุมโรค กระทรวงสาธารณสุขนำทีมเจ้าหน้าที่ ตั้งจุดตรวจคัดกรอง หาเชื้อ COVID-19 ให้กับพนักงานและประชาชน โดยไม่เสียค่าใช้จ่าย ตั้งแต่วันที่ 7 - 10 เมษายน เวลา 09.00 น. ถึงเวลา 15.00 น. บริเวณประตูทางเข้าชั้น 3 ด้านทิศเหนือ ณ สถานีขนส่งผู้โดยสารกรุงเทพ (จตุจักร) สำหรับการเดินทางในช่วงเทศกาลสงกรานต์ 2565 บขส. คาดการณ์ว่า ในวันที่ 11 - 12 เมษายน 2565 จะมีผู้โดยสารเดินทางใช้บริการสูงสุดเฉลี่ยวันละ 40,000 คน ใช้รถโดยสาร (บขส. รถร่วม และรถตู้) เฉลี่ยวันละ 3,700 เที่ยว ซึ่ง บขส. ได้เตรียมรถโดยสารไม่ประจำทางมาวิ่งเสริมเที่ยววิ่ง ประมาณ 700 คัน เพื่อป้องกันปัญหาผู้โดยสารตกค้าง อย่างไรก็ดีประชาชนยังสามารถจองตั๋วโดยสารล่วงหน้าได้ ผ่านทางแอปพลิเคชัน E-Ticket Website บขส. และที่ช่องขายตั๋วของ บขส. ทั่วประเทศ สอบถามข้อมูลเพิ่มเติมโทร Call Center 1490 เรียก บขส. ตลอด 24 ชั่วโมง

ที่มา : https://www.thaigov.go.th/news/contents/details/53402