รัฐบาลไทย-ข่าวทำเนียบรัฐบาล-กระทรวงยุติธรรม โดยกรมคุ้มครองสิทธิฯ จัดประชุมคณะอนุกรรมการประสานการดำเนินงานตามพันธกรณีระหว่างประเทศด้านสิทธิมนุษยชน ครั้งที่ ๑/๒๕๖๕


วันพุธที่ 8 มิถุนายน 2565
พิมพ์
กระทรวงยุติธรรม โดยกรมคุ้มครองสิทธิฯ จัดประชุมคณะอนุกรรมการประสานการดำเนินงานตามพันธกรณีระหว่างประเทศด้านสิทธิมนุษยชน ครั้งที่ ๑/๒๕๖๕
กระทรวงยุติธรรม โดยกรมคุ้มครองสิทธิฯ จัดประชุมคณะอนุกรรมการประสานการดำเนินงานตามพันธกรณีระหว่างประเทศด้านสิทธิมนุษยชน ครั้งที่ ๑/๒๕๖๕
ในวันอังคารที่ ๑๗ พฤษภาคม ๒๕๖๕ เวลา ๑๓.๐๐ น. ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ประธานอนุกรรมการ เป็นประธานการประชุมคณะอนุกรรมการประสานการดำเนินงานตามพันธกรณีระหว่างประเทศด้านสิทธิมนุษยชน ครั้งที่ ๑/๒๕๖๕ ทางออนไลน์ผ่าน Application : Cisco Webex Meetings โดยมี นายเรืองศักดิ์ สุวารี อธิบดีกรมคุ้มครองสิทธิและเสรีภาพ นางเอกสิริ  ปิณฑะรุจิ อธิบดีกรมองค์การระหว่างประเทศ นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ เป็นรองประธานอนุกรรมการ ตามลำดับ โดยมี นางสาวนรีลักษณ์ แพไชยภูมิ ผู้อำนวยการกองสิทธิมนุษยชนระหว่างประเทศ และคณะเจ้าหน้าที่กองสิทธิมนุษยชนระหว่างประเทศ เป็นฝ่ายเลขานุการตลอดการประชุมฯ ซึ่งจัดโดย กองสิทธิมนุษยชนระหว่างประเทศ  กรมคุ้มครองสิทธิและเสรีภาพ
ในการประชุมฯ ดังกล่าว ที่ประชุมได้รับทราบถึงรายงานความก้าวหน้าการดำเนินงานตามสนธิสัญญาระหว่างประเทศด้านสิทธิมนุษยชน และกลไก Universal Periodic Review (UPR) พร้อมทั้งร่วมกันพิจารณาแผนการดำเนินงานของสนธิสัญญาระหว่างประเทศด้านสิทธิมนุษยชนและกลไก UPR ในช่วงครึ่งหลังของปีงบประมาณ พ.ศ. ๒๕๖๕ และร่างคำมั่นเพื่อประกอบการสมัครรับเลือกตั้งตำแหน่งสมาชิกคณะมนตรีสิทธิมนุษยชนแห่งสหประชาชาติ (Human Rights Council : HRC) วาระปี ค.ศ. ๒๐๒๕ - ๒๐๒๗ ของไทย
ทั้งนี้ ที่ประชุมได้มอบหมายให้ฝ่ายเลขานุการนำแผนการดำเนินงานฯ ไปผนวกในแผนปฏิบัติการตามคำมั่นและข้อเสนอแนะที่ไทยตอบรับตามกลไก UPR รอบ ๓ และประสานหน่วยงานที่เกี่ยวข้องเพื่อขอรับข้อคิดเห็นและข้อเสนอแนะต่อร่างคำมั่นฯ และจัดส่งให้กระทรวงการต่างประเทศ นำไปพิจารณาประกอบการปรับปรุงร่างคำมั่นฯ ต่อไป

ที่มา : https://www.thaigov.go.th/news/contents/details/54672