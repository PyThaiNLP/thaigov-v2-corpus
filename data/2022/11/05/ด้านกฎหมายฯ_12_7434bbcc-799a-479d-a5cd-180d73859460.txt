รัฐบาลไทย-ข่าวทำเนียบรัฐบาล-กระทรวงยุติธรรม โดยกรมบังคับคดี มอบผู้ตรวจราชการกรม ลงพื้นที่ประสานหน่วยงานต่าง ๆ ที่เกี่ยวข้องให้ความช่วยเหลือ 4 แม่เฒ่าสุโขทัย เผยจำเลยยื่นศาลขอขยายเวลาแล้ว


วันพฤหัสบดีที่ 17 มิถุนายน 2564
พิมพ์
กระทรวงยุติธรรม โดยกรมบังคับคดี มอบผู้ตรวจราชการกรม ลงพื้นที่ประสานหน่วยงานต่าง ๆ ที่เกี่ยวข้องให้ความช่วยเหลือ 4 แม่เฒ่าสุโขทัย เผยจำเลยยื่นศาลขอขยายเวลาแล้ว
อธิบดีกรมบังคับคดี มอบผู้ตรวจราชการกรม ลงพื้นที่ประสานหน่วยงานต่าง ๆ ที่เกี่ยวข้องให้ความช่วยเหลือ 4 แม่เฒ่าสุโขทัย เผยความคืบหน้าของการไกล่เกลี่ยข้อพิพาทยังอยู่ในขั้นตอนการเจรจากันระหว่างคู่ความซึ่งยังไม่ได้ข้อยุติ และจะต้องเจรจาไกล่เกลี่ยในนัดต่อไป
นางอรัญญา ทองน้ำตะโก อธิบดีกรมบังคับคดี เปิดเผยว่า ตามที่มีข่าว 4 แม่เฒ่าชาวสุโขทัยถูกยึดบ้านและที่ดินที่เป็นที่อยู่อาศัยออกขายทอดตลาด ซึ่งอยู่ในขั้นตอนการบังคับให้จำเลยและผู้อาศัยออกจากบ้านและที่ดินพิพาท โดยนายสมศักดิ์ เทพสุทิน รัฐมนตรีว่าการกระทรวงยุติธรรม ได้สั่งการให้กรมบังคับคดีเร่งให้ความช่วยเหลือโดยนัดคู่ความทุกฝ่ายเจรจาหาทางออกร่วมกันโดยการไกล่เกลี่ยข้อพิพาท ที่สำนักงานบังคับคดีจังหวัดสุโขทัย นั้น ตนได้มอบหมายให้นายเฉลิมชัย บัวจันอัด ผู้ตรวจราชการกรม ลงพื้นที่ประสานหน่วยงานต่าง ๆ ที่เกี่ยวข้องเพื่อให้การช่วยเหลือ 4 แม่เฒ่าแล้ว ในส่วนความคืบหน้าของการไกล่เกลี่ยข้อพิพาทในวันนี้ยังอยู่ในขั้นตอนการเจรจากันระหว่างคู่ความซึ่งยังไม่ได้ข้อยุติ และจะต้องเจรจาไกล่เกลี่ยกันอีกในนัดต่อไป
นางอรัญญา กล่าวอีกว่า ส่วนกรณีที่จำเลยทั้งสองและผู้อาศัยจะต้องออกจากบ้านและที่ดินพิพาทนั้น กรมบังคับคดีได้รับแจ้งว่า นางตล่อม ทิมแย้ม จำเลยที่ 1 และนายลวง อนุเคราะห์ ทายาทของจำเลยที่ 2 ได้ไปยื่นคำร้องต่อศาลเพื่อขอขยายระยะเวลาในการออกจากบ้านและที่ดินพิพาทออกไปอีกสักระยะหนึ่ง เนื่องจากจำเลยและผู้อาศัยที่อยู่ในบ้านพิพาทต่างมีอายุมากกว่า 80 ปีแล้ว ยังไม่สามารถหาที่อยู่อาศัยใหม่ได้ และขณะนี้อยู่ระหว่างการขอเจรจากับโจทก์เพื่อขอซื้อบ้านและที่ดินพิพาทคืน ซึ่งศาลมีกำหนดนัดเพื่อสอบถามเกี่ยวกับเรื่องดังกล่าวในวันที่ 17 มิถุนายน เวลา 09.00 น.
กรมบังคับคดี 0 2881 4999 หรือสายด่วนกรมบังคับคดี 1111 กด 79 เว็บไซต์กรมบังคับคดี www.led.go.th

ที่มา : https://www.thaigov.go.th/news/contents/details/42814