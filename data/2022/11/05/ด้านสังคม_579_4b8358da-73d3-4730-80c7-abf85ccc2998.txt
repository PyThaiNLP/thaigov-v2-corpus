รัฐบาลไทย-ข่าวทำเนียบรัฐบาล-ดีอีเอส เผยสถานการณ์เฟคนิวส์โควิดเข้าสู่กระแสขาลง “นพวรรณ” โฆษกดีอีเอสฝ่ายการเมือง โชว์ผลมอนิเตอร์ข่าวปลอมประจำสัปดาห์ เห็นสัญญาณลดลง


วันศุกร์ที่ 24 กันยายน 2564
ดีอีเอส เผยสถานการณ์เฟคนิวส์โควิดเข้าสู่กระแสขาลง “นพวรรณ” โฆษกดีอีเอสฝ่ายการเมือง โชว์ผลมอนิเตอร์ข่าวปลอมประจำสัปดาห์ เห็นสัญญาณลดลง
ดีอีเอส เผยสถานการณ์เฟคนิวส์โควิดเข้าสู่กระแสขาลง “นพวรรณ” โฆษกดีอีเอสฝ่ายการเมือง โชว์ผลมอนิเตอร์ข่าวปลอมประจำสัปดาห์ เห็นสัญญาณลดลงของการแพร่กระจายเฟคนิวส์เกี่ยวกับโควิด-19 ทั้งในแง่จำนวนเรื่องที่ต้องตรวจสอบ และความสนใจของประชาชน
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า สรุปผลการมอนิเตอร์ และรับแจ้งข่าวปลอมประจำสัปดาห์ ระหว่างวันที่  17-23 ก.ย. 64 โดยศูนย์ต่อต้านข่าวปลอม มีข้อความที่เข้ามา 11,546,629 ข้อความ โดยจากการคัดกรองมีข้อความที่ต้องดำเนินการตรวจสอบ (Verify) จำนวน 218 ข้อความรวมเรื่องที่ต้องดำเนินการตรวจสอบ 115 เรื่อง โดยมากสุดอยู่ในกลุ่มข่าวนโยบายรัฐ/ข่าวสารทางราชการถึง 64 เรื่องตามมาด้วยกลุ่มข่าวผลิตภัณฑ์สุขภาพ 42 เรื่อง เศรษฐกิจ 5 เรื่อง และภัยพิบัติ 4 เรื่อง
ขณะที่ เมื่อพิจารณาถึงความเชื่อมโยงกับประเด็นโควิด-19 พบว่าภาพรวมของข่าวปลอมที่ต้องตรวจสอบในรอบสัปดาห์ล่าสุดนี้ สัดส่วนที่เป็นข่าวเกี่ยวกับโควิดเริ่มลดลง โดยมีจำนวน 52 เรื่อง หรือไม่ถึงครึ่งหนึ่งของจำนวนเรื่องที่ต้องทำการตรวจสอบ
“จากการที่ศูนย์ต่อต้านข่าวปลอม ประสานงานไปยังหน่วยงานที่เกี่ยวข้องเพื่อ Verify ข่าวที่เข้าเกณฑ์ตรวจสอบทั้งหมด ล่าสุดมีข่าวที่ได้รับผลการตรวจสอบกลับมาแล้ว 43 เรื่อง ในจำนวนนี้พบว่าเป็นข่าวจริง 16 เรื่อง” นางสาวนพวรรณกล่าว
สำหรับข่าวปลอมที่มีคนสนใจสูงสุด 3 อันดับแรก ได้แก่ อันดับ 1 เรื่องรถไฟญี่ปุ่นมือสองที่บริจาคให้ไทย วิ่งบนรางรถไฟไทยไม่ได้ และไม่คุ้มค่าในการนำมาใช้ อันดับ 2 เรื่องพายุ 2 ลูกจ่อถล่มประเทศไทย ตั้งแต่วันที่ 20 - 26 ก.ย. นี้ อันดับที่ 3 เรื่อง ด.ต. ปริวัติ นามลา เสียชีวิตหลังฉีดวัคซีนเข็ม 2 ได้เพียง 1 สัปดาห์
นางสาวนพวรรณ กล่าวว่า ขอบคุณประชาชนที่เข้ามาเป็นส่วนหนึ่งในความร่วมมือแก้ปัญหาข่าวปลอม ด้วยการแจ้งเบาะแสเข้ามาอย่างต่อเนื่อง ทั้งนี้ อยากเน้นย้ำว่าเมื่อได้รับข่าวสารข้อมูลผ่านโซเชียล ควรตรวจสอบให้รอบด้านเลือกเชื่อ เลือกแชร์ และสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอมดังนี้ ไลน์ @antifakenewscenter  เว็บไซต์ https://www.antifakenewscenter.com/ ทวิตเตอร์https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87
********

ที่มา : https://www.thaigov.go.th/news/contents/details/46183