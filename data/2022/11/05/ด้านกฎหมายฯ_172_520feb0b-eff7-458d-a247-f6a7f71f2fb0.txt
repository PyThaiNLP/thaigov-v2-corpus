รัฐบาลไทย-ข่าวทำเนียบรัฐบาล-กระทรวงยุติธรรม เผย สถานการณ์โควิด-19 กรมราชทัณฑ์ ทัณฑสถานหญิงสงขลาพ้นจากการระบาดเพิ่ม 1 แห่ง ด้านผู้ติดเชื้อรักษาหายแล้ว 92.3%


วันพฤหัสบดีที่ 26 สิงหาคม 2564
พิมพ์
กระทรวงยุติธรรม เผย สถานการณ์โควิด-19 กรมราชทัณฑ์ ทัณฑสถานหญิงสงขลาพ้นจากการระบาดเพิ่ม 1 แห่ง ด้านผู้ติดเชื้อรักษาหายแล้ว 92.3%
กระทรวงยุติธรรม เผย สถานการณ์โควิด-19 กรมราชทัณฑ์ ทัณฑสถานหญิงสงขลาพ้นจากการระบาดเพิ่ม 1 แห่ง ด้านผู้ติดเชื้อรักษาหายแล้ว 92.3%
ในวันพฤหัสบดีที่ 26 สิงหาคม 2564 เวลา 09.00 น. ศาตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ในฐานะผู้อำนวยการศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 ภายในสถานที่ควบคุมของหน่วยงานในสังกัดกระทรวงยุติธรรม หรือ ศบค.ยธ เป็นประธานการประชุมติดตามการดำเนินงานตาม 5 แผนงานการป้องกันและแก้ไขสถานการณ์ Covid-19 ภายในสถานที่ควบคุมของหน่วยงานในสังกัดกระทรวงยุติธรรม ครั้งที่ 65/2564 โดยมีนางสาวณัฐธ์ภัสส์ ยงใจยุทธ ผู้ช่วยรัฐมนตรีประจำกระทรวงยุติธรรม นายวัลลภ นาคบัว รองปลัดกระทรวงยุติธรรม และโฆษก ศบค.ยธ. นายนิยม เติมศรีสุข รองปลัดกระทรวงยุติธรรม นายอายุตม์ สินธพพันธุ์ อธิบดีกรมราชทัณฑ์ นายวิตถวัลย์ สุนทรขจิต อธิบดีกรมคุมประพฤติ พ.ต.ท.วรรณพงษ์ คชรักษ์ อธิบดีกรมพินิจและคุ้มครองเด็กและเยาวชน และเจ้าหน้าที่ที่เกี่ยวข้อง เข้าร่วมประชุม ผ่านระบบการประชุมทางไกล (Video Conference) ร่วมกับผู้บัญชาการเรือนจำในจังหวัดที่มีสถานการณ์การแพร่ระบาดของเชื้อไวรัสโคโรนา 2019 (COVID-19)
นายวัลลภ นาคบัว รองปลัดกระทรวงยุติธรรม และโฆษก ศบค.ยธ. เปิดเผยว่า ภาพรวมการแพร่ระบาดของโรคติดเชื้อไวรัสโควิด-19 ในเรือนจำ/ทัณฑสถานวันนี้ มีเรือนจำที่พ้นจากการแพร่ระบาดเพิ่ม 1 แห่ง คือ ทัณฑสถานหญิงสงขลา และไม่มีการระบาดเพิ่ม ส่งผลให้มีเรือนจำสีแดงที่พบการระบาด 38 แห่ง และเรือนจำสีขาวที่ไม่มีการแพร่ระบาด 104 แห่ง
ขณะที่วันนี้ พบผู้ติดเชื้อรายใหม่ 139 ราย (จากเรือนจำสีแดง 97 ราย และในห้องแยกกักโรคผู้ต้องขังรับใหม่ 42 ราย) รักษาหายเพิ่ม 304 ราย เสียชีวิต 5 ราย ทำให้มีผู้ติดเชื้อที่ยังอยู่ในการดูแลของกรมราชทัณฑ์ 3,381 ราย (กลุ่มสีเขียว 84.5% สีเหลือง 15% และสีแดง 0.5%) เป็นพื้นที่กรุงเทพมหานคร 410 ราย ปริมณฑล 470 ราย และต่างจังหวัด 2,501 ราย โดยมีผู้ติดเชื้อรักษาหายสะสม 51,745 ราย หรือ 92.3% ของผู้ติดเชื้อสะสม 56,077 ราย เสียชีวิตสะสม 105 ราย คิดเป็นอัตรา 0.19% ของผู้ติดเชื้อสะสมทั้งหมด
สำหรับผู้เสียชีวิต เป็นผู้ต้องขังจากเรือนจำกลางนครสวรรค์ 4 ราย และเรือนจำจังหวัดอุทัยธานี 1 ราย ซึ่งจากข้อมูลพบเป็นกลุ่มเปราะบาง มีโรคประจำตัว และสูงอายุ แม้ว่าเรือนจำได้ดูแลรักษาอย่างเต็มประสิทธิภาพตามมาตรฐานโดยทีมแพทย์ และส่งต่อการรักษายังโรงพยาบาลภายนอกแล้ว แต่อาการยังคงไม่ดีขึ้น จนกระทั่งได้เสียชีวิตลง ทั้งนี้ ได้ประสานญาติเพื่อนำร่างผู้เสียชีวิตไปประกอบพิธีกรรมทางศาสนาตามวิธีการจัดการศพผู้เสียชีวิตจากโรคติดเชื้อไวรัสโควิด-19 เป็นที่เรียบร้อย
นายวัลลภ กล่าวต่อว่า ที่ประชุม ศบค.ยธ. ในวันนี้ นายสมศักดิ์ เทพสุทิน รัฐมนตรีว่าการกระทรวงยุติธรรม ได้ร่วมประชุมติดตามสถานการณ์และมอบนโยบายแก่ผู้บริหารกรมราชทัณฑ์ เรือนจำและทัณฑสถานทั่วประเทศ โดยได้เน้นย้ำให้ทุกฝ่ายบริหารจัดการตามมาตรฐานภายใต้กรอบที่วางไว้อย่างเคร่งครัด พร้อมเตรียมสำรองยาฟ้าทะลายโจร ยาฟาวิพิราเวียร์และเวชภัณฑ์ให้มีความพร้อมต่อการรักษา เพื่อให้สามารถบริหารจัดการได้อย่างทันท่วงทีเมื่อเกิดการระบาดขึ้น ซึ่งจะช่วยให้ควบคุมการระบาดได้อย่างรวดเร็ว อันจะช่วยลดจำนวนผู้ป่วยหนัก ลดอัตราการเสียชีวิตได้เป็นอย่างดี
นอกจากนี้ ปลัดกระทรวงยุติธรรม ประธานในการประชุม ได้กำชับทุกฝ่ายเฝ้าระวังสถานการณ์และป้องกันการแพร่ระบาดของเชื้ออย่างเคร่งครัด ทั้งการตรวจหาเชื้อในเจ้าหน้าที่ การตรวจเชื้อและกักโรคผู้ต้องขังรับใหม่ทุกราย การปฏิบัติตามมาตรการ D-M-H-T การทำความสะอาดพื้นที่ ฆ่าเชื้อในสิ่งที่อาจปนเปื้อนอย่างสม่ำเสมอ รวมไปถึงการจัดเตรียมข้อมูลผู้ต้องขังและผู้ต้องขังกลุ่มเปราะบาง เพื่อการสนับสนุนยาและเวชภัณฑ์อย่างถูกต้อง รวดเร็ว และทันเวลา โดยเฉพาะการศึกษาและทำความเข้าใจระบบควบคุมการระบาดที่วางไว้ เพื่อให้สามารถปฏิบัติได้อย่างถูกต้องและมีประสิทธิภาพมากยิ่งขึ้น
ด้านสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) ของกรมพินิจและคุ้มครองเด็กและเยาวชน ประจำวันพฤหัสบดีที่ 26 สิงหาคม 2564 มีผู้ติดเชื้อสะสม 24 ราย เป็นเจ้าหน้าที่ 19 ราย และเยาวชน 5 ราย ด้านผลการดำเนินงานสถานพินิจฯ/ศูนย์ฝึกและอบรมฯ สีขาว มีจำนวน 45 แห่ง จากทั้งหมด 56 แห่ง อีก 11 แห่ง อยู่ระหว่างการรอตรวจและรอผล 2 แห่ง และติดเชื้อ 9 แห่ง ขณะที่สถิติการฉีดวัคซีนของเด็กและเยาวชนเพิ่มขึ้นเป็น 138 ราย หรือคิดเป็น 3.34% จากทั้งหมด 4,128 ราย และเจ้าหน้าที่ได้รับการฉีดวัคซีนเพิ่มขึ้นเป็น 3,795 ราย หรือคิดเป็น 87.04% จากทั้งหมด 4,360 ราย

ที่มา : https://www.thaigov.go.th/news/contents/details/45188