รัฐบาลไทย-ข่าวทำเนียบรัฐบาล-รมว.เฮ้ง ห่วงลูกจ้าง อุบัติเหตุไซต์ก่อสร้าง 2 แห่ง ย้ำ! นายจ้างให้ปฏิบัติตามมาตรการด้านความปลอดภัย


วันอังคารที่ 26 เมษายน 2565
พิมพ์
รมว.เฮ้ง ห่วงลูกจ้าง อุบัติเหตุไซต์ก่อสร้าง 2 แห่ง ย้ำ! นายจ้างให้ปฏิบัติตามมาตรการด้านความปลอดภัย
รมว.แรงงาน ห่วงลูกจ้างเหตุดินสไลด์ทับคนงานบริเวณไซต์งานก่อสร้างการไฟฟ้าฝ่ายผลิต จ.พิษณุโลก และเหตุเสาเข็มหล่นทับคนงาน จ.สมุทรปราการ สั่ง กสร. ตรวจสอบ พร้อมย้ำเตือนนายจ้างให้ปฏิบัติตามมาตรการด้านความปลอดภัย
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า เมื่อวันที่ 25 เมษายน 2565 เกิดอุบัติเหตุไซต์งานก่อสร้าง 2 แห่ง คือ เหตุดินสไลด์ทับคนงานบริเวณไซด์งานก่อสร้างการไฟฟ้าฝ่ายผลิต จ.พิษณุโลก ลูกจ้างที่กำลังขุดดินเพื่อดำเนินการก่อสร้างท่อระบายน้ำถูกดินทับจำนวน 4 ราย เจ้าหน้าที่กู้ภัยและเจ้าหน้าที่กู้ชีพจึงได้ช่วยกันขุดดินและช่วยเหลือคนงานจากหลุมดินได้ จำนวน 3 ราย และได้นำผู้บาดเจ็บทั้ง 3 ราย ส่งโรงพยาบาลเรียบร้อยแล้ว พร้อมพบผู้เสียชีวิต 1 รายที่ถูกดินทับทั้งร่างจนเสียชีวิต ส่วนอุบัติเหตุอีกแห่งเกิดขึ้นที่จังหวัดสมุทรปราการ โดยได้รับแจ้งจากเครือข่ายความปลอดภัยฯ ว่าเกิดเหตุเสาเข็มหล่นทับคนงานเสียชีวิต ภายในโครงการก่อสร้างหมู่บ้าน pk 165 ถนนสุขุมวิท ตำบลบางปู อำเภอเมือง จ.สมุทรปราการ สำนักงานสวัสดิการและคุ้มครองแรงงานจังหวัดสมุทรปราการได้สอบถามนายเปี่ยมศักดิ์ สวดมาลัย ลูกจ้างของบริษัท ยงคอนกรีต จำกัด (มหาชน) ได้ข้อเท็จจริงว่าบริษัทฯ ได้ว่าจ้าง นายสมบูรณ์ แก่นจันทร์ ทำการตอกเสาเข็มโครงการดังกล่าว โดยนายสมบูรณ์ฯ ได้ว่าจ้าง นายสวน (ไม่ทราบนามสกุล) ขณะที่นายสวนฯ ได้ทำการตอกเสาเข็มมาจำนวน 3 ต้น ขณะลูกจ้างกำลังตอกเสาเข็มต้นที่ 4 เสาเข็มต้นดังกล่าวได้เกิดหักลงมาทับร่างนายสวนฯ เป็นเหตุให้เสียชีวิตทันที ทั้งนี้ ได้สั่งการให้กรมสวัสดิการและคุ้มครองแรงงาน ส่งเจ้าหน้าที่สำนักงานสวัสดิการและคุ้มครองแรงงานจังหวัด และศูนย์ความปลอดภัยในการทำงานเข้าตรวจสอบและให้ความช่วยเหลือลูกจ้างจากอุบัติเหตุทั้ง 2 แห่ง ต่อไป
นายนิยม สองแก้ว อธิบดีกรมสวัสดิการและคุ้มครองแรงงาน กล่าวเพิ่มเติมว่า กสร. เตรียมเรียกผู้ที่เกี่ยวข้องมาสอบข้อเท็จจริงหาสาเหตุถึงเหตุการณ์ที่เกิดขึ้น​ เพื่อเตรียมรวบรวมพยานหลักฐานว่านายจ้างมีการฝ่าฝืนโดยไม่ปฏิบัติตามกฎหมายหรือไม่ ตามพระราชบัญญัติความปลอดภัย อาชีวอนามัยและสภาพแวดล้อมในการทำงาน พ.ศ. 2554 กฎกระทรวงกำหนดมาตรฐานในการบริหาร จัดการ และดำเนินการด้านความปลอดภัย อาชีวอนามัย และสภาพแวดล้อมในการทำงานเกี่ยวกับงานก่อสร้าง พ.ศ. 2564 และกฎกระทรวงกำหนดมาตรฐานในการบริหาร จัดการ และดำเนินการด้านความปลอดภัย อาชีวอนามัย และสภาพแวดล้อมในการทำงาน ในสถานที่ที่มีอันตรายจากการตกจากที่สูงและที่ลาดชัน จากวัสดุกระเด็น ตกหล่น และพังทลายและจากการตกลงไปในภาชนะเก็บหรือรองรับวัสดุ พ.ศ. 2564 หากนายจ้างไม่ปฏิบัติตามกฎหมายดังกล่าวจะดำเนินการตามกฎหมายต่อไป

ที่มา : https://www.thaigov.go.th/news/contents/details/53910