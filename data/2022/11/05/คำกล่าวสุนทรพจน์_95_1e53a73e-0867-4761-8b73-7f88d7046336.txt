รัฐบาลไทย-ข่าวทำเนียบรัฐบาล-คำกล่าว พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานเปิดงานสัมมนาแนวทางการบังคับใช้ พ.ร.บ.คุ้มครองข้อมูลส่วนบุคคล พ.ศ. 2562 ผ่านบันทึกวีดิทัศน์


วันจันทร์ที่ 23 พฤษภาคม 2565
พิมพ์
คำกล่าว พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานเปิดงานสัมมนาแนวทางการบังคับใช้ พ.ร.บ.คุ้มครองข้อมูลส่วนบุคคล พ.ศ. 2562 ผ่านบันทึกวีดิทัศน์
คำกล่าว พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานเปิดงานสัมมนาแนวทางการบังคับใช้พระราชบัญญัติคุ้มครองข้อมูลส่วนบุคคล พ.ศ. 2562  ผ่านบันทึกวีดิทัศน์ ในวันจันทร์ ที่ 23 พฤษภาคม 2565
รัฐมนตรีว่าการกระทรวงดิจิทัลเพื่อเศรษฐกิจและสังคม
ผู้บริหาร ข้าราชการ และเจ้าหน้าที่ทุกท่าน
ปัจจุบันระบบดิจิทัลกลายเป็นส่วนสำคัญในการขับเคลื่อนการพัฒนาประเทศในทุกมิติ มีหลากหลายช่องทางในการติดต่อสื่อสาร ซึ่งจะมีการจัดเก็บข้อมูลส่วนบุคคลก่อนเข้าใช้งานและพบว่ามีการละเมิดข้อมูลส่วนบุคคลเป็นจำนวนมาก ตลอดจนองค์กรต่าง ๆยังไม่ตระหนักถึงการรักษาความปลอดภัยของข้อมูลที่เก็บจากประชาชน ทำให้ข้อมูลมีการรั่วไหลออกไปยังผู้ไม่ประสงค์ดี สร้างความเดือดร้อนให้แก่เจ้าของข้อมูลส่วนบุคคล และก่อให้เกิดความเสียหายต่อประเทศโดยรวม
ดังนั้น รัฐบาลจึงพยายามผลักดันและขับเคลื่อนการตราพระราชบัญญัติข้อมูลส่วนบุคคล พ.ศ. 2562 ขึ้น เพื่อกำหนดมาตรการในการคุ้มครองข้อมูลส่วนบุคคลของประเทศ ให้หน่วยงานทั้งภาครัฐ เอกชน และประชาชนทั่วไปได้ปฏิบัติตาม และเพื่อให้สอดคล้องตามหลักการสากลที่ประเทศต่างๆ ให้ความสำคัญ และต่างนำหลักการคุ้มครองข้อมูลส่วนบุคคลตราเป็นกฎหมายเพื่อคุ้มครองประชาชน
ทั้งนี้ พระราชบัญญัติคุ้มครองข้อมูลส่วนบุคคลดังกล่าว จะมีการบังคับใช้ในวันที่ 1 มิถุนายน 2565 นี้ ซึ่งจะก่อเกิดผลดีและเป็นประโยชน์ ในการสร้างความเชื่อมั่นให้กับสังคมในทุกระดับ ประชาชนได้รับทราบวัตถุประสงค์ของการจัดเก็บข้อมูล และมีสิทธิต่างๆ ที่ชัดเจนเกี่ยวกับข้อมูลส่วนบุคคลของตน หน่วยงานภาครัฐและเอกชน  มีมาตรฐานในการจัดการดูแลข้อมูลอย่างเหมาะสมและปลอดภัย ประเทศมีมาตรการคุ้มครองข้อมูลส่วนบุคคล สอดคล้องหลักการสากล รวมทั้งสามารถสร้างสังคมที่เข้มแข็ง เนื่องจากสามารถตรวจสอบการดำเนินงานภาครัฐและภาคธุรกิจเกี่ยวกับการคุ้มครองข้อมูลส่วนบุคคลให้มีความถูกต้องเหมาะสม
อย่างไรก็ตาม หลังจากนี้ขอให้ทุกภาคส่วน เร่งเดินหน้าในการสร้างความรู้ความเข้าใจ และสร้างความตระหนักในเรื่องสิทธิในฐานะการเป็นเจ้าของข้อมูลส่วนบุคคลแก่ประชาชน รวมทั้งส่งเสริมให้องค์กรต่าง ๆ ทั้งภาครัฐและเอกชน ตระหนักถึงการปฏิบัติตามกฎหมายดังกล่าว เพื่อให้การขับเคลื่อนเรื่องการคุ้มครองข้อมูลส่วนบุคคลของประเทศดำเนินไปอย่างมีประสิทธิภาพ
สุดท้ายนี้ ผมขอเปิดงานสัมมนาแนวทางการบังคับใช้พระราชบัญญัติคุ้มครองส่วนบุคคล พ.ศ. 2562 และขออำนวยพรให้การจัดงานสัมมนาในวันนี้ ประสพผลสำเร็จสมดังเจตนารมณ์ทุกประการ
ขอบคุณครับ
-------------------

ที่มา : https://www.thaigov.go.th/news/contents/details/54881