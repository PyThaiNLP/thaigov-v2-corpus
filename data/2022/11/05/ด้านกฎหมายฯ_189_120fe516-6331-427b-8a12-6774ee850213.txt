รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ร่วมกับมหาวิทยาลัยสงขลานครินทร์ หารือผลวิจัยใช้พืชกระท่อมบำบัดคนติดยา เผยทดลองกับหนูแล้วได้ผลดี เตรียมศึกษาเชิงลึก


วันจันทร์ที่ 6 กันยายน 2564
พิมพ์
รัฐมนตรีว่าการกระทรวงยุติธรรม ร่วมกับมหาวิทยาลัยสงขลานครินทร์ หารือผลวิจัยใช้พืชกระท่อมบำบัดคนติดยา เผยทดลองกับหนูแล้วได้ผลดี เตรียมศึกษาเชิงลึก
รัฐมนตรีว่าการกระทรวงยุติธรรม ร่วมกับมหาวิทยาลัยสงขลานครินทร์ หารือผลวิจัยใช้พืชกระท่อมบำบัดคนติดยา เผยทดลองกับหนูแล้วได้ผลดี เตรียมศึกษาเชิงลึกต่อชี้เป็นประโยชน์ต่อประชาชน
เมื่อเวลา 10.00 น. ที่กระทรวงยุติธรรม นายสมศักดิ์ เทพสุทิน รัฐมนตรีว่าการกระทรวงยุติธรรม ประชุมผ่านระบบวีดีโอคอนเฟอเร้นซ์ ร่วมกับ นายวิตถวัลย์ สุนทรขจิต อธิบดีกรมคุมประพฤติ ผศ.ดร.จุมพล ชื่นจิตต์ศิริ รองอธิการบดีมหาวิทยาลัยสงขลานครินทร์ รศ.ดร.มิตรชัย จงเชี่ยวชาญ ผศ.ดร.นิเวศน์ อรุณเบิกฟ้า และรศ.ดร.เอกสิทธิ์ กุมารสิทธิ์ คณะผู้วิจัยพืชกระท่อมต่อสมอง ศูนย์วิจัยสัญญาณชีวภาพเพื่อสุขภาพ มหาวิทยาลัยสงขลานครินทร์
นายเอกสิทธิ์ กล่าวว่า จากการที่คณะวิจัยได้ฟังจากคนที่ติดยาบ้าว่าสามารถใช้ใบกระท่อมเพื่อเคี้ยวลดอาการอยากยา จึงได้มีการนำมาทดลองกับหนูที่เป็นสัตว์ทดลอง โดยการฉีดยาบ้าเข้าไปในตัวหนูอย่างต่อเนื่องเป็นเวลา 10 วัน เพื่อให้หนูติดยา และได้ทดสอบนำหนูไปใส่ไว้ในกล่อง และติดเครื่องวิเคราะห์คลื่นไฟฟ้าสมอง โดยทางฝั่งซ้ายจะให้น้ำกับหนู ส่วนทางขวาจะให้ยาบ้า ซึ่งหนูที่ติดยาบ้าจะวนเวียนอยู่แต่ทางขวา หลังจากนั้นจะมีการฉีดกระท่อมเข้าไปในหนูตัวเดิมเพื่อทดลอง ปรากฏว่า หนูตัวนั้นกลับมาเดินไปเดินมาตามปกติ ไม่วนเวียนทางฝั่งขวาเหมือนเดิม นอกจากนี้ยังมีการทดสอบเรื่องสภาพแวดล้อมด้วย เพราะจากรายงานของผู้บำบัดยาเสพติดที่ผ่านมา พบว่า หากกลับไปอยู่สภาพแวดล้อมเดิมๆ คนจะกลับไปเสพยาอีก ซึ่งจากการทดลองกับหนูในครั้งนี้พบว่า หนูกลับมาเดินตามปกติไม่ได้กลับไปวนเวียนจุดเดิม นอกจากนี้ยังมีการทดลองให้ยา BP (British Pharmacopoeia) ที่เป็นยาที่ใช้บำบัดผู้เสพยา แต่จากการทดลองไม่ได้ผลกับหนู
นายสมศักดิ์ กล่าวว่า ผลการวิจัยนี้ถือเป็นประโยชน์กับการบำบัดผู้ติดยาเสพติด เพราะคนเสพยา เมื่อบำบัดแล้ว หากกลับไปอยู่ในสังคมที่มีสภาพแวดล้อมเดิม อาจจะทำให้กลับไปเสพยาอีก สิ่งแวดล้อมเดิมจะเหนี่ยวนำได้สูง แต่เมื่อใช้พืชกระท่อมสิ่งแวดล้อมอาจจะไม่เหนี่ยวนำกลับไปได้ ดังนั้น นี่คือสิ่งที่น่าสนใจที่ต้องศึกษารายละเอียดต่อไปให้แน่ชัด ว่าผลสุดท้ายจะเป็นอย่างไร เพราะคงต้องดูเรื่องเซลล์ต่างๆ และคลื่นสมองว่า สามารถใช้พืชกระท่อมบำบัดผู้ติดยาได้จริง 100 %หรือไม่ ต้องมีการศึกษาในเชิงลึกต่อไป
"จากนี้กระทรวงยุติธรรมและ มหาวิทยาลัยสงขลานครินทร์ จะหาทางการใช้ประโยชน์จากพืชกระท่อมอย่างเต็มที่ เพราะขณะนี้พืชกระท่อมปลดล็อกออกจากบัญชียาเสพติด โดยจะเร่งศึกษาผลการทดลองต่างๆ ผมเชื่อว่าพืชกระท่อมสามารถทำประโยชน์ได้อีกมาก โดยภายในสัปดาห์นี้เราจะรายงานถึงความคืบหน้าและโครงการต่างๆให้ได้ทราบ" นายสมศักดิ์ กล่าว

ที่มา : https://www.thaigov.go.th/news/contents/details/45552