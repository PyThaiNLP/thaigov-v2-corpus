รัฐบาลไทย-ข่าวทำเนียบรัฐบาล-นายกฯ ให้กำลังใจทัพนักกีฬาไทยที่เข้าร่วมการแข่งขันกีฬาซีเกมส์ ครั้งที่ 31 นำชื่อเสียงมาสู่ประเทศไทย ย้ำให้ทุกคนทำหน้าที่ตนเองอย่างดีที่สุด ใช้กีฬาเชื่อมความสัมพันธ์อันดี


วันศุกร์ที่ 29 เมษายน 2565
พิมพ์
นายกฯ ให้กำลังใจทัพนักกีฬาไทยที่เข้าร่วมการแข่งขันกีฬาซีเกมส์ ครั้งที่ 31 นำชื่อเสียงมาสู่ประเทศไทย ย้ำให้ทุกคนทำหน้าที่ตนเองอย่างดีที่สุด ใช้กีฬาเชื่อมความสัมพันธ์อันดี
นายกฯ ให้กำลังใจทัพนักกีฬาไทยที่เข้าร่วมการแข่งขันกีฬาซีเกมส์ ครั้งที่ 31 นำชื่อเสียงมาสู่ประเทศไทย ย้ำให้ทุกคนทำหน้าที่ตนเองอย่างดีที่สุด เคารพกฎกติกา ใช้กีฬาเป็นสื่อกลางเสริมสร้างภาพลักษณ์และเชื่อมความสัมพันธ์อันดีต่อมิตรประเทศ
วันนี้ (29 เมษายน 2565) เวลา 09.30 น. ณ ตึกสันติไมตรี (หลังนอก) ทำเนียบรัฐบาล พลเอกประวิตร วงษ์สุวรรณ รองนายกรัฐมนตรี ในฐานะประธานคณะกรรมการโอลิมปิคแห่งประเทศไทย ในพระบรมราชูปถัมภ์ นำคณะเจ้าหน้าที่และนักกีฬาที่เข้าร่วมการแข่งขันกีฬาซีเกมส์ ครั้งที่ 31 เข้ารับโอวาทจากพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ก่อนการเดินทางไปแข่งขันกีฬาซีเกมส์ ครั้งที่ 31 ระหว่างวันที่ 12-23 พฤษภาคม 2565 ที่ประเทศเวียดนาม โดยมีนายโชติ ตราชู ปลัดกระทรวงการท่องเที่ยวและกีฬา นายก้องศักด ยอดมณี ผู้ว่าการการกีฬาแห่งประเทศไทย และนายดิสทัต โหตระกิตย์ เลขาธิการนายกรัฐมนตรี เข้าร่วมด้วย นายธนกร วังบุญคงชนะ โฆษกประจำสำนักนายกรัฐมนตรี สรุปสาระสำคัญ ดังนี้
นายกรัฐมนตรีกล่าวว่า รู้สึกยินดีที่ได้มีโอกาสพบกับคณะเจ้าหน้าที่และนักกีฬาทุกคนที่จะเข้าร่วมการแข่งขันกีฬาซีเกมส์ ครั้งที่ 31 ณ ประเทศเวียดนาม โดยขอร่วมเป็นกำลังใจให้ทุกคนสร้างผลงานได้อย่างเต็มกำลังความสามารถ เพื่อนำชื่อเสียงด้านกีฬากลับมาสู่ประเทศไทย และเป็นความสุขให้กับประชาชนคนไทยทุกคน ซึ่งการแข่งขันกีฬาซีเกมส์ ในครั้งที่ผ่านมา (ครั้งที่ 30) ณ ประเทศฟิลิปปินส์ ทีมนักกีฬาไทยสามารถสร้างชื่อเสียงคว้าเหรียญรางวัลรวม 318 เหรียญ แบ่งเป็น เหรียญทอง 92 เหรียญ เหรียญเงิน 103 เหรียญ และเหรียญทองแดง 123 เหรียญ โดยเป็นอันดับที่ 3 จาก 11 ประเทศ สร้างความภาคภูมิใจให้กับคนไทยทั้งประเทศ ในนามรัฐบาลและคนไทยทุกคนขอขอบคุณทัพนักกีฬาไทยรวมทั้งครูผู้ฝึกสอน และเจ้าหน้าที่ที่เกี่ยวข้องทุกคนที่ได้ปฏิบัติภารกิจอย่างเต็มศักยภาพ สร้างชื่อเสียงให้ประเทศไทยเป็นที่รู้จักและโดดเด่นในด้านกีฬาในภูมิภาคอาเซียนเสมอมา
นายกรัฐมนตรีแสดงความชื่นชมนักกีฬาทุกคนที่ได้รับการคัดเลือกเป็นตัวแทนของประเทศไทยเข้าร่วมการแข่งขันซีเกมส์ในครั้งนี้ ซึ่งกว่าจะก้าวมายืนตรงจุดนี้ได้ ทุกคนต้องอดทน มุมานะ และมีวินัยในการฝึกซ้อม จนสามารถเอาชนะอุปสรรคต่าง ๆ และได้รับการคัดเลือกให้เป็นตัวแทนของประเทศไทย ซึ่งถือเป็นความภาคภูมิใจของตนเองและเกียรติภูมิของประเทศชาติ จึงขอให้นักกีฬาทุกคนทำหน้าที่ของตนอย่างดีที่สุด ทำให้เต็มความสามารถ มีน้ำใจนักกีฬา เคารพและปฏิบัติตามกฎกติกาที่วางไว้ พร้อมกับใช้กีฬาเป็นสื่อกลาง เพื่อเชื่อมความสัมพันธ์อันดีต่อกัน สร้างมิตรภาพในการแข่งขัน เป็นทูตกีฬา ทูตวัฒนธรรมเพื่อเผยแพร่ภาพลักษณ์ที่ดีงาม และสร้างชื่อเสียงให้กับประเทศ รวมทั้งเป็นแบบอย่างที่ดีให้กับเยาวชน และเป็นแรงบันดาลใจให้ผู้อื่นอีกหลายคน รวมทั้งให้นักกีฬาทุกคนได้เรียนรู้และเก็บเกี่ยวประสบการณ์ที่ได้จากการแข่งขัน มาพัฒนาฝีมือการเล่นกีฬาของตนเองให้ดีขึ้น ตลอดจนร่วมช่วยกันปรับปรุงวงการกีฬาของประเทศไทยให้มีความเข้มแข็งยิ่งขึ้น
พร้อมกันนี้ นายกรัฐมนตรี ได้ขอบคุณคณะกรรมการโอลิมปิกแห่งประเทศไทย สมาคมกีฬาต่าง ๆ รวมทั้งผู้สนับสนุนทัพนักกีฬาไทยในทุก ๆ ด้าน ทั้งภาครัฐ ภาคเอกชน ตลอดจนผู้ฝึกสอนและเจ้าหน้าที่ที่เกี่ยวข้องทุกท่าน ที่มีส่วนร่วมในการพัฒนาวงการกีฬาของชาติให้มีคุณภาพ
ในตอนท้าย นายกรัฐมนตรี กล่าวให้กำลังใจพร้อมอวยพรคณะเจ้าหน้าที่และทีมนักกีฬาทุกคนให้เดินทางไปกลับโดยสวัสดิภาพและปลอดภัย ประสบความสำเร็จในการเข้าร่วมการแข่งขัน ขอให้ทุกคนพยายามทำหน้าที่ให้ดีที่สุด และจะติดตามการแข่งขันพร้อมเป็นกำลังใจให้ในการลงสนามแข่งขันในซีเกมส์ที่จะถึงนี้ และขอให้ประสบความสำเร็จตามเป้าหมายที่ตั้งใจไว้ นำความสุขความภาคภูมิใจให้กับคนไทยทั้งประเทศ
โอกาสนี้ นายธนา ไชยประสิทธิ์ หัวหน้าคณะนักกีฬาไทยเป็นผู้แทนมอบชุดกีฬาทีมชาติไทย เป็นของที่ระลึกแด่นายกรัฐมนตรี พร้อมกล่าวแสดงความขอบคุณนายกรัฐมนตรีที่เป็นกำลังใจ และสนับสนุนการเข้าร่วมการแข่งขันของนักกีฬาทุกประเภทมาโดยตลอด
สำหรับการแข่งขันกีฬาซีเกมส์ ครั้งที่ 31 “ฮานอยเกมส์” กำหนดจัดขึ้นระหว่างวันที่ 12-23 พฤษภาคม 2565 ณ สาธารณรัฐสังคมนิยมเวียดนาม มีการแข่งขันกีฬาทั้งสิ้น 40 ชนิด ซึ่งประเทศไทยส่งนักกีฬาเข้าร่วมการแข่งขันประมาณ 800 กว่าคน เจ้าหน้าที่ประจำทีมรวม 300 กว่าคน โดยทีมชาติไทยตั้งเป้าคว้าเหรียญทอง 114 เหรียญ นับเป็นมหกรรมกีฬาที่มีความสำคัญต่อภูมิภาคเอเชียตะวันออกเฉียงใต้อย่างยิ่ง และจัดขึ้นต่อเนื่องมารวมระยะเวลากว่า 60 ปี อีกทั้งยังเป็นมหกรรมการแข่งขันกีฬาที่ยิ่งใหญ่ที่ประชาชนชาวไทยให้ความสนใจและต่างเฝ้ารอชมผลงานของทัพนักกีฬาไทย เนื่องจากมีนักกีฬาไทยเข้าร่วมการแข่งขันเป็นจำนวนมาก และยังสามารถสร้างผลงานได้อย่างยอดเยี่ยม สร้างความภาคภูมิใจให้ชาวไทยและเป็นเกียรติภูมิของประเทศไทย โดยจะมีการถ่ายทอดสดการแข่งขันของนักกีฬาไทยในซีเกมส์ครั้งที่ 31 นี้ผ่านช่องทางต่าง ๆ ทั้งทางโทรทัศน์และทางออนไลน์สู่สายตาคนไทยทั้งประเทศ โดยจะพิธีเปิดการแข่งขันวันที่ 12 พฤษภาคม 2565 และ พิธีปิดวันที่ 23 พฤษภาคม 2565
------------------

ที่มา : https://www.thaigov.go.th/news/contents/details/54062