รัฐบาลไทย-ข่าวทำเนียบรัฐบาล-เฉลิมชัย กระชับสัมพันธ์เกษตรไทย-จีน ส่งเสริมการค้า พัฒนาความร่วมมือเกษตร


วันอังคารที่ 28 ธันวาคม 2564
เฉลิมชัย กระชับสัมพันธ์เกษตรไทย-จีน ส่งเสริมการค้า พัฒนาความร่วมมือเกษตร
เฉลิมชัย กระชับสัมพันธ์เกษตรไทย-จีน ส่งเสริมการค้า พัฒนาความร่วมมือเกษตร
เมื่อวันที่ 27 ธันวาคม ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ และ นายหาน    จื้อเฉียง (H.E. Mr. Han Zhiqiang) เอกอัครราชทูตวิสามัญผู้มีอำนาจเต็มแห่งสาธารณรัฐประชาชนจีน ประจำประเทศไทย หารือความร่วมมือด้านการเกษตรระหว่างไทยกับจีน เพื่อให้เกิดผลเป็นรูปธรรม ในโอกาสเยี่ยมคารวะเข้ารับตำแหน่งใหม่ โดยมี นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ นายธนา  ชีรวินิจ เลขานุการรัฐมนตรีว่าการกระทรวงเกษตรและสหกรณ์ นายระพีภัทร์ จันทรศรีวงศ์  รองปลัดกระทรวงเกษตรและสหกรณ์ และหัวหน้าส่วนราชการในสังกัดกระทรวงเกษตรฯ เข้าร่วม  ณ กระทรวงเกษตรและสหกรณ์
รัฐมนตรีว่าการกระทรวงเกษตรและสหกรณ์ แสดงความยินดีที่จะทำงานร่วมกับเอกอัครราชทูตจีน โดยเฉพาะการลดปัญหาผลกระทบจากมาตรการควบคุมและป้องกันการแพร่ระบาดโควิด-19 ซึ่งส่งผลกระทบต่อการตรวจสอบและขนส่งสินค้าเกษตรของทั้งสองฝ่าย โดยฝ่ายไทยขอเสนอเป็นเจ้าภาพจัดการประชุมคณะกรรมการร่วมทางเทคนิคด้านสุขอนามัยและสุขอนามัยพีช ไทย-จีน ครั้งที่ 7 ผ่านระบบออนไลน์ ระหว่างกระทรวงเกษตรและสหกรณ์กับสำนักงานศุลกากรของจีนในต้นปีหน้า เพื่อให้เกิดความชัดเจนในการปฏิบัติตามกฎระเบียบการขึ้นทะเบียนผู้ผลิตอาหารในต่างประเทศ ฉบับที่ 248-249 ที่จีนจะบังคับใช้ในเดือนมกราคม 2565 เพื่อสร้างความเข้าใจและผู้ประกอบการไทยสามารถปฏิบัติตามได้อย่างถูกต้อง การติดตามความก้าวหน้าในการเปิดตลาดสินค้าเกษตรไทย และแนวทางที่ชัดเจนในการอนุญาตผู้ประกอบการไทยที่ปฎิบัติตามมาตรการระงับการส่งออกด้วยตนเอง (self-ban) สามารถส่งออกสินค้าได้อีก เป็นต้น และหวังว่าจะสามารถรองรับและอำนวยความสะดวกสำหรับฤดูกาลผลไม้ของไทยในปีหน้า
นอกจากนี้ ฝ่ายไทยจะเป็นเจ้าภาพจัดการประชุมความร่วมมือทางวิชาการเกษตรไทย-จีน ครั้งที่ 12 ในเดือนมกราคม 2565 ระหว่างกระทรวงเกษตรของทั้งสองประเทศ ซึ่งจะเป็นการแลกเปลี่ยนประสบการณ์ความสำเร็จในการแก้ไขปัญหาความยากจนของจีน และการพัฒนาการเกษตรที่เป็นรากฐานสำคัญของการพัฒนาด้านเศรษฐกิจ สังคมและการเมือง ผ่านโครงการต่าง ๆ ที่อยู่ในความสนใจของทั้ง 2 ประเทศ โดยเฉพาะการพัฒนาเกษตรกรรุ่นใหม่
ดร.เฉลิมชัย ศรีอ่อน กล่าวย้ำ “ขอยืนยันในความปลอดภัยของสินค้าเกษตรไทย กระทรวงเกษตรฯ ให้ความสำคัญกับมาตรการป้องกันการปนเปื้อนเชื้อโควิด-19 ในสินค้าเกษตร ทั้งพืช ประมง และปศุสัตว์ ในทุกกระบวนการอย่างเข้มงวด รวมถึงปฏิบัติตามแนวทางสากล ซึ่งเป็นแนวทางปฏิบัติที่ทางการจีนให้การยอมรับ และแนะนำให้ประเทศคู่ค้าปฏิบัติตาม เพื่อสร้างความมั่นใจให้กับผู้บริโภคทั้งในประเทศและต่างประเทศ และยินดีที่จะได้ร่วมงานกับทางประเทศจีน”

ที่มา : https://www.thaigov.go.th/news/contents/details/49951