รัฐบาลไทย-ข่าวทำเนียบรัฐบาล-นายกฯ ชมผลงานเกษตรกร โชว์ผลงาน Smart Farmer ในโครงการ 1 จังหวัด 1 โครงการ 1 หลักสูตร ย้ำรัฐบาลมุ่งแก้ไขปัญหาความยากจนให้กับประชาชน แบบพุ่งเป้าและ ครอบคลุมทุกมิติ


วันอังคารที่ 22 กุมภาพันธ์ 2565
พิมพ์
นายกฯ ชมผลงานเกษตรกร โชว์ผลงาน  Smart Farmer  ในโครงการ 1 จังหวัด 1 โครงการ 1 หลักสูตร  ย้ำรัฐบาลมุ่งแก้ไขปัญหาความยากจนให้กับประชาชน แบบพุ่งเป้าและ ครอบคลุมทุกมิติ
นายกฯ ชมผลงานเกษตรกร โชว์ผลงาน  Smart Farmer  ในโครงการ 1 จังหวัด 1 โครงการ 1 หลักสูตร  ย้ำรัฐบาลมุ่งแก้ไขปัญหาความยากจนให้กับประชาชน แบบพุ่งเป้าและ ครอบคลุมทุกมิติ ให้เกิดผลเป็นรูปธรรมโดยเร็ว
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า วันนี้ (22 ก.พ.65) เวลา 08.50 น. ณ โถงกลาง ตึกสันติไมตรี ทำเนียบรัฐบาล ก่อนการประชุมคณะรัฐมนตรี นายสุชาติ ชมกลิ่น รัฐมนตรีว่าการกระทรวงแรงงาน เข้าพบพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่อประชาสัมพันธ์การแสดงผลงานการฝึกอบรมฝีมือแรงงานโดยใช้เทคโนโลยี IoT เพื่อยกระดับแรงงานภาคเกษตรให้เป็น Smart Farmer ภายใต้โครงการ 1 จังหวัด 1 โครงการ 1 หลักสูตร ตามนโยบายนายกรัฐมนตรีที่ต้องการพัฒนาศักยภาพกําลังแรงงานทุกกลุ่มผ่านกลไก ประชารัฐ และช่วยเหลือเกษตรกรที่ได้รับผลกระทบจากโควิด-19  ส่งเสริมการมีงานทํา ่มีอาชีพ มีรายได้ และมีความเป็นอยู่ที่ดี  โดยเน้น Upskill และ Reskill ให้แก่แรงงาน   โดยตั้งเป้าเพิ่มทักษะทั่วประเทศกว่า 1,500 คน โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายดิสทัต โหตระกิตย์ เลขาธิการนายกรัฐมนตรี คณะผู้บริหารกระทรวงแรงงาน ประกอบด้วย นายบุญชอบ สุทธมนัสวงษ์ ปลัดกระทรวงแรงงาน  ร่วมประชาสัมพันธ์ครั้งนี้ด้วย
โอกาสนี้ นายกรัฐมนตรีทดสอบระบบการให้น้ำแปลงเกษตรผ่านระบบ IoT ด้วยแท็บเล็ต เพื่อควบคุมการให้น้ำแปลงเกษตรของกลุ่มวิสาหกิจชุมชน น้า&หลานฟาร์ม แบบ Real time ผ่านกล้อง CCTV โดยมีนางญาณกร จันทหาร ผู้นำกลุ่มวิสาหกิจชุมชน น้า&หลาน ฟาร์ม จังหวัดขอนแก่น และนางสาวจิราภา สัมมา ผู้ผ่านการฝึกอบรมจากกรมพัฒนาฝีมือแรงงาน นำเสนอข้อมูลผลสำเร็จจากการดำเนินโครงการที่ได้นําเทคโนโลยี IoT ไปใช้ในการประกอบอาชีพปลูกผักออแกนิค ซึ่งได้ส่งเสริมและให้โอกาสแก่แรงงานคืนถิ่นที่กลับภูมิลําเนา และเกษตรกรที่ประกอบอาชีพเดิมอยู่แล้ว จะได้รับการฝึกอบรมการใช้เทคโนโลยีชั้นสูงเพื่อการเกษตร สามารถสร้างงาน สร้างรายได้เดือนละกว่า 25,000 บาท ช่วยเพิ่มรายได้จากการเพาะปลูกแบบเดิม 30-50% สร้างความมั่นคงทางอาหาร สร้างงาน สร้างรายได้อย่างยั่งยืน  ทั้งนี้ นายกรัฐมนตรีย้ำให้ดำเนินการฝึกอบรมนำไปสู่ความยั่งยืนให้ประชาชนประกอบอาชีพได้อย่างแท้จริง สร้างอาชีพ และรายได้ ใช้การตลาดนำการผลิต
นายกรัฐมนตรี ยังเน้นย้ำถึงนโยบายสำคัญของรัฐบาลขณะนี้ที่มุ่งการดำเนินการแก้ไขปัญหาความยากจนให้กับประชาชนแบบพุ่งเป้าที่ครอบคลุมทุกมิติทั้งมิติสุขภาพ มิติความเป็นอยู่ มิติการศึกษา มิติรายได้ และมิติการเข้าถึงบริการภาครัฐ ให้เกิดผลเป็นรูปธรรมโดยเร็ว
—————-
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/51795