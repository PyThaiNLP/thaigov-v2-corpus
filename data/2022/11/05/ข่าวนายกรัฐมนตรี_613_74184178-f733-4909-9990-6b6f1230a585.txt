รัฐบาลไทย-ข่าวทำเนียบรัฐบาล-กระทรวงมหาดไทยประชาสัมพันธ์งาน “ศิลปาชีพประทีปไทย OTOP ก้าวไกลด้วยพระบารมี ปี 2565” “นายกฯ” ชื่นชมผลิตภัณฑ์ผ้าไทย-สินค้า OTOP ผลงานหัตถศิลป์ทั่วไทย ขอบคุณทุกภาคส่วนร่วมพัฒนาสินค้า


วันอังคารที่ 9 สิงหาคม 2565
พิมพ์
กระทรวงมหาดไทยประชาสัมพันธ์งาน “ศิลปาชีพประทีปไทย OTOP ก้าวไกลด้วยพระบารมี ปี 2565” “นายกฯ” ชื่นชมผลิตภัณฑ์ผ้าไทย-สินค้า OTOP ผลงานหัตถศิลป์ทั่วไทย ขอบคุณทุกภาคส่วนร่วมพัฒนาสินค้า
กระทรวงมหาดไทยประชาสัมพันธ์งาน “ศิลปาชีพประทีปไทย OTOP ก้าวไกลด้วยพระบารมี ปี 2565” “นายกฯ” ชื่นชมผลิตภัณฑ์ผ้าไทย-สินค้า OTOP ผลงานหัตถศิลป์ทั่วไทย ขอบคุณทุกภาคส่วนร่วมพัฒนาสินค้า OTOP เพื่อกระตุ้นเศรษฐกิจภาพรวมของประเทศให้เข้มแข็งยิ่งขึ้น
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า วันนี้ (9 สิงหาคม 2565) เวลา 08.45 น. ณ บริเวณโถงกลาง ตึกสันติไมตรี ทำเนียบรัฐบาล พลเอก อนุพงษ์ เผ่าจินดา รัฐมนตรีว่าการกระทรวงมหาดไทย พร้อมด้วยคณะผู้บริหารกระทรวงมหาดไทย เข้าพบ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่อประชาสัมพันธ์การจัดงาน “ศิลปาชีพประทีปไทย OTOP ก้าวไกลด้วยพระบารมี” ประจำปี 2565 โดยมีนายดิสทัต โหตระกิตย์ เลขาธิการนายกรัฐมนตรี เข้าร่วมด้วย
นายกรัฐมนตรีได้เยี่ยมชมสินค้าและผลิตภัณฑ์ OTOP จากผู้ประกอบการ เช่น ชุดราตรีแฟชั่นผ้าไทย จากจังหวัดนครราชสีมา เครื่องประดับเพชรซีก จากกลุ่มชุบเงินชุบทอง ในโครงการศิลปาชีพบ้านยางน้อย จังหวัดอุบลราชธานี ผ้าไหมยกดอก จากกลุ่มลำพูนไหมไทย จังหวัดลำพูน ผ้าไหมมัดหมี่ จากกลุ่มไหมทองสุรนารี จังหวัดนครราชสีมา ผ้าตีนจก จากกลุ่มคุณหญิงผ้าทอน้ำอ่าง จังหวัดอุตรดิตถ์ กระเป๋างานผ้า ของชนเผ่าอาข่า และชุดคลุมชนเผ่าทรงโบราณ จังหวัดนนทบุรี โดยนายกรัฐมนตรีชื่นชมผลิตภัณฑ์ที่มีการออกแบบทันสมัยมากขึ้น มีการประยุกต์ลวดลายใหม่ ๆ ให้เป็นสินค้าที่น่าสนใจและมีความสวยงาม พร้อมกับขอบคุณทุกภาคส่วนที่ร่วมมือกันพัฒนาสินค้า OTOP ให้มีความสวยงาม มีมาตรฐาน เพื่อกระตุ้นเศรษฐกิจภาพรวมของประเทศให้เข้มแข็งยิ่งขึ้น
สำหรับงาน “ศิลปาชีพประทีปไทย OTOP ก้าวไกลด้วยพระบารมี ปี 2565” จัดขึ้นระหว่างวันที่ 12-20 สิงหาคม 2565 ณ อาคารชาเลนเจอร์ 1-3 ศูนย์แสดงสินค้าและการประชุม อิมแพ็ค เมืองทองธานี อำเภอปากเกร็ด จังหวัดนนทบุรี ภายใต้แนวคิด “ผ้าทอไทย สายใยแห่งพระเมตตา สร้างอาชีพปวงประชาอย่างยั่งยืน” เพื่อเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่มีต่อการอนุรักษ์และสืบสานภูมิปัญญาของคนไทย รวมทั้งเพื่อประชาสัมพันธ์การดำเนินงานโครงการหนึ่งตำบล หนึ่งผลิตภัณฑ์ ซึ่งถือเป็นโครงการสำคัญที่สามารถช่วยกระจายรายได้ให้กับเศรษฐกิจชุมชนฐานรากให้มีความเข้มแข็ง โดยภายในงาน จัดแสดงและจำหน่ายสินค้า OTOP ที่หลากหลายจากผู้ประกอบการกว่า 2,000 ราย เช่น โซนศิลปิน OTOP โซนผ้าไทยใส่ให้สนุก โซนตลาดกลางเส้นไหมและเส้นใยธรรมชาติ การจัดแสดงและจำหน่ายสินค้าและผลิตภัณฑ์จากมูลนิธิส่งเสริมศิลปาชีพฯ และหน่วยงานภาคี การจำหน่ายสินค้า OTOP 5 ประเภท OTOP ชวนชิม และกิจกรรมอื่น ๆ อีกมากมาย

ที่มา : https://www.thaigov.go.th/news/contents/details/57805