รัฐบาลไทย-ข่าวทำเนียบรัฐบาล-รมว.สุชาติ ห่วงใยลูกจ้างเหตุเพลิงไหม้โรงงานบีบอัดกระดาษ สั่ง 5 เสือแรงงานดูแลสิทธิประโยชน์อย่างเท่าเทียม


วันจันทร์ที่ 27 ธันวาคม 2564
พิมพ์
รมว.สุชาติ ห่วงใยลูกจ้างเหตุเพลิงไหม้โรงงานบีบอัดกระดาษ สั่ง 5 เสือแรงงานดูแลสิทธิประโยชน์อย่างเท่าเทียม
กระทรวงแรงงานห่วงใยลูกจ้างโรงงานบีบอัดกระดาษ จังหวัดชลบุรี ส่งพนักงานตรวจความปลอดภัย พนักงานตรวจแรงงานลงพื้นที่ พร้อมกำชับ 5 เสือแรงงานช่วยเหลือให้ได้รับสิทธิประโยชน์ตามกฎหมาย ทั้งด้านคุ้มครองแรงงานและประกันสังคม แม้จะเป็นแรงงานต่างด้าวก็ตาม
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า กรณีเกิดเหตุเพลิงไหม้ ภายในบริษัท ไทย พีส พัลพ์ (ไทยแลนด์) จำกัด ตั้งอยู่เลขที่ 550 หมู่ที่ 3 ต.หนองขาม อ.ศรีราชา จ.ชลบุรี ที่เกิดเหตุเป็นพื้นที่โรงงานขนาดใหญ่ ซึ่งเป็นโรงงานบีบอัดกระดาษ พบกลุ่มควันลอยพวยพุ่งออกมา ก่อนที่จะลุกลามไปติดก้อนกระดาษที่วางทับถมกันเป็นจำนวนมาก เจ้าหน้าที่จึงได้ระดมกำลังรถดับเพลิงจากองค์กรปกครองส่วนท้องถิ่นต่าง ๆ กว่า 10 คัน ฉีดน้ำสกัดเพลิงตามจุดจนสามารถควบคุมเพลิงได้ แต่จะใช้เวลาประมาณ 2 วัน ในการทำให้ดับสนิท โดยรถดับเพลิงต้องสลับเปลี่ยนหมุนเวียนกันเข้ามาดับเพลิง จากการตรวจสอบเบื้องต้น พบคนงานชาวกัมพูชา กว่า 40 คน กำลังช่วยกันขนของและช่วยเหลือเพื่อนที่ได้รับบาดเจ็บ จากแรงระเบิดของหม้อแปลง จำนวน 4 คน ออกมาจากโรงงาน และมีผู้ได้รับบาดเจ็บเล็กน้อยจำนวน 3 คน รวมมีผู้ได้รับบาดเจ็บทั้งหมด 7 คน ทั้งนี้เจ้าหน้าที่กู้ภัยได้ทำการปฐมพยาบาลเบื้องต้น ก่อนนำตัวส่งโรงพยาบาลสมเด็จพระบรมราชเทวี ณ ศรีราชา และโรงพยาบาลแหลมฉบัง  กระทรวงแรงงานได้มอบให้กรมสวัสดิการและคุ้มครองแรงงานส่งพนักงานตรวจความปลอดภัยและพนักงานตรวจแรงงานลงพื้นที่ ได้สอบถามคนงานให้ข้อมูลว่า ก่อนเกิดเหตุตนเองและภรรยาได้ทำงานอยู่ภายในโรงงาน ปรากฏว่าได้เกิดเสียงระเบิดดังขึ้นจากหม้อแปลงไฟฟ้า หลังจากนั้นภรรยาตนเองที่ถูกแรงระเบิดได้วิ่งมาหาตนเอง ก่อนที่จะพากันวิ่งหนีตายออกมา ส่วนแรงระเบิดนั้น ก็ทำให้เพลิงลุกลามไปติดกองกระดาษที่วางทับถมกันอยู่ จนเกิดเหตุดังกล่าว  ทั้งนี้ได้สั่งการให้ 5 เสือแรงงานเข้าให้ความช่วยเหลือในเรื่องของการประสานดูแลรักษาพยาบาลผู้บาดเจ็บ สิทธิประโยชน์ตามกฎหมาย ทั้งด้านคุ้มครองแรงงานและประกันสังคม รวมทั้งกรมการจัดหางานเข้าไปตรวจสอบการทำงานของคนต่างด้าว จัดหางานให้ถูกต้องและเสริมทักษะการทำงานให้แก่ลูกจ้างต่อไป
นายนิยม สองแก้ว อธิบดีกรมสวัสดิการและคุ้มครองแรงงาน (กสร.) กล่าวเพิ่มเติมว่าในช่วงหน้าหนาวและช่วงเทศกาลปีใหม่ในทุกปีที่ผ่านมา มีอุบัติเหตุในสถานประกอบกิจการเกิดขึ้นอยู่เสมอจึงขอความร่วมมือนายจ้าง ลูกจ้าง ในสถานประกอบกิจการ ตรวจสอบเครื่องจักร อุปกรณ์ไฟฟ้าทุกปี หากพบว่าชำรุดต้องซ่อมแซมทันที รวมทั้งปิดเครื่องจักร อุปกรณ์ไฟฟ้าและระบบต่าง ๆ ที่ไม่ได้ทำงานให้เรียบร้อย เพื่อจะได้ช่วยลดความเสี่ยงในการเกิดอุบัติเหตุได้และจากอุบัติเหตุในครั้งนี้ ได้มอบให้สำนักงานสวัสดิการและคุ้มครองแรงงานจังหวัดชลบุรี และศูนย์ความปลอดภัยในการทำงานเขต 2 เข้าตรวจสอบเบื้องต้น พร้อมทั้งเชิญนายจ้างเข้าพบเพื่อให้ข้อเท็จจริงเพิ่มเติมเพื่อดูแลสิทธิประโยชน์ของลูกจ้างและดำเนินการตามกฎหมายความปลอดภัยฯ พ.ศ. 2554 ต่อไป

ที่มา : https://www.thaigov.go.th/news/contents/details/49922