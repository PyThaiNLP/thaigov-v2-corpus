รัฐบาลไทย-ข่าวทำเนียบรัฐบาล-“สคร. จัดเก็บเงินนำส่งรายได้แผ่นดินปีงบประมาณ 2564 ได้ตามเป้าหมาย ช่วยรักษาเสถียรภาพทางการคลัง”


วันพุธที่ 6 ตุลาคม 2564
พิมพ์
“สคร. จัดเก็บเงินนำส่งรายได้แผ่นดินปีงบประมาณ 2564 ได้ตามเป้าหมาย ช่วยรักษาเสถียรภาพทางการคลัง”
ในปีงบประมาณ 2564 (ต.ค.2563 - ก.ย.2564) สคร.จัดเก็บเงินนำส่งรายได้แผ่นดินของรัฐวิสาหกิจและกิจการที่กระทรวงการคลังถือหุ้นต่ำกว่าร้อยละ 50 ได้ 160,070 ลบ. สูงกว่าประมาณการตามเอกสารงบประมาณ 270 ลบ. หรือร้อยละ 100.17% ของเป้าหมายทั้งปี (159,800 ลบ.)
นางปานทิพย์ ศรีพิมล ผู้อำนวยการสำนักงานคณะกรรมการนโยบายรัฐวิสาหกิจ (สคร.) เปิดเผยว่า ในปีงบประมาณ 2564 (ตุลาคม 2563 - กันยายน 2564) สคร. จัดเก็บเงินนำส่งรายได้แผ่นดินของรัฐวิสาหกิจและกิจการที่กระทรวงการคลังถือหุ้นต่ำกว่าร้อยละ 50 (กิจการฯ) ได้จำนวน 160,070 ล้านบาท สูงกว่าประมาณการตามเอกสารงบประมาณ 270 ล้านบาท หรือคิดเป็นร้อยละ 100.17% ของเป้าหมายทั้งปี (159,800 ล้านบาท) โดยในภาพรวมรัฐวิสาหกิจได้รับผลกระทบจากการแพร่ระบาดของโรคติดเชื้อไวรัสโคโรนา 2019 (COVID - 19) ซึ่ง สคร.ได้ขอความร่วมมือให้รัฐวิสาหกิจยังคงนำส่งรายได้แผ่นดินให้เป็นไปตามเอกสารงบประมาณ และได้รับความร่วมมือจากรัฐวิสาหกิจเป็นอย่างดี และกองทุนรวมวายุภักษ์ หนึ่ง มีการนำส่งเงินปันผลเพิ่มเติมในเดือนกันยายน 2564 จึงทำให้การจัดเก็บรายได้แผ่นดินของรัฐวิสาหกิจและกิจการฯ เป็นส่วนสำคัญในการจัดเก็บรายได้รัฐบาลสุทธิในปีงบประมาณ 2564
หน่วย : ล้านบาท
เงินนำส่งรายได้แผ่นดิน         ผลการจัดเก็บจริง
1. รัฐวิสาหกิจ                        144,220
2. กิจการฯ                             15,850
รวม                                    160,070
สำหรับในปีงบประมาณ 2565 สคร. มีเป้าหมายการจัดเก็บเงินนำส่งรายได้แผ่นดินจำนวน 142,800 ล้านบาท ซึ่งคาดว่ารัฐวิสาหกิจยังคงได้รับผลกระทบจาก COVID - 19 เช่นเดิม อย่างไรก็ดี สคร. จะกำกับติดตามการนำส่งรายได้แผ่นดินของรัฐวิสาหกิจอย่างใกล้ชิด โดยพิจารณาประกอบกับผลประกอบการ มาตรการของภาครัฐที่รัฐวิสาหกิจจะต้องเข้าไปมีส่วนช่วยเหลือเยียวยาประชาชน และการลงทุนของรัฐวิสาหกิจ ทั้งนี้ เพื่อให้การจัดเก็บเงินนำส่งรายได้แผ่นดินจากรัฐวิสาหกิจและกิจการฯ เป็นกลไกในการช่วยรักษาเสถียรภาพทางการคลังต่อไป

ที่มา : https://www.thaigov.go.th/news/contents/details/46626