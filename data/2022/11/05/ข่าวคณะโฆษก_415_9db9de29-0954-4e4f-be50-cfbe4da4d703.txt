รัฐบาลไทย-ข่าวทำเนียบรัฐบาล-โฆษกรัฐบาลยอมรับราคาผักบางชนิดปรับตัวสูง เชื่อเป็นสถานการณ์ระยะสั้น ประสานก.พาณิชย์ เร่งแก้ปัญหาที่ต้นเหตุ พร้อมดูแลผู้บริโภค เกษตรผู้ปลูกผักและผู้ประกอบการทั้งระบบ


วันจันทร์ที่ 1 พฤศจิกายน 2564
พิมพ์
โฆษกรัฐบาลยอมรับราคาผักบางชนิดปรับตัวสูง เชื่อเป็นสถานการณ์ระยะสั้น ประสานก.พาณิชย์ เร่งแก้ปัญหาที่ต้นเหตุ  พร้อมดูแลผู้บริโภค เกษตรผู้ปลูกผักและผู้ประกอบการทั้งระบบ
โฆษกรัฐบาลยอมรับราคาผักบางชนิดปรับตัวสูง เชื่อเป็นสถานการณ์ระยะสั้น ประสานก.พาณิชย์ เร่งแก้ปัญหาที่ต้นเหตุ พร้อมดูแลผู้บริโภค เกษตรผู้ปลูกผักและผู้ประกอบการทั้งระบบ
วันที่ 1 พ.ย. 64 นายธนกร วังบุญคงชนะ  โฆษกประจำสำนักนายกรัฐมนตรี เปิดเผยว่า ตนรับทราบถึงกรณีพืชผักบางชนิดมีการปรับราคาสูงขึ้น เช่น ผักชี  คะน้า ผักบุ้งจีน มะเขือเจ้าพระยา ที่ราคาสูงขึ้น ขณะเดียวกันผักบางชนิดที่ราคายังทรงตัวเพราะมีผลผลิตรุ่นใหม่ออกมา เช่น ผัดกาดขาวปลี และต้นหอม เป็นต้น  อย่างไรก็ตาม เชี่อว่ามาจากปัจจัยระยะสั้น เนื่องจากที่ผ่านมา พื้นที่ทำการเกษตรหลายแห่งประสบปัญหาน้ำท่วม ประกอบกับราคาน้ำมันที่ขยับสูงขึ้น ทำให้ภาระค่าขนส่งเพิ่มขึ้นด้วย  อย่างไรก็ตาม ขณะนี้ สถานการณ์น้ำท่วมในหลายพื้นที่ กลับมาเกือบปกติ  และหลายหน่วยงานเร่งเข้าไปช่วยเหลือ เยียวยา เพื่อให้เกษตกรสามารถกลับทำการเพาะปลูกได้อีกครั้ง รวมทั้งกระทรวงพลังงาน ได้มีการตรึงราคาน้ำมันดีเซลถึงสิ้นเดือนตุลาคม เพื่อช่วยลดต้นทุนผู้ประกอบการภาคขนส่งด้วย
นายธนกร กล่าวว่า ทั้งนี้ กระทรวงพาณิชย์ ชี้แจงว่า ผักที่มีราคาปรับสูงขึ้นจะเป็นกลุ่มพวกผักชีเป็นหลัก ซึ่งเป็นผักที่มีความอ่อนไหวต่อน้ำและสภาพอากาศสูง ทำให้ได้รับผลกระทบมาก แต่เป็นผักตบแต่งไม่ใช่ผักหลักในการบริโภค เบื้องต้นกรมการค้าภายใน ได้จัดรถโมบายจากตลาดกลาง เพื่อนำไปจำหน่ายผักในพื้นที่กรุงเทพฯ และปริมณฑล สำหรับประชาชนและผู้ประกอบการร้านอาหาร ซื้อผักได้ในราคาที่เหมาะสม ทั้งนี้ทางกระทรวงพาณิชย์ จะลงไปติดตามแก้ไขปัญหาสาเหตุที่ต้นตอ ให้หาแนวทางช่วยบรรเทาความเดือดร้อนผู้บริโภค เกษตรกร รวมถึงร้านค้า ร้านอาหารจำหน่ายอาหารสำเร็จ ให้สามารถจัดซื้อผักได้ในราคาที่เหมาะสม เชื่อว่า อีกไม่นาน เมื่อสถานกรณ์คลี่คลาย ราคาผักจะกลับเข้าสู่ความสมดุลตามกลไกตลาดอีกครั้ง
--------------------------------

ที่มา : https://www.thaigov.go.th/news/contents/details/47648