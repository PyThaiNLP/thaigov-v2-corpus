รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เปิดประชุม คณะกรรมการผู้ช่วย รมว.ยุติธรรม บอกเล่าผลงาน กระทรวงยุติธรรม ฝากช่วยประชาสัมพันธ์เครื่องมือช่วยชาวบ้าน


วันพฤหัสบดีที่ 18 สิงหาคม 2565
พิมพ์
รัฐมนตรีว่าการกระทรวงยุติธรรม เปิดประชุม คณะกรรมการผู้ช่วย รมว.ยุติธรรม บอกเล่าผลงาน กระทรวงยุติธรรม ฝากช่วยประชาสัมพันธ์เครื่องมือช่วยชาวบ้าน
รัฐมนตรีว่าการกระทรวงยุติธรรม เปิดประชุม คณะกรรมการผู้ช่วย รมว.ยุติธรรม บอกเล่าผลงาน กระทรวงยุติธรรม ฝากช่วยประชาสัมพันธ์เครื่องมือช่วยชาวบ้านทั้งเงินเยียวยาเหยื่ออาญา กองทุนยุติธรรม และแจ้งเบาะแสยาเสพติดยันพร้อมสนับสนุนเต็มที่เพราะสังคมได้ประโยชน์
เมื่อวันที่ 18 ส.ค. เวลา 10.00 น. ที่กระทรวงยุติธรรม นายสมศักดิ์ เทพสุทิน รัฐมนตรีว่าการกระทรวงยุติธรรม เปิดการประชุมคณะกรรมการผู้ช่วยรัฐมนตรี ครั้งที่ 8/2565 โดยมี น.ส.ณัฐธ์ภัสส์ ยงใจยุทธ ผู้ช่วย รมว.ยุติธรรม และผู้ช่วยรัฐมนตรีทุกกระทรวง นายประวุธ วงศ์สีนิล รองปลัดกระทรวงยุติธรรม ร่วมประชุม ณ ห้องประชุม 10-01 อาคารกระทรวงยุติธรรม และผ่านระบบวิดีโอคอนเฟอเรนซ์
นายสมศักดิ์ กล่าวว่า ตำแหน่งผู้ช่วยรัฐมนตรี การทำงานก็เหมือนกับรัฐมนตรี และถือเป็นบทบาทสำคัญในการสนับสนุนการทำงานของนายกรัฐมนตรี คณะรัฐมนตรี และรัฐมนตรีแต่ละกระทรวง เนื่องจากผู้ช่วยรัฐมนตรี เป็นผู้ประสานงานในเรื่องสำคัญต่างๆ และยังเป็นผู้แทนของรัฐมนตรีในการรับฟังข้อเสนอแนะ รับข้อร้องเรียนหรือร้องทุกข์เกี่ยวกับนโยบาย ซึ่งต้องใช้ความมุ่งมั่นและทุ่มเทในการทำงานอย่างมาก ตนอยากบอกเล่า งานของกระทรวงยุติธรรม ที่เป็นเครื่องมือหนึ่งในการช่วยเหลือประชาชนได้ โดยที่ผ่านมาเราได้ จัดงานมหกรรมไกล่เกลี่ยหนี้สินครัวเรือน ซึ่งจัดไปแล้ว 74 ครั้ง ไกล่เกลี่ยสำเร็จ 59,259 ราย ลดค่าใช้จ่ายประชาชนได้ 5,393 ล้านบาท และยังมีการมอบเงินเยียวยาผู้เสียหายและจำเลยในคดีอาญาไปแล้ว 110,579 คน เป็นเงิน 6,236 ล้านบาท รวมถึงกองทุนยุติธรรม ให้ความช่วยเหลือประชาชนไปแล้ว 3,330 ราย รวมเป็นเงิน 264 ล้านบาท
นายสมศักดิ์ กล่าวอีกว่า เรายังได้จัดทำ พ.ร.บ.มาตรการป้องกันการกระทำผิดซ้ำในคดีความผิดเกี่ยวกับเพศหรือที่ใช้ความรุนแรง (JSOC) เพื่อสร้างความปลอดภัยให้กับสังคม โดยเฉพาะผู้หญิง ซึ่งได้รับคำชมจากคณะกรรมการกฤษฎีกาว่าเป็นกฎหมายที่ทันสมัย การจัดทำประมวลกฎหมายยาเสพติดฉบับใหม่ ที่เน้นการยึดทรัพย์ตัดวงจรเครือข่ายผู้ค้ายา ยึดทรัพย์ตามมูลค่ายาเสพติด หรือ แวลู เบท ย้อนหลังได้ถึง 10 ปี โดยกำหนดเป้ายึดทรัพย์ในปีนี้ 10,000 ล้านบาท โดยให้รางวัล เจ้าหน้าที่ 25% และผู้แจ้งเบาะแส 5% การปลดล็อกพืชกระท่อม ออกจากบัญชียาเสพติด เป็นพืชเศรษฐกิจตัวใหม่ และสุดท้ายคือ การขับเคลื่อนนิคมอุตสาหกรรมราชทัณฑ์ สร้างงานสร้างอาชีพให้ผู้ต้องขังเพื่อลดการกระทำผิดซ้ำ ซึ่งจะเป็นการลดความแออัดในเรือนจำได้อีกด้วย
"ผมขอฝากผู้ช่วยฯทุกท่าน ช่วยประชาสัมพันธ์เครื่องมือต่างๆเหล่านี้ของกระทรวงยุติธรรมในการช่วยเหลือชาวบ้าน และหวังว่าทุกกระทรวงจะร่วมมือบูรณาการ การทำงานในส่วนที่เกี่ยวข้องเพื่อช่วยเหลือประชาชนให้มากที่สุด กระทรวงยุติธรรมก็พร้อมที่จะร่วมมือและให้การสนับสนุนทุกกระทรวงเต็มที่อย่างแน่นอน เพราะเรื่องนี้สังคมได้ประโยชน์อย่างมาก" นายสมศักดิ์ กล่าว

ที่มา : https://www.thaigov.go.th/news/contents/details/58162