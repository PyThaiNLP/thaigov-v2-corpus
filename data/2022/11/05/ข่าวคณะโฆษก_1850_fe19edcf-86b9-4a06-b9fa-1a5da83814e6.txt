รัฐบาลไทย-ข่าวทำเนียบรัฐบาล- โฆษกรัฐบาลโต้ "สุทิน" ซักฟอกควรเน้นเนื้อหามากกว่าจำนวนวันอภิปราย ดักคอ ควรใช้เวทีนี้เสนอแนะด้วยข้อเท็จจริง ไม่ใช่หวังหาเสียงล่วงหน้า ลั่นรัฐบาลพร้อมแจงทุกประเด็น


วันจันทร์ที่ 27 มิถุนายน 2565
พิมพ์
โฆษกรัฐบาลโต้ "สุทิน" ซักฟอกควรเน้นเนื้อหามากกว่าจำนวนวันอภิปราย ดักคอ ควรใช้เวทีนี้เสนอแนะด้วยข้อเท็จจริง ไม่ใช่หวังหาเสียงล่วงหน้า ลั่นรัฐบาลพร้อมแจงทุกประเด็น
โฆษกรัฐบาลโต้ "สุทิน" ซักฟอกควรเน้นเนื้อหามากกว่าจำนวนวันอภิปราย ดักคอ ควรใช้เวทีนี้เสนอแนะด้วยข้อเท็จจริง ไม่ใช่หวังหาเสียงล่วงหน้า ลั่นรัฐบาลพร้อมแจงทุกประเด็น วอนฝ่ายค้านเปิดใจรับฟังคำชี้แจงด้วย ไม่ใช่หลับหูหลับตาอภิปรายลูกเดียว
วันที่ 27 มิถุนายน 2565 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่นายสุทิน คลังแสง ประธานคณะกรรมการประสานงานพรรคร่วมฝ่ายค้าน (วิปฝ่ายค้าน) ระบุว่า การอภิปรายไม่ไว้วางใจรัฐมนตรีเป็นรายบุคคลครั้งนี้มีผู้ถูกอภิปรายถึง 11 คน คงจะต้องได้วันอภิปรายไม่น้อยกว่า 4 วันว่า สุดท้ายแล้วฝ่ายค้านก็เผยวัตถุประสงค์ที่แท้จริงออกมาให้เห็นว่า การใส่ชื่อนายกรัฐมนตรีและรัฐมนตรีที่ถูกอภิปรายไม่ไว้วางใจมากถึง 11 คนในญัตตินั้น ไม่ใช่เพราะว่ามีข้อมูลหรือหลักฐานการทุจริตที่ชัดเจนใดๆ เลย แต่เป็นเพราะต้องการจะใช้เวลาอภิปรายให้ได้มากวันที่สุด เนื่องจากฝ่ายค้านต้องการจะใช้เวทีนี้เพื่อหาเสียงให้กับตัวเองก่อนจะถึงการเลือกตั้งสมัยหน้าใช่หรือไม่ อย่างไรก็ตาม เรื่องการกำหนดวันนั้นเป็นเรื่องที่วิปทั้ง 2 ฝ่ายจะต้องไปพูดคุยเพื่อทำความเข้าใจกัน แล้วจึงแจ้งมาที่รัฐบาล แต่อยากขอให้ฝ่ายค้านใช้เวลาให้เกิดประโยชน์มากที่สุด เน้นที่เนื้อหามากกว่าจำนวนวันอภิปราย รวมทั้งควรเสนอแนะหรือชี้ให้เห็นข้อบกพร่องอย่างชัดเจนด้วยข้อมูลและข้อเท็จจริง ไม่ใช่ใช้แต่วาทกรรมเสียดสีเพื่อหวังจะหาเสียงเท่านั้น ซึ่งแบบนั้นประชาชนจะไม่ได้ประโยชน์อะไรเลย
ส่วนกรณีที่ระบุว่า ได้เตรียมหมัดเด็ดในการตรวจสอบนายกฯ และรัฐมนตรี นอกจากนี้หลังการอภิปรายจะยื่นข้อมูลหลักฐานต่อ ป.ป.ช.ให้เอาผิดนายกฯ และรัฐมนตรีบางคนด้วยนั้น นายธนกร กล่าวว่า หากฝ่ายค้านคิดว่ามีหมัดเด็ดจริงก็สามารถนำมาเปิดเผยต่อที่ประชุมสภาฯ ได้ รัฐบาลพร้อมชี้แจงทุกประเด็นอยู่แล้ว เพราะมั่นใจว่ารัฐบาลชุดนี้เด็ดขาดกับการทุจริตคอรัปชั่น เพียงแต่อยากจะขอร้องฝ่ายค้านว่า ข้อมูลที่นำมาอภิปรายนั้น หากเป็นเพียงแค่ข้อพิรุธที่ฝ่ายค้านเชื่อเอาเอง หรือทึกทักเอาเองว่าน่าจะมีการทุจริต เมื่อรัฐบาลชี้แจงแล้วก็ควรเปิดใจรับฟังด้วย ไม่ใช่ยังคงหลับหูหลับตาอภิปรายต่อไปว่ามีการทุจริต เพราะแบบนั้นสุดท้ายฝ่ายค้านเองที่จะถูกหมัดเด็ดรัฐบาลน็อกกลางสภาฯ และถูกประชาชนลงโทษที่อภิปรายแบบไร้คุณภาพในการเลือกตั้งสมัยหน้า
..................................

ที่มา : https://www.thaigov.go.th/news/contents/details/56165