รัฐบาลไทย-ข่าวทำเนียบรัฐบาล-ครม.เห็นชอบการให้ความช่วยเหลือทางการเงินแก่กัมพูชา สำหรับโครงการปรับปรุงถนนหมายเลข 67 วงเงินกู้จำนวน 983 ล้านบาท ช่วยส่งเสริมให้มีการขยายตัวด้านการค้าชายแดน


วันอังคารที่ 23 สิงหาคม 2565
พิมพ์
ครม.เห็นชอบการให้ความช่วยเหลือทางการเงินแก่กัมพูชา สำหรับโครงการปรับปรุงถนนหมายเลข 67 วงเงินกู้จำนวน 983 ล้านบาท ช่วยส่งเสริมให้มีการขยายตัวด้านการค้าชายแดน
ครม.เห็นชอบการให้ความช่วยเหลือทางการเงินแก่กัมพูชา สำหรับโครงการปรับปรุงถนนหมายเลข 67 วงเงินกู้จำนวน 983 ล้านบาท ช่วยส่งเสริมให้มีการขยายตัวด้านการค้าชายแดน การขนส่งสินค้า การลงทุน และการท่องเที่ยวทั้งในไทยและกัมพูชามากขึ้น
วันที่ 23 สิงหาคม 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรีกล่าวว่า คณะรัฐมนตรี (ครม.) เห็นชอบการให้ความช่วยเหลือทางการเงินแก่กัมพูชา สำหรับโครงการปรับปรุงถนนหมายเลข 67 ช่วงเสียมราฐ-อันลองเวง-จวม/สะงำ (NR67) และอนุมัติให้สำนักงานความร่วมมือพัฒนาเศรษฐกิจกับประเทศเพื่อนบ้าน (องค์การมหาชน) (สพพ.) ดำเนินการตามขอบเขตของโครงการ NR67 ต่อไป  โดยการให้ความช่วยเหลือจะเป็นการให้ วงเงินกู้จำนวน 983 ล้านบาท  โดยให้สำนักงบประมาณจัดสรรงบประมาณให้เพื่อปล่อยเงินกู้ ระหว่างปี 2567-2569 รวม 491.50 ล้านบาท หรือร้อยละ 50 ของวงเงินโครงการ ส่วนอีก 491.50 ล้านบาท สพพ. จะดำเนินการกู้จากสถาบันการเงินในประเทศต่อไป
ทั้งนี้  สพพ. ได้กำหนดเงื่อนไขให้กัมพูชาใช้วัสดุอุปกรณ์ต่างๆภายใต้โครงการดังกล่าวจากไทยไม่น้อยกว่าร้อยละ 50 ของมูลค่าสัญญา รวมถึงต้องให้ผู้รับเหมาก่อสร้างและวิศวกรที่ปรึกษาจากไทยเป็นผู้ดำเนินโครงการด้วย ซึ่งจะช่วยส่งเสริมการจำหน่ายสินค้า วัสดุ และอุปกรณ์ก่อสร้าง ตลอดจนสนับสนุนให้ผู้ประกอบการไทยไปทำงานในต่างประเทศ และเป็นการกระจายรายได้จากโครงการสู่ผู้ผลิตวัสดุ อุปกรณ์ ก่อสร้างของไทยอย่างน้อยร้อยละ 50 ของมูลค่าโครงการ หรือมากกว่า 491.50 ล้านบาท
สำหรับประโยชน์ที่จะได้รับคาดว่าการพัฒนาโครงการปรับปรุงถนนหมายเลข 67 จะทำให้ประชาชนชาวกัมพูชาตามแนวเส้นทางประมาณ 50,000 คน หรือกว่า 10,000 ครอบครัว ใน 38 หมู่บ้าน 12 ตำบล 4 อำเภอ ของจังหวัดอุดรเมียนเจย (อุดรมีชัย) และจังหวัดเสียมราฐ สามารถเข้าถึงสิ่งอำนวยความสะดวกในการดำรงชีวิตได้รวดเร็วและปลอดภัย และสามารถเข้าถึงสถานศึกษาและสถานบริการสาธารณสุขตามแนวเส้นทางได้อย่างรวดเร็วมากขึ้น
นอกจากนี้ยังก่อให้เกิดผลประโยชน์ทางเศรษฐกิจตลอดอายุของโครงการในแง่ของมูลค่าการประหยัดค่าใช้จ่ายในการใช้ยานพาหนะ ประหยัดเวลาในการเดินทาง และมูลค่าจากการลดค่าใช้จ่ายจากอุบัติเหตุรวมประมาณปีละ 150 ล้านบาท  ขณะเดียวกันถนน NR67  ยังช่วยส่งเสริมให้มีการขยายตัวด้านการค้าชายแดน การขนส่งสินค้า การลงทุน และการท่องเที่ยวทั้งในไทยและกัมพูชามากขึ้น โดยเฉพาะพื้นที่ที่เกี่ยวข้องกับโครงการ
รวมทั้งส่งเสริมความร่วมมือของผู้ประกอบการด้านการท่องเที่ยวระหว่างไทยกับกัมพูชาในการพัฒนาเส้นทางท่องเที่ยวร่วมกัน เช่น เส้นทางท่องเที่ยวเชิงวัฒนธรรมจากอีสานใต้ไปยังกัมพูชา ได้แก่ บุรีรัมย์-สุรินทร์-ศรีสะเกษ-เสียมราฐ หรือกลุ่มแหล่งท่องเที่ยวทางประวัติศาสตร์ หรือแหล่งท่องเที่ยวทางธรรมชาติ การผลักดันให้เกิดการพัฒนาเส้นทางเดินรถระหว่างประเทศอย่างเป็นรูปธรรมจะส่งเสริมให้เกิดการพัฒนาสิ่งอำนวยความสะดวกเพื่อสนับสนุนการท่องเที่ยวตลอดแนวเส้นทาง เช่น โรงแรม ร้านอาหาร และการให้บริการรถโดยสาร

ที่มา : https://www.thaigov.go.th/news/contents/details/58348