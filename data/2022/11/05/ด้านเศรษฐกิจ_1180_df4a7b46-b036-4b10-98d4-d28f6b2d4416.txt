รัฐบาลไทย-ข่าวทำเนียบรัฐบาล- กระทรวงเกษตรฯ เร่งขับเคลื่อนการบริหารจัดการปุ๋ยภาพรวมของประเทศ


วันอังคารที่ 5 ตุลาคม 2564
กระทรวงเกษตรฯ เร่งขับเคลื่อนการบริหารจัดการปุ๋ยภาพรวมของประเทศ
กระทรวงเกษตรฯ เร่งขับเคลื่อนการบริหารจัดการปุ๋ยภาพรวมของประเทศ
นายอำพันธุ์ เวฬุตันติ รองปลัดกระทรวงเกษตรและสหกรณ์ เป็นประธานการประชุมหารือแนวทางการบริหารจัดการปุ๋ย ปี 2565 - 2569 ผ่านระบบ Video Conference (Zoom Meeting) เพื่อให้สอดคล้องกับนโยบายของกระทรวงเกษตรและสหกรณ์เรื่องการลดต้นทุนการใช้ปุ๋ยและลดการนำเข้าปุ๋ยเคมีจากต่างประเทศ ตามแนวทางการส่งเสริมการใช้ปัจจัยการผลิตที่เหมาะสมเพื่อลดต้นทุนการผลิตของเกษตรกรและสถาบันเกษตรกร โดยที่ประชุมประกอบด้วย 9 หน่วยงานของกระทรวงเกษตรและสหกรณ์ที่เกี่ยวข้องนำเสนอข้อมูลปริมาณการส่งเสริมการผลิตปุ๋ยของสหกรณ์ สถาบันองค์กร และเกษตรกร ปริมาณความต้องการใช้ปุ๋ย และปริมาณการนำเข้าปุ๋ยเคมีของประเทศไทย เพื่อให้ได้ข้อมูลที่เป็นเอกภาพร่วมกัน
ทั้งนี้ ที่ประชุมมีมติเห็นชอบกรอบและแนวคิดในการจัดทำแผนบริหารจัดการปุ๋ย ปี 2565 - 2569 ที่มีเป้าหมายในการเพิ่มประสิทธิภาพและลดต้นทุนการผลิต ลดการนำเข้าปุ๋ยเคมีจากต่างประเทศ และให้เกษตรกรเข้าถึงปุ๋ยที่มีคุณภาพอย่างเพียงพอ ทั่วถึง และใช้ปุ๋ยอย่างมีประสิทธิภาพสูง พร้อมทั้งมอบหมายหน่วยงานที่เกี่ยวข้องจัดทำข้อมูลตามแบบฟอร์มแผนปฏิบัติจัดหาปุ๋ย ส่งให้ฝ่ายเลขานุการฯ ภายในวันที่ 25 ตุลาคม 2564 เพื่อรวบรวมและนำเสนอที่ประชุมครั้งต่อไป

ที่มา : https://www.thaigov.go.th/news/contents/details/46602