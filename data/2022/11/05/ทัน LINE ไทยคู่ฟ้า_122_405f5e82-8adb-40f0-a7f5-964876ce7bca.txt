รัฐบาลไทย-ข่าวทำเนียบรัฐบาล-เร่งเพิ่มเตียง รพ.บุษราคัม ลดการสูญเสียในบ้าน


วันศุกร์ที่ 23 กรกฎาคม 2564
เร่งเพิ่มเตียง รพ.บุษราคัม ลดการสูญเสียในบ้าน
....
สถานการณ์การแพร่ระบาดของโรคโควิด-19 ยังอยู่ในระดับสูง ทำให้มีผู้ป่วยอาการหนักเพิ่มมากขึ้น ล่าสุด กระทรวงสาธารณสุขได้เพิ่มศักยภาพให้ รพ.บุษราคัม มีความพร้อมทั้งอุปกรณ์ ยา เวชภัณฑ์ ห้องไอซียู และห้องแยกความดันลบ เป็นต้น ช่วยลดความแออัดในโรงพยาบาลหลัก
.
ที่สำคัญคือ การเพิ่มเตียงให้มากที่สุด โดยให้มีเตียงหมุนเวียนอย่างน้อย 50 - 100 เตียง เพื่อรองรับผู้ป่วยรายใหม่จากการค้นหาเชิงรุกใน กทม. ลดปัญหาการรอเตียง การเข้าไม่ถึงระบบบริการ และลดการสูญเสียในบ้าน
.
นอกจากนี้ สถาบันการแพทย์ฉุกเฉิน (สพฉ.) และ กทม. จะร่วมกันลงพื้นที่ นำผู้ป่วยตกค้างส่ง รพ.บุษราคัม โดยทุกรายจะได้รับการตรวจเชื้อด้วย RT-PCR ก่อนคัดแยกเพื่อรับการรักษาอย่างเหมาะสม
.
ปัจจุบัน รพ.บุษราคัม รับผู้ป่วยค่อนข้างมาก อัตราการครองเตียงมากกว่าร้อยละ 95 ที่ผ่านมา รพ.บุษราคัม รับผู้ป่วยแล้ว 10,739 ราย รักษาหายกลับบ้าน 7,226 ราย ส่งรักษาต่อ 257 ราย และอยู่ระหว่างการรักษา 3,167 ราย
#ไทยคู่ฟ้า #รวมไทยสร้างชาติ #ร่วมต้านโควิด19
-------------------

ที่มา : https://www.thaigov.go.th/news/contents/details/44058