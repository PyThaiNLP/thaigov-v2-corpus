รัฐบาลไทย-ข่าวทำเนียบรัฐบาล-โฆษกรัฐบาลสวน “เพื่อไทย” อย่ารีบตีอกชกหัว หลังพบสัจธรรมคนเริ่มเบื่อฝ่ายค้าน แจงนายกฯ ลงพื้นที่ตามปกติก็มองว่าถี่อยู่ดี เพราะใจที่อคติ


วันอาทิตย์ที่ 3 เมษายน 2565
พิมพ์
โฆษกรัฐบาลสวน “เพื่อไทย” อย่ารีบตีอกชกหัว หลังพบสัจธรรมคนเริ่มเบื่อฝ่ายค้าน แจงนายกฯ ลงพื้นที่ตามปกติก็มองว่าถี่อยู่ดี เพราะใจที่อคติ
โฆษกรัฐบาลสวน “เพื่อไทย” อย่ารีบตีอกชกหัว หลังพบสัจธรรมคนเริ่มเบื่อฝ่ายค้าน แจงนายกฯ ลงพื้นที่ตามปกติก็มองว่าถี่อยู่ดี เพราะใจที่อคติ
วันที่ 3 เมษายน 2565 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่นายสุทิน คลังแสง ส.ส.มหาสารคาม ในฐานะประธานคณะกรรมการประสานงานพรรคร่วมฝ่ายค้านหรือวิปฝ่ายค้าน ระบุว่า พล.อ.ประยุทธ์ จันทร์โอชา นายกฯ และรมว.กลาโหม ลงพื้นที่พบปะประชาชนในกรุงเทพฯ พร้อมประกาศให้เลือกผู้ว่าฯ กทม.ที่เป็นนักปฏิบัตินั้น เป็นการเอาตำแหน่งนายกฯ ไปใช้ในทางที่ไม่เหมาะสม เข้าข่ายผิดกฎหมายเลือกตั้งว่า ขอให้ฝ่ายค้านตั้งสติดีๆ อย่ารีบตีอกชกหัว หรือเพราะเริ่มเห็นสัจธรรมแล้วว่าประชาชนเขาเบื่อฝ่ายค้านยุคนี้เต็มทีแล้ว ที่ดีแต่พูด งานการในสภาฯ ไม่คิดจะทำ จ้องแต่จะเล่นเกมการเมือง จึงปากกล้าขาสั่น รีบออกมาตีโพยตีพาย ทั้งนี้ ท่านนายกฯ สามารถลงพื้นที่ได้ทั่วประเทศทุกเวลา แต่ที่ฝ่ายค้านมองว่าผิดปกติก็เพราะใจที่อคติ ต่อให้ท่านนายกฯ ลงพื้นที่เป็นปกติฝ่านค้านก็มองว่าถี่อยู่ดี หนักข้อถึงขั้นลามไปถึงคณะกรรมการการเลือกตั้ง (กกต.) ซึ่งท่านมีหน้าที่รักษากติกาการเลือกตั้งให้เป็นธรรมอยู่แล้ว เรียกร้องให้ออกมาว่ากล่าวตักเตือนและลงโทษท่านนายกฯ ทั้งหมดก็เพียงเพื่อหวังดิสเครดิตรัฐบาลเท่านั้น โดยไม่ได้เล็งเห็นถึงประโยชน์ที่ประชาชนจะได้รับเลย
“นายกฯ ทำงานเพื่อประชาชนตามปกติ มีแต่ฝ่ายค้านที่พยายามเอานายกฯ เข้าไปพัวพันเสียทุกเรื่อง แม้แต่ในการเลือกตั้งระดับท้องถิ่น นายกฯ ก็หวังให้ประชาชนได้ผู้ว่าฯ กทม.ที่ทำงานมากกว่าแค่ใช้ปากพูดอย่างที่ฝ่ายค้านชอบทำก็เท่านั้น นายกวางตัวเป็นกลางทุกอย่างเป็นไปตามกฏหมาย แต่กลับพยายามโยงให้ประชาชนสับสน จึงอยากให้ฝ่ายค้านตั้งสติดีๆ  เพราะฝ่ายค้านเองก็เปิดหน้าสนับสนุนผู้สมัครบางคนออกนอกหน้าเช่นกัน สุดท้ายอาจจะกลายเป็นว่าฝ่ายค้านนั่นแหละที่อาจจะถูกยื่นร้องเอาผิดต่อหน่วยงานที่เกี่ยวข้องแทนได้ เพราะเอาตำแหน่ง ส.ส.ไปใช้ในทางที่ไม่เหมาะสมหรือไม่ และอาจจะเข้าข่ายผิดกฎหมายการเลือกตั้งได้ ผมเตือนด้วยความหวังดี”นายธนกร กล่าว
-------------

ที่มา : https://www.thaigov.go.th/news/contents/details/53242