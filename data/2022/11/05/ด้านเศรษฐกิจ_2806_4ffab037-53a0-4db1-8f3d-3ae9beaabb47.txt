รัฐบาลไทย-ข่าวทำเนียบรัฐบาล-จุรินทร์ เปิดใหญ่ "ตลาดต้องชม ตลาดกลางพลอยนานาชาติ จันทบุรี" บุกตลาดโลก นำรายได้เข้าประเทศ พร้อมเผยเป้าปี 65 ทำอัญมณีให้ได้ 233,711 ล้านบาท ส่วนผลไม้ให้ได้ 191,000 ล้านบาท


วันจันทร์ที่ 7 กุมภาพันธ์ 2565
จุรินทร์ เปิดใหญ่ "ตลาดต้องชม ตลาดกลางพลอยนานาชาติ จันทบุรี" บุกตลาดโลก นำรายได้เข้าประเทศ พร้อมเผยเป้าปี 65 ทำอัญมณีให้ได้  233,711 ล้านบาท ส่วนผลไม้ให้ได้ 191,000 ล้านบาท
ส่วนผลไม้ให้ได้ 191,000 ล้านบาท สั่งพาณิชย์ลุย!  วันที่ 4 กุมภาพันธ์ 2565  นายจุรินทร์ ลักษณวิศิษฏ์  รองนายกรัฐมนตรีและรัฐมนตรีว่าการกระทรวงพาณิชย์ เป็นประธานเปิดตลาดกลางพลอยนานาชาติจันทบุรี
ในงานเทศกาลนานาชาติพลอยและเครื่องประดับจันทบุรี 2021 - 2022 พร้อมด้วย นายสุธี ทองแย้ม ผู้ว่าราชการจังหวัดจันทบุรี นางมัลลิกา บุญมีตระกูล มหาสุข ที่ปรึกษารัฐมนตรีว่าการกระทรวงพาณิชย์ นายบุณย์ธีร์ พานิชประไพ เลขานุการรัฐมนตรีว่าการกระทรวงพาณิชย์ นายอุดม  ศรีสมทรง รองอธิบดีกรมการค้าภายใน นายสุเมธ ประสงค์พงษ์ชัย ผู้อำนวยการสถาบันวิจัยและพัฒนาอัญมณีและเครื่องประดับแห่งชาติ (องค์การมหาชน) นายชายพงษ์ นิยมกิจ ประธานหอการค้าจังหวัดจันทบุรี นายยุคล  ชนะวัฒน์ปัญญา  อดีต ส.ส. พรรคประชาธิปัตย์จังหวัดจันทบุรี เขต 3 นายอิทธิพล  จังศิริมงคล  ผู้สมัคร ส.ส.จังหวัดจันทบุรี เขต1 และนายชรัตน์ เนรัญชร ผู้สมัคร ส.ส.จังหวัดจันทบุรี เขต 2 ที่ตลาดกลางพลอย ถนนศรีจันทร์ ตําบลวัดใหม่ อําเภอเมือง จังหวัดจันทบุรี และผู้ประกอบการอัญมณี
นายจุรินทร์ กล่าวว่า รู้สึกอบอุ่นมากที่ได้พบพวกเราที่นี่ ทุกครั้งที่มาได้รับการตอบต้อนรับอย่างดียิ่งไม่เปลี่ยนแปลง แม้สถานการณ์ปัจจุบันหลายท่านพยายามที่จะดูแลตนเอง ทั้งเรื่องโควิด และเศรษฐกิจ ในส่วนของ ฝรัฐบาลไม่นิ่งนอนใจ ที่ผ่านมาพยายามกำหนดมาตรการดูแลพี่น้องประชาชนคนไทยทั่วทั้งประเทศ รวมถึงชาวจันทบุรีด้วย ประเด็นสำคัญจะสร้างสมดุลอย่างไรระหว่างโควิดกับเศรษฐกิจ ต้องไปด้วยกัน ต้องถือว่ารัฐบาลสามารถพาประเทศฝันฝ่ามาได้ในระดับหนึ่งขณะนี้ถือว่าเราเดินมาในทิศทางที่ถูกต้อง โควิดอยู่ในระดับที่ควบคุมได้แม้ยังไม่หมดไป และเศรษฐกิจเริ่มเดินไปได้อย่างน้อยในความรับผิดชอบของตน แม้เจอพิษโควิดหนักหน่วงแต่ปีที่แล้ว 2564 ทั้งปี แต่การส่งออกขยายตัวสูงมาก ถึง 17.1% ทำเงินเข้าประเทศ 8.5 ล้านล้านบาท และปี 65 ยังมั่นใจว่าการส่งออกก็ยังทำตัวขับเคลื่อนเศรษฐกิจสำคัญขณะเดียวกันการค้าชายแดนก็มีความสำคัญจันทบุรีแม้ไม่ได้อยู่ชายแดน แต่ใกล้ชายแดนการค้าชายแดนข้ามไปกัมพูชาก็ช่วยกระจายมาถึงจันทบุรีได้เช่นเดียวกัน ส่วนการค้าใช้แดนปีที่ผ่านมาทำเงินเข้าประเทศได้ถึง 1,010,000 ล้านบาท เป็นบวกถึง 36.4% และจันทบุรีก็เป็นพระเอกในการทำเงินเข้าประเทศจากศักยภาพของพี่น้องชาวจันทบุรี โดยเฉพาะผลไม้
นายจุรินทร์ กล่าวว่า ด้วยว่าปีที่แล้ว 2564 ทั้งปีผลไม้ทั้งหมดสามารถทำเงินเข้าประเทศได้ถึง 150,000 ล้านบาท เป็นทุเรียน 110,000 ล้านบาท และส่วนใหญ่มาจากจันทบุรี ขอขอบคุณเกษตรกร พี่น้องชาวจันทบุรี แต่จันทบุรีไม่ได้มีเพียงผลไม้ยังมีอาชีพสำคัญ คือ พลอย ที่เป็นที่รู้จักไปทั่วโลก ที่ผ่านมาเพราะซบเซาเพราะพิษเศรษฐกิจและโควิด แต่ด้วยนโยบายที่ถูกทิศทางของรัฐบาลและกระทรวงพาณิชย์ ตนมั่นใจว่าจะกระเตื้องขึ้น
" ผมมาวันนี้เพราะให้สัญญากับพี่น้องไว้ตอนมาเยี่ยมเมื่อปีที่แล้วว่าชุมชนตลาดพลอย ซึ่งประกอบด้วยคนไทยเชื้อสายจีน เวียดนามและคนไทยดั้งเดิม  3 กลุ่ม ร่วมกันพัฒนาศักยภาพจนที่นี่กลายเป็นจุดศูนย์รวมพลอยของโลกแห่งหนึ่ง เราต้องกลับมาฟื้น สิ่งที่จะทำได้ภายในสถานการณ์ปัจจุบันคือทำอย่างไรที่จะจัดอีเวนท์และพัฒนาตลาดตรงนี้ให้เป็นระบบที่มีความชัดเจนโดย 1.ให้มีภูมิทัศน์ที่งดงามเป็นระบบระเบียบ ดูเป็นอินเตอร์มากขึ้น 2.เปิดเวทีให้ผู้ประกอบการรายย่อยเข้ามาค้าขายเพิ่มเติมขึ้น 3.นำระบบการบริหารจัดการแบบใหม่ที่มีระบบอิเล็กทรอนิกส์ดิจิทัลมาช่วย และ4.สำคัญที่สุดการมาค้าขายพลอยที่นี่มั่นใจได้ เพราะมีสถาบันอัญมณีสังกัดกระทรวงพาณิชย์มีเอกสารรับรองเชื่อมั่นได้ และต่อไปกรมการค้าภายในจะร่วมกับสถาบันอัญมณี พัฒนาเป็นตลาดต้องชมเพราะเรามีตลาดต้องชมเดิมอยู่แล้วขนานกับริมแม่น้ำการเปิดตลาดใหม่เป็นตลาดต้องชมเต็มรูปแบบ มีทั้งพลอยและสินค้าอื่น ขอบคุณชุมชนที่นี่มีความสามัคคีและให้ความร่วมมือเป็นอย่างดี" นายจุรินทร์ กล่าว
รายงานข่าวกระทรวงพาณิชย์ ระบุด้วยว่า ปี 64 การส่งออกผลไม้สด มูลค่า 158,875 ล้านบาทเป็นบวก +52.39% ส่วนผลไม้แช่เย็นแช่แข็ง 11,597 ล้านบาท ผลไม้แห้ง = 21,049 ล้านบาท  ผลไม้แปรรูป/กระป๋อง  58,638 ล้านบาท การทำงานส่งออกผลไม้รวม = 250,162 ล้านบาท ขยายตัว 39% ส่วนการส่งออกอัญมณีและเครื่องประดับ ปี 2564
มูลค่า 194,706.08 ล้านบาท (+29.64%) สินค้าส่งออกสำคัญ คือ เครื่องประดับแท้ อัญมณี โลหะมีค่า ส่วนเป้าปี 2565 คาดการณ์มูลค่าการส่งออกสินค้าอัญมณีและเครื่องประดับภาพรวม ขยายตัว 20% มูลค่า  233,711 ล้านบาท

ที่มา : https://www.thaigov.go.th/news/contents/details/51300