รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” ชื่นชมคนไทยให้ความร่วมมือ มั่นใจไทยพ้นช่วงวิกฤตโควิด-19 แล้ว พร้อมมอบ สธ. เตรียมปรับกระบวนการรับบริการรักษาโรคทั่วไป เพื่อดูแลประชาชนให้แข็งแรง ปลอดภัย


วันอาทิตย์ที่ 29 พฤษภาคม 2565
พิมพ์
โฆษกรัฐบาลเผย “นายกฯ” ชื่นชมคนไทยให้ความร่วมมือ มั่นใจไทยพ้นช่วงวิกฤตโควิด-19 แล้ว  พร้อมมอบ สธ. เตรียมปรับกระบวนการรับบริการรักษาโรคทั่วไป เพื่อดูแลประชาชนให้แข็งแรง ปลอดภัย
โฆษกรัฐบาลเผย “นายกฯ” ชื่นชมคนไทยให้ความร่วมมือ มั่นใจไทยพ้นช่วงวิกฤตโควิด-19 แล้ว  พร้อมมอบ สธ. เตรียมปรับกระบวนการรับบริการรักษาโรคทั่วไป เพื่อดูแลประชาชนให้แข็งแรง ปลอดภัยและมีคุณภาพชีวิตที่ดีอย่างยั่งยืน
วันนี้ (29 พฤษภาคม 2565) นายธนกร วังบุญคงชนะ โฆษกประจำสำนักนายกรัฐมนตรี เผยรายงานยอดผู้ติดเชื้อโควิด-19 วันนี้ (29 พฤษภาคม 2565) รวม 3,649 ราย จำแนกเป็นผู้ป่วยจากในประเทศ 3,647 ราย ผู้ป่วยมาจากต่างประเทศ 2 ราย ทำให้มีผู้ป่วยสะสม 2,219,213 ราย (ตั้งแต่ 1 มกราคม 2565) โดยมีจำนวนผู้หายป่วยกลับบ้าน 5,622 ราย และหายป่วยสะสม 2,199,445 ราย (ตั้งแต่ 1 มกราคม 2565) ในขณะที่ผู้ป่วยกำลังรักษามีจำนวน 44,737 ราย และเสียชีวิต 24 ราย ส่วนผู้ป่วยปอดอักเสบรักษาตัวอยู่ในโรงพยาบาลมีจำนวน 901 ราย เฉลี่ยจังหวัดละ 12 ราย และอัตราครองเตียงอยู่ที่ ร้อยละ 13.2
โฆษกประจำสำนักนายกรัฐมนตรี ยังกล่าวว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พอใจภาพรวมสถานการณ์โควิด-19 ในประเทศดีขึ้นตามลำดับ โดยคณะกรรมการประมวลสถานการณ์โควิด 19 (MIU) รายงานสถานการณ์โควิด-19 ในไทยปรับตัวดีขึ้นมาก ขณะที่ความรุนแรงของเชื้อลดลง และระดับภูมิคุ้มกันของประชาชนอยู่ในระดับสูงขึ้นมาก แต่ยังจำเป็นต้องเฝ้าระวังต่อเนื่องและขอความร่วมมือประชาชนกลุ่มเสี่ยง ผู้มีโรคประจำตัวและผู้สูงอายุเข้ารับวัคซีนเข็มกระตุ้นเพื่อลดโอกาสอาการป่วยรุนแรงและเสียชีวิต ทั้งนี้ นายกรัฐมนตรีชื่นชมคนไทยทุกคนที่ให้ความร่วมมือปฏิบัติตนตามมาตรการต่าง ๆ อย่างเคร่งครัดมาโดยตลอด ทำให้ประเทศสามารถผ่านพ้นช่วงวิกฤตโควิด-19 ไปได้ด้วยดี อย่างไรก็ตาม ยังขอให้กระทรวงสาธารณสุขติดตามสถานการณ์โควิด-19 ในประเทศและทั่วโลกต่อไปอย่างต่อเนื่อง  พัฒนาระบบบริการสุขภาพอย่างรอบด้าน รวมทั้งเพิ่มขีดความสามารถของหน่วยงานเพื่อรับมือประเด็นท้าทายหลังพ้นยุคโควิด  เพื่อให้สามารถดูแลสุขภาพประชาชนให้แข็งแรง ปลอดภัยและมีคุณภาพชีวิตที่ดี เพื่อรับมือโรคระบาดอื่น รวมทั้งผลกระทบต่าง ๆ ที่จะตามมาในอนาคต โดยขณะนี้ สถานการณ์เริ่มทรงตัว และมีแนวโน้มดีขึ้น หลายโรงพยาบาลเริ่มทยอยยุบวอร์ดรักษาโควิด-19 และกลับมารักษาผู้ป่วยโรคอื่น ๆ รวมทั้งสามารถทำการรักษาผ่าตัดมากขึ้น คาดว่าจะมีการปรับเข้าสู่ระบบปกติเร็ว ๆ นี้ แต่อยู่ภายใต้เงื่อนไขไม่มีการระบาดของโรคโควิด-19 ที่รุนแรงอีก

ที่มา : https://www.thaigov.go.th/news/contents/details/55130