รัฐบาลไทย-ข่าวทำเนียบรัฐบาล-บริษัท ขนส่ง จำกัด อำนวยความสะดวกและรองรับการเดินทางกลับภูมิลำเนาในช่วงเทศกาลปีใหม่ 2565


วันอังคารที่ 28 ธันวาคม 2564
บริษัท ขนส่ง จำกัด อำนวยความสะดวกและรองรับการเดินทางกลับภูมิลำเนาในช่วงเทศกาลปีใหม่ 2565
พร้อมคุมเข้มความปลอดภัยด้านสาธารณสุข ตั้งจุดตรวจ COVID-19 ฟรี
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า ในช่วงเทศกาลปีใหม่ 2565 ระหว่างวันที่ 28 - 30 ธันวาคม 2564 และวันที่ 2 - 3 มกราคม 2565 บขส. คาดการณ์ว่าจะมีผู้โดยสารเดินทางเพิ่มขึ้นจากเทศกาลปีใหม่ 2564 ประมาณ 30% โดยในเที่ยวไประหว่างวันที่
28 - 30 ธันวาคม 2564 จะมีผู้โดยสารเดินทางประมาณวันละ 60,000 คน ใช้รถโดยสาร รถ บขส. รถร่วม รถตู้ ประมาณวันละ 4,700 เที่ยว ส่วนเที่ยวกลับระหว่างวันที่ 2 - 3 มกราคม 2565 คาดว่ามีผู้โดยสารใช้บริการประมาณวันละ 50,000 คน ใช้รถโดยสารประมาณ 4,500 เที่ยว ทั้งนี้นับตั้งแต่ช่วงเทศกาลคริสต์มาส ระหว่างวันที่ 25 - 27 ธันวาคม 2564 มีผู้โดยสารเดินทางไป - กลับ ประมาณวันละกว่า 36,000 คน ใช้รถโดยสาร รถ บขส. รถร่วม รถตู้ ประมาณวันละ กว่า 4,500 เที่ยว
กรรมการผู้จัดการใหญ่ บขส. กล่าวว่า บขส. ได้บูรณาการความร่วมมือกับหน่วยงานต่าง ๆ เพื่ออำนวยความสะดวกและความปลอดภัยในการเดินทางตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม โดยได้ร่วมกับกรมการค้าภายใน กำชับผู้ประกอบการร้านค้าภายในสถานีขนส่งผู้โดยสารไม่ให้ฉวยโอกาสขึ้นราคาสินค้า และให้ติดป้ายแสดงราคาจำหน่ายสินค้าให้ชัดเจน เพื่อมิให้เกิดการเอารัดเอาเปรียบในการจำหน่ายสินค้าและบริการ รวมทั้งร่วมกับกรมการขนส่งทางบก เปิดศูนย์คุ้มครองผู้โดยสารรถสาธารณะ (ชั่วคราว) ช่วงเทศกาลปีใหม่ 2565 ณ สถานีขนส่งผู้โดยสารกรุงเทพ (จตุจักร) เพื่อให้บริการรับเรื่องร้องเรียนกรณีประชาชนไม่ได้รับความปลอดภัย ถูกเอาเปรียบจากการใช้บริการรถโดยสารสาธารณะ และยังได้ร่วมกับกองบังคับการตำรวจจราจร สน.บางซื่อ สน.ตลิ่งชัน และ สน.ทองหล่อ จัดกำลังเจ้าหน้าที่ตำรวจมาให้บริการจัดการจราจรบริเวณโดยรอบสถานีขนส่งผู้โดยสารกรุงเทพ ทั้ง 5 แห่ง เพื่อให้มีความคล่องตัวและไม่ติดขัด
ในส่วนของการดำเนินมาตรการป้องกันการแพร่ระบาดของโรคติดเชื้อไวรัส COVID-19 นั้น บขส. ได้ให้ความสำคัญในการปฏิบัติตามมาตรฐานความปลอดภัยด้านสาธารณสุข D-M-H-T-T อย่างเคร่งครัด และ บขส. ได้รับการสนับสนุนจากกรมควบคุมโรค กระทรวงสาธารณสุข นำรถโมบายเคลื่อนที่พระราชทานมาตรวจคัดกรอง COVID-19 ให้กับประชาชนที่เดินทางในช่วงเทศกาลปีใหม่ ระหว่างวันที่ 28 - 31 ธันวาคม 2564 และ 1 - 3 มกราคม 2565 ตั้งแต่เวลา 09.00 - 21.00 น. โดยไม่เสียค่าใช้จ่าย ณ บริเวณประตูทางเข้า ชั้น 1 และ 3 ด้านหน้าอาคารสถานีขนส่งผู้โดยสารกรุงเทพ (จตุจักร) อย่างไรก็ดีได้เน้นย้ำให้เจ้าหน้าที่ บขส. และผู้ประกอบการรถร่วมฯ ทุกราย ปฏิบัติตามมาตรการป้องกันและควบคุมการแพร่ระบาดของโรคติดเชื้อไวรัส COVID-19 โดยนำมาตรการ 4 พร้อม คือ สถานีพร้อม พนักงานพร้อม รถโดยสารพร้อม และการบริการพร้อม มาใช้ควบคู่กัน พร้อมขอความร่วมมือผู้โดยสาร สวมหน้ากากอนามัยหรือหน้ากากผ้า ขณะใช้บริการที่สถานีขนส่ง และบนรถโดยสารตลอดการเดินทาง รวมทั้งให้ลงทะเบียนผ่านแอปพลิเคชันไทยชนะหรือแพลตฟอร์มไทยชนะทุกครั้งที่ใช้บริการรถโดยสารสาธารณะและที่สถานีขนส่งผู้โดยสารด้วย

ที่มา : https://www.thaigov.go.th/news/contents/details/49977