รัฐบาลไทย-ข่าวทำเนียบรัฐบาล-ครม.เห็นชอบเลื่อนไทยเป็นเจ้าภาพจัดการแข่งขันกีฬาเอเชียนอินดอร์และมาเชี่ยลอาร์ทเกมส์ ครั้งที่ 6 จากปี 2565 เป็นปี 2566


วันอังคารที่ 1 กุมภาพันธ์ 2565
พิมพ์
ครม.เห็นชอบเลื่อนไทยเป็นเจ้าภาพจัดการแข่งขันกีฬาเอเชียนอินดอร์และมาเชี่ยลอาร์ทเกมส์ ครั้งที่ 6 จากปี 2565 เป็นปี 2566
ครม.เห็นชอบเลื่อนไทยเป็นเจ้าภาพจัดการแข่งขันกีฬาเอเชียนอินดอร์และมาเชี่ยลอาร์ทเกมส์ ครั้งที่ 6 จากปี 2565 เป็นปี 2566
วันที่ 1 กุมภาพันธ์ 2565 น.ส.ไตรศุลี  ไตรสรณกุล รองโฆษกประจำสำนักนายกรัฐมนตรีกล่าวว่า คณะรัฐมนตรี(ครม.)เห็นชอบการทบทวนมติครม.เมื่อวันที่ 11 พฤษภาคม 2564 เรื่อง การเลื่อนเป็นเจ้าภาพจัดการแข่งขันกีฬาเอเชียนอินดอร์และมาเชี่ยลอาร์ทเกมส์ ครั้งที่ 6 ปี 2021  จากเดิม เห็นชอบการเลื่อนเป็นเจ้าภาพจัดการแข่งขันในปี 2564 เป็นปี2565 ให้เลื่อนไปเป็นปี 2566 ระหว่างวันที่ 17-26 พฤศจิกายน 2566 โดยกระทรวงการท่องเที่ยวและกีฬาระบุว่า การขอเลื่อนครั้งนี้มาจากการพิจารณาถึงความพร้อมของประเทศไทยในสถานการณ์การแพร่ระบาดของโรคติดเชื้อไวรัสโคโรนา 2019(โควิด-19) ซึ่งจะมีข้อจำกัดและเงื่อนไขตามมาตรการต่างๆภายใต้วิถีปกติใหม่(New Normal) ที่เป็นอุปสรรคต่อการมีส่วนร่วมของประชาชน และมีความเสี่ยงต่อการแพร่ระบาดของโควิด-19
นอกจากนี้ในปี 2565 จะมีรายการแข่งขันเกิดขึ้นเป็นจำนวนมาก เช่น การแข่งขันโอลิมปิกเกมส์ฤดูหนาว ครั้งที่ 28 ณ กรุงปักกิ่ง ประเทศจีน ระหว่างวันที่ 4-20 กุมภาพันธ์ 2565  การแข่งขันเดอะเวิลด์เกมส์ 2020 ณ เมืองเบอร์มิงแฮม สหรัฐอเมริกา  ระหว่างวันที่ 7-17 กรกฎาคม 2565  ซึ่งอาจไม่เกิดประโยชน์สูงสุดในการพัฒนานักกีฬาไทย เนื่องจากนักกีฬาที่มีศักยภาพสูงจากชาติอื่นอาจเลือกเข้าร่วมแข่งขันในรายการที่มีความสำคัญมากกว่า
---------------------

ที่มา : https://www.thaigov.go.th/news/contents/details/51129