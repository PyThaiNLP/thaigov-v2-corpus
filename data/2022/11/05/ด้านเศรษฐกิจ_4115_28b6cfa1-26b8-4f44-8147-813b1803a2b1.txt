รัฐบาลไทย-ข่าวทำเนียบรัฐบาล-ผู้บริหาร ก.อุตฯ เยี่ยมชมการดำเนินงานของอุทยานวิทยาศาสตร์และเทคโนโลยีและสถานีวิจัยฯ แม่เหียะ ม.เชียงใหม่


วันพฤหัสบดีที่ 16 มิถุนายน 2565
พิมพ์
ผู้บริหาร ก.อุตฯ เยี่ยมชมการดำเนินงานของอุทยานวิทยาศาสตร์และเทคโนโลยีและสถานีวิจัยฯ แม่เหียะ ม.เชียงใหม่
ผู้บริหาร ก.อุตฯ เยี่ยมชมการดำเนินงานของอุทยานวิทยาศาสตร์และเทคโนโลยีและสถานีวิจัยฯ แม่เหียะ ม.เชียงใหม่ เพื่อเชื่อมโยงการทำงานด้านการพัฒนาพืชกัญชงและการวิจัยพัฒนาแมลงสู่ภาคอุตสาหกรรมร่วมกันในอนาคต
เมื่อวันที่ 14 มิถุนายน 2565 นายสุชาติ ไตรแสงรุจิระ ที่ปรึกษารัฐมนตรีว่าการกระทรวงอุตสาหกรรม พร้อมด้วยนายจุลพงษ์ ทวีศรี รองปลัดกระทรวงอุตสาหกรรม นายเปรมวิทย์ จรีเวฬุโรจน์ ผู้ทรงคุณวุฒิทางวิทยาศาสตร์ในการแปรรูปผลิตภัณฑ์ คณะเจ้าหน้าที่จากกระทรวงอุตสาหกรรมและคณะทำงานโครงการนำร่องศูนย์แปรรูปกัญชงให้เป็นผลิตภัณฑ์อุตสาหกรรมขั้นกลางสำหรับเกษตรกรรายย่อย เยี่ยมชมการดำเนินงานของหน่วยงานทั้ง 2 หน่วยงาน จังหวัดเชียงใหม่ โดยมีผู้ช่วยศาสตร์จารย์ ดร.ธัญญานุภาพ อานันทนะ ผู้อำนวยการอุทยานวิทยาศาสตร์และเทคโนโลยี มหาวิทยาลัยเชียงใหม่ และทีมงาน ให้การต้อนรับและร่วมหารือความร่วมมือระหว่างหน่วยงาน
ทั้งนี้ทางอุทยานยังได้มีการเชื่อมโยงการทำงานด้านการวิจัยและพัฒนาโครงการนวัตกรรมน้ำมันสกัดจากแมลงทหารเสือ (Hermetia Illucens) ร่วมกับคณะเกษตรศาสตร์ มหาวิทยาลัยเชียงใหม่ในการวิจัยพัฒนาการใช้แมลงทหารเสือ (Black Soldier Fly) ให้เกิดประโยชน์ในเชิงอุตสาหกรรมในด้านต่างๆ เนื่องจากแมลงทหารเสือมีคุณสมบัติสามารถย่อยมูลสุกรและซากพืชได้ถึงร้อยละ 8 เป็นโปรตีนตากแห้ง 42% ให้พลังงาน 2900 kg/cal ไขมัน 35% กรดไขมันอิ่มตัว 65.5% Lauric acid สูง และมี N-3(Omega-3) โดยในส่วนการวิจัยแมลงทหารเสือ ได้รับเกียรติจาก รศ.ดร.จิราพร กุลสาธิน และผศ.น.สพ.ดร.สุวิทย์ โชตินันท์ และทีมงานให้เกียรติบรรยายและพาเยี่ยมชมการวิจัยดังกล่าว
ทั้งนี้ นายสุชาติฯ ได้แสดงความคิดเห็นว่า ควรมีนโยบายให้มีการจัดตั้งคณะทำงานร่วมกันระหว่างคณะเกษตรศาสตร์ มหาวิทยาลัยเชียงใหม่ สถาบันอาหารกระทรวงอุตสาหกรรม สำนักงานพัฒนาวิทยาศาสตร์และเทคโนโลยีแห่งชาติ และมีผู้ทรงคุณวุฒิเป็นที่ปรึกษาในการศึกษา วิจัยและพัฒนาแมลงชนิดนี้ให้เป็น Life Cycle Product Innovation อย่างเป็นรูปธรรมและนำไปสู่นวัตกรรมอุตสาหกรรม

ที่มา : https://www.thaigov.go.th/news/contents/details/55759