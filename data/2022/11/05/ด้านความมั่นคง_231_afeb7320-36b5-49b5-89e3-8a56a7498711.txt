รัฐบาลไทย-ข่าวทำเนียบรัฐบาล-รมว.สุชาติ รับมอบเครื่องอุปโภคบริโภคจากภาคเอกชน ช่วยเหลือพี่น้องแรงงานสู้ภัยโควิด-19


วันอังคารที่ 14 กันยายน 2564
พิมพ์
รมว.สุชาติ รับมอบเครื่องอุปโภคบริโภคจากภาคเอกชน ช่วยเหลือพี่น้องแรงงานสู้ภัยโควิด-19
รมว.สุชาติ รับมอบเครื่องอุปโภคบริโภคจากภาคเอกชน ช่วยเหลือพี่น้องแรงงานสู้ภัยโควิด-19
เมื่อวันที่ 14 กันยายน 2564 นายสุชาติ ชมกลิ่น รัฐมนตรีว่าการกระทรวงแรงงาน รับมอบเครื่องอุปโภคบริโภคจากภาคเอกชน จำนวน 3 คณะ เพื่อให้กระทรวงแรงงานนำไปช่วยเหลือพี่น้องผู้ใช้แรงงานที่ได้รับผลกระทบจากจากโควิด-19 คณะแรก นายทาคาฮากิ โคบายาชิ กรรมการบริษัท คิทซ์ (ประเทศไทย) จำกัด ร่วมกับสหภาพแรงงานคิทซ์แห่งประเทศไทย มอบข้าวสารขนาดถุงละ 5 กิโลกรัม จำนวน 800 ถุง และอาหารแห้งจำนวนหนึ่ง คณะที่สอง นายวราวงศ์ ตั้งกิจเวทย์ กรรมการผู้จัดการใหญ่บริษัท แวนด้าแพค จำกัด และคณะ มอบกล่องใส่อาหารพร้อมฝาปิด และถ้วยใส่อาหารพร้อมฝาปิด จำนวน 50,000 ชุด และคณะที่ 3 นายฮิโรยูกิ ฮะเซกาวาประธานบริษัท เอดับเบิ้ลยู (ไทยแลนด์) จำกัด และคณะผู้บริหารชาวญี่ปุ่น มอบข้าวสารบรรจุถุงขนาด 5 กิโลกรัม จำนวน 1,000 ถุง โดยมี นายสุรชัย ชัยตระกูลทอง ผู้ช่วยรัฐมนตรีประจำกระทรวงแรงงาน นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน นายสุเทพชิตยวงษ์ เลขานุการรัฐมนตรีว่าการกระทรวงแรงงาน พล.ต.ต.นันทชาติ ศุภมงคล ประจำสำนักเลขาธิการนายกรัฐมนตรี ปฏิบัติหน้าที่ประจำกระทรวงแรงงาน นางเธียรรัตน์ นะวะมะวัฒน์  โฆษกกระทรวงแรงงาน (ฝ่ายการเมือง) นายสุทธิ สุโกศล ปลัดกระทรวงแรงงาน พร้อมด้วยผู้บริหารระดับสูงกระทรวงแรงงาน เข้าร่วมในครั้งนี้ด้วย ณ บริเวณโถง ชั้น 1 อาคารกระทรวงแรงงาน โดย นายสุชาติ กล่าวว่า จากสถานการณ์การแพร่ระบาดของโควิด-19 ท่านนายกรัฐมนตรี และ รมว.กลาโหม พล.อ.ประยุทธ์ จันทร์โอชา และท่านรองนายกรัฐมนตรีพล.อ.ประวิตร วงษ์สุวรรณ ซึ่งท่านกำกับดูแลกระทรวงแรงงาน ได้มีความห่วงใยพี่น้องผู้ใช้แรงงานและประชาชนทั่วไปจากสถานการณ์การระบาดของโรคโควิด-19
“วันนี้ กระทรวงแรงงาน ขอขอบคุณภาคเอกชน ทั้ง 3 คณะ อย่าง บริษัท คิทซ์ (ประเทศไทย) จำกัด และสหภาพแรงงานคิทซ์แห่งประเทศไทย ที่มอบข้าวสารและอาหารแห้ง บริษัท แวนด้าแพค จำกัด ที่มอบกล่องและถ้วยใส่อาหารพร้อมฝาปิด และบริษัท เอดับเบิ้ลยู (ไทยแลนด์) จำกัด ที่มอบข้าวสาร เพื่อให้กระทรวงแรงงานนำไปช่วยเหลือพี่น้องผู้ใช้แรงงานที่ได้รับผลกระทบจากจากโควิด-19 เป็นการช่วยแบ่งเบาภาระและเป็นการสร้างขวัญกำลังใจในการต่อสู้กับการแพร่ระบาดของโควิด-19 ให้ก้าวข้ามสถานการณ์นี้ไปด้วยกัน” นายสุชาติ กล่าวในท้ายสุด
+++++++++++++++++++
กองเผยแพร่และประชาสัมพันธ์
14 กันยายน 2564

ที่มา : https://www.thaigov.go.th/news/contents/details/45827