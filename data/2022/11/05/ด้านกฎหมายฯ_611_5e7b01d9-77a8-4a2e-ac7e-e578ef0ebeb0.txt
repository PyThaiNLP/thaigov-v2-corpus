รัฐบาลไทย-ข่าวทำเนียบรัฐบาล-กระทรวงยุติธรรม รับเรื่องจากหญิงสาวที่ถูกอดีตสามีรัวปืนขอคืนดีด้วยแต่ไม่สำเร็จ และขู่ฆ่าล้างครอบครัว


วันจันทร์ที่ 12 กันยายน 2565
พิมพ์
กระทรวงยุติธรรม รับเรื่องจากหญิงสาวที่ถูกอดีตสามีรัวปืนขอคืนดีด้วยแต่ไม่สำเร็จ และขู่ฆ่าล้างครอบครัว
กระทรวงยุติธรรม รับเรื่องจากหญิงสาวที่ถูกอดีตสามีรัวปืนขอคืนดีด้วยแต่ไม่สำเร็จ และขู่ฆ่าล้างครอบครัว
ในวันอังคารที่ 9 สิงหาคม 2565 เวลา 15.00 น. นายวัลลภ นาคบัว รองปลัดกระทรวงยุติธรรม และโฆษกกระทรวงยุติธรรม รับเรื่องจากหญิงสาวซึ่งเป็นผู้เสียหายเพื่อร้องทุกข์ขอความเป็นธรรมกรณีถูกอดีตสามีรัวปืนขอคืนดีด้วยแต่ไม่สำเร็จ และขู่ฆ่าล้างครอบครัว ณ บริเวณด้านหน้าศูนย์ยุติธรรมสร้างสุข (ศูนย์บริการร่วมกระทรวงยุติธรรม) อาคารกระทรวงยุติธรรม
ด้านผู้เสียหายฯ กล่าวว่า ตนเองถูกอดีตสามีขอคืนดีด้วยแต่ไม่สำเร็จ และได้ขู่ฆ่าล้างครอบครัว โดยพฤติกรรมของอดีตสามี เคยมีการทำร้ายร่างกายกัน และสามีชอบดื่มเหล้าและมีอาชีพปล่อยเงินกู้ ซึ่งในช่วงที่อดีตสามีเข้ามาอาละวาดถึงที่บ้าน มีการยิงปืนขู่ขึ้นฟ้า โวยวายเสียงดังหน้าบ้าน เร่งเครื่องรถมอเตอร์ไซค์ก่อกวน อีกทั้งปืนที่ใช้ก่อเหตุยังมีการกล่าวอ้างว่าเป็นปืนตำรวจ และได้แจ้งเจ้าหน้าที่ตำรวจหลายครั้ง และได้มีการไกล่เกลี่ยฯ กัน แต่ตนเอง และครอบครัวรู้สึกไม่ปลอดภัยจากเหตุการณ์ที่เกิดขึ้น จึงขอให้กระทรวงยุติธรรมติดตามความคืบหน้าทางคดี การขอคุ้มครองพยาน และความปลอดภัยของพยาน รวมถึงสิทธิในการดูแลบุตรแต่เพียงฝ่ายเดียว
นายวัลลภฯ กล่าวว่า กรณีดังกล่าวผู้เสียหายถูกข่มขู่ ทำให้รู้สึกไม่ปลอดภัย กระทรวงยุติธรรมจะดำเนินการประสานงานติดตามคดีกับทางสำนักงานตำรวจแห่งชาติ ในส่วนของการขอรับการคุ้มครองพยาน กรณีได้รับการข่มขู่คุกคาม สามารถร้องขอใช้มาตรการทั่วไปในการคุ้มครองพยานได้ ซึ่งจะส่งต่อให้กรมคุ้มครองสิทธิและเสรีภาพพิจารณาดำเนินการโดยเร็ว สำหรับสิทธิในการดูแลบุตรแต่เพียงฝ่ายเดียว ซึ่งเป็นเรื่องที่เกี่ยวข้องทั้งข้อกฎหมายและจำเป็นต้องพูดคุยหารือทั้งสองฝ่ายเพื่อประโยชน์ของเด็ก  จะได้ให้ที่ปรึกษากฎหมาย ศูนย์บริการร่วมกระทรวงยุติธรรม แนะนำดำเนินการต่อไป

ที่มา : https://www.thaigov.go.th/news/contents/details/57844