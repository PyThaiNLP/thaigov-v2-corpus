รัฐบาลไทย-ข่าวทำเนียบรัฐบาล-ปลัดกระทรวงมหาดไทย เปิดกิจกรรม “STRONG ขับเคลื่อนองค์กรพอเพียงต้านทุจริต” เน้นย้ำ ชาวมหาดไทยต้องพัฒนางานบริการ สร้าง Way of life แบบพอเพียงเพื่อ Change for Good สร้างองค์กรมหาดไทย


วันอังคารที่ 5 เมษายน 2565
พิมพ์
ปลัดกระทรวงมหาดไทย เปิดกิจกรรม “STRONG ขับเคลื่อนองค์กรพอเพียงต้านทุจริต” เน้นย้ำ ชาวมหาดไทยต้องพัฒนางานบริการ สร้าง Way of life แบบพอเพียงเพื่อ Change for Good สร้างองค์กรมหาดไทย
ปลัดกระทรวงมหาดไทย เปิดกิจกรรม “STRONG ขับเคลื่อนองค์กรพอเพียงต้านทุจริต” เน้นย้ำ ชาวมหาดไทยต้องพัฒนางานบริการ สร้าง Way of life แบบพอเพียงเพื่อ Change for Good สร้างองค์กรมหาดไทยที่มีคุณภาพและเป็นที่ศรัทธาของพี่น้องประชาชนตลอดไป
วันนี้ (5 เม.ย. 65) เวลา 09.00 น. ที่ห้องประชุมราชบพิธ กระทรวงมหาดไทย นายสุทธิพงษ์ จุลเจริญ ปลัดกระทรวงมหาดไทย เป็นประธานเปิดโครงการสัมมนาเชิงปฏิบัติการขับเคลื่อนภารกิจด้านการป้องกัน ปราบปรามการทุจริตและประพฤติมิชอบ ประจำปี 2565 กิจกรรมการขับเคลื่อนการดำเนินงาน STRONG - องค์กรพอเพียงต้านทุจริต ของสำนักงานปลัดกระทรวงมหาดไทย โดยมี นายอรรษิษฐ์ สัมพันธรัตน์ รองปลัดกระทรวงมหาดไทย ด้านบริหาร นางสาวภัทรีพันธุ์ พัดใส ปฏิบัติหน้าที่ผู้อำนวยการศูนย์ปฏิบัติการต่อต้านการทุจริต กระทรวงมหาดไทย คณะวิทยากรจากสำนักงานคณะกรรมการป้องกันและปราบปรามการทุจริตแห่งชาติ (สำนักงาน ป.ป.ช.) สำนักงานเลขาธิการวุฒิสภา และผู้เข้าร่วมการสัมมนาจากสำนัก กอง ศูนย์ กลุ่มงาน ในสังกัดสำนักงานปลัดกระทรวงมหาดไทย ร่วมโครงการฯ
นายสุทธิพงษ์ จุลเจริญ ปลัดกระทรวงมหาดไทย กล่าวว่า ขอขอบคุณสำนักงาน ป.ป.ช. และสำนักงานเลขาธิการวุฒิสภา รวมถึงจังหวัดบึงกาฬ ที่จะมาให้ความรู้ แนะนำแลกเปลี่ยนสิ่งที่ดีให้กับผู้เข้าร่วมการสัมมนาเชิงปฏิบัติขับเคลื่อนภารกิจด้านการป้องกัน ปราบปรามการทุจริตและประพฤติมิชอบ เพื่อให้ข้าราชการสำนักงานปลัดกระทรวงมหาดไทยได้มีโอกาสพบปะ พูดคุย และซักซ้อมในการทำให้สำนักงานปลัดกระทรวงมหาดไทย และกระทรวงมหาดไทย เป็นองค์กรที่โปร่งใส เป็นที่พึ่ง เป็นที่ยอมรับนับถือของพี่น้องประชาชนและทุกภาคส่วน ทั้งนี้ ในการดำเนินงาน STRONG หรือ “องค์กรพอเพียงต้านทุจริต” ถือเป็นเรื่องใหญ่และเรื่องสำคัญอย่างยิ่งยวดที่ข้าราชการและบุคลากรของกระทรวงมหาดไทยต้องตระหนักและนำมาใช้เป็นแนวทางในการปฏิบัติอย่างเต็มกำลัง ซึ่งจะเห็นได้จากข้อมูลข่าวสารสถิติเรื่องร้องเรียนในภาพรวมส่วนราชการทั้งประเทศ กระทรวงมหาดไทย มีเรื่องร้องเรียนมากที่สุดเป็นลำดับ 1 จากทุกกระทรวง อันมีนัยนะว่า กระทรวงมหาดไทยมีหน่วยงานและมีบุคลากรที่ให้บริการพี่น้องประชาชนอยู่มากมายหลายแขนงทุกพื้นที่ของประเทศ ทั้งงานด้านที่ดิน งานทะเบียนและบัตร และงานบริการอื่น ๆ ทำให้คาดการณ์ได้ว่า ชาวมหาดไทยยังให้บริการพี่น้องประชาชนได้ไม่ดีพอ ทำให้เกิดการร้องเรียน อันจะเป็นแรงผลักดันให้พวกเราทุกคนได้พัฒนาการให้บริการให้ดียิ่งขึ้น เป็นองค์กรที่ดี เป็นองค์กรที่เข้มแข็งในการให้บริการพี่น้องประชาชนเป็นไปด้วยความโปร่งใส
นายสุทธิพงษ์ จุลเจริญ ปลัดกระทรวงมหาดไทย กล่าวต่อว่า เนื่องในโอกาสที่กระทรวงมหาดไทยได้รับการสถาปนาครบ 130 ปี เมื่อวันที่ 1 เมษายน 2565 ที่ผ่านมา เป็นเครื่องบ่งชี้ถึงความเชื่อมั่นศรัทธาของพี่น้องประชาชนและสังคมไทยต่อการขับเคลื่อนการบริหารราชการของกระทรวงมหาดไทยที่มีมาอย่างยาวนาน ดังนั้น คนมหาดไทยทุกคนจึงมีภารกิจที่สำคัญในการยกระดับคุณภาพการให้บริการพี่น้องประชาชน เพื่อให้ธำรงอยู่เป็นกระทรวงที่ผู้คนรัก นิยมชมชื่น และนิยมชมชอบ ด้วยการพัฒนาวิธีการและลักษณะการทำงานใน 3 เรื่องสำคัญ คือ 1) ให้บริการพี่น้องประชาชนด้วยหัวใจ ด้วยไมตรีจิตร มีบุคลิกภาพ สีหน้าท่าทาง โอภาปราศรัย ชี้แนะ ให้คำแนะนำ เห็นประชาชนเป็นเหมือนญาติผู้ใหญ่ ญาติพี่น้อง ถึงแม้งานบริการอาจจะไม่สำเร็จเนื่องจากมีขั้นตอนการดำเนินงาน แต่เมื่อผู้รับบริการเห็นรอยยิ้มจากดวงตา เห็นกริยาจากใบหน้า เห็นความตั้งใจบริการด้วยหัวใจ แม้ว่างานไม่สำเร็จประชาชนก็ยังคงพึงพอใจ 2) ให้บริการพี่น้องประชาชนอย่างตรงไปตรงมา บริการตามขั้นตอน หลักเกณฑ์ที่กำหนด ไม่เรียกรับผลประโยชน์ใดใด ก็จะทำให้พี่น้องประชาชนพึงพอใจได้ และ 3) ทำงานเชิงรุก ด้วยการสื่อสารกับสังคม มีปฏิสัมพันธ์กับเพื่อนข้าราชการส่วนราชการอื่น มีงานมวลชนสัมพันธ์ เผยแพร่สร้างการรับรู้ความเข้าใจขั้นตอนการให้บริการและข้อมูลข่าวสารที่พี่น้องประชาชนต้องทราบและมาติดต่อให้รู้ว่าขั้นตอนเป็นอย่างไร งานมีความคืบหน้าอย่างไรบ้าง และหมั่นพัฒนางานเชิงรุกเพื่อให้บริการพี่น้องประชาชนได้ดีมากยิ่งขึ้น
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า นอกจากนี้ ต้องช่วยขยายผลสร้างกระบวนการมีส่วนร่วมของพี่น้องข้าราชการและบุคลากรในสังกัดกระทรวงมหาดไทย ด้วยการประยุกต์หลักบูรณาการ “STRONG” ซึ่งเป็นสิ่งที่มีความสำคัญ มีนัยยะทำให้กระทรวงมหาดไทยที่รักยิ่งของพวกเราทุกคนมี “หัวใจให้บริการที่ดีและโปร่งใส” ไม่หาผลประโยชน์ในการทำงาน โดยตัว “S” คือ Sufficient หรือ “ความพอเพียง” ต้องเริ่มที่ตัวเราเอง ถ้าเราพอเพียง ไม่มีความโลภ ความอยาก ไม่โลภโมโทสัน อยากได้ของคนอื่นมาในทางไม่ชอบ ก็จะทำให้ไม่เกิดกิเลสในจิตใจ และสร้างนิสัยของเราให้รู้จักคุณค่าของทรัพยากรที่มีอยู่อย่างจำกัด ไม่เบียดเบียนคนอื่น หรือธรรมชาติ มีความรู้คู่คุณธรรมที่เป็นพฤติกรรม จนเป็นวิถีชีวิต (Way of life) ของเรา เช่น ในเรื่องสิ่งแวดล้อม เมื่อเรารู้ว่าสิ่งแวดล้อมที่ดีมีน้อยลง ๆ ทุกวัน อันเนื่องมาจากโรงงานอุตสาหกรรม รถยนต์ เครื่องจักร ถุงพลาสติก ขยะ เราก็ปรับเปลี่ยนรูปแบบการดำเนินชีวิตให้มีความพอเพียงและทำให้สมาชิกในครอบครัวมีความพอเพียง คุ้มค่า มีความรู้ มีเหตุมีผล เช่น รับประทานอาหารแต่พอดี ซื้อของแต่พอใช้ เพื่อไม่ให้เกิดขยะที่ต้องนำไปทิ้งและอาจส่งผลทำลายสิ่งแวดล้อม หรือหากมีพื้นที่ว่างในบริเวณบ้าน ก็แสวงหาสิ่งที่ทำให้เกิดประโยชน์อย่างพอเพียง เช่น ปลูกพืชผักสวนครัวไว้รับประทานผักที่มีคุณภาพและประหยัดค่าใช้จ่าย ปลูกไม้ดอกไม้ประดับเพื่อสร้างความสุขกายสบายใจ หรือร่วมกับสมาชิกในบ้านช่วยกันทำถังขยะเปียกลดโลกร้อน เพื่อเมื่อมีเศษอาหารที่เหลือและใส่ลงไปในถังขยะเปียกลดโลกร้อนจะทำให้เกิดปุ๋ยหมักบำรุงดิน และตัวอักษรต่อมา คือ “T” (Transparent) หรือ “ความโปร่งใส” ด้วยการต้องมีกฎเกณฑ์ขั้นตอนคู่กับความมีมิตรจิตมิตรใจ ทำงานตามขั้นตอนอย่างชัดเจน เพื่อให้งานเป็นระบบ มีระยะเวลาที่เป็น KPIs กำกับงาน เพื่อให้พี่น้องประชาชนได้รับสิ่งที่ดีจากการให้บริการ และในส่วนของการตื่นรู้ (Realize : R) การมุ่งไปข้างหน้า (Onward : O) ความรู้ (Knowledge : N) และความเอื้ออาทร (Generosity : G) ก็ล้วนแล้วแต่เป็นแนวทางในการพัฒนากระทรวงมหาดไทยให้เกิดความยั่งยืนโดยทั้งนี้ต้องขึ้นอยู่กับตัวของพวกเราทุกคนทั้งสิ้น
“ทั้งหลายทั้งปวงอยู่ที่ใจ อยู่ที่อุดมการณ์ของชาวมหาดไทยทุกคน ซึ่งองค์กรกระทรวงมหาดไทยของพวกเราทุกคนจะเข้มแข็งได้ “หัวใจ” ของพวกเราต้องรุกรบมากกว่าคนอื่น ชักชวนเพื่อนร่วมงาน และผู้บังคับบัญชาให้มีหัวใจที่เกื้อกูล มุ่งมั่นเป็นข้าราชการที่ดีในพระบาทสมเด็จพระเจ้าอยู่หัว มีอุดมการณ์ที่ต้องการบำบัดทุกข์ บำรุงสุขให้กับพี่น้องประชาชน ทำสิ่งที่ดีที่เป็นนามธรรมให้กลายเป็นรูปธรรม ด้วยการ Change for Good ให้เกิดขึ้นกับสังคม นำความรู้และเทคนิคการทำงานไปพัฒนาให้กระทรวงมหาดไทยเป็นองค์กรที่มีคุณภาพและเป็นที่ศรัทธาของพี่น้องประชาชนตลอดไป” นายสุทธิพงษ์ฯ กล่าวในช่วงท้าย
ด้าน นางสาวภัทรีพันธุ์ พัดใส ปฏิบัติหน้าที่ผู้อำนวยการศูนย์ปฏิบัติการต่อต้านการทุจริต กระทรวงมหาดไทย กล่าวว่า กระทรวงมหาดไทยดำเนินโครงการสัมมนาเชิงปฏิบัติการขับเคลื่อนภารกิจด้านการป้องกัน ปราบปรามการทุจริตและประพฤติมิชอบ ประจำปีงบประมาณ พ.ศ. 2565 เพื่อสร้างความรู้ ความเข้าใจเกี่ยวกับการประเมินความเสี่ยงต่อการทุจริตประพฤติมิชอบให้กับบุคลากรของหน่วยงานในสังกัดกระทรวงมหาดไทย การขับเคลื่อนการดำเนินงาน STRONG - องค์กรพอเพียงต้านทุจริตของสำนักงานปลัดกระทรวงมหาดไทย และเพื่อให้บุคลากรมีความรู้ ความเข้าใจ และดำเนินการตามกรอบการประเมินคุณธรรมและความโปร่งใสในการดำเนินงานของหน่วยงานภาครัฐ (ITA) ได้อย่างถูกต้อง โดยมีกิจกรรมภายใต้โครงการ จำนวน 5 กิจกรรม ได้แก่ 1) การขับเคลื่อนการดำเนินการเรื่องการประเมินความเสี่ยงการทุจริตของสำนักงานปลัดกระทรวงมหาดไทย 2) การขับเคลื่อนการดำเนินการเรื่องการประเมินความเสี่ยงการทุจริตของหน่วยงานในสังกัดกระทรวงมหาดไทย 3) การขับเคลื่อนการดำเนินงาน STRONG - องค์กรพอเพียงต้านทุจริตของ สำนักงานปลัดกระทรวงมหาดไทย 4) การติดตามและสรุปผลการดำเนินการเรื่องการประเมินความเสี่ยงการทุจริตของหน่วยงานที่สังกัดกระทรวงมหาดไทย และ 5) การขับเคลื่อนเพื่อพัฒนาและยกระดับคะแนนการประเมิน ITA ประจำปีงบประมาณ พ.ศ. 2565 โดยมีผู้เข้าร่วมโครงการสัมมนาฯ ได้แก่ ทีมขับเคลื่อนการดำเนินงาน STRONG - องค์กรพอเพียงต้านทุจริตของสำนักงานปลัดกระทรวงมหาดไทย หัวหน้าสำนักงานจังหวัด ผู้อำนวยการกลุ่มงานบริหารทรัพยากรบุคคล และเจ้าหน้าที่ผู้รับผิดชอบการประเมิน ITA ของจังหวัด รวมจำนวน 228 คน โดยได้รับเกียรติจากนายอุทิศ บัวศรี รองเลขาธิการคณะกรรมการ ป.ป.ช. คณะวิทยากร สำนักงาน ป.ป.ช. สำนักงานเลขาธิการวุฒิสภา และหัวหน้าสำนักงานจังหวัดบึงกาฬ ร่วมเป็นวิทยากรให้ความรู้ในการสัมมนาฯ

ที่มา : https://www.thaigov.go.th/news/contents/details/53324