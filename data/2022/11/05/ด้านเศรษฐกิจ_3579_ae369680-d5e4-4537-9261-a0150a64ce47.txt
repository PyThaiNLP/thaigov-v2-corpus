รัฐบาลไทย-ข่าวทำเนียบรัฐบาล-กรมทางหลวง ชวนเช็กอินแลนด์มาร์คแห่งใหม่ จ.อุตรดิตถ์ “ถนนสายดอกคูณ” เหลืองอร่ามยาวที่สุดในภาคเหนือ


วันอังคารที่ 26 เมษายน 2565
กรมทางหลวง ชวนเช็กอินแลนด์มาร์คแห่งใหม่ จ.อุตรดิตถ์ “ถนนสายดอกคูณ” เหลืองอร่ามยาวที่สุดในภาคเหนือ
"ท่องเที่ยวสุขใจ ห่างไกลโควิด - 19”
กรมทางหลวง (ทล.) กระทรวงคมนาคม โดย แขวงทางหลวงอุตรดิตถ์ที่ 1 เชิญชวนผู้ใช้ทางชมความสวยงามของถนนสายดอกคูณ จังหวัดอุตรดิตถ์ ที่บานพร้อมกันในช่วงฤดูร้อนของทุกปี เป็นแนวยาวที่สุดในภาคเหนือ ซึ่งจะออกดอกให้ชื่นชมปีละครั้งเท่านั้น พร้อมทั้งดำเนินการเตรียมความพร้อมปรับปรุงทางหลวงให้สวยงาม ตามนโยบาย “คมนาคมสีสัน สร้างสรรค์ประเทศไทย” ของนายศักดิ์สยาม ชิดชอบ รัฐมนตรีว่าการกระทรวงคมนาคม ที่ได้สั่งการให้ ทล. เตรียมความพร้อมในทุกด้าน โดยเฉพาะเรื่องการอำนวยความสะดวกในการเดินทาง และปรับปรุงทัศนียภาพทางหลวง ให้มีความสวยงาม
ถนนสายดอกคูณ หรือดอกราชพฤกษ์ตั้งอยู่บนทางหลวงหมายเลข 117 ตอน  ไร่อ้อย - พญาแมน ระหว่าง กม. ที่ 190+500 - กม. ที่ 193+500 ระยะทางกว่า 3 กิโลเมตร ในพื้นที่ ตำบลคอรุม อำเภอพิชัย จังหวัดอุตรดิตถ์ ขณะนี้เริ่มออกดอกบานสะพรั่งเต็มสองข้างทาง ซึ่งจะออกดอกยาวไปจนถึงเดือนพฤษภาคม ดึงดูดความสนใจของประชาชนและนักท่องเที่ยวที่สัญจรผ่านไป - มา กลายเป็นทัศนียภาพที่สวยงาม เป็นแหล่งท่องเที่ยวที่เป็นแลนด์มาร์ค หรือจุดเช็กอินแห่งใหม่ของอำเภอพิชัย จังหวัดอุตรดิตถ์สำหรับการเดินทางมาท่องเที่ยวจากสี่แยกบ้านกร่าง อำเภอเมือง จังหวัดพิษณุโลก ขับตรงไปบนทางหลวงหมายเลข 12 และกลับรถหน้าวัดเมมสุวรรณารามผ่านปั๊มน้ำมัน ปตท. เขื่อนนเรศวรบริเวณ กม. ที่ 210+200 ประมาณ 500 เมตร และเลี้ยวซ้ายขับตรงไปบนทางหลวงหมายเลข 117 มุ่งหน้าอำเภอพรหมพิราม จังหวัดพิษณุโลก ขับตรงไปตลอดจนผ่านสถานีตำรวจภูธรพญาแมน ตำบลพญาแมน อำเภอพิชัย จังหวัดอุตรดิตถ์ จนถึงโรงพยาบาลส่งเสริมสุขภาพ ตำบลท่ามะเฟือง จะพบถนนดอกคูนที่สวยงามสองข้างทาง ระหว่าง กม. ที่ 190+500 - กม. ที่ 193+500 ถนนสายดอกคูณเกิดจากประชาชนในพื้นที่ร่วมกันปลูกต้นดอกคูณตลอดสองข้างทางกว่า 1,000 ต้น นอกจากนี้ยังสามารถแวะสักการะและชมพิพิธภัณฑ์บ้านเกิดพระยาพิชัยดาบหักได้อีกด้วย
ทล. ขอความร่วมมือประชาชนที่จะถ่ายภาพโปรดจอดยานพาหนะบริเวณสองข้างทางอย่างระมัดระวัง เพื่อป้องกันปัญหาการจราจรติดขัดและอุบัติเหตุที่อาจเกิดขึ้น รวมถึงไม่กีดขวางการจราจรบนทางหลวง และขอความร่วมมือนักท่องเที่ยวเดินทางอย่างปลอดภัยและใส่ใจสิ่งแวดล้อม ไม่ทำให้ดอกไม้เกิดความเสียหาย โปรดขับรถด้วยความระมัดระวัง ปฏิบัติตามป้ายเตือน ป้ายแนะนำ เพื่อความปลอดภัยในการเดินทาง และปฏิบัติตามมาตรฐานสาธารณสุขภายใต้วิถีชีวิตรูปแบบใหม่ “ท่องเที่ยวสุขใจ ห่างไกลโควิด - 19” สวมหน้ากาก ล้างมือ รักษาระยะห่าง หากประชาชนต้องการสอบถามข้อมูลรายละเอียดเพิ่มเติมสามารถติดต่อได้ที่สายด่วน ทล. 1586 (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/53919