รัฐบาลไทย-ข่าวทำเนียบรัฐบาล-สธ.เชิดชูเกียรติพยาบาลผู้ได้รับรางวัลศรีสังวาลย์ ปี 2562 - 2563


วันพุธที่ 6 กรกฎาคม 2565
สธ.เชิดชูเกียรติพยาบาลผู้ได้รับรางวัลศรีสังวาลย์ ปี 2562 - 2563
กระทรวงสาธารณสุข จัดประชุมวิชาการ รางวัลศรีสังวาลย์ เชิดชูเกียรติพยาบาลผู้ได้รับรางวัล ปี พ.ศ. 2562 และ พ.ศ. 2563 ใน 3 สาขา ที่มุ่งเน้นพัฒนางานพยาบาล งานวิจัยและนวัตกรรมทางการพยาบาล
วันนี้ (6 กรกฎาคม 2565) ที่ โรงแรมเบอร์เคลีย์ โฮเต็ล ประตูน้ำ กรุงเทพมหานคร ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วย รองศาสตราจารย์ ดร.สุจิตรา เหลืองอมรเลิศ นายกสภาการพยาบาล และ อาจารย์ศิริมา  ลีละวงศ์ ผู้อำนวยการกองการพยาบาล เลขานุการและคณะกรรมการรางวัลศรีสังวาลย์ เปิดประชุมเชิงปฏิบัติการรางวัลศรีสังวาลย์ “ผลงานดี วิชาการเด่น สมคุณค่า พยาบาลไทย ครั้งที่ 4 : วิจัยและนวัตกรรมทางการพยาบาล (Nursing Research and Innovation)” เพื่อเชิดชูเกียรติพยาบาลผู้ได้รับรางวัลศรีสังวาลย์ และแลกเปลี่ยนแลกเรียนรู้ในการพัฒนางานการพยาบาลที่เกี่ยวข้องกับการวิจัยทางการพยาบาล และการคิดค้นสิ่งใหม่ๆ ทั้งในโรงพยาบาล สถาบัน และชุมชน โดยมีพยาบาลทั้งภาครัฐและภาคเอกชน ร่วมประชุมกว่า 400 คน
ดร.สาธิต กล่าวว่า "รางวัลศรีสังวาลย์" เป็นรางวัลเชิดชูเกียรติพยาบาลผู้มีผลงานดีเด่นระดับประเทศ ที่กระทรวงสาธารณสุข ร่วมกับสภาการพยาบาล จัดขึ้นเพื่อมอบให้แก่พยาบาลที่ยึดมั่นตามแนวทางการพัฒนางานการพยาบาลให้เป็นที่ประจักษ์ ใน 3 สาขา ได้แก่ สาขาผู้นำการพยาบาลระดับนโยบาย สาขาการพยาบาลในสถานพยาบาล และสาขาการพยาบาลในชุมชน โดยได้รับพระราชทานพระบรมราชานุญาตให้เชิญพระนามาภิไธย “ศรีสังวาลย์” เป็นชื่อรางวัล และให้เชิญพระอักษรพระนามาภิไธย “ส.ว.” ประดิษฐานบนโล่รางวัล เพื่อน้อมรำลึกถึงพระมหากรุณาธิคุณของสมเด็จพระศรีนครินทราบรมราชชนนีที่มีต่อวิชาชีพการพยาบาลและการผดุงครรภ์มาโดยตลอดพระชนม์ชีพ
ดร.สาธิตกล่าวว่า พยาบาลเป็นวิชาชีพที่ได้รับการยอมรับจากสังคม เนื่องจากเป็นผู้ที่ดูแลสุขภาพประชาชนอย่างใกล้ชิดมากที่สุด โดยเฉพาะในช่วงสถานการณ์โควิด 19 พยาบาลได้ทำหน้าที่ดูแลประชาชนจนเป็นที่ประจักษ์ ส่งผลให้ทั้งชาวไทยและคนทั่วโลกเกิดความเชื่อมั่นในบุคลากรทางการแพทย์ สะท้อนถึงความพร้อมของระบบสาธารณสุขไทย ดังนั้น ขอให้ผู้ที่ประกอบวิชาชีพพยาบาลจงภาคภูมิใจในวิชาชีพ พร้อมกับให้พัฒนาศักยภาพที่มีอย่างต่อเนื่องให้ทันต่อสถานการณ์การเปลี่ยนแปลง ทั้งด้านนวัตกรรมการพยาบาล งานบริการพยาบาลที่มีคุณภาพ มาตรฐาน มีจิตบริการในการปฏิบัติหน้าที่ เพื่อให้ประชาชนมีคุณภาพชีวิตที่ดี
ทั้งนี้ การประชุมวิชาการฯ จัดขึ้นระหว่างวันที่ 6-8 กรกฎาคม 2565 ประกอบด้วยกิจกรรมการบรรยายวิชาการ อภิปราย นำเสนอผลงานวิชาการพยาบาลที่เกี่ยวข้องกับการวิจัยและนวัตกรรมทางการพยาบาล (Nursing Research and Innovation) พร้อมทั้งแสดงความยินดีแก่พยาบาลดีเด่นผู้ได้รับรางวัล “ศรีสังวาลย์” ในปี พ.ศ. 2562 จำนวน 4 ท่าน ได้แก่ ศาสตราจารย์ (เชี่ยวชาญพิเศษ) ดร.วิภาดา คุณาวิกติกุล สาขาผู้นำการพยาบาลระดับนโยบาย, นางสาวจงกลณี จันทรศิริ สาขาการพยาบาลในสถานบริการ, นางกรรณิกา ปัญญาอมรวัฒน์ และ รองศาสตราจารย์ ดร.ขนิษฐา นันทบุตร สาขาการพยาบาลในชุมชน และ ผู้ที่ได้รับรางวัล ในปี พ.ศ. 2563 จำนวน 2 ท่าน ได้แก่ นางกฤษดา แสวงดี สาขาผู้นำการพยาบาลระดับนโยบาย และนางสาวเอื้อมพร กาญจนรังสิชัย สาขาการพยาบาลในสถานบริการ
************************************* 6 กรกฎาคม 2565

ที่มา : https://www.thaigov.go.th/news/contents/details/56619