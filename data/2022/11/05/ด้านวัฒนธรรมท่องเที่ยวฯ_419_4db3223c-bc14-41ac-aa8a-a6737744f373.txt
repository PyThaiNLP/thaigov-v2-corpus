รัฐบาลไทย-ข่าวทำเนียบรัฐบาล-วธ.ส่งเสริมเด็ก เยาวชน ประชาชนศึกษาเรียนรู้สถาปัตยกรรมล้ำค่ายุครัชกาลที่ 5 - 6 จับมือสถานเอกอัครราชทูตสาธารณรัฐอิตาลีประจำประเทศไทย


วันศุกร์ที่ 20 พฤษภาคม 2565
วธ.ส่งเสริมเด็ก เยาวชน ประชาชนศึกษาเรียนรู้สถาปัตยกรรมล้ำค่ายุครัชกาลที่ 5 - 6 จับมือสถานเอกอัครราชทูตสาธารณรัฐอิตาลีประจำประเทศไทย
วธ.ส่งเสริมเด็ก เยาวชน ประชาชนศึกษาเรียนรู้สถาปัตยกรรมล้ำค่ายุครัชกาลที่ 5 - 6 จับมือสถานเอกอัครราชทูตสาธารณรัฐอิตาลีประจำประเทศไทย หอการค้าไทย-อิตาเลียน
วธ.ส่งเสริมเด็ก เยาวชน ประชาชนศึกษาเรียนรู้สถาปัตยกรรมล้ำค่ายุครัชกาลที่ 5-6 จับมือสถานเอกอัครราชทูตสาธารณรัฐอิตาลีประจำประเทศไทย หอการค้าไทย-อิตาเลียน เผยแพร่สารคดีผลงานการออกแบบและสถาปัตยกรรมอิตาลีในประเทศไทยเผยแพร่สู่สังคม กระชับสัมพันธ์ไทย-อิตาลีแน่นแฟ้นยิ่งขึ้น
วันที่ 19 พฤษภาคม 2565 นายอิทธิพล คุณปลื้ม รัฐมนตรีว่าการกระทรวงวัฒนธรรม เป็นประธานงานเปิดตัวและฉายสารคดี “Me and the Magic Door. Discovering Italian architecture in Bangkok” รอบปฐมทัศน์ โดยมีผู้บริหารกระทรวงวัฒนธรรม(วธ.) ผู้แทนสถานเอกอัครราชทูตสาธารณรัฐอิตาลีประจำประเทศไทย หอการค้าไทย-อิตาเลียน สถานเอกอัครราชทูตประเทศภูมิภาคยุโรปในประเทศไทย จุฬาลงกรณ์มหาวิทยาลัย บริษัทอิตาลีในประเทศไทย และหน่วยงานเครือขายผู้ร่วมสนับสนุนการจัดทำสารคดี เข้าร่วม ณ  โรงภาพยนตร์ Icon Cineconic  ศูนย์การค้าไอคอนสยาม กรุงเทพฯ
นายอิทธิพล กล่าวว่า กระทรวงวัฒนธรรม(วธ.)มีนโยบายพัฒนาความสัมพันธ์ด้านวัฒนธรรมกับต่างประเทศและส่งเสริมบทบาททางวัฒนธรรมของไทยในเวทีโลกและส่งเสริมการเรียนรู้ การศึกษา การสร้างสรรค์และการจัดการองค์ความรู้ทางวัฒนธรรม ดังนั้น วธ.ร่วมกับสถานเอกอัครราชทูตสาธารณรัฐอิตาลีประจำประเทศไทย หอการค้าไทย-อิตาเลียน หน่วยงานรัฐและเอกชน  จัดทำสารคดี “Me and the Magic Door. Discovering Italian architecture in Bangkok” ซึ่งเดิมมีชื่อว่า “White Elephants” มีความยาวประมาณ 40 นาที บอกเล่าเรื่องราวเกี่ยวกับผลงานการออกแบบและสถาปัตยกรรมอิตาลีในประเทศไทย ตั้งแต่สมัยรัชกาลที่ 5 จนถึงปัจจุบัน โดยมีจุดมุ่งหมายเพื่อประชาสัมพันธ์และถ่ายทอดความรู้เชิงประวัติศาสตร์ วัฒนธรรม ผลงานการศึกษา การออกแบบและประชาสัมพันธ์การท่องเที่ยวเชิงวัฒนธรรม ซึ่งสารคดีเรื่องดังกล่าวนำเสนอเรื่องราวผลงานการออกแบบและสถาปัตยกรรมของสถาปนิก วิศวกร และศิลปินชาวอิตาเลียนที่ได้มีส่วนร่วมทำงานกับกรมโยธาธิการของไทยในสมัยรัชกาลที่ 5 และรัชกาลที่ 6 ซึ่งผลงานสิ่งก่อสร้างดังกล่าวหลายแห่ง ยังคงได้รับการรักษาและคงอยู่จนถึงปัจจุบัน
รัฐมนตรีว่าการกระทรวงวัฒนธรรม กล่าวอีกว่า สำหรับสารคดี“Me and the Magic Door. Discovering Italian architecture in Bangkok” เป็นการเผยแพร่มรดกทางสถาปัตยกรรมในประเทศไทยที่สอดคล้องกับภารกิจของวธ.ในการส่งเสริมการสืบสาน รักษาและต่อยอด เผยแพร่ศิลปวัฒนธรรมของชาติให้คงอยู่อย่างยั่งยืน รวมทั้งส่งเสริม สนับสนุนการนำทุนทางวัฒนธรรมมาต่อยอดสู่อุตสาหกรรมวัฒนธรรมเชิงสร้างสรรค์และพัฒนาความสัมพันธ์ทางวัฒนธรรมระหว่างไทยและอิตาลีให้มีความแน่นแฟ้นมากยิ่งขึ้น

ที่มา : https://www.thaigov.go.th/news/contents/details/54786