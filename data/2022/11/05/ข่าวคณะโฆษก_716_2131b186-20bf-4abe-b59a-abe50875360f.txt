รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” สั่งเตรียมพร้อมโรงพยาบาล เตียงผู้ป่วย ยา เวชภัณฑ์ และบุคลากร เป็นส่วนหนึ่งของแผนเผชิญเหตุเฝ้าระวังไวรัสโควิด-19


วันศุกร์ที่ 24 ธันวาคม 2564
พิมพ์
โฆษกรัฐบาลเผย “นายกฯ” สั่งเตรียมพร้อมโรงพยาบาล เตียงผู้ป่วย ยา เวชภัณฑ์ และบุคลากร เป็นส่วนหนึ่งของแผนเผชิญเหตุเฝ้าระวังไวรัสโควิด-19
โฆษกรัฐบาลเผย “นายกฯ” สั่งเตรียมพร้อมโรงพยาบาล เตียงผู้ป่วย ยา เวชภัณฑ์ และบุคลากร เป็นส่วนหนึ่งของแผนเผชิญเหตุเฝ้าระวังไวรัสโควิด-19 ช่วงเทศกาลปีใหม่และไตรมาสแรกของปี 2565 พร้อมร่วมอวยพรคริสต์ศาสนิกชนทั่วประเทศเนื่องในเทศกาลคริสต์มาส ให้เฉลิมฉลองเทศ
วันนี้ 24 ธ.ค. 64 นายธนกร วังบุญคงชนะ โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในฐานะผู้อำนวยการศูนย์บริหารสถานการณ์โควิด-19 (ศบค.) สั่งยกระดับการป้องกันและการรักษา เตรียมบุคลากร อุปกรณ์ เวชภัณฑ์ และเครื่องมือต่าง ๆ ให้เป็นส่วนหนึ่งของแผนเผชิญเหตุ เพื่อรองรับทุกสถานการณ์ที่จะเกิดขึ้นหลังปีใหม่ ทั้งนี้ นายกรัฐมนตรียังมั่นใจว่า หากพบผู้ติดเชื้อโควิด-19 สายพันธุ์โอมิครอนเพิ่มขึ้น ระบบด้านสาธารณสุขของไทยยังรับมือไหว ไทยยังสามารถควบคุมสถานการณ์การแพร่ระบาดในช่วง 2 สัปดาห์ที่ผ่านมาได้เป็นอย่างดียิ่ง ซึ่งกระทรวงสาธารณสุขมีเตียงดูแลผู้ป่วยโควิดเกือบ 2 แสนเตียง  ใช้ไปประมาณ 30% ยังมีเตียงว่างเพียงพอรองรับ และกระทรวงสาธารณสุขยังเตรียมพร้อมระบบ Home isolation และ Community isolation ไว้สำหรับรักษาพยาบาล เพราะผู้ป่วยโอมิครอนส่วนใหญ่อาการจะไม่รุนแรง สามารถรักษาตัวอยู่ที่บ้านและชุมชนได้ นายกรัฐมนตรียังฝากถึงประชาชนคนไทยอย่าวิตกกังวล หากทุกคนดูแลตัวเองและเคร่งครัดใน 3 เรื่องนี้ คือ การฉีดวัคซีน เข็ม 1 และ 2 การรับวัคซีนเข็มกระตุ้น และการป้องกันตัวจากการรับเชื้อโควิด-19 แบบครอบจักรวาล
สำหรับผู้ติดเชื้อรายใหม่วันนี้ (24 ธ.ค. 64)  มีจำนวน 2,671 ราย แยกเป็นผู้ป่วยจากระบบเฝ้าระวังฯ 2,502 ราย ผู้ป่วยจากการค้นหาเชิงรุก 56 ราย ผู้ป่วยภายในเรือนจำ/ที่ต้องขัง 58 ราย ผู้ป่วยมาจากต่างประเทศ 55 ราย ผู้ป่วยสะสม 2,175,809 ราย (ตั้งแต่ 1 เมษายน) หายป่วยกลับบ้าน 2,766 ราย หายป่วยสะสม 2,117,526 ราย (ตั้งแต่ 1 เมษายน) ผู้ป่วยกำลังรักษา 38,192 ราย  เสียชีวิต 27 ราย
สำหรับการฉีดวัคซีนของไทย ณ วันที่ 23 ธันวาคม 2564 ฉีดวัคซีนแล้วกว่า 101,079,615 โดส โดยฉีดให้กับประชาชนมากที่สุดในสัดส่วนกว่า 61.94% จำนวนการฉีดวัคซีนสะสม 101,079,615 โดส ใน 77 จังหวัด แบ่งเป็น เข็มแรก 50,768,299 โดส (76.7% ของประชากร) เข็มสอง 44,819,727 โดส (67.7% ของประชากร) เข็มสาม 5,491,589 โดส (8.3% ของประชากร) โดยกรุงเทพฯ ยังเป็นพื้นที่ฉีดวัคซีนเข็ม 1 มากสุด (119.9%) ขณะนี้อัตราการฉีดล่าสุดรวมกันทั่วโลกที่ 41.3 ล้านโดสต่อวัน และมีแนวโน้มที่เพิ่มขึ้นอย่างต่อเนื่อง
“นายกรัฐมนตรียังร่วมอวยพรคริสต์ศาสนิกชนทั่วประเทศเนื่องในเทศกาลคริสต์มาส โดยขอให้ฉลองเทศกาลอย่างมีความสุข และให้ร่วมงานสังสรรค์หรือปาร์ตี้ในช่วงปีใหม่อย่างมีสติและปลอดภัย ทุกคนเคยผ่านวิกฤติในช่วงเวลาที่โควิดระบาดในช่วงปีที่ผ่านมา หากมีความจำเป็นต้องออกนอกบ้านจริง ๆ ก็ให้สวมหน้ากากอนามัยและพกเจลล้างมือไปด้วยทุกครั้ง โดยหวังว่าทุกคนจะใช้ชีวิตอยู่บนความไม่ประมาทและให้ตระหนักว่า “โรคติดเชื้อ ดีที่สุด คือไม่ติดเชื้อ” ซึ่งทุกคนสามารถเป็นส่วนหนึ่งของการยุติโรคระบาด และทำให้ไวรัสโควิด-19 กลายเป็นไข้หวัดธรรมดาได้ในที่สุด” โฆษกประจำสำนักนายกรัฐมนตรี กล่าว
**************
กลุ่มประชาสัมพันธ์และเผยแพร่  สำนักโฆษก

ที่มา : https://www.thaigov.go.th/news/contents/details/49858