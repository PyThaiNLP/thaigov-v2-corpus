รัฐบาลไทย-ข่าวทำเนียบรัฐบาล-พม. จับมือ ธกส. ลงนาม MOU พัฒนาอาชีพให้สตรีและครอบครัวกลุ่มเปราะบาง พร้อมช่วยสอนขอเงินกู้ประกอบอาชีพ สู้วิกฤตโควิด - 19


วันพุธที่ 16 มีนาคม 2565
พม. จับมือ ธกส. ลงนาม MOU พัฒนาอาชีพให้สตรีและครอบครัวกลุ่มเปราะบาง พร้อมช่วยสอนขอเงินกู้ประกอบอาชีพ สู้วิกฤตโควิด - 19
พม. จับมือ ธกส. ลงนาม MOU พัฒนาอาชีพให้สตรีและครอบครัวกลุ่มเปราะบาง พร้อมช่วยสอนขอเงินกู้ประกอบอาชีพ สู้วิกฤตโควิด - 19
วันนี้ (16 มี.ค. 65) เวลา 13.30 น. นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานในพิธีลงนามบันทึกข้อตกลงความร่วมมือในการส่งเสริมและพัฒนาอาชีพให้แก่สตรีและครอบครัว พร้อมทั้งเป็นสักขีพยาน โดยมี นางจินตนา จันทร์บำรุง อธิบดีกรมกิจการสตรีและสถาบันครอบครัว (สค.) และนายธนารัตน์ งามวลัยรัตน์ ผู้จัดการธนาคารเพื่อการเกษตรและสหกรณ์การเกษตร (ธกส.) ร่วมลงนาม ณ ห้องประชุม ชั้น 2 อาคารกรมพัฒนาสังคมและสวัสดิการ กระทรวง พม. สะพานขาว กรุงเทพฯ
นางพัชรี กล่าวว่า วันนี้ กระทรวง พม. โดย สค. มีความร่วมมือกับ ธกส. โดย สค. จะจัดหากลุ่มเป้าหมายที่เป็นกลุ่มเปราะบางกำลังประสบภาวะยากลำบาก อาทิ ถูกเลิกจ้าง ว่างงาน เป็นแม่เลี้ยงเดี่ยว เป็นต้น และจะฝึกอาชีพให้ โดยเฉพาะอาชีพสมัยใหม่ เป็นที่ต้องการของตลาด และเหมาะสมกับสถานการณ์ในสังคมปัจจุบัน โดยเฉพาะโควิด - 19 ซึ่งบางอาชีพต้องใช้เงินทุนประกอบอาชีพ และบางอาชีพไม่สามารถใช้เงินทุนของตนเองได้ทั้งหมด จึงเป็นที่มาของความร่วมมือกับ ธกส. ซึ่งเป็นส่วนหนึ่งของรัฐบาลที่ช่วยสนับสนุนเงินทุนให้กับผู้ด้อยโอกาสอยู่แล้ว โดยจะเข้ามาช่วยเรื่องเงินทุนในการประกอบอาชีพของกลุ่มเปราะบางที่ทางกระทรวง พม. ดูแลอยู่ โดยสามารถทำเรื่องขอกู้เงินทุนกับทาง ธกส. แต่จะต้องเรียนรู้วิธีการ ทำโครงการ  การทำบัญชีค่าใช้จ่ายต่างๆ ซึ่งทาง ธกส. มีความเชี่ยวชาญและจะทำการฝึกอบรมให้ ก่อนหน้านี้ มีความร่วมมือกันมาอย่างยาวนาน อาทิ เรื่องฌาปนกิจสงเคราะห์ ซึ่งต่อไปในอนาคต อาจจะมีความร่วมมือที่ขยายต่อไปยังกรมอื่นๆ ในส่วนที่เกี่ยวข้องกับ ธกส. ที่สามารถช่วยกระทรวง พม. ได้
สำหรับความพิเศษของความร่วมมือครั้งนี้ คือ กระทรวง พม. โดย สค. จะมุ่งเน้นเรื่องการฝึกอบรมอาชีพ แล้วทาง ธกส. จะเข้ามาช่วยต่อยอดให้ความรู้ด้านวินัยทางการเงิน การออม การทำโครงการเสนอขอกู้เงินทุนประกอบอาชีพ เหมือนเจ้าของเงินมาให้ความรู้ความเข้าใจด้วยตนเอง นับเป็นโอกาสของผู้ที่ฝึกอาชีพกับกระทรวง พม. ที่จะมีโอกาสได้เงินกู้ง่ายมากขึ้น

ที่มา : https://www.thaigov.go.th/news/contents/details/52628