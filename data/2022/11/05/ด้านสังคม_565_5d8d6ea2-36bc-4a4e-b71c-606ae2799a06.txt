รัฐบาลไทย-ข่าวทำเนียบรัฐบาล-โฆษกดีอีเอสแจงไปรษณีย์ไทยไม่ได้ส่งไลน์หาลูกค้าให้ดาวน์โหลดแอปฯ เพื่อใช้คะแนนแลกซื้อสินค้าราคาพิเศษ ชี้เป็นการกระทำของมิจฉาชีพ ที่ปลอมตัวเป็นไปรษณีย์ไทย เพื่อหลอกขอข้อมูลที่สำคัญ


วันพุธที่ 22 กันยายน 2564
โฆษกดีอีเอสแจงไปรษณีย์ไทยไม่ได้ส่งไลน์หาลูกค้าให้ดาวน์โหลดแอปฯ เพื่อใช้คะแนนแลกซื้อสินค้าราคาพิเศษ ชี้เป็นการกระทำของมิจฉาชีพ ที่ปลอมตัวเป็นไปรษณีย์ไทย เพื่อหลอกขอข้อมูลที่สำคัญ
โฆษกดีอีเอสแจงไปรษณีย์ไทยไม่ได้ส่งไลน์หาลูกค้าให้ดาวน์โหลดแอปฯ เพื่อใช้คะแนนแลกซื้อสินค้าราคาพิเศษ ชี้เป็นการกระทำของมิจฉาชีพ ที่ปลอมตัวเป็นไปรษณีย์ไทย เพื่อหลอกขอข้อมูลที่สำคัญ
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า ตามที่มีการแชร์ข้อมูล เกี่ยวกับประเด็นเรื่อง ไปรษณีย์ไทย ส่งไลน์หาลูกค้าให้ดาวน์โหลดแอปฯ เพื่อใช้คะแนนแลกซื้อสินค้าราคาพิเศษ ทางศูนย์ต่อต้านข่าวปลอมได้ดำเนินการตรวจสอบข้อเท็จจริงโดย บริษัท ไปรษณีย์ไทย จำกัด กระทรวงดิจิทัลเพื่อเศรษฐกิจและสังคม พบว่าประเด็นดังกล่าวนั้น เป็นข้อมูลเท็จ
กรณีไลน์ชื่อ THAILAND POST 37 และ EMS ไปรษณีย์ไทย ส่งข้อความหาประชาชนเพื่อแจ้งให้ดาวน์โหลดแอปฯ เพื่อนำคะแนนสะสมมาแลกซื้อสินค้าในราคาพิเศษนั้น ทางบริษัท ไปรษณีย์ไทย จำกัด ได้ตรวจสอบเรื่องดังกล่าวและชี้แจงว่า ไลน์ที่ใช้ชื่อดังกล่าวไม่ใช่ไลน์ทางการของไปรษณีย์ไทย
ทั้งนี้ทางไปรษณีย์ไทยขอเตือนให้ประชาชนระวังตกเป็นเหยื่อมิจฉาชีพปลอมเป็นพนักงานไปรษณีย์ โทรศัพท์ติดต่อแจ้งการสะสมคะแนนสมาชิกใกล้หมดอายุใช้งาน ส่ง SMS สร้างไลน์ปลอมในชื่อต่างๆ อาทิ EMS  Thailandpost  ไปรษณีย์ ให้ลิงก์ดาวน์โหลดแอปพลิเคชันปลอม EMS Central พร้อมตัดต่อภาพพนักงาน ภาพประกาศ ภาพสื่อประชาสัมพันธ์ ภาพข่าวประชาสัมพันธ์ เพื่อเชิญชวนให้ซื้อสินค้าเครื่องใช้ไฟฟ้า โทรศัพท์มือถือ รวมทั้ง ส่งใบแจ้งหนี้กรมสรรพากรให้จ่ายค่าภาษีของรางวัล และให้ลิงก์เข้าเว็บไซต์ปลอมเพื่อหลอกขอข้อมูลส่วนตัว
โดยปัจจุบันไปรษณีย์ไทยมีช่องทางติดต่อกับสมาชิกภายใต้ “POST FAMILY (โพสต์แฟมิลี่)” ผ่าน Line @Thailandpost  SMS ชื่อ THPost และอีเมลชื่อ info@family.thailandpostprivilege.com เท่านั้น จึงขอแนะนำให้ผู้ใช้บริการสังเกตชื่ออีเมล/เว็บไซต์ที่ถูกต้อง บัญชีไลน์มีเครื่องหมายรับรอง ติดตั้งแอปพลิเคชันจาก play store หรือ app store ทุกครั้ง พร้อมตรวจสอบสิทธิพิเศษ และโปรโมชันจาก “POST FAMILY (โพสต์แฟมิลี่)” ได้ที่http//:postfamily.thailandpost.com
ดังนั้นขอให้ประชาชนอย่าหลงเชื่อข้อมูลดังกล่าว และขอความร่วมมือไม่ส่ง หรือแชร์ข้อมูลดังกล่าวต่อในช่องทางสื่อสังคมออนไลน์ต่างๆ และเพื่อให้ประชาชนได้รับข้อมูลข่าวสารจาก บริษัท ไปรษณีย์ไทย จำกัด สามารถติดตามได้ที่เว็บไซต์ www.thailandpost.co.th เพจเฟซบุ๊ก บริษัท ไปรษณีย์ไทย จำกัด ไลน์ออฟฟิเชียล @Thailand Post หรือโทร. 1545  นอกจากนี้สามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอมดังนี้ ไลน์ @antifakenewscenter  เว็บไซต์ https://www.antifakenewscenter.com/ ทวิตเตอร์https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87 ได้ตลอด 24 ชั่วโมง
**********

ที่มา : https://www.thaigov.go.th/news/contents/details/46110