รัฐบาลไทย-ข่าวทำเนียบรัฐบาล-นายกรัฐมนตรีชมศักยภาพการฉีดวัคซีนไทยสอดคล้องกับปริมาณวัคซีน โฆษกรัฐบาลเตรียมพบปะร้านค้า ร้านอาหาร นำกำลังใจจากนายกรัฐมนตรีมอบผู้ประกอบการ 1 ก.ย. นี้


วันอังคารที่ 31 สิงหาคม 2564
พิมพ์
นายกรัฐมนตรีชมศักยภาพการฉีดวัคซีนไทยสอดคล้องกับปริมาณวัคซีน โฆษกรัฐบาลเตรียมพบปะร้านค้า ร้านอาหาร นำกำลังใจจากนายกรัฐมนตรีมอบผู้ประกอบการ 1 ก.ย. นี้
นายกรัฐมนตรีชมศักยภาพการฉีดวัคซีนไทยสอดคล้องกับปริมาณวัคซีน โฆษกรัฐบาลเตรียมพบปะร้านค้า ร้านอาหาร นำกำลังใจจากนายกรัฐมนตรีมอบผู้ประกอบการ 1 ก.ย. นี้
วันที่ 31 ส.ค. 64 นายธนกร วังบุญชนะ โฆษกประจำสำนักนายกรัฐมนตรีเผยความคืบหน้าการฉีดวัคซีนป้องกันโรคติดเชื้อไวรัสโคโรนา 2019 (โควิด-19) ตั้งแต่วันที่  28 กุมภาพันธ์ 2564 จนถึงปัจจุบัน มีผู้ที่ได้รับวัคซีนโควิด-19 จำนวน 2 เข็ม แล้วเป็นจำนวน 7,807,213 ราย คิดเป็นมากกว่าร้อยละ 10.1 ในขณะที่ผู้ที่ได้รับวัคซีน จำนวน 1 เข็มแล้ว มีจำนวน 23,455,679 ราย คิดเป็นร้อยละ  32 ปัจจุบันไทยมีผู้ได้รับการฉีดวัคซีนสะสมแล้ว  31,902,718 ล้านโดส พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมภาพรวมการฉีดวัคซีนไทย เป็นไปในทิศทางที่น่าพึงพอใจ  สามารถให้บริการฉีดวัคซีนได้สอดคล้องกับปริมาณวัคซีนที่มี
เมื่อวันที่ 27 สิงหาคม ที่ผ่านมา ยอดบริการฉีดวัคซีนรายวันของไทยสูงสุดถึง 915,738 โดส มากกว่าค่าเฉลี่ยการฉีดวัคซีนรายวัน สะท้อนภาพความร่วมมือร่วมใจของบุคลากรทางการแพทย์ที่ได้ทุ่มเททำงานอย่างหนักในการเร่งฉีดวัคซีนโควิด-19 ให้กับประชาชน และความร่วมมือร่วมใจของคนไทยในการเข้ารับบริการฉีดวัคซีนด้วย ซึ่งปัจจุบันวัคซีนที่รัฐบาลจัดหาเพื่อบริการฉีดให้ประชาชนฟรี คือ ซิโนแวค แอสตราเซเนกา และไฟเซอร์ ทั้งนี้ รัฐบาลยังเร่งจัดหาวัคซีนเพิ่มเติมเพื่อให้เป็นไปตามแผนการจัดหาวัคซีนด้วย
นายธนกรฯ ยังกล่าวว่า ในวันที่ 1 กันยายนนี้  ตนเองจะไปเยี่ยมชมกิจการภัตตาคาร ร้านอาหาร เพื่อนำกำลังใจจากนายกรัฐมนตรีไปถึงผู้ประกอบการ ที่กลับมาเปิดดำเนินกิจการตามมาตรการ COVID –Free Setting  และมาตรการป้องกันโรคส่วนบุคคลในลักษณะ Universal Prevention ซึ่งหลังจากนี้ ศบค. จะติดตามสถานการณ์โควิด -19 อย่างใกล้ชิด เพื่อนำมาพิจารณาปรับหรือเพิ่มการผ่อนคลายมาตรการควบคุมโควิด -19 ในการประชุม ศบค. ครั้งต่อไป
-------------------

ที่มา : https://www.thaigov.go.th/news/contents/details/45344