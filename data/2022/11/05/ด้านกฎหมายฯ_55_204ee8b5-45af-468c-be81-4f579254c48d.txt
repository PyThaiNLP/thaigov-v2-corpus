รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เผยออสเตรเลีย สหรัฐ นิวซีแลนด์ เกาหลีใต้และประเทศเพื่อนบ้าน ชื่นชมไทยด้านการปราอข่ายและการปราบปรามสม่ำเสมอ


วันจันทร์ที่ 5 กรกฎาคม 2564
พิมพ์
รัฐมนตรีว่าการกระทรวงยุติธรรม เผยออสเตรเลีย สหรัฐ นิวซีแลนด์ เกาหลีใต้และประเทศเพื่อนบ้าน ชื่นชมไทยด้านการปราอข่ายและการปราบปรามสม่ำเสมอ
รัฐมนตรีว่าการกระทรวงยุติธรรม เผยออสเตรเลีย สหรัฐ นิวซีแลนด์ เกาหลีใต้และประเทศเพื่อนบ้าน ชื่นชมไทยด้านการปราบปรามยาเสพติด เล็งพัฒนากวาดล้างการส่งยาทางพัสดุ พร้อมโชว์ผลงานจับเพิ่มจากช่วงเช้าได้อีกกว่า 30 ล้านบาท
เมื่อเวลา 10.00 น. ที่สำนักงานคณะกรรมการป้องกันและปราบปรามยาเสพติด (ป.ป.ส.) มีการประชุมระดับเจ้าหน้าที่อาวุโสภายใต้กรอบความร่วมมือในอนุภูมิภาคลุ่มน้ำโขงเพื่อยกระดับการสกัดกั้นยาเสพติดภายใต้แผนปฏิบัติการร่วมสามเหลี่ยมทองคำ 1511 โดยมี นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานการประชุม พร้อมด้วย น.ส.ณัฐธ์ภัสส์ ยงใจยุทธ ผู้ช่วย รมว.ยุติธรรม นายธนวัชร นิติกาญจนา ที่ปรึกษา รมว.ยุติธรรม นายวิชัย ไชยมงคล เลขาธิการ ป.ป.ส. และนายเจเรมี ดักลาส ผู้แทน UNODC ประจำภูมิภาคเอเชียตะวันออกเฉียงใต้และแปซิฟิก นายสตีฟ วู๊ด ผู้แทนตำรวจนิวซีแลนด์  นายเดวิด ราโดวาโนวิช ผู้แทนศุลกากรนิวซีแลนด์ นายไซม่อน ลาลิค ผู้แทนตำรวจออสเตรเลีย นายโจเอล คาร์รูเทอส์ ผู้แทนพิทักษ์เขตแดนแห่งออสเตรเลีย นายจอง แจวอน ผู้แทนสำนักงานอัยการสูงสุดเกาหลีใต้ และนายคริสโตเฟอร์ นีลเซ่น ผู้อำนวยการประจำภูมิภาคสำนักงานปราบปรามยาเสพติดสหรัฐอเมริกา (DEA)
นายสมศักดิ์ แถลงภายหลังการประชุมว่า ที่ประชุมได้ชื่นชมรัฐบาลไทย 3 เรื่องคือ 1. การปฏิบัติตามกรอบกฎหมายอย่างเต็มที่ 2. รูปแบบการยึดทรัพย์ตัดวงจรยาเสพติด และ 3. การปราบปรามยาเสพติดอย่างสม่ำเสมอและเต็มที่ โดยการทำงานของ ป.ป.ส.ร่วมบูรณาการกับหน่วยงานต่างๆที่เกี่ยวข้อง ซึ่งที่ประชุมมีข้อเสนอแนะให้กับเราในเรื่องของการขนส่งยาเสพติดผ่านช่องทางพัสดุที่ส่งไปยังประเทศปลายทางต่างๆ โดยหลังจากนี้เราจะบูรณาการข้อมูลและรูปแบบการทำงานร่วมกับหน่วยงานที่เกี่ยวข้องหลังจากนี้เป็นต้นไป ทั้งนี้การประชุมเพื่อหารือถึงสถานการณ์และแนวทางการป้องกันปัญหายาเสพติดร่วมกัน กับกลุ่มลุ่มน้ำโขง 6 ประเทศ คือ จีน เมียนมา สปป.ลาว กัมพูชา เวียดนาม รวมถึงกลุ่มประเทศปลายทาง คือ ออสเตรเลีย สหรัฐอเมริกา นิวซีแลนด์ เกาหลีใต้และญี่ปุ่น เพราะถือว่าปัญหานี้เป็นเรื่องที่ทุกประเทศต้องร่วมมือกันช่วยแก้ไข และเป็นการยกระดับการป้องกันไม่ให้มีการนำสารตั้งต้นและเคมีภัณฑ์เข้าสู่พื้นที่สามเหลี่ยมทองคำและยกระดับการป้องกันสกัดกั้นยาเสพติดไม่ให้ถูกลักลอบไปยังภูมิภาคอื่นๆ
ผู้สื่อข่าวรายงานว่า ภายหลังจากแถลงข่าว นายสมศักดิ์ ได้พาคณะผู้เข้าร่วมประชุม ไปดูของกลางที่ยึดได้เพิ่มเติมจากปฏิบัติการ "ยุทธการพิทักษ์ไทย ยึดทรัพย์ ตัดวงจรยาเสพติด"ต่อจากในช่วงเช้า โดยบุกจับและอายัดทรัพย์สินจากนายตง เฉิน มีเงินสดจากตู้เซฟ 29 ล้านบาท สมุดบัญชีธนาคารต่างๆอีกหลายเล่มที่ต้องรอการตรวจสอบ รถยนต์เมอร์เซเดส เบนซ์ สีดำป้ายแดง 1 คันมูลค่า 3,500,000 บาท นาฬิกาหรู แหวน และเครื่องประดับอีกหลายรายการ

ที่มา : https://www.thaigov.go.th/news/contents/details/43454