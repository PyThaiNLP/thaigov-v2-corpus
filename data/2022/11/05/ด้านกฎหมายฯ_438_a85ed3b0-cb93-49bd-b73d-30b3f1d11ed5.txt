รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เผยยึดทรัพย์ยาเสพติดแล้ว 1,371 ล้าน แย้มมีอีกหลายคดีที่คืบแต่ยังแถลงให้รู้ไม่ได้หวั่นกระทบการยึดทรัพย์


วันจันทร์ที่ 14 กุมภาพันธ์ 2565
พิมพ์
รัฐมนตรีว่าการกระทรวงยุติธรรม เผยยึดทรัพย์ยาเสพติดแล้ว 1,371 ล้าน แย้มมีอีกหลายคดีที่คืบแต่ยังแถลงให้รู้ไม่ได้หวั่นกระทบการยึดทรัพย์
รัฐมนตรีว่าการกระทรวงยุติธรรม เผยยึดทรัพย์ยาเสพติดแล้ว 1,371 ล้าน แย้มมีอีกหลายคดีที่คืบแต่ยังแถลงให้รู้ไม่ได้หวั่นกระทบการยึดทรัพย์ เชื่ออีกไม่นานสาวได้ทั้งยวงขอให้อดใจรอดู วอนประชาชนช่วยแจ้งเบาะแสรับรางวัลเพราะมีให้มากถึง 500 ล้านบาท
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวถึงความคืบหน้าการยึดทรัพย์ตัดวงจรเครือข่ายยาเสพติดว่า ขณะนี้การดำเนินการของหน่วยงานต่างๆมีความคืบหน้า หลายคณะในชุดปฏิบัติการพาลีปราบยามีการจับกุมและยึดทรัพย์ได้เพิ่มขึ้น โดยตัวเลขการยึดทรัพย์ในขณะนี้คือ 1,371 ล้านบาทแล้ว แต่ยังมีอีกหลายคดีที่เรายังไม่สามารถแถลงข่าวการจับกุมได้ เพราะอาจจะกระทบกับรูปคดีและการสืบสาวไปถึงผู้บงการรายใหญ่และเครือข่ายทั้งหมด หากเรารีบแถลงเอาผลงานอย่างเดียวทั้งขบวนการจะรู้ตัวจนหลบหนีและถ่ายโอนทรัพย์สินได้ ดังนั้นเราจะต้องรอให้สืบสาวไปให้หมดทั้งขบวนการเสร็จสิ้นก่อน
"ขณะนี้เรามีประมวลกฎหมายอาญาฉบับใหม่ที่เจ้าหน้าที่ทุกคนได้ศึกษาอย่างละเอียดแล้ว ทำให้เรามีเครื่องมือและกฎหมายที่จะเดินหน้าการปราบปรามและยึดทรัพย์เครือข่ายยาเสพติดได้อย่างเต็มที่ ซึ่งพล.อ.ประยุทธ์ จันทร์โอชา นายกรัฐมนตรีได้ติดตามอยู่ตลอด เพราะท่านนายกฯเองก็ได้ให้ความสำคัญกับปัญหายาเสพติด ซึ่งตนเชื่อว่าเป้าหมายยึดทรัพย์ 10,000 ล้านบาทไม่ใช่เรื่องยาก และผมต้องขอร้องให้ประชาชนทุกท่านแจ้งเบาะแสเข้ามาด้วย เพราะเรามีรางวัลให้ผู้แจ้งเบาะแสมากถึง 500 ล้านบาท ผมอยากให้ทุกคนช่วยกันเป็นหูเป็นตาในการปราบปรามยาเสพติดเพื่อลูกหลานและประเทศของเรา"นายสมศักดิ์ กล่าว

ที่มา : https://www.thaigov.go.th/news/contents/details/51525