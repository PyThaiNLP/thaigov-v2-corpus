รัฐบาลไทย-ข่าวทำเนียบรัฐบาล-ออมสิน ปรับเกณฑ์ขยายความช่วยเหลือ SMEs ให้ธุรกิจอื่นที่ไม่ใช่ท่องเที่ยวกู้ได้ ปลอดชำระเงินต้นนานขึ้น และยืดเวลาขอกู้ถึงสิ้นปี 64


วันพุธที่ 30 มิถุนายน 2564
พิมพ์
ออมสิน ปรับเกณฑ์ขยายความช่วยเหลือ SMEs ให้ธุรกิจอื่นที่ไม่ใช่ท่องเที่ยวกู้ได้ ปลอดชำระเงินต้นนานขึ้น และยืดเวลาขอกู้ถึงสิ้นปี 64
ตามมติ ครม.เมื่อวันที่ 29 มิ.ย.2564 อนุมัติปรับปรุงหลักเกณฑ์และขยายเวลามาตรการสินเชื่อช่วยเหลือผู้ประกอบการ SMEs ของ ธ.ออมสินตามที่ ก.คลังเสนอ เพื่อให้ผู้ประกอบการที่ได้รับผลกระทบจากการแพร่ระบาดของ COVID-19 สามารถเข้าถึงแหล่งเงินทุนได้ทั่วถึงมากขึ้น
นายวิทัย รัตนากร ผู้อำนวยการธนาคารออมสิน เปิดเผยว่า ตามมติคณะรัฐมนตรีเมื่อวันที่ 29 มิถุนายน 2564 อนุมัติการปรับปรุงหลักเกณฑ์และขยายเวลามาตรการสินเชื่อช่วยเหลือผู้ประกอบการ SMEs ของธนาคารออมสินตามที่กระทรวงการคลังเสนอ เพื่อให้ผู้ประกอบการที่ได้รับผลกระทบจากการแพร่ระบาดของ COVID-19 สามารถเข้าถึงแหล่งเงินทุนได้ทั่วถึงมากขึ้น
โครงการสินเชื่อ SMEs มีที่ มีเงิน สำหรับธุรกิจการท่องเที่ยว ปรับหลักเกณฑ์โดยเพิ่มกลุ่มผู้มีสิทธิ์ ขอสินเชื่อตามโครงการนี้ ให้ครอบคลุมผู้ประกอบการ SMEs ประเภทธุรกิจอื่นที่ได้รับผลกระทบโดยตรงด้วย เช่น ร้านอาหารและเครื่องดื่ม ธุรกิจโรงเรียนเอกชน ธุรกิจค้าส่งค้าปลีก ธุรกิจบันเทิง ธุรกิจการเดินทางและขนส่ง ธุรกิจ สปาและนวดแผนไทย เป็นต้น รวมถึงขยายระยะเวลาขอกู้ออกไปจนถึงวันที่ 30 ธันวาคม 2564
ทั้งนี้ สินเชื่อ SMEs มีที่ มีเงิน เป็นสินเชื่อเงื่อนไขผ่อนปรนที่ให้ผู้กู้ใช้ที่ดินเป็นหลักประกันการกู้ วงเงินให้กู้ไม่เกิน 70% ของราคาประเมินที่ดินราชการ อัตราดอกเบี้ยต่ำเพียง 0.10% ต่อปี (ปีแรก) กรณีเป็นบุคคลธรรมดา ให้กู้ไม่เกิน 10 ล้านบาท ส่วนนิติบุคคลให้กู้ไม่เกิน 50 ล้าน โดยธนาคารผ่อนปรนเกณฑ์การพิจารณาให้กู้ โดยไม่ตรวจประวัติเครดิต และไม่วิเคราะห์รายได้ปัจจุบันจากเหตุที่กิจการได้รับผลกระทบจากการแพร่ระบาด
โครงการสินเชื่อดอกเบี้ยต่ำ ออมสินช่วยเหลือ SMEs ในภาคการท่องเที่ยว สำหรับผู้ประกอบการท่องเที่ยวและธุรกิจเกี่ยวเนื่อง วงเงินกู้สูงสุดรายละ 500,000 บาท อัตราดอกเบี้ย 3.99% ต่อปี ปรับหลักเกณฑ์ใหม่ คือ (1) ขยายระยะเวลาการกู้ จากเดิมไม่เกิน 5 ปี เป็นไม่เกิน 7 ปี (2) ขยายระยะเวลาปลอดชำระเงินต้น จาก 1 ปี เป็น 2 ปี รวมถึงขยายระยะเวลาขอกู้ออกไปจนถึงวันที่ 30 ธันวาคม 2564 เช่นกัน
ผู้ที่สนใจสามารถศึกษารายละเอียดเพิ่มเติม และลงทะเบียนขอสินเชื่อได้ที่เว็บไซต์ธนาคารออมสิน www.gsb.or.th หรือติดต่อโดยตรงที่ศูนย์สินเชื่อธุรกิจ SMEs ธนาคารออมสิน 82 แห่งทั่วประเทศ ได้ตั้งแต่บัดนี้เป็นต้นไป สอบถามข้อมูลเพิ่มเติมได้ที่ GSB Contact Center โทร.1115 และที่ facebook : GSB Society
https://www.gsb.or.th/news/pr-30-06-6/

ที่มา : https://www.thaigov.go.th/news/contents/details/43268