รัฐบาลไทย-ข่าวทำเนียบรัฐบาล-กรมทางหลวง ขยาย 4 เลนแนวใหม่ บนทางหลวงหมายเลข 12 สายกาฬสินธุ์ บรรจบทางหลวงหมายเลข 12 (บ้านนาไคร้) - อำเภอคำชะอี แล้วเสร็จตลอดสาย


วันพุธที่ 3 พฤศจิกายน 2564
กรมทางหลวง ขยาย 4 เลนแนวใหม่ บนทางหลวงหมายเลข 12 สายกาฬสินธุ์ บรรจบทางหลวงหมายเลข 12 (บ้านนาไคร้) - อำเภอคำชะอี แล้วเสร็จตลอดสาย
เชื่อมโยงโครงข่ายคมนาคมเส้นทางระเบียงเศรษฐกิจ ตะวันออก - ตะวันตก (East - West Corridor)
นายสราวุธ ทรงศิวิไล อธิบดีกรมทางหลวง กรทรวงคมนาคม เปิดเผยว่า กรมทางหลวง (ทล. ) โดยสำนักก่อสร้างทางที่ 2 ดำเนินการโครงการก่อสร้างทางหลวงหมายเลข 12 แนวใหม่ สายกาฬสินธุ์ - บรรจบทางหลวงหมายเลข 12 (บ้านนาไคร้) - อำเภอคำชะอี ระยะทางประมาณ 115. 6 กิโลเมตร แล้วเสร็จ ตามนโยบายโครงการพัฒนาเส้นทางระเบียงเศรษฐกิจตะวันออก - ตะวันตก (East - West Corridor) กับประเทศเพื่อนบ้าน ของนายศักดิ์สยาม ชิดชอบ รัฐมนตรีว่าการกระทรวงคมนาคม
สำหรับโครงการก่อสร้างทางหลวงหมายเลข 12 แนวใหม่ สาย กาฬสินธุ์ - บรรจบทางหลวงหมายเลข 12 (บ้านนาไคร้) - อำเภอคำชะอี เป็นส่วนหนึ่งของการพัฒนาโครงข่ายทางหลวงเชื่อมโยงเส้นทางคมนาคม ขนส่งตามแนวตะวันออกและตะวันตกกับประเทศเพื่อนบ้าน ซึ่งแนวเส้นทางเดิมบางช่วงเป็นทางหลวงขนาด 2 ช่องจราจร ปัจจุบันมีปริมาณการจราจรเพิ่มขึ้นอย่างต่อเนื่อง ประกอบกับข้อจำกัดของสภาพพื้นที่และชุมชนในการขยายทางหลวง ทำให้ประชาชนไม่ได้รับความสะดวกและปลอดภัยในการเดินทาง ทล. เล็งเห็นความสำคัญนี้ จึงดำเนินการศึกษาและออกแบบทางหลวงสายใหม่ระยะทางทั้งหมดประมาณ 115.6 กิโลเมตร เพื่อรองรับการเดินทางในพื้นที่จังหวัดกาฬสินธุ์ ร้อยเอ็ด และมุกดาหาร ให้มีแนวทางที่เหมาะสมและเป็นการลดผลกระทบต่อชุมชนและสิ่งแวดล้อมให้น้อยที่สุด โดยแบ่งโครงการก่อสร้างเป็น 5 ตอน ดังนี้
1. สายกาฬสินธุ์ - บรรจบทางหลวงหมายเลข 12 (บ้านนาไคร้) ตอน 1 ลำน้ำพาน - บ้านหลุบ ระยะทางประมาณ 7.867 กิโลเมตร
2. สายกาฬสินธุ์ - บรรจบทางหลวงหมายเลข 12 (บ้านนาไคร้) ตอน 2 ส่วนที่ 1 ระยะทางประมาณ 35.722 กิโลเมตร
3. สายกาฬสินธุ์ - บรรจบทางหลวงหมายเลข 12 (บ้านนาไคร้) ตอน 2 ส่วนที่ 2 ระยะทางประมาณ 35.714 กิโลเมตร
4. สาย บ้านนาไคร้ - อำเภอหนองสูง ระยะทางประมาณ 16.6 กิโลเมตร
5. สาย อำเภอหนองสูง - อำเภอคำชะอี ระยะทางประมาณ 19.708 กิโลเมตร
ลักษณะโครงการเป็นทางหลวงแนวใหม่ เขตทางกว้าง 60 เมตร (ส่วนใหญ่) ก่อสร้างตามมาตรฐานชั้นทางพิเศษผิวจราจรแอสฟัลต์คอนกรีต (AC) ขนาด 4 ช่องจราจรไปกลับ กว้างช่องละ 3.5 เมตร ไหล่ทางด้านนอกกว้าง 2.5 เมตร ไหล่ทางด้านในกว้าง 1.5 เมตร แบ่งทิศทางจราจรด้วยเกาะกลางแบบกดร่อง (Depressed Median) กว้าง 12.1 เมตร พร้อมทั้งติดตั้งอุปกรณ์อำนวยความปลอดภัย และงานไฟฟ้าแสงสว่าง งบประมาณโครงการทั้งสิ้น 5,881 ล้านบาท
โครงการก่อสร้างแล้วเสร็จเพิ่มประสิทธิภาพการคมนาคมขนส่งบนเครือข่ายทางหลวง ส่งเสริมการพัฒนาด้านเศรษฐกิจ เช่น การเกษตร การบริการ การขนส่ง รองรับเขตเศรษฐกิจพิเศษเป็นการบูรณาการพัฒนาโครงสร้างพื้นฐาน เพื่อรองรับการพัฒนาในเส้นทางระเบียงเศรษฐกิจตะวันออก - ตะวันตก (East - West Corridor) กับประเทศเพื่อนบ้าน ได้แก่ สหภาพเมียนมาร์ - ไทย - สาธารณรัฐประชาธิปไตยประชาชนลาว และสาธารณรัฐสังคมนิยมเวียดนาม

ที่มา : https://www.thaigov.go.th/news/contents/details/47766