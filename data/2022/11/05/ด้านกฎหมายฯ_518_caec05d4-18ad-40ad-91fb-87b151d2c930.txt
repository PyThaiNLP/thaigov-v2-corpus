รัฐบาลไทย-ข่าวทำเนียบรัฐบาล-Kick OFF ทั่วประเทศ ! รมว.ยุติธรรม เปิดงาน บริจาคโลหิตพร้อมกันทั่วประเทศ ภายใต้โครงการ “90 พรรษา 90 ล้าน ซีซี ถวายราชสดุดี สมเด็จพระบรมราชชนนีพันปีหลวง”


วันพฤหัสบดีที่ 5 พฤษภาคม 2565
พิมพ์
Kick OFF ทั่วประเทศ ! รมว.ยุติธรรม เปิดงาน บริจาคโลหิตพร้อมกันทั่วประเทศ ภายใต้โครงการ “90 พรรษา 90 ล้าน ซีซี ถวายราชสดุดี สมเด็จพระบรมราชชนนีพันปีหลวง”
Kick OFF ทั่วประเทศ ! รมว.ยุติธรรม เปิดงาน บริจาคโลหิตพร้อมกันทั่วประเทศ ภายใต้โครงการ “90 พรรษา 90 ล้าน ซีซี ถวายราชสดุดี สมเด็จพระบรมราชชนนีพันปีหลวง” โดยมีสำนักงาน ป.ป.ส. ร่วมกับ สภากาชาดไทย โรงพยาบาลตำรวจ กรมส่งเสริมการปกครองท้องถิ่น และ กอ.รมน.
วันนี้ 5 พฤษภาคม 2565 เวลา 10.40 น. ที่สำนักงาน ป.ป.ส. (ดินแดง) นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานพิธีเปิดโครงการบริจาคโลหิตในงาน “90 พรรษา 90 ล้าน ซีซี ถวายราชสดุดี สมเด็จพระบรมราชชนนีพันปีหลวง” เนื่องในโอกาสมหามงคลเฉลิมพระชนมพรรษา 90 พรรษา เพื่อถวายเป็นพระราชกุศลแด่สมเด็จพระบรมราชชนนีพันปีหลวง พร้อมด้วย นายวิชัย ไชยมงคล เลขาธิการคณะกรรมการป้องกันและปราบปรามยาเสพติด รศ.พญ.ดุจใจ ชัยวานิชศิริ ผู้อำนวยการศูนย์บริการโลหิตแห่งชาติ พล.ต.ต.เอกลักษณ์ ดีรุ่งโรจน์ นายแพทย์ (สบ6) โรงพยาบาลตำรวจ นายทวี เสริมภักดีกุล รองอธิบดีกรมส่งเสริมการปกครองท้องถิ่น พล.ท.ประวิทย์ กิตติสุบรรณ ที่ปรึกษา ผอ.ศปป.2 กอ.รมน. นางทัศนีย์ ชัยคุณแสง ผู้อำนวยการสำนักพัฒนาทุนและองค์กรการเงินชุมชน กรมการพัฒนาชุมชน และเครือข่ายกองทุนแม่ของแผ่นดิน หน่วยงานภาคีที่เกี่ยวข้อง และประชาชนเข้าร่วมงานกว่า 500 คน โดยในส่วนของสำนักงาน ปปส.ภาค 1-9 ได้ร่วมกับโรงพยาบาลหรือจุดรับบริจาคโลหิตในพื้นที่ใกล้เคียง ร่วม Kick off ผ่านระบบ WebEx Meeting พร้อมกันทั่วประเทศ
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวเปิดงานว่า รัฐบาล โดย สำนักงาน ป.ป.ส. กระทรวงยุติธรรม กำหนดจัดกิจกรรมเฉลิมพระเกียรติตลอดทั้งปี 2565 ซึ่งการจัดกิจกรรมบริจาคโลหิตนับเป็นกิจกรรมที่สำคัญเป็นอย่างยิ่ง เพื่อถวายเป็นพระราชกุศลแด่สมเด็จพระบรมราชชนนีพันปีหลวง ตลอดจนเสริมสร้างความเข้มแข็งให้กับเครือข่ายภาคประชาชนกองทุนแม่ของแผ่นดิน สนองพระราชปณิธาน ในการแก้ไขปัญหายาเสพติดและเสริมสร้างคุณภาพชีวิตให้กับประชาชน นอกจากนี้ ถือเป็นการแก้ไขปัญหาการขาดแคลนโลหิตในช่วงวิกฤติการณ์โควิด ซึ่งจะบรรลุผลสำเร็จได้ ย่อมต้องอาศัยความเสียสละและการมีส่วนร่วมอย่างเข้มแข็งจากทุกภาคส่วน
ด้าน นายวิชัย ไชยมงคล เลขาธิการคณะกรรมการป้องกันและปราบปรามยาเสพติด กล่าวว่า วัตถุประสงค์ในการจัดโครงการรับบริจาคโลหิตนี้เป็นการรณรงค์ ส่งเสริม และเชิญชวนให้สมาชิกเครือข่ายหมู่บ้านชุมชนกองทุนแม่ของแผ่นดินทั่วประเทศ จำนวน 24,455 แห่ง ตลอดจนข้าราชการและเจ้าหน้าที่ของหน่วยงานในทุกภาคส่วน พร้อมด้วยประชาชนทุกหมู่เหล่า ได้ร่วมกันบริจาคโลหิตเป็นรายบุคคลหรือหมู่คณะในโรงพยาบาล หรือจุดรับบริจาคโลหิตที่ใกล้เคียงในพื้นที่ ตั้งแต่เดือนเมษายน จนถึงเดือนธันวาคม 2565 โดยสำนักงาน ป.ป.ส. จะร่วมกับกระทรวงสาธารณสุข และกระทรวงมหาดไทยรวบรวมผลการบริจาคโลหิต
จากนั้น นายสมศักดิ์ ให้สัมภาษณ์ว่า ขอขอบคุณหน่วยงานป.ป.ส. สภากาชาดไทย และภาคีเครือข่ายทุกหน่วยงานที่ร่วมกันจัดโครงการดังกล่าวขึ้น โดยมีความตั้งใจรวบรวมโลหิตให้ได้ 90 ล้าน ซีซี ให้บรรลุเป้าหมาย เพื่อถวายราชสดุดี สมเด็จพระบรมราชชนนีพันปีหลวง ซึ่งตนอยากเชิญชวนพี่น้องประชาชนให้มาร่วมบริจาคโลหิตกัน ส่วนกรณีการยึดทรัพย์จากคดียาเสพติดที่ได้ตั้งเป้าไว้ 1 หมื่นล้านบาท นั้น ภายในเดือนนี้คาดว่าจะมีการแถลงถึงความคืบหน้าดังกล่าว ซึ่งตนจะรายงานให้ พล.อ.ประยุทธ์ จันทร์โอชา นายกรัฐมนตรี ได้รับทราบก่อน ทั้งนี้ มั่นใจว่าเราจะทำตามเป้าที่ตั้งไว้ได้สำเร็จคือ1หมื่นล้านบาท

ที่มา : https://www.thaigov.go.th/news/contents/details/54240