รัฐบาลไทย-ข่าวทำเนียบรัฐบาล-นายกฯติดตามสถานการณ์โควิด-19 ที่แพร่ระบาดมากขึ้น สั่งหน่วยงานชี้แจงสถานการณ์ให้ประชาชนรับทราบ เพื่อเตรียมตัวสำหรับมาตรการที่เข้มงวดขึ้น


วันเสาร์ที่ 17 กรกฎาคม 2564
พิมพ์
นายกฯติดตามสถานการณ์โควิด-19 ที่แพร่ระบาดมากขึ้น สั่งหน่วยงานชี้แจงสถานการณ์ให้ประชาชนรับทราบ เพื่อเตรียมตัวสำหรับมาตรการที่เข้มงวดขึ้น
นายกฯติดตามสถานการณ์โควิด-19 ที่แพร่ระบาดมากขึ้น สั่งหน่วยงานชี้แจงสถานการณ์ให้ประชาชนรับทราบ เพื่อเตรียมตัวสำหรับมาตรการที่เข้มงวดขึ้น
วันนี้ ( 17 กค 2564 ) นายอนุชา บูรพชัยศรี โฆษกประจำสำนักนายกรัฐมนตรี เผยพลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้ติดตามสถานการณ์การแพร่ระบาดของโรคโควิด-19 ที่มีผู้ติดเชื้อและผู้เสียชีวิตเพิ่มสูงขึ้น แม้ทุกภาคส่วนจะร่วมมือกันอย่างถึงที่สุด อย่างไม่เหน็ดเหนื่อย และไม่ได้พัก เพราะเป็นห่วงและต้องการควบคุมการแพร่ระบาดและช่วยเหลือประชาชนผู้ติดเชื้ออย่างถึงที่สุด โดยในการประชุม ศบค. วาระเร่งด่วนในวันที่ 16 กค. ที่ผ่านมา ที่ประชุม ศบค. ได้หารือร่วมกับคณะแพทย์และเร่งหาข้อสรุปแนวทางและมาตรการสำคัญเพื่อควบคุมและหยุดยั้งการแพร่ระบาดโดยเร็วที่สุด พร้อมทั้งประเมินผลจากมาตรการที่ประกาศใ้ช้ที่ผ่านมา ซึ่งยังคงไม่ได้ผลตามที่คาดไว้ ดังนั้น เพื่อให้การแพร่ระบาดและการสูญเสียน้อยลงให้มากที่สุด ศบค. และคณะแพทย์ เห็นพ้องว่าจำเป็นต้องยกระดับมาตรการให้เข้มข้นขึ้น ซึ่งจะต้องกระทบต่อการดำรงชีวิตของประชาชนอย่างหลีกเลี่ยงไม่ได้ แต่ทั้งนี้ นายกรัฐมนตรีในฐานะ ผอ. ศบค. ได้สั่งให้หน่วยงานจัดทำแผนและดำเนินการช่วยเหลือ เยียวยา ประชาชนควบคู่กันไปด้วย เพื่อบรรเทาผลกระทบด้านต่างๆ ดังนั้น เพื่อการเตรียมความพร้อมและให้ประชาชนได้เตรียมตัว นายกรัฐมนตรีได้สั่งการให้ ศบค. กระทรวงสาธารณสุข คณะแพทย์ และทุกหน่วยงานที่เกี่ยวข้องชี้แจงสถานการณ์ให้ประชาชนรับทราบอย่างทั่วถึง เพื่อขอความร่วมมือจากทุกภาคส่วนล่วงหน้าก่อนจะมีการประกาศใช้โดยเฉพาะในพื้นที่ที่มีการรายงานผู้ติดเชื้อและผู้เสียชีวิตมาก ซึ่งมาตรการที่เข้มงวดขึ้นนี้จะเสนอมายังนายกรัฐมนตรี เพื่ออนุมัติและสั่งการการดำเนินการต่อไปโดยเร็วที่สุด เพื่อให้ทันต่อสถานการณ์ในขณะนี้

ที่มา : https://www.thaigov.go.th/news/contents/details/43853