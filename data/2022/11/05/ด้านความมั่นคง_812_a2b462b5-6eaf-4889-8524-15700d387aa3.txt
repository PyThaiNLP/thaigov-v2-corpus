รัฐบาลไทย-ข่าวทำเนียบรัฐบาล-ก.แรงงาน จ่ายเงินช่วยเหลือแรงงานไทยกลับจากยูเครนแล้ว 163 คน มูลค่ากว่า 2.4 ล้านบาท


วันอังคารที่ 8 มีนาคม 2565
ก.แรงงาน จ่ายเงินช่วยเหลือแรงงานไทยกลับจากยูเครนแล้ว 163 คน มูลค่ากว่า 2.4 ล้านบาท
....
เมื่อวันที่ 8 มีนาคม 2565 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน พร้อมด้วย นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) ตรวจเยี่ยมให้กำลังใจ พร้อมมอบเงินแก่แรงงานไทยที่เดินทางกลับมาจากประเทศยูเครน และเป็นสมาชิกกองทุนเพื่อช่วยเหลือคนหางานไปทำงานในต่างประเทศ จำนวน 4 คน ณ อาคาร Quarantine Center สถาบันบำราศนราดูร ถนนติวานนท์ ตำบลตลาดขวัญ อำเภอเมืองนนทบุรี จังหวัดนนทบุรี
นางธิวัลรัตน์ กล่าวว่า ตามที่รัฐบาล ภายใต้การนำของ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และกระทรวงแรงงานภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี เป็นห่วงคนไทยและแรงงานไทยทุกคนที่ได้รับผลกระทบจากเหตุการณ์ในยูเครน และได้กำชับให้ท่านรัฐมนตรีสุชาติ ชมกลิ่น รมว.แรงงาน ดูแลแรงงานไทยทุกคนอย่างดีที่สุด ซึ่งกระทรวงแรงงานประสานการทำงานใกล้ชิดกับกระทรวงการต่างประเทศอย่างต่อเนื่อง เช่นเดียวกันในวันนี้ (8 มี.ค.65) มีคนไทยชุดที่ 7 จำนวน 12 คน ในจำนวนนี้เป็นสมาชิกกองทุนฯ จำนวน 4 คน เดินทางโดยเครื่องบินสายการบินไทย เที่ยวบินที่ TG 971 ออกจากกรุงบูคาเรสต์มาถึงประเทศไทยในวันนี้ เวลา 06.50 น.โดยท่านสุชาติฯ ได้มอบหมายให้ดิฉันและท่านโฆษกมาตรวจเยี่ยมให้กำลังใจพร้อมทั้งมอบเงินช่วยเหลือแก่แรงงานไทยที่เดินทางกลับมาจากประเทศยูเครน และเป็นสมาชิกกองทุนเพื่อช่วยเหลือคนหางานไปทำงานในต่างประเทศ อีกจำนวน 4 คน คนละ 15,000 บาท รวมเป็นเงินทั้งสิ้น 60,000 บาท
นางธิวัลรัตน์ กล่าวต่อว่า กรมการจัดหางาน ได้จัดเจ้าหน้าที่ตั้งโต๊ะลงทะเบียน เพื่อรับคำร้องและอำนวยความสะดวกในการดูแลทั้งในเรื่องขั้นตอน เอกสารหลักฐานต่าง ๆ รวมทั้งชี้แจงเรื่องสิทธิประโยชน์จากกองทุนให้แก่แรงงานไทย นอกจากนี้ ที่ด่านตรวจคนหางานสุวรรณภูมิ ได้จัดเจ้าหน้าที่เข้าไปอำนวยความสะดวกตั้งแต่คนงานลงเครื่องบินจนถึงพาไปส่งที่ขึ้นรถบัสของกรมการขนส่งทางบก เดินทางมายังสถาบันบำราศนราดูร เพื่อรอตรวจหาเชื้อโควิด-19 (RT-PCR) ซึ่งหากแรงงานผลตรวจออกมาเป็นบวกจะเข้ารับการรักษาที่สถาบันบำราศนราดูร แต่หากผลเป็นลบจะใช้มาตรการ Test & go เดินทางกลับบ้านได้ทันที
ทั้งนี้ ตั้งแต่วันที่ 2 – 8 มีนาคม 2565 มีคนไทยที่เดินทางกลับมาแล้ว 7 เที่ยวบิน จำนวน 223 คน กระทรวงแรงงาน โดยกรมการจัดหางาน ได้จ่ายเงินให้แก่คนงานที่เป็นสมาชิกกองทุนฯ ได้รับเงินสงเคราะห์กรณีภัยสงคราม รายละ 15,000 บาท แล้วจำนวน 163 คน เป็นจำนวนเงินรวมทั้งสิ้น 2,445,000 บาท

ที่มา : https://www.thaigov.go.th/news/contents/details/52307