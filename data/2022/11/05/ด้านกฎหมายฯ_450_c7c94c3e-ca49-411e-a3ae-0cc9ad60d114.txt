รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม โชว์ลีลาลงช่วยไกล่เกลี่ยหนี้ กยศ. ด้วยตัวเองสำเร็จ วอนลูกหนี้เข้าร่วมงานมหกรรมไกล่เกลี่ย


วันศุกร์ที่ 25 กุมภาพันธ์ 2565
พิมพ์
รัฐมนตรีว่าการกระทรวงยุติธรรม โชว์ลีลาลงช่วยไกล่เกลี่ยหนี้ กยศ. ด้วยตัวเองสำเร็จ วอนลูกหนี้เข้าร่วมงานมหกรรมไกล่เกลี่ย
รัฐมนตรีว่าการกระทรวงยุติธรรม โชว์ลีลาลงช่วยไกล่เกลี่ยหนี้ กยศ. ด้วยตัวเองสำเร็จ วอนลูกหนี้เข้าร่วมงานมหกรรมไกล่เกลี่ย ชี้ยังมีเวลาอีกวันได้สิทธิพิเศษเยอะจบเรื่องเร็วไม่ต้องรอนาน ใครไม่มาถือว่าเสียโอกาส
นายสมศักดิ์ เทพสุทิน รัฐมนตรีว่าการกระทรวงยุติธรรม ให้สัมภาษณ์ภายหลังการเปิดงานมหกรรมไกล่เกลี่ยหนี้สินครัวเรือน ครั้งที่ 1 กรุงเทพมหานครและปริมณฑล ว่า การจัดงานในครั้งนี้จะมี 2 วัน คือ 25 และ 26 ก.พ. ซึ่งตนอยากให้คนมาร่วมงานกันเยอะๆ หากใครมาไม่ทันวันนี้ พรุ่งนี้ (26 ก.พ.) ก็ยังสามารถมาร่วมงานได้อยู่ โดยงานนี้มีสิทธิพิเศษต่างๆมากมายที่ไม่สามารถหาได้ในช่วงปกติ และจะทำเรื่องไกล่เกลี่ยได้เร็ววันเดียวจบ ไม่ต้องรอนาน ถ้าใครไม่มาถือว่าเสียโอกาสมาก เพราะถ้ามาจะมีโอกาสต่อรองลดดอกเบี้ย ลดเงินต้น และค่าปรับต่างๆกับสถาบันการเงินได้โดยตรง ถ้าหมดงานครั้งนี้ท่านยังสามารถไปที่ศูนย์ไกล่เกลี่ยข้อพิพาทภาคประชาชน ซึ่งมีครอบคลุมทั้ง 180 แขวงทั่วกรุงเทพฯ แต่จะไม่ได้สิทธิพิเศษเท่ากับในงานนี้ กระทรวงยุติธรรมมีหน้าที่เกี่ยวกับกฎหมายไกล่เกลี่ยทั้งก่อนฟ้องและหลังฟ้อง คนที่เป็นหนี้ก่อนฟ้องสามารถไกล่เกลี่ยจบเรื่องที่งานนี้ได้ ไม่ต้องถูกขึ้นศาล ส่วนคนที่ถูกฟ้องแล้วก็จะไกล่เกลี่ยไม่ให้ถูกยึดทรัพย์
"หากใครไม่มาผมจะเสียใจมาก ขอให้รีบมายังทันอยู่ และเราจะขับเคลื่อนไปยังจังหวัดอื่นๆทั่วประเทศ เรามีหลายช่องทางในการไกล่เกลี่ย แต่บางกรณีต้องคุยกันด้วยเหตุผล เราจึงจัดงานนี้ขึ้นมาเพื่อให้เจ้าหนี้กับลูกหนี้คุยกัน หากมีเหตุผลดี เจ้าหนี้เขาก็ลดให้เยอะ แต่หากใครไม่มาเราก็ไม่รู้จะช่วยได้ยังไง" นายสมศักดิ์ กล่าว
ผู้สื่อข่าวรายงานว่า นายสมศักดิ์ ได้ร่วมไกล่เกลี้ยหนี้ กยศ. ด้วยตนเอง เนื่องจากมีใบรับรองจากการอบรมผู้ไกล่เกลี่ย โดย น.ส.กมลรัตน์ ชูเดช  เป็นหนี้มาเป็นระยะเวลาหลายปี รวมทั้งเงินต้น และเบี้ยปรับเป็นเงินทั้งหมด 360,000 บาท  ผลการเจรจราปรากฏว่า กยศ. ให้สิทธิพิเศษลดเบี้ยปรับให้ 30 % และลดหนี้เงินต้นเหลือ 30,000 บาท ผ่อนเหลือเดือนละ 400 บาทเท่านั้น เเต่เจ้าตัวขอผ่อนเเบบเดิม คือ เดือนละ 2,000 บาท ซึ่งใช้เวลา 15 เดือนก็หมดหนี้ และหากรายได้ดีก็จะผ่อนมากกว่านี้ให้หนี้หมดไว ซึ่งเจ้าตัวยอมรับว่าดีใจมากที่มาร่วมโครงการนี้ จากนี้มั่นใจว่าจะปลดหนี้ที่เหลือให้หมดได้สำเร็จ

ที่มา : https://www.thaigov.go.th/news/contents/details/51945