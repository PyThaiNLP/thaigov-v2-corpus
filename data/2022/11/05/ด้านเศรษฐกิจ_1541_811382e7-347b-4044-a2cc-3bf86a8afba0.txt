รัฐบาลไทย-ข่าวทำเนียบรัฐบาล-รฟม. แจ้งปรับเวลาให้บริการรถไฟฟ้า MRT สายสีน้ำเงิน และสายสีม่วง รวมถึงอาคารและลานจอดแล้วจรทุกแห่ง


วันศุกร์ที่ 29 ตุลาคม 2564
รฟม. แจ้งปรับเวลาให้บริการรถไฟฟ้า MRT สายสีน้ำเงิน และสายสีม่วง รวมถึงอาคารและลานจอดแล้วจรทุกแห่ง
สอดคล้องกับการยกเลิกเคอร์ฟิวในพื้นที่กรุงเทพมหานคร ตั้งแต่วันที่ 1 พฤศจิกายน 2564 เป็นต้นไป
ตามที่ นายกรัฐมนตรี ได้ลงนามในข้อกำหนดออกตามความในมาตรา 9 แห่งพระราชกำหนดการบริหารราชการในสถานการณ์ฉุกเฉิน พ.ศ. 2548 (ฉบับที่ 36) ณ วันที่ 21 ตุลาคม 2564 โดยให้ยกเลิกการห้ามออกนอกเคหสถาน (เคอร์ฟิว) ในพื้นที่นำร่องด้านการท่องเที่ยว ซึ่งเดิมเคยกำหนดให้เป็นเขตพื้นที่ควบคุมสูงสุดและเข้มงวดจากการจำแนกจังหวัดตามพื้นที่สถานการณ์ แต่ได้มีคำสั่งกำหนดให้พื้นที่ดังกล่าวเป็นพื้นที่นำร่องด้านการท่องเที่ยว มีผลตั้งแต่เวลา 23.00 น. ของวันที่ 31 ตุลาคม 2564 นั้น
นายภคพงศ์ ศิริกันทรมาศ ผู้ว่าการการรถไฟฟ้าขนส่งมวลชนแห่งประเทศไทย (รฟม.) เปิดเผยว่า รฟม. และ บริษัท ทางด่วนและรถไฟฟ้ากรุงเทพ จำกัด (มหาชน) (BEM) ผู้ให้บริการรถไฟฟ้ามหานคร (รถไฟฟ้า MRT) พร้อมให้ความร่วมมือตามประกาศดังกล่าว โดยรถไฟฟ้ามหานคร สายเฉลิมรัชมงคล (MRT สายสีน้ำเงิน) ซึ่งมีแนวเส้นทางอยู่ในกรุงเทพมหานคร (พื้นที่นำร่องด้านการท่องเที่ยว) จะเริ่มเปิดให้บริการเวลา 06.00 - 24.00 น. ตามปกติ ตั้งแต่วันที่ 1 พฤศจิกายน 2564 เป็นต้นไป แต่สำหรับรถไฟฟ้ามหานคร สายฉลองรัชธรรม (MRT สายสีม่วง) ซึ่งมีแนวเส้นทางบางส่วนอยู่ในจังหวัดนนทบุรี (นอกพื้นที่นำร่องด้านการท่องเที่ยว) จะยังคงเปิดให้บริการเวลา 05.30 - 23.00 น. (รถไฟฟ้าขบวนสุดท้ายถึงสถานีปลายทางเวลา 23.00 น.) จนกว่าจะมีประกาศเปลี่ยนแปลง ทั้งนี้ ผู้โดยสารสามารถตรวจสอบตารางการเดินรถและเวลารถไฟฟ้าขบวนสุดท้าย ได้จากประกาศภายในสถานี หรือ เฟซบุ๊ก : MRT Bangkok Metro / โมบายแอปพลิเคชัน : Bangkok MRT และเว็บไซต์ www.bemplc.co.th หรือ สอบถามรายละเอียดเพิ่มเติมได้ที่ ศูนย์บริการข้อมูล โทร. 0 2624 5200
ในส่วนของอาคารและลานจอดแล้วจรของ รฟม. มีการปรับเวลาให้บริการให้สอดคล้องตามการให้บริการของรถไฟฟ้าสายต่างๆ และตามเขตพื้นที่ ดังนี้
• ที่จอดรถในแนวสายทางรถไฟฟ้า MRT สายสีน้ำเงิน ซึ่งอยู่ในกรุงเทพมหานคร (พื้นที่นำร่องด้านการท่องเที่ยว) เริ่มเปิดให้บริการเวลา 05.00 – 01.00 น. ตามปกติ ตั้งแต่วันที่ 1 พฤศจิกายน 2564 เป็นต้นไป ประกอบด้วย อาคารจอดแล้วจร จำนวน 4 อาคาร ที่สถานีลาดพร้าว สถานีศูนย์วัฒนธรรมแห่งประเทศไทย สถานีหลักสอง (2 อาคาร) และลานจอดแล้วจร จำนวน 10 ลาน ที่สถานีรัชดาภิเษก สถานีห้วยขวาง สถานีศูนย์วัฒนธรรมแห่งประเทศไทย (2 ลาน) สถานีพระราม 9 สถานีเพชรบุรี สถานีสุขุมวิท สถานีศูนย์การประชุมแห่งชาติสิริกิติ์ (2 ลาน) และสถานีสามย่าน
• ที่จอดรถในแนวสายทางรถไฟฟ้า MRT สายสีม่วง ซึ่งอยู่ในจังหวัดนนทบุรี (นอกพื้นที่นำร่องด้านการท่องเที่ยว) ยังคงเปิดให้บริการเวลา 05.00 – 23.00 น. จนกว่าจะมีประกาศเปลี่ยนแปลง ประกอบด้วย อาคารจอดแล้วจร จำนวน 4 อาคาร ที่สถานีคลองบางไผ่ สถานีสามแยกบางใหญ่ สถานีบางรักน้อยท่าอิฐ และสถานีแยกนนทบุรี 1
• ลานจอดแล้วจรสถานีเคหะฯ ในแนวสายทางรถไฟฟ้าสายสีเขียว ช่วงแบริ่ง – สมุทรปราการ ซึ่งอยู่ในจังหวัดสมุทรปราการ (นอกพื้นที่นำร่องด้านการท่องเที่ยว) ยังคงเปิดให้บริการเวลา 05.00 – 23.00 น. จนกว่าจะมีประกาศเปลี่ยนแปลง
• ที่จอดรถในแนวสายทางรถไฟฟ้าสายสีเขียว ช่วงหมอชิต – สะพานใหม่ – คูคต แบ่งเป็น อาคารจอดแล้วจรสถานีแยก คปอ. ซึ่งอยู่ในกรุงเทพมหานคร (พื้นที่นำร่องด้านการท่องเที่ยว) เริ่มเปิดให้บริการเวลา 05.00 – 01.00 น. ตามปกติ ตั้งแต่วันที่ 1 พฤศจิกายน 2564 เป็นต้นไป และอาคารจอดแล้วจรสถานีคูคต ซึ่งอยู่ในจังหวัดปทุมธานี (นอกพื้นที่นำร่องด้านการท่องเที่ยว) ยังคงเปิดให้บริการเวลา 05.00 – 23.00 น. จนกว่าจะมีประกาศเปลี่ยนแปลง
ทั้งนี้ ผู้ใช้บริการอาคารและลานจอดแล้วจรของ รฟม. สามารถสอบถามข้อมูลเพิ่มเติมได้ที่ กองบริหารอาคารจอดรถ ฝ่ายพัฒนาธุรกิจ โทร. 0 2513 1895 หรือ ไลน์แอด @mrtaparking
อย่างไรก็ดี รฟม. และ BEM ได้ตระหนักและห่วงใยในความปลอดภัยของผู้โดยสาร โดยจะยังคงดำเนินการตามมาตรการป้องกันการแพร่ระบาดเชื้อไวรัสโควิด-19 ในระบบรถไฟฟ้า MRT ทั้งสองสายอย่างเข้มงวดและต่อเนื่อง อาทิ การทำความสะอาดด้วยน้ำยาฆ่าเชื้อภายในสถานีและภายในขบวนรถไฟฟ้า การทำความสะอาดเหรียญโดยสารก่อนนำไปให้บริการ การตรวจวัดอุณหภูมิของเจ้าหน้าที่ที่ให้บริการในสถานี เป็นต้น เพื่อสร้างความเชื่อมั่นให้แก่ผู้ใช้บริการ พร้อมกันนี้ ขอเน้นย้ำผู้โดยสารโปรดให้ความร่วมมือกับเจ้าหน้าที่ในการตรวจวัดอุณหภูมิร่างกายก่อนเข้าใช้บริการ ล้างมือด้วยเจลแอลกอฮอล์ในจุดให้บริการในสถานี รักษาระยะห่างทางสังคม (Social Distancing) สวมใส่หน้ากากผ้าหรือหน้ากากอนามัยตลอดระยะเวลาการใช้บริการ และสแกน QR Code ไทยชนะ ที่ติดอยู่ภายในตู้โดยสารเพื่อเช็คอิน เพื่อสุขอนามัยที่ดีทั้งตนเองและสังคมส่วนรวม ติดตามข้อมูลข่าวสาร รฟม. เพิ่มเติมได้ที่เว็บไซต์ รฟม. www.mrta.co.th และเฟซบุ๊กแฟนเพจ การรถไฟฟ้าขนส่งมวลชนแห่งประเทศไทย หรือ Call Center รฟม. โทร. 0 2716 4044

ที่มา : https://www.thaigov.go.th/news/contents/details/47566