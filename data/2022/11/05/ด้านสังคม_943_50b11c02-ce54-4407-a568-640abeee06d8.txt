รัฐบาลไทย-ข่าวทำเนียบรัฐบาล-เพลงพระราชนิพนธ์ “ในหลวงรัชกาลที่ 9” กระหึ่มทั่วไทย 5 ธันวาคม อว. จัดแสดง “ดนตรี อว.เทิดพระเกียรติ ธ สถิตย์ในดวงใจ ไทยนิรันดร์”เพื่อแสดงความจงรักภักดีและน้อมรำลึก


วันพฤหัสบดีที่ 9 ธันวาคม 2564
เพลงพระราชนิพนธ์ “ในหลวงรัชกาลที่ 9” กระหึ่มทั่วไทย 5 ธันวาคม อว. จัดแสดง “ดนตรี อว.เทิดพระเกียรติ ธ สถิตย์ในดวงใจ ไทยนิรันดร์”เพื่อแสดงความจงรักภักดีและน้อมรำลึก
เพลงพระราชนิพนธ์ “ในหลวงรัชกาลที่ 9” กระหึ่มทั่วไทย 5 ธันวาคม อว. จัดแสดง “ดนตรี อว.เทิดพระเกียรติ ธ สถิตย์ในดวงใจ ไทยนิรันดร์”เพื่อแสดงความจงรักภักดีและน้อมรำลึก
เมื่อวันที่ 5 ธ.ค.กระทรวงการอุดมศึกษา วิทยาศาสตร์ วิจัยและนวัตกรรม (อว.) โดยสำนักงานการวิจัยแห่งชาติ(วช.) จัดแสดง “ดนตรี อว.เทิดพระเกียรติ ธ สถิตในดวงใจ ไทยนิรันดร์” ที่ลานพาร์คพารากอน กทม.มี ศ.(พิเศษ) ดร.เอนก เหล่าธรรมทัศน์ รมว.อว.เป็นประธาน โดยจัดพร้อมกับสถาบันอุดมศึกษาทั่วประเทศ 48 แห่งทั่วประเทศเพื่อแสดงความจงรักภักดีและน้อมรำลึกในพระมหากรุณาธิคุณเนื่องในวันคล้ายวันพระราชสมภพพระบาทสมเด็จพระบรมชนกาธิเบศ มหาภูมิพลอดุลยเดชมหาราชบรมนาถบพิตร รวมถึงส่งมอบความสุขให้คนไทยทั่วประเทศผ่านบทเพลงพระราชนิพนธ์ โดยที่ลานพาร์คพารากอน มีวงดนตรี แจ๊สบิ๊กแบนด์ จากมหาวิทยาลัยมหิดล มาบรรเลงเพงพระราชนิพนธ์โดยมีประชาชนเข้าร่วมงานอย่างคับคั่ง
ศ.(พิเศษ) ดร.เอนก กล่าวว่า ในหลวงรัชกาลที่ 9 ทรงเป็นสังคีตกวีและนักดนตรีที่ชาวโลกยกย่อง และเป็นที่รักยิ่งของปวงชนชาวไทย ทรงเป็นต้นแบบของการสร้างความสุขแก่ผู้ฟัง ด้วยทรงนิพนธ์บทเพลงหลายบทเพลง เพื่อสร้างแรงบันดาลใจและความสุข อาทิ เพลงพรปีใหม่ ให้ตราตรึงอยู่ในใจของประชาชนจนถึงปัจจุบัน โดย อว.จะจัดแสดงต่อเนื่อง 15 วันตั้งแต่ วันที่ 5-19 ธ.ค.นี้ โดยวันที่ 8-12 ธ.ค.จะไปจัดที่ไอคอนสยาม ริเวอร์พาร์คและวันที่ 13-19 ธ.ค.แสดงที่ลานหน้าเซ็นทรัลเวิล์ด
รมว.อว.กล่าวต่อว่า กระทรวง อว.นอกจากจะทำหน้าที่ให้ความรู้ ทำวิจัย ทำนวัตกรรมและประดิษฐกรรมต่างๆ แล้ว เรายังทำงานศิลปะ โดยเฉพาะดนตรีที่มีอยู่มากมายหลากหลายประเภทในมหาวิทยาลัยต่างๆ ทั่วประเทศ มหกรรมดนตรี อว.เทิดพระเกียรติฯ ครั้งนี้ จะทำให้คนไทยได้เห็นฝีมือนักศึกษาด้านดนตรีของเราว่ามีความสามารถเพียงใด และยังแสดงให้เห็นว่า อว. มีของดีและสิ่งดีๆ อยู่ไม่น้อย ทั้งด้านวิทยาศาสตร์และศิลปศาสตร์
“ เพลงที่นำมาบรรเลงทั้งหลายเหล่านี้ จะทำให้เราได้รำลึกถึงพระปรีชาสามารถในด้านการดนตรีพร้อมสำนึกในพระมหากรุณาธิคุณของพระองค์ท่าน และพระองค์ท่านจะยังคงสถิตย์กับเราตลอดไป” รมว.อว.กล่าว
ขณะที่ในต่างจังหวัดบรรยากาศก็คึกคักกระหึ่มไปด้วยเสียงเพลงพระราชนิพนธ์ อาทิอาทิ ม.เชียงใหม่ จัดดนตรี อว.เทิดพระเกียรติลมหนาว ที่บริเวณลานน้ำพุศาลาธรรม ม.นเรศวร ขับร้องประสานเสียงเพลงพระราชนิพนธ์ ณ ลานพระบรมราชานุสาวรีย์สมเด็จพระนเรศวรมหาราช  มรภ.ลำปาง ร่วมกับ อว.ส่วนหน้า จ.ลำปาง จัดแสดงดนตรี ณ ข่วงวัฒนธรรม สำนักศิลปะและวัฒนธรรม มรภ.ลำปาง มรภ.ยะลา ร่วมกับ อว.ส่วนหน้า จ.ยะลา จัดแสดงดนตรีพื้นบ้านบรรเลงเพลงพระราชนิพนธ์ ที่หอประชุมเฉลิมพระเกียรติ50 พรรษา ม.นราธิวาสราชนครินทร์ ร่วมกับ อว.ส่วนหน้า จ.นราธิวาส จัดแสดงดนตรีตั้งแต่เวลา 16.30-19.30 น. ณ สวนกรมหลวงนราธิวาสราชนครินทร์ เทศบาลเมืองนราธิวาส, ส่วนมรภ.เชียงราย จัดแสดงดนตรีเวลา 17.00-19.00 น. ที่ มรภ.เชียงราย เป็นต้น

ที่มา : https://www.thaigov.go.th/news/contents/details/49267