รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ พร้อมเดินทางร่วมการประชุมอาเซียน-สหรัฐฯ สมัยพิเศษ ซึ่งจัดขึ้นเป็นครั้งที่ 2 เชื่อมั่นพร้อมสนับสนุนให้สหรัฐฯ มีบทบาทสร้างสรรค์ในภูมิภาค


วันอาทิตย์ที่ 8 พฤษภาคม 2565
พิมพ์
โฆษกรัฐบาลเผย นายกฯ พร้อมเดินทางร่วมการประชุมอาเซียน-สหรัฐฯ สมัยพิเศษ ซึ่งจัดขึ้นเป็นครั้งที่ 2 เชื่อมั่นพร้อมสนับสนุนให้สหรัฐฯ มีบทบาทสร้างสรรค์ในภูมิภาค
โฆษกรัฐบาลเผย นายกฯ พร้อมเดินทางร่วมการประชุมอาเซียน-สหรัฐฯ สมัยพิเศษ ซึ่งจัดขึ้นเป็นครั้งที่ 2 เชื่อมั่นพร้อมสนับสนุนให้สหรัฐฯ มีบทบาทสร้างสรรค์ในภูมิภาค
วันที่ 8 พ.ค. 65 นายธนกร วังบุญคงชนะ โฆษกประจำสำนักนายกรัฐมนตรี เปิดเผย ต่อกรณีที่ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมมีกำหนดเข้าร่วมการประชุมสุดยอดอาเซียน-สหรัฐฯ สมัยพิเศษ ซึ่งจะจัดขึ้นระหว่างวันที่ 12 - 13 พฤษภาคม 2565 ณ กรุงวอชิงตัน สหรัฐอเมริกา โดยการประชุมดังกล่าวจัดขึ้นโดยการทาบทามของสหรัฐฯ มีวัตถุประสงค์เพื่อเฉลิมฉลองวาระครบรอบ 45 ปี ความสัมพันธ์อาเซียน-สหรัฐฯ ทั้งนี้ ความสัมพันธ์อาเซียน-สหรัฐฯ เริ่มต้นอย่างเป็นทางการเมื่อปี 2520 และได้ยกระดับเป็นหุ้นส่วนเชิงยุทธศาสตร์เมื่อปี 2558 โดยทั้งสองฝ่ายดำเนินความร่วมมืออย่างครอบคลุมทั้ง 3 เสาของประชาคมอาเซียน ทั้งด้านการเมืองความมั่นคง เศรษฐกิจ และสังคมและวัฒนธรรม เพื่อสนับสนุนการบูรณาการและการพัฒนา ในภูมิภาคให้ก้าวหน้า
นายธนกรกล่าวว่า สหรัฐฯ เป็นคู่ค้าทางด้านเศรษฐกิจที่สำคัญเป็นอันดับ 2 และเป็นแหล่งเงินทุนอันดับ 1 ของอาเซียน ทั้งนี้ ในช่วงการแพร่ระบาดของโควิด-19 สหรัฐฯ ได้ให้ความช่วยเหลือแก่ประเทศสมาชิกอาเซียน รวมเป็นเงินมากกว่า 200 ล้านดอลลาร์สหรัฐ รวมทั้งบริจาควัคซีนให้แก่ประเทศในภูมิภาคแล้วกว่า 91 ล้านโดส โดยเชื่อมั่นว่าการเดินทางร่วมการประชุมของนายกรัฐมนตรีครั้งนี้ จะนำมาซึ่งความร่วมมือระหว่างอาเซียน-สหรัฐฯ เพื่อขับเคลื่อนการฟื้นฟูและการเติบโตอย่างยั่งยืนของภูมิภาค ในยุคหลังโควิด-19

ที่มา : https://www.thaigov.go.th/news/contents/details/54333