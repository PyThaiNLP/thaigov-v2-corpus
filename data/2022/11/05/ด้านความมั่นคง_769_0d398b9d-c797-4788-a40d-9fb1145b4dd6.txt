รัฐบาลไทย-ข่าวทำเนียบรัฐบาล-กรมการจัดหางาน สั่งระงับการอนุญาตเดินทางทำงานยูเครน


วันศุกร์ที่ 25 กุมภาพันธ์ 2565
พิมพ์
กรมการจัดหางาน สั่งระงับการอนุญาตเดินทางทำงานยูเครน
อธิบดีกรมการจัดหางาน สั่งการสำนักงานจัดหางานจังหวัดทั่วประเทศระงับการอนุญาตเดินทางทำงานยูเครน หลังรัฐบาลยูเครนประกาศสถานการณ์ฉุกเฉิน 30 วัน
นายไพโรจน์ โชติกเสถียร อธิบดีกรมการจัดหางาน เผย สถานการณ์ความตึงเครียดตามแนวชายแดนระหว่างยูเครนและรัสเชีย ทวีความรุนแรงขึ้น และล่าสุดรัฐบาลยูเครนประกาศสถานการณ์ฉุกเฉินเป็นเวลา 30 วัน ตั้งแต่วันที่ 24 กุมภาพันธ์ 2565 เป็นต้นไป ซึ่งกรมการจัดหางานได้มีหนังสือแจ้งสำนักงานจัดหางานกรุงเทพมหานครพื้นที่ 1 -10 และสำนักงานจัดหางานจังหวัดทั่วประเทศ ถึงสถานการณ์ในประเทศยูเครนและรัสเซีย เพื่อให้ประชาสัมพันธ์ต่อไปยังคนหางานที่ต้องการเดินทางไปทำงานประเทศยูเครนและสหพันธรัฐรัสเซียทราบสถานการณ์ก่อนตัดสินใจเดินทาง
“พล.อ. ประยุทธ์ จันทร์โอชา นายกรัฐมนตรี ห่วงใยแรงงานไทยในยูเครน กำชับท่านรัฐมนตรีสุชาติ ชมกลิ่น ดูแลและเตรียมพร้อมให้ความช่วยเหลือคนไทยที่ทำงานในยูเครนและรัสเซียอย่างใกล้ชิด ซึ่งกรมการจัดหางานรับข้อสั่งการท่านรัฐมนตรีประสานสถานเอกอัครราชทูตไทย ณ กรุงวอร์ชอ ประเทศโปแลนด์ โดยทางสถานเอกอัครราชทูตฯ ได้มีการประชุมทางไกลกับเจ้าของร้านสปา/นวดไทยในยูเครนที่คนไทยไปทำงาน จำนวน 16 แห่ง เพื่อสอบถามความเป็นอยู่ของแรงงานไทย และได้เตรียมความพร้อมในการช่วยเหลือแรงงานไทยหากเกิดเหตุการณ์ฉุกเฉินให้สามารถเดินทางกลับประเทศไทยโดยเครื่องบิน หรือเดินทางเข้าโปแลนด์เพื่อเดินทางกลับประเทศไทย ทั้งนี้ขอฝากถึงคนหางานที่ต้องการเดินทางไปทำงานประเทศยูเครน อย่าหลงเชื่อผู้แอบอ้างว่าสามารถพาไปทำงานที่ยูเครนและรัสเซียในขณะนี้ได้ เนื่องจากกรมการจัดหางานมีการระงับการอนุญาตเดินทางไปทำงานยูเครนชั่วคราว จนกว่าสถานการณ์จะคลี่คลาย ”อธิบดีกรมการจัดหางาน กล่าว
อธิบดีกรมการจัดหางาน กล่าวต่อว่า ปัจจุบันมีแรงงานไทยทำงานในประเทศยูเครน จำนวน 139 คน เป็นสมาชิกกองทุนเพื่อช่วยเหลือคนหางานไปทำงานต่างประเทศ จำนวน 126 คน และทำงานประเทศรัสเซีย จำนวน 441 คน เป็นสมาชิกกองทุนฯ จำนวน 406 คน ทั้งหมดเป็นแรงงานที่เดินทางไปทำงานด้วยตนเอง และ Re-entry  ซึ่งหากมีประกาศอย่างเป็นทางการจากหน่วยงานที่เกี่ยวข้องให้มีการอพยพคนไทยกลับประเทศ เนื่องจากภัยสงคราม แรงงานไทยซึ่งเป็นสมาชิกกองทุนเพื่อช่วยเหลือคนหางานไปทำงานต่างประเทศ และได้รับผลกระทบจนต้องเดินทางกลับประเทศจะได้รับความช่วยเหลือจากกองทุนฯ รายละ 15,000 บาทตามระเบียบกระทรวงแรงงาน ว่าด้วยกิจการที่จะใช้จ่ายเงินจากกองทุนเพื่อช่วยเหลือคนหางานไปทำงานต่างประเทศ พ.ศ.2549 โดยให้จ่ายเงินจากกองทุน สงเคราะห์กรณีสมาชิกกองทุนประสบปัญหาต้องเดินทางกลับประเทศไทยก่อนสิ้นสุดการเป็นสมาชิกกองทุน เนื่องจากภัยสงครามหรือปัญหาความไม่สงบหรือภัยธรรมชาติหรือเกิดโรคระบาด ซึ่งทางการของประเทศนั้นๆ ประกาศกำหนดแล้ว และสำหรับผู้ที่มีญาติพี่น้องทำงานอยู่ที่ประเทศยูเครนในขณะนี้ หากต้องการทราบข้อมูลเกี่ยวกับสถานการณ์ในประเทศยูเครน สามารถติดต่อสำนักงานจัดหางานกรุงเทพมหานครพื้นที่ 1 -10 และสำนักงานจัดหางานจังหวัดได้ทุกจังหวัด หรือสำนักงานแรงงาน หรือติดต่อขอความช่วยเหลือได้ที่ สถานเอกอัครราชทูต ณ กรุงวอร์ซอ ประเทศโปแลนด์ หมายเลข +48-696-642-348 ตลอด 24 ชั่วโมง หรือติดต่อผ่าน E-mail : thaiconsularwarsaw@thaiemb.pl

ที่มา : https://www.thaigov.go.th/news/contents/details/51925