รัฐบาลไทย-ข่าวทำเนียบรัฐบาล-โฆษกรัฐบาลมั่นใจ “นายกฯ” แจงศึกอภิปราย ม.152 ฉลุย วอนอภิปรายเน้นเนื้อหา ไม่ใช่เสียดสีเอามัน ดักคอ อย่าประท้วงเลอะเทอะ จะได้ไม่งอแงทีหลังว่าเวลาอภิปรายของฝ่ายค้านไม่พอ


วันพฤหัสบดีที่ 3 กุมภาพันธ์ 2565
พิมพ์
โฆษกรัฐบาลมั่นใจ “นายกฯ” แจงศึกอภิปราย ม.152 ฉลุย วอนอภิปรายเน้นเนื้อหา ไม่ใช่เสียดสีเอามัน ดักคอ อย่าประท้วงเลอะเทอะ จะได้ไม่งอแงทีหลังว่าเวลาอภิปรายของฝ่ายค้านไม่พอ
โฆษกรัฐบาลมั่นใจ “นายกฯ” แจงศึกอภิปราย ม.152 ฉลุย วอนอภิปรายเน้นเนื้อหา ไม่ใช่เสียดสีเอามัน ดักคอ อย่าประท้วงเลอะเทอะ จะได้ไม่งอแงทีหลังว่าเวลาอภิปรายของฝ่ายค้านไม่พอ
วันที่ 3 ก.พ. 65 นายธนกร วังบุญคงชนะ โฆษกประจำสำนักประจำสำนักนายกรัฐมนตรี กล่าวถึงการเปิดอภิปรายทั่วไปเพื่อซักถามข้อเท็จจริงหรือเสนอแนะปัญหาต่อคณะรัฐมนตรี โดยไม่มีการลงมติ ตามมาตรา 152 ของรัฐธรรมนูญแห่งราชอาณาจักรไทย พุทธศักราช 2560 ว่า พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม พร้อมชี้แจงข้อกล่าวหาของฝ่ายค้านทุกเรื่อง เพราะมั่นใจว่ารัฐบาลดำเนินนโยบายต่าง ๆ ตามขั้นตอนอย่างถูกต้องครบถ้วน อีกทั้งยังบริหารงานด้วยความซื่อสัตย์สุจริตตลอดมา โดยนายกฯ กล่าวเสมอว่า รัฐบาลชุดนี้ทำงานเพื่อประเทศชาติและประชาชน และเด็ดขาดกับการทุจริตคอรัปชัน อย่างไรก็ตาม ทุกนโยบายไม่ว่าจะมาจากรัฐบาลชุดไหนนั้น ถือเป็นเรื่องธรรมดาที่ไม่สามารถจะทำให้ทุกคนพอใจได้ ซึ่งฝ่ายค้านก็คงเป็นหนึ่งในนั้น แต่ยืนยันว่า รัฐบาลภายใต้การนำของ พล.อ.ประยุทธ์ ทุ่มเททำงานอย่างเต็มที่เพื่อแก้ไขปัญหาทุกอย่างให้กลับสู่ภาวะปกติโดยเร็ว ก่อนที่จะเดินหน้าสู่การพัฒนาประเทศเพื่อพลิกโฉมประเทศต่อไป
“สำหรับเวลาอภิปรายนั้นก็คงเป็นไปตามความเหมาะสม หากฝ่ายค้านอภิปรายด้วยข้อมูลและข้อเท็จจริงประชาชนย่อมได้ประโยชน์ แต่หากยังใช้วิธีการอภิปรายแบบเดิม ๆ เน้นการอภิปรายแบบเสียดสี ถากถาง ชนิดเอามันเข้าว่าเหมือนหลาย ๆ ครั้งที่ผ่านมา ก็ถือว่าเป็นเรื่องน่าเสียดาย ที่รัฐบาลและประชาชนต้องมาเสียเวลากับความไร้สาระของฝ่ายค้าน ที่สำคัญ หากมีการประท้วงก็เป็นเรื่องปกติที่จะต้องหักเวลาของฝ่ายที่ประท้วง ดังนั้น ฝ่ายค้านอย่าประท้วงเลอะเทอะ จะได้ไม่ออกลูกงอแงภายหลังว่าเวลาอภิปรายไม่พอ แล้วก็ไปทะเลาะกันเองว่าใครเบียดเบียนเวลาอภิปรายของใครหรือไม่” นายธนกร กล่าว

ที่มา : https://www.thaigov.go.th/news/contents/details/51185