รัฐบาลไทย-ข่าวทำเนียบรัฐบาล-กระทรวงเกษตรฯ เร่งขับเคลื่อนการพัฒนาทรัพยากรบุคคลให้มีคุณภาพ และเป็นมืออาชีพ


วันจันทร์ที่ 31 มกราคม 2565
กระทรวงเกษตรฯ เร่งขับเคลื่อนการพัฒนาทรัพยากรบุคคลให้มีคุณภาพ และเป็นมืออาชีพ
กระทรวงเกษตรฯ เร่งขับเคลื่อนการพัฒนาทรัพยากรบุคคลให้มีคุณภาพ และเป็นมืออาชีพ เพื่อเพิ่มประสิทธิภาพในการพัฒนาและแก้ไขปัญหาภาคเกษตรและสหกรณ์
ดร.ทองเปลว กองจันทร์ ปลัดกระทรวงเกษตรและสหกรณ์ ประชุมหารือแนวทางการพัฒนาทรัพยากรบุคคล กระทรวงเกษตรและสหกรณ์ ร่วมกับคณะผู้บริหารมหาวิทยาลัยเกษตรศาสตร์ โดยอธิการบดีมหาวิทยาลัยเกษตรศาสตร์ ได้มอบหมายให้ ผศ.ดร.นิคม แหลมสัก รองอธิการบดีฝ่ายนวัตกรรมและกิจการเพื่อสังคม มหาวิทยาลัยเกษตรศาสตร์ โดยมี นายระพีภัทร์ จันทรศรีวงศ์ รองปลัดกระทรวงเกษตรและสหกรณ์ นายอภัย สุทธิสังข์ หัวหน้าผู้ตรวจราชการกระทรวงเกษตรและสหกรณ์ นายสัญญา แสงพุ่มพงษ์ ผู้ตรวจราชการกระทรวงเกษตรและสหกรณ์ และนายวิชัย ไตรสุรัตน์ ผู้ช่วยปลัดกระทรวงเกษตรและสหกรณ์ พร้อมทั้งคณะผู้บริหารมหาวิทยาลัย เข้าร่วม ณ สถาบันเกษตราธิการ โดยประเด็นหารือเป็นการพัฒนาบุคลากรในภาคการเกษตรให้สอดรับกับบริบททางสังคมที่เปลี่ยนไป ทั้งด้านเทคโนโลยี สิ่งแวดล้อมและสภาพการณ์ของโรคระบาด โดยมุ่งเน้นให้มีการวางแผนพัฒนาร่วมกัน เพื่อรองรับ BCG Economy Model ของรัฐบาลที่มุ่งผลสำเร็จในปี 2579
ทั้งนี้ กระทรวงเกษตรและสหกรณ์มีเป้าหมายในการขับเคลื่อนด้านการพัฒนาบุคคล โดยมุ่งเน้นการขับเคลื่อนยุทธศาสตร์ชาติ นโยบายรัฐบาล และนโยบายกระทรวงเกษตรฯ ให้บรรลุเป้าหมายการแก้ไขปัญหาเฉพาะหน้า เกษตรกรสามารถวางรากฐานการทำงานในยุคชีวิตวิถีใหม่ (New Normal) และสร้างเอกภาพในการขับเคลื่อนภารกิจของกระทรวงเกษตรฯ ซึ่งแนวทางการพัฒนาทรัพยากรบุคคล มีแนวทางในการดำเนินงานการขับเคลื่อน 3 ด้าน ได้แก่ 1) ภารกิจเร่งด่วนเพื่อขับเคลื่อนยุทธศาสตร์และนโยบายให้บรรลุเป้าหมาย ซึ่งจะเร่งพัฒนาหลักสูตรฝึกอบรมแบบ On line ที่มีประสิทธิภาพ และทั่วถึงสู่บุคลากรส่วนภูมิภาค พัฒนาบุคลากรให้มีทักษะการคิด การแก้ไขปัญหา การให้คำปรึกษาอย่างมีประสิทธิภาพ และส่งเสริมการจัดการความรู้โดยวิธีการถ่ายทอดความรู้ระหว่างบุคคลอย่างเป็นรูปธรรม 2) การขับเคลื่อนงานด้าน การพัฒนาทรัพยากรมนุษย์ (Human Resource Development : HRD) โดยจะขยายเครือข่ายความร่วมมือทางด้านวิชาการการเกษตรและสหกรณ์ทั้งในและต่างประเทศ พร้อมพัฒนาบุคลากรให้มีทักษะด้านภาษา ที่สามารถสื่อสารและทำความเข้าใจได้ และ 3) วางรากฐานการขับเคลื่อนงานด้านการพัฒนาบุคลากร สร้างและพัฒนาบุคลากรกระทรวงเกษตรฯ ให้เป็น Smart Officers ได้อย่างทั่วถึง ทบทวนการจัดทำแผนปฏิบัติการ การพัฒนาทรัพยากรบุคคล กระทรวงเกษตรฯ ในปี พ.ศ. 2566 - 2570 จัดทำระบบบริหารทรัพยากร (Career Path, Succession Plan, IDP, KM) ที่มีประสิทธิภาพ โปร่งใส ทันสมัย และเป็นที่ยอมรับ ทั้งผลักดันการเชื่อมโยงการพัฒนาทรัพยากรบุคคล ให้สอดรับกับเป้าหมาย

ที่มา : https://www.thaigov.go.th/news/contents/details/51099