รัฐบาลไทย-ข่าวทำเนียบรัฐบาล-นายพิศักดิ์ จิตวิริยะวศิน รองปลัดกระทรวงคมนาคม เข้าร่วมพิธีเปิดการประชุม Ministerial Transport Conference for Landlocked Developing Countries


วันจันทร์ที่ 15 สิงหาคม 2565
นายพิศักดิ์ จิตวิริยะวศิน รองปลัดกระทรวงคมนาคม เข้าร่วมพิธีเปิดการประชุม Ministerial Transport Conference for Landlocked Developing Countries
ในวันที่ 15 สิงหาคม 2565 ณ ห้องประชุมกระทรวงคมนาคม
นายพิศักดิ์ จิตวิริยะวศิน รองปลัดกระทรวงคมนาคม หัวหน้ากลุ่มภารกิจการพัฒนาโครงสร้างพื้นฐานด้านทางหลวง เป็นผู้แทนประเทศไทยเข้าร่วมพิธีเปิดการประชุม Ministerial Transport Conference for Landlocked Developing Countries ผ่านระบบการประชุมทางไกล ร่วมกับผู้แทนจากสำนักงานนโยบายและแผนการขนส่งและจราจร และผู้แทนจากกองการต่างประเทศ สำนักงานปลัดกระทรวงคมนาคม ในวันที่ 15 สิงหาคม 2565 ณ ห้องประชุมกระทรวงคมนาคม
การประชุม Ministerial Transport Conference for Landlocked Developing Countries มีวัตถุประสงค์เพื่อทบทวนความคืบหน้าด้านการขนส่งที่ยั่งยืนและเป้าหมายการพัฒนาอย่างยั่งยืนที่เกี่ยวข้อง พร้อมหารือเกี่ยวกับผลกระทบของการแพร่ระบาดของโรคติดเชื้อไวรัส COVID-19 และความท้าทายต่าง ๆ การทบทวนบทบาทที่สำคัญของการขนส่งในการฟื้นฟูภายหลังการแพร่ระบาดโรคติดเชื้อไวรัส COVID-19 รวมถึงการแก้ไขและปรับตัวจากการเปลี่ยนแปลงของสภาพภูมิอากาศ การแลกเปลี่ยนความรู้ ประสบการณ์ นวัตกรรมสำหรับการจัดสรรงบประมาณด้านโครงสร้างพื้นฐาน และการหารือเพื่อกำหนดข้อแนะนำและโอกาสสำหรับเสริมสร้างการพัฒนาและบำรุงรักษาโครงสร้างพื้นฐานด้านการขนส่งในกลุ่ม LLDCs การยกระดับความร่วมมือระหว่างประเทศด้านการขนส่ง และเสริมสร้างความแข็งแกร่งในการสร้างความร่วมมือด้านการเชื่อมโยงด้านการขนส่งเพื่อประโยชน์ของกลุ่มประเทศ LLDCs โดยจัดขึ้นระหว่างวันที่ 15 - 16 สิงหาคม 2565 ผ่านรูปแบบการประชุมแบบผสมผสาน ณ กรุงอาซาบัต เติร์กเมนิสถาน และผ่านระบบการประชุมทางไกล
สำหรับพิธีเปิดการประชุม Ministerial Transport Conference for Landlocked Developing Countries ได้มีการกล่าวถ้อยแถลงของนาย Sedar Berdimuhamedov ประธานาธิบดีเติร์กเมนิสถาน การนำเสนอถ้อยแถลงจากนาย Antonio Guterres เลขาธิการสหประชาชาติ และการกล่าวถ้อยแถลงจากผู้บริหารระดับสูงขององค์การสหประชาชาติและองค์ระหว่างประเทต่าง ๆ ที่เกี่ยวข้องภายใต้หัวข้อ การเสริมสร้างการเชื่อมโยงด้านการขนส่งสำหรับการฟื้นฟูที่ยั่งยืนของกลุ่มประเทศกำลังพัฒนาที่ไม่มีทางออกสู่ทะเล (Landlocked Developing Countries: LLDCs) จากสถานการณ์การแพร่ระบาดของโรคติดเชื้อไวรัส COVID-19 โดยมีรัฐมนตรีด้านการขนส่งจากกลุ่มประเทศ LLDCs จำนวน 32 ประเทศ กลุ่มประเทศทางผ่าน (transit countries) และประเทศผู้บริจาค ผู้แทนจากองค์การสหประชาชาติและองค์การระหว่างประเทศที่เกี่ยวข้อง สถานบันทางการเงิน ภาคเอกชน ภาควิชาการ และภาคส่วนต่าง ๆ ที่เกี่ยวข้องเข้าร่วมประชุมด้วย

ที่มา : https://www.thaigov.go.th/news/contents/details/58034