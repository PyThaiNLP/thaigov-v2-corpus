รัฐบาลไทย-ข่าวทำเนียบรัฐบาล-โฆษกรัฐบาลเผย “นายก”สั่งกำชับดูแล ราคาสินค้าเพื่อการบริโภคเพื่อช่วยเหลือประชาชน ขณะนี้สินค้าเริ่มทยอยปรับราคาลง อาทิ ผักชนิดต่าง ๆ


วันอังคารที่ 9 พฤศจิกายน 2564
พิมพ์
โฆษกรัฐบาลเผย “นายก”สั่งกำชับดูแล ราคาสินค้าเพื่อการบริโภคเพื่อช่วยเหลือประชาชน ขณะนี้สินค้าเริ่มทยอยปรับราคาลง อาทิ ผักชนิดต่าง ๆ
โฆษกรัฐบาลเผย “นายก”สั่งกำชับดูแล ราคาสินค้าเพื่อการบริโภคเพื่อช่วยเหลือประชาชน ขณะนี้สินค้าเริ่มทยอยปรับราคาลง อาทิ ผักชนิดต่าง ๆ
วันนี้ 9 พ.ย. 64 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า กรณีราคาสินค้าเพื่อการบริโภคหลายรายการปรับราคาแพงขึ้น เช่น ผักชนิดต่าง ๆ เนื้อสุกรและน้ำมันปาล์ม ซึ่งเกิดจากปัจจัยหลายประการประกอบกัน ไม่ว่าจะเป็นพื้นที่ทำการเกษตรหลายแห่งได้รับผลกระทบจากปัญหาอุทกภัย ทำให้พืชผลทางการเกษตรได้รับความเสียหาย ค่าต้นทุนการผลิตและค่าต้นทุนการขนส่งที่สูงขึ้น การปรับราคาขึ้นตามราคาตลาดโลก และความต้องการสินค้าที่เพิ่มมากขึ้นภายหลังจากการเปิดประเทศ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มีความห่วงใยประชาชนทุกคนที่อาจได้รับผลกระทบต่อราคาสินค้าที่ปรับสูงขึ้นนี้ จึงได้สั่งการให้หน่วยงานที่เกี่ยวข้องดำเนินการเพื่อให้การดูแลชีวิตความเป็นอยู่ของประชาชนทุกคน
โฆษกประจำสำนักนายกฯ กล่าวว่า ในขณะนี้ ราคาสินค้าบางรายการเริ่มปรับราคาลดลงแล้ว เช่น ผักชี ราคาลดลงมาอยู่ที่ 250-260 บาท/กิโลกรัม (ข้อมูล ณ วันที่ 5 พฤศจิกายน 2564) อยู่ที่ 320 บาท/กิโลกรัม รวมทั้ง ผักอื่น ๆ ก็ปรับลดราคาลงมาจากในช่วงปลายเดือนตุลาคมแล้ว ไม่ว่าจะ ขึ้นฉ่าย ราคาลดลงอยู่ที่ 256-260 บาท/กิโลกรัม จากราคา 318 บาท/กิโลกรัม ผักกาดหอม ราคาลดลงมาอยู่ที่ 55-100 บาท/กิโลกรัม จากราคา 118 บาท/กิโลกรัม ผักบุ้ง ราคาลดลงอยู่ที่ 25-30 บาท/กิโลกรัม จากราคา 40 บาท/กิโลกรัม และผักกวางตุ้ง ราคาลดลงมาอยู่ที่ 25-30 บาท/กิโลกรัม จากราคา 35 บาท/กิโลกรัม ทั้งนี้ เนื่องจากมีปริมาณผักเริ่มเข้าสู่ตลาดกลางมากขึ้นกว่าในช่วงก่อนหน้าถึง 20-30 เปอร์เซ็นต์ ได้แก่ ตลาดไท ตลาดสี่มุมเมือง และตลาดศรีเมือง ส่งผลให้ราคาผักทยอยปรับตัวลดลง รวมทั้ง พื้นที่การเกษตรที่ประสบปัญหาอุทกภัยมีสถานการณ์ที่ดีขึ้น และยังมีพื้นที่การเกษตรในส่วนอื่น ๆ ที่ไม่ได้รับผลกระทบจากอุทกภัย ทำให้ยังสามารถจำหน่ายสินค้าการเกษตรให้แก่พ่อค้าแม่ค้านำไปจำหน่ายต่อได้
โฆษกประจำสำนักนายกฯ กล่าวเพิ่มเติมว่า  รัฐบาลเชื่อว่าสถานการณ์ราคาสินค้าเพื่อการบริโภคจะกลับเข้าสู่สภาวะปกติในเร็ว ๆ นี้ นายกรัฐมนตรีได้สั่งการให้หน่วยงานที่เกี่ยวข้องดำเนินการติดตามสถานการณ์อย่างใกล้ชิดทั้งในเรื่องปริมาณและราคา รวมทั้ง กระทรวงพาณิชย์ ได้ดำเนิน “โครงการโมบายพาณิชย์ ลดราคา ! ช่วยประชาชน Lot 13 (สินค้าผัก)” ควบคู่กันไปจนถึงวันที่ 3 ธันวาคม 2564 เพื่อจำหน่ายผัก 17 ชนิดในราคาส่ง และสินค้าที่จำเป็นอีก 4 ชนิด ได้แก่ 1.ข้าวหอมมะลิ จำหน่ายถุงละ 5 กิโลกรัม ในราคาถุงละ 120 บาท 2.ไข่ไก่เบอร์ 2 จำหน่ายในราคาแผงละ 80 บาท 3.น้ำมันปาล์มขวด จำหน่ายขวดละ 48 บาท และ 4.น้ำตาลทรายขาว จำหน่ายกิโลกรัมละ 18 บาท ผ่านรถโมบายทั้ง 50 คัน ให้กับประชาชนในเขตกรุงเทพฯและปริมณฑล โดยสามารถตรวจสอบจุดจำหน่ายรถโมบายพาณิชย์ในแต่ละวันได้ที่เว็บไซต์ของ กรมการค้าภายใน “www.dit.go.th”
-------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/47967