รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ชื่นชม “น้องพิงค์” พิชฌามลณ์ฯ แชมป์แบดมินตัน VICTOR DENMARK MASTERS 2022 และ โปรช้าง คนไทยคนแรกที่คว้าแชมป์ GPA Tour Champions


วันจันทร์ที่ 13 มิถุนายน 2565
พิมพ์
โฆษกรัฐบาลเผย นายกฯ ชื่นชม “น้องพิงค์” พิชฌามลณ์ฯ แชมป์แบดมินตัน VICTOR DENMARK MASTERS 2022 และ โปรช้าง คนไทยคนแรกที่คว้าแชมป์ GPA Tour Champions
โฆษกรัฐบาลเผย นายกฯ ชื่นชม “น้องพิงค์” พิชฌามลณ์ฯ แชมป์แบดมินตัน VICTOR DENMARK MASTERS 2022 และ โปรช้าง คนไทยคนแรกที่คว้าแชมป์ GPA Tour Champions
วันนี้ (13 มิถุนายน 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้รับทราบถึงผลการแข่งขันกีฬาแบดมินตันและกอล์ฟในช่วงเวลานี้ นายกรัฐมนตรีชื่นชมถึงความสามารถและศักยภาพของนักกีฬาไทย ที่ได้สร้างชื่อเสียงให้ประเทศไทยเป็นที่รู้จัก
โฆษกประจำสำนักนายกรัฐมนตรีกล่าวถึงผลการแข่งขันแบดมินตัน ที่ น.ส. พิชฌามลณ์ โอภาสนิพัทธ์ หรือ "น้องพิงค์" นักแบดมินตันไทย ซึ่งได้รับรางวัลชนะเลิศการแข่งขันแบดมินตัน รายการ “วิคเตอร์ เดนมาร์ก มาสเตอร์ส 2022” (VICTOR DENMARK MASTERS 2022) ประเภทหญิงเดี่ยว ที่เมืองฮิลเลอรอด ประเทศเดนมาร์ก เอาชนะ หยุนซุนเฉา จากไต้หวัน ด้วยคะแนน 21-16 ใช้เวลา 65 นาที และเป็นการคว้าแชมป์อาชีพในระดับการแข่งขันนานาชาติได้สำเร็จเป็นครั้งแรก ซึ่งผลการแข่งขันดังกล่าวถือเป็นอีกผลงานความก้าวหน้าของทีมนักกีฬาไทยที่สามารถรักษามาตรฐานการแข่งขันจนประสบผลสำเร็จมาอย่างต่อเนื่อง สร้างชื่อเสียงและความภาคภูมิใจให้แก่ประเทศไทย ที่สำคัญความสำเร็จที่สร้างขวัญและกำลังใจให้น้องพิงค์ได้อย่างมากคือ แม้น้องพิงค์จะอายุยังน้อย มีอันดับไม่สูงในการแข่งขันครั้งนี้ แต่สามารถเอาชนะนักกีฬารุ่นพี่ ซื่อเหวินฉี จากไต้หวัน มือวางอันดับ 1 ของรายการ และอันดับ 44 ของโลก และ หยุนซุนเฉา จากไต้หวัน มือวางอันดับ 6 ของรายการ และอันดับ 79 ของโลก ได้
อีกผลการแข่งขันที่สร้างความสุขและความประทับใจให้คนไทยไม่แพ้กัน คือ ความสำเร็จของโปรช้าง ธงชัย ใจดี ตำนานนักกอล์ฟของประเทศไทย ซึ่งเข้าร่วมรายการแข่งขัน American Family Insurance Championship ณ สนาม University Ridge Golf Course แบบพาร์ 72 ระยะ 7,083 หลา รัฐวิสคอนซิน สหรัฐอเมริกา โดยสามารถจบสกอร์รอบสุดท้าย 4 อันเดอร์พาร์ 68 ได้สกอร์รวม 14 อันเดอร์พาร์ 202 สร้างประวัติศาสตร์ได้สำเร็จด้วยการก้าวขึ้นเป็นชาวไทยคนแรกที่คว้าแชมป์ระดับ PGA Tour Champions เมื่อวันอาทิตย์ ที่ผ่านมา
“นายกรัฐมนตรีขอบคุณนักกีฬาไทยที่ได้สร้างความสุขและความภาคภูมิให้กับคนไทย พร้อมทั้งเป็นแบบอย่างให้นักกีฬารุ่นหลังได้เห็นถึงความพยายามและความมุ่งมั่นจนประสบชัยชนะ ทั้งนี้ นายกรัฐมนตรีทราบดีว่าการฝึกซ้อมจนประสบความสำเร็จไม่ใช่เรื่องง่าย ต้องอาศัยวินัย ความทุ่มเท ความพยายาม ขอขอบคุณที่สร้างความสุขให้แฟนกีฬาชาวไทย และเชื่อมั่นว่า ชาวไทยเป็นกำลังใจให้นักกีฬาไทยทุกคน” นายธนกรฯ กล่าว

ที่มา : https://www.thaigov.go.th/news/contents/details/55642