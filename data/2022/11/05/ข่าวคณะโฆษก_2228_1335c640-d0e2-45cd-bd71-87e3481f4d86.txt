รัฐบาลไทย-ข่าวทำเนียบรัฐบาล-รองโฆษกรัฐบาล ชี้แจงงบโฆษณาสำนักนายกรัฐมนตรี


วันศุกร์ที่ 19 สิงหาคม 2565
พิมพ์
รองโฆษกรัฐบาล ชี้แจงงบโฆษณาสำนักนายกรัฐมนตรี
นางสาวรัชดา ธนาดิเรก รองโฆษกประจำสำนักนายกรัฐมนตรี  ชี้แจงงบโฆษณาสำนักนายกรัฐมนตรี
วันนี้ (19 ส.ค.65) นางสาวรัชดา ธนาดิเรก รองโฆษกประจำสำนักนายกรัฐมนตรี ชี้แจงกรณี บริษัท Nielsen เปิดเผยข้อมูลว่า สำนักนายกรัฐมนตรีเป็นองค์กรที่ใช้งบประมาณในการโฆษณามากที่สุดติดอันดับ 13 ของประเทศไทย เมื่อได้ตรวจสอบจากหน่วยงานที่เกี่ยวข้องแล้ว คาดว่าการจัดอันดับของบริษัทฯ น่าจะมาจากการคิดคำนวณอัตราค่าใช้จ่ายตามเรทติ้งรายการทั่วไปโดยไม่สะท้อนกับค่าใช้จ่ายจริงของส่วนราชการ อีกทั้ง หน่วยงานภายใต้สำนักนายกรัฐมนตรี ประกอบด้วย 17 หน่วยงาน เช่น สำนักงานปลัดสำนักนายกรัฐมนตรี กรมประชาสัมพันธ์ สำนักงานคณะกรรมการคุ้มครองผู้บริโภค และสำนักงานคณะกรรมการสร้างเสริมสุขภาพภาพ เป็นต้น โดยแต่ละหน่วยงานมีหน้าที่มีภารกิจที่ต้องอาศัยการโฆษณาและประชาสัมพันธ์ เพื่อสร้างการรับรู้ที่ถูกต้อง รวมถึงเพื่อให้สาธารณชนได้รับข้อมูลข่าวสารที่เป็นประโยชน์ในการเข้าถึงสิทธิ์ และการบริการภาครัฐต่าง ๆ  อีกทั้ง ในปีนี้ประเทศไทยจะเป็นเจ้าภาพจัดการประชุมความร่วมมือทางเศรษฐกิจในภูมิภาคเอเชีย-แปซิฟิก (เอเปค) ในส่วนของกรมประชาสัมพันธ์จึงมีความจำเป็นที่ต้องใช้งบประชาสัมพันธ์เพิ่มขึ้น เพื่อสร้างการรับรู้ถึงประโยชน์ที่จะได้จากการที่ประเทศไทยเป็นเจ้าภาพจัดการประชุม โดยเป็นการประชาสัมพันธ์ตลอดทั้งปี
“งบประมาณด้านการประชาสัมพันธ์ต่างๆของหน่วยงานภาครัฐ ต้องผ่านการพิจารณาถึงความเหมาะสม และเป็นไปตามขั้นตอนกระบวนการพิจารณางประมาณ ทุกอย่างต้องโปร่งใสและชี้แจงได้” นางสาวรัชดา กล่าว
---------------

ที่มา : https://www.thaigov.go.th/news/contents/details/58224