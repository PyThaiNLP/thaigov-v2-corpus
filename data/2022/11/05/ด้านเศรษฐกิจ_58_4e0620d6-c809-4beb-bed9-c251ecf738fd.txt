รัฐบาลไทย-ข่าวทำเนียบรัฐบาล-กรมทางหลวงชนบท กระทรวงคมนาคม คุมเข้มแคมป์คนงานโครงการก่อสร้าง ป้องกันการแพร่ระบาดของเชื้อไวรัส COVID-19 อย่างต่อเนื่อง


วันศุกร์ที่ 18 มิถุนายน 2564
กรมทางหลวงชนบท กระทรวงคมนาคม คุมเข้มแคมป์คนงานโครงการก่อสร้าง ป้องกันการแพร่ระบาดของเชื้อไวรัส COVID-19 อย่างต่อเนื่อง
บริเวณสำนักงานโครงการก่อสร้างและแคมป์ที่พักคนงาน โครงการก่อสร้างสะพานข้ามคลองตำมะลัง อำเภอเมือง จังหวัดสตูล
กรมทางหลวงชนบท (ทช.) กระทรวงคมนาคม โดยสำนักก่อสร้างสะพาน ดำเนินมาตรการเฝ้าระวังและป้องกันเชื้อไวรัส COVID-19 อย่างเข้มงวด บริเวณสำนักงานโครงการก่อสร้างและแคมป์ที่พักคนงาน โครงการก่อสร้างสะพานข้ามคลองตำมะลัง อำเภอเมือง จังหวัดสตูล โดยขอให้ผู้รับจ้างปฏิบัติตามมาตรการป้องกันอย่างเคร่งครัด ซึ่งต้องทำการตรวจวัดอุณหภูมิร่างกายก่อนเข้าปฏิบัติงาน การเว้นระยะห่างระหว่างบุคคล รวมทั้งการทำความสะอาดฆ่าเชื้อภายในสำนักงานและแคมป์คนงาน เพื่อป้องกันการแพร่ระบาด ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม และนายปฐม เฉลยวาเรศ อธิบดีกรมทางหลวงชนบท ที่ได้เน้นย้ำในเรื่องมาตรการป้องกันการแพร่ระบาดของโรคติดเชื้อไวรัส COVID-19 ในแคมป์คนงานก่อสร้างทุกโครงการ
ทั้งนี้นายไชยยศ สว่างจันทร์ สวัสดิการและคุ้มครองแรงงานจังหวัดสตูล พร้อมด้วยนางอรนุช นรารักษ์ หัวหน้ากลุ่มงานควบคุมโรคติดต่อ สำนักงานสาธารณสุขจังหวัดสตูล และคณะ ได้ลงพื้นที่บริเวณแคมป์ที่พักคนงานของโครงการก่อสร้างสะพานข้ามคลองตำมะลัง อำเภอเมือง จังหวัดสตูล เพื่อติดตามมาตรการการเฝ้าระวังการแพร่ระบาดด้วย โดยในแคมป์คนงานก่อสร้างดังกล่าวมีคนงานจำนวน 41 คน ไม่พบผู้ติดเชื้อ

ที่มา : https://www.thaigov.go.th/news/contents/details/42846