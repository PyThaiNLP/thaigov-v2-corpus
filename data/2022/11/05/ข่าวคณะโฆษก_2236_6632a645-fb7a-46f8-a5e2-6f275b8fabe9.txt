รัฐบาลไทย-ข่าวทำเนียบรัฐบาล-นายกฯ ยินดีที่ไทยได้รับการจัดอันดับให้เป็นอันดับ 1 ของโลก ด้านสถานบริการเพื่อสุขภาพ (Wellness Retreats) พร้อมผลักดัน ยกระดับการท่องเที่ยวเชิงสุขภาพไทยสู่มาตรฐานสากล


วันอาทิตย์ที่ 21 สิงหาคม 2565
พิมพ์
นายกฯ ยินดีที่ไทยได้รับการจัดอันดับให้เป็นอันดับ 1 ของโลก ด้านสถานบริการเพื่อสุขภาพ (Wellness Retreats) พร้อมผลักดัน ยกระดับการท่องเที่ยวเชิงสุขภาพไทยสู่มาตรฐานสากล
นายกฯ ยินดีที่ไทยได้รับการจัดอันดับให้เป็นอันดับ 1 ของโลก ด้านสถานบริการเพื่อสุขภาพ (Wellness Retreats) พร้อมผลักดัน ยกระดับการท่องเที่ยวเชิงสุขภาพไทยสู่มาตรฐานสากล
วันนี้ (21 สิงหาคม 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบและยินดีที่ไทยได้รับการจัดอันดับให้เป็นอันดับ 1 ของโลก ด้านสถานบริการเพื่อสุขภาพ (Wellness Retreats) และอันดับที่ 2 ประเทศที่มีกิจกรรมเชิงสุขภาพที่ได้รับความนิยมมากที่สุด (Highest-rated wellness activities) พร้อมชื่นชมความร่วมมือจากทั้งภาครัฐ เอกชน และประชาชน ยกระดับการท่องเที่ยวเชิงสุขภาพไทยสู่มาตรฐานสากล
โฆษกประจำสำนักนายกรัฐมนตรี กล่าวว่า เว็บไซต์ Travel Daily News เว็บไซต์ท่องเที่ยวยอดนิยมที่สำรวจแหล่งท่องเที่ยวในภูมิภาคเอเชียและแปซิฟิก ได้อ้างอิงจากผลสำรวจของ TripAdvisor และ Slingo ซึ่งคือเว็บไซต์ที่เป็นที่นิยมสำหรับนักท่องเที่ยว พบว่า ประเทศไทยได้รับการจัดอันดับให้เป็นอันดับ 1 ของโลก ด้านสถานบริการเพื่อสุขภาพ (Wellness Retreats) โดยสำรวจรีวิวจากนักท่องเที่ยวในเรื่องโรงแรม รีสอร์ท กิจกรรมเชิงสุขภาพ และสปา ซึ่งประเทศไทยนับได้ว่าเป็นจุดหมายปลายทางของนักท่องเที่ยวที่สนใจการท่องเที่ยวเชิงสุขภาพ และไทยยังได้รับการขนานนามว่าเป็น เมืองหลวงของสปาแห่งทวีปเอเชีย รวมถึงเป็นแหล่งยอดนิยมของนักท่องเที่ยวจากทั่วโลกที่ต้องการใช้สถานบริการเพื่อสุขภาพที่หรูหราและมีคุณภาพ
นอกจากนี้ ผลสำรวจจากเว็บไซต์ดังกล่าวยังพบว่า ประเทศไทยถูกจัดอันดับในด้านกิจกรรมเชิงสุขภาพที่ได้รับความนิยม (Highest-rated wellness activities) อยู่ในลำดับที่ 2 เป็นรองเพียงประเทศมัลดีฟส์ โดยประเทศไทยมีกิจกรรมเชิงสุขภาพ รวมไปถึงสปาให้นักท่องเที่ยวได้รับบริการจำนวน 2,673 กิจกรรม ซึ่งมีกิจกรรมเชิงสุขภาพที่อยู่ในระดับ 4 ดาวขึ้นไป จำนวน 1,952 กิจกรรม โดยกิจกรรมที่ได้รับความนิยมสูงมาจากการเล่นโยคะและพิลาทิส (Pilates)
“นายกรัฐมนตรีชื่นชมการทำงานของทุกภาคส่วนที่เกี่ยวข้องที่ช่วยกันกระตุ้นเศรษฐกิจให้เกิดการหมุนเวียนเงินในประเทศ โดยเฉพาะอย่างยิ่งการสนับสนุนกิจกรรมด้านการท่องเที่ยว ดึงดูดนักท่องเที่ยวชาวต่างชาติให้มาท่องเที่ยวในไทย ทั้งนี้ นายกรัฐมนตรีเชื่อมั่นว่า รัฐบาลกำหนดนโยบายที่เหมาะสมในการสนับสนุนการท่องเที่ยว สอดคล้องกับกระแสความนิยมของนักท่องเที่ยว โดยการท่องเที่ยวเชิงสุขภาพเป็นแนวทางการท่องเที่ยวในรูปแบบที่ไทยมีศักยภาพรองรับในทุกด้าน ตลอดจน นายกรัฐมนตรีขอบคุณบุคคลากรในภาคการท่องเที่ยวทุกคนที่ล้วนมีส่วนสร้างชื่อเสียงให้ประเทศไทย โดยผลการจัดอันดับที่ประเทศไทยได้รับรางวัลอย่างต่อเนื่องนี้เป็นเครื่องการันตี ศักยภาพและความพิเศษของประเทศไทยที่ทำให้นักท่องเที่ยวทั่วโลกให้ความนิยมอย่างต่อเนื่อง” นายอนุชาฯ กล่าว

ที่มา : https://www.thaigov.go.th/news/contents/details/58252