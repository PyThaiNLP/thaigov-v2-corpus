รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” ห่วงผู้ป่วยปอดอักเสบ ที่รักษาตัวอยู่ในขณะนี้มี 1,432 ราย มีอัตราครองเตียงร้อยละ 25.9 กำชับ สธ. เน้นลดจำนวนผู้ติดเชื้อโควิด-19 และผู้เสียชีวิตให้ได้มากที่สุด


วันอาทิตย์ที่ 20 มีนาคม 2565
พิมพ์
โฆษกรัฐบาลเผย “นายกฯ” ห่วงผู้ป่วยปอดอักเสบ ที่รักษาตัวอยู่ในขณะนี้มี 1,432 ราย มีอัตราครองเตียงร้อยละ 25.9  กำชับ สธ. เน้นลดจำนวนผู้ติดเชื้อโควิด-19 และผู้เสียชีวิตให้ได้มากที่สุด
โฆษกรัฐบาลเผย “นายกฯ” ห่วงผู้ป่วยปอดอักเสบ ที่รักษาตัวอยู่ในขณะนี้มี 1,432 ราย มีอัตราครองเตียงร้อยละ 25.9  กำชับ สธ. เน้นลดจำนวนผู้ติดเชื้อโควิด-19 และผู้เสียชีวิตให้ได้มากที่สุด วอนประชาชนเร่งฉีดวัคซีนเข็มกระตุ้น
วันที่ 20 มีนาคม 2565 นายธนกร วังบุญคงชนะ โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ให้ความสำคัญกับการลดอัตราการติดเชื้อและอัตราการเสียชีวิตให้ต่ำที่สุด ภายใต้สถานการณ์ไวรัสโควิด-19 ยังคงแพร่ระบาด และจำนวนผู้ติดเชื้อยังคงสูงขึ้น และยังเป็นห่วงผู้ป่วยติดเชื้อโดยเฉพาะผู้ป่วยปอดอักเสบ ที่รักษาตัวอยู่ในโรงพยาบาลขณะนี้มีจำนวนสูงถึง 1,432 ราย เฉลี่ยจังหวัดละ 18 ราย อัตราครองเตียง ร้อยละ 25.9 ทั้งนี้ จากรายงานผู้เสียชีวิตส่วนใหญ่เป็นผู้อายุมากกว่า 60 ปีขึ้นไป รวมถึงคนที่มีโรคประจำตัว สาเหตุส่วนหนึ่งมาจากการที่ได้รับวัคซีนเพียง 2 เข็ม หรือไม่ได้รับวัคซีน ข้อมูลจากกระทรวงสาธารณสุขพบว่า ผู้ที่ได้รับวัคซีนเข็มที่ 3 หรือได้รับวัคซีนครบ สามารถลดการติดเชื้อและเสียชีวิตลงได้  นายกรัฐมนตรี จึงขอให้หน่วยงานที่เกี่ยวข้องเร่งรัดฉีดวัคซีนให้กับกลุ่มเสี่ยง 608 ที่ยังไม่ฉีดวัคซีน รวมไปถึงให้เร่งการฉีดวัคซีนเข็มกระตุ้น และฉีดวัคซีนสำหรับเด็กให้ทั่วถึงให้ได้มากที่สุด
สำหรับสถานการณ์การแพร่ระบาดของโควิด-19 วันนี้ พบผู้ติดเชื้อโควิด-19 รายใหม่ 24,996 ราย จำแนกเป็น ผู้ติดเชื้อในประเทศ 24,965 ราย และผู้ป่วยมาจากต่างประเทศ 31 ราย ผู้เสียชีวิตเพิ่มขึ้น 84 ราย ผู้ที่กำลังรักษาตัว 237,519 ราย และมียอดผู้ที่หายป่วยกลับบ้านแล้ว 22,292 ราย ทำให้มียอดผู้ป่วยยืนยันสะสมตั้งแต่ 1 ม.ค. 65 จำนวน 1,130,534 ราย จำนวนผู้ที่หายป่วยสะสมจำนวน 898,798 ราย
ขณะที่ภาพรวมการฉีดวัคซีนโควิด-19 สรุปจำนวนผู้ที่ได้รับได้รับวัคซีนสะสม ตั้งแต่ 28 ก.พ. 64 - 18 มี.ค. 65 รวม 127,263,288 โดส ใน 77 จังหวัด แบ่งเป็นผู้ได้รับวัคซีนเข็มที่ 1 สะสม 54,846,677 โดส ผู้ได้รับวัคซีนเข็มที่ 2 สะสม 50,088,649 โดส ผู้ได้รับวัคซีนเข็มที่ 3 สะสม 20,374,200 โดส และผู้ได้รับวัคซีนเข็มที่ 4 สะสม 1,953,772 โดส

ที่มา : https://www.thaigov.go.th/news/contents/details/52737