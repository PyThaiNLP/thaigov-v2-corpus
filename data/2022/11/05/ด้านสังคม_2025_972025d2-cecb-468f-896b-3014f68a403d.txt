รัฐบาลไทย-ข่าวทำเนียบรัฐบาล-สาธิต ติดตามผลการดำเนินงาน “อาหารเป็นยา” จ.เพชรบุรี


วันศุกร์ที่ 26 สิงหาคม 2565
สาธิต ติดตามผลการดำเนินงาน “อาหารเป็นยา” จ.เพชรบุรี
รัฐมนตรีช่วยว่าการกระทรวงสาธารณสุข ติดตามผลการขับเคลื่อนนโยบายอาหารเป็นยา ที่จังหวัดเพชรบุรี 1 ใน 15 จังหวัด นำร่องระดับประเทศ เตรียมจัดมหกรรม “อร่อย On The Beach @ Phetchaburi Guarantee Unesco & อาหารเป็นยา” 23-25 กันยายนนี้
รัฐมนตรีช่วยว่าการกระทรวงสาธารณสุข ติดตามผลการขับเคลื่อนนโยบายอาหารเป็นยา ที่จังหวัดเพชรบุรี 1 ใน 15 จังหวัด นำร่องระดับประเทศ เตรียมจัดมหกรรม “อร่อย On The Beach @ Phetchaburi Guarantee Unesco & อาหารเป็นยา” 23-25 กันยายนนี้ เพื่อสร้างความตระหนักถึงความสำคัญในการบริโภคอาหารเป็นยา
วันนี้ (26 สิงหาคม 2565) ที่ จังหวัดเพชรบุรี ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข ลงพื้นที่ติดตามผลการขับเคลื่อนนโยบายอาหารเป็นยา จังหวัดเพชรบุรี และให้สัมภาษณ์ว่า กระทรวงสาธารณสุขมีนโยบายในการส่งเสริมสุขภาพและป้องกันโรค โดยเฉพาะโรคไม่ติดต่อเรื้อรัง เช่น โรคหัวใจ โรคเบาหวานโรคความดันโลหิตสูง และโรคไขมันในเลือด ที่ส่วนใหญ่เกิดจากพฤติกรรมการปฏิบัติตนและการบริโภคอาหาร และเป็นปัญหาสุขภาพที่สำคัญ ทั้งในมิติของจำนวนการเสียชีวิตและภาระค่าใช้จ่ายด้านสุขภาพโดยรวม ซึ่งการส่งเสริมให้คนไทยมีพฤติกรรมการบริโภคอาหารและการออกกำลังกายอย่างถูกต้องและเหมาะสมจะช่วยลดการเกิดโรคและลดภาวะแทรกซ้อนของโรคได้
ดร.สาธิตกล่าวต่อว่า สำหรับจังหวัดเพชรบุรี เป็น 1 ใน 15 จังหวัด นำร่องนโยบาย “อาหารเป็นยา” มีการดำเนินงาน 2 ส่วน คือ ส่วนที่ 1 สำรวจและคัดเลือกร้านอาหารที่นำสมุนไพรและผักพื้นบ้านมาปรุงเป็นเมนูสุขภาพ และผ่านการรับรองมาตรฐาน Clean Food  Good Taste ของกรมอนามัย ซึ่งมีทั้งหมด 19 ร้านใน 8 อำเภอ โดยสำนักงานสาธารณสุขจังหวัดเพชรบุรีจะส่งข้อมูลให้กับกรมการแพทย์แผนไทยและการแพทย์ทางเลือกดำเนินการออกป้ายอาหารเป็นยาให้กับร้านอาหารต่อไป และส่วนที่ 2 จัดทำแผนบูรณาการร่วมกับจังหวัด จัดมหกรรมเทศกาลอาหารจังหวัดเพชรบุรี “อร่อย On The Beach @ Phetchaburi Guarantee Unesco & อาหารเป็นยา” ระหว่างวันที่ 23-25 กันยายน นี้ เพื่อให้ประชาชนตระหนักถึงความสำคัญในการบริโภคอาหารเป็นยา และมีความรู้เกี่ยวกับการบริโภคอาหารเป็นยา นำไปสู่การสร้างเสริมสุขภาพตามวิถีธรรมชาติที่เหมาะสม และยังสามารถสร้างรายได้สร้างเศรษฐกิจให้กับประเทศอีกทางหนึ่ง รวมทั้งยังส่งเสริมให้กิจการร้านอาหารมีการปรุงอาหารให้เป็นยาเพิ่มมากขึ้น และส่งเสริมผลิตภัณฑ์อาหารสำเร็จรูป เครื่องดื่มพร้อมจำหน่ายในชุมชน โดยการสร้างกลไกความร่วมมือของภาคีเครือข่ายทั้งหน่วยงานภาครัฐ ภาคเอกชน ผู้ประกอบการร้านอาหาร และผู้บริโภค ให้เข้ามามีส่วนร่วมในการขับเคลื่อนนโยบายอาหารเป็นยา
********************************** 26 สิงหาคม 2565

ที่มา : https://www.thaigov.go.th/news/contents/details/58500