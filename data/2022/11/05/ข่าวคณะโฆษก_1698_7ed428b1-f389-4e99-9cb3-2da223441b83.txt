รัฐบาลไทย-ข่าวทำเนียบรัฐบาล-โฆษกรัฐบาลปัด รัฐบาลให้โบนัสพรรคเล็กนั่ง กมธ.วิสามัญงบฯ แจงเป็นการพิจารณาของสภาฯ ไม่ใช่อำนาจของรัฐบาล วอนอย่ามโนเอาเอง ใช้กลไกสภาฯ ตรวจสอบได้หากมีข้อสงสัย


วันอาทิตย์ที่ 5 มิถุนายน 2565
พิมพ์
โฆษกรัฐบาลปัด รัฐบาลให้โบนัสพรรคเล็กนั่ง กมธ.วิสามัญงบฯ แจงเป็นการพิจารณาของสภาฯ ไม่ใช่อำนาจของรัฐบาล วอนอย่ามโนเอาเอง ใช้กลไกสภาฯ ตรวจสอบได้หากมีข้อสงสัย
โฆษกรัฐบาลปัด รัฐบาลให้โบนัสพรรคเล็กนั่ง กมธ.วิสามัญงบฯ แจงเป็นการพิจารณาของสภาฯ ไม่ใช่อำนาจของรัฐบาล วอนอย่ามโนเอาเอง ใช้กลไกสภาฯ ตรวจสอบได้หากมีข้อสงสัย
วันที่ 5 มิถุนายน 2565 นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีที่ฝ่ายค้านตั้งข้อสังเกตว่า รัฐบาลให้โบนัสพรรคเล็กโดยให้ที่นั่งเก้าอี้คณะกรรมาธิการวิสามัญพิจารณาร่างพระราชบัญญัติงบประมาณรายจ่ายประจำปีงบประมาณ พ.ศ.2566 ว่า เรื่องนี้รัฐบาลคงไม่จำเป็นต้องชี้แจงอะไร เพราะเป็นการดำเนินการของสภาฯ รัฐบาลไม่สามารถไปก้าวก่ายอะไรได้ อย่างไรก็ตาม เท่าที่ทราบนั้นการที่พรรคเล็กได้ที่นั่งเก้าอี้คณะกรรมาธิการวิสามัญพิจารณาร่างพระราชบัญญัติงบประมาณนั้น ครั้งนี้ไม่ได้เกิดขึ้นเป็นครั้งแรก เพียงแต่ที่ผ่านมาบางครั้งอาจจะได้ 1 คน หรือบางครั้งก็ได้ 2 คน ซึ่งเป็นพิจารณาของสภาฯ รัฐบาลไม่สามารถไปกำหนดอะไรได้ ไม่อยากให้ฝ่ายค้านพยายามโยงทุกเรื่อง แม้แต่เรื่องที่เกี่ยวกับประโยชน์ของประชาชนก็ยังพยายามโยงให้เป็นเรื่องการเมือง เพียงเพื่อหวังจะดิสเตรดิตรัฐบาลเท่านั้น ทั้งนี้ หากพบว่ามีข้อสงสัยในชั้นคณะกรรมาธิการวิสามัญงบฯ นั้น ฝ่ายค้านก็สามารถใช้ดลไกของสภาฯ ดำเนินการตรวจสอบได้อยู่แล้ว และรัฐบาลก็พร้อมชี้แจงถึงเหตุผลและความสำคัญ ขอเพียงแค่ฝ่ายค้านเมื่อจำนนต่อหลักฐาน ก็ควรออกมาขอโทษด้วย ไม่ใช่บิดเบือนรายวันโดยไม่คิดจะแสดงความรับผิดชอบใดๆ ยืนยันว่า พล.อ.ประยุทธ์ จันทร์โอชา นายกฯ และรมว.กลาโหม มีความเด็ดขาด จะไม่ปล่อยให้เกิดการทุจริตอย่างแน่นอน
"ไม่อยากให้ฝ่ายค้านโยงทุกเรื่องเป็นเกมการเมืองไปเสียหมด การออกมาบิดเบือนว่ามีความพยายามแบ่งผลประโยชน์ให้กับพรรคร่วมรัฐบาลและพรรคเล็กในชั้นคณะกรรมาธิการวิสามัญงบฯ นั้น เป็นการมโนเอาเอง อย่างไรก็ตาม ต้องขอบคุณ ส.ส.ฝ่ายค้านบางท่านที่โหวตสนับสนุนร่าง พ.ร.บ.งบประมาณฉบับนี้ เพราะประชาชนกำลังรอเม็ดเงินตรงนี้เข้าไปแก้ปัญหาให้กับเขาอยู่ ดังนั้น พรรคฝ่ายค้านควรเห็นแก่ประโยชน์ของประชาชนอย่างที่ ส.ส.เหล่านี้เห็นบ้าง ไม่ใช่จ้องแต่จะดิสเครดิตรัฐบาล แล้วโยนบาปให้ ส.ส.ที่ต้องการช่วยเหลือประชาชนว่าเป็นงูเห่า ซึ่งเป็นเรื่องที่ไม่ถูกต้อง ทั้งนี้ เชื่อว่าแม้ฝ่ายค้านจะโยนบาปให้ ส.ส.เหล่านี้ว่าเป็นงูเห่า แต่เชื่อว่าประชาชนในพื้นที่เข้าใจการตัดสินใจของท่านว่า ทั้งหมดก็เพื่อประโยชน์ของประเทศและประชาชน" นายธนกร กล่าว

ที่มา : https://www.thaigov.go.th/news/contents/details/55383