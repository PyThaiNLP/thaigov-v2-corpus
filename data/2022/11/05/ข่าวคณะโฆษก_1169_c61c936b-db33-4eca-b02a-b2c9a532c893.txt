รัฐบาลไทย-ข่าวทำเนียบรัฐบาล-​“อนุทิน” ปลื้ม ดคี “โฮปเวลล์” สำเร็จอีกขั้น หลังศาลสั่งรื้อคดีใหม่ ไม่ต้องจ่าย 2.4 หมื่นล้าน เชื่อมั่น คมนาคม สู้คดี รอบคอบ รัดกุม


วันจันทร์ที่ 7 มีนาคม 2565
พิมพ์
​“อนุทิน” ปลื้ม ดคี “โฮปเวลล์” สำเร็จอีกขั้น หลังศาลสั่งรื้อคดีใหม่ ไม่ต้องจ่าย 2.4 หมื่นล้าน เชื่อมั่น คมนาคม สู้คดี รอบคอบ รัดกุม
​“อนุทิน” ปลื้ม ดคี “โฮปเวลล์” สำเร็จอีกขั้น หลังศาลสั่งรื้อคดีใหม่ ไม่ต้องจ่าย 2.4 หมื่นล้าน เชื่อมั่น คมนาคม สู้คดี รอบคอบ รัดกุม
วันที่ 7 มี.ค. 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี เปิดเผยว่า นายอนุทิน ชาญวีรกูล รองนายกรัฐมนตรีและ รมว.สาธารณสุข ในฐานะกำกับดูแลกระทรวงคมนาคม ขอบคุณทุกกำลังใจที่ส่งมาให้จากหลากหลายช่องทาง และแสดงความพอใจ ภายหลังศาลปกครองสูงสุดมีคำสั่งให้พิจารณาคดีใหม่และให้งดการบังคับคดีเดิมทั้งหมด กรณีข้อพิพาทระหว่างกระทรวงคมนาคม และการรถไฟแห่งประเทศไทย (รฟท.) กับ บริษัท โฮปเวลล์ (ประเทศไทย) จำกัด หรือคดีโฮปเวลล์ ทำให้รัฐบาลไม่ต้องชดใช้ค่าเสียหายกว่า 2.4 หมื่นล้านบาท  โดยยืนยันว่าการแก้ไขปัญหาข้อพิพาทดังกล่าว นับเป็นภารกิจหลักของกระทรวงคมนาคม ที่ผ่านมานายอนุทิน ได้ให้นโยบายในการแก้ไขปัญหาแก่กระทรวงคมนาคม ว่าแม้จะเป็นเรื่องที่เกิดขึ้นมานานก่อนรัฐบาลปัจจุบัน แต่การต่อสู้คดีของรัฐบาลชุดนี้ จะต้องทำอย่างจริงจัง โดยมุ่งที่ประโยชน์ของประเทศชาติเป็นหลัก เพื่อปกป้องผลประโยชน์ของรัฐและประชาชน
น.ส.ไตรศุลี กล่าวว่า นายอนุทิน แสดงความเชื่อมั่นในการต่อสู้คดีของกระทรวงคมนาคม ที่มีความพยายามอย่างสูงสุด ในการรักษาผลประโยชน์ของประเทศชาติ ที่ผ่านมากระทรวงคมนาคม พยายามดำเนินการแก้ไขมาโดยตลอด โดยยึดหลักกฏหมายและข้อเท็จจริง และได้มีการตั้งคณะทำงานต่าง ๆ ขึ้นมาตรวจสอบและพิจารณาในเรื่องดังกล่าวอย่างต่อเนื่อง ตั้งแต่ที่ นายศักดิ์สยาม ชิดชอบ เข้ามาดำรงตำแหน่ง รมว.คมนาคม จนศาลปกครองสูงสุดมีคำสั่งให้พิจารณาคดีใหม่และให้งดการบังคับคดีเดิมทั้งหมด
น.ส.ไตรศุลี กล่าวว่า รองนายกฯ อนุทิน ยังขอบคุณทุกหน่วยงานที่เกี่ยวข้อง ในการร่วมให้ข้อมูล ให้คำปรึกษาในแง่มุมทางกฎหมาย สำหรับขั้นตอนหลังจากนี้ ได้มอบหมายให้ นายศักดิ์สยาม ชิดชอบ รมว.คมนาคม ได้เตรียมความพร้อมเกี่ยวกับประเด็นข้อกฎหมาย เพื่อต่อสู้คดีเมื่อศาลเริ่มกระบวนการพิจารณาใหม่ พร้อมกำชับฝ่ายกฎหมายต้องทำงานอย่างเต็มที่ เพื่อให้ภาครัฐได้รับความเป็นธรรม และปกป้องผลประโยชน์ของส่วนรวม นอกจากนี้ ยังให้ความมั่นใจกับประชาชนว่า รัฐบาลจะดำเนินการอย่างรอบคอบ รัดกุม และจะต่อสู้อย่างเต็มที่ เพราะถือว่างบประมาณ คือเงินภาษีของประชาชนทุกคน
..................................

ที่มา : https://www.thaigov.go.th/news/contents/details/52272