รัฐบาลไทย-ข่าวทำเนียบรัฐบาล-รมว.ดีอีเอส ร่วมเวทีรัฐมนตรีอาเซียน ปลื้มไทยคว้า 4 รางวัล ASEAN ICT Awards 2021


วันเสาร์ที่ 29 มกราคม 2565
รมว.ดีอีเอส ร่วมเวทีรัฐมนตรีอาเซียน ปลื้มไทยคว้า 4 รางวัล ASEAN ICT Awards 2021
รมว.ดีอีเอส ร่วมเวทีรัฐมนตรีอาเซียน ปลื้มไทยคว้า 4 รางวัล ASEAN ICT Awards 2021
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจเเละสังคม เปิดเผยถึง การประชุมฯรัฐมนตรีอาเซียนด้านดิจิทัล ครั้งที่ 2 (The 2nd ASEAN Digital Ministers Meeting หรือ ADGMIN) ซึ่งจัดขึ้นระหว่างวันที่27-28 มกราคม 2565 โดยมีนางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม ร่วมประชุม ทั้งนี้ในวันที่ 28 มกราคม 2565 รัฐมนตรีอาเซียนดิจิทัลได้มีการหารือร่วมกับคู่เจรจาของอาเซียน เพื่อรับรองแผนงานความร่วมมือด้านดิจิทัลระหว่างอาเซียนกับจีนและอินเดีย ประจำปี 2565  โดยให้ความสำคัญในประเด็นอาทิ การพัฒนาด้านเศรษฐกิจดิจิทัล ความมั่นคงด้านเศรษฐกิจดิจิทัล การสร้างความเชื่อมั่นด้านโครงสร้างพื้นฐานทางดิจิทัล การพัฒนา 5G  นวัตกรรม เทคโนโลยีสมัยใหม่ การพัฒนาศักยภาพบุคลากร เพื่อส่งเสริมความร่วมมือที่แน่นแฟ้นระหว่างประเทศสมาชิกอาเซียน สำหรับเอกสารผลลัพธ์สำคัญในการประชุม ADGMIN ครั้งที่ 2 นี้ ได้แก่ ปฏิญญาเนปิดอว์ และแผนปฏิบัติการว่าด้วยการดำเนินงานหุ้นส่วนความร่วมมือระหว่างอาเซียน – จีน ด้านเศรษฐกิจดิจิทัล ปี ค.ศ. 2021 – 2025
ทั้งนี้ ในช่วงท้ายของการประชุมฯ รัฐมนตรีอาเซียนด้านดิจิทัลพร้อมเข้าร่วมพิธีการมอบรางวัลสำหรับผู้ชนะเลิศการประกวด ASEAN ICT Awards 2021 โดยในปีนี้ไทยได้รับรางวัลจำนวน 4 รางวัล
(1) รางวัล Gold หมวด Research and Development ผลิตภัณฑ์และบริการด้าน ICT ที่ถูกค้นคว้า วิจัยและสร้างขึ้นใหม่ด้วยความรู้ กระบวนการ ผลิตภัณฑ์และบริการใหม่ ๆ เพื่อตอบสนองความต้องการของตลาด โดย ทีม T-NET CO.,LTD.
(2) รางวัล Silver หมวด Private Sector ผลิตภัณฑ์หรือบริการด้าน ICT ที่มีความเกี่ยวข้องกับภาคธุรกิจและอุตสาหกรรม  โดย Tellscore (3) รางวัล Silver หมวด Start-up Company นวัตกรรมด้าน ICT ที่พัฒนาขึ้นโดยผู้ประกอบการด้าน ICT ที่ยังอยู่ในช่วงเริ่มต้นของการก่อตั้ง โดย ทีม Robolingo Co., Ltd.
(4) รางวัล Bronze หมวด Digital Content ผลิตภัณฑ์ที่เกี่ยวข้องกับกระบวนการรวบรวมข้อความเสียง รูปภาพและวิดีโอ ในรูปแบบมัลติมีเดีย เพื่อสร้างความสนใจ (ความบันเทิง) สาระบันเทิง และปฏิสัมพันธ์ โดยทีม Blue Ocean Technology
*************

ที่มา : https://www.thaigov.go.th/news/contents/details/51026