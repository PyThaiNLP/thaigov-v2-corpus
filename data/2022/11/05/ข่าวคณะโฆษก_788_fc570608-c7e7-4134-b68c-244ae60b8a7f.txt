รัฐบาลไทย-ข่าวทำเนียบรัฐบาล-โฆษกรัฐบาลแจง ครม.ไม่ได้มีมติให้ยกเลิกรักษาผู้ป่วยโควิด-19 ใน รพ.เอกชน


วันอังคารที่ 4 มกราคม 2565
พิมพ์
โฆษกรัฐบาลแจง ครม.ไม่ได้มีมติให้ยกเลิกรักษาผู้ป่วยโควิด-19 ใน รพ.เอกชน
โฆษกรัฐบาลแจง ครม.ไม่ได้มีมติให้ยกเลิกรักษาผู้ป่วยโควิด-19 ใน รพ.เอกชน เป็นเพียงข้อเสนอของหน่วยงาน และ ครม.ให้นำกลับไปพิจารณาโดยคำนึงถึงประโยชน์ของประชาชนสูงสุด ยืนยันรัฐบาลมีนโยบายดูแลคนไทยที่คนที่ติดโควิด-19 ฟรี
วันนี้ 4 มกราคม 2565  นายธนกร วังบุญคงชนะ โฆษกประจำสำนักนายกรัฐมนตรีชี้แจงกรณีมีการมีการเผยแพร่ผ่านโซเซียลมีเดียระบุว่า “ครม.มีมติให้ผู้ที่ไม่ฉีดวัคซีนโควิด หากตรวจเจอโควิดจะต้องจ่ายค่ารักษาพยาบาลเองทั้งหมด ส่วนผู้ที่ฉีดวัคซีนแล้วแต่ติดเชื้อจะต้องใช้สิทธิ์ตามสถานพยาบาลที่มีสิทธิ์ (ประกันสังคม หรือบัตรทอง) หากจะพักรักษาใน Hospital หรือ รพ.เอกชนจะต้องออกค่าใช้จ่ายเอง หรือใช้ประกันเอกชนที่ตนมี นอกจากนี้ ครม.ยังพิจารณาปรับเกณฑ์ให้ผู้มีอการน้อย หรือไม่ผ่านเกณฑ์การรักษาในโรงพยาบาล ให้กักตัวรักษาที่บ้าน หรือ Community Isolation ในทุกจังหวัด”
นายธนกรฯ ขอยืนยันว่าข้อความที่เผยแพร่ดังกล่าว เป็นเพียงข้อเสนอของหน่วยงานที่เกี่ยวข้องเพื่อการใช้งบประมาณอย่างคุ้มค่า โดยในที่ประชุมคณะรัฐมนตรีเมื่อวันที่ 28 ธันวาคม 2564 ได้มีมติให้กรมสนับสนุนบริการสุขภาพ กระทรวงสาธารณสุข ร่วมกับสำนักงานหลักประกันสุขภาพแห่งชาติ (สปสช.) และหน่วยงานที่เกี่ยวข้องรับเรื่องนี้ไปพิจารณาความจำเป็นเหมาะสมและกรอบเวลาในการให้การใช้สิทธิ UCEP กลับเข้าสู่ระบบปกติ ให้สอดคล้องกับสถานการณ์ระบาดของโรคโควิด-19 โดยคำนึงถึงประโยชน์สูงสุดของประชาชนก่อนดำเนินการตามขั้นตอนต่อไป ดังนั้น ในขณะนี้การดำเนินการทุกอย่างยังคงเดิม ไม่มีการยกเลิกหรือเปลี่ยนแปลงใดๆทั้งสิ้น
นายธนกร ยืนยันว่า นายกรัฐมนตรีให้ความสำคัญสูงสุดในการดูแลสุขภาพของพี่น้องประชาชน ปัจจุบัน  ผู้ป่วยโควิด-19 ทุกสิทธิ สามารถเข้ารับการรักษาได้ทั้งโรงพยาบาลรัฐและโรงพยาบาลเอกชน ซึ่งรัฐบาลจะเป็นผู้รับผิดชอบค่ารักษาพยาบาลในส่วนนี้เอง ประชาชนไม่ต้องจ่าย ทั้งนี้ ห้ามโรงพยาบาลเรียกเก็บเงินเพิ่มจากผู้ป่วย ยืนยันรัฐบาลดูแลให้สิทธิ์ประโยชน์ครอบคลุมทุกกรณี ทั้งในโรงพยาบาลของรัฐ เอกชน โรงพยาบาลสนาม และการรักษาตัวที่บ้าน ขอให้ประชาชนอย่าวิตกกังวลในเรื่องดังกล่าว รัฐบาลมีนโยบายดูแลคนไทยทุกคนโดยไม่เสียค่าใช้จ่าย
----------------------------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/50202