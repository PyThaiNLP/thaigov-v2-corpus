รัฐบาลไทย-ข่าวทำเนียบรัฐบาล-นายกรัฐมนตรีชื่นชมเด็กไทยคว้า 6 เหรียญรางวัลจากการแข่งขันคณิตศาสตร์โอลิมปิก ครองอันดับ 6 จาก 104 ประเทศ


วันจันทร์ที่ 18 กรกฎาคม 2565
พิมพ์
นายกรัฐมนตรีชื่นชมเด็กไทยคว้า 6 เหรียญรางวัลจากการแข่งขันคณิตศาสตร์โอลิมปิก ครองอันดับ 6 จาก 104 ประเทศ
นายกรัฐมนตรีชื่นชมเด็กไทยคว้า 6 เหรียญรางวัลจากการแข่งขันคณิตศาสตร์โอลิมปิก ครองอันดับ 6 จาก 104 ประเทศ
วันที่ 18 ก.ค. 2565  น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า พล.อ.ประยุทธ์ จันทร์โอชา นายกรัฐมนตรีและรมว.กลาโหม ชื่นชมเยาชนไทยที่สามารถคว้าเหรียญรางวัลจากการแข่งขันคณิตศาสตร์โอลิมปิกระหว่างประเทศ ครั้งที่ 63 ประจำปี 2565  ที่กรุงออสโล ประเทศนอร์เวย์ ซึ่งปีนี้เยาวชนจากไทยเข้าร่วมการแข่งขันทั้งหมด 6 คน โดยทุกคนสามารถคว้าเหรียญรางวัลมาได้ ประกอบด้วย 3 เหรียญทอง 2 เหรียญเงิน และ 1 เหรียญทองแดง  ทำคะแนนรวมได้ 193 คะแนน ได้ลำดับที่ 6 จากประเทศที่เข้าร่วมการแข่งขันทั้งหมด 104 ประเทศ
ทั้งนี้ นายกรัฐมนตรีได้ขอบคุณกระทรวงศึกษาธิการ สถาบันส่งเสริมการสอนวิทยาศาสตร์และเทคโนโลยี (สสวท.) คณะทำงาน นักวิชาการ อาจารย์ผู้คุมทีมทุกคนที่ร่วมกันฝึกฝนและผลักดันให้เยาวชนไทยเข้าร่วมการแข่งขันในรายการโอลิมปิกวิชาการทั้งในส่วนสาขาคณิตศาสตร์ ฟิสิกส์ เคมี ชีววิทยา ที่เยาชนไทยสามารถทำคะแนนอยู่ในอันดับต้นๆ ของโลกมาโดยต่อเนื่องเป็นเวลาหลายปี ซึ่งสอดคล้องกับนโยบายรัฐบาลที่ขับเคลื่อนยุทธศาสตร์ชาติ ด้านการพัฒนาและเสริมสร้างศักยภาพทรัพยากรมนุษย์ ซึ่งได้ครอบคลุมถึงการสร้างระบบการศึกษาเพื่อเป็นเลิศทางวิชาการในระดับนานาชาติ เพื่อให้คนไทยมีความสามารถในการแข่งขันทั้งในระดับภูมิภาคและระดับโลก
“นายกรัฐมนตรีชื่นชมเยาวชนทุกๆ คนที่เข้าร่วมการแข่งขันโอลิมปิกวิชาการ ซึ่งรางวัลที่เยาวชนไทยได้รับสะท้อนถึงคุณภาพการศึกษาของประเทศไทยที่ทัดเทียมกับนานาประเทศ ซึ่งนายกรัฐมนตรีและรัฐบาลมีความมุ่งมั่นต่อเนื่องในการผลักดันการกระจายความเท่าเทียมของคุณภาพการศึกษา ตามแผนงานภายใต้ยุทธศาสตร์ชาติ ด้านการพัฒนาและเสริมสร้างศักยภาพทรัพยากรมนุษย์ พร้อมกับการวางโครงสร้างพื้นฐานด้านอื่นๆ ไม่ว่าจะเป็นด้านเศรษฐกิจ อุตสาหกรรมสมัยใหม่เพื่อให้เกิดอาชีพรองรับทรัพยากรคุณภาพสูงในอนาคต” น.ส.ไตรศุลี กล่าว
สำหรับเยาวชนไทยที่เข้าร่วมการแข่งขันคณิตศาสตร์โอลิมปิกและได้รับเหรียญรางวัลในปี 2565 ประกอบด้วย นายวสวัตติ์ ระวังวงศ์  โรงเรียนเตรียมอุดมศึกษา เหรียญทอง,  นายศรัณยู ทองจรัส   โรงเรียนเตรียมอุดมศึกษา    กรุงเทพฯ  เหรียญทอง, นายก้องภพ ปิยะกมลานนท์  โรงเรียนเตรียมอุดมศึกษา  เหรียญทอง, นายวรวัฒน์  รุ่งอร่ามศิลป์  โรงเรียนเตรียมอุดมศึกษา เหรียญเงิน, นายสิรวิชญ์ พิพิธธนาบรรพ์  โรงเรียนมหิดลวิทยานุสรณ์   เหรียญเงิน และนายทยากร สุวานิช  โรงเรียนเตรียมอุดมศึกษา เหรียญทองแดง

ที่มา : https://www.thaigov.go.th/news/contents/details/56959