รัฐบาลไทย-ข่าวทำเนียบรัฐบาล-นายกฯ ลงนามในคำสั่งมอบสัญชาติไทยโค้ชเช และขอบคุณทุกส่วนที่เกี่ยวข้องกับข่าวดี WADA ปลดล็อกไทยแล้ว


วันศุกร์ที่ 4 กุมภาพันธ์ 2565
พิมพ์
นายกฯ ลงนามในคำสั่งมอบสัญชาติไทยโค้ชเช และขอบคุณทุกส่วนที่เกี่ยวข้องกับข่าวดี WADA ปลดล็อกไทยแล้ว
นายกฯ ลงนามในคำสั่งมอบสัญชาติไทยโค้ชเช และขอบคุณทุกส่วนที่เกี่ยวข้องกับข่าวดี WADA ปลดล็อกไทยแล้ว
วันที่ 4 กุมภาพันธ์ 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้ลงนามในคำสั่งมอบสัญชาติไทยเพิ่มเติมประจำปีตามวาระ ส่งผลให้ นายชเว ยอง ซอก หรือโค้ชเช หัวหน้าผู้ฝึกสอนนักกีฬาเทควันโดทีมชาติไทย ได้รับสัญชาติไทยตามร้องขอ
นายธนกรฯ กล่าวว่า โค้ชเช หรือ ชื่อไทย "ชัชชัย ชเว" เป็นบุคคลที่ทำคุณประโยชน์กับวงการกีฬาเทควันโดทีมชาติไทยมาอย่างยาวนาน เป็นผู้อยู่เบื้องหลังของนักกีฬาเทควันโดหลายคนในโอลิมปิกเกมส์ ตั้งแต่ ปี 2547 เหรียญทองแดงโอลิมปิก ที่เอเธนส์ ประเทศกรีซ จาก เยาวภา บุรพลชัย ปี 2551 เหรียญเงินโอลิมปิก ที่ปักกิ่ง ประเทศสาธารณรัฐประชาชนจีน จาก บุตรี เผือดผ่อง ปี 2555 เหรียญทองแดงโอลิมปิก ที่ลอนดอน ประเทศอังกฤษ จาก ชนาธิป ซ้อนขำ และปี 2564 เหรียญทองโอลิมปิก ที่โตเกียว ประเทศญี่ปุ่น จาก พาณิภัค วงศ์พัฒนกิจ
นายกรัฐมนตรี ร่วมยินดีกับโค้ชเช ที่ได้รับสัญชาติไทยเป็นที่เรียบร้อย ชื่นชมการทำงานที่โค้ชเชทุ่มเทให้วงการกีฬาไทยตลอดมา ขอขอบคุณที่โค้ชเชรักประเทศไทย อยากได้สัญชาติไทย และขอเป็นกำลังใจให้ โค้ชเช ทำหน้าที่ให้กับทีมนักกีฬาไทยอย่างเต็มภาคภูมิ นำชัยชนะในการแข่งขันกีฬาครั้งต่อๆ ไป เพื่อเป็นขวัญและกำลังใจให้กับแฟนกีฬาชาวไทย
ในโอกาสนี้ นายธนกรฯ กล่าวถึงอีกข่าวดีของวงการกีฬาไทย ซึ่งองค์กรต่อต้านการใช้สารต้องห้ามโลก (World Anti-Doping Agency: WADA) ได้ปลดไทยออกจากรายชื่อผู้ที่ไม่ปฏิบัติตามกฎของ WADA โดยมีผลทันที ซึ่งจะทำให้นักกีฬาไทยที่เข้าร่วมการแข่งขันรายการที่ WADA และคณะกรรมการโอลิมปิกสากลเป็นผู้ดูแลสามารถชักธงชาติ เพลงชาติของประเทศตนเองในการแข่งขันได้
“นายกรัฐมนตรีขอบคุณหน่วยงานที่เกี่ยวข้องที่ร่วมแก้ไขปัญหาจนสำเร็จลุล่วง นับเป็นข่าวดีแก่วงการกีฬาไทย ซึ่งการปลดชื่อไทยครั้งนี้ ส่งผลสำคัญคือไทยจะมีสิทธิเสนอตัวเป็นเจ้าภาพการจัดการแข่งขันกีฬา ซึ่งจะเป็นโอกาสในอุตสาหกรรมการกีฬาและการท่องเที่ยว ส่งผลถึงการฟื้นตัวทางเศรษฐกิจของไทยในอนาคต รวมทั้ง การปลดล็อคเรื่องการชักธงชาติไทยในการแข่งขันกีฬาระดับนานาชาติจะส่งผลถึงกำลังใจของแฟนกีฬาชาวไทยด้วย” นายธนกรฯ กล่าว

ที่มา : https://www.thaigov.go.th/news/contents/details/51232