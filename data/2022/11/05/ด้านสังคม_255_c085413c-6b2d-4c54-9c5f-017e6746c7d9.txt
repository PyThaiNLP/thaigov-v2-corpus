รัฐบาลไทย-ข่าวทำเนียบรัฐบาล-พม. นนทบุรี เข้าช่วยเหลือเด็ก 2 ชีวิต อยู่เพียงลำพัง หลังจากยายเสียชีวิตด้วยโรคโควิด-19


วันอังคารที่ 3 สิงหาคม 2564
พม. นนทบุรี เข้าช่วยเหลือเด็ก 2 ชีวิต อยู่เพียงลำพัง หลังจากยายเสียชีวิตด้วยโรคโควิด-19
พม. นนทบุรี เข้าช่วยเหลือเด็ก 2 ชีวิต อยู่เพียงลำพัง หลังจากยายเสียชีวิตด้วยโรคโควิด-19
เมื่อวันที่ 22 ก.ค. 64 เวลา 18.00 น. ที่กระทรวงการพัฒนาสังคมและความมั่นคงของมนุษย์ ถนนกรุงเกษม สะพานขาว กรุงเทพฯ นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) ในฐานะโฆษกกระทรวง พม.  เปิดเผยว่า จากกรณีหลานสองคน อายุขวบครึ่งและ 7 ขวบ เฝ้าศพยายที่เสียชีวิตจากโรคโควิด-19 ที่จังหวัดนนทบุรี ทั้งนี้ กระทรวง พม. โดยบ้านพักเด็กและครอบครัวจังหวัดนนทบุรี ได้ลงพื้นที่ตรวจสอบข้อเท็จจริง พบว่าครอบครัวดังกล่าวอาศัยอยู่ด้วยกัน 7 คน และทุกคนติดเชื้อโควิด-19 โดยมีหญิงอายุ 59 ปี ที่มีน้ำหนักตัว 120 กิโลกรัม ได้เสียชีวิตภายในบ้าน เมื่อวันที่ 19 ก.ค. 64 ที่ผ่านมา ซึ่งก่อนหน้านี้มีสมาชิกในครอบครัวถูกส่งตัวไปรักษาแล้ว 4 คน เหลือเพียงผู้ตายกับหลาน 2 คน ที่ยังพักอาศัยอยู่ในที่บ้าน
นางสาวแรมรุ้ง กล่าวเพิ่มเติมว่า ทั้งนี้ กระทรวง พม. โดยบ้านพักเด็กและครอบครัวจังหวัดนนทบุรี ได้ติดตามให้ความช่วยเหลือเด็กทั้งสองคน ด้วยการทำงานร่วมกับเครือข่ายอาสาสมัครพัฒนาสังคมและความมั่นคงของมนุษย์ (อพม.) ในพื้นที่ โดยทราบข้อเท็จจริงว่า โรงพยาบาลพระนั่งเกล้าได้ตรวจหาเชื้อโควิด-19 แล้ว พบว่าเด็กทั้งสองคนติดเชื้อโควิด-19 ซึ่งขณะนี้ ได้เข้ารับการรักษาที่โรงพยาบาลสนามโรงเรียนนนทบุรีวิทยาลัย ซึ่งผู้เป็นอาและตาได้เข้ารับการรักษาตัวก่อนหน้านี้ เมื่อหายเป็นปกติแล้ว บ้านพักเด็กและครอบครัวจังหวัดนนทบุรี จะติดตามให้ความช่วยเหลือเด็กตามกระบวนการสังคมสงเคราะห์ต่อไป

ที่มา : https://www.thaigov.go.th/news/contents/details/44397