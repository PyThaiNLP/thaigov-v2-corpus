รัฐบาลไทย-ข่าวทำเนียบรัฐบาล-"ระดมกำลัง ส่งพลังใจ…มอบเครื่องมือแพทย์ อุปกรณ์ที่จำเป็น ช่วยผู้ป่วยโควิด-19"


วันอังคารที่ 10 สิงหาคม 2564
"ระดมกำลัง ส่งพลังใจ…มอบเครื่องมือแพทย์ อุปกรณ์ที่จำเป็น ช่วยผู้ป่วยโควิด-19"
พลเอก ณัฐ อินทรเจริญ ปลัดกระทรวงกลาโหม เป็นประธานในกิจกรรมการมอบอุปกรณ์ทางการแพทย์ และสิ่งของจำเป็นให้กับเจ้าหน้าที่และผู้ป่วย ณ ศูนย์พักคอยเพื่อส่งต่อ เขตพระนคร กรุงเทพฯ
เพื่อช่วยเหลือประชาชนที่ได้รับผลกระทบจากสถานการณ์การแพร่ระบาดของโรคติดเชื้อไวรัสโควิด 19 ในพื้นที่และชุมชนต่างๆ ในกรุงเทพมหานคร ได้แก่ สถานีกาชาด 3 สุขุมาลอนามัย ศูนย์บริการสาธารณสุข 3 สะพานมอญ และศูนย์บริการสาธารณสุข 9 ประชาธิปไตย ในการรักษาผู้ป่วยโควิด-19 ต่อไป
โดยอุปกรณ์ทางการแพทย์ และสิ่งของจำเป็น ประกอบด้วย อุปกรณ์ทางการแพทย์ ได้แก่ ชุด Personal Protective Equipment (PPE) ชุด Chlorinated polyethylene Equipment(CPE) เครื่องวัดออกซิเจน (แบบปลายนิ้ว) ถุงมือยาง Alcohol 95% ฯลฯ และเครื่องอุปโภคบริโภค ได้แก่ ผ้าอ้อมสำเร็จรูปสำหรับเด็ก นมผงเด็ก น้ำเปล่า ปลากระป๋อง ไข่ไก่สด ข้าวสาร บะหมี่กึ่งสำเร็จรูป เป็นต้น โดยทั้งหมดนี้ จะช่วยลดภาระค่าใช้จ่ายด้านค่าอาหารของประชาชนที่อยู่ในพื้นที่
สำหรับศูนย์พักคอยวัดอินทรวิหาร (Community Isolation) นี้เป็นศูนย์ฯ ที่พระโสภณธรรมวงศ์ เจ้าอาวาสวัดอินทรวิหาร พระอารามหลวงได้ร่วมกับประธานชุมชนจัดตั้งขึ้นโดยใช้อาคารปฏิบัติธรรมเฉลิมพระเกียรติ 5 ชั้น ภายในวัดให้เป็นสถานที่ให้ผู้ป่วยโควิด - 19 เดินทางจากบ้านมาพักคอย เพื่อส่งต่อโรงพยาบาลหลักหรือโรงพยาบาลสนามของกรุงเทพมหานคร มีทีมแพทย์และพยาบาลประจำศูนย์คอยดูแล สามารถรองรับผู้ป่วยได้ จำนวน 200 เตียง เพื่อรองรับพระภิกษุที่มีอาการดีขึ้นก่อนกลับจาก โรงพยาบาลสงฆ์ ผู้ป่วยที่ไม่มีอาการ(สีเขียว) ซึ่งปัจจุบัน มียอดผู้ป่วยสะสมตั้งแต่เปิดศูนย์ฯ จำนวนทั้งสิ้น 538 ราย สำหรับชุมชนโดยรอบบริเวณนี้ มีจำนวน 200 ครัวเรือน ส่วนใหญ่ประสบปัญหาการตกงานจากโควิด - 19 ทำให้ไม่สามารถออกไปประกอบอาชีพได้หลังมีมาตรการล็อกดาวน์ประกอบกับประชาชนบางส่วนต้องกักตัวที่บ้านและมาเข้ารับการพักคอยในศูนย์ฯ

ที่มา : https://www.thaigov.go.th/news/contents/details/44629