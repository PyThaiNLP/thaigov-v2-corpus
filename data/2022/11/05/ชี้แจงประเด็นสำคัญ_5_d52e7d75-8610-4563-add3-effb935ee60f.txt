รัฐบาลไทย-ข่าวทำเนียบรัฐบาล-มท. ชี้แจงกรณีการบังคับใช้ผังเมืองรวม จังหวัดชัยภูมิ ให้เป็นพื้นที่อุตสาหกรรม


วันอาทิตย์ที่ 20 มิถุนายน 2564
พิมพ์
มท. ชี้แจงกรณีการบังคับใช้ผังเมืองรวม จังหวัดชัยภูมิ ให้เป็นพื้นที่อุตสาหกรรม
กรมโยธาธิการและผังเมือง เผยสภาพการณ์จังหวัดชัยภูมิเปลี่ยนแปลง ทำให้การใช้บังคับผังเมืองรวมจังหวัดชัยภูมิไม่สอดคล้องกับแนวทางการพัฒนาพื้นที่ ยืนยันการแก้ไขผังเมืองเป็นไปตามขั้นตอนของกฎหมาย
วันที่ 20 มิถุนายน 2564 นายพรพจน์ เพ็ญพาส อธิบดีกรมโยธาธิการและผังเมือง กล่าวชี้แจงกรณีการบังคับใช้ผังเมืองรวมจังหวัดชัยภูมิ ให้เป็นพื้นที่อุตสาหกรรม  โดยกล่าวว่ากฎกระทรวงให้ใช้บังคับผังเมืองรวมจังหวัดชัยภูมิ พ.ศ. 2558 ประกาศใช้บังคับ เมื่อวันที่ 29 พฤษภาคม 2558 หลังจากประกาศใช้บังคับกฎกระทรวงฯแล้ว ปรากฏว่า สภาพการณ์ของจังหวัดชัยภูมิปัจจุบันมีความเปลี่ยนแปลงไป ทำให้การใช้บังคับผังเมืองรวมจังหวัดไม่สอดคล้องกับแนวทางการพัฒนาพื้นที่จังหวัดชัยภูมิ โดยสภาพการณ์ปัจจุบันมีการขยายตัวของพื้นที่ชุมชนเมืองและชุมชนชนบท การขยายตัวของเศรษฐกิจฐานรากที่มาจากการเกษตร-อุตสาหกรรมที่ต่อเนื่องจากการเกษตร ทำให้การประกอบกิจการบางประเภทไม่สามารถดำเนินการได้ โดยสมาคมชาวไร่อ้อยจังหวัดชัยภูมิมีหนังสือพร้อมบัญชีรายชื่อเกษตรกรชาวไร่อ้อย จำนวนประมาณ 2,000 ราย ที่อยู่ในพื้นที่อำเภอเกษตรสมบูรณ์ และอำเภอหนองบัวแดง ขอให้แก้ไขผังเมืองรวมจังหวัดชัยภูมิ ให้สามารถก่อสร้างโรงงานน้ำตาลทรายได้ เพื่อบรรเทาปัญหาการขนส่งที่มีต้นทุนสูง และโรงงานเดิมทั้งสองแห่งตั้งอยู่ในระยะทางเกินกว่า 50 กิโลเมตร โดยมีประเด็นการขอแก้ไขกฎกระทรวงให้ใช้บังคับผังเมืองรวมจังหวัดชัยภูมิ พ.ศ. 2558  ในการใช้ประโยชน์ที่ดินประเภทชนบทและเกษตรกรรม (สีเขียว) เฉพาะบริเวณหมายเลข 2.3 รวม 2 ประเด็น ดังนี้
ประเด็นที่ 1 ขอเพิ่มเติมบัญชีท้ายกฎกระทรวงฯ
- เรื่องที่ 1 เพิ่มเติมประเภทหรือชนิดโรงงานในโรงงานลำดับที่ 11 คือ
(3) การทำน้ำตาลทรายดิบ หรือการทำน้ำตาลทรายขาว
(4) การทำน้ำตาลทรายดิบ หรือการทำน้ำตาลทรายขาว ให้บริสุทธิ์
- เรื่องที่ 2 เพิ่มเติมลำดับโรงงาน
โรงงานลำดับที่ 88 (2) การผลิตไฟฟ้าจากพลังงานความร้อน ซึ่งไม่ใช้ถ่านหินหรือนิวเคลียร์ในการผลิตพลังงาน
โรงงานลำดับที่ 102 โรงงานประกอบกิจการเกี่ยวกับการผลิตและจำหน่ายไอน้ำ
ประเด็นที่ 2 การขอแก้ไขข้อกำหนดเกี่ยวกับความสูงของอาคารในการใช้ประโยชน์ที่ดินเพื่อกิจการอื่น (จากเดิมกำหนดความสูงไม่เกิน 12 เมตร) ให้สามารถดำเนินการหรือประกอบกิจการในอาคารที่มีความสูงเกิน 12 เมตร
- โรงงานลำดับที่ 11 (3) และ (4)
- โรงงานลำดับที่ 88 (2)
- โรงงานลำดับที่ 102
ทั้งนี้ ขั้นตอนดำเนินการในการแก้ไขเพิ่มเติมกฎกระทรวงให้ใช้บังคับผังเมืองรวมจังหวัดชัยภูมิ พ.ศ.2558 ตามมาตรา 26/1 แห่งพระราชบัญญัติการผังเมือง พ.ศ. 2518 ตามลำดับ ดังนี้
1) ประชุมคณะที่ปรึกษาผังเมืองรวมจังหวัดชัยภูมิ เมื่อวันที่ 11 เมษายน 2560
2) ประชุมเพื่อประกอบการให้ความเห็นกรมโยธาธิการและผังเมือง (ความเห็นกรมฯ) เมื่อวันที่ 14 กรกฎาคม 2560
3) ประชุมคณะอนุกรรมการผังเมืองเพื่อพิจารณาด้านผังเมือง เมื่อวันที่ 22 พฤศจิกายน 2560
4) ประชุมคณะกรรมการผังเมือง เมื่อวันที่ 15 มีนาคม 2561
5) ปิดประกาศ / ประชาสัมพันธ์ทางวิทยุ 7 วัน ระหว่างวันที่ 8 – 14 สิงหาคม 2561
6) ประชุมชี้แจงรายละเอียดการแก้ไขเพิ่มเติมกฎกระทรวงให้ใช้บังคับผังเมืองรวมจังหวัดชัยภูมิ พ.ศ. 2558  เมื่อวันที่ 5สิงหาคม 2561 ณ หอประชุมที่ว่าการอำเภอเกษตรสมบูรณ์ อำเภอเกษตรสมบูรณ์ จังหวัดชัยภูมิ
7) ปิดประกาศ 30 วัน ระหว่างวันที่ 16 สิงหาคม ถึง 14 กันยายน 2561 เมื่อครบกำหนด
การปิดประกาศฯ ปรากฏว่า ไม่มีผู้มีส่วนได้เสียแสดงข้อคิดเห็นเป็นลายลักษณ์อักษร
8) สำนักงานโยธาธิการและผังเมืองจังหวัดชัยภูมิ มีหนังสือแจ้งเวียนคณะที่ปรึกษาผังเมืองรวมฯ เมื่อวันที่ 11 ตุลาคม 2561 (เพื่อทราบครบกำหนดการปิดประกาศฯ 30 วัน ปรากฏว่า ไม่มีผู้มีส่วนได้เสียแสดงข้อคิดเห็นเป็นลายลักษณ์อักษร)
9) ประชุมคณะอนุกรรมการผังเมืองเพื่อพิจารณาคำร้องฯ (เพื่อทราบ) เมื่อวันที่ 17 สิงหาคม 2561 (แจ้งเพื่อทราบ ครบกำหนดการปิดประกาศฯ 30 วัน ปรากฏว่า ไม่มีผู้มีส่วนได้เสียแสดงข้อคิดเห็นเป็นลายลักษณ์อักษร)
10) ประชุมคณะกรรมการผังเมือง (เพื่อทราบ) เมื่อวันที่ 26 ตุลาคม 2561 (เพื่อทราบครบกำหนดการ
ปิดประกาศฯ 30 วัน ปรากฏว่า ไม่มีผู้มีส่วนได้เสียแสดงข้อคิดเห็นเป็นลายลักษณ์อักษร)
11) ประชุมคณะกรรมการพิจารณาร่างกฎหมายของกระทรวงมหาดไทย เมื่อวันที่ 6 มีนาคม 2562
12) เสนอร่างแก้ไขกฎกระทรวงให้ใช้บังคับผังเมืองจังหวัดชัยภูมิ (ฉบับที่ ...) พ.ศ. ... (แก้ไขเพิ่มเติมกฎกระทรวงให้ใช้บังคับผังเมืองรวมจังหวัดชัยภูมิ พ.ศ. 2558) เมื่อวันที่ 17 เมษายน 2562
13) กระทรวงมหาดไทย ส่งร่างแก้ไขกฎกระทรวงให้ใช้บังคับผังเมืองจังหวัดชัยภูมิ (ฉบับที่ ...) พ.ศ. ... (แก้ไขเพิ่มเติมกฎกระทรวงให้ใช้บังคับผังเมืองรวมจังหวัดชัยภูมิ พ.ศ. 2558) ให้สำนักเลขาธิการคณะรัฐมนตรี เพื่อเสนอให้คณะรัฐมนตรีพิจารณา เมื่อวันที่ 24 พฤษภาคม 2562
14) สำนักเลขาธิการคณะรัฐมนตรี ส่งร่างแก้ไขกฎกระทรวงให้ใช้บังคับผังเมืองจังหวัดชัยภูมิ (ฉบับที่ ...) พ.ศ. .... (แก้ไขเพิ่มเติมกฎกระทรวงให้ใช้บังคับผังเมืองรวมจังหวัดชัยภูมิ พ.ศ. 2558) คืนกระทรวงมหาดไทย เนื่องจากมีการแต่งตั้งคณะรัฐมนตรีชุดใหม่แล้ว เมื่อวันที่ 23 กรกฎาคม 2562 และเนื่องจากพระราชบัญญัติการผังเมือง พ.ศ. 2562 ได้ประกาศใช้บังคับในราชกิจจานุเบกษา
15) คณะกรรมการผังเมืองมีมติเมื่อวันที่ 28 มกราคม 25644 เห็นชอบให้ผังเมืองรวมต่างๆ ที่อยู่ระหว่างดำเนินการแก้ไข ตามมาตรา 26/1 ที่อยู่ในขั้นตอนการยกร่างกฎหมาย ให้กรมโยธาธิการและผังเมืองออกเป็นประกาศกระทรวงมหาดไทยใช้บังคับต่อไป (เดิมออกเป็นกฎกระทรวง) ตามมาตรา 110 แห่งพระราชบัญญัติการผังเมือง พ.ศ. 2562 (เนื่องจากพระราชบัญญัติดังกล่าวได้ยกเลิกพระราชบัญญัติการผังเมือง พ.ศ. 2518 และมีการเปลี่ยนรูปแบบการใช้บังคับกฎหมาย)
16) เสนอร่างแก้ไขกฎกระทรวงฯ ให้คณะรัฐมนตรี ให้ความเห็นชอบ เมื่อวันที่ 1 มิถุนายน 2564
ผลของการแก้ไข มีดังนี้
1. การแก้ไขเพิ่มเติมกฎกระทรวงให้ใช้บังคับผังเมืองรวมจังหวัดชัยภูมิ พ.ศ. 2558 เป็นการแก้ไขข้อกำหนดการใช้ประโยชน์ที่ดินและกิจการบางประเภท ในการใช้ประโยชน์ที่ดินประเภทชนบทและเกษตรกรรม (สีเขียว) เฉพาะบริเวณหมายเลข 2.3 ให้มีความเหมาะสม และสอดคล้องกับสภาพการพัฒนาเกษตร อุตสาหกรรมต่อเนื่องจากการเกษตร และสอดคล้องกับนโยบายในการพัฒนาพื้นที่จังหวัด และกิจกรรมการใช้ประโยชน์ที่ดินในปัจจุบันของจังหวัดชัยภูมิ ให้สามารถรองรับการขยายตัวทางเศรษฐกิจ และเป็นการส่งเสริมด้านการเกษตรกรรม การปลูกพืชเศรษฐกิจและอุตสาหกรรมการเกษตรต่อเนื่องที่เหมาะสม
กับสภาพการใช้ประโยชน์พื้นที่ของจังหวัดชัยภูมิ
2. ในส่วนของการก่อสร้างโรงงานน้ำตาลทราย ก็จะต้องเป็นไปตามประกาศกระทรวงอุตสาหกรรมเรื่อง การให้ตั้งหรือขยายโรงงานน้ำตาลทรายในทุกท้องที่ทั่วราชอาณาจักร ซึ่งกำหนดให้เขตโรงงานน้ำตาลต้องมีระยะห่างจากเขตโรงงานน้ำตาลที่ได้รับใบอนุญาตไว้แล้วไม่น้อยกว่า 50 กิโลเมตร โดยการวัดระยะเป็นเชิงเส้นตรง ทั้งนี้ไม่ว่าจะเป็นท้องที่ในจังหวัดเดียวกันก็ตาม
กำหนดต้องจัดทำรายงานการวิเคราะห์ผลกระทบสิ่งแวดล้อม (EIA) ตามประกาศกระทรวงทรัพยากรธรรมชาติและสิ่งแวดล้อม
3. ในส่วนของโรงงานลำดับที่ 88 (2) การผลิตพลังงานไฟฟ้าจากพลังงานความร้อนจะไม่อนุญาตให้ใช้ถ่านหินหรือนิวเคลียร์ในการผลิตพลังงาน
ทั้งนี้ ในส่วนของภาคประชาชนที่กังวลว่าการก่อสร้างโรงงานน้ำตาล และโรงไฟฟ้าชีวมวล จะส่งผลกระทบต่อประชาชนในพื้นที่ ทั้งด้านมลพิษ สิ่งแวดล้อม และสุขภาพนั้น การที่จะสามารถดำเนินกิจการดังกล่าวได้นั้น  ต้องได้รับการอนุมัติและอนุญาตจากหน่วยงานที่เกี่ยวข้อง และต้องปฏิบัติให้เป็นไปตามที่กฎหมายอื่นๆ ที่ได้กำหนดไว้ด้วย เช่น การจัดทำรายงานวิเคราะห์ผลกระทบสิ่งแวดล้อม (EIA) โครงการอุตสาหกรรมประกอบกิจการเกี่ยวกับน้ำตาลทราย เสนอต่อสำนักงานนโยบายและแผนทรัพยากรธรรมชาติและสิ่งแวดล้อม (สผ.) การได้รับอนุญาตให้ดำเนินกิจการโรงงานจากกระทรวงอุตสาหกรรม เป็นต้นไป

ที่มา : https://www.thaigov.go.th/news/contents/details/42892