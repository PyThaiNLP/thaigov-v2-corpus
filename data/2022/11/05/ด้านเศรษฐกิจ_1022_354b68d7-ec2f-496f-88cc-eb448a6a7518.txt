รัฐบาลไทย-ข่าวทำเนียบรัฐบาล-แจ้งเตือนประชาชนเกี่ยวกับการถูกหลอกให้โอนเงินเพื่อแลกเปลี่ยนสกุลเงินดิจิทัล


วันเสาร์ที่ 25 กันยายน 2564
พิมพ์
แจ้งเตือนประชาชนเกี่ยวกับการถูกหลอกให้โอนเงินเพื่อแลกเปลี่ยนสกุลเงินดิจิทัล
ตามที่ได้ปรากฏว่ามีการแอบอ้างว่าจะการใช้สกุลเงินดิจิทัลใหม่ทั่วโลก รวมทั้งจะมีการยกหนี้ในระบบสถาบันการเงินและแลกเปลี่ยนเงินฝากในระบบสถาบันการเงินเป็นสกุลเงินดิจิทัลนั้น กระทรวงการคลังขอเรียนว่าข้อความดังกล่าวไม่ได้เป็นความจริงแต่อย่างใด
นางสาวกุลยา ตันติเตมิท ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยว่า ตามที่ได้ปรากฏว่ามีการแอบอ้างว่าจะการใช้สกุลเงินดิจิทัลใหม่ทั่วโลก รวมทั้งจะมีการยกหนี้ในระบบสถาบันการเงินและแลกเปลี่ยนเงินฝากในระบบสถาบันการเงินเป็นสกุลเงินดิจิทัลนั้น กระทรวงการคลังขอเรียนว่าข้อความดังกล่าวไม่ได้เป็นความจริงแต่อย่างใด จึงขอให้ประชาชนใช้ความระมัดระวังอย่าโอนเงินหรือเปิดเผยข้อมูลส่วนบุคคลให้กับบุคคลที่มีการแอบอ้างในลักษณะดังกล่าว รวมทั้งอย่าส่งต่อ หรือแชร์ข้อมูลต่างๆ ที่มิได้ถูกเผยแพร่อย่างเป็นทางการจากกระทรวงการคลังหรือธนาคารแห่งประเทศไทย (ธปท.)
ปัจจุบัน กฎหมายว่าด้วยเงินตรากำหนดให้เงินที่ชำระหนี้ได้ตามกฎหมายมีเพียงเหรียญกษาปณ์ที่ออกโดยกระทรวงการคลังและธนบัตรที่ออกโดย ธปท. เท่านั้น นอกจากนี้ การหลอกลวงผู้อื่นด้วยการนำข้อมูลเข้าสู่ระบบคอมพิวเตอร์เผยแพร่หรือส่งต่อข้อมูลดังกล่าวโดยรู้อยู่แล้วว่าเป็นข้อมูลอันเป็นเท็จเพื่อให้ผู้อื่นและให้ได้ไปซึ่งทรัพย์สินจากผู้ถูกหลอกลวงหรือบุคคลที่สามจะมีความผิดตามกฎหมายว่าด้วยการกระทําความผิดเกี่ยวกับคอมพิวเตอร์กระทรวงการคลังขอเตือนผู้ที่มีพฤติกรรมแอบอ้างโดยมีเจตนาหลอกลวงหรือทำให้ประชาชนเข้าใจผิด ขอให้หยุดการกระทำดังกล่าว โดยหน่วยงานของรัฐที่เกี่ยวข้องจะมีการตรวจสอบอย่างเข้มงวดและหากพบว่ามีการกระทำความผิดจะดำเนินการตามกฎหมายทันที
ทั้งนี้ ประชาชนสามารถสืบค้นข้อมูลข่าวสารเกี่ยวกับการเงินการคลังได้จากแถลงข่าวของกระทรวงการคลังในเว็บไซต์ www.mof.go.th หรือในเฟซบุ๊ก “สถานีข่าวกระทรวงการคลัง” หรือแถลงข่าวของธนาคารแห่งประเทศไทย www.bot.or.th
สำนักนโยบายระบบการเงินและสถาบันการเงิน สำนักงานเศรษฐกิจการคลัง
โทร. 0 2273 9020 ต่อ 3276
โทรสาร 0 26183374

ที่มา : https://www.thaigov.go.th/news/contents/details/46208