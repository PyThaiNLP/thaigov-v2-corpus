รัฐบาลไทย-ข่าวทำเนียบรัฐบาล-กระทรวงการท่องเที่ยวและกีฬา ชี้แจงข้อวิจารณ์การเปิดประเทศไม่เอื้อประโยชน์ให้ผู้ประกอบการ


วันจันทร์ที่ 8 พฤศจิกายน 2564
พิมพ์
กระทรวงการท่องเที่ยวและกีฬา ชี้แจงข้อวิจารณ์การเปิดประเทศไม่เอื้อประโยชน์ให้ผู้ประกอบการ
โฆษกกระทรวงการท่องเที่ยวและกีฬา เผย SHA Plus เป็นการยกระดับจากมาตรฐาน SHA พร้อมมีการปรับปรุงระบบและเพิ่มประสิทธิภาพการให้บริการเว็บไซต์รับสมัครผู้ประกอบการ และยังเปิดให้ลงทะเบียนได้  ที่อาคารการท่องเที่ยวแห่งประเทศไทย
วันที่ 6 พฤศจิกายน 2564  นายคณนาถ หมื่นหนู โฆษกกระทรวงการท่องเที่ยวและกีฬา กล่าวว่า มาตรฐาน SHA Plus เป็นเครื่องหมายที่ได้รับการยกระดับจากมาตรฐาน SHA หรือ Amazing Thailand Safety & Health Administration มาตรฐานความปลอดภัยด้านสุขอนามัยที่กระทรวงการท่องเที่ยวและกีฬา โดย ททท. กระทรวงสาธารณสุข โดย กรมควบคุมโรคกรมอนามัย และกรมสนับสนุนบริการสุขภาพ หน่วยงานภาครัฐและภาคเอกชนร่วมมือกันเพื่อให้ประชาชนและผู้ประกอบการได้ปรับตัวและเตรียมความพร้อมให้สอดคล้องกับมาตรการป้องกันการแพร่ระบาดของโควิด-19 และการใช้ชีวิตวิถีปกติใหม่ (New Normal) เป็นการช่วยควบคุม/ลด การระบาดของเชื้อโควิด-19 ซึ่งส่งผลให้เศรษฐกิจสามารถเดินต่อไปได้  ซึ่งผู้ประกอบการที่ลงทะเบียน SHA Plus จะต้องผ่านเกณฑ์ SHA และพนักงานต้องได้รับการฉีดวัคซีนป้องกันโควิด-19 ครบ 2 เข็มไม่ต่ำกว่า 70% ของพนักงานทั้งหมด โดยพนักงานที่อยู่ในส่วนต้อนรับ หรือ Frontline จะต้องได้รับการฉีดวัคซีน 100% เพื่อสร้างความมั่นใจให้กับผู้ให้บริการ ผู้เข้ารับบริการ และนักท่องเที่ยวทั้งชาวไทยและชาวต่างชาติ
ทั้งนี้ มาตรฐาน SHA เป็นแนวทางในการปฏิบัติตามมาตรการสาธารณสุขและมาตรฐานความปลอดภัยด้านสุขอนามัยสำหรับการบริการในภาคอุตสาหกรรมท่องเที่ยว ครอบคลุมทุกกิจการภาคท่องเที่ยวและภาคบริการ (10 กิจการ/กิจกรรม) ได้แก่
1.ภัตตาคาร/ร้านอาหาร / Street Food  2.โรงแรม/ที่พัก และโฮมสเตย์  3.นันทนาการและสถานที่ท่องเที่ยว / ชุมชน  4.ยานพาหนะ  5.บริษัทนำเที่ยวและมัคคุเทศก์  6.สุขภาพและความงาม 7.ห้างสรรพสินค้าและศูนย์การค้า  8.กีฬาเพื่อการท่องเที่ยว  9.การจัดกิจกรม / การประชุม / โรงละคร / โรงมหรสพ 10.ร้านค้าของที่ระลึกและร้านค้าอื่นๆ
ททท. ได้มีการปรับปรุงระบบและเพิ่มประสิทธิภาพการให้บริการเว็บไซต์ในการรับสมัครผู้ประกอบการ โดยปรับปรุงเซิร์ฟเวอร์ (Server) และเพิ่มแบนด์วิดท์ (Bandwidth) ทำให้ระบบมีการประมวลผลที่ดีและรวดเร็วยิ่งขึ้น ซึ่งปัจจุบันสามารถใช้งานได้เป็นปกติแล้ว อีกทั้ง ททท. ได้เพิ่มช่องทางการลงทะเบียนให้กับผู้ประกอบการ โดยได้จัดตั้งศูนย์อำนวยความสะดวก และให้คำปรึกษาในการลงทะเบียน SHA  (SHA Clinic) สำหรับผู้ประกอบการทั้ง 10 ประเภทกิจการ ที่ไม่สามารถลงทะเบียนผ่านระบบออนไลน์ได้ โดยผู้ประกอบการสามารถเดินทางมาลงทะเบียนได้โดยตรง ณ บริเวณลานจอดรถชั้น G อาคารการท่องเที่ยวแห่งประเทศไทย สำนักงานใหญ่ ถนนเพชรบุรี เขตราชเทวี กรุงเทพมหานคร ตั้งแต่วันที่ 5 – 19 พฤศจิกายน 2564 ตั้งแต่เวลา 10.00 - 16.00 น. ไม่เว้นวันหยุดราชการ โดยผู้ที่เดินทางมายื่นสมัครจะต้องแสดงหลักฐานการได้รับวัคซีนโควิด-19 ครบตามเกณฑ์ และปฏิบัติตามมาตรการทางสาธารณสุขอย่างเคร่งครัด  ซึ่งจะช่วยอำนวยความสะดวก ได้อีกทางหนึ่ง

ที่มา : https://www.thaigov.go.th/news/contents/details/47922