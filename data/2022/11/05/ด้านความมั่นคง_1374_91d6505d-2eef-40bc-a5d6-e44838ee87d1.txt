รัฐบาลไทย-ข่าวทำเนียบรัฐบาล-หัวหน้าผู้ตรวจกระทรวงมหาดไทย เผยประเด็นการตรวจราชการ ประจำเดือนสิงหาคม 2565 กำชับตรวจติดตามอย่างต่อเนื่อง มุ่งสู่ผลลัพธ์ที่เป็นรูปธรรม


วันพุธที่ 3 สิงหาคม 2565
พิมพ์
หัวหน้าผู้ตรวจกระทรวงมหาดไทย เผยประเด็นการตรวจราชการ ประจำเดือนสิงหาคม 2565 กำชับตรวจติดตามอย่างต่อเนื่อง มุ่งสู่ผลลัพธ์ที่เป็นรูปธรรม
หัวหน้าผู้ตรวจกระทรวงมหาดไทย เผยประเด็นการตรวจราชการ ประจำเดือนสิงหาคม 2565 กำชับตรวจติดตามอย่างต่อเนื่อง มุ่งสู่ผลลัพธ์ที่เป็นรูปธรรม
เมื่อวันที่ 2 สิงหาคม 2565 นายไตรภพ วงศ์ไตรรัตน์ หัวหน้าผู้ตรวจราชการกระทรวงมหาดไทย เปิดเผยว่า จากการประชุมผู้ตรวจราชการกระทรวงมหาดไทย ครั้งที่ 5/2565 พร้อมด้วย ผู้ตรวจราชการกระทรวงมหาดไทย ผู้ตรวจราชการกรม ผู้แทนจากส่วนราชการในสังกัดกระทรวงมหาดไทยสำนักงานปลัดกระทรวงมหาดไทย และผู้ช่วยผู้ตรวจราชการกระทรวง และกรมในสังกัดกระทรวงมหาดไทย เข้าร่วมประชุมฯ ณ ห้องประชุมสำนักตรวจราชการและเรื่องราวร้องทุกข์ ชั้น 5 อาคารดำรงราชานุภาพ และผ่านระบบออนไลน์
นายไตรภพ วงศ์ไตรรัตน์ หัวหน้าผู้ตรวจราชการกระทรวงมหาดไทย กล่าวว่า ผู้ตรวจราชการกระทรวงมหาดไทยได้พิจารณาข้อราชการสำคัญตามภารกิจของกระทรวงมหาดไทย และกำหนดเป็นประเด็นการตรวจราชการ ประจำเดือนสิงหาคม 2565 ดังนี้
1. การตรวจติดตามการดำเนินโครงการพัฒนาพื้นที่ตามแนวพระราชดำริและหลักปรัชญาของเศรษฐกิจพอเพียง ประจำปีงบประมาณ พ.ศ. 2565 ซึ่งเป็นกิจกรรมขยายผลเกษตรเพื่ออาหารกลางวันอันเนื่องมาจากพระราชดำริ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ซึ่งกระทรวงมหาดไทยได้จัดทำโครงการในพื้นที่ 21 จังหวัด ได้แก่ จังหวัดเชียงราย เชียงใหม่ ตาก น่าน แม่ฮ่องสอน กาญจนบุรี ตราด พระนครศรีอยุธยา สระแก้ว สุพรรณบุรี นครพนม บุรีรัมย์ สุรินทร์ หนองบัวลำภู อุบลราชธานี กระบี่ นครศรีธรรมราช พังงา ระนอง สตูล และสุราษฎร์ธานี เพื่อน้อมนำแนวพระราชดำริ และปรัชญาของเศรษฐกิจพอเพียงไปใช้เป็นหลักในการพัฒนาและแก้ไขความเดือดร้อนของประชาชนในพื้นที่ ให้สามารถพึ่งพาตนเองได้อย่างยั่งยืน
2. การตรวจติดตามการดำเนินโครงการสนับสนุนการดำเนินกิจกรรมจิตอาสาของจังหวัด ประจำปีงบประมาณ พ.ศ. 2565 เพื่อให้มีการขับเคลื่อนการดำเนินกิจกรรมจิตอาสาในจังหวัด และติดตามความก้าวหน้าการดำเนินงาน
3. การตรวจติดตามการบริหารจัดการสินทรัพย์ที่ได้มาจากการใช้จ่ายงบประมาณของจังหวัดหรือกลุ่มจังหวัด เพื่อให้การบริหารจัดการสินทรัพย์ที่ได้มาจากการใช้จ่ายงบประมาณของจังหวัดหรือกลุ่มจังหวัดเป็นไปอย่างมีประสิทธิภาพ
4. การตรวจติดตามการขับเคลื่อนการขจัดความยากจนและพัฒนาคนทุกช่วงวัยอย่างยั่งยืนตามหลักปรัชญาของเศรษฐกิจพอเพียง โดยได้นำข้อสั่งการของปลัดกระทรวงมหาดไทย ในการประชุมขับเคลื่อนและติดตามนโยบายของรัฐบาล และภารกิจสำคัญของสำนักงานปลัดกระทรวงมหาดไทย ซึ่งได้เน้นย้ำให้ทุกจังหวัด เร่งดำเนินการในการแก้ไขปัญหาความยากจน ทั้งนี้ หัวหน้าผู้ตรวจราชการกระทรวงมหาดไทย ได้กำชับให้ผู้ตรวจราชการกระทรวงมหาดไทย เน้นย้ำให้จังหวัดตรวจสอบข้อมูลเพิ่มเติม เพื่อสำรวจคนยากจนให้ครบทุกครัวเรือนไม่ให้ตกหล่น และช่วยกันแก้ไขปัญหาความยากจนให้กับประชาชนในพื้นที่
นายโสภณ สุวรรณรัตน์ รองหัวหน้าผู้ตรวจราชการกระทรวงมหาดไทย กล่าวว่า ในการตรวจราชการที่ผ่านมา ผู้ตรวจราชการกระทรวงมหาดไทยทุกท่าน ได้ลงพื้นที่ตรวจติดตามอย่างต่อเนื่อง ทำให้การขับเคลื่อนโครงการขับเคลื่อนการขจัดความยากจน เกิดผลอย่างเป็นรูปธรรมในการบำบัดทุกข์ บำรุงสุข ให้พี่น้องประชาชน โดยบูรณาการในทุกภาคส่วนทั้งพื้นที่ในระดับอำเภอ และช่วยแบ่งเบาภาระของผู้ว่าราชการจังหวัดในการติดตามขับเคลื่อนโครงการฯ ดังกล่าว นอกจากนี้ ผู้ตรวจราชการกระทรวงมหาดไทยได้พิจารณาประเด็นเน้นย้ำในการขับเคลื่อนงานตามภารกิจของกระทรวงมหาดไทย 3 ประเด็น 1) การบริหารงานตามมาตรการส่งเสริมและสนับสนุนการใช้และการสวมใส่ผ้าไทย และประชาสัมพันธ์สร้างการรับรู้ไปยังกลุ่ม OTOP กลุ่มศิลปาชีพ กลุ่มผ้าบาติก กลุ่มผ้ามัดหมี่ ผ้าขิด ผ้าแพรวา ยกดอก ทุกเทคนิค ทุกรูปแบบ เพื่อให้การส่งผ้าเข้าร่วมประกวดโครงการประกวดผ้าลายพระราชทาน “ผ้าขิดลายนารีรัตนราชกัญญา” ซึ่งได้มีการขยายเปิดรับสมัครถึงวันที่ 15 สิงหาคม 2565 2) การดำเนินการจัดทำแผนการป้องกันและบรรเทาสาธารณภัยจังหวัด พ.ศ. 2564 – 2570 ให้แล้วเสร็จภายในระยะเวลาที่กำหนด และ 3) การลดอุบัติเหตุทางถนน เนื่องจากเป็นโยบายที่รัฐบาลให้ความสำคัญ จึงมีมติเน้นย้ำผู้ว่าราชการจังหวัดทุกจังหวัดในฐานะผู้อำนวยการศูนย์อำนวยการความปลอดภัยทางถนนจังหวัดให้สั่งการหน่วยงานและเครือข่ายที่เกี่ยวข้อง วิเคราะห์ วางแผน แก้ไขปัญหา วางมาตรการฯ ให้สอดคล้องกับบริบทของพื้นที่ และกำชับจังหวัดที่มีอัตราผู้เสียชีวิต เกินร้อยละ 50 ของค่าเป้าหมาย ให้เพิ่มความเข้มข้นในการดำเนินมาตรการป้องกันและลดอุบัติเหตุทาง
นายไตรภพ วงศ์ไตรรัตน์ หัวหน้าผู้ตรวจราชการกระทรวงมหาดไทย ได้กล่าวทิ้งท้ายว่า ในการตรวจราชการ ขอให้ผู้ตรวจราชการทุกท่าน ตรวจติดตามการขับเคลื่อนโครงการต่าง ๆ ตามประเด็นเน้นย้ำอย่างต่อเนื่อง เพื่อจะได้ทราบปัญหาและอุปสรรค และเร่งแก้ไขปัญหาต่าง ๆ ตามประเด็น เพื่อมุ่งสู่ผลลัพธ์ที่เป็นรูปธรรมสำหรับประเด็นการป้องกันและบรรเทาสาธารณภัย ขอให้ผู้ตรวจราชการกระทรวงมหาดไทยทุกเขตตรวจราชการ กำชับส่วนราชการในทุกจังหวัดร่วมพูดคุยกับประชาคมด้านการปกครองท้องที่ องค์กรปกครองส่วนท้องถิ่น และสำนักงานป้องกันและบรรเทาสาธารณภัยในจังหวัดในการหาระบบสร้างวัฒนธรรมความปลอดภัยจากสาธารณภัยในทุกสาธารณภัยด้วย

ที่มา : https://www.thaigov.go.th/news/contents/details/57564