รัฐบาลไทย-ข่าวทำเนียบรัฐบาล-นายกรัฐมนตรีพอใจตัวเลขนักท่องเที่ยวเข้าประเทศมากขึ้น ขอประชาชนช่วยทำให้บ้านเมืองสงบสุข และปลอดภัยจากโควิด-19 เพื่อสร้างความมั่นใจให้แก่นักท่องเที่ยว


วันศุกร์ที่ 6 พฤษภาคม 2565
พิมพ์
นายกรัฐมนตรีพอใจตัวเลขนักท่องเที่ยวเข้าประเทศมากขึ้น ขอประชาชนช่วยทำให้บ้านเมืองสงบสุข และปลอดภัยจากโควิด-19 เพื่อสร้างความมั่นใจให้แก่นักท่องเที่ยว
นายกรัฐมนตรีพอใจตัวเลขนักท่องเที่ยวเข้าประเทศมากขึ้น ขอประชาชนช่วยทำให้บ้านเมืองสงบสุข และปลอดภัยจากโควิด-19 เพื่อสร้างความมั่นใจให้แก่นักท่องเที่ยว
วันที่ 6 พฤษภาคม 2565 เวลา 12.00 น. ณ บริเวณทางเชื่อมตึกภักดีบดินทร์และตึกไทยคู่ฟ้า ทำเนียบรัฐบาล ภายหลังการประชุมศูนย์บริหารสถานการณ์เศรษฐกิจจากผลกระทบ จากการระบาดของโรคติดเชื้อไวรัสโคโรนา 2019 (ศบศ.) ครั้งที่ 2/2565  พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ให้สัมภาษณ์สื่อมวลชนถึงประเด็นการพัฒนาเศรษฐกิจของประเทศ ซึ่งในขณะนี้เป็นที่น่าพอใจ เนื่องจากมีจำนวนนักท่องเที่ยวเข้ามาในประเทศเพิ่มขึ้น ซึ่งคาดการณ์ว่าหากยังรักษาสถานการณ์นี้ไว้ได้ จะส่งผลให้ในช่วงปลายไตรมาสที่ 4 ภาพรวมของประเทศจะดีขึ้นตามลำดับ โดยขอความร่วมมือจากภาคเอกชน ประชาชน ให้ช่วยกันระวัง ช่วยทำให้บ้านเมืองสงบสุขและมีความปลอดภัยจากโควิด-19 ด้วย เพื่อสร้างความมั่นใจให้แก่นักท่องเที่ยว
นอกจากนี้ นายกรัฐมนตรีได้กล่าวถึงการเตรียมความพร้อมในการเสนอตัวเป็นเจ้าภาพจัดงานเอ็กซ์โปวาระพิเศษ (Specialised Expo) ในปี พ.ศ. 2571 ซึ่งได้มีการวางแผนหารือกันเพื่อที่จะได้รับฉันทานุมัติให้จัดขึ้นในประเทศไทย รวมถึงได้สั่งการให้หน่วยงานที่เกี่ยวข้องดูแลในเรื่องของการถ่ายทำภาพยนตร์ว่าจะทำอย่างไรให้นำรายได้เข้าสู่ประเทศ และเรื่องการให้นักท่องเที่ยวต่างชาติเข้ามาใช้เงินในประเทศไทยให้มากยิ่งขึ้นตามศักยภาพที่มีอยู่ ทั้งการพำนักระยะสั้นและระยะยาว ยืนยัน รัฐบาลจะไม่ทำให้ประชาชนคนไทยเดือดร้อน ดังนั้นอย่าตื่นตระหนก สำหรับในส่วนของเรื่องงบประมาณต่าง ๆ นั้น ได้หาวิธีการที่จะดูแลห่วงโซ่ต่าง ๆ โดยได้สั่งการให้หน่วยงานที่เกี่ยวข้องหาวิธีการดูแล โดยเฉพาะห่วงโซ่ด้านการท่องเที่ยว ที่ผู้ประกอบการธุรกิจโรงแรมมีความต้องการปรับปรุง รีโนเวทในช่วงที่ปิดบริการไป ว่าจะสามารถช่วยเหลือได้อย่างไร ซึ่งในส่วนนี้จะต้องหารือกับธนาคารต่าง ๆ เพื่อที่จะสามารถมีเงินหมุนเวียน มีเงินสภาพคล่องให้กับผู้ประกอบการธุรกิจในการปรับปรุงในส่วนนี้  ยืนยันว่ารัฐบาลมีการใช้เงินอย่างระมัดระวัง สิ่งสำคัญที่สุดทุกโครงการที่รัฐบาลได้ดำเนินการ มีเจตนามุ่งหวังให้ถึงมือของประชาชน ด้วยความซื่อสัตย์ต่อกัน รัฐบาลออกมาตรการใดออกไปขอให้ศึกษารายละเอียดด้วย เราอยากจะอุดรูรั่วช่องว่างต่าง ๆ ให้ได้มากที่สุด เพราะฉะนั้นอย่าหลงเชื่อข่าวลือหรือคำบิดเบือนต่าง ๆ ขอให้ประชาชนติดตามข่าวสารจากแหล่งข่าวที่เชื่อถือได้ เพื่อไม่ให้เกิดความสับสน และได้รับข่าวสารอย่างถูกต้อง
-------------------

ที่มา : https://www.thaigov.go.th/news/contents/details/54295