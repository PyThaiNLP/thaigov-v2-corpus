รัฐบาลไทย-ข่าวทำเนียบรัฐบาล-รมว.เฮ้ง ส่งที่ปรึกษา มอบถุงยังชีพช่วยเหลือผู้ใช้แรงงานและผู้ประสบอุทกภัย จ.ลพบุรี และ จ.อ่างทอง


วันอังคารที่ 5 ตุลาคม 2564
พิมพ์
รมว.เฮ้ง ส่งที่ปรึกษา มอบถุงยังชีพช่วยเหลือผู้ใช้แรงงานและผู้ประสบอุทกภัย จ.ลพบุรี และ จ.อ่างทอง
รมว.เฮ้ง ส่งที่ปรึกษา มอบถุงยังชีพช่วยเหลือผู้ใช้แรงงานและผู้ประสบอุทกภัย จ.ลพบุรี และ จ.อ่างทอง
เมื่อวันที่ 5 ตุลาคม 2564 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน พร้อมด้วย นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) ลงพื้นที่ตรวจเยี่ยมให้กำลังใจพร้อมมอบถุงยังชีพแก่ผู้ใช้แรงงานและชาวบ้านที่ประสบอุทกภัยจังหวัดลพบุรี รวมจำนวน 400 ชุด และน้ำดื่ม จำนวน 12,000 ขวด จุดแรกที่ทำการองค์การบริหารส่วนตำบลบ้านกล้วย อำเภอบ้านหมี่จังหวัดลพบุรี และจุดที่สองที่ศาลาวัดสระตาแวว ตำบลพุคา อำเภอบ้านหมี่ จังหวัดลพบุรี โดยมีหัวหน้าส่วนราชการหน่วยงานในสังกัดกระทรวงแรงงานจังหวัดลพบุรี เข้าร่วมในครั้งนี้ด้วย
จากนั้น นางธิวัลรัตน์ และคณะได้เดินทางลงพื้นที่ตรวจเยี่ยมให้กำลังใจและมอบถุงยังชีพแก่ลูกจ้างที่ประสบอุทกภัยเพื่อจังหวัดอ่างทอง รวมจำนวน 230 ชุด และน้ำดื่ม จำนวน 6,000 ขวดณ ที่ทำการปกครองอำเภอป่าโมก จังหวัดอ่างทอง โดยมี นายศักดิ์ดา บรรดาศักดิ์ รองผู้ว่าราชการจังหวัดอ่างทอง เป็นผู้รับมอบ จากนั้นได้ลงเรือท้องแบน
ตรวจเยี่ยมให้กำลังใจและมอบสิ่งของแก่ผู้ประสบอุทกภัย จังหวัดอ่างทอง ให้แก่ผู้ใช้แรงงานในสถานประกอบการที่ประสบภัย จำนวน 10 คน แรงงานนอกระบบตามมาตรา 40 อาสาสมัครแรงงาน จำนวน 13 คน และผู้นำชุมชนผู้แทนผู้ประสบภัย จำนวน 10 คน โดยมี หัวหน้าส่วนราชการหน่วยงานในสังกัดกระทรวงแรงงานจังหวัดอ่างทอง เข้าร่วมในครั้งนี้ด้วย
นางธิวัลรัตน์ กล่าวว่า จากอิทธิพลพายุโซนร้อน“เตี้ยนหมู่”ทำให้เกิดน้ำท่วมฉับพลัน น้ำป่าไหลหลาก จนทำให้พี่น้องแรงงาน ผู้ประกอบการ และประชาชนในพื้นที่ได้รับผลกระทบเป็นวงกว้างท่านนายกรัฐมนตรีและรัฐมนตรีว่าการกระทรวงกลาโหม พล.อ.ประยุทธ์ จันทร์โอชา และกระทรวงแรงงานภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี ได้มีความห่วงใยพี่น้องประชาชนจากผลกระทบดังกล่าว และในวันนี้ ท่านสุชาติ ชมกลิ่น รัฐมนตรีว่าการกระทรวงแรงงาน จึงได้มอบหมายให้ดิฉันลงพื้นที่ตรวจเยี่ยมให้กำลังใจพร้อมมอบถุงยังชีพและน้ำดื่มเพื่อบรรเทาความเดือดร้อนแก่ประชาชนในเบื้องต้น และภายหลังจากน้ำลดสำนักงานจัดหางานจังหวัดให้บริการจัดหางานและส่งเสริมการประกอบอาชีพ สำนักงานแรงงานจังหวัดจะจัดโครงการจ้างงานเร่งด่วนและพัฒนาทักษะฝีมือ โดยสนับสนุนค่าตอบแทนรวมถึงวัสดุอุปกรณ์ฝึกอาชีพ เพื่อให้ประชาชนมีรายได้อย่างต่อเนื่อง สำนักงานสวัสดิการและคุ้มครองแรงงานจังหวัดจะให้คำปรึกษาด้านสิทธิตามกฎหมายคุ้มครองแรงงาน นอกจากนี้สำนักงานประกันสังคมจังหวัดดูแลสิทธิประโยชน์ให้แก่ผู้ประสบภัย เรื่องสิทธิประกันสังคม จัดทีมแพทย์และพยาบาลร่วมกับโรงพยาบาลในเครือข่ายให้บริการตรวจรักษาเบื้องต้นในพื้นที่ที่ได้รับผลกระทบ เป็นต้น
“ท่าน สุชาติ ชมกลิ่น รมว.แรงงาน ได้ฝากความห่วงใยและให้กำลังใจพี่น้องผู้ใช้แรงงานและชาวบ้านที่ประสบอุทกภัยในครั้งนี้ รวมทั้งสั่งการหน่วยงานสังกัดกระทรวงแรงงานในพื้นที่บูรณาการความร่วมมือกับหน่วยงานที่เกี่ยวข้อง พร้อมระดมสรรพกำลังเพื่อช่วยเหลือพี่น้องแรงงานและประชาชนให้ได้รับความปลอดภัยอย่างเต็มความสามารถ และเร่งฟื้นฟูเยียวยาภายหลังน้ำลดตามภารกิจของแต่ละหน่วย และในวันนี้ท่านมอบหมายให้ดิฉันและคณะลงพื้นที่ตรวจเยี่ยมให้กำลังใจและมอบถุงยังชีพแก่ลูกจ้างและชาวบ้านที่ประสบอุทกภัยเพื่อบรรเทาความเดือดร้อนและให้สถานการณ์กลับเข้าสู่ภาวะปกติโดยเร็วที่สุด” นางธิวัลรัตน์ กล่าวในท้ายสุด
สำหรับสถานการณ์อุทกภัยในจังหวัดลพบุรี พบว่า จังหวัดลพบุรีได้ประกาศพื้นที่ประสบสาธารณภัยแล้วจำนวน 11 อำเภอ 91 ตำบล 676 หมู่บ้าน 15 ชุมชน ประชาชนได้รับความเดือดร้อน 56,138 ครัวเรือน มีผู้เสียชีวิต 7 ราย สาเหตุจากจมน้ำ ถนนหลายสายน้ำท่วมสูงรถเล็กไม่สามารถสัญจรไปมาได้
ขณะที่สถานการณ์อุทกภัยในจังหวัดอ่างทอง พบว่า จังหวัดอ่างทองได้ประกาศได้ประกาศพื้นที่ประสบสาธารณภัยแล้วจำนวน 4 อำเภอ 28 ตำบล 114 หมู่บ้าน ประชาชนได้รับความเดือดร้อน3,101 ครัวเรือน ปัจจุบันระดับน้ำยังเพิ่มสูงขึ้น
+++++++++++++++++++
กองเผยแพร่และประชาสัมพันธ์
5 ตุลาคม 2564

ที่มา : https://www.thaigov.go.th/news/contents/details/46591