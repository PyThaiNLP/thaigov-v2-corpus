รัฐบาลไทย-ข่าวทำเนียบรัฐบาล-สถาบันการบินพลเรือน เปิดหลักสูตรประกาศนียบัตรวิชาชีพ สาขาวิชาเตรียมวิศวกรรมการบิน สำหรับนักเรียนระดับมัธยมศึกษาตอนต้น


วันพุธที่ 6 ตุลาคม 2564
สถาบันการบินพลเรือน เปิดหลักสูตรประกาศนียบัตรวิชาชีพ สาขาวิชาเตรียมวิศวกรรมการบิน สำหรับนักเรียนระดับมัธยมศึกษาตอนต้น
...
สถาบันการบินพลเรือน รัฐวิสาหกิจในสังกัดกระทรวงคมนาคม และสมาชิกประเภท Regional Training Center of Excellence (RTCE) โครงการ ICAO TRAINAIR PLUS ขององค์การการบินพลเรือนระหว่างประเทศ (International Civil Aviation Organization : ICAO) มีพันธกิจหลักในการผลิตและพัฒนาบุคลากรด้านการบินและอวกาศ ให้มีคุณภาพมาตรฐานสากล ได้ตระหนักและเล็งเห็นถึงความสำคัญในการพัฒนาบุคลากรด้านการบิน ให้ขับเคลื่อนอุตสาหกรรมด้านการบินของประเทศและในภูมิภาคให้เป็นไปอย่างต่อเนื่อง ในโอกาสนี้ กองวิชาวิศวกรรมการบิน สถาบันการบินพลเรือน จึงได้จัดหลักสูตรประกาศนียบัตรวิชาชีพ สาขาวิชาเตรียมวิศวกรรมการบิน ขึ้น เป็นการเปิดโอกาสให้นักเรียนระดับมัธยมศึกษาตอนต้น ได้พัฒนาทักษะ และความรู้พื้นฐานทางด้านวิศวกรรมการบิน สามารถต่อยอดประกอบอาชีพในอุตสาหกรรมการบินในอนาคต
โดยคุณสมบัติของผู้สมัคร ต้องเป็นผู้ที่สำเร็จการศึกษาในระดับมัธยมศึกษาตอนต้น (มัธยมศึกษาปีที่ 3) หรือเทียบเท่า โดยหลักสูตรนี้จะเปิดรับสมัครเฉพาะรอบโควตา และรอบรับตรง โดยมีรายละเอียดดังนี้
1. รอบโควตา Quota แบ่งออกเป็น 2 ประเภท ได้แก่
1.1 ประเภทที่ 1 โครงการโควตาเรียนดี
1.2 ประเภทที่ 2 โครงการส่งเสริมการศึกษาต่อในสถาบันการบินพลเรือนสำหรับสถานประกอบการ
(เปิดรับสมัครตั้งแต่วันที่ 4 ตุลาคม – 25 พฤศจิกายน 2564)
2. รอบรับตรง (เปิดรับสมัครตั้งแต่วันที่ 1 พฤศจิกายน 2564 – 29 เมษายน 2565)
สำหรับผู้ที่สนใจ สามารถสมัครได้ผ่านทางระบบ INTERNET ที่เว็บไซต์ www.catc.or.th หรือสมัครด้วยตนเองได้ที่แผนกทะเบียนและวัดผล สถาบันการบินพลเรือน กรุงเทพฯ (เปิดทำการตามวันและเวลาราชการ) สอบถามรายละเอียดเพิ่มเติมที่หมายเลขโทรศัพท์ 0 2270  5300, 0 2272 5741 – 4 ต่อ 8851, 8852, 8221, 8211

ที่มา : https://www.thaigov.go.th/news/contents/details/46642