รัฐบาลไทย-ข่าวทำเนียบรัฐบาล-คำกล่าว พลเอก ประยุทธ์ จันทร์โอชา นายกรัฐมนตรี เนื่องในโอกาสเป็นประธานในพิธีเปิดการประชุมและการสัมมนาทางวิชาการ สมาคมสันนิบาตเทศบาลแห่งประเทศไทย ครั้งที่ 1/2565 ประจำปี พ.ศ. 2565


วันพฤหัสบดีที่ 10 มีนาคม 2565
พิมพ์
คำกล่าว พลเอก ประยุทธ์ จันทร์โอชา นายกรัฐมนตรี เนื่องในโอกาสเป็นประธานในพิธีเปิดการประชุมและการสัมมนาทางวิชาการ สมาคมสันนิบาตเทศบาลแห่งประเทศไทย ครั้งที่ 1/2565 ประจำปี พ.ศ. 2565
คำกล่าว พลเอก ประยุทธ์ จันทร์โอชา นายกรัฐมนตรีเนื่องในโอกาสเป็นประธานในพิธีเปิดการประชุมและการสัมมนาทางวิชาการสมาคมสันนิบาตเทศบาลแห่งประเทศไทย ครั้งที่ 1/2565 ประจำปี พ.ศ. 2565
(ผ่านระบบ Video Conference) ณ ศูนย์ปฏิบัติการนายกรัฐมนตรี (PMOC)
ท่านผู้ว่าราชการจังหวัด
ท่านนายกสมาคมสันนิบาตเทศบาลแห่งประเทศไทย
ท่านคณะกรรมาธิการบริหาร
ท่านหัวหน้าส่วนราชการส่วนท้องถิ่น
และผู้มีเกียรติทุกท่าน
• ผมรู้สึกเป็นเกียรติที่ได้มาเป็นประธานในพิธีเปิดงานการประชุมและการสัมมนาทางวิชาการสมาคมสันนิบาตเทศบาลแห่งประเทศไทย ครั้งที่ 1 ประจำปี 2565 ในวันนี้
• เทศบาลเป็นอีกกลไกหนึ่งที่มีความสำคัญต่อการบริหารราชการแผ่นดินมาอย่างยาวนาน โดยถือเป็นหน่วยที่มีความใกล้ชิด และสามารถเข้าถึงประชาชนในพื้นที่ต่าง ๆ เพื่อแก้ไขปัญหาเฉพาะหน้าที่เกิดขึ้นในชุมชน รวมทั้งการประสานงานกับหน่วยงานราชการอื่น ๆ ในการบรรเทาความเดือดร้อนให้แก่พี่น้องประชาชน ซึ่งผมขอถือโอกาสนี้แสดงความขอบคุณทุกท่านที่ได้ร่วมมือกับรัฐบาลเป็นอย่างดีในการแก้ไขปัญหาที่เกิดขึ้นจากการแพร่ระบาดของโรคติดเชื้อโควิด-19 ในระยะที่ผ่านมา อีกทั้ง ปัญหาภัยแล้งและอุทกภัย ปัญหาเรื่องการจัดการขยะ รวมทั้งปัญหาอื่น ๆ ที่ส่งผลกระทบต่อพี่น้องประชาชนคนไทย
• นอกเหนือจากการแก้ไขปัญหาความเดือดร้อนของประชาชนแล้ว เทศบาลยังมีบทบาทสำคัญในการบำรุงรักษาและพัฒนาท้องถิ่นให้เป็นไปด้วยความเรียบร้อย รัฐบาลได้เห็นถึงความสำคัญของการพัฒนาท้องถิ่น จึงได้วางแผนงานเพื่อส่งเสริมให้ท้องถิ่นมีประสิทธิภาพมากยิ่งขึ้น โดยมุ่งเน้นการขับเคลื่อนการบูรณาการการทำงานร่วมกันระหว่างส่วนกลาง ส่วนภูมิภาค และส่วนท้องถิ่น เพื่อให้การขับเคลื่อนการพัฒนาประเทศสอดคล้องกันทั้งต้นทาง กลางทาง และปลายทาง
• ในการประชุมและการสัมมนาในวันนี้ จึงถือเป็นโอกาสที่ทุกท่านจะได้รับฟัง และนำองค์ความรู้ที่ได้รับจากวิทยากรทุกท่าน มาปรับใช้เป็นแนวทางในการปฏิบัติหน้าที่ของตน พร้อมทั้งร่วมแลกเปลี่ยนความคิดเห็นและเรียนรู้จากประสบการณ์ระหว่างกัน ซึ่งท้องถิ่นหลายแห่งนั้นถือเป็นต้นแบบที่ดีในการสร้างนวัตกรรม และการบริการสาธารณะ เช่น ด้านการดูแลสุขภาพประชาชน ด้านคุณธรรมจริยธรรม และด้านการมีส่วนร่วมของประชาชน รวมทั้งด้านการขับเคลื่อนกิจกรรมปฏิรูปประเทศที่ส่งผลต่อประชาชนอย่างมีนัยสำคัญ (Big Rock) ที่ส่งผลต่อการบรรลุวัตถุประสงค์ตามยุทธศาสตร์ชาติ 20 ปีในการพัฒนาท้องถิ่นให้เจริญก้าวหน้าโดยยึดถือประชาชนเป็นศูนย์กลาง เกิดผลสำเร็จเป็นรูปธรรม สามารถสร้างประโยชน์ให้แก่พี่น้องประชาชนได้อย่างทั่วถึงเท่าเทียม
• โอกาสนี้ ผมขออาราธนาคุณพระรัตนตรัยและสิ่งศักดิ์สิทธิ์ทั้งหลายที่ท่านเคารพนับถือ อีกทั้งพระบารมีแห่งพระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี โปรดดลบันดาลประทานพรให้ผู้บริหาร สมาชิก และบุคลากรเทศบาลทุกท่าน ประสบแต่ความสุขความเจริญ มีพลังกาย พลังใจ และพลังสติปัญญาที่สมบูรณ์ สามารถปฏิบัติหน้าที่เพื่อประเทศชาติและประชาชนได้อย่างเข้มแข็งต่อไป
• บัดนี้ ได้เวลาอันสมควรแล้ว ผมขอเปิดการประชุมและการสัมมนาทางวิชาการสมาคมสันนิบาตแห่งประเทศไทย ครั้งที่ 1 ประจำปี พ.ศ. 2565 และขอให้การจัดงานในครั้งนี้ สำเร็จลุล่วงตามวัตถุประสงค์ที่ตั้งไว้ทุกประการ
ขอบคุณครับ

ที่มา : https://www.thaigov.go.th/news/contents/details/52395