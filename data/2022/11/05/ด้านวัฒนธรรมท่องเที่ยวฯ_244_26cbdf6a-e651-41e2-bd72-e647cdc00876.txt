รัฐบาลไทย-ข่าวทำเนียบรัฐบาล-ครม.ไฟเขียวไทย-เวียดนามทำบันทึกความร่วมมือด้านวัฒนธรรม ปี ๒๕๖๔ - ๒๕๖๙ เน้นแลกเปลี่ยนบุคลากร จัดสัมมนา ประชุมเชิงปฏิบัติการ และกิจกรรมหลากหลายสาขาทางวัฒนธรรม


วันพุธที่ 10 พฤศจิกายน 2564
ครม.ไฟเขียวไทย-เวียดนามทำบันทึกความร่วมมือด้านวัฒนธรรม ปี ๒๕๖๔ - ๒๕๖๙ เน้นแลกเปลี่ยนบุคลากร จัดสัมมนา ประชุมเชิงปฏิบัติการ และกิจกรรมหลากหลายสาขาทางวัฒนธรรม
ครม.ไฟเขียวไทย-เวียดนามทำบันทึกความร่วมมือด้านวัฒนธรรม ปี ๒๕๖๔ - ๒๕๖๙ เน้นแลกเปลี่ยนบุคลากร จัดสัมมนา ประชุมเชิงปฏิบัติการ และกิจกรรมหลากหลายสาขาทางวัฒนธรรม
ครม.ไฟเขียวไทย-เวียดนามทำบันทึกความร่วมมือด้านวัฒนธรรม ปี ๒๕๖๔ - ๒๕๖๙ เน้นแลกเปลี่ยนบุคลากร จัดสัมมนา ประชุมเชิงปฏิบัติการ และกิจกรรมหลากหลายสาขาทางวัฒนธรรม
นายอิทธิพล คุณปลื้ม รัฐมนตรีว่าการกระทรวงวัฒนธรรม เปิดเผยว่า เมื่อเร็วๆนี้ที่ประชุมคณะรัฐมนตรี (ครม.) มีมติเห็นชอบการจัดทำบันทึกความเข้าใจว่าด้วยการแลกเปลี่ยนทางวัฒนธรรมระหว่างกระทรวงวัฒนธรรมแห่งราชอาณาจักรไทย กับกระทรวงวัฒนธรรม กีฬา และการท่องเที่ยวแห่งสาธารณรัฐสังคมนิยมเวียดนาม ระหว่างปี พ.ศ. ๒๕๖๔ - ๒๕๖๙ ตามที่กระทรวงวัฒนธรรม (วธ.) เสนอ เนื่องจากวธ.และกระทรวงวัฒนธรรม กีฬา และการท่องเที่ยวแห่งสาธารณรัฐสังคมนิยมเวียดนามได้จัดทำแผนปฏิบัติการว่าด้วยการแลกเปลี่ยนทางวัฒนธรรมร่วมกัน ระหว่างปี พ.ศ. ๒๕๕๗ - ๒๕๕๙ เป็นแผนปฏิบัติการฯฉบับแรกมีเนื้อหาสาระครอบคลุมกิจกรรมด้านวัฒนธรรมที่ทั้งสองฝ่ายดำเนินการร่วมกันในระยะ ๓ ปีและปัจจุบันหมดอายุลงแล้ว จึงนำไปสู่การจัดทำบันทึกความเข้าใจฯเป็นเอกสารความร่วมมือทางวัฒนธรรมฉบับที่สองและดำเนินการภายใต้ความตกลงทางวัฒนธรรมระหว่างรัฐบาลแห่งราชอาณาจักรไทยกับรัฐบาลแห่งสาธารณรัฐสังคมนิยมเวียดนาม โดยร่างบันทึกความเข้าใจฯจะเสนอลงนามระหว่างช่วงการประชุมคณะกรรมาธิการร่วมว่าด้วย   ความร่วมมือทวิภาคี ไทย-เวียดนาม ครั้งที่ ๔ ที่มีกำหนดจะจัดขึ้นวันที่ ๑๙ พฤศจิกายน ๒๕๖๔ ผ่านระบบทางไกล เพื่อประโยชน์ในการสานต่อความร่วมมือทางด้านวัฒนธรรมระหว่างสองประเทศในทุกระดับ และทุกสาขาความร่วมมือให้มีความต่อเนื่องและเป็นรูปธรรมยิ่งขึ้น
รัฐมนตรีว่าการกระทรวงวัฒนธรรม กล่าวอีกว่า สาระสำคัญของร่างบันทึกความเข้าใจฯฉบับนี้ ได้ขยายกรอบเวลาการบังคับใช้ให้มีอายุ ๖ ปี มุ่งเน้นความร่วมมือทางด้านวัฒนธรรมในทุกระดับผ่านความร่วมมือในการแลกเปลี่ยนบุคลากร การสัมมนา การประชุมเชิงปฏิบัติการ การเพิ่มพูนการแลกเปลี่ยน และความร่วมมือระหว่างกันในสาขาทางด้านวัฒนธรรมที่หลากหลาย อาทิ ศิลปะการแสดง วิจิตรศิลป์ และศิลปกรรม มรดกทางวัฒนธรรม และภาพยนตร์ รวมทั้งการแลกเปลี่ยนการจัดกิจกรรมทางวัฒนธรรมระหว่างกัน บนพื้นฐานของการแลกเปลี่ยนต่างตอบแทนซึ่งกันและกัน รวมถึงการจัดกิจกรรมเฉลิมฉลอง ในโอกาสครบรอบ ๔๕ ปี การสถาปนาความสัมพันธ์ทางการทูตระหว่างกันในปี พ.ศ. ๒๕๖๔ และครบรอบ ๕๐ ปี การสถาปนาความสัมพันธ์ทางการทูตระหว่างราชอาณาจักรไทยและสาธารณรัฐสังคมนิยมเวียดนามในปี พ.ศ. ๒๕๖๙
นายอิทธิพล กล่าวด้วยว่า วธ.ได้ดำเนินกิจกรรมด้านวัฒนธรรมเพื่อเฉลิมฉลองในโอกาสครบรอบ ๔๕ ปี การสถาปนาความสัมพันธ์ทางการทูตไทย-เวียดนาม ประกอบด้วย การหารือความร่วมมือทางวัฒนธรรมระหว่างรัฐมนตรีว่าการกระทรวงวัฒนธรรมและรัฐมนตรีกระทรวงวัฒนธรรม กีฬาและการท่องเที่ยวแห่งสาธารณรัฐสังคมนิยมเวียดนาม เมื่อวันที่ ๑๑ มิถุนายน ๒๕๖๔ นำไปสู่การจัดทำบันทึกความเข้าใจฯ โครงการสื่อสองวัฒนธรรมไทย - เวียดนาม เพื่อมุ่งสู่การเป็นอุตสาหกรรมสร้างสรรค์ Bilateral Culture (Thai – Viet Nam) to Creative Industryโดยเน้นศึกษาข้อมูลกลุ่มเป้าหมายชาวเวียดนามต่อสินค้า และบริการด้านวัฒนธรรมของไทย และเผยแพร่ข้อมูลความรู้ในลักษณะกิจกรรมสาระและความบันเทิง (Edutainment) ที่เข้าถึงกลุ่มเป้าหมายคนรุ่นใหม่ผ่านช่องทางออนไลน์ โดยร่วมมือกับเครือข่ายพันธมิตรมหาวิทยาลัยเพื่อการวิจัย (Research University Network : RUN) และสนับสนุนข้อมูลโดยสถานเอกอัครราชทูตสาธารณรัฐสังคมเวียดนามประจำประเทศไทย จัดงานร่วมกับสถานเอกอัครราชทูต ณ กรุงฮานอย และกระทรวงวัฒนธรรม กีฬา และการท่องเที่ยวแห่งสาธารณรัฐสังคมนิยมเวียดนาม จัดงาน Thailand-Vietnam Gala Night: 45 Years of Friendship ในวันที่ ๓ ธันวาคม ๒๕๖๔ ณ โรงอุปรากรฮานอย  โดยมีกิจกรรม เช่น นิทรรศการภาพถ่ายทางวัฒนธรรมไทย-เวียดนาม การแสดงสร้างสรรค์ของกรมศิลปากร ชุดระบำมิตรมั่นใจไทย-เวียดนาม และการสนับสนุนกระทรวงการต่างประเทศในการออกแบบสัญลักษณ์ทางวัฒนธรรมไทย เพื่อติดตั้งในสวนมิตรภาพนานาชาติ จังหวัดบั๊กนิงห์ สาธารณรัฐสังคมนิยมเวียดนาม ก่อให้เกิดการแลกเปลี่ยนเรียนรู้ ส่งเสริมความเข้าใจอันดีระหว่างประชาชนในทั้งสองประเทศและนำไปสู่ความสัมพันธ์อันดีระหว่างไทยและเวียดนามในด้านอื่นๆ ต่อไป

ที่มา : https://www.thaigov.go.th/news/contents/details/48042