รัฐบาลไทย-ข่าวทำเนียบรัฐบาล-โฆษกรัฐบาลเผย ไทยนับถอยหลังเปิด Test and Go รับนักท่องเที่ยวต่างชาติ 1 ก.พ.นี้ “นายกฯ” มั่นใจทุกระบบของไทยมีความพร้อม กระตุ้นเศรษฐกิจการท่องเที่ยวไทย ยังเน้นคุมเข้มสกัดโควิดชายแดน


วันศุกร์ที่ 28 มกราคม 2565
พิมพ์
โฆษกรัฐบาลเผย ไทยนับถอยหลังเปิด Test and  Go รับนักท่องเที่ยวต่างชาติ 1 ก.พ.นี้ “นายกฯ” มั่นใจทุกระบบของไทยมีความพร้อม กระตุ้นเศรษฐกิจการท่องเที่ยวไทย ยังเน้นคุมเข้มสกัดโควิดชายแดน
โฆษกรัฐบาล เผย ไทยนับถอยหลังเปิด Test and  Go รับนักท่องเที่ยวต่างชาติ 1 ก.พ.นี้ “นายกฯ” มั่นใจทุกระบบของไทยมีความพร้อม กระตุ้นเศรษฐกิจการท่องเที่ยวไทย ยังเน้นคุมเข้มสกัดโควิดชายแดนช่วยกันสอดส่อง ป้องกันเชิงรุก
วันนี้ 28 ม.ค. 65 นายธนกร วังบุญคงชนะ โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มั่นใจทุกระบบของไทยมีความพร้อม ต้อนรับนักท่องเที่ยวจากต่างประเทศให้เข้ามาในประเทศไทยในรูปแบบ Test and Go อีกครั้งในวันที่ 1 ก.พ. นี้ เพื่อฟื้นฟูการท่องเที่ยวของไทยให้กลับมาได้โดยเร็วที่สุดต่อ หลังรัฐบาลตัดสินใจระงับไปเมื่อปลายปี 2564 เพราะเกิดการระบาดของโควิด-19 สายพันธุ์โอมิครอน เชื่อมั่น แพทย์และระบบสาธารณสุขไทยพร้อมรับมือหากมีการเปิด Test and Go อีกครั้ง คาดว่า นักท่องเที่ยวต่างชาติจะเดินทางเข้ามาในประเทศไทยทั้งปี 2565 ได้ไม่ต่ำกว่า 8 ล้านคน สร้างรายได้ 4.8 แสนล้านบาท
โฆษกประจำสำนักนายกรัฐมนตรียังกล่าวเพิ่มเติมว่า ขณะนี้ยังมีผู้ที่พยายามลักลอบเข้ามายังประเทศไทยเพื่อหางานทำอย่างผิดกฎหมายต่อเนื่อง ทั้งนี้ นายกรัฐมนตรี ได้สั่งการไปยังกระทรวงมหาดไทย ให้กำชับผู้ว่าราชการจังหวัด แจ้งนายอำเภอให้เน้นย้ำ กำนัน/ผู้ใหญ่บ้าน ของพื้นที่ที่ติดต่อกับชายแดนของประเทศเพื่อนบ้าน หรือมีช่องทางผ่านแดนที่เป็นช่องทางธรรมชาติ คุมเข้มทุกด่านให้ระมัดระวัง ป้องกันการลักลอบเข้าเมืองผิดกฎหมาย รวมถึงช่องทางธรรมชาติทุกแห่ง รวมทั้งขอให้เครือข่ายสาธารณสุขในพื้นที่ทั้ง อสม. ฝ่ายท้องถิ่น กำนัน ผู้ใหญ่บ้าน ร่วมช่วยสอดส่องว่ามีคนแปลกหน้าเข้ามาในพื้นที่หรือไม่ หากพบ ให้รีบแจ้งเจ้าหน้าที่ ทั้งนี้ ศูนย์ปฏิบัติการกองทัพภาคที่ 1 โดยกองกำลังสุรสีห์จับกุมบุคคลต่างด้าวสัญชาติเมียนมา จำนวน 365 ราย ที่ลักลอบเข้าเมืองกลางดึก ชายแดนบริเวณจังหวัดประจวบคีรีขันธ์ จำนวน 135 คน และกาญจนบุรี จำนวน 230 คน ลักลอบข้ามแดนโดยผิดกฎหมาย ซึ่งไม่ผ่านการคัดกรองโรคจากเจ้าหน้าที่ กรณีที่อยู่ในการจับกุมของตำรวจก็จะตรวจหาเชื้อด้วย
ขณะที่ยอดผู้ติดเชื้อโควิด-19 รายใหม่วันนี้ รวม 8,450 ราย จำแนกเป็นผู้ป่วยจากในประเทศ 8,239 ราย ผู้ป่วยมาจากต่างประเทศ 211 ราย ผู้ป่วยสะสม 192,037 ราย (ตั้งแต่ 1 มกราคม 2565) หายป่วยกลับบ้าน 7,484 ราย หายป่วยสะสม 141,154 ราย (ตั้งแต่ 1 มกราคม 2565) ผู้ป่วยกำลังรักษา 83,698 ราย เสียชีวิต 28 ราย ล่าสุดการให้บริการวัคซีน โควิด-19  สะสมอยู่ที่ 115,105,878  โดส เข็มที่ 1 ฉีดสะสม 52,206,701 โดส เข็มที่ 2 ฉีดสะสม 48,450,590 โดส เข็มที่ 3 ฉีดสะสม 13,524,676 โดส เข็มที่ 4 ฉีดสะสม 923,911 โดส ในขณะที่ยอดรวมการฉีดวัคซีนโควิดทั่วโลก ทะลุ “หนึ่งหมื่นล้านโดส” ประเทศไทยฉีดแล้วถึง 113,622,267 โดส โดยมีผู้ได้รับวัคซีนอย่างน้อย 2 เข็ม สูงถึง 73.1% ของประชากร และได้รับ 3 เข็มแล้ว 19.8% (เท่ากับ 1 ใน 5) ทั้งนี้ กรุงเทพฯ ยังเป็นพื้นที่ฉีดวัคซีนเข็ม 1 มากสุด (111.1%)

ที่มา : https://www.thaigov.go.th/news/contents/details/50979