รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ประกาศตามล่า 411 แพะคดีอาญา รับเงินเยียวยาตามกฎหมาย มอบยุติธรรมจังหวัดเร่งลงพื้นที่สืบหา


วันอาทิตย์ที่ 11 กรกฎาคม 2564
พิมพ์
รัฐมนตรีว่าการกระทรวงยุติธรรม ประกาศตามล่า 411 แพะคดีอาญา รับเงินเยียวยาตามกฎหมาย มอบยุติธรรมจังหวัดเร่งลงพื้นที่สืบหา
รัฐมนตรีว่าการกระทรวงยุติธรรม ประกาศตามล่า 411 แพะคดีอาญา รับเงินเยียวยาตามกฎหมาย มอบยุติธรรมจังหวัดเร่งลงพื้นที่สืบหา พร้อมวอนญาติพี่น้องช่วยตามตัว-แจ้งเบาะแส ยันต้องได้ทุกคนตามสิทธิ
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวว่า ข้อมูลของจำเลยในคดีอาญาที่ได้รับการปล่อยตัวตามคำสั่งศาลจากกรมราชทัณฑ์ขณะนี้มี 411 ราย โดยแบ่งเป็น กทม. 26 ราย ซึ่งยื่นเรื่องขอเยียวยาแล้ว 7 ราย ติดต่อทางโทรศัพท์ 4 ราย คดียังไม่สิ้นสุด 5 รายและยังติดต่อไม่ได้ 10 ราย ส่วนต่างจังหวัดมี 385 ราย อยู่ระหว่างประสานให้สำนักงานยุติธรรมจังหวัดทั่วประเทศลงพื้นที่ติดตาม โดยมี 5 ขั้นตอนหลักคือ 1. ตรวจหาที่อยู่และข้อมูลการยื่นคำขอผ่านระบบไอที 2.ประสานญาติพี่น้อง 3.ประสานผู้นำชุมชน 4.เจ้าหน้าที่กรมคุ้มครองสิทธิและเสรีภาพลงพื้นที่ และ5.ประสานเป็นหนังสือเพื่อแจ้งสิทธิ ซึ่งเรื่องนี้เป็นนโยบายของกระทรวงยุติธรรมในการติดตามคนที่ตกเป็นแพะในคดีอาญาให้ได้รับสิทธิเยียวยาตามกฎหมาย ต้องยอมรับว่าหลายรายติดต่อได้ยาก แม้ว่าจะติดตามตามที่อยู่และภูมิลำเนา เพราะหลายรายไม่ได้อยู่ตามที่อยู่ที่ระบุไว้ แต่เราต้องทำให้ได้เพื่อให้ทุกคนได้รับการช่วยเหลือตามสิทธิที่ควรได้
นายสมศักดิ์ กล่าวอีกว่า แพะในคดีอาญา ได้แก่ จำเลยที่ถูกดำเนินคดีโดยพนักงานอัยการ หรือถูกคุมขังระหว่างพิจารณาคดี โดยมีหลักฐานชัดเจนหรือศาลพิพากษาถึงที่สุดว่าไม่ได้เป็นผู้กระทำความผิด มีสิทธิยื่นขอรับเงินช่วยเหลือเยียวยาได้จากกรมคุ้มครองสิทธิและเสรีภาพ และหน่วยงานต่างๆ ทั่วประเทศ คือ เรือนจำและทัณฑสถาน สำนักงานยุติธรรมจังหวัด สถานพินิจและคุ้มครองเด็กและเยาวชน และศูนย์ฝึกอบรมเด็กและเยาวชน หากคณะกรรมการอนุมัติคำร้องจะได้รับ ค่าทดแทนการถูกคุมขังวันละ  500 บาทคำนวณจากวันที่ถูกขังตามกฎหมายกำหนด ค่ารักษาพยาบาล ไม่เกิน 40,000 บาท ค่าฟื้นฟูสมรรถภาพ ไม่เกิน 50,000 บาท ค่าขาดประโยชน์ทำมาหาได้ตามอัตราจ้างขั้นต่ำของจังหวัด และค่าใช้จ่ายในการดำเนินคดี หรือค่าใช้จ่ายอื่นในการดำเนินคดี ไม่เกิน 30,000 บาท ส่วนกรณีเสียชีวิต จะได้รับค่าทดแทน 100,000 บาท ค่าจัดการศพ 20,000 บาท ค่าขาดอุปการะเลี้ยงดู ไม่เกิน 40,000 บาท และ ค่าความเสียหายอื่น ไม่เกิน 40,000 บาท
"ในช่วงนี้เป็นช่วงวิกฤตโควิด-19 ทำให้การเยียวเหยื่อและผู้เสียหายในคดีอาญาทำได้น้อยลงยังไม่ถึงเป้าหมายที่วางไว้ ซึ่งเราต้องเร่งบริหารประชาชน ตามนโยบายยุติธรรมเชิงรุก สร้างสุขให้ประชาชน ซึ่งผมได้กำชับให้ยุติธรรมจังหวัดทั่วประเทศเร่งดำเนินการ เพราะนี่เป็นภารกิจใหญ่ และผมต้องขอร้องญาติพี่น้องของแพะทุกคนให้ช่วยตามตัว และแจ้งเบาะแสเพื่อมารับเงินในส่วนนี้ เพราะเป็นสิทธิที่ทุกคนควรได้รับ"นายสมศักดิ์ กล่าว

ที่มา : https://www.thaigov.go.th/news/contents/details/43640