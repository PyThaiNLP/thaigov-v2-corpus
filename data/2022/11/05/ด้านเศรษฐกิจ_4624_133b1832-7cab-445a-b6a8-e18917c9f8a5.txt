รัฐบาลไทย-ข่าวทำเนียบรัฐบาล-กบข. เปิดแผนมุ่งคุ้มครองเงินต้น 1 ลงทุนตราสารหนี้ภาครัฐไทย เพิ่มทางเลือกให้แก่สมาชิก


วันจันทร์ที่ 1 สิงหาคม 2565
พิมพ์
กบข. เปิดแผนมุ่งคุ้มครองเงินต้น 1 ลงทุนตราสารหนี้ภาครัฐไทย เพิ่มทางเลือกให้แก่สมาชิก
กบข. เพิ่มทางเลือกให้แก่สมาชิก เปิดแผนมุ่งคุ้มครองเงินต้น 1 ลงทุนในตราสารหนี้ภาครัฐไทย พร้อมเปิดให้สมาชิกแจ้งความประสงค์ 1-5 ส.ค. นี้
ดร.ศรีกัญญา ยาทิพย์ เลขาธิการคณะกรรมการกองทุนบำเหน็จบำนาญข้าราชการ (กบข.) เปิดเผยว่า กบข. ได้เพิ่มแผนการลงทุนให้แก่สมาชิก ด้วยการเปิดแผนใหม่ ชื่อ “แผนมุ่งคุ้มครองเงินต้น 1” ซึ่งเป็นอีกหนึ่งทางเลือกการลงทุนให้แก่สมาชิกในช่วงที่การลงทุนทั่วโลกมีความผันผวน และผลตอบแทนของสินทรัพย์การลงทุนต่าง ๆ ลดลง เพื่อเป็นการช่วยบรรเทาความกังวลให้กับกลุ่มสมาชิกที่รับความผันผวนได้น้อย โดยแผนนี้มีนโยบายลงทุนที่มุ่งเน้นรักษาเงินลงทุนเริ่มแรกให้อยู่ครบ และผลตอบแทนไม่ผันผวนตามภาวะตลาดลงทุน
โดยแผนมุ่งคุ้มครองเงินต้น 1 จะลงทุนในตราสารหนี้ภาครัฐไทยและเงินฝาก มีระดับความเสี่ยงต่ำและประมาณการผลตอบแทนอยู่ที่ 1.40% - 1.60% ต่อปี (หลังหักค่าใช้จ่าย) ซึ่งจะเปิดให้สมาชิกแจ้งความประสงค์การลงทุนได้ตั้งแต่วันที่ 1 สิงหาคม ถึง 5 สิงหาคม 2565 ได้ที่ 3 ช่องทาง คือ 1. My GPF Application 2. My GPF Website และ 3. LINE กบข. @GPFCommunity และไปที่เมนูเลือกแผนการลงทุน
สำหรับสมาชิกที่สนใจสามารถกำหนดจำนวนเงินที่จะลงทุนทั้งหมดหรือเงินบางส่วนได้ (เฉพาะส่วนของเงินสะสม เงินออมเพิ่ม(ถ้ามี) เงินสมทบ และผลประโยชน์ของเงินดังกล่าว) ส่วนเงินนำส่งรายเดือนที่สมาชิกนำส่งเข้ามาใหม่จะยังคงลงทุนในแผนการลงทุนล่าสุดที่สมาชิกเลือกไว้ ทั้งนี้แผนมุ่งคุ้มครองเงินต้น 1 มีข้อกำหนด คือ สมาชิกลงทุนในแผนนี้จะต้องถือหน่วยลงทุนตั้งแต่วันที่ 8 สิงหาคม 2565 ถึง 17 กันยายน 2567 เพื่อให้ได้รับประโยชน์ตามที่ กบข.ได้ประมาณการณ์ไว้
ดร. ศรีกัญญา กล่าวเพิ่มเติมว่า ในช่วงเวลาที่ผ่านมาสมาชิกได้แสดงความกังวลต่อความผันผวนของตลาดการลงทุน และไม่อยากให้ผลตอบแทนการลงทุนลดลง กบข. จึงได้ออกแผนมุ่งคุ้มครองเงินต้น 1 นี้ เพื่อให้สมาชิกที่มีความกังวล สามารถเลือกล็อกเงินไม่ให้ผันผวนได้ ประกอบกับอัตราผลตอบแทนตราสารหนี้ได้ปรับตัวเพิ่มขึ้น และน่าสนใจในการลงทุน จึงได้เปิดให้สมาชิกเลือกแผนการลงทุนได้ในช่วงเวลานี้
ปัจจุบัน กบข. มีแผนการลงทุนให้สมาชิกเลือกทั้งหมด 9 แผน คือ แผนเงินฝากและตราสารหนี้ระยะสั้น แผนตราสารหนี้ แผนหลัก แผนหุ้น 35 แผนหุ้น 65 แผนกองทุนอสังหาริมทรัพย์ไทย แผนหุ้นไทย และแผนหุ้นต่างประเทศ ซึ่งสมาชิกสามารถสามารถเปลี่ยนแปลงแผนการลงทุนได้ 12 ครั้งต่อปี สอบถามข้อมูลเพิ่มได้ที่ GPF Contact Center โทร. 1179 Facebook กบข. หรือ LINE กบข. พิมพ์ค้นหาไอดี @gpfcommunity

ที่มา : https://www.thaigov.go.th/news/contents/details/57482