รัฐบาลไทย-ข่าวทำเนียบรัฐบาล-โฆษกรัฐบาลวอน กลุ่มรถบรรทุกเข้าใจรัฐบาลแก้ปัญหาราคาน้ำมัน “นายกฯ” ส่งการเร่งช่วยเหลือเพิ่มเติม - เปิดพื้นที่รับฟังจากทุกภาคส่วน


วันอาทิตย์ที่ 19 ธันวาคม 2564
พิมพ์
โฆษกรัฐบาลวอน กลุ่มรถบรรทุกเข้าใจรัฐบาลแก้ปัญหาราคาน้ำมัน “นายกฯ” ส่งการเร่งช่วยเหลือเพิ่มเติม - เปิดพื้นที่รับฟังจากทุกภาคส่วน
โฆษกรัฐบาลวอน กลุ่มรถบรรทุกเข้าใจรัฐบาลแก้ปัญหาราคาน้ำมัน “นายกฯ” ส่งการเร่งช่วยเหลือเพิ่มเติม - เปิดพื้นที่รับฟังจากทุกภาคส่วน
(19 ธ.ค. 64) นายธนกร วังบุญคงชนะ โฆษกประจำสำนักนายกรัฐมนตรี กล่าวถึงกรณีสหพันธ์การขนส่งทางบกแห่งประเทศไทย ได้ออกมาประกาศ อาจมีการรวมกลุ่มกันยกระดับการเรียกร้องหยุดเดินรถขนส่ง 50% หรือ 2 แสนคันเร็วๆ นี้  เพื่อเรียกร้องให้รัฐบาลช่วยเหลือผู้ประกอบการรถบรรทุกซึ่งประสบปัญหาราคาน้ำมันที่สูงขณะนี้  ทั้งนี้ พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมรับทราบและได้เร่งสั่งการให้กระทรวงพลังงานหาแนวทางช่วยเหลือเพิ่มเติมตลอดจนเปิดพื้นที่รับฟังเสียงสะท้อนจากผู้ได้รับผลกระทบให้ครอบคลุมทุกภาคส่วน
โฆษกรัฐบาล กล่าวเพิ่มเติมด้วยว่ารัฐบาลเข้าใจปัญหาราคาน้ำมันที่ผันผวน  ที่ผ่านมา กระทรวงพลังงานและหน่วยงานที่เกี่ยวข้อง ได้ตรึงราคาน้ำมันดีเซลไม่เกิน 30 บาทต่อลิตร  เพื่อลดผลกระทบจากราคาพลังงาน ช่วยเหลือกลุ่มผู้ขับรถบรรทุกในระยะเร่งด่วน ส่วน ในระยะกลางและระยะยาว ครม.อนุมัติหลักการร่างพระราชกฤษฎีกาเปลี่ยนแปลงกรอบวงเงินกู้ จากเดิมที่กำหนดไว้ให้กู้ได้ไม่เกิน 2 หมื่นล้านบาท ขยายให้เป็น 3 หมื่นล้านบาท เพื่อรักษาเสถียรภาพกองทุนน้ำมันเชื้อเพลิง ให้สามารถกู้ยืมเงินได้ตามความเห็นของกระทรวงการคลัง
“รัฐบาลวอนกลุ่มผู้ขับรถบรรทุกให้เข้าใจถึงสภาวการณ์ของราคาน้ำมันในตลาดโลกด้วย ซึ่งเป็นไปตามกลไกตลาด ความต้องการและปริมาณการผลิตน้ำมันโลก จำเป็นต้องใช้เวลา  นายกรัฐมนตรีได้กำชับให้กระทรวงพลังงานและทุกส่วนที่เกี่ยวข้องรับฟังข้อเสนอเพื่อร่วมหาทางออกและมาตรการที่เหมาะสมกับทุกฝ่าย รวมทั้งดูแลราคาพลังงาน เพื่อลดผลกระทบต่อการใช้ชีวิตของประชาชนให้มากที่สุด   ซึ่งหากมีการหยุดการเดินรถเกรงจะทำให้เกิดผลเสียในวงกว้าง กระทบต่อเศรษฐกิจไทยและบรรยากาศปีใหม่ ที่กำลังใช้จ่ายอย่างคึกคักอยู่ในขณะนี้” นายธนกร กล่าว

ที่มา : https://www.thaigov.go.th/news/contents/details/49634