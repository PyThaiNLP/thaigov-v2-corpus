รัฐบาลไทย-ข่าวทำเนียบรัฐบาล-สำนักงานปลัดกระทรวงคมนาคม ร่วมงานวันต่อต้านคอร์รัปชันสากล (ประเทศไทย)


วันพฤหัสบดีที่ 9 ธันวาคม 2564
สำนักงานปลัดกระทรวงคมนาคม ร่วมงานวันต่อต้านคอร์รัปชันสากล (ประเทศไทย)
ภายใต้แนวคิด “Zero Tolerance คนไทยไม่ทนต่อการทุจริต”
สำนักงานปลัดกระทรวงคมนาคม ร่วมงานวันต่อต้านคอร์รัปชันสากล (ประเทศไทย) ภายใต้แนวคิด “Zero Tolerance คนไทยไม่ทนต่อการทุจริต” ร่วมแสดงเจตนารมณ์เนื่องในวันต่อต้านคอร์รัปชันสากล “ไม่ทำ ไม่ทน ไม่เฉย รวมไทยต้านโกง” โดยมี พลเอก ประยุทธ์ จันทร์โอชา นายกรัฐมนตรี เป็นประธานในพิธี เพื่อแสดงพลังต่อต้านการทุจริตกับทุกภาคส่วนและเชิญชวนให้ประกาศเจตนารมณ์ร่วมกันสร้างสังคมที่มีคุณภาพ ทำให้ประเทศไทยโปร่งใส และเป็นที่ยอมรับในระดับสากล ในรูปแบบออนไลน์ผ่านแอปพลิเคชัน Zoom ในวันที่ 9 ธันวาคม 2564
รัฐบาลภายใต้การบริหารงานของพลเอก ประยุทธ์ จันทร์โอชา นายกรัฐมนตรี กำหนดให้การแก้ปัญหาทุจริตเป็นวาระแห่งชาติ โดยได้ปรับปรุงกฎหมายต่าง ๆ ให้ครอบคลุมการป้องกันและปราบปรามการทุจริตและประพฤติมิชอบอย่างเป็นระบบ ก้าวข้ามค่านิยมอุปถัมภ์ ผลประโยชน์ทับซ้อน และเร่งรัดดำเนินคดีผู้ทุจริตและประพฤติมิชอบด้านวินัยและอาญาอย่างจริงจัง เพื่อสร้างความเชื่อมั่นให้ประชาชน และสร้างวัฒนธรรมการทำงานอย่างมีคุณธรรมและความโปร่งใสในสังคมไทยให้เป็นที่ยอมรับระดับสากล ซึ่งกระทรวงคมนาคม โดยนายศักดิ์สยาม ชิดชอบ รัฐมนตรีว่าการกระทรวงคมนาคม ได้ดำเนินการตามนโยบายรัฐบาลในการแก้ไขปัญหาการทุจริตดังกล่าว โดยให้ตรวจสอบและดำเนินการตามระเบียบ กฎหมายที่เกี่ยวข้อง และหลักธรรมาภิบาลอย่างเคร่งครัด เพื่อสร้างความโปร่งใสในโครงการก่อสร้างภาครัฐ วางระบบให้มีการเปิดเผยข้อมูลเกี่ยวกับโครงการก่อสร้างสู่สาธารณชน พร้อมทั้งมีกระบวนการตรวจสอบความถูกต้องของข้อมูลที่สามารถตรวจสอบได้
สำหรับประเทศไทยเป็นหนึ่งในประเทศภาคีสหประชาชาติ นำโดยรัฐบาลร่วมกับสำนักงาน ป.ป.ช. สำนักงาน ป.ป.ท. องค์กรต่อต้านคอร์รัปชัน (ประเทศไทย) ภาคีเครือข่ายภาครัฐ ภาคเอกชน และภาคประชาสังคม ร่วมกันขับเคลื่อนยุทธศาสตร์ชาติว่าด้วยการป้องกันและปราบปรามการทุจริตผ่านกลไกลทุกภาคส่วนตลอดมา รวมทั้งร่วมมือกันจัดงานวันต่อต้านคอร์รัปชันสากล (ประเทศไทย) เดินหน้าการป้องปราบการทุจริตเชิงรุกอย่างต่อเนื่อง เพื่อสร้างให้สังคมใสสะอาด และลดการคอร์รัปชันในประเทศไทยให้ได้มากที่สุด

ที่มา : https://www.thaigov.go.th/news/contents/details/49286