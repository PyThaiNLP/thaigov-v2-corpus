รัฐบาลไทย-ข่าวทำเนียบรัฐบาล-ดีอีเอส เผยกระแสหนังกลางแปลง กทม. ดันข่าวปลอมที่เกี่ยวข้องมาแรง


วันอาทิตย์ที่ 17 กรกฎาคม 2565
ดีอีเอส เผยกระแสหนังกลางแปลง กทม. ดันข่าวปลอมที่เกี่ยวข้องมาแรง
ดีอีเอส เผยกระแสหนังกลางแปลง กทม. ดันข่าวปลอมที่เกี่ยวข้องมาแรง
ดีอีเอส สรุปสถานการณ์ข่าวปลอมรอบสัปดาห์ พบข่าวปลอมเกี่ยวกับเทศกาลกรุงเทพฯ กลางแปลง ติด 2 อันดับแรกที่มีคนสนใจมากสุด
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า สรุปผลการมอนิเตอร์ และรับแจ้งข่าวปลอมประจำสัปดาห์ ระหว่างวันที่  8-14 ก.ค.65 โดยศูนย์ต่อต้านข่าวปลอม มีข้อความที่เข้ามาทั้งสิ้น 11,814,437 ข้อความ จากการคัดกรองมีข้อความที่ต้องดำเนินการตรวจสอบ (Verify) จำนวน 374 ข้อความ รวมเรื่องที่ต้องดำเนินการตรวจสอบ 186 เรื่อง โดยพบว่าสัดส่วนกลุ่มข่าวสุขภาพเริ่มขยับสูงขึ้น มีจำนวนถึง78 เรื่อง เป็นข่าวเกี่ยวกับโควิด 17 เรื่อง
อย่างไรก็ตาม เมื่อดูจากข้อมูลเชิงลึก (Insight) พบว่า ข่าวปลอมที่มีคนสนใจสูงสุดประจำสัปดาห์ เป็นข่าวเกี่ยวกับกระแสกิจกรรมการฉายหลังกลางแปลงของ กทม. ซึ่งจะจัดขึ้นตลอดเดือน ก.ค.นี้ในชื่องานเทศกาล “กรุงเทพฯกลางแปลง” โดยติดอยู่ในอันดับ 1 และ 2
สำหรับข่าวปลอมที่มีคนสนใจสูงสุด 10 อันดับในรอบสัปดาห์ล่าสุดนี้ ได้แก่ อันดับ 1 กทม. จัดเทศกาลกรุงเทพฯกลางแปลง ราคาจัดจ้างจอละ 8 ล้านบาท อันดับ 2 ผู้ว่าฯ กทม. สั่งปิดข่าวและห้ามสื่อลงข่าว การเกิดฟ้าผ่าลงบริเวณลานกิจกรรมหนังกลางแปลง อันดับ 3 กรุงไทยปล่อยสินเชื่อกรุงไทยใจปล้ำ ผ่อน 300 บาท รู้ผล 5 นาที ผ่านไลน์  อันดับ 4 ไลน์ของอธิบดีกรมควบคุมโรค อันดับ 5 กรมอุตุฯ เตือน 4 ภาค เตรียมรับมือพายุฤดูร้อน ฝนฟ้าคะนอง 70-80% และระวังความเสียหายที่จะเกิดขึ้น
อันดับ 6 ออมสินเปิดสินเชื่อ QR รายวัน กู้ได้ 50,000 บาท อนุมัติทุกอาชีพ อันดับ 7 กรมอุตุฯ เตือน 17 จังหวัดระวังพายุลูกใหม่ วันที่ 12 ก.ค. 65 - 18 ก.ค. 65 อันดับ 8 พพ. รับรองการใช้สายพลังงานประหยัดน้ำมัน อันดับ 9 ยาแอสไพริน พอกหน้าช่วยให้ขาวใส และอันดับ 10 วิธีตรวจเช็กโรคหลอดเลือดสมองด้วยตนเอง
“ขอความร่วมมือจากประชาชนและภาคส่วนต่างๆ อย่างต่อเนื่อง ในการช่วยกันทำงานแก้ไขปัญหาข่าวปลอมและขอให้ประชาชนรอบคอบในการรับข้อมูลข่าวสารผ่านโซเชียล ควรตรวจสอบให้รอบด้าน เลือกเชื่อ เลือกแชร์ และสามารถติดตามและแจ้งเบาะแสข่าวปลอม มาที่ศูนย์ต่อต้านข่าวปลอมผ่าน ไลน์ @antifakenewscenter  เว็บไซต์https://www.antifakenewscenter.com/ ทวิตเตอร์ https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87” นางสาวนพวรรณกล่าว
***************

ที่มา : https://www.thaigov.go.th/news/contents/details/56919