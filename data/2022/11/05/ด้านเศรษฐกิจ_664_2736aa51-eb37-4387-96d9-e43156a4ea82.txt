รัฐบาลไทย-ข่าวทำเนียบรัฐบาล-สาขาของแบงก์รัฐในห้างสรรพสินค้า พร้อมกลับมาเปิดให้บริการวันนี้


วันพฤหัสบดีที่ 19 สิงหาคม 2564
พิมพ์
สาขาของแบงก์รัฐในห้างสรรพสินค้า พร้อมกลับมาเปิดให้บริการวันนี้
สมาคมสถาบันการเงินของรัฐ และสถาบันการเงินสมาชิก 4 แห่ง ที่มีสาขาให้บริการในห้างสรรพสินค้า พร้อมเปิดบริการสาขาในห้างสรรพสินค้า ศูนย์การค้า และคอมมูนิตี้มอลล์ ตั้งแต่วันพุธที่ 18 ส.ค.2564 เป็นต้นไป ตามที่ ศบค.มีมติให้ปรับมาตรการในพื้นที่แดงเข้ม
สมาคมสถาบันการเงินของรัฐ (สงร.) และสถาบันการเงินสมาชิก 4 แห่ง ที่มีสาขาให้บริการในห้างสรรพสินค้า ประกอบด้วย ธนาคารอาคารสงเคราะห์ (ธอส.) ธนาคารออมสิน ธนาคารเพื่อการเกษตรและสหกรณ์การเกษตร (ธ.ก.ส.) และธนาคารอิสลามแห่งประเทศไทย (ธอท.) พร้อมเปิดให้บริการสาขาของธนาคารในห้างสรรพสินค้า ศูนย์การค้า และคอมมูนิตี้มอลล์ ตั้งแต่วันพุธที่ 18 สิงหาคม 2564 เป็นต้นไป ตามที่ประชุมศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 หรือ ศบค.ได้มีมติให้ปรับมาตรการในพื้นที่ควบคุมสูงสุดและเข้มงวด 29 จังหวัด (สีแดงเข้ม) โดยให้เปิดกิจการธนาคาร/สถาบันการเงินในศูนย์การค้า/ห้างสรรพสินค้าได้ เพื่อกระจายช่องทางการใช้บริการและอำนวยความสะดวกให้ประชาชน โดยมีมาตรการป้องกันโรคอย่างเคร่งครัด 26 ข้อปฏิบัติตามข้อเสนอของสมาคมศูนย์การค้าไทย
ปัจจุบัน สถาบันการเงินสมาชิกสมาคมสถาบันการเงินของรัฐทั้ง 4 แห่ง พร้อมให้บริการลูกค้าที่สาขาในห้างสรรพสินค้า ศูนย์การค้า และคอมมูนิตี้มอลล์ โดยคำนึงถึงความปลอดภัยทั้งของลูกค้า และพนักงานทุกคนเป็นสำคัญ พร้อมกำหนดวิธีบริหารจัดการในสาขาภายใต้มาตรการด้านสาธารณสุขอย่างเคร่งครัด ซึ่งธนาคารจะพิจารณาการเปิดหรือปิดสาขาและปฏิบัติตามประกาศของจังหวัดหรือรัฐบาลและเจ้าของพื้นที่ โดยสามารถตรวจสอบรายชื่อสาขาที่เปิดให้บริการได้ทาง website ของแต่ละธนาคาร และสมาคมสถาบันการเงินของรัฐ ได้กำหนดแนวทางการเปิดให้บริการ ดังนี้
1.สาขาธนาคารที่อยู่ในห้างสรรพสินค้า สาขาในศูนย์การค้า และสาขาในคอมมูนิตี้มอลล์ ในพื้นที่สีแดงเข้ม29 จังหวัด จะเปิดให้บริการตามปกติตั้งแต่วันที่ 18 สิงหาคม 2564 โดยให้บริการไม่เกินเวลา 17.00 น.
2.สาขาในห้างสรรพสินค้า สาขาในศูนย์การค้า หรือ สาขาในคอมมูนิตี้มอลล์ ที่ตั้งอยู่ในจังหวัดนอกเขตพื้นที่สีแดงเข้มหรือพื้นที่ควบคุมอื่น ๆ ยังเปิดให้บริการไม่เกินเวลา 17.00 น.
3.สาขาทั่วไปที่เป็นสาขา  Stand Alone  และไม่ใช่สาขาธนาคารในห้างสรรพสินค้า สามารถเปิดให้บริการตามปกติ 5 วัน หรือ 7 วันทำการ  ขึ้นกับการพิจารณาของแต่ละธนาคาร  แต่จะเปิดให้บริการไม่เกินเวลา 15.30 น.
4.สาขาใน 3 จังหวัดภาคใต้ ประกอบด้วย ปัตตานี ยะลา และนราธิวาส เปิดให้บริการไม่เกินเวลา 15.00 น
ทั้งนี้ ธนาคารขอแนะนำให้ลูกค้าทำธุรกรรมผ่านช่องทาง Mobile Banking เพื่อลดการเดินทาง ลดความเสี่ยง และการสัมผัส รวมถึงของดให้บริการแลกเหรียญ และธนบัตรย่อยเป็นการชั่วคราว สำหรับลูกค้าที่ได้รับผลกระทบจาก COVID-19 สามารถติดต่อใช้บริการผ่านช่องทางออนไลน์ต่าง ๆ อาทิ Call Center Line@  Facebook  Website และ Mobile Application
สมาคมสถาบันการเงินของรัฐ
ชั้น 9 อาคาร 2 ธนาคารอาคารสงเคราะห์ สำนักงานใหญ่ เลขที่ 63 ถนนพระราม 9 แขวงห้วยขวาง เขตห้วยขวาง กรุงเทพมหานคร 10310
โทร.  0-2202-1868 และ 0-2202-1961

ที่มา : https://www.thaigov.go.th/news/contents/details/44894