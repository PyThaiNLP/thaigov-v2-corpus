รัฐบาลไทย-ข่าวทำเนียบรัฐบาล-ปลัด สธ. ระบุ ยังพบการติดเชื้อ “โควิด” ระลอกเล็กได้ สั่งหน่วยงานสาธารณสุขเตรียมพร้อมรองรับ แนะประชาชนใช้มาตรการป้องกันตนเองและฉีดวัคซีน


วันอังคารที่ 5 กรกฎาคม 2565
ปลัด สธ. ระบุ ยังพบการติดเชื้อ “โควิด” ระลอกเล็กได้ สั่งหน่วยงานสาธารณสุขเตรียมพร้อมรองรับ แนะประชาชนใช้มาตรการป้องกันตนเองและฉีดวัคซีน
ปลัดกระทรวงสาธารณสุข ระบุ หลังพ้นการระบาดใหญ่ยังสามารถพบการติดเชื้อ “โควิด” เป็นระลอกเล็กๆ ได้ เผยให้หน่วยงานสาธารณสุขเตรียมความพร้อมรองรับแล้ว ทั้งบุคลากรสาธารณสุข เตียง ยาและเวชภัณฑ์ ยังไม่จำเป็นต้องยกระดับการแจ้งเตือน ขอความร่วมมือประชาชนยังคง
ปลัดกระทรวงสาธารณสุข ระบุ หลังพ้นการระบาดใหญ่ยังสามารถพบการติดเชื้อ “โควิด” เป็นระลอกเล็กๆ ได้ เผยให้หน่วยงานสาธารณสุขเตรียมความพร้อมรองรับแล้ว ทั้งบุคลากรสาธารณสุข เตียง ยาและเวชภัณฑ์ ยังไม่จำเป็นต้องยกระดับการแจ้งเตือน ขอความร่วมมือประชาชนยังคงมาตรการ 2U ในการป้องกันตนเองและมาฉีดวัคซีน
วันนี้ (5 กรกฎาคม 2565) นพ.เกียรติภูมิ วงศ์รจิต ปลัดกระทรวงสาธารณสุข กล่าวว่า สถานการณ์โรคโควิด 19 ของประเทศไทย เข้าสู่ระยะหลังการระบาดใหญ่ (Post-Pandemic) ตามแผนที่วางไว้ ซึ่งจากนี้เราต้องใช้ชีวิตอยู่ร่วมกับโควิด (Living with COVID) เหมือนอย่างโรคอื่นๆ ซึ่งหมายความว่า ยังสามารถพบการติดเชื้อได้แต่ความรุนแรงของโรคลดลง การเข้ารับการรักษาในโรงพยาบาลจะไม่มากเกินระบบสาธารณสุขที่มีจะรองรับได้ โดยจากการผ่อนคลายมาตรการ เปิดกิจการและกิจกรรมต่างๆ มากขึ้น เพื่อให้ประชาชนสามารถใช้ชีวิตใกล้เคียงปกติและขับเคลื่อนเศรษฐกิจของประเทศ รวมถึงมีการเปิดประเทศ ทำให้มีผู้เดินทางเข้าประเทศมากขึ้น อาจพบการติดเชื้อเพิ่มขึ้นเป็นระลอกเล็กๆ (Small Wave) ซึ่งเป็นเรื่องที่สามารถเกิดขึ้นได้ แต่จะไม่ใช่การระบาดใหญ่ โดยกระทรวงสาธารณสุขมีการเตรียมความพร้อมรองรับตามแนวทาง 3 พอ คือ หมอพอ เตียงพอ ยาและเวชภัณฑ์พอ
“ขณะนี้สถานการณ์เริ่มมีแนวโน้มเพิ่มขึ้นเป็นระลอกเล็กๆ จึงมีการเตรียมความพร้อมระบบสาธารณสุขไว้รองรับ โดยกำชับและแจ้งไปยังหน่วยงานสาธารณสุขทั่วประเทศ ให้บุคลากรทางการแพทย์ระมัดระวังป้องกันตนเองในการให้บริการ เตรียมความพร้อมยา เวชภัณฑ์ สำรองเตียง ความพร้อมระบบส่งต่อ และเร่งเดินหน้าการฉีดวัคซีนเข็มกระตุ้น รวมทั้งขอความร่วมมือประชาชนในการคงมาตรการป้องกันโรคส่วนบุคคล จะช่วยลดการติดเชื้อและหยุดระลอกเล็กๆ เหล่านี้ลงได้” นพ.เกียรติภูมิกล่าว
นพ.เกียรติภูมิกล่าวต่อว่า ขณะนี้ยังคงแจ้งเตือนภัยโควิด 19 ในระดับ 2 ยังไม่จำเป็นต้องยกระดับการแจ้งเตือน โดยในการควบคุมป้องกันการแพร่ระบาด เน้นตามมาตรการ 2U ได้แก่ Universal Prevention คือ มาตรการป้องกันโรค ทั้งเว้นระยะห่าง ล้างมือ สวมหน้ากาก แม้จะมีการออกประกาศให้สวมหน้ากากโดยสมัครใจ แต่แนะนำให้ยังต้องสวมในกลุ่มผู้ติดเชื้อ ผู้สัมผัสเสี่ยงสูง กลุ่มที่เสี่ยงติดเชื้อแล้วมีอาการรุนแรง รวมถึงยังต้องสวมเมื่อไม่สามารถเว้นระยะห่างจากผู้อื่นได้ การเข้าร่วมกิจกรรมที่มีคนจำนวนมาก การอยู่ในสถานที่เสี่ยงหรือสถานที่แออัด และ Universal Vaccination คือ มาตรการฉีดวัคซีนให้ครอบคลุม โดยเฉพาะเข็มกระตุ้น เพื่อให้มีภูมิคุ้มกันสูงขึ้นอย่างต่อเนื่อง ซึ่งจะช่วยลดความเสี่ยงการติดเชื้อ ช่วยป้องกันอาการรุนแรงและเสียชีวิต ทำให้ลดการเข้ารักษาเป็นผู้ป่วยหนักในโรงพยาบาล และระบบสาธารณสุขสามารถรองรับได้
************************************** 5 กรกฎาคม 2565

ที่มา : https://www.thaigov.go.th/news/contents/details/56537