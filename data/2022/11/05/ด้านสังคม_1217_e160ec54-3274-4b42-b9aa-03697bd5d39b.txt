รัฐบาลไทย-ข่าวทำเนียบรัฐบาล-ปลัด สธ. เผย รพ.วัดสมานฯ จ.ฉะเชิงเทรา เตรียมพัฒนาบริการหลายระบบ แบ่งเบาผู้ป่วย รพ.พุทธโสธร


วันพุธที่ 16 กุมภาพันธ์ 2565
ปลัด สธ. เผย รพ.วัดสมานฯ จ.ฉะเชิงเทรา เตรียมพัฒนาบริการหลายระบบ แบ่งเบาผู้ป่วย รพ.พุทธโสธร
ปลัดกระทรวงสาธารณสุข ตรวจเยี่ยมการดำเนินงานโรงพยาบาลพุทธโสธร จ.ฉะเชิงเทรา เผยภาพรวมจังหวัดควบคุมโควิดได้ดี ฉีดวัคซีนครอบคลุมกว่า 80% มีเตียงเพียงพอรองรับ ส่วนโรงพยาบาลวัดสมานรัตนาราม เตรียมพัฒนาบริการหลายระบบ มอบผู้ตรวจฯ  ติดตามการพัฒนาบริการ
ช่วยแบ่งเบาผู้ป่วยจากโรงพยาบาลพุทธโสธร
นายแพทย์เกียรติภูมิ วงศ์รจิต ปลัดกระทรวงสาธารณสุข กล่าวภายหลังลงพื้นที่ตรวจเยี่ยมการดำเนินงานโรงพยาบาลพุทธโสธร และโรงพยาบาลวัดสมานรัตนาราม (พุทธโสธร 2) จ.ฉะเชิงเทรา ว่า สถานการณ์โรคโควิด 19 จ.ฉะเชิงเทรา แม้จะมีผู้ติดเชื้อหลักร้อยราย แต่ถือว่าคงตัวและควบคุมคลัสเตอร์ต่างๆ ได้ ภาพรวมทั้งจังหวัดมีเตียงรองรับ 4 พันกว่าเตียง มีผู้ติดเชื้อกำลังรักษา 1,700 กว่าราย ส่วนใหญ่เป็นกลุ่มสีเขียว ผู้ป่วยอาการรุนแรงมีจำนวนน้อย เนื่องจากโรคมีความรุนแรงลดลง และฉีดวัคซีนในพื้นที่ครอบคลุมแล้วกว่า 80% ทำให้มีเตียงเพียงพอรองรับกลุ่มผู้ป่วยอาการหนัก โดยมีโรงพยาบาลพุทธโสธรเป็นโรงพยาบาลหลัก ซึ่งที่ผ่านมามีการเพิ่มแพทย์ทำให้รองรับการดูแลรักษาโรคโควิด 19 ได้ครอบคลุมมากขึ้น เช่น มีห้องความดันลบสำหรับฟอกไตผู้ป่วยโรคไตวายเรื้อรังที่ติดโควิด 19 เป็นต้น
ส่วน โรงพยาบาลวัดสมานรัตนาราม ซึ่งได้รับการสนับสนุนจากพระประชาธรรมนาถ เจ้าอาวาสวัดสมานรัตนาราม เป็นอาคาร 9 ชั้น เริ่มเปิดดำเนินการในปี 2563 โดยบริเวณชั้น 1 เป็นจุดตรวจผู้ป่วยทั่วไป เจาะเลือด และตรวจทางรังสี ส่วนชั้น 2 ให้บริการทันตกรรม การแพทย์แผนไทย เช่น คลินิกกัญชาทางการแพทย์ การฝังเข็ม ซึ่งในช่วงโควิด 19 ได้ปรับเป็นจุดบริการฉีดวัคซีนด้วย
การแยกบริการบางแผนกจากโรงพยาบาลพุทธโสธรมาไว้ที่นี่ เช่น กายภาพบำบัด อาชีวอนามัย หน่วยไตเทียม คลินิกจักษุ เป็นต้น จะช่วยให้ประชาชนสะดวกสบายและเข้าถึงบริการได้มากขึ้นรวมถึงเป็นการแบ่งเบาผู้ป่วยจากโรงพยาบาลพุทธโสธร  ได้มอบหมายให้  นายแพทย์ณรงค์  อภิกุลวณิช  ผู้ตรวจราชการกระทรวงสาธารณสุข เขตสุขภาพที่6 ร่วมวางแผนและติดตามกำกับการพัฒนาบริการของโรงพยาบาลให้เกิดประโยชน์สูงสุดกับประชาชน นายแพทย์เกียรติภูมิ กล่าวในตอนท้าย
****************** 16 กุมภาพันธ์ 2565

ที่มา : https://www.thaigov.go.th/news/contents/details/51621