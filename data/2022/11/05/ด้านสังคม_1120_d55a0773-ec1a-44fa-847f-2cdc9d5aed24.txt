รัฐบาลไทย-ข่าวทำเนียบรัฐบาล-สธ.จัดศูนย์ฉีดวัคซีนโควิด 19 เพิ่มความครอบคลุมการฉีดวัคซีนในพื้นที่ กทม.


วันพฤหัสบดีที่ 20 มกราคม 2565
สธ.จัดศูนย์ฉีดวัคซีนโควิด 19 เพิ่มความครอบคลุมการฉีดวัคซีนในพื้นที่ กทม.
รองนายกรัฐมนตรีและรัฐมนตรีว่าการกระทรวงสาธารณสุข ตรวจเยี่ยมศูนย์บริการฉีดวัคซีนโควิด 19 เอเชียทีค เดอะ ริเวอร์ฟรอนท์ โดยโรงพยาบาลเลิดสิน กรมการแพทย์ ให้ประชาชนเข้าถึงบริการได้สะดวกยิ่งขึ้น ช่วยเพิ่มความครอบคลุมการฉีดวัคซีนในพื้นที่ กทม.
วันนี้ (20 มกราคม 2565) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วย นายแพทย์สมศักดิ์ อรรฆศิลป์ อธิบดีกรมการแพทย์ และคณะผู้บริหารกระทรวงสาธารณสุข ตรวจเยี่ยมศูนย์บริการฉีดวัคซีนโควิด 19 พร้อมมอบโล่ประกาศเกียรติคุณให้กับ โครงการ เอเชียทีค เดอะ ริเวอร์ฟรอนท์ ที่ให้การสนับสนุนภารกิจศูนย์ฉีดวัคซีน และกล่าวว่า รัฐบาลและกระทรวงสาธารณสุขมีนโยบายเร่งฉีดวัคซีนโควิด 19 ให้กับประชาชน โดยเฉพาะเข็มกระตุ้นเพื่อเพิ่มภูมิคุ้มกัน ลดการป่วยหนักและเสียชีวิต ซึ่งในพื้นที่ กทม. แม้จะมีหน่วยงานของ กรุงเทพมหานคร ดูแลเป็นหลัก แต่กรมการแพทย์ได้ให้โรงพยาบาลในสังกัดที่ตั้งอยู่ในพื้นที่ จัดศูนย์บริการฉีดวัคซีนโควิด 19 ได้แก่ ศูนย์ฉีดวัคซีนกลางบางซื่อ โดยสถาบันโรคผิวหนังและหน่วยงานเครือข่าย, ศูนย์ฉีดวัคซีนห้างสรรพสินค้าเดอะมอลล์ บางกะปิ และศูนย์ฉีดวัคซีนศูนย์การค้าแฟชั่นไอส์แลนด์ โดยโรงพยาบาลนพรัตนราชธานี และศูนย์ฉีดวัคซีน เอเชียทีค เดอะ ริเวอร์ฟรอนท์ โดยโรงพยาบาลเลิดสิน เพื่อเสริมการดำเนินการ ช่วยเพิ่มความครอบคลุมการได้รับวัคซีน รวมถึงให้ประชาชนสามารถเข้าถึงบริการได้สะดวกยิ่งขึ้น นอกจากนี้ยังมีสถาบันสุขภาพเด็กแห่งชาติมหาราชินี ร่วมจัดบริการให้กับเด็กนักเรียนโรงเรียนต่างๆ ใน กทม. ด้วย
ทั้งนี้ ศูนย์ฉีดวัคซีนโควิด 19 เอเชียทีค เดอะ ริเวอร์ฟรอนท์ เริ่มเปิดให้บริการตั้งแต่วันที่ 20 พฤศจิกายน 2564 ถึง 19 มกราคม 2565 ให้บริการฉีดวัคซีนสะสม 63,492 โดส แบ่งเป็น แอสตร้าเซนเนก้า 8,425 โดส ไฟเซอร์ 55,067 โดส เบื้องต้นกำหนดให้บริการถึงวันที่ 28 กุมภาพันธ์ 2565 ทุกวันจันทร์-วันศุกร์ เวลา 9.00 – 15.00 น. เว้นวันเสาร์-วันอาทิตย์และวันหยุดนักขัตฤกษ์
******************************* 20 มกราคม 2565

ที่มา : https://www.thaigov.go.th/news/contents/details/50731