รัฐบาลไทย-ข่าวทำเนียบรัฐบาล-แรงงานไทยในเกาหลี ปลื้ม!! นายก ส่ง รมว.เฮ้ง เยี่ยมให้กำลังใจถึงไซต์ก่อสร้าง


วันเสาร์ที่ 25 มิถุนายน 2565
พิมพ์
แรงงานไทยในเกาหลี ปลื้ม!! นายก ส่ง รมว.เฮ้ง เยี่ยมให้กำลังใจถึงไซต์ก่อสร้าง
. .
นายสุชาติ ชมกลิ่น รัฐมนตรีว่าการกระทรวงแรงงาน พร้อมด้วย นายสุรชัย ชัยตระกูลทอง ผู้ช่วยรัฐมนตรีประจำกระทรวงแรงงาน นายบุญชอบ สุทธมนัสวงษ์ ปลัดกระทรวงแรงงาน นายสุทธิ สุโกศล ประจำสำนักเลขาธิการนายกรัฐมนตรี ปฏิบัติหน้าที่ประจำกระทรวงแรงงาน นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) นายไพโรจน์ โชติกเสถียร อธิบดีกรมการจัดหางาน นายบุญสงค์ ทัพชัยยุทธ์ เลขาธิการสำนักงานประกันสังคม นายนิธิพัฒน์ วัฒนสุวกุล อัครราชทูตที่ปรึกษา (ฝ่ายแรงงาน) ประจำสถานเอกอัครราชทูต ณ กรุงโซล ตรวจเยี่ยมพบปะให้กำลังใจแรงงานไทยในสถานประกอบกิจการภาคก่อสร้าง พร้อมหารือร่วมกับผู้ประกอบการเพื่อศึกษาการส่งเสริมแรงงานสัมพันธ์ในโอกาสเยือนสาธารณรัฐเกาหลี  ณ บริษัท Samho Development จำกัด เมืองฮวาซอง ซึ่งเป็นบริษัทวิศวกรรมก่อสร้างที่รับเหมาก่อสร้างสาธารณูปโภคหลายประเภท เช่น ถนนทางด่วน ทางรถไฟ อุโมงค์ ศูนย์อุตสาหกรรม สนามกอล์ฟ และสถานที่พักอาศัย โดยบริษัทแห่งนี้ได้มีการจ้างแรงงานไทยจำนวนมากที่สุดในเกาหลีใต้ มีลูกจ้าง 1,111 คน เป็นคนไทย 759 คน ที่เหลือเป็นสัญชาติเกาหลี คนต่างชาติ และกัมพูชา
นายสุชาติ กล่าวว่า ถือเป็นโอกาสอันดีที่ได้มาพบปะเยี่ยมเยียนแรงงานไทยถึงไซต์งานก่อสร้าง
โดยเฉพาะบริษัท ซัมโฮ เดเวลลอปเมนท์ แห่งนี้ ซึ่งเป็นสถานประกอบกิจการภาคอุตสาหกรรมก่อสร้าง มีต้นแบบในการส่งเสริมแรงงานสัมพันธ์ในกลุ่มแรงงานต่างชาติที่ดี จากการหารือกับผู้ประกอบการและพูดคุยกับแรงงานที่มาทำงานที่นี่พบว่า บริษัทได้มีการจ้างล่ามในการสื่อสารกับแรงงาน การอบรมด้านความปลอดภัยในการทำงานเป็นประจำ การมอบชุดทำงานให้แรงงานต่างชาติ มอบใบประกาศนียบัตรและของรางวัลแก่แรงงานในกรณีพิเศษ การสร้างโรงครัว บริการตรวจสุขภาพ มอบเสื้อผ้ากันหนาว รวมทั้งการสร้างการรับรู้เป็นภาษาของแรงงานแต่ละสัญชาติด้วย
นายสุชาติ กล่าวเพิ่มเติมว่า ในวันนี้ผมได้นำความห่วงใยจากท่านนายกรัฐมนตรีและรัฐมนตรีว่าการกระทรวงกลาโหม พล.อ.ประยุทธ์ จันทร์โอชา และท่าน พล.อ.ประวิตร วงษ์สุวรรณ รองนายกรัฐมนตรี ที่กำกับดูแลกระทรวงแรงงาน ซึ่งท่านฝากมาเป็นกำลังใจให้แรงงานไทยทุกคนที่มาทำงานในต่างประเทศ เนื่องจากแรงงานไทยทุกคนเป็นผู้ทุ่มเทเสียสละมาทำงานในต่างแดน เพื่อเก็บเงินสร้างฐานะให้ครอบครัว และนำรายได้ส่งกลับไปพัฒนาประเทศ ท่านนายกจึงมอบหมายให้ผมเดินทางมาพบปะเยี่ยมเยียนพี่น้องแรงงานไทยในครั้งนี้ด้วยตนเอง
"จากการพูดคุยและแลกเปลี่ยนข้อมูลระหว่างกันกับท่านประธานกรรมการบริษัท ซัมโฮ เดเวลลอปเมนท์ ท่านได้ชื่นชมแรงงานไทยว่าเป็นแรงงานที่มีระเบียบวินัย ขยันทำงาน และซื่อสัตย์ และปัจจุบันบริษัทแห่งนี้ได้จ้างแรงงานไทยมากกว่า 700 คน คิดเป็นสัดส่วนถึง 95 เปอร์เซ็นต์ของจำนวนแรงงานต่างชาติที่บริษัทจ้างทั้งหมด ต้องยอมรับว่าแรงงานไทยเป็นที่ต้องการของนายจ้างในเกาหลีใต้และหลายๆ ประเทศ โดยเฉพาะภาคอุตสาหกรรมก่อสร้าง เนื่องจากแรงงานไทยมีทักษะฝีมือมีความเชี่ยวชาญในสาขาช่างต่าง ๆ จึงถือเป็นโอกาสอันดีที่การหารือในครั้งนี้จะช่วยให้คนไทยได้มาทำงานในเกาหลีใต้มากขึ้น รวมถึงการศึกษาระบบการดูแลแรงงานต่างชาติของสถานประกอบการขนาดใหญ่ของที่นี่ว่ามีการส่งเสริมแรงงานสัมพันธ์อย่างไร เนื่องจากแรงงานส่วนใหญ่มาจากหลายสัญชาติ ซึ่งสถานประกอบกิจการมีระบบบริหารจัดการที่ดี จะได้เป็นประโยชน์นำไปเป็นต้นแบบในการดูแลสิทธิประโยชน์ของแรงงานต่างชาติที่มาทำงานในประเทศไทยได้ต่อไป" นายสุชาติ กล่าวท้ายสุด

ที่มา : https://www.thaigov.go.th/news/contents/details/56142