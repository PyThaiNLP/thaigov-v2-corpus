รัฐบาลไทย-ข่าวทำเนียบรัฐบาล-คำกล่าวนายกรัฐมนตรีสำหรับการพบหารือระหว่างผู้นำเขตเศรษฐกิจเอเปคกับสภาที่ปรึกษาทางธุรกิจเอเปค


วันศุกร์ที่ 12 พฤศจิกายน 2564
คำกล่าวนายกรัฐมนตรีสำหรับการพบหารือระหว่างผู้นำเขตเศรษฐกิจเอเปคกับสภาที่ปรึกษาทางธุรกิจเอเปค
คำกล่าวนายกรัฐมนตรีสำหรับการพบหารือระหว่างผู้นำเขตเศรษฐกิจเอเปคกับสภาที่ปรึกษาทางธุรกิจเอเปค
คำถามต่อนายกรัฐมนตรี:
โควิด-๑๙ ก่อให้เกิดผลกระทบทางลบที่รุนแรงต่อกลุ่มเปราะบางในสังคม ได้แก่ สตรี ธุรกิจขนาดเล็กและกลุ่มชาติพันธุ์ เอแบคเชื่อว่าในการปกป้องรักษาอนาคต เราต้องแก้ไขและปลดล็อกศักยภาพของกลุ่มเปราะบางเหล่านี้อย่างเต็มที่ ในขณะเดียวกัน เราเผชิญกับภยันตรายด้านการเปลี่ยนแปลงสภาพภูมิอากาศที่เพิ่มมากขึ้นและความจำเป็นของการเปลี่ยนผ่านไปสู่เศรษฐกิจคาร์บอนต่ำ ขอทราบว่าเครื่องมือใดที่จะสามารถนำมาใช้เพื่อจัดการกับความท้าทายต่อการพัฒนาที่ครอบคลุม
ประเทศไทยตระหนักดีว่า โลกของเรากำลังเผชิญกับความท้าทายมากมาย ตั้งแต่ปัญหาความเหลื่อมล้ำที่ฝังรากลึก ความเสื่อมโทรมของสิ่งแวดล้อม การเปลี่ยนแปลงสภาพภูมิอากาศ ไปจนถึงความไม่สมดุลในการใช้ชีวิต และการดำเนินธุรกิจ การแพร่ระบาดของโควิด-19 เป็นแรงกระตุ้นที่ทำให้สถานการณ์เลวร้ายขึ้น ซ้ำร้ายไปกว่านั้น การฟื้นตัวก็เป็นไปอย่างไม่เท่าเทียม อาทิ การเข้าถึงวัคซีนอย่างทั่วถึง ปัจจุบัน ไทยได้ฉีดไปแล้ว 83 ล้านโดส และจะครบ 100 ล้านโดสภายในสิ้นเดือนพฤศจิกายน  และได้เตรียมไว้ล่วงหน้าสำหรับปี 2565 ปัจจุบันสุขภาพ เศรษฐกิจ เป็นเรื่องสำคัญควบคู่ไปด้วยกันจะต้องร่วมกันแก้ไขปัญหาอุปสรรคไปพร้อมกันทุกประเทศ เพื่อการเปิดประเทศ การท่องเที่ยวอย่างปลอดภัย โดยเฉพาะอย่างยิ่งการฟื้นตัวของทางเศรษฐกิจภายใต้สถานการณ์โควิด-19 ที่ยังไม่ทราบว่าจะสิ้นสุดเมื่อใด เราต้องให้ความสำคัญกับการค้าเสรี การค้าพหุภาคี ให้ความสำคัญกับการประกอบธุรกิจของสตรีและกลุ่มเปราะบาง และการพัฒนาด้านดิจิทัล เทคโนโลยี ดังนั้น การเลือกใช้เครื่องมือที่เหมาะสมเพื่อจัดการกับความท้าทายเหล่านี้จึงมีความสำคัญอย่างยิ่งในการก้าวไปสู่อนาคตของเอเปค
ประเทศไทยในฐานะประเทศหนึ่งใน ๑๒ ประเทศผู้ก่อตั้งเอเปคเชื่อว่าสถานการณ์การแพร่ระบาดของโรคร้ายที่เสมือนสงครามโลกคือมีผลกระทบกระเทือนทางลบกับทุกประเทศในโลกและทุกภาคส่วน น่าจะเป็นโอกาสที่ดีที่จะทำให้เราต้องกลับมาวิเคราะห์พิจารณาว่าสิ่งที่เราให้นิยามว่าความเจริญเติบโตทางเศรษฐกิจนั้นมีความเปราะบางเพียงใดและเพราะอะไร ถ้าเราตอบคำถามนี้ได้ เราก็น่าจะมีคำตอบว่าเราสามารถหาวิธีหรือเครื่องมือชนิดไหนมาแก้ไขและเติมเต็มสิ่งที่ขาดตกบกพร่องไป
ในปี ๒๕๖๓ กลุ่มเศรษฐกิจเอเปคทั้ง ๒๑ เขตมีผลิตภัณฑ์มวลรวม (GDP) ๕๓ ล้านล้านเหรียญสหรัฐ (US$ 53 Trillion) ขณะที่ผลิตภัณฑ์มวลรวมของโลกในปีเดียวกันอยู่ที่ ๘๔.๕ ล้านล้านเหรียญสหรัฐ ดังนั้นการแก้ไขโครงสร้างหรือปรับเปลี่ยนแนวคิดด้านการเติบโตทางเศรษฐกิจและวิธีที่จะนำไปสู่การเติบโตทางเศรษฐกิจของเอเปคน่าจะเป็นจุดกระตุ้น (Trigger point) ที่ทำให้ทั้งโลกหันมาสนใจประเด็นเดียวกันในการหาทางแก้ปัญหาดังที่ท่านบรรยายไว้ในคำถามของท่านได้
ประเทศไทยเชื่อว่าการจะบรรลุการเจริญเติบโตที่เข้มแข็ง ยืดหยุ่น ยั่งยืนและครอบคลุมได้นั้นจะต้องมีการเปลี่ยนแนวความคิดเรื่องการพัฒนาใหม่ (paradigm shift) ที่ต้องมิใช่หยุดอยู่ที่การเพิ่มขึ้นของตัวเลขผลิตภัณฑ์มวลรวมเท่านั้นไม่ใช่มุ่งเน้นแต่การเป็นพิชิตธรรมชาติและทุกสิ่งซึ่งรวมถึงคู่แข่งขัน ไม่ใช่ดูแต่เรื่องการได้เปรียบเสียเปรียบ ไม่ใช่ความคิดว่าตนเองเท่านั้นที่ต้องมาก่อน (Me First) แต่ควร
ตั้งอยู่บนหลักการของก้าวไปสู่ความสมดุล (Thriving for balance) และการหาจุดยืนร่วมกันที่จะทำให้เกิดความกลมกลืนปรองดอง (Harmony) ของทุกภาคส่วนของสังคมและเศรษฐกิจ และระหว่างเขตเศรษฐกิจ ตลอดจนระหว่างมนุษย์กับธรรมชาติ ซึ่งความสมดุล (balance) และความร่วมมือร่วมใจในฐานะหุ้นส่วน (collaborative partnership)) ดังกล่าวคือหัวใจขององค์รวมของการพัฒนาเศรษฐกิจชีวภาพ เศรษฐกิจหมุนเวียน และเศรษฐกิจสีเขียว หรือ เศรษฐกิจบี-ซี-จี ในการสร้างการเติบโตทางเศรษฐกิจ ซึ่งมุ่งเน้นว่าผลลัพธ์สุดท้ายของการเติบโตนี้คือ ความอยู่ดีมีสุขที่ยั่งยืนอย่างแท้จริงของมนุษย์ (human security) ซึ่งจะเอื้อต่อทั้งความหลายหลาก (diversity) และความครอบคลุม(inclusiveness) โดยหลักการนี้ของบีซีจีสามารถใช้ได้ทั้งในฟากของการผลิต (production) และฟากการบริโภค(consumption) ของทุกภาคส่วน (all sectors)
นอกจากนี้เราทุกคนทราบกันดีอยู่แล้วว่ากลไกขับเคลื่อนการฟื้นตัวและการเจริญเติบโตของเศรษฐกิจที่สำคัญคือภาคเอกชน โดยที่ภาครัฐเป็นผู้ให้การสนับสนุน (facilitation) ในแง่ของระเบียบกฎเกณฑ์ โครงสร้างเศรฐกิจ และบรรยากาศการค้าการลงทุน ดังนั้นความร่วมมือและการลงทุนร่วมกันอย่างจริงจังระหว่างเอกชนกับรัฐ หรือพี-พี-พี จึงเป็นกุญแจสำคัญของการสร้างอนาคตที่ครอบคลุมและตอบสนองต่อการเปลี่ยนแปลงในอนาคตได้เป็นอย่างดีโดยเฉพาะในด้านการนำเทคโนโลยี และนวัตกรรม มาพัฒนาต่อยอดจากฐานความเข้มแข็งทางด้านทรัพยากรชีวภาพของเรา   ซึ่งรวมถึงการนำทรัพยากรมาใช้ให้เกิดประโยชน์สูงสุดและคุ้มค่าที่สุด โดยมุ่งเน้นการลดปริมาณของเสียให้เท่ากับศูนย์ในการผลิต และที่สำคัญที่สุดคือการดำเนินธุรกิจที่มุ่งเน้นการลดผลกระทบต่อโลกอย่างจริงจังโดยเฉพาะความยั่งยืนด้านสิ่งแวดล้อม สอดคล้องกับแนวความคิดเรื่องการดำเนินธุรกิจอย่างมีความรับผิดชอบ และการให้ความสำคัญกับสิ่งแวดล้อม สังคม และธรรมาภิบาล
ประการสุดท้าย การให้เอเปคเป็นภูมิภาคเศรษฐกิจที่ผลิตคาร์บอนต่ำ จะต้องมีความร่วมมือกันอย่างจริงจังทั้งในด้านผู้ผลิตและผู้บริโภค ตั้งแต่วิธีการผลิตจนถึงการอนุรักษ์การใช้พลังงานทุกชนิดอย่างคุ้มค่า การลดจำนวนขยะและมลพิษ โดยการนำวิวัฒนาการและเทคโนโลยีใหม่ๆมาใช้ มีการสร้างความพร้อมในการปรับตัวและการเปลี่ยนผ่านที่เหมาะสมและเป็นธรรม
ในการนี้ ผมเชื่อว่า เอเปคในฐานะแหล่งบ่มเพาะทางความคิดและเวทีที่ให้ความสำคัญต่อความร่วมมือกับประชาคมภาคธุรกิจเป็นลำดับต้น มีข้อได้เปรียบที่จะช่วยผลักดัน
ความพยายามร่วมกันของพวกเราในการนำมาซึ่งความครอบคลุมและยั่งยืนของการเติบโตทางเศรษฐกิจของโลกตามแนวคิดเศรษฐกิจ บี ซี จี ได้ และสามารถร่วมมือกันอย่างจริงจังเพื่อให้เขตเศรษฐกิจของเราเป็นผู้นำด้านสภาพภูมิอากาศให้สามารถเกิดขึ้นได้จริง เพื่อความอยู่รอดของโลกที่มีสภาพที่เอื้อต่อการดำรงชีวิตอย่างปกติสุขของมนุษยชาติได้
ขอบคุณครับ
คำถามต่อนายกรัฐมนตรี:
ในความเห็นของท่าน เอเปคควรมีบทบาทอย่างไรในการอำนวยความสะดวกเพื่อเปลี่ยนผ่านไปสู่เศรษฐกิจคาร์บอนต่ำและภาคธุรกิจสามารถสนับสนุนบทบาทดังกล่าวได้อย่างไรบ้าง
จนถึงปัจจุบัน การเปลี่ยนผ่านไปสู่เศรษฐกิจคาร์บอนต่ำได้รับการผลักดันอย่างต่อเนื่องภายใต้กลไกการทำงานของเอเปค อย่างไรก็ตาม เอเปคจำเป็นต้องรักษาพลวัตการขับเคลื่อนประเด็นดังกล่าวอย่างเข้มข้นต่อไป
เสียงเรียกร้องจากการประชุม COP26 เมื่อสัปดาห์ที่ผ่านมาเป็นการตอกย้ำความจำเป็นที่เราต้องแสดงความมุ่งมั่นที่จะเจริญเติบโตอย่างยั่งยืน และลดการปล่อยก๊าซคาร์บอน
สำหรับประเทศไทย เรามุ่งมั่นที่จะเพิ่มความพร้อมในการแก้ไขความท้าทายด้านสภาพภูมิอากาศและลดการปล่อยก๊าซคาร์บอน โดยการบรรลุความเป็นกลางทางคาร์บอนภายในปี ค.ศ. ๒๐๕๐ และการปล่อยก๊าซเรือนกระจกสุทธิเป็นศูนย์ภายในปี ค.ศ. ๒๐๖๕ หรือก่อนหน้านั้น
เพื่อมุ่งไปสู่เป้าหมายดังกล่าว ไทยได้ตั้งเป้าที่จะให้มีการผลิตยานยนต์ไฟฟ้าให้ได้ร้อยละ ๓๐ ของการผลิตยานยนต์ทั้งหมด ภายในปี ค.ศ. ๒๐๓๐ และให้มีการใช้ยานยนต์ไฟฟ้า ๑๕ ล้านคัน หรือ ๑ ใน ๓ ของยานยนต์ทั้งหมดภายในปี ค.ศ. ๒๐๓๕ เพื่อส่งเสริมการเปลี่ยนผ่านไปสู่พลังงานสะอาด รวมทั้งเพิ่มพื้นที่ป่าให้ได้ร้อยละ ๕๕ ของประเทศ เพื่อช่วยดูดซับก๊าซเรือนกระจก
ประเทศไทยเชื่อว่า เอเปคสามารถแสดงพลังของความเป็นน้ำหนึ่งใจเดียวกันและตั้งเป้าหมายร่วม เพื่อยืนยันความมุ่งมั่นในเรื่องดังกล่าว โดยในช่วงการเป็นเจ้าภาพเอเปคของไทย เราจะพยายามเสนอรายการเป้าหมายด้านสิ่งแวดล้อมร่วมกันของเอเปคบนพื้นฐานของแนวคิดเศรษฐกิจบี-ซี-จี
ในขณะเดียวกัน ภาคธุรกิจก็มีความสำคัญอย่างยิ่งต่อความพยายามและความร่วมมือกันของพวกเราในการเร่งกระบวนการเปลี่ยนผ่านไปสู่เศรษฐกิจคาร์บอนต่ำของเอเปค ภาคธุรกิจไม่ว่าจะเป็นขนาดใหญ่หรือขนาดเล็กสามารถมีบทบาทอย่างสร้างสรรค์ ทุกความพยายามมีคุณค่า ไม่ว่าจะเป็นการลงทุนด้านพลังงานหมุนเวียน การดำเนินการตามเป้าหมายการพัฒนาที่ยั่งยืน การจัดการของเสีย หรือการพัฒนานวัตกรรม
ขอบคุณครับ

ที่มา : https://www.thaigov.go.th/news/contents/details/48126