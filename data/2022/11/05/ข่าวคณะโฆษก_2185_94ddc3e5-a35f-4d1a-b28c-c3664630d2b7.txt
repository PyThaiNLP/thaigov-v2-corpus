รัฐบาลไทย-ข่าวทำเนียบรัฐบาล-​นายกฯ พร้อมสนับสนุนงาน SETA 2022 : “มหกรรมพลังงานและเทคโนโลยีที่ยั่งยืนแห่งเอเชีย” เชื่อมั่น ผลักดันไทยเป็นศูนย์กลางความรู้ทางเทคโนโลยี นวัตกรรมและการพัฒนาพลังงานทดแทนของภูมิภาคเอเชีย


วันอาทิตย์ที่ 14 สิงหาคม 2565
พิมพ์
​นายกฯ พร้อมสนับสนุนงาน SETA 2022 : “มหกรรมพลังงานและเทคโนโลยีที่ยั่งยืนแห่งเอเชีย” เชื่อมั่น ผลักดันไทยเป็นศูนย์กลางความรู้ทางเทคโนโลยี นวัตกรรมและการพัฒนาพลังงานทดแทนของภูมิภาคเอเชีย
​นายกฯ พร้อมสนับสนุนงาน SETA 2022 : “มหกรรมพลังงานและเทคโนโลยีที่ยั่งยืนแห่งเอเชีย” เชื่อมั่น ผลักดันไทยเป็นศูนย์กลางความรู้ทางเทคโนโลยี นวัตกรรมและการพัฒนาพลังงานทดแทนของภูมิภาคเอเชีย
วันนี้ (14 สิงหาคม 2565 ) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีให้การสนับสนุนงาน SETA 2022 หรือ“มหกรรมพลังงานและเทคโนโลยีที่ยั่งยืนแห่งเอเชีย” ซึ่งจะจัดขึ้นระหว่างวันที่ 20 – 22 กันยายน 2565 ณ ศูนย์ประชุมและนิทรรศการไบเทค (BITEC) บางนา Hall 100 – 104 เพื่อสร้างความร่วมมือระหว่างไทยและนานาชาติในการแลกเปลี่ยนองค์ความรู้ ประสบการณ์ด้านเทคโนโลยีและนวัตกรรมอย่างยั่งยืน พร้อมผลักดันให้ไทยเป็นศูนย์กลางความรู้ทางเทคโนโลยี นวัตกรรมและการพัฒนาพลังงานทดแทนของภูมิภาคเอเชีย
โฆษกประจำสำนักนายกรัฐมนตรี กล่าวว่า SETA 2022 (Sustainable Energy & Technology Asia) เป็นการจัดงานประชุมวิชาการและนิทรรศการเทรดโชว์นานาชาติ ซึ่งประสบความสำเร็จและมีการจัดงานต่อเนื่องเป็นประจำทุกปี นับตั้งแต่ปี 2559 และเป็นเวทีสำคัญในการสร้างความร่วมมือระหว่างภาครัฐและภาคเอกชน โดยคาดว่าจะมีผู้เข้าร่วมงานกว่า 20,000 คน ผู้ร่วมแสดงนิทรรศการมากกว่า 350 บริษัท จาก 70 กว่าประเทศทั่วโลก ภายใต้พื้นที่กว่า 30,000 ตารางเมตร ในการเข้าร่วมการประชุมเชิงวิชาการและการแสดงสินค้าและเทคโนโลยีเพื่อเสริมสร้างความรู้ด้านการผลิดและการใช้พลังงาน ผ่านโซนพาวิเลียนต่าง ๆ ได้แก่ พลังงาน (Power), สาธารณูปโภค (Utilities), ระบบโครงข่ายไฟฟ้า (Grid), ธุรกิจและอุตสาหกรรมผลิตไฟฟ้า (IPP/SPP/VSPP), พลังงานหมุนเวียน (Renewable Energy), พลังงานแสงอาทิตย์ (Solar), การกักเก็บพลังงาน (Energy Storage), ยานยนต์พลังงานไฟฟ้า (EV), ระบบประจุไฟฟ้าสำหรับยานยนต์ไฟฟ้า (charging system) และพลังงานไฮโดรเจน (Hydrogen) รวมไปถึงแลกเปลี่ยนโอกาสทางธุรกิจ จับคู่ธุรกิจ Startup จากทั่วโลก โดยเฉพาะการลงทุนโปรเจคขนาดใหญ่ด้านพลังงาน ซึ่งในปีนี้จะเน้นด้านการเปลี่ยนถ่ายไปสู่การใช้เทคโนโลยีสะอาด
นอกจากนี้ยังได้จัดงานแสดงสินค้าทางเทคโนโลยีและนวัตกรรมทางด้านพลังงานแสดงอาทิตย์และระบบกักเก็บประจุไฟฟ้าและพลังงานของเอเชีย (SOLAR+STORAGE ASIA 2022) ซึ่งจะจัดเป็นครั้งแรกในประเทศไทย และงานด้านผู้ผลิตและระบบโครงข่ายกระแสไฟฟ้าของโลก (ENLIT ASIA 2022) คู่ขนานร่วมไปกับงานหลักเพื่อรองรับการเติบโตทางธุรกิจในกลุ่มพลังงานที่ต้องการเปลี่ยนผ่านไปสู่การใช้เทคโนโลยีพลังงานสะอาด โดยผู้ที่สนใจเข้าร่วมงานสามารถลงทะเบียนผ่านทางเว็บไซต์ https://setaasia.com/registration/ และ www.solarstorageasia.com/registration
“นายกรัฐมนตรีพร้อมให้การสนับสนุนงาน SETA 2022 ซึ่งถือเป็นตัวอย่างสำคัญของการบูรณาการความร่วมมือจากทุกภาคส่วน รวมทั้งยังเป็นโอกาสให้ไทยแสดงศักยภาพความพร้อมด้านความรู้ เทคโนโลยี นวัตกรรมและการพัฒนาพลังงานทดแทน สอดรับกับนโยบายขับเคลื่อนประเทศไทยผ่านโมเดลเศรษฐกิจ BCG ซึ่งรัฐบาลกำหนดให้เป็นวาระแห่งชาติ โดยเฉพาะด้านการใช้พลังงานทดแทนเพื่อสร้างความยั่งยืนและเป็นมิตรต่อสิ่งแวดล้อม ซึ่งนายกรัฐมนตรีเชื่อมั่นว่าการจัดงานครั้งนี้จะเป็นการสร้างโอกาสในการเพิ่มเติมองค์ความรู้ใหม่ ๆ ที่สามารถนำมาประยุกต์ใช้ในการพัฒนาพลังงานของประเทศและต่อยอดไปสู่การเป็นศูนย์กลางภูมิภาค” นายธนกรฯ กล่าว

ที่มา : https://www.thaigov.go.th/news/contents/details/57981