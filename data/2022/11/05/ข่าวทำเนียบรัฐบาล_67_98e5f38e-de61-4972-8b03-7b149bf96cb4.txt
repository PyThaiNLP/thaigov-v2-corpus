รัฐบาลไทย-ข่าวทำเนียบรัฐบาล-ศบค. ชี้แจงจำนวนการตรวจ การแยกผล ATK จำนวนการฉีดวัคซีนของไทย และช่องทางให้ชาวต่างชาติเข้าถึงการรับวัคซีน


วันพุธที่ 8 กันยายน 2564
ศบค. ชี้แจงจำนวนการตรวจ การแยกผล ATK จำนวนการฉีดวัคซีนของไทย และช่องทางให้ชาวต่างชาติเข้าถึงการรับวัคซีน
ศบค. ชี้แจงจำนวนการตรวจ การแยกผล ATK จำนวนการฉีดวัคซีนของไทย และช่องทางให้ชาวต่างชาติเข้าถึงการรับวัคซีน
วันนี้ (8 ก.ย. 2564) เวลา 12.30 น. การแถลงข่าว ศูนย์บริหารสถานการณ์ โควิด-19 (ศบค.) นายแพทย์ เศวตสรร นามวาท ผู้อำนวยการกองควบคุมโรคและภัยสุขภาพในภาวะฉุกเฉิน กรมควบคุมโรค ได้แถลงข่าว และได้ตอบคำถามต่อกรณีต่างๆ ดังต่อไปนี้
1. กรณีการตรวจที่มีการตั้งข้อสังเกตว่า ใช้การตรวจหาเชื้อน้อยไปจึงส่งผลให้ยอดผู้ติดเชื้อลดลงหรือไม่ ชี้แจงว่าการตรวจหาเชื้อที่ผ่านมา โดยเฉพาะในช่วงเดือนสิงหาคมที่พบผู้ป่วยมากขึ้น ทำให้มีกลุ่มผู้สัมผัสเสี่ยงสูงเกิดขึ้นตามจำนวน การตรวจหาเชื้อจึงต้องเพิ่มมากขึ้นตามไปด้วย ซึ่งขณะนี้ มีจำนวนผู้ป่วยลดน้อยลง กลุ่มสัมผัสเสี่ยงสูงหรือผู้ใกล้ชิดต่าง ๆ จึงลดลงตามลำดับ ถือเป็นธรรมชาติของการระบาดในลักษณะดังกล่าว เมื่อผู้ป่วยลดลง ผู้ที่ต้องการตรวจหาเชื้อก็ลดลง ส่งผลต่ออัตราการตรวจในภาพรวม อย่างไรก็ตามภาครัฐยังคงเน้นการตรวจเชิงรุกอย่างต่อเนื่อง ซึ่งหากมีอาการมีปัญหาเกี่ยวกับทางเดินหายใจ เข้าถึงการตรวจได้ หรือหากไม่มีอาการ แต่ใกล้ชิดผู้ป่วย เป็นผู้สัมผัสก็สามารถเข้ารับการตรวจได้
2. ในส่วนกรณีการไม่นำผลตรวจของ ATK มารวมกับจำนวนผู้ติดเชื้อนั้น ยืนยันว่า เป็นการพิจารณาตามหลักทางวิชาการที่นิยามคำจัดความของผู้ติดเชื้อโควิด-19 ซึ่งอ้างอิงตามหลักปฏิบัติขององค์การอนามัยโลก ทั้งนี้ การแยกจำนวนผู้ติดเชื้อทั้งสองส่วน ภาครัฐได้ติดตามควบคู่กันไปเพื่อใช้วิเคราะห์แนวโน้มและสถานการณ์ที่เกิดขึ้น ซึ่งไม่มีการปิดบังข้อมูลแต่อย่างใด
3. ประเด็นคำถามจากช่อง 3 กรณีมีนักวิชาการตั้งคำถามเรื่องการรายงานตัวเลขการฉีดวัคซีนของศบค. ที่ระบุว่า ไทยสามารถฉีดวัคซีนให้ประชาชน เข็มที่ 1 ถึง 50.5% นั้น ขอเรียนว่า ในการทำงานจะมีการติดตามในหลายรูปแบบว่าทำงานใกล้เป้าหมายหรือยัง โดยคำว่า 50% ตรงนั้นเป็นกระดานอันหนึ่งที่เราอยากจะฉีดให้มีภูมิคุ้มกันหมู่ 70% ของคนประมาณ 70 ล้านคน หรือก็คือ 50 ล้านคน เราเดินทางไปถึงครึ่งทางหรือยัง ตัว 50% ก็คือ จุดที่เราฉีดเข็ม 1 ประมาณ 25 ล้านคน ขอนำเรียนแนวคิด และขอบคุณ พร้อมจะนำไปปรับปรุงในการนำเสนอให้มีรายละเอียด อธิบายเข้าไปให้รู้ชัด เพื่อไม่ให้เกิดความสับสน ทั้งนี้ ในภาพรวมที่อยากจะเรียนคือ ในส่วนของเข็มที่ 1 ที่เราฉีดไปแล้ว คือ 36% ของประชากร
4. คำถามสุดท้าย ตอนนี้ชาวต่างชาติที่อยู่ในประเทศไทยสามารถเดินทางไปฉีดวัคซีนได้ที่ไหนบ้าง นายแพทย์ เศวตสรรฯ กล่าวว่า สำหรับพี่น้องชาวต่างชาติที่อาศัยอยู่ในประเทศไทยอย่างถูกต้องตามกฎหมาย สามารถลงทะเบียนเข้ารับวัคซีนได้ใน 2 ช่องทาง คือ 1. เว็บไซต์ expatvac.consular.go.th ลงทะเบียนกับกระทรวงการต่างประเทศ 2. Application “vaccine บางซื่อ” ของศูนย์ฉีดวัคซีนกลางบางซื่อ อยากเชิญชวนพี่น้องชาวต่างชาติที่อาศัยอยู่ในประเทศไทยอย่างถูกต้องตามกฎหมาย ท่านสามารถขอเข้ารับการฉีดวัคซีน โดยจะมีการจัดการนัดหมาย เพื่อให้ไปฉีดโดยไม่แออัด และเข้าถึงได้โดยง่าย

ที่มา : https://www.thaigov.go.th/news/contents/details/45630