รัฐบาลไทย-ข่าวทำเนียบรัฐบาล-นายกฯ ยินดีกับความสำเร็จของไทยได้รับเลือกเป็นเป็นสถานที่ตั้ง ศูนย์ ACPHEED เดินหน้าตามแผนพัฒนาสู่การเป็น Medical Hub ของไทย


วันพุธที่ 24 สิงหาคม 2565
พิมพ์
นายกฯ ยินดีกับความสำเร็จของไทยได้รับเลือกเป็นเป็นสถานที่ตั้ง ศูนย์ ACPHEED เดินหน้าตามแผนพัฒนาสู่การเป็น Medical Hub ของไทย
นายกฯ ยินดีกับความสำเร็จของไทยได้รับเลือกเป็นเป็นสถานที่ตั้ง ศูนย์ ACPHEED เดินหน้าตามแผนพัฒนาสู่การเป็น Medical Hub ของไทย
วันนี้ (วันที่ 24 สิงหาคม 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบและยินดีที่ ไทย ได้รับเลือกให้เป็นสถานที่ตั้ง สำนักงานเลขาธิการของศูนย์อาเซียนด้านการรับมือกับภาวะฉุกเฉินและโรคอุบัติใหม่ (ASEAN Center for Public Health Emergencies and Emerging Diseases: ACPHEED)
โฆษกประจำสำนักนายกรัฐมนตรี กล่าวว่า การได้รับเลือกดังกล่าวถือเป็นความสำเร็จของ ไทย และสาธารณสุขไทยอย่างมาก ภายหลังประเทศสมาชิกอาเซียนมีการเจรจาเพื่อเลือกประเทศที่ตั้งของศูนย์นี้มานานกว่า 2 ปี ซึ่งเป็นผลมาจากการดำเนินมาตรการต่างๆ เกี่ยวกับสถานการณ์การระบาดใหญ่ของโรคโควิด-19 ของไทยที่ได้รับการยอมรับจากนานาประเทศทั่วโลก โดยภารกิจสำคัญของศูนย์ APHEED คือ การเสริมสร้างขีดสมรรถนะของภูมิภาคอาเซียนในการเตรียมความพร้อม การป้องกัน ตรวจจับ และตอบโต้ต่อภาวะฉุกเฉินด้านสาธารณสุขและโรคอุบัติใหม่
ทั้งนี้ ศูนย์ APHEED มีกำหนดเปิดตัว (Soft Opening) ในวันที่ 26 สิงหาคม 2565 ซึ่งเป็นช่วงการประชุมระดับสูงเอเปคว่าด้วยสาธารณสุขและเศรษฐกิจ ครั้งที่ 12 (APEC Health Week) โดยจะมีรัฐมนตรีกระทรวงสาธารณสุขจากประเทศอาเซียนทั้ง 10 ประเทศ เข้าร่วมเปิดศูนย์ด้วย โดยศูนย์ดังกล่าวตั้งอยู่ที่อาคารศูนย์การแพทย์บางรัก กรมควบคุมโรค ถนนสาทร
นายอนุชา กล่าวว่า “การที่ ไทย เป็นสถานที่ตั้งของศูนย์ ACPHEED นั้นแสดงให้ถึงความเชื่อมั่นของนานาประเทศต่อระบบสาธารณสุขของไทย ว่ามีความสามารถในการจัดการได้อย่างดีเยี่ยม โดยเฉพาะในสถานการณ์โควิด-19 จนเป็นที่ยอมรับในระดับโลก ซึ่งถือเป็นความสำเร็จอีกขั้นที่จะเดินหน้าตามยุทธศาสตร์การพัฒนาประเทศให้ ไทย เป็นศูนย์กลางสุขภาพนานาชาติ (Medical Hub) ซึ่งต้องขอบคุณความร่วมมือจากพี่น้องประชาชน รวมถึงบุคลากรการแพทย์ และทุกฝ่ายที่เกี่ยวข้องที่ทุ่มเทเสียสละ ให้ประเทศไทยสามารถก้าวข้ามวิกฤตไปได้”

ที่มา : https://www.thaigov.go.th/news/contents/details/58371