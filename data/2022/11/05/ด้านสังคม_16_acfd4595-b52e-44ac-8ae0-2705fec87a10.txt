รัฐบาลไทย-ข่าวทำเนียบรัฐบาล-ประเดิมวันแรก สธ. ช่วยฉีดวัคซีนโควิดให้กลุ่มหมอพร้อมถูกเลื่อนนัดได้ 1 พันกว่าคน


วันพุธที่ 16 มิถุนายน 2564
ประเดิมวันแรก สธ. ช่วยฉีดวัคซีนโควิดให้กลุ่มหมอพร้อมถูกเลื่อนนัดได้ 1 พันกว่าคน
รองนายกรัฐมนตรีและรัฐมนตรีว่าการกระทรวงสาธารณสุข เผยช่วยฉีดวัคซีนโควิด 19 วันแรกให้ผู้สูงอายุ และ 7 กลุ่มโรคเรื้อรังลงทะเบียนผ่านหมอพร้อมที่ถูกเลื่อนนัดเดือนมิถุนายน มาฉีดที่ศูนย์ฉีดวัคซีนกลางบางซื่อเป็นไปด้วยความเรียบร้อย ผู้มารับบริการ 1 พันกว่า
รองนายกรัฐมนตรีและรัฐมนตรีว่าการกระทรวงสาธารณสุข เผยช่วยฉีดวัคซีนโควิด 19 วันแรกให้ผู้สูงอายุ และ 7 กลุ่มโรคเรื้อรังลงทะเบียนผ่านหมอพร้อมที่ถูกเลื่อนนัดเดือนมิถุนายน มาฉีดที่ศูนย์ฉีดวัคซีนกลางบางซื่อเป็นไปด้วยความเรียบร้อย ผู้มารับบริการ 1 พันกว่าคนมีความพึงพอใจ เผยวันนี้ได้รับวัคซีนแอสตร้าเซนเนก้า 6 แสนโดส กระจายตามสูตร ศบค.
บ่ายวันนี้ (16 มิถุนายน 2564) ที่ศูนย์ฉีดวัคซีนกลางบางซื่อ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายแพทย์เกียรติภูมิ วงศ์รจิต ปลัดกระทรวงสาธารณสุข นายแพทย์สมศักดิ์ อรรฆศิลป์ อธิบดีกรมการแพทย์ นายแพทย์สุวรรณชัย วัฒนายิ่งเจริญชัย อธิบดีกรมอนามัย แพทย์หญิงพรรณพิมล วิปุลากร อธิบดีกรมสุขภาพจิต นายแพทย์ไพศาล ดั่นคุ้ม เลขาธิการคณะกรรมการอาหารและยา (อย.) แพทย์หญิงมิ่งขวัญ วิชัยดิษฐ ผู้อำนวยการสถาบันโรคผิวหนัง และผู้อำนวยการศูนย์ฉีดวัคซีนกลางบางซื่อ และคณะผู้บริหารลงพื้นที่ตรวจเยี่ยมการฉีดวัคซีนโควิด 19 ให้กลุ่มผู้สูงอายุและกลุ่ม 7 โรคเรื้อรังพื้นที่ กทม.ที่ลงทะเบียนผ่านหมอพร้อม ถูกเลื่อนนัดในเดือนมิถุนายน
นายอนุทินกล่าวว่า กระทรวงสาธารณสุขได้หารือกับทาง กทม. ว่าจะช่วยฉีดวัคซีนโควิด 19 ให้ผู้สูงอายุและผู้ป่วย 7 กลุ่มโรคเรื้อรังลงทะเบียนผ่านหมอพร้อมที่ถูกเลื่อนนัดในเดือนมิถุนายน ให้มาฉีดวัคซีนที่ศูนย์ฉีดวัคซีนกลางบางซื่อ ถือเป็นการแบ่งเบาภาระของ กทม. และช่วยกันทำงานตามนโยบายของนายกรัฐมนตรีที่ให้เร่งรัดการฉีดวัคซีนใน 2 กลุ่มนี้ให้เสร็จสิ้นโดยเร็ว เนื่องจากมีข้อมูลในต่างประเทศว่า หากทั้ง 2 กลุ่มนี้ได้รับการฉีดจำนวนมากสามารถลดอัตราการเสียชีวิตลงอย่างมีนัยสำคัญ ซึ่งขณะนี้มีการลงทะเบียนฉีดทั่วประเทศแล้วกว่า 10 ล้านคน
“การฉีดวัคซีนให้กลุ่มดังกล่าวในวันแรกบรรยากาศเป็นไปด้วยความเรียบร้อย มีผู้มารับการฉีดประมาณ 1 พันกว่าคน ซึ่งศูนย์ฉีดวัคซีนกลางบางซื่อมีการเตรียมวัคซีนไว้วันละ 2 พันโดส นัดมาชั่วโมงละ 200 คน เพื่อลดปัญหาการอคิวและความแออัด จากการสอบถามผู้สูงอายุที่ถูกเลื่อนนัดและมาฉีดวัคซีนในวันนี้ พบว่า แต่ละท่านมีความสุขและมีความพึงพอใจที่ได้รับวัคซีนเพื่อช่วยสร้างภูมิคุ้มกันโรค ทั้งนี้ ย้ำว่าเป็นการฉีดเก็บตกในคนที่ถูกเลื่อนหรือยกเลิกนัดการฉีดวัคซีน ผู้สูงอายุหรือผู้มีโรคประจำตัวที่ยังไม่ลงทะเบียน สามารถลงทะเบียนตามช่องทางต่างๆ เพื่อเข้ารับวัคซีนตามนัดหมายต่อไป” นายอนุทินกล่าว
นายอนุทินกล่าวต่อว่า วัคซีนโควิด 19 มีการทยอยส่งมอบตามกำหนด สัปดาห์นี้จะได้รับวัคซีนแอสตร้าเซนเนก้า 1.6 ล้านโดส โดยวันนี้ กรมควบคุมโรคได้รับมอบ 6 แสนโดส และได้กระจายลงพื้นที่ทันที เนื่องจากเป็นการผลิตภายในประเทศทำให้ตรวจรับรองรุ่นการผลิตได้อย่างรวดเร็ว และวันที่ 18 มิถุนายนจะได้รับมอบอีก 1 ล้านโดส โดยการกระจายวัคซีนเป็นไปตามสูตรการคำนวณของ ศบค.
ด้านนายแพทย์สมศักดิ์  อรรฆศิลป์  อธิบดีกรมการแพทย์ กล่าวว่า กลุ่มผู้สูงอายุ และ 7 โรคเรื้อรังพื้นที่ กทม.จองผ่านหมอพร้อมที่ถูกเลื่อนนัดเดือนมิถุนายน ขอให้ติดต่อสอบถามโรงพยาบาลอีกครั้งก่อน เพราะอาจให้กลับมาฉีดตามเดิม หากต้องการฉีดที่ศูนย์ฉีดวัคซีนกลางบางซื่อ ขอให้โทรนัดหมายผ่านคอลเซนเตอร์หมอพร้อม โทร.0-2792-2333 และมารับบริการทางประตูที่ 3 และ 4 ให้นำ SMS นัดหมายพร้อมบัตรประชาชนมายื่นกับเจ้าหน้าที่ ทางศูนย์ฯ ได้จัดจุด One Stop Service ฉีดกลุ่มเปราะบางโดยเฉพาะ พร้อมให้บริการ สำหรับประชาชนกลุ่มอื่นๆ ที่มารับวัคซีน หากเป็นเข็มที่ 1 ขอให้เข้าประตูที่ 2, 3 และ 4 ส่วนเข็มที่ 2 ขอให้เข้าประตูที่ 1 เท่านั้น ขอให้มาตามเวลานัด นำใบนำทางหรือ SMS นัดหมาย พร้อมบัตรประชาชนมายื่นกับเจ้าหน้าที่ โดยข้อมูลการฉีดวัคซีนจะนำเข้าแอปพลิเคชันหมอพร้อม ซึ่งศูนย์ฉีดวัคซีนกลางบางซื่อเปิดให้บริการทุกวัน ตั้งแต่เวลา 9.00-20.00 น.
***********************************  16 มิถุนายน 2564

ที่มา : https://www.thaigov.go.th/news/contents/details/42789