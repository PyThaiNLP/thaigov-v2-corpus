รัฐบาลไทย-ข่าวทำเนียบรัฐบาล-กระทรวงเกษตรฯพร้อมเปิดสถานีวิทยุกระจายเสียงเพื่อการเกษตร


วันพุธที่ 23 กุมภาพันธ์ 2565
กระทรวงเกษตรฯพร้อมเปิดสถานีวิทยุกระจายเสียงเพื่อการเกษตร
กระทรวงเกษตรฯพร้อมเปิดสถานีวิทยุกระจายเสียงเพื่อการเกษตรเพิ่มเป้าหมายสร้างการรับรู้ในพื้นที่ห่างไกล
(เมื่อวันที่ 22 ก.พ. 65) นายอำพันธุ์ เวฬุตันติ รองปลัดกระทรวงเกษตรและสหกรณ์ ได้รับมอบหมายจากปลัดกระทรวงเกษตรและสหกรณ์ เป็นประธานการประชุมคณะกรรมการบริหารสถานีวิทยุกระจายเสียงเพื่อการเกษตรครั้งที่ 1/2565 ณห้องประชุมกระทรวงเกษตรและสหกรณ์และผ่านระบบ Video Conference (Zoom Meeting) โดยที่ประชุมรับทราบความก้าวหน้าในการดำเนินงานการจัดซื้อและติดตั้งเครื่องส่งวิทยุกระจายเสียงสายอากาศระบบเอเอ็มพร้อมอุปกรณ์ส่วนควบซึ่งดำเนินการแล้วเสร็จกว่าร้อยละ 91 และจะเริ่มทดสอบระบบวันที่ 23 – 28 กุมภาพพันธ์ 2565 และจะออกอากาศเต็มรูปแบบวันที่ 8 มีนาคม 2565 นี้ซึ่งจะมีงาน Kick off เปิดสถานีวิทยุกระจายเสียงเพื่อการเกษตรในช่วงปลายเดือนมีนาคม 2565 นี้โดยที่ประชุมได้พิจารณาผังรายการแนวทางการจัดหารายได้ของสถานีและการประชาสัมพันธ์สถานีวิทยุฯให้เป็นที่รู้จักเพิ่มมากขึ้น
ทั้งนี้สถานีวิทยุกระจายเสียงเพื่อการเกษตรเป็นหนึ่งกิจการของกระทรวงเกษตรและสหกรณ์ที่มอบหมายให้กรมส่งเสริมการเกษตรเป็นผู้ดำเนินการโดยดำเนินการออกอากาศเผยแพร่ข่าวสารความรู้และกิจกรรมที่สำคัญในด้านการเกษตรของหน่วยงานในสังกัดกระทรวงเกษตรและสหกรณ์เผยแพร่ออกอากาศในระบบเอเอ็ม 1386 KHz ครอบคลุมพื้นที่กว่า 24 จังหวัดและมีเครือข่ายการออกอากาศกว่า 50 จังหวัดทั่วประเทศซึ่งเมื่อสถานีวิทยุกระจายเสียงเพื่อการเกษตรสามารถกลับมาออกอากาศใหม่ได้อีกครั้งจะเป็นช่องทางเผยแพร่ข่าวสารของกระทรวงเกษตรและสหกรณ์ในกลุ่มเป้าหมายที่ไม่สามารถเข้าถึงเครือข่ายอินเตอร์เน็ตได้ในวงกว้างต่อไป

ที่มา : https://www.thaigov.go.th/news/contents/details/51847