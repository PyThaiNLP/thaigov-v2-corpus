รัฐบาลไทย-ข่าวทำเนียบรัฐบาล-กระทรวงยุติธรรม เผย สถานการณ์โควิด-19 ของกรมราชทัณฑ์เริ่มดีขึ้น รักษาหายแล้วกว่า 75% พบผู้ติดเชื้อที่ยังรักษาลดลงต่อเนื่อง


วันจันทร์ที่ 14 มิถุนายน 2564
พิมพ์
กระทรวงยุติธรรม เผย สถานการณ์โควิด-19 ของกรมราชทัณฑ์เริ่มดีขึ้น รักษาหายแล้วกว่า 75% พบผู้ติดเชื้อที่ยังรักษาลดลงต่อเนื่อง
นายวัลลภ นาคบัว รองปลัดกระทรวงยุติธรรมและโฆษกศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 เผยภาพรวมสถานการณ์การแพร่ระบาดของโรคติดเชื้อไวรัสโควิด-19 ในเรือนจำและทัณฑสถานมีแนวโน้มดีขึ้นต่อเนื่อง
วันจันทร์ที่ 14 มิถุนายน 2564 เวลา 14.00 นาฬิกา นายวัลลภ นาคบัว รองปลัดกระทรวงยุติธรรมและโฆษกศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 ภายในสถานที่ควบคุมของหน่วยงานในสังกัดกระทรวงยุติธรรม เผย ภาพรวมสถานการณ์การแพร่ระบาดของโรคติดเชื้อไวรัสโควิด-19 ในเรือนจำและทัณฑสถานมีแนวโน้มดีขึ้นต่อเนื่อง
นายวัลลภฯ เปิดเผยว่า สถานการณ์การแพร่ระบาดในเรือนจำและทัณฑสถานปัจจุบัน พบว่ามีแนวโน้มที่ดีขึ้นอย่างชัดเจน โดยจะพบว่ามีตัวเลขผู้ติดเชื้อที่รักษาหายรายวัน มากกว่าผู้ติดเชื้อรายใหม่อย่างต่อเนื่อง ส่งผลให้มีจำนวนผู้ติดเชื้อที่ยังอยู่ระหว่างการรักษาต่ำกว่า 8,000 รายต่อเนื่องเป็นวันที่ 3 โดยวันนี้ (14 มิถุนายน 2564) มีจำนวนผู้หายป่วยสะสมอยู่ที่ 24,525 ราย หรือคิดเป็นร้อยละ 75 ของผู้ติดเชื้อสะสมทั้งหมด และคาดว่าจะมีอัตราผู้ที่หายป่วยเพิ่มขึ้นอีกค่อนข้างมาก จากจำนวนผู้ป่วยกลุ่มสีเขียว ที่มีมากกว่าร้อยละ 90 ของผู้ติดเชื้อที่ยังอยู่ระหว่างการรักษาทั้งหมด ซึ่งกรมราชทัณฑ์ ได้ให้การดูแลรักษาตามอาการร่วมกับการให้ยาสารสกัดฟ้าทะลายโจรและยาผงฟ้าทะลายโจร และผู้ป่วยกลุ่มนี้ ส่วนใหญ่จะสามารถหายป่วยได้ตามกำหนดระยะเวลาของโรคคือประมาณ 14 วัน นับจากวันตรวจพบเชื้อ
ในส่วนของการดูแลรักษาผู้ป่วยกลุ่มสีเหลือง และสีแดง ผู้ป่วยจะได้รับการรักษาภายในทัณฑสถานโรงพยาบาลราชทัณฑ์ และโรงพยาบาลเรือนจำกลางบางขวาง ที่มีความสามารถในการดูแลรักษาผู้ป่วยได้เป็นอย่างดี รวมถึงอุปกรณ์ เครื่องมือที่ใช้ในการรักษา และระบบการส่งต่อการรักษาที่เป็นระบบมากยิ่งขึ้น ภายใต้ความร่วมมือจากกระทรวงสาธารณสุข และสำนักงานแพทย์ทหาร กรมยุทธบริการทหาร กองบัญชาการกองทัพไทย ผู้ป่วยจึงได้รับการรักษาที่ถูกต้องและรวดเร็ว จนพบว่ามีแนวโน้มของผู้ป่วยกลุ่มสีแดงและสีเหลืองที่ลดลง และลดอัตราการเสียชีวิตลงได้อย่างมีประสิทธิภาพ โดยจะพบว่าผู้ต้องขังที่ป่วยด้วยโรคติดเชื้อไวรัสโควิด-19 มีอัตราการเสียชีวิตเพียงร้อยละ 0.09 ของผู้ติดเชื้อทั้งหมดเท่านั้น แต่อย่างไรก็ตาม แม้จะเป็นตัวเลขที่ค่อนข้างน้อย และทุกฝ่ายได้พยายามรักษาอย่างเต็มประสิทธิภาพแล้ว แต่ก็ยังเกิดความสูญเสียขึ้น จึงขอแสดงความเสียใจต่อทุกความสูญเสียที่เกิดขึ้น มา ณ โอกาสนี้
นายวัลลภฯ กล่าวต่อว่า ด้านการแพร่ระบาดในเรือนจำ/ทัณฑสถาน จากการประเมินสถานการณ์ปัจจุบัน มีเรือนจำ/ทัณฑสถานที่ไม่พบการระบาด 129 แห่ง และพบการแพร่ระบาด 12 แห่ง ซึ่งคาดการณ์ว่าภายในเดือนมิถุนายน 2564 นี้ จะมีเรือนจำ/ทัณฑสถานจำนวน 2 แห่ง ที่กลับมาเป็นปกติ เนื่องจากไม่พบผู้ติดเชื้อรายใหม่ในเรือนเรือนจำ/ทัณฑสถานต่อเนื่อง คือ เรือนจำจังหวัดนนทบุรี และทัณฑสถานวัยหนุ่มกลาง แต่ต้องรอการประเมินสถานการณ์อีกครั้ง หากไม่พบเชื้อต่อเนื่อง 28 วัน ก็สามารถลดสถานะจากการเป็นเรือนจำสีแดงเพื่อเป็นเรือนจำสีขาวต่อไป และนอกจากเรือนจำ/ทัณฑสถานทั้ง 2 แห่งดังกล่าวแล้ว ยังมีทัณฑสถานหญิงกลาง และเรือนจำกลางเชียงใหม่ ที่ปัจจุบันสามารถแบ่งแยกพื้นที่สีขาวออกจากพื้นที่การแพร่ระบาดได้ชัดเจน จนสามารถรับผู้ต้องขังเข้าใหม่ได้แล้ว และคาดว่าจะสามารถลดสถานะจากเรือนจำสีแดงได้ในเร็วๆ นี้ รวมถึงเรือนจำพิเศษกรุงเทพมหานคร และเรือนจำพิเศษธนบุรี ที่อยู่ระหว่างการพิจารณาลดสถานะในระยะต่อไป
นายวัลลภฯ กล่าวปิดท้ายว่า ต้องขอขอบคุณความทุ่มเทในการทำงานของเจ้าหน้าที่กรมราชทัณฑ์ทุกภาคส่วน รวมทั้งความร่วมมือจากหน่วยงานภายนอก โดยเฉพาะการสนับสนุนจากกระทรวงสาธารณสุขและกองทัพบก ที่ได้เข้ามาสนับสนุน ช่วยเหลือ ทั้งในเรื่องของบุคลากร สถานที่ และอุปกรณ์ เครื่องมือต่างๆ รวมถึงการร่วมบริจาคสิ่งของที่จำเป็นจากหน่วยงาน ทั้งภาครัฐ ภาคเอกชน และภาคประชาชน จนทำให้วันนี้ สถานการณ์ทุกอย่างเริ่มคลี่คลาย สามารถควบคุมการแพร่ระบาดให้อยู่ในวงจำกัด และมีแนวโน้มที่ดีขึ้นตามลำดับ ซึ่งคาดว่าสถานการณ์ทุกอย่างจะกลับมาเป็นปกติได้ในเร็วๆ นี้

ที่มา : https://www.thaigov.go.th/news/contents/details/42712