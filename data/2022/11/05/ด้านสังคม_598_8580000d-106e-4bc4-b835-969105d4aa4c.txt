รัฐบาลไทย-ข่าวทำเนียบรัฐบาล-17 พื้นที่ภาคใต้ เดินหน้าฉีดวัคซีนผู้สูงอายุได้เกิน ร้อยละ 70


วันจันทร์ที่ 27 กันยายน 2564
17 พื้นที่ภาคใต้ เดินหน้าฉีดวัคซีนผู้สูงอายุได้เกิน ร้อยละ 70
ปลัดกระทรวงสาธารณสุข ติดตามการดำเนินงานป้องกันควบคุมโรคโควิด 19 จ.สงขลา มอบใบประกาศให้17 อำเภอที่ฉีดวัคซีนผู้สูงอายุ 60 ปีขึ้นไปได้มากกว่าร้อยละ 70 พร้อมเปิดคลินิกโรคระบบทางเดินหายใจครบวงจร รพ.สงขลา
ปลัดกระทรวงสาธารณสุข ติดตามการดำเนินงานป้องกันควบคุมโรคโควิด 19 จ.สงขลา มอบใบประกาศให้17 อำเภอที่ฉีดวัคซีนผู้สูงอายุ 60 ปีขึ้นไปได้มากกว่าร้อยละ 70 พร้อมเปิดคลินิกโรคระบบทางเดินหายใจครบวงจร รพ.สงขลา
วันนี้ (27 กันยายน 2564) ที่โรงพยาบาลสงขลา อ.เมือง จ.สงขลา นายแพทย์เกียรติภูมิ วงศ์รจิต ปลัดกระทรวงสาธารณสุข พร้อมด้วยนายแพทย์สุเทพ เพชรมาก ผู้ตรวจราชการกระทรวงสาธารณสุข เขตสุขภาพที่ 12 และคณะผู้บริหาร ติดตามการดำเนินงานป้องกันควบคุมโรคโควิด 19 และมอบใบประกาศให้แก่อำเภอที่บรรลุเป้าหมายฉีดวัคซีนผู้สูงอายุ 60 ปีขึ้นไปได้มากกว่าร้อยละ 70 จำนวน 17 อำเภอ ใน7 จังหวัด เขตสุขภาพที่ 12 ประกอบด้วย จ.สงขลา (นาหม่อม, หาดใหญ่, นาทวี, บางกล่ำ, ควนเนียง, คลองหอยโข่ง, เมืองสงขลา) จ.ยะลา (เบตง, เมืองยะลา) จ.ปัตตานี (ไม้แก่น,โคกโพธิ์, เมืองปัตตานี) จ. นราธิวาส(สุไหง-โกลก, สุคิริน) อำเภอเมืองตรัง อำเภอเมืองพัทลุง และอำเภอควนกาหลง จ.สตูล
นพ.เกียรติภูมิกล่าวว่า สถานการณ์โควิด 19 ภาพรวมขณะนี้มีแนวโน้มลดลง แต่ในพื้นที่ภาคใต้ยังพบรายงานผู้ติดเชื้อต่อเนื่อง เฉพาะ จ.สงขลามีรายงานผู้ติดเชื้อ 29,196 ราย อัตราการติดเชื้อสูงถึงร้อยละ 20.27 ต้องเร่งรัดมาตรการต่างๆ ในการป้องกันควบคุมโรค รวมถึงการฉีดวัคซีนให้กับประชาชน โดยเฉพาะกลุ่มเสี่ยงเพื่อลดอัตราป่วยลงให้ต่ำที่สุด ซึ่งการฉีดวัคซีนโควิด 19 กลุ่ม 608 ของ จ.สงขลา มีความคืบหน้าอย่างดี จากเป้าหมาย 323,754 ราย ขณะนี้ฉีดเข็มที่ 1 ไปแล้ว 201,297 ราย หรือร้อยละ 62.18
สำหรับโรงพยาบาลสงขลา มีผู้ป่วยโรคระบบทางเดินหายใจจำนวนมาก ในปี 2563 จำนวน 5,145 ราย และในปี 2564 จำนวน 15,842 ราย ซึ่งผู้ป่วยกลุ่มนี้อาจมีผู้ที่ติดเชื้อโควิด 19 ด้วย เพื่อป้องกันความเสี่ยงในการแพร่กระจายเชื้อจากผู้ที่อาจติดเชื้อโควิด 19 ไปสู่ผู้ให้บริการและผู้รับบริการด้วยกันเอง จึงได้จัดคลินิกโรคระบบทางเดินหายใจ (ARI Clinic) ให้บริการแบบเบ็ดเสร็จในจุดเดียว (One Stop Service) ตั้งแต่ลงทะเบียนจนถึงรับยากลับบ้าน โดยเน้นความปลอดภัย ให้บริการตรวจในห้องแยกโรคความดันบวก และบริการเอกซเรย์  ตรวจสิ่งส่งตรวจ และพ่นยา ในห้องความดันลบ และเตรียมปรับปรุงพื้นที่พักคอย โดยเน้นมาตรการเว้นระยะห่าง พร้อมเปิดให้บริการตั้งแต่วันที่ 4 ตุลาคมนี้ เป็นต้นไป
*********************************** 27 กันยายน 2564
*********************************

ที่มา : https://www.thaigov.go.th/news/contents/details/46263