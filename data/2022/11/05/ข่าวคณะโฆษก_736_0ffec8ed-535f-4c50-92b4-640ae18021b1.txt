รัฐบาลไทย-ข่าวทำเนียบรัฐบาล-โฆษกรัฐบาลเผย ยอดโอนเงินประกันรายได้และค่าบริหารจัดการคุณภาพข้าว รวมแล้วกว่า 1.36 แสนล้านบาท ส่วนที่เหลือ ธ.ก.ส. จะเร่งดำเนินการต่อไปตามข้อสั่งการ”นายก”


วันอังคารที่ 28 ธันวาคม 2564
พิมพ์
โฆษกรัฐบาลเผย ยอดโอนเงินประกันรายได้และค่าบริหารจัดการคุณภาพข้าว รวมแล้วกว่า 1.36 แสนล้านบาท  ส่วนที่เหลือ ธ.ก.ส. จะเร่งดำเนินการต่อไปตามข้อสั่งการ”นายก”
โฆษกรัฐบาลเผย ยอดโอนเงินประกันรายได้และค่าบริหารจัดการคุณภาพข้าว รวมแล้วกว่า 1.36 แสนล้านบาท  ส่วนที่เหลือ ธ.ก.ส. จะเร่งดำเนินการต่อไปตามข้อสั่งการ”นายก”
วันนี้ 28 ธ.ค. 64 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมติดตามการดำเนินงานโอนเงินช่วยเหลือพี่น้องเกษตรกรผู้ปลูกข้าวในโครงการประกันรายได้เกษตรกรผู้ปลูกข้าว ปี 2564/65  แล้ว โดย ธ.ก.ส. รายงานว่า ได้โอนเงินเข้าบัญชีเกษตรกรโดยตรงแล้ว 4,473,429 ครัวเรือน เป็นเงิน 83,483 ล้านบาท  ส่วนของตัวเลขเกษตรกรที่เหลือ อยู่ระหว่างการปรับปรุงข้อมูลการผลิตจากกรมส่งเสริมการเกษตรรวมถึงข้อมูลบัญชีเงินฝากของเกษตรกรให้ถูกต้องอีกครั้งหนึ่ง ซึ่ง ธกส. จะเร่งโอนให้เกษตรกรต่อไป   สำหรับเงินสนับสนุนค่าบริหารจัดการและพัฒนาคุณภาพผลผลิตเกษตรกรผู้ปลูกข้าว ปีการผลิต 2564/65 นั้น    ธ.ก.ส. ได้โอนเข้าบัญชีเกษตรกรโดยตรงแล้ว 4.59 ครัวเรือน เป็นเงิน 53,180 ล้านบาท  ทำให้มียอดโอนเงินประกันรายได้และค่าบริหารจัดการคุณภาพข้าวถึงมือเกษตกรทั้ง 2 โครงการแล้ว รวมแล้วกว่า 1.36 แสนล้านบาท
นายธนกร กล่าวว่า ทั้งนี้ โครงการประกันรายได้เกษตรกรผู้ปลูกข้าว ปี 2564/65 จะประกันรายได้แก่เกษตรกรผู้ปลูกข้าว 5 ชนิด ได้แก่ ข้าวเปลือกหอมมะลิ ตันละ 15,000 บาท ครัวเรือนละไม่เกิน 14 ตัน ข้าวเปลือกหอมมะลินอกเขต ตันละ 14,000 บาท ครัวเรือนละไม่เกิน 16 ตัน ข้าวเปลือกเจ้า ตันละ 10,000 บาท ครัวเรือนละไม่เกิน 30 ตัน ข้าวเปลือกหอมปทุมธานี ตันละ 11,000 บาท ครัวเรือนละ ไม่เกิน 25 ตัน และข้าวเปลือกเหนียว ตันละ 12,000 บาท ครัวเรือนละไม่เกิน 16 ตัน โดยมีเป้าหมายเกษตรกร 4.69 ล้านครัวเรือน สำหรับโครงการสนับสนุนค่าบริหารจัดการและพัฒนาคุณภาพผลผลิตเกษตรกรผู้ปลูกข้าว ปีการผลิต 2564/65 รัฐบาลสนับสนุนเงินให้เกษตรกรที่ขึ้นทะเบียนผู้ปลูกข้าว ปีการผลิต 2564/65 รอบที่ 1 กับ กรมส่งเสริมการเกษตร กระทรวงเกษตรและสหกรณ์ ในอัตราไร่ละ 1,000 บาท สูงสุดไม่เกิน 20 ไร่ หรือไม่เกิน 20,000 บาทต่อครัวเรือน
นายธนกร กล่าวเพิ่มเติมว่า คณะอนุกรรมการกำกับดูแลและกำหนดเกณฑ์กลางอ้างอิงโครงการประกันรายได้เกษตรกรผู้ปลูกข้าวได้อนุมัติราคาเกณฑ์กลางอ้างอิงและการชดเชยส่วนต่างราคาตามโครงการประกันรายได้เกษตรกรผู้ปลูกข้าวปี 2564/65 รอบที่ 1 งวดที่ 11 แล้ว เมื่อวันที่ 24  ธ.ค.2564 โดยกำหนดข้าวเปลือกหอมมะลิ ราคา 11,200.61 บาทต่อตัน ชดเชยตันละ 3,799.39 บาท ข้าวเปลือกหอมมะลินอกพื้นที่ ราคา 10,867.60 บาทต่อตัน ชดเชยตันละ 3,132.40 บาท ข้าวเปลือกหอมปทุมธานี 9,936.67 บาทต่อตัน ชดเชยตันละ 1,063.33 บาท ข้าวเปลือกเจ้าราคา 8,154.29 บาทต่อตัน ชดเชยตันละ 1,845.71 บาท และข้าวเปลือกเหนียวราคา 9,316.15 บาทต่อตัน ชดเชยตันละ 2,683.85 บาท ซึ่ง ธ.ก.ส. จะโอนเงินเข้าไปยังบัญชีของ
เกษตรกรภายใน 3 วันทำการหลังจากที่ได้มีการประกาศราคาเกณฑ์กลางอ้างอิง/// กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/49954