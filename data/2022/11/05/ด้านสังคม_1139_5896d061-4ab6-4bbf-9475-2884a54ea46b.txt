รัฐบาลไทย-ข่าวทำเนียบรัฐบาล-พม. เร่งช่วยเหลือป้าแมว คนสู้ชีวิต ต้องเลี้ยงดูสามีป่วยติดเตียง ลูกพิการซ้ำซ้อน หลังถูกโกงจนหมดทุนทำกิน ที่ จ.พระนครศรีอยุธยา


วันพุธที่ 26 มกราคม 2565
พม. เร่งช่วยเหลือป้าแมว คนสู้ชีวิต ต้องเลี้ยงดูสามีป่วยติดเตียง ลูกพิการซ้ำซ้อน หลังถูกโกงจนหมดทุนทำกิน ที่ จ.พระนครศรีอยุธยา
พม. เร่งช่วยเหลือป้าแมว คนสู้ชีวิต ต้องเลี้ยงดูสามีป่วยติดเตียง ลูกพิการซ้ำซ้อน หลังถูกโกงจนหมดทุนทำกิน ที่ จ.พระนครศรีอยุธยา
วันนี้ (26 ม.ค. 65) เวลา 15.00 น. ที่กระทรวงการพัฒนาสังคมและความมั่นคงของมนุษย์ (พม.) สะพานขาว ถนนกรุงเกษม กทม. นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) ในฐานะโฆษกกระทรวง พม. เปิดเผยว่า จากกรณีการนำเสนอข่าวป้าแมวคนสู้ชีวิตถูกผู้รับเหมาโกงจนหมดทุน และต้องดูแลสามีและลูกพิการ ที่จังหวัดพระนครศรีอยุธยา นั้น ขณะนี้ กระทรวง พม. โดยสำนักงานพัฒนาสังคมและความมั่นคงของมนุษย์จังหวัดพระนครศรีอยุธยา (สนง.พมจ.พระนครศรีอยุธยา) ได้ลงพื้นที่เยี่ยมบ้านเพื่อสอบข้อเท็จจริงเรียบร้อยแล้ว ซึ่งป้าแมวอาศัยอยู่ในบ้านเช่าแห่งหนึ่งในพื้นที่ตำบลธนู อำเภออุทัย มีสมาชิกทั้งหมด 3 คน ประกอบด้วย 1) ป้าแมว อายุ 56 ปี ประกอบอาชีพขายหมูปิ้ง มีรายได้เฉลี่ยเดือนละ 3,000 บาท 2) สามี อายุ 55 ปี ไม่ได้ประกอบอาชีพ ป่วยติดเตียงมีโรคประจำตัวเป็นโรคเบาหวาน ความดัน เก๊า ไต ปัจจุบันใช้สิทธิประกันสังคมในการเข้ารับการรักษาตัวที่โรงพยาบาลราชธานี และ 3) บุตรสาว อายุ 18 ปี พิการซ้ำซ้อน ช่วยเหลือตัวเองไม่ได้ ได้รับเบี้ยความพิการเดือนละ 800 บาท ทั้งนี้ ครอบครัวป้าแมวประสบปัญหาด้านค่าใช้จ่ายในการครองชีพ เนื่องจากป้าแมวเป็นผู้หารายได้หลักเพื่อเลี้ยงดูครอบครัวที่มีสามีป่วยติดเตียงและบุตรสาวพิการซ้ำซ้อน อีกทั้ง มีภาระหนี้สินค้างค่าเช่าบ้าน โดยเฉพาะถูกผู้รับเหมาโกงจากการจ้างทำเพิงร้านก๋วยเตี๋ยว ทำให้ไม่ได้เปิดร้านขายก๋วยเตี๋ยว
นางสาวแรมรุ้ง กล่าวต่อไปว่า สำหรับแนวทางการให้ความช่วยเหลือป้าแมวนั้น กระทรวง พม. โดยสำนักงาน พมจ.พระนครศรีอยุธยา ได้มอบผ้าอ้อมสำเร็จรูปสำหรับผู้ป่วย เพื่อบรรเทาความเดือดร้อนในเบื้องต้น พร้อมทั้งดำเนินเรื่องเพื่อพิจารณาให้การช่วยเหลือเงินสงเคราะห์และฟื้นฟูสมรรถภาพคนพิการและประสานความร่วมมือกับหน่วยงานที่เกี่ยวข้องในพื้นที่ให้การดูแลครอบครัวคุณป้าแมวอย่างต่อเนื่องต่อไป นอกจากนี้ ได้ประสานภาคีเครือข่ายภาคเอกชน CSR ในพื้นที่ ได้แก่ กลุ่ม X Auto Car และกลุ่มเต็นท์รถยนต์มือสองอยุธยา มอบเงินสดให้แก่ครอบครัวคนพิการ จำนวน 5,000 บาท และเมื่อวันที่ 10 มกราคม 2565 นายอำเภออุทัย พร้อมด้วยคณะกิ่งกาชาด อำเภออุทัย และผู้นำชุมชน ได้มอบเครื่องอุปโภคบริโภคและผ้าอ้อมสำเร็จรูปอีกด้วย
นางสาวแรมรุ้ง กล่าวเพิ่มเติมว่า หากประสบปัญหาความเดือดร้อนทางสังคมและได้รับผลกระทบจากโควิด - 19 สามารถติดต่อขอความช่วยเหลือได้ที่ 1) ศูนย์ช่วยเหลือสังคม สายด่วน พม. โทร. 1300 บริการ 24 ชั่วโมง 2) สายด่วนคนพิการ โทร. 1479 บริการ 24 ชั่วโมง และ 3) สำนักงาน พมจ. ทั่วประเทศ และอาสาสมัครพัฒนาสังคมและความมั่นคงของมนุษย์ (อพม.) ในพื้นที่

ที่มา : https://www.thaigov.go.th/news/contents/details/50914