รัฐบาลไทย-ข่าวทำเนียบรัฐบาล-คปภ. ลงพื้นที่เร่งช่วยเหลือด้านประกันภัยกรณีบิ๊กไบค์ชนคุณหมอกระต่ายเสียชีวิต


วันอังคารที่ 25 มกราคม 2565
พิมพ์
คปภ. ลงพื้นที่เร่งช่วยเหลือด้านประกันภัยกรณีบิ๊กไบค์ชนคุณหมอกระต่ายเสียชีวิต
จากกรณีเกิดอุบัติเหตุรถจักรยานยนต์บิ๊กไบค์เฉี่ยวชนคนเดินข้ามถนน บริเวณทางม้าลาย หน้าสถาบันไตภูมิราชนครินทร์ ถ.พญาไท จนเป็นเหตุให้แพทย์หญิง วราลัคน์ สุภวัตรจริยากุล (คุณหมอกระต่าย) แพทย์ผู้ชำนาญการด้านจักษุวิทยา เสียชีวิตในที่เกิดเหตุ
ดร.สุทธิพล ทวีชัยการ เลขาธิการคณะกรรมการกำกับและส่งเสริมการประกอบธุรกิจประกันภัย (เลขาธิการ คปภ.) เปิดเผยว่า จากกรณีเกิดอุบัติเหตุรถจักรยานยนต์บิ๊กไบค์เฉี่ยวชนคนเดินข้ามถนน บริเวณทางม้าลาย หน้าสถาบันไตภูมิราชนครินทร์ ถนนพญาไท จนเป็นเหตุให้แพทย์หญิง วราลัคน์ สุภวัตรจริยากุล (คุณหมอกระต่าย) แพทย์ผู้ชำนาญการด้านจักษุวิทยา ภาควิชาจักษุวิทยา คณะแพทย์ศาสตร์ จุฬาลงกรณ์มหาวิทยาลัย เสียชีวิตในที่เกิดเหตุ โดยมี ส.ต.ต.นรวิชญ์ บัวดก ผบ.หมู่กองร้อยที่ 2 ตำรวจควบคุมฝูงชน (ผบ.หมู่ กองร้อยที่ 2 กองกำกับการอารักขา บก.อคฝ.) เป็นผู้ขับขี่รถจักรยานยนต์บิ๊กไบค์ Ducati สีแดง หมายเลขทะเบียน 1กผ 9942 เชียงราย เหตุเกิดเมื่อวันที่ 21 มกราคม 2565 ในเบื้องต้นได้สั่งการให้สายคุ้มครองสิทธิประโยชน์ ฝ่ายสำนักนายทะเบียนคุ้มครองผู้ประสบภัยจากรถ และสำนักงาน คปภ. เขตท่าพระ ซึ่งกำกับดูแลพื้นที่เขตพญาไทด้วยนั้น เร่งช่วยเหลือและสำรวจความเสียหายอย่างเร่งด่วน ผ่าน Platform การรายงานข้อมูลกรณีอุบัติภัยฯ ด้วยระบบอิเล็กทรอนิกส์ โดยจากการตรวจสอบเบื้องต้น พบว่า รถจักรยานยนต์คันดังกล่าว ขาดต่อประกันภัยตามพระราชบัญญัติคุ้มครองผู้ประสบภัยจากรถ พ.ศ. 2535 ซึ่งสำนักงาน คปภ. เขตท่าพระ ได้รีบลงพื้นที่อำนวยความสะดวกด้านการประกันภัยให้กับครอบครัวผู้เสียชีวิต เพื่อจะได้ใช้ระบบประกันภัยช่วยบรรเทาความเดือดร้อนให้กับครอบครัวของผู้เสียชีวิตอย่างมีประสิทธิภาพและเป็นธรรม
สำหรับการจ่ายค่าเสียหายเบื้องต้นของผู้เสียชีวิตนั้น ทายาทโดยธรรมของผู้เสียชีวิต มีสิทธิได้รับเงินค่าเสียหายเบื้องต้นจากกองทุนทดแทนผู้ประสบภัย จำนวนเงิน 35,000 บาท (สามหมื่นห้าพันบาทถ้วน) และกองทุนทดแทนผู้ประสบภัยสามารถจ่ายได้ทันทีหากหลักฐานครบถ้วน นอกจากนี้ สำนักงาน คปภ. ได้เร่งตรวจสอบว่าผู้เสียชีวิตทำประกันภัยประเภทอื่นๆ เช่น ประกันชีวิต ประกันภัยอุบัติเหตุส่วนบุคคล ไว้ด้วยหรือไม่ และจากการตรวจสอบข้อมูลการทำประกันชีวิตของ แพทย์หญิง วราลัคน์ สุภวัตรจริยากุล ซึ่งได้ทำกรมธรรม์ประกันชีวิตกลุ่มคุ้มครองสินเชื่อกับบริษัท พรูเด็นเชียล ประกันชีวิต (ประเทศไทย) จำกัด (มหาชน) จำนวน 2 กรมธรรม์ ดังนี้ 1) กรมธรรม์ประกันชีวิตกลุ่มคุ้มครองสินเชื่อ เลขที่ GML113/5200 สัญญาหลักคุ้มครองชีวิตและทุพพลภาพ 5,000,000 บาท (ห้าล้านบาทถ้วน) วันที่สัญญาเริ่มมีผลบังคับ 30 พฤศจิกายน 2564 วันที่สัญญาสิ้นผลบังคับ 29 พฤศจิกายน 2574 และ 2) กรมธรรม์ประกันชีวิตกลุ่มคุ้มครองสินเชื่อ เลขที่ GML113/5201 สัญญาหลักคุ้มครองชีวิตและทุพพลภาพ 130,000 บาท (หนึ่งแสนสามหมื่นบาทถ้วน) วันที่สัญญาเริ่มมีผลบังคับ 30 พฤศจิกายน 2564 วันที่สัญญาสิ้นผลบังคับ 29 พฤศจิกายน 2574 และกรมธรรม์ประกันชีวิตกับบริษัท ไทยประกันชีวิต จำกัด (มหาชน) กรมธรรม์เลขที่ 33396520 วันเริ่มสัญญาประกันภัย 15 มีนาคม 2553 วันครบกำหนดสัญญา 15 มีนาคม 2567 จำนวนเงินเอาประกันภัย 200,000 บาท (สองแสนบาทถ้วน) และยังได้ทำกรมธรรม์ประกันชีวิตประเภทสามัญกับบริษัท เมืองไทยประกันชีวิต จำกัด (มหาชน) แบบ เมืองไทย สมาร์ท โพรเทคชั่น 99/20 ชนิดไม่มีเงินปันผล วันเริ่มสัญญาประกันภัย 11 มิถุนายน 2563 วันครบกำหนดสัญญาประกันภัย 11 มิถุนายน 2630 จำนวนเงินเอาประกันภัย 200,000 บาท (สองแสนบาทถ้วน) ซึ่งสำนักงาน คปภ. จะได้ประสานงานบริษัทเพื่อให้ครอบครัวผู้เสียชีวิตได้รับการชดใช้เงินตามสัญญาประกันภัยโดยเร็วต่อไป
สำนักงาน คปภ. ขอแสดงความเสียใจเป็นอย่างยิ่งกับครอบครัวของคุณหมอกระต่าย ซึ่งเหตุการณ์เช่นนี้ไม่ควรจะเกิดขึ้น แต่ก็เกิดขึ้นได้โดยไม่คาดคิดและเมื่อเกิดขึ้นแล้วก็นำมาซึ่งความสูญเสียอย่างใหญ่หลวง จึงฝากเตือนประชาชนให้ระมัดระวังในการขับขี่รถโดยไม่ประมาท และควรให้ความสำคัญกับการทำประกันภัยเพื่อใช้เป็นเครื่องมือบริหารความเสี่ยงภัย ทั้งการประกันภัยภาคบังคับ (พ.ร.บ.) การประกันภัยรถยนต์ภาคสมัครใจ การประกันชีวิตและการประกันภัยประเภทอื่นๆ เพื่ออย่างน้อยระบบประกันภัยจะได้เข้ามาช่วยบริหารความเสี่ยงและเยียวยาความสูญเสียต่างๆ ที่เกิดขึ้นได้ ทั้งนี้ หากต้องการสอบถามข้อมูลเพิ่มเติมเกี่ยวกับประกันภัย สอบถามได้ที่สายด่วน คปภ. 1186 หรือ Add Line Official @oicconnect” เลขาธิการ คปภ. กล่าวในตอนท้าย

ที่มา : https://www.thaigov.go.th/news/contents/details/50848