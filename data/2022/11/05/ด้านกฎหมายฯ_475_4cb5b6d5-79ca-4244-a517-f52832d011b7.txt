รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เผยผ่าศพแตงโม ใช้กระบวนการทางวิทยาศาสตร์ ต้องใช้เวลารอผลให้ชัดเจน


วันศุกร์ที่ 18 มีนาคม 2565
พิมพ์
รัฐมนตรีว่าการกระทรวงยุติธรรม เผยผ่าศพแตงโม ใช้กระบวนการทางวิทยาศาสตร์ ต้องใช้เวลารอผลให้ชัดเจน
รัฐมนตรีว่าการกระทรวงยุติธรรม เผยผ่าศพแตงโม ใช้กระบวนการทางวิทยาศาสตร์ ต้องใช้เวลารอผลให้ชัดเจน ชี้เด็กตายจากรับน้องไม่ควรเกิดอีก ให้ยุติธรรมจังหวัดช่วยเยียวยาแล้ว
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวถึงความคืบหน้ากรณีที่สถาบันนิติวิทยาศาสตร์ ผ่าพิสูจน์ศพ แตงโม นิดา อีกครั้งว่า  ผู้สังเกตการณ์ได้ดูวัตถุพยานเรียบร้อยแล้ว ต้องรอความชัดเจนจากผลอีกครั้ง อาจใช้เวลาบ้าง เพราะทุกอย่างใช้หลักการทางวิทยาศาสตร์ ซึ่งกระทรวงยุติธรรมให้ความเป็นธรรมกับทั้งผู้ร้องและถูกร้อง ซึ่งถ้าคดีชัดเจนจบแล้ว พบว่าแตงโมเป็นผู้ถูกกระทำ กรมคุ้มครองสิทธิและเสรีภาพ ก็จะมอบเงินเยียวยาตามกฎหมายให้ แต่ช้าเร็วอยู่ที่การทำสำนวน
เมื่อถามถึงการที่มีนักศึกษามหาวิทยาลัยชื่อดัง จ.นครราชสีมา เสียชีวิตจากการรับน้อง นายสมศักดิ์ กล่าวว่า การรับน้องที่แอบทำเป็นเรื่องที่ผิด ครูอาจารย์อาจจะต้องรับผิดชอบกับเรื่องนี้ด้วย และกรณีแบบนี้เกิดขึ้นบ่อยครั้งต้องแก้ไข แต่เราก็มีการแก้ไขกันมานานแล้วก็ยังมีเหตุเกิดอีก ดังนั้นเราต้องพยายามทำความเข้าใจกับเด็ก ว่าการใช้ความรุนแรงกับผู้อื่นไม่ใช่สิ่งถูกต้อง แล้วจะต้องมานั่งเสียใจภายหลัง ซึ่งขณะนี้ยุติธรรมจังหวัดนครราชสีมาได้ลงพื้นที่ไปช่วยเหลือเยียวยาแล้ว ซึ่งเรื่องแบบนี้ตนขอย้ำว่าไม่ควรเกิดขึ้นอีก

ที่มา : https://www.thaigov.go.th/news/contents/details/52696