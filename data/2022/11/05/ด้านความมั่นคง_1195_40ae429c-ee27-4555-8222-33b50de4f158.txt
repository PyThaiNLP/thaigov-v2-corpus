รัฐบาลไทย-ข่าวทำเนียบรัฐบาล-ปลัดกระทรวงมหาดไทย มอบเกียรติบัตร “ผู้นำนักขับเคลื่อนยุทธศาสตร์นำการเปลี่ยนแปลง ระดับอำเภอ รุ่นที่ 1” เน้นย้ำ นายอำเภอต้องบูรณาการภาคีเครือข่ายผู้มีจิตอาสาทุกภาคส่วนในพื้นที่


วันอาทิตย์ที่ 19 มิถุนายน 2565
พิมพ์
ปลัดกระทรวงมหาดไทย มอบเกียรติบัตร “ผู้นำนักขับเคลื่อนยุทธศาสตร์นำการเปลี่ยนแปลง ระดับอำเภอ รุ่นที่ 1” เน้นย้ำ นายอำเภอต้องบูรณาการภาคีเครือข่ายผู้มีจิตอาสาทุกภาคส่วนในพื้นที่
ปลัดมหาดไทย มอบเกียรติบัตร “ผู้นำนักขับเคลื่อนยุทธศาสตร์นำการเปลี่ยนแปลง ระดับอำเภอ รุ่นที่ 1” เน้นย้ำ นายอำเภอต้องบูรณาการภาคีเครือข่ายผู้มีจิตอาสาทุกภาคส่วนในพื้นที่ สร้างสิ่งที่ดีงามด้วยหัวใจที่มุ่งมั่นบำบัดทุกข์ บำรุงสุขให้กับพี่น้องประชาชน
เมื่อวันที่ 17 มิ.ย. 65 เวลา 16.00 น. ที่ศูนย์ศึกษาและพัฒนาชุมชนจังหวัดพิษณุโลก อ.วังทอง จ.พิษณุโลก นายสุทธิพงษ์ จุลเจริญ ปลัดกระทรวงมหาดไทย เป็นประธานในพิธีปิดและมอบประกาศนียบัตรแก่ผู้เข้าร่วมโครงการฝึกอบรมเชิงปฏิบัติการ : ผู้นำนักขับเคลื่อนยุทธศาสตร์นำการเปลี่ยนแปลง ระดับอำเภอ กรมการปกครอง รุ่นที่ 1 โดยมี รองศาสตราจารย์วรวรรณ โรจนไพบูลย์ ผู้ช่วยศาสตราจารย์พิเชฐ โสวิทยสกุล ที่ปรึกษาปลัดกระทรวงมหาดไทย ว่าที่ร้อยตรีณรงค์ โรจนโสทร ผู้ตรวจราชการกระทรวงมหาดไทย เขตตรวจราชการที่ 17 นายรณชัย จิตรวิเศษ ผู้ว่าราชการจังหวัดพิษณุโลก นางวัชรินทร์ จิตรวิเศษ ประธานแม่บ้านมหาดไทยจังหวัดพิษณุโลก หัวหน้าส่วนราชการ ผู้เข้าร่วมโครงการฝึกอบรมเชิงปฏิบัติการ : ผู้นำนักขับเคลื่อนยุทธศาสตร์นำการเปลี่ยนแปลง ระดับอำเภอ กรมการปกครอง รุ่นที่ 1 และเจ้าหน้าที่ที่เกี่ยวข้อง ร่วมในพิธี
นายสุทธิพงษ์ จุลเจริญ ปลัดกระทรวงมหาดไทย กล่าวว่า โครงการฝึกอบรมเชิงปฏิบัติการ : ผู้นำนักขับเคลื่อนยุทธศาสตร์นำการเปลี่ยนแปลง ระดับอำเภอ กรมการปกครอง รุ่นที่ 1 เป็นโครงการที่กระทรวงมหาดไทยมีความคาดหวังจะเห็น “นายอำเภอ” ในฐานะนักบูรณาการร่วมกับภาคีเครือข่ายทุกภาคส่วนในพื้นที่ขับเคลื่อนยุทธศาสตร์นำการเปลี่ยนแปลงเพื่อ Change for Good ให้เกิดขึ้น โดยได้รับการจัดสรรงบประมาณจากกรมการปกครอง ซึ่งหลังจากทุกท่านสำเร็จการศึกษาอบรมแล้ว ขอให้ได้นำความมุ่งมั่นตั้งใจ และแรงปรารถนา (Passion) ที่อย่างทำสิ่งที่ดี กลับไปช่วยกันขับเคลื่อนโครงการ/กิจกรรมที่เป็นประโยชน์ในการสร้างทีมอำเภอ เพื่อเป็นทีมแห่งผู้ที่ช่วยสนองงานของพระบาทสมเด็จพระเจ้าอยู่หัว ในการสร้างประโยชน์ให้กับพสกนิกรของพระองค์ท่าน ดังพระปฐมบรมราชโองการ “เราจะสืบสาน รักษา และต่อยอด และครองแผ่นดินโดยธรรม เพื่อประโยชน์สุขแห่งอาณาราษฎรตลอดไป” อันหมายถึง เพื่อความสุขของพี่น้องประชาชนทุกคน
“ความคาดหวังที่อยากเห็นนายอำเภอทุกอำเภอ ทั้ง 878 อำเภอ สร้างความเข้มแข็งให้เกิดขึ้นกับทีมทุกภาคส่วนในอำเภอ และพาทีมไปนำพาการพัฒนาให้กับพี่น้องประชาชน ด้วยการ “พัฒนาคน” เพื่อคนไปพัฒนาครอบครัว ชุมชน และพัฒนาประเทศชาติของเราต่อไป เหมือนกับมือของเราที่ต้องมีนิ้วทุกนิ้วให้ครบถ้วนบริบูรณ์ และทุกส่วนต้องมีสมองสั่งการ ฉันใดก็ฉันนั้น และหวังว่าทีมที่ผ่านการฝึกอบรมในครั้งนี้ อันเป็นทีมที่มาด้วยหัวใจ ด้วยจิตใจ ที่อยากบำบัดทุกข์ บำรุงสุข อยากสร้างที่ดีให้เกิดขึ้นกับแผ่นดินบ้านเกิดเมืองนอนของพวกเรา ทำให้พี่น้องคนไทยที่อยู่ในอำเภอได้มีความสุขเพิ่มมากขึ้น ความทุกข์ลดน้อยลง ถือเป็นคุณงามความดีที่เป็นอมตะ คือ ทำประโยชน์ให้กับแผ่นดิน” นายสุทธิพงษ์ฯ กล่าวเน้นย้ำ
นายสุทธิพงษ์ จุลเจริญ กล่าวเพิ่มเติมว่า ขอเป็นกำลังใจให้กับผู้เข้ารับการอบรมทุกท่านได้เอาหัวจิตหัวใจของทีมงานอำเภอไปร้อยเรียงให้เป็นพลังในการดึงเอาศักยภาพของท่านผู้นำท้องที่ ผู้นำท้องถิ่น ผู้นำภาคศาสนา ภาควิชาการ ภาคเอกชน ภาคประชาชน และผู้นำสื่อมวลชนในพื้นที่ทำงาน ขึ้นมาเป็นพลังในการนำพาเอาเป้าหมายการ “บำบัดทุกข์ บำรุงสุข” ให้กับพี่น้องประชาชนให้เกิดความสำเร็จ ซึ่งสิ่งสำคัญที่สุดที่เป็นหัวใจ คือ “การบูรณาการ” ทุกสิ่งทุกอย่างที่อยู่รอบตัวเรา มาร้อยเรียงให้สามารถเป็นเรื่องไปสู่เป้าหมายเดียวกันได้ ทั้งสรรพกำลัง ผู้คน และเนื้องานที่เป็นเชิงนโยบายจากทุกกระทรวง ทบวง กรม ซึ่งทั้งสองส่วนจะเกิดความสำเร็จ ต่อเมื่อท่านนายอำเภอ ท่านผู้ว่าราชการจังหวัด มีสำนึกแห่งการเป็นผู้นำที่จะช่วยในการขับเคลื่อนโดยไม่ได้แยกว่าเป็นงานของกระทรวงใด หรือคนใด แต่ต้องนึกระลึกเสมอว่า “ทุกงานนำความสุขมาสู่พี่น้องประชาชนของเรา” ด้วยการไปสร้างทีม (Team Building) ในพื้นที่ให้มากที่สุดเท่าที่จะมากได้ รวมถึงขับเคลื่อนแนวทางตามบันทึกข้อตกลงความร่วมมือ (MOU) โครงการวัด ประชารัฐ สร้างสุข และ MOU บทบาทในการเกื้อหนุนระหว่าง วัด และชุมชน ให้มีความสุขอย่างยั่งยืน ที่กระทรวงมหาดไทยได้ลงนามร่วมกับพระมหาเถระ คือ สมเด็จพระมหาวีรวงศ์ และสมเด็จพระมหาธีราจารย์ รวมถึงหน่วยอบรมประชาชนประจำตำบล (อ.ป.ต.) เป็นหน่วยเผยแพร่พระพุทธศาสนาของคณะสงฆ์ที่จัดตั้งขึ้นตามระเบียบมหาเถรสมาคม โดยมีแนวคิด คือ วัดในพระพุทธศาสนาสมควรได้รับการพัฒนาให้เป็นแกนนำในการเผยแพร่หลักธรรมและเป็นศูนย์กลางชุมชน สามารถสงเคราะห์เกื้อกูลชุมชนในทุก ๆ ด้าน โดยนิมนต์พระสงฆ์ร่วมออกเยี่ยมเยียนประชาชนตามครัวเรือนต่าง ๆ และไปเชิญชวนให้พี่น้องประชาชนช่วยกันดูแลพี่น้องประชาชนให้ดี ซึ่งทุกสิ่งที่กล่าวมานี้ ล้วนขึ้นอยู่กับนายอำเภอและทีมนายอำเภอ ไปช่วยกันทำให้สิ่งที่ดีงามให้เกิดขึ้นด้วยหัวใจที่มุ่งมั่นดึงผู้มีจิตอาสามาร่วมขับเคลื่อนงานบำบัดทุกข์ บำรุงสุขให้กับพี่น้องประชาชน
นายบุญลือ ธรรมธรานุรักษ์ ผู้อำนวยการสำนักบริหารการปกครองท้องที่ กรมการปกครอง กล่าวว่า โครงการฝึกอบรมเชิงปฏิบัติการ : ผู้นำนักขับเคลื่อนยุทธศาสตร์นำการเปลี่ยนแปลง ระดับอำเภอ กรมการปกครอง ดำเนินการอบรมในห้วงแรก ระหว่างวันที่ 13-17 มิถุนายน 2565 มีผู้เข้ารับการอบรม ณ ศูนย์ศึกษาและพัฒนาชุมชนลำปางและศูนย์ศึกษาและพัฒนาชุมชนพิษณุโลก จำนวน 169 คน และมีนายอำเภอที่สมัครเข้าร่วมโครงการฯ รับฟังการอบรมผ่านทางระบบ Application Zoom จำนวน 97 คน การอบรมตลอดหลักสูตรใช้การบรรยายโดยวิทยากรผู้ทรงวุฒิและเชี่ยวชาญ ผ่านระบบ Online และ On-site รวมทั้งมีการแบ่งกลุ่มฝึกปฏิบัติการ เพื่อให้ผู้เข้ารับการอบรมนำความรู้ไปประยุกต์ใช้ในพื้นที่จริงได้ สอดคล้องกับวัตถุประสงค์ในการสร้างผู้นำนักขับเคลื่อนยุทธศาสตร์ชาติไปสู่การปฏิบัติให้เกิดผลสัมฤทธิ์อย่างเป็นรูปธรรม เกิดการบูรณาการงานในพื้นที่ และสามารถสร้างอำเภอต้นแบบนำไปสู่การขยายผลทำให้สังคมไทยเป็นสังคมที่ดีงามที่มีความสุขอย่างยั่งยืน

ที่มา : https://www.thaigov.go.th/news/contents/details/55874