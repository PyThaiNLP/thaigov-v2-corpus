รัฐบาลไทย-ข่าวทำเนียบรัฐบาล-โฆษกรัฐบาลชมผู้จัด THE MATCH Bangkok Century Cup 2022 “แมนยู-ลิเวอร์พูล” สร้างความสุขให้คนไทย สอดคล้องนโยบาย “นายกฯ” ให้ไทยเป็นแลนด์มาร์คจัดกิจกรรมระดับนานาชาติ


วันเสาร์ที่ 9 กรกฎาคม 2565
พิมพ์
โฆษกรัฐบาลชมผู้จัด THE MATCH Bangkok Century Cup 2022  “แมนยู-ลิเวอร์พูล” สร้างความสุขให้คนไทย สอดคล้องนโยบาย “นายกฯ” ให้ไทยเป็นแลนด์มาร์คจัดกิจกรรมระดับนานาชาติ
โฆษกรัฐบาลชมผู้จัด THE MATCH Bangkok Century Cup 2022  "แมนยู-ลิเวอร์พูล" สร้างความสุขให้คนไทย สอดคล้องนโยบาย "นายกฯ" ให้ไทยเป็นแลนด์มาร์คจัดกิจกรรมระดับนานาชาติ-ผลักดัน Soft Power ด้านกีฬาของไทย สร้างมูลค่าทางเศรษฐกิจของประเทศ
วันนี้ (9 ก.ค.65) นายธนกร วังบุญคงชนะ โฆษกประจำสำนักนายกรัฐมนตรี  เปิดเผยว่า ตนขอชื่นชมบริษัท เฟรชแอร์เฟสติวัล จำกัดโดย นายวินิจ เลิศรัตนชัย ผู้จัด The Match Bangkok Century Cup 2022   แมตซ์พิเศษระหว่าง "แมนเชสเตอร์ยูไนเต็ด" และ "ลิเวอร์พูล" พร้อมการแสดงแสง สี เสียง ของแจ็คสัน หวัง ศิลปินชื่อดังจากเกาหลีใต้ ในวันที่ 12 กรกฎาคม 2565 ณ สนามราชมังคลากีฬาสถาน หัวหมาก และภาคเอกชนที่สนับสนุน ถือเป็นครั้งแรกในประเทศไทยและในทวีปเอเชีย ที่ฟุตบอลสโมสรใหญ่ๆ ระดับโลกจะมาแข่งขันฟุตบอลให้คนไทยได้ดูอย่างใกล้ชิด  สร้างความสุขให้คนไทยพร้อมขับเคลื่อนเศรษฐกิจและการท่องเที่ยวด้วย
โฆษกประจำสำนักนายกรัฐมนตรีกล่าวเพิ่มเติมว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม สนับสนุนให้ประเทศไทยเป็นแลนด์มาร์คจัดกิจกรรม อีเว้นท์ สำคัญระดับโลก  โดยเฉพาะการแข่งขันกีฬาในระดับนานาชาติ เพื่อแสดงให้เห็นถึงศักยภาพและความพร้อมของประเทศ รวมทั้งผลักดัน Soft Power ด้านกีฬาของไทย เช่น มวยไทย ซึ่งเป็นเอกลักษณ์ของชาติ ให้เป็นสินค้าส่งออกทางวัฒนธรรมของประเทศ อันจะช่วยสร้างมูลค่าทางเศรษฐกิจ ก่อให้เกิดกระแสเงินหมุนเวียน ส่งเสริมอุตสาหกรรมการท่องเที่ยวอีกด้วย แม้ในครั้งนี้นายกรัฐมนตรีจะไม่ได้ไปเป็นประธานพิธีเปิดการแข่งขัน เนื่องจากติดประชุม และเตรียมพร้อมรับอภิปรายไม่ไว้วางใจแต่ก็จะขอติดตามการแข่งขันฟุตบอลนัดสำคัญครั้งนี้ ที่จะมีการถ่ายทอดสดไปทั่วโลกกว่า 100 ประเทศ ไปพร้อมๆ กับแฟนคลับคนไทยที่เฝ้ารอดูฟุตบอลนัดประวัติศาสตร์  รวมทั้งผู้ชมในสนาม ที่จะได้เห็นทีมโปรดลงแข่งขันอย่างใกล้ด้วย
"ผมขอชื่นชมผู้จัดการแข่งขันที่สามารถนำทีมดังระดับโลกมาแข่งขันในประเทศไทยได้ แสดงให้เห็นถึงศักยภาพความพร้อมของประเทศไทย ทำให้สโมสรดังระดับโลกตัดสินใจเดินทางมาแข่งขัน สร้างความสุขให้แก่แฟนบอลชาวไทย  อย่างไรก็ตาม นายกรัฐมนตรี ยังฝากย้ำเตือนทุกคนระมัดระวังดูแลตัวเองตามมาตรการสาธารณสุข  เนื่องจากการรวมกลุ่มของคนหมู่มากเป็นปัจจัยสำคัญของการติดเชื้อโควิด-19 ขอให้เฝ้าสังเกตอาการตัวเอง ถ้าเป็นไปได้อย่างใกล้ชิดกับคนในบ้านช่วงหลังจากดูฟุตบอล โดยเฉพาะเด็กและผู้ป่วย จนกว่าจะมั่นใจว่าตัวเองไม่มีเชื้อโควิด-19" นายธนกรฯ กล่าว
—————

ที่มา : https://www.thaigov.go.th/news/contents/details/56728