รัฐบาลไทย-ข่าวทำเนียบรัฐบาล-รมช.ธรรมนัส จับมือ ส.ป.ก. และ พด. เร่งขับเคลื่อนปลูกฟ้าทะลายโจร กระชายขาว สมุนไพรสู้โควิด-19


วันพฤหัสบดีที่ 22 กรกฎาคม 2564
รมช.ธรรมนัส จับมือ ส.ป.ก. และ พด. เร่งขับเคลื่อนปลูกฟ้าทะลายโจร กระชายขาว สมุนไพรสู้โควิด-19
รมช.ธรรมนัส จับมือ ส.ป.ก. และ พด. เร่งขับเคลื่อนปลูกฟ้าทะลายโจร กระชายขาว สมุนไพรสู้โควิด-19
ร้อยเอก ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ เปิดเผยภายหลังมอบนโยบายในการปลูกพืชสมุนไพร ฟ้าทะลายโจร  ว่า จากสถานการณ์ในปัจจุบันมีการแพร่ระบาดของเชื้อไวรัลโควิด-19 เป็นจำนวนมาก พืชสมุนไพรที่มีในประเทศไทยได้รับความสนใจหันมาใช้ประโยชน์โดยเฉพาะในช่วงนี้ ทางกระทรวงเกษตรและสหกรณ์ พร้อมที่จะให้การสนับสนุนในการสำรวจพื้นที่การเพาะปลูก เช่น คุณภาพของดินและน้ำ รวมถึงสภาพภูมิอากาศ และพร้อมที่จะช่วยในการแนะนำความรู้ในการเพาะปลูก
“จากสถานการณ์ในปัจจุบัน การแพร่ระบาดของไวรัลโควิด-19 นั้นรวดเร็วและมีจำนวนผู้ติดเชื้อมากขึ้น สมุนไพรไทยโดยเฉพาะฟ้าทะลายโจร จึงเป็นหนึ่งในทางเลือกที่สามารถนำไปใช้ในการรักษาผู้ป่วยโรคโควิด-19 ทางกระทรวงเกษตรฯ จึงสนับสนุนให้ทางสำนักงานการปฏิรูปที่ดิน (ส.ป.ก.) จึงจะใช้ศูนย์ส่งเสริมและขยายพันธุ์ในเขตปฏิรูปที่ดินจำนวน 5 ศูนย์ และศูนย์สมุนไพรแบบครบวงจรที่ อ.แม่มอก จ.ลำปาง ในการปลูกต้นกล้าฟ้าทะลายโจร  ขิง ข่ากระชายขาวและตะไคร้ ซึ่งในแต่ละศูนย์จะผลิตต้นกล้าได้อย่างน้อย 100,000 กล้า พร้อมนำไปแจกจ่ายให้แก่เกษตรกรกว่า 30,000 ราย และจะให้ทางกรมพัฒนาที่ดิน เข้าช่วยสนับสนุนในการให้ความรู้เกี่ยวการใช้ดินและน้ำ นำนวัตกรรมใหม่ๆ มาส่งเสริมในการผลิต และจะให้ทางกองทุนการปฏิรูปที่ดินเพื่อเกษตรกรรม เป็นผู้รับซื้อผลผลิตที่ได้เพื่อนำไปแจกจ่ายให้ประชาชนต่อไป ” ร้อยเอก ธรรมนัส กล่าว
ทั้งนี้ ฟ้าทะลายโจร ที่ใช้ในการรักษาโควิด-19 เพราะจากผลการวิจัยหลายแห่ง ได้ระบุถึงสรรพคุณในการป้องกันและรักษาโควิดได้ เนื่องจากมีสารสำคัญ คือ แอนโดรกราโฟไลด์ (Andrographolide) มีสรรพคุณสามารถลดความรุนแรงของโรคในผู้ป่วยโรคโควิด-19 ที่มีอาการไม่หนักได้ ซึ่งในขณะนี้ฟ้าทะลายโจรขาดตลาดอย่างมาก เพราะประชาชนเริ่มมั่นใจในตัวสมุนไพรมากขึ้น ดังนั้นนี่จะเป็นอีกทางเลือกหนึ่งในการรักษา และนับเป็นโอกาสของเกษตรกรผู้ปลูกพืชสมุนไพรสามารถปลูกฟ้าทะลายโจรให้มีคุณภาพ มีสารสำคัญเพียงพอ เพื่อแปรรูปผลผลิตจำหน่ายเอง หรือจำหน่ายเป็นวัตถุดิบให้กับหน่วยงานที่จะนำไปแปรรูปเป็นยาเพื่อใช้ในการรักษาต่อไปได้

ที่มา : https://www.thaigov.go.th/news/contents/details/43998