รัฐบาลไทย-ข่าวทำเนียบรัฐบาล-รองโฆษกรัฐบาลเผย กระทรวงแรงงาน ปลดล็อคต่างด้าว 4 สัญชาติ เริ่มยื่น Name List ผ่านออนไลน์ ถึง 15 ส.ค. 65 เพื่ออยู่และทำงานต่อได้ถึง 13 ก.พ. 68


วันพฤหัสบดีที่ 4 สิงหาคม 2565
พิมพ์
รองโฆษกรัฐบาลเผย กระทรวงแรงงาน ปลดล็อคต่างด้าว 4 สัญชาติ เริ่มยื่น Name List  ผ่านออนไลน์ ถึง 15 ส.ค. 65 เพื่ออยู่และทำงานต่อได้ถึง 13 ก.พ. 68
รองโฆษกรัฐบาลเผย กระทรวงแรงงาน ปลดล็อคต่างด้าว 4 สัญชาติ เริ่มยื่น Name List  ผ่านออนไลน์ ถึง 15 ส.ค. 65 เพื่ออยู่และทำงานต่อได้ถึง 13 ก.พ. 68
วันนี้ (4 ส.ค.65) นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า รัฐบาลให้ความสำคัญกับการบริหารจัดการการทำงานของคนต่างด้าว เพื่อรองรับการฟื้นฟูประเทศภายหลังการผ่อนคลายมาตรการป้องกันและควบคุมโรคติดเชื้อไวรัสโคโรนา 2019  มอบหมายให้กระทรวงแรงงาน เปิดให้นายจ้างและสถานประกอบการดำเนินการยื่นบัญชีรายชื่อแจ้งความต้องการจ้างแรงงาน 4 สัญชาติ กัมพูชา ลาว เมียนมา และเวียดนาม ที่มีสถานะไม่ถูกต้อง (ตามมติ ครม. 5 ก.ค.2565) ยื่นได้ตั้งแต่วันนี้ – 15 ส.ค. 2565 ผ่านระบบอนุญาตทำงานคนต่างด้าวทางอิเล็กทรอนิกส์ที่เว็บไซต์ e-workpermit.doe.go.th เพื่อให้แรงงานต่างด้าวสามารถอยู่และทำงานต่อในไทยได้ไม่เกินวันที่ 13 ก.พ. 66 หากต้องการอยู่ทำงานต่อต้องขอต่ออายุใบอนุญาตทำงานก่อนที่จะสิ้นอายุ และยื่นขอตรวจลงตรา VISA ภายใน 13 กุมภาพันธ์ 66 โดยนายทะเบียน จะอนุญาตให้ทำงานคราวละ 1 ปี รวม 2 ครั้ง ครั้งแรกไม่เกิน 13 ก.พ. 67 ครั้งที่ 2 ไม่เกิน 13 ก.พ. 68
สำหรับขั้นตอนที่นายจ้างต้องดำเนินการมีดังนี้
1. นายจ้าง/สถานประกอบการ หรือบริษัทนำคนต่างด้าวมาทำงานในประเทศ ลงทะเบียนผ่านระบบอิเล็กทรอนิกส์ ที่เว็บไซต์ e-workpermit.doe.go.th เพื่อขอรับชื่อผู้ใช้งานและรหัสผ่าน
2. ยื่นบัญชีรายชื่อแจ้งความต้องการจ้างแรงงานต่างด้าว (Name list) ต่อกรมการจัดหางาน พร้อมด้วยรูปถ่ายปัจจุบันของคนต่างด้าวที่เว็บไซต์ e-workpermit.doe.go.th และชำระค่าธรรมเนียมผ่านธนาคารกรุงไทย โดยมีค่ายื่นคำขอฉบับละ 100 บาท และค่าธรรมเนียมใบอนุญาตทำงานฉบับละ 900 บาท หลังจากนั้นธนาคารกรุงไทยจะออกใบเสร็จรับเงินให้แก่นายจ้าง ระยะเวลาดำเนินการ 15 วัน (วันที่ 1  - 15 ส.ค.65)
3. นายจ้างยื่นคำขออนุญาตทำงานแทนคนต่างด้าว ตามแบบ บต.50 พร้อมแนบเอกสารประกอบการยื่นคำขออนุญาตทำงานตามแบบ อ.4 ระหว่างวันที่ 16 สิงหาคม 65  - 15 ตุลาคม 65 (ระยะเวลา 60 วัน) โดยนายทะเบียนจะออกใบรับคำขออนุญาตทำงาน เพื่อให้คนต่างด้าวใช้ใบรับคำขออนุญาตทำงานและใบเสร็จรับเงินคู่กัน เป็นหลักฐานแสดงว่าได้รับการผ่อนผันให้ทำงานได้ จนกว่าจะได้รับใบอนุญาตทำงานตามกฎหมายว่าด้วยการบริหารจัดการการทำงานของคนต่างด้าว
4. คนต่างด้าวใช้ใบรับคำขออนุญาตทำงานแทนคนต่างด้าวพร้อมกับใบเสร็จรับเงินค่าธรรมเนียม แสดงต่อเจ้าหน้าที่ เพื่อขึ้นทะเบียนเป็นผู้ประกันตนกับสำนักงานประกันสังคม
-กรณีคนต่างด้าวที่รอขึ้นทะเบียนประกันสังคมจากนายจ้าง ระหว่างนั้นต้องซื้อประกันสุขภาพกับกระทรวงสาธารณสุข หรือซื้อประกันสุขภาพกับบริษัทประกันภัยเอกชนก่อน
-กรณีคนต่างด้าวทำงานกับนายจ้างที่ได้รับการยกเว้นไม่ต้องขึ้นทะเบียนประกันสังคม จะต้องซื้อประกันสุขภาพกับกระทรวงสาธารณสุข และนำหลักฐานการทำประกันสุขภาพของคนต่างด้าวมายื่นต่อนายทะเบียน เพื่อรับการพิจารณาอนุญาตให้ทำงานไม่เกิน 13 ก.พ. 66
5. นายจ้างนำคนต่างด้าวไปดำเนินการจัดเก็บข้อมูลอัตลักษณ์บุคคล ตรวจสุขภาพ 6 โรค จัดทำหรือปรับปรุงทะเบียนประวัติ ระหว่าง 16 ส.ค. 65  - 13 ก.พ. 66
ทั้งนี้ สอบถามข้อมูลเพิ่มเติมได้ที่สำนักงานจัดหางานจังหวัด  สำนักงานจัดหางานกรุงเทพมหานครพื้นที่ 1 – 10  หรือที่ไลน์ @Service_Workpermit  หรือที่สายด่วนกระทรวงแรงงาน โทร.1506 กด 2 กรมการจัดหางาน ซึ่งมีการจัดล่ามในภาษากัมพูชา เมียนมา และอังกฤษ ให้บริการข้อมูลข่าวสาร และแนะนำวิธีการดำเนินการ
-------------------

ที่มา : https://www.thaigov.go.th/news/contents/details/57595