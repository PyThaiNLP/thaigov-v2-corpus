รัฐบาลไทย-ข่าวทำเนียบรัฐบาล-จังหวัดตาก เปิดโครงการอบรมประวัติศาสตร์ชาติไทยและบุญคุณของพระมหากษัตริย์ไทย หลักสูตรสร้างครูประวัติศาสตร์ชาติไทย สร้างวิทยากรถ่ายทอดความรู้ในพื้นที่ เพื่อพัฒนาคนให้มีองค์ความรู้และ


วันอาทิตย์ที่ 7 สิงหาคม 2565
พิมพ์
จังหวัดตาก เปิดโครงการอบรมประวัติศาสตร์ชาติไทยและบุญคุณของพระมหากษัตริย์ไทย หลักสูตรสร้างครูประวัติศาสตร์ชาติไทย สร้างวิทยากรถ่ายทอดความรู้ในพื้นที่ เพื่อพัฒนาคนให้มีองค์ความรู้และ
จังหวัดตาก เปิดโครงการอบรมประวัติศาสตร์ชาติไทยและบุญคุณของพระมหากษัตริย์ไทย หลักสูตรสร้างครูประวัติศาสตร์ชาติไทย สร้างวิทยากรถ่ายทอดความรู้ในพื้นที่ เพื่อพัฒนาคนให้มีองค์ความรู้และทักษะในการพัฒนาอาชีพ พัฒนาตนเอง และพัฒนาคุณภาพชีวิตที่ดีอย่างยั่งยืน
วันนี้ (7 ส.ค. 65) เวลา 08.30 น. นายสมชัย กิจเจริญรุ่งโรจน์ ผู้ว่าราชการจังหวัดตาก เปิดเผยว่า จังหวัดตากได้จัดทำโครงการอบรมประวัติศาสตร์ชาติไทยและบุญคุณของพระมหากษัตริย์ไทย หลักสูตรสร้างครูประวัติศาสตร์ชาติไทย (ผู้เล่าเรื่อง) ที่โรงแรมเวียงตากริเวอร์ไซด์ ห้องเวียงวัง ชั้น 1 อำเภอเมืองตาก จังหวัดตาก เพื่อให้ ครู และบุคลากรทางการศึกษา นำความรู้เกี่ยวกับประวัติศาสตร์ชาติไทย ไปถ่ายทอดให้แก่นักเรียน นักศึกษา และพี่น้องประชาชนทั่วไปในพื้นที่ได้ โดยมีผู้เข้าร่วมการอบรมจาก สำนักงานส่งเสริมการศึกษานอกระบบและการศึกษาตามอัธยาศัยจังหวัดตาก (กศน.) ผู้บริหารสถานศึกษา บุคลากรทางการศึกษา ครู และครูผู้ช่วยครู เข้าร่วมการอบรม
.
นายสมชัย กิจเจริญรุ่งโรจน์ ผู้ว่าราชการจังหวัดตาก กล่าวว่า กระทรวงมหาดไทย โดยท่านสุทธิพงษ์ จุลเจริญ ปลัดกระทรวงมหาดไทย ได้สั่งการให้ทุกจังหวัดน้อมนำแนวพระราชดำริของสมเด็จนางเจ้าสิริกิติ์ พระบรมราชินีนาถ พระบรมราชชนีพันปีหลวง ที่ทรงมีพระราชปณิธานให้คนในชาติเรียนรู้ประวัติศาสตร์ชาติไทย เพื่อปลูกฝังจิตสำนึกความเป็นพลเมืองที่ดี โดยเฉพาะการเรียนรู้ประวัติศาสตร์ชาติไทยและความสำนึกในพระมหากรุณาธิคุณของสถาบันพระมหากษัตริย์ไทย เพื่อเป็นแนวทางการสร้างความรัก ความสามัคคีปรองดอง และความสมานฉันท์ของคนในชาติ ซึ่งกระทรวงมหาดไทย มีหน้าที่ในการเสริมสร้างความมั่นคงภายใน ตลอดจนภารกิจในการบำบัดทุกข์ บำรุงสุข และสร้างความมั่นคงของคนไทย ซึ่งจะต้องมีการศึกษาที่มีหลักสูตรการเรียนการสอนเกี่ยวกับการปลูกฝังจิตสำนึกคุณธรรม จริยธรรม ความมีระเบียบวินัย การเป็นพลเมืองและมีจิตสำนึกรับผิดชอบต่อสังคมยึดมั่นในสถาบันชาติ ศาสนา พระมหากษัตริย์ มีความภาคภูมิใจในความเป็นไทย ซึ่งกระทรวงมหาดไทยได้มีการมอบหนังสือประวัติศาสตร์ชาติไทย ให้แก่ผู้ว่าราชการจังหวัดทั้ง 76 จังหวัดเเล้ว เพื่อนำไปใช้ในการเผยแพร่ความรู้ ความเข้าใจ นำไปสู่การเสริมสร้างความจงรักภักดีต่อสถาบันหลักของชาติต่อไป
.
นายสมชัย กิจเจริญรุ่งโรจน์ ผู้ว่าราชการจังหวัดตาก กล่าวเพิ่มเติมว่า สำนักงานส่งเสริมการศึกษานอกระบบและการศึกษาตามอัธยาศัยจังหวัดตาก หรือ กศน.จังหวัดตาก ได้นำนโยบายและจุดเน้นมาขับเคลื่อนสู่การปฏิบัติอย่างเป็นรูปธรรม โดยจัดทำโครงการอบรมประวัติศาสตร์ชาติไทยและบุญคุณพระมหากษัตริย์ไทย หลักสูตรการอบรมวิทยากรประวัติศาสตร์ชาติไทย เพื่อสร้างเสริมและพัฒนา ครู และบุคลากรทางการศึกษา ให้สามารถเป็นวิทยากรนำความรู้ ความเข้าใจอย่างถูกต้อง ไปถ่ายทอด ในการจัดกิจกรรมการเรียนการสอนให้แก่นักศึกษา และประชาชนกลุ่มเป้าหมายในพื้นที่ได้ สำหรับการอบรมในครั้งนี้ มีระยะเวลา 3 วัน ตั้งแต่วันที่ 7 - 10 สิงหาคม 2565 โดยมีผู้เข้าร่วมรับการอบรมประกอบด้วย ผู้บริหารสถานศึกษา, ข้าราชการครู, ครูผู้ช่วย และบุคลากรทางการศึกษา รวมจำนวน 70 คน ซึ่งได้รับเกียรติจากนายกองโทธารณา คชเสนี วิทยากรผู้ทรงคุณวุฒิ หลักสูตรจิตอาสา 904 โรงเรียนจิตอาสาพระราชทาน มาเป็นวิทยากรบรรยายให้ความรู้ ด้วย
.
"นับเป็นพระมหากรุณาธิคุณของพวกเราคนไทยทุกคน ที่พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตรโดยพระบาทสมเด็จพระเจ้าอยู่หัว “เพื่อพัฒนาคน” ให้คนมีองค์ความรู้และทักษะในการพัฒนาอาชีพ พัฒนาตนเอง และพัฒนาคุณภาพชีวิตที่ดีอย่างยั่งยืน ซึ่งนับเป็นพระมหากรุณาธิคุณอันยิ่งใหญ่ที่ทำให้คนไทยได้มีคุณภาพชีวิตที่ดี ซึ่งสิ่งที่พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ได้ทรงบำเพ็ญพระราชกรณียกิจนานัปการตลอดระยะเวลา 70 ปี โดยพระราชทานโครงการพระราชดำริมากกว่า 4,000 โครงการ ซึ่งกระทรวงมหาดไทยมีความมุ่งมั่นที่จะสืบสาน รักษา และต่อยอดแนวทางของพระบาทสมเด็จพระเจ้าอยู่หัว เพื่อให้พี่น้องประชาชนคนไทย มีชีวิตความเป็นอยู่ที่มั่นคง มีความรักความหวงเเหนแผ่นดิน ความภาคภูมิใจ และความกตัญญูกตเวทีต่อบรรพบุรุษปวงชนชาวไทย อันจะนำไปสู่ความมั่งคั่งเเละยั่งยืนของประเทศชาติ ตามพระราชปณิธานสืบไป" นายสมชัย กิจเจริญรุ่งโรจน์ ผู้ว่าราชการจังหวัดตาก กล่าวในช่วงท้าย
.

ที่มา : https://www.thaigov.go.th/news/contents/details/57739