รัฐบาลไทย-ข่าวทำเนียบรัฐบาล-นายกฯ พร้อมเสนอความร่วมมืออย่างเป็นรูปธรรม และชูนโยบายเศรษฐกิจเตรียมฟื้นฟูภายหลังสถานการณ์โควิด - 19 ในการประชุม APEC Informal Leaders’ Retreat


วันพฤหัสบดีที่ 15 กรกฎาคม 2564
พิมพ์
นายกฯ พร้อมเสนอความร่วมมืออย่างเป็นรูปธรรม และชูนโยบายเศรษฐกิจเตรียมฟื้นฟูภายหลังสถานการณ์โควิด - 19 ในการประชุม APEC Informal Leaders’ Retreat
นายกฯ พร้อมเสนอความร่วมมืออย่างเป็นรูปธรรม และชูนโยบายเศรษฐกิจเตรียมฟื้นฟูภายหลังสถานการณ์โควิด - 19 ในการประชุม APEC Informal Leaders’ Retreat
นายอนุชา บูรพชัยศรี โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม จะเข้าร่วมการประชุมผู้นำเขตเศรษฐกิจเอเปคอย่างไม่เป็นทางการ (APEC Informal Leaders’ Retreat) ผ่านระบบการประชุมทางไกล ในวันศุกร์ที่ 16 กรกฎาคม 2564 เวลา 18.00 – 20.00 น. (เวลาประเทศไทย) ณ ตึกภักดีบดินทร์ ทำเนียบรัฐบาล ซึ่งนิวซีแลนด์ในฐานะเจ้าภาพได้จัดขึ้นเป็นวาระเพิ่มเติมจากวาระปกติที่จะจัดขึ้นในช่วงปลายปีนี้
โดยที่ในปี 2564 นิวซีแลนด์กำหนดหัวข้อหลักการประชุมผู้นำเขตเศรษฐกิจเอเปค ดังนี้ “ร่วมกัน ทำงาน เติบโตไปด้วยกัน” (Join, Work, Grow. Together) จะจัดการประชุมวาระปกติผ่านระบบการประชุมทางไกลในช่วงปลายปี 2564 จึงได้กำหนดจัดการประชุมผู้นำในลักษณะไม่เป็นทางการเป็นการเฉพาะกิจเพิ่มเติมเพื่อเป็นโอกาสให้ผู้นำได้หารือเพื่อแลกเปลี่ยนประสบการณ์ แนวคิด และเพิ่มความร่วมมือเกี่ยวกับการตอบสนองต่อการแพร่ระบาดของโควิด - 19 ในภูมิภาค ซึ่งการประชุมครั้งนี้จัดขึ้นภายใต้คำถามหลัก. “ในบริบทการแพร่ระบาดของโควิด - 19 อะไรคือโอกาสสำหรับภูมิภาคเอเชีย - แปซิฟิก ในการร่วมมือกันก้าวข้ามวิกฤตทางด้านสาธารณสุขและเร่งฟื้นฟูเศรษฐกิจเพื่อวางรากฐานสำหรับอนาคตที่ดีกว่า” จะเป็นการประชุมในลักษณะเชิงปฏิสัมพันธ์ และครอบคลุม
นายอนุชาฯ กล่าวว่า ในการประชุมครั้งนี้ นายกรัฐมนตรีจะได้กล่าวถ้อยแถลงแสดงวิสัยทัศน์และนโยบายของไทยในการเผชิญกับความท้าทายจากสถานการณ์ไวรัสโควิด - 19 ตลอดจนเป็นโอกาสให้ได้เสนอแนะแนวทางยกระดับพัฒนาเศรษฐกิจร่วมกันเพื่อขับเคลื่อนให้ภูมิภาคฟื้นตัวอย่างรวดเร็วต่อไป ทั้งนี้คาดว่าจะมีเอกสารผลลัพธ์การประชุม ซึ่งเน้นการฟื้นฟูเศรษฐกิจ บทบาททางการค้า และนโยบายเศรษฐกิจมหภาคในการฟื้นฟูกลับมาให้ดีกว่าเดิม (building back better)

ที่มา : https://www.thaigov.go.th/news/contents/details/43768