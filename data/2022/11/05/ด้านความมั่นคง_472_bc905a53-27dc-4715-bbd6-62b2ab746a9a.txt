รัฐบาลไทย-ข่าวทำเนียบรัฐบาล-"นรม.และรมว.กห.หวั่นเหตุรุนแรงในเมียนมา สั่งเข้มกวดขันลักลอบเข้าเมืองและส่งออกอาวุธสงคราม"


วันจันทร์ที่ 22 พฤศจิกายน 2564
"นรม.และรมว.กห.หวั่นเหตุรุนแรงในเมียนมา สั่งเข้มกวดขันลักลอบเข้าเมืองและส่งออกอาวุธสงคราม"
พล.อ.คงชีพ ตันตระวาณิชย์ โฆษก กห. เปิดเผยว่า พล.อ.ชัยชาญ ช้างมงคล รมช.กห. พร้อม ปล.กห.ได้ร่วมประชุมกับทุกเหล่าทัพ ตร.และ กอ.รมน.ผ่าน ระบบ VTC ณ ศาลาว่าการกลาโหม ติดตามการสนับสนุนรัฐบาลขับเคลื่อนแก้ปัญหาโรคระบาดในระยะเริ่มเปิดประเทศ
รมช.กห. ได้ย้ำสั่งการ พล.อ.ประยุทธ์ จันทร์โอชา นรม.และรมว.กห. ให้ทุกเหล่าทัพ กอ.รมน.และตำรวจ โดยเฉพาะกองกำลังป้องกันชายแดนทั้งทางบกและทางน้ำ ปฏิบัติหน้าที่ด้วยความไม่ประมาท โดยยังต้องคุมเข้มมาตรการเฝ้าตรวจ สกัดกั้นในพื้นที่ชายแดนและพื้นที่ชั้นในต่อเนื่องกันไป เพื่อป้องกันการลักลอบเข้าเมืองที่มาพร้อมโรคระบาด รวมทั้งยาเสพติดและสินค้าผิดกฎหมายจากประเทศเพื่อนบ้าน ที่มีความพยายามลักลอบเข้าไทยมากขึ้น หลังมีมาตรการผ่อนคลายในประเทศ
นอกจากนั้น นรม.และ รมว.กห.ยังได้กำชับ ให้เตรียมความพร้อมรับกับสถานการณ์การสู้รบตามแนวชายแดนไทย - เมียนมา ที่มีแนวโน้มรุนแรงมากขึ้น โดยให้ประสานทำงานร่วมกับจังหวัดชายแดน ให้การช่วยเหลือด้านมนุษยธรรมและเป็นไปตามหลักสากล ควบคู่ไปกับมาตรการป้องกันควบคุมโรคเข้มข้นเป็นพื้นที่
พร้อมกันนี้ ให้จับตาเฝ้าระวังสกัดกั้นและทำลายขบวนการค้าอาวุธสงครามตามแนวชายแดนที่มีความเคลื่อนไหวมากขึ้น โดยทุกหน่วยต้องกวดขันเข้มงวดมาตรการรักษาความปลอดภัยคลังอาวุธของหน่วยอย่างต่อเนื่องไปพร้อมกัน และต้องไม่มีเจ้าหน้าที่รัฐเข้าไปเกี่ยวข้องอย่างเด็ดขาด ทั้งนี้ นรม.และรมว.กห.ยังได้แสดงความพอใจผลการปฏิบัติงานของหน่วยงานความมั่นคงที่ผ่านมา พร้อมขอบคุณและเป็นกำลังใจให้กับเจ้าหน้าที่ทุกคน

ที่มา : https://www.thaigov.go.th/news/contents/details/48522