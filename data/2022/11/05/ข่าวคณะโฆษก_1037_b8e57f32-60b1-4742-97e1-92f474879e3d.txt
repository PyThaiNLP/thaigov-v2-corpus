รัฐบาลไทย-ข่าวทำเนียบรัฐบาล-รับกระแสประชาชนตอบรับปลดล็อกกัญชา สธ.เตรียมจัดใหญ่ ประชุมวิชาการกัญชาทางการแพทย์ครั้งที่ 1 ทั่วประเทศ


วันอาทิตย์ที่ 13 กุมภาพันธ์ 2565
พิมพ์
รับกระแสประชาชนตอบรับปลดล็อกกัญชา สธ.เตรียมจัดใหญ่ ประชุมวิชาการกัญชาทางการแพทย์ครั้งที่ 1 ทั่วประเทศ
รับกระแสประชาชนตอบรับปลดล็อกกัญชา สธ.เตรียมจัดใหญ่ ประชุมวิชาการกัญชาทางการแพทย์ครั้งที่ 1 ทั่วประเทศ
เมื่อวันที่ 13 ก.พ. น.ส.ไตรศุลี ไตรสรณกุล รองโฆษกประจำสำนักนายกรัฐมนตรี เปิดเผยว่า ภายหลังมีประกาศกระทรวงสาธารณสุข เรื่อง ระบุชื่อยาเสพติดให้โทษในประเภท 5 พ.ศ. 2565  โดยล็อกปลดกัญชาและกัญชงพ้นจากยาเสพติดให้โทษ มีผลบังคับใช้ 120 วัน นับจากวันที่ประกาศลงในราชกิจจานุเบกษา 9 ก.พ.2565 กระทรวงสาธารณสุข แจ้งว่า วิสาหกิจชุมชนหลายแห่ง ได้จัดอบรมให้ความรู้กับประชาชนเกี่ยวกับการใช้ประโยชน์จากกัญชาและกัญชง และมีประชาชนให้ความสนใจเข้ารับการอบรม เสริมองค์ความรู้การใช้ประโยชน์จากพืชกัญชาและกัญชงจำนวนมาก แสดงให้เห็นถึงว่าประชาชนต่างตอบรับการปลดล็อกกัญชาและกัญชงเป็นอย่างดี
น.ส.ไตรศุลี กล่าวว่า เพื่อเสริมองค์ความรู้เกี่ยวกับพืชกัญชาและกัญชงให้กับประชาชน  กระทรวงสาธารณสุข เตรียมจัดประชุมวิชาการกัญชาทางการแพทย์ครั้งที่ 1 โดยกระจายการจัดงานในทุกเขตสุขภาพทั่วประเทศ เน้น 3 กลุ่มเป้าหมาย ประกอบด้วย 1) ผู้ป่วย 2) ประชาชนทั่วไป 3) ผู้ประกอบการ คาดว่าจะเริ่มจัดประชุมวิชาการฯ ที่แรกในเขตสุขภาพที่ 9 จังหวัดสุรินทร์วันที่ 4-6 มี.ค.2565 และจะขยายการจัดงานครอบคลุมทุกเขตสุขภาพ โดยการจัดประชุมดังกล่าว จะมีการแสดงการความก้าวหน้ากัญชาทางการแพทย์ มีการจัดคลินิกกัญชาบูรณาการ พร้อมกับจัดมหกรรมกัญชากัญชงภายในงานด้วย
น.ส.ไตรศุลี กล่าวว่า นายอนุทิน ชาญวีรกูล รองนายกรัฐมนตรี และ รมว.สาธารณสุข ได้เสนอร่างพระราชบัญญัติ กัญชา กัญชง พ.ศ…. ต่อสภาผู้แทนราษฎรแล้ว เพื่อควบคุมการใช้กัญชา กัญชง ให้เกิดประโยชน์ เกิดประสิทธิภาพสูงสุด และป้องกันไม่ให้มีการนำไปใช้ในทางที่ผิด เชื่อว่าจะสามารถประกาศใช้ได้ทัน 120 วัน รองรับการประกาศปลดล็อกกัญชาและกัญชงพ้นยาเสพติดให้โทษ โดยการปลูกและการใช้ประโยชย์จากกัญชาและกัญชง ต้องเป็นไปตามข้อกำหนดของกฎหมาย
“การศึกษาวิจัยและพัฒนาการใช้กัญชาและกัญชง เป็นพืชสมุนไพรในทางการแพทย์ ถือเป็นหนึ่งในนโยบายเร่งด่วนของรัฐบาล โดยวันนี้รัฐบาลได้ปลดล็อกพืชกัญชาและกัญชงพ้นจากยาเสพติด เพื่อให้เกิดการสร้างอาชีพ สร้างรายได้ให้กับประชาชน ให้สามารถใช้ประโยชน์ในการรักษาและดูแลสุขภาพของประชาชนในระดับครัวเรือนได้” น.ส.ไตรศุลี กล่าว
.......................

ที่มา : https://www.thaigov.go.th/news/contents/details/51505