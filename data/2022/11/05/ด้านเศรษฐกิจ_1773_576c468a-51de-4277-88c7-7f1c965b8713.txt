รัฐบาลไทย-ข่าวทำเนียบรัฐบาล-การรถไฟแห่งประเทศไทย ระดมเจ้าหน้าที่ซ่อมปรับปรุงทางรถไฟสายใต้ที่ถูกน้ำท่วม ตลอดคืนที่ผ่านมาจนสามารถเปิดใช้งานได้ตามปกติแล้ว


วันอาทิตย์ที่ 14 พฤศจิกายน 2564
การรถไฟแห่งประเทศไทย ระดมเจ้าหน้าที่ซ่อมปรับปรุงทางรถไฟสายใต้ที่ถูกน้ำท่วม ตลอดคืนที่ผ่านมาจนสามารถเปิดใช้งานได้ตามปกติแล้ว
หลังระดมเจ้าหน้าที่เร่งดำเนินการซ่อมแซมทางรถไฟที่ได้รับความเสียหายจากน้ำท่วมตลอดคืนที่ผ่านมา
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม เปิดเผยว่า ตามที่เกิดสถานการณ์ฝนตกหนักหลายจังหวัดในพื้นที่ภาคใต้ และส่งผลให้เกิดน้ำท่วมทางรถไฟสายใต้ ช่วงระหว่างสถานีสวี - เขาสวนทุเรียน จังหวัดชุมพร ได้รับความเสียหายนั้น
ล่าสุดหลังจากระดับน้ำลดลงเข้าสู่สภาวะปกติ เจ้าหน้าที่ฝ่ายการช่างโยธา และฝ่ายการอาณัติสัญญาณฯ สามารถเข้าไปดำเนินการซ่อมแซมทางรถไฟและระบบอาณัติสัญญาณ ตลอดคืนที่ผ่านมา จนสามารถเปิดให้บริการเดินขบวนรถในเส้นทางสายใต้ได้ตามปกติแล้ว
ขบวนรถที่เปิดให้บริการตามปกติ จำนวน 16 ขบวน ประกอบด้วย
1. ขบวนรถด่วนพิเศษทักษิณารัถย์ที่ 31/32 กรุงเทพ - ชุมทางหาดใหญ่ – กรุงเทพ
2. ขบวนรถด่วนพิเศษดีเซลรางที่ 43/40 กรุงเทพ - สุราษฎร์ธานี - กรุงเทพ
3. ขบวนรถด่วนที่ 83/84 กรุงเทพ - ตรัง - กรุงเทพ
4. ขบวนรถด่วนที่ 85/86 กรุงเทพ - นครศรีธรรมราช - กรุงเทพ
5. ขบวนรถเร็วที่ 171/172 กรุงเทพ - สุไหงโกลก – กรุงเทพ
6.  ขบวนรถธรรมดาที่ 255/254 ธนบุรี - หลังสวน – ธนบุรี
7. ขบวนรถขนส่งหีบห่อวัตถุด่วนที่ 985/986 กรุงเทพ - สุไหงโกลก – กรุงเทพ (เฉพาะวันที่ 14
พ.ย. 64 ขบวนที่ 986 มีเดินจากชุมพร – กรุงเทพ)
8. ขบวนรถท้องถิ่นที่ 445/446 ชุมพร - หาดใหญ่ - ชุมพร
ทั้งนี้ รฟท. ได้สั่งการให้เจ้าหน้าที่ทุกหน่วยงานเตรียมแผนป้องกันและติดตามเฝ้าระวังสถานการณ์ระดับน้ำตลอด 24 ชั่วโมง เพื่อความปลอดภัยของผู้ใช้บริการ
สำหรับผู้โดยสารที่ประสงค์จะเดินทาง สามารถสอบถามรายละเอียดเพิ่มเติมได้ที่ศูนย์บริการลูกค้าสัมพันธ์ หมายเลขโทรศัพท์ 1690 หรือ เฟซบุ๊ก แฟนเพจ ทีมพีอาร์การรถไฟแห่งประเทศไทย ตลอด 24 ชั่วโมง.

ที่มา : https://www.thaigov.go.th/news/contents/details/48222