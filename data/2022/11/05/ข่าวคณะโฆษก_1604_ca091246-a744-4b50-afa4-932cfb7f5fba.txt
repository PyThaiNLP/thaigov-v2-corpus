รัฐบาลไทย-ข่าวทำเนียบรัฐบาล-โฆษกรัฐบาลวอนอย่าตีความเกินภาพถ่ายกรณีผู้บริหาร "บิทคับ" ถ่ายรูปร่วมนายกรัฐมนตรี ไม่มีนัยสำคัญด้านการลงทุนอย่างใด ที่ผ่านมา นายกรัฐมนตรีย้ำเตือน การลงทุนทุกประเภทมีความเสี่ยง


วันศุกร์ที่ 20 พฤษภาคม 2565
พิมพ์
โฆษกรัฐบาลวอนอย่าตีความเกินภาพถ่ายกรณีผู้บริหาร "บิทคับ" ถ่ายรูปร่วมนายกรัฐมนตรี ไม่มีนัยสำคัญด้านการลงทุนอย่างใด  ที่ผ่านมา นายกรัฐมนตรีย้ำเตือน การลงทุนทุกประเภทมีความเสี่ยง
โฆษกรัฐบาลวอนอย่าตีความเกินภาพถ่ายกรณีผู้บริหาร "บิทคับ" ถ่ายรูปร่วมนายกรัฐมนตรี ไม่มีนัยสำคัญด้านการลงทุนอย่างใด  ที่ผ่านมา นายกรัฐมนตรีย้ำเตือน การลงทุนทุกประเภทมีความเสี่ยง  ผู้ลงทุนต้องศึกษาข้อมูลให้รอบด้าน ก่อนการตัดสินใจ
วันนี้ (20 พฤษภาคม 2565) นายธนกร วังบุญคงชนะ โฆษกประจำสำนักนายกรัฐมนตี วอนอย่าตีความเกินภาพถ่ายกรณี  "ท๊อป จิรายุส" ผู้บริหาร "บิทคับ" มีภาพถ่ายรูปร่วมกับพลเอก ประยุทธ์  จันทร์โอชา  นายกรัฐมนตรีและรัฐมนตรีว่าการกระทรวงกลาโหม และนายชัยวุฒิ  ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส)  เมื่อวันที่ 17 พฤษภาคม ที่ผ่านมา ณ ทำเนียบรัฐบาล ระหว่างเยี่ยมชมนิทรรศการการใช้ประโยชน์จากข้อมูล หรือ d-DATA ให้เป็นกลไกสำคัญในการขับเคลื่อนเศรษฐกิจและยกระดับคุณภาพชีวิตประชาชน ซึ่งผู้บริหาร "บิทคับ" ได้ร่วมนำเสนอถึงการประยุกต์ใช้เทคโนโลยีบล็อกเชน ร่วมกับ หน่วยงานด้านการใช้บิ๊กดาต้าของประเทศ
ภาพถ่ายดังกล่าว ผู้บริการ “บิทคับ” ได้มีการนำรางวัล “Prime Minister's Digital Awards 2564 ที่ทาง บริษัท บิทคับ แคปปิตอล กรุ๊ป โฮลดิ้งส์ จำกัด ได้รับใน สาขา Digital Startup of the Year แสดงถึง Startup ที่มีการวิจัยและพัฒนา หรือการประยุกต์ใช้เทคโนโลยีดิจิทัลในการพัฒนาบริการรูปแบบใหม่ และมีผลงานเป็นที่ประจักษ์ในระดับชาติ/นานาชาติ เพื่อนำเสนอแก่นายกรัฐมนตรีเท่านั้น ซึ่งไม่มีนัยสำคัญ และไม่ใช่เป็นการส่งสัญญาณด้านการลงทุนอย่างใด  ที่ผ่านมา นายกรัฐมนตรี ย้ำเตือนมาตลอดว่าการลงทุนทุกประเภทมีความเสี่ยง ดังนั้น ผู้ลงทุนต้องระมัดระวัง รอบครอบ ศึกษาข้อมูลให้รอบด้าน ก่อนการตัดสินใจทุกครั้ง
นายธนกร  ยังกล่าวว่า รัฐบาลมีนโยบายในการสนับสนุนการใช้เทคโนโลยีเพื่อช่วยพัฒนาระบบการเงิน เพื่อให้ผู้ใช้บริการทางการเงินมีความสะดวกและมีคุณภาพ ไทยยังเป็นประเทศแรก ๆ ที่มีกฎหมายรองรับการประกอบธุรกิจสินทรัพย์ดิจิทัล คือ พระราชกำหนดการประกอบธุรกิจสินทรัพย์ดิจิทัล พ.ศ. 2561 ที่ผ่านมา นายกรัฐมนตรียังได้เน้นย้ำการใช้เทคโนโลยีต่าง ๆ เช่น บล็อกเชน และปัญญาประดิษฐ์  ต้องให้เกิดประโยชน์สูงสุด สานต่อการดำเนินงานระหว่างภาครัฐและเอกชนในการพัฒนาประเทศและเทคโนโลยี ด้วยความร่วมมือทั้งจากคนรุ่นใหม่ และคนรุ่นเก่าด้วย //

ที่มา : https://www.thaigov.go.th/news/contents/details/54785