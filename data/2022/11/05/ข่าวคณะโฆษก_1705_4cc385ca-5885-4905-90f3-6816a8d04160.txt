รัฐบาลไทย-ข่าวทำเนียบรัฐบาล-โฆษกรัฐบาลเผยนายกฯ ชื่นชมวอลเลย์บอลหญิงทีมชาติไทยทำผลงานดีเยี่ยมในการแข่งขันรายการ Volleyball Nations League 2022


วันจันทร์ที่ 6 มิถุนายน 2565
โฆษกรัฐบาลเผยนายกฯ ชื่นชมวอลเลย์บอลหญิงทีมชาติไทยทำผลงานดีเยี่ยมในการแข่งขันรายการ Volleyball Nations League 2022
สร้างประวัติศาสตร์ชนะทีมชาติจีนได้ในรอบ 9 ปี มอบความสุขให้คนไทยทั้งประเทศ
วันนี้ (6 มิ.ย. 2565) นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมนักกีฬาวอลเลย์บอลหญิงทีมชาติไทยที่ทำผลงานได้อย่างดีเยี่ยม สร้างความสุข และรอยยิ้มให้ชาวไทย โดยทีมชาติไทยเอาชนะวอลเลย์บอลหญิงทีมชาติจีน ทีมอันดับ 2 ของโลก และอันดับ 1 ของเอเชีย สร้างประวัติศาสตร์ชนะทีมชาติจีนได้ในรอบ 9 ปี นับตั้งแต่การแข่งขันชิงแชมป์เอเชียรอบรองชนะเลิศที่จังหวัดนครราชสีมาปี 2556
โฆษกประจำสำนักนายกรัฐมนตรีกล่าวว่า นักกีฬาวอลเลย์บอลหญิงทีมชาติไทยซึ่งเข้าร่วมการแข่งขันวอลเลย์บอลหญิงเนชั่นส์ลีก 2022 หรือ VNL 2022 (FIVB Volleyball Women's Nations League 2022) ในสัปดาห์แรก ณ กรุงอังการา ประเทศตุรเคีย (Türkiye) สามารถทำผลงานได้น่าประทับใจ โดยในนัดแรก เอาชนะบัลแกเรีย 3 ต่อ 0 เซต และในนัดที่สอง ชนะเซอร์เบีย 3 ต่อ 2 เซต ก่อนในนัดที่สามจะมาแพ้เบลเยี่ยม 2 ต่อ 3 เซต แต่ทีมไทยก็ไม่เสียกำลังใจ จนทำผลงานได้อย่างยอดเยี่ยม ในนัดล่าสุดซึ่งพบจีน อันดับ 2 ของโลก และยังไม่เคยแพ้ชาติใดในสัปดาห์แรก ซึ่งวอลเลย์บอลหญิงทีมชาติไทยกลับสามารถเอาชนะได้ 3 ต่อ 2 เซต ทำให้ในสัปดาห์แรกของการแข่งขัน ไทยเก็บชัยชนะเป็นนัดที่ 3 จาก 4 นัด ส่งผลให้ทีมชาติไทยซึ่งก่อนเริ่มการแข่งขัน VNL 2022 อยู่ที่อันดับ 19 ของโลก ขยับขึ้นมาอยู่อันดับที่ 14 ของโลกในปัจจุบัน
“นายกรัฐมนตรีชื่นชมนักกีฬาวอลเลย์บอลหญิงทีมชาติไทยและทีมงานที่สามารถสร้างความประทับใจ และมอบความสุขให้คนไทยทั้งประเทศมาโดยเสมอ ซึ่งไม่ว่าผลการแข่งขันจะเป็นอย่างไร วอลเลย์บอลหญิงทีมชาติไทยก็สามารถแสดงศักยภาพและความสามารถให้คนไทยและทั่วโลกได้เห็นมาตลอด นอกจากนี้ นายกรัฐมนตรียังมอบกำลังใจไปให้ทัดดาว นึกแจ้ง นักกีฬาวอลเลย์บอลหญิงทีมชาติไทย ซึ่งเกิดอุบัติเหตุและบาดเจ็บขณะทำการแข่งขันกับเบลเยี่ยม ให้รักษาอาการให้หายได้โดยเร็ว พร้อมฝากแรงเชียร์สำหรับนัดต่อ ๆ ไป ซึ่งวอลเลย์บอลหญิงทีมชาติไทย จะแข่งขันต่อในสัปดาห์ที่ 2 ที่เมืองเกซอน ซิตี้ ประเทศฟิลิปปินส์ ระหว่างวันที่ 14-19 มิถุนายน 2565” นายธนกรฯ กล่าว

ที่มา : https://www.thaigov.go.th/news/contents/details/55414