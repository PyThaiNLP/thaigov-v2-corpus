รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ เป็นประธานการประชุม คณะหัวหน้าส่วนราชการระดับกระทรวงหรือเทียบเท่า ย้ำทุกกระทรวงบูรณาการทำงานร่วมกัน ให้สอดคล้องกับนโยบายรัฐบาลเกิดประโยชน์แก่ประชาชนมากที่สุด


วันจันทร์ที่ 10 มกราคม 2565
พิมพ์
โฆษกรัฐบาลเผย นายกฯ เป็นประธานการประชุม คณะหัวหน้าส่วนราชการระดับกระทรวงหรือเทียบเท่า ย้ำทุกกระทรวงบูรณาการทำงานร่วมกัน ให้สอดคล้องกับนโยบายรัฐบาลเกิดประโยชน์แก่ประชาชนมากที่สุด
โฆษกรัฐบาลเผย นายกฯ เป็นประธานการประชุม คณะหัวหน้าส่วนราชการระดับกระทรวงหรือเทียบเท่า ย้ำทุกกระทรวงบูรณาการทำงานร่วมกัน ให้สอดคล้องกับนโยบายรัฐบาลเกิดประโยชน์แก่ประชาชนมากที่สุด
วันนี้ (10 มกราคม 2565) เวลา 09.10 น. ณ ห้องยุทธนาธิการ ชั้น 2 ศาลาว่าการกลาโหม พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม เป็นประธานการประชุมคณะหัวหน้าส่วนราชการระดับกระทรวงหรือเทียบเท่า ครั้งที่ 1/2565 โดยมี พลเอก ชัยชาญ ช้างมงคล รัฐมนตรีช่วยว่าการกระทรวงกลาโหม นายดิสทัต โหตระกิตย์ เลขาธิการนายกรัฐมนตรี ปลัดกระทรวงกลาโหม และเลขาธิการ ก.พ. ให้การต้อนรับ พร้อมด้วยหัวหน้าส่วนราชการระดับกระทรวงหรือเทียบเท่าและผู้ที่เกี่ยวข้องเข้าร่วมประชุม โดยเป็นการจัดประชุมในรูปแบบผสมผสานผ่านระบบอิเล็กทรอนิกส์
ก่อนเริ่มการประชุม นายกรัฐมนตรีได้ถ่ายภาพร่วมกับคณะผู้บริหารกระทรวงกลาโหม และหัวหน้าส่วนราชการระดับกระทรวงหรือเทียบเท่า ณ บริเวณหน้าห้องยุทธนาธิการ
นายธนกร วังบุญคงชนะ โฆษกประจำสำนักนายกรัฐมนตรี สรุปสาระสำคัญ ดังนี้
นายกรัฐมนตรีกล่าวว่า การประชุมในวันนี้เป็นการประชุมคณะหัวหน้าส่วนราชการระดับกระทรวงหรือเทียบเท่า ครั้งที่ 1/2565 ในช่วงที่ผ่านมาต้องเผชิญกับความท้าทายหลายอย่าง รวมถึงสถานการณ์การแพร่ระบาดของโควิด-19 ทำให้ต้องปรับเปลี่ยนการดำเนินการด้วยวิธีใหม่ให้สอดคล้องและทันกับสถานการณ์ที่เกิดขึ้น โดยในโอกาสนี้ นายกรัฐมนตรียังได้กล่าวอวยพรปีใหม่ให้หัวหน้าส่วนราชการระดับกระทรวงหรือเทียบเท่าทุกคนประสบความสำเร็จ ทำหน้าที่ในฐานะข้าราชการที่ดีของแผ่นดิน แม้จะประสบกับความผันผวนของสถานการณ์การแพร่ระบาดของโควิด-19 ในขณะนี้ โดยเชื่อมั่นในการทำงานของทุกส่วนราชการเหมือนเป็นครอบครัวเดียวกัน และร่วมกันทำงานเพื่อตอบแทนประเทศชาติต่อไป
ทั้งนี้ นายกรัฐมนตรี ได้เน้นย้ำให้ทุกกระทรวงทำงานอย่างบูรณาการ เพื่อให้สอดคล้องกับนโยบายรัฐบาลและเกิดประโยชน์แก่ประชาชนมากที่สุด พร้อมแสดงความยินดีกับหัวหน้าส่วนราชการที่ได้รับพระบรมราชโองการโปรดเกล้าฯ เข้ารับตำแหน่งใหม่ จำนวน 13 คน ด้วย
.............................

ที่มา : https://www.thaigov.go.th/news/contents/details/50374