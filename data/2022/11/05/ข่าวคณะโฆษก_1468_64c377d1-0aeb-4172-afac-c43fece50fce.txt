รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ยินดีต่อความสำเร็จของ Thailand Pavilion ได้รับความนิยมมากที่สุดเป็นอันดับ 4 จากชาติที่ร่วมจัดแสดงทั้งหมด


วันจันทร์ที่ 25 เมษายน 2565
พิมพ์
โฆษกรัฐบาลเผย นายกฯ ยินดีต่อความสำเร็จของ Thailand Pavilion ได้รับความนิยมมากที่สุดเป็นอันดับ 4 จากชาติที่ร่วมจัดแสดงทั้งหมด
โฆษกรัฐบาลเผย นายกฯ ยินดีต่อความสำเร็จของ Thailand Pavilion ได้รับความนิยมมากที่สุดเป็นอันดับ 4 จากชาติที่ร่วมจัดแสดงทั้งหมด
วันที่ 25 เมษายน 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ทราบข่าวและยินดีต่อความสำเร็จจากการจัดอาคารแสดงประเทศไทย (Thailand Pavilion) ในงาน “World Expo 2020 Dubai” ณ นครดูไบ ประเทศสหรัฐอาหรับเอมิเรตส์ Thailand Pavilion ที่จัดขึ้นภายใต้แนวคิด ‘การขับเคลื่อนสู่อนาคต’ ประสบความสำเร็จเป็นอย่างมาก ได้รับความนิยมอันดับ 4 จากชาติที่ร่วมจัดแสดงทั้งหมด 192 ประเทศ ซึ่งกระทรวงดิจิทัลเพื่อเศรษฐกิจและสังคม โดยสำนักงานส่งเสริมเศรษฐกิจดิจิทัล (DEPA) เป็นหน่วยงานหลักที่รับผิดชอบ ได้จัดแถลงข่าวประกาศความสำเร็จอาคารแสดงประเทศไทย พร้อมเปิดเผยว่า ตลอดการจัดงาน World Expo 2020 Dubai ระหว่างวันที่ 1 ต.ค. 64 ถึง 31 มี.ค. 65 ที่ผ่านมา Thailand Pavilion มีผู้เข้าชมกว่า 2.35 ล้านคน หรือคิดเป็นร้อยละ 9.8 จากจํานวนผู้เข้าชมงานทั้งหมด ซึ่งเกินกว่าเป้าหมายที่ตั้งไว้ที่ร้อยละ 7 ได้รับรางวัลความนิยมรองจากประเทศซาอุดีอาระเบีย ปากีสถาน และสหรัฐอาหรับเอมิเรตส์ จากการเก็บข้อมูลสถิติของ Google Public Review
นายธนกรกล่าวว่า นอกจากได้รับความนิยมเป็นอันดับต้น ๆ แล้ว ตลอดช่วงเวลาการจัดงานที่ผ่านมา Thailand Pavilion ยังได้รับรางวัลที่แสดงให้เห็นถึงความนิยมและความชื่นชอบประเทศไทยจากผู้คนทั่วโลก จากรางวัลขวัญใจมหาชน Honorable mention ประเภท EDITOR'S CHOICE AWARD 2022 จากนิตยสาร Exhibitor Magazine ซึ่งเป็นนิตยสารชั้นนำด้าน Exhibition จากสหรัฐอเมริกา รวมถึงการสำรวจความพึงพอใจของผู้เข้าชมอาคารแสดงประเทศไทย พบว่า ผู้ชมกว่าร้อยละ 82 ชื่นชอบอาคารแสดงประเทศไทยมากกว่าอาคารอื่น ๆ และผู้ชมกว่าร้อยละ 95 ต้องการเดินทางท่องเที่ยวประเทศไทยหลังจากได้เข้าชมอาคาร งาน World Expo นี้ ถือเป็นงานยิ่งใหญ่อันดับ 3 รองจากกีฬาโอลิมปิกและฟุตบอลโลก ภายในงาน จัดขึ้นเป็นประจำทุก ๆ 5 ปี เพื่อแสดงศักยภาพของประเทศ ทั้งในด้านสถาปัตยกรรม ศิลปกรรม และเทคโนโลยี ให้เกิดการแลกเปลี่ยนความรู้ เกิดการค้าระหว่างประเทศ การลงทุน การต่อยอดทางธุรกิจและอุตสาหกรรมใหม่ ๆ รวมทั้งยังเป็นการสอดแทรกนำเสนอ soft power ของไทยซึ่งเป็นนโยบายที่ พลเอก ประยุทธ์ จันทร์โอชา นายกรัฐมนตรี ให้ความสำคัญ ทั้งในด้านเอกลักษณ์ความเป็นไทย การแสดง ดนตรี นาฏศิลป์ และอาหารไทย ที่มีสามารถดึงดูดให้คนเข้ามาชมการแสดงเป็นจำนวนมาก รวมทั้งเป็นที่ชื่นชอบ และได้รับความนิยมอย่างมากของผู้ที่มาร่วมงาน
นายธนกรกล่าวอีกว่า นายกฯ ขอบคุณทุกหน่วยงานที่เกี่ยวข้อง ทั้งภาครัฐและภาคเอกชนที่ร่วมกันจัดอาคาร นําเสนอศักยภาพและแสดงฝีมือของคนไทยและประเทศไทยจนเป็นที่ประจักษ์ในเวทีโลก ทั้งนี้ นายกฯ ยังชื่นชมถึงความมุ่งมั่น ตั้งใจ และทุ่มเทของเยาวชน และทีมงานอาคารแสดงประเทศไทยกว่า 60 ชีวิต ที่สร้างความประทับใจจนอาคารแสดงประเทศไทยได้รับความนิยมเป็นอย่างมาก การเข้าร่วมมหกรรมโลกครั้งนี้ยังช่วยเปิดโอกาสให้กับผู้ประกอบการ SMEs ในการเผยแพร่สินค้าไทยที่มีศักยภาพในการจำหน่ายและมีโอกาสเติบโตในภูมิภาคตะวันออกกลาง ซึ่งเป็นศูนย์กระจายสินค้าไปยังภูมิภาคใกล้เคียงได้อีกด้วย

ที่มา : https://www.thaigov.go.th/news/contents/details/53866