รัฐบาลไทย-ข่าวทำเนียบรัฐบาล-รัฐบาลเชิญชวนประชาชนเช็คประกาศที่ดินผ่านระบบ E-Lands Announcement เพื่อรักษาสิทธิในที่ดิน เพิ่มความสะดวก รักษาระยะห่าง ลดการเดินทาง ตามมาตรการเฝ้าระวังในช่วงโควิด-19 ยังระบาด


วันพฤหัสบดีที่ 8 กรกฎาคม 2564
พิมพ์
รัฐบาลเชิญชวนประชาชนเช็คประกาศที่ดินผ่านระบบ E-Lands Announcement เพื่อรักษาสิทธิในที่ดิน เพิ่มความสะดวก รักษาระยะห่าง ลดการเดินทาง ตามมาตรการเฝ้าระวังในช่วงโควิด-19 ยังระบาด
รัฐบาลเชิญชวนประชาชนเช็คประกาศที่ดินผ่านระบบอินเตอร์เน็ต(E-Lands Announcement)เพื่อรักษาสิทธิในที่ดิน เพิ่มความสะดวก รักษาระยะห่าง ลดการเดินทาง ตามมาตรการเฝ้าระวังในช่วงโควิด-19 ยังระบาด
วันที่ 8 ก.ค. 2564  น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า  กระทรวงมหาดไทยได้รายงานให้นายกรัฐมนตรีทราบถึงความคืบหน้าการจัดทำระบบเผยแพร่ประกาศสำนักงานที่ดินเพื่อการรักษาสิทธิในที่ดินของประชาชนผ่านอินเตอร์เน็ต(E-Lands Announcement) ซึ่งเป็นระบบให้ประชาชนสามารถค้นหาเรียกดูประกาศสำนักงานที่ดินทั่วประเทศเกี่ยวกับงานจดทะเบียนสิทธิและนิติบุคคลบางประเภทที่กฎหมายกำหนดว่าต้องประกาศก่อนจดทะเบียน เช่น กรณีของมรดก ใบแทน ออกโฉนดที่ดิน รังวัดข้างเคียง การจัดตั้งนิติบุคคลหมู่บ้านจัดสรร อาคารโรงเรือน การจดทะเบียนอาคารชุด เป็นต้น
ทั้งนี้ E-Lands Announcement  เป็นการเพิ่มช่องทางการรับรู้และการเข้าถึงประกาศของสำนักงานที่ดินซึ่งช่วยอำนวยความสะดวกให้กับผู้ใช้บริการมากขึ้น รัฐบาลจึงขอเชิญชวนให้ประชาชนและภาคธุรกิจเข้ามาใช้บริการระบบเพื่อรักษาสิทธิในที่ดิน โดยสามารถใช้บริการผ่าน 2 ช่องทาง คือเข้าไปที่เว็บไซต์ http://announce.dol.go.th หรือเข้าไปที่แอปพลิเคชั่น Smart Lands แล้วคลิ๊กเมนูค้นหาประกาศที่ดิน
สำหรับขั้นตอนการใช้งานเมื่อเข้าไปในระบบแล้ว ให้เลือกจังหวัด เลือกสำนักงานที่ดินที่ต้องการ และเลือกประเภทประกาศ จากนั้นกดค้นหา เพียงเท่านี้ประชาชนก็สามารถตรวจสอบประกาศของสำนักงานที่ดินทั่วประเทศได้โดยไม่ต้องเสียเวลาเดินทางข้ามจังหวัดเพื่อเข้าไปดูประกาศของสำนักงานที่ดินด้วยตนเอง ช่วยประหยัด ลดการลดทาง ลดความเสี่ยงในช่วงที่เชื้อโควิด-19 ยังแพร่ระบาดด้วย
.
น.ส.ไตรศุลี กล่าวว่า ระบบ E-Lands Announcement นอกจากกระเพิ่มความสะดวกและลดภาระให้กับประชาชนแล้ว ภาครัฐและภาคธุรกิจ เช่น ธนาคาร ผู้ประกอบการด้านอสังหาริมทรัพย์ ยังสามารถตรวจสอบประกาศเกี่ยวกับอสังหาริมทรัพย์ หรือการจัดตั้งนิติบุคคลได้โดยสะวดประหยัดค่าใช้จ่ายในการประกอบธุรกิจด้วย
นอกจากนี้ ยังจะมีส่วนสำคัญในการสนับสนุนให้คะแนนเพื่อการจัดอันดับความยาก-ง่ายในการประกอบธุรกิจของเอกชน(Ease of Doing Business) ด้านการจดทะเบียนทรัพย์สิน(Registering Property)ของประเทศให้ดีขึ้นด้วย เนื่องจากสิ่งที่กรมที่ดินพัฒนานี้จะเพิ่มความโปร่งใสมากขึ้น จากเดิมที่การประกาศจะปิดไว้เฉพาะที่สำนักงานที่ดินเท่านั้นนำมาประกาศเพิ่มในช่องทางอินเตอร์เน็ตที่เข้าถึงง่ายโดยสะดวก
ทั้งนี้ สถานะการเข้าใช้บริการระบบ E-Lands Announcement นับแต่เปิดให้บริการตั้งแต่เดือนเม.ย. 2563 พบว่า ณ สิ้นปี 2563 มีประชาชนเข้าใช้ระบบจำนวน 115,248 ครั้ง และในปี 2564  ณ วันที่ 7 มิ.ย. 2564 มีผู้เข้าใช้ระบบ 127,073 ครั้ง รวมตั้งแต่เปิดให้บริการมีประชาชนเข้าใช้งานระบบแล้ว 242,321 ครั้ง จำนวนประกาศที่นำขึ้นประกาศในระบบ ทั้งสิ้น 163,631 ฉบับ แยกเป็นประกาศอยู่ในสถานนะระหว่างประกาศ 11,380 ฉบับ และประกาศที่มีสถานะครบระยะเวลาประกาศ 30 วันแล้ว 152,251 ฉบับ
-------------------

ที่มา : https://www.thaigov.go.th/news/contents/details/43561