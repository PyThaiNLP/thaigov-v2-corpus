รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม มอบกรมราชทัณฑ์ กพ.นี้ วัคซีนโควิดเข็ม 3 ต้องถึงผู้ต้องขังอย่างครอบคลุม


วันพฤหัสบดีที่ 10 กุมภาพันธ์ 2565
พิมพ์
รัฐมนตรีว่าการกระทรวงยุติธรรม มอบกรมราชทัณฑ์ กพ.นี้ วัคซีนโควิดเข็ม 3 ต้องถึงผู้ต้องขังอย่างครอบคลุม
รัฐมนตรีว่าการกระทรวงยุติธรรม มอบกรมราชทัณฑ์ กพ.นี้ วัคซีนโควิดเข็ม 3 ต้องถึงผู้ต้องขังอย่างครอบคลุมทั่วประเทศ หลังเวลานี้ฉีดไปแล้วกว่าแสนราย
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวถึงความคืบหน้าการจัดหาวัคซีนโควิด-19 ให้แก่ผู้ต้องขัง ว่า กรมราชทัณฑ์ฉีดวัคซีนเข็ม 1-2 ให้กับผู้ต้องขังไปแล้ว 248,632 คน คิดเป็น 91.3% ส่วนสาเหตุที่ยังฉีดไม่ครบนั้น เพราะ เป็นผู้ต้องขังเข้าใหม่ รวมถึงผู้เพิ่งรักษาหายจากการติดเชื้อ ในส่วนการจัดสรรวัคซีนเข็ม 3 ให้แก่ผู้ต้องขัง ขณะนี้กรมควบคุมโรคจัดสรรให้แล้วที่ 280,000 โดส แต่จะเป็นการทยอยส่งมอบ ซึ่งเวลานี้ผู้ต้องขังได้รับการฉีดวัคซีนเข็มที่ 3 แล้วจำนวน 107,346 คน
"ผมต้องขอบคุณ กระทรวงสาธารณสุข รวมถึง กรมควบคุมโรค ที่จัดสรรวัคซีนให้แก่เจ้าหน้าที่ผู้คุม และ ผู้ต้องขัง จากนี้กรมราชทัณฑ์ ต้องจัดสรร วางแผน การฉีดวัคซีนเข็ม 3 ให้รวดเร็วขึ้น โดยผมหวังว่าในเดือนกุมภาพันธ์นี้ ตัวเลขผู้ต้องขังได้รับวัคซีนจะมากขึ้นโดยจะครอบคลุมไปยังผู้ต้องขังทั่วประเทศ  ผมมีความเป็นห่วง เจ้าหน้าที่ และผู้ต้องขังเป็นอย่างมากในเรื่องของ โควิด 19 สิ่งสำคัญคือวัคซีนต้องครบ ผู้บริหารต้องช่วยกันประสานเพื่อหาวัคซีน และหากเราทำตรงนี้ได้ดีมันก็ยังช่วยป้องกันโรคให้กับบุคลากรของเรา  ผมต้องขอบคุณข้าราชการราชทัณฑ์ทุกคนที่ทำงานหนัก ทั้งการเฝ้าเวรยาม การวางแผนการรักษาโควิด อย่างน้อยวันนี้สิ่งที่เราต้องทำคือปฏิบัติตามหลักสิทธิมนุษยชนเพื่อผู้ต้องขัง” รัฐมนตรีว่าการกระทรวงยุติธรรม กล่าว

ที่มา : https://www.thaigov.go.th/news/contents/details/51418