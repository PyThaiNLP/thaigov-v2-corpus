รัฐบาลไทย-ข่าวทำเนียบรัฐบาล-“อนุทิน” เผยเตรียมหารือ ศบค.ชุดใหญ่ ฉีดไฟเซอร์ให้เด็กอายุ 12 ปีขึ้นไป


วันพฤหัสบดีที่ 9 กันยายน 2564
“อนุทิน” เผยเตรียมหารือ ศบค.ชุดใหญ่ ฉีดไฟเซอร์ให้เด็กอายุ 12 ปีขึ้นไป
รองนายกรัฐมนตรีและรัฐมนตรีว่าการกระทรวงสาธารณสุข เผยเตรียมหารือ ศบค.ชุดใหญ่ เพื่อฉีดวัคซีนไฟเซอร์ให้เด็กอายุ 12 ปีขึ้นไป เบื้องต้นแพทย์เป็นผู้พิจารณาหลักเกณฑ์การฉีด พร้อมเร่งฉีดวัคซีนในกลุ่ม 608 เพื่อลดความรุนแรงและเสียชีวิต
รองนายกรัฐมนตรีและรัฐมนตรีว่าการกระทรวงสาธารณสุข เผยเตรียมหารือ ศบค.ชุดใหญ่ เพื่อฉีดวัคซีนไฟเซอร์ให้เด็กอายุ 12 ปีขึ้นไป เบื้องต้นแพทย์เป็นผู้พิจารณาหลักเกณฑ์การฉีด พร้อมเร่งฉีดวัคซีนในกลุ่ม 608 เพื่อลดความรุนแรงและเสียชีวิต
วันนี้ (9 กันยายน 2564) ที่สำนักงานปลัดกระทรวงสาธารณสุข กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ว่า ภายหลังรัฐบาลมีมาตรการเปิดกิจกรรม/กิจการ เพื่อขับเคลื่อนเศรษฐกิจ กระทรวงสาธารณสุขยังคงเข้มในการติดตามผู้สัมผัสเสี่ยงสูง เฝ้าระวังอย่างใกล้ชิด ดูแลผู้ป่วยทั้งในโรงพยาบาล สถานที่กักตัวทั้งที่บ้านและชุมชน (HI/CI) และเร่งฉีดวัคซีนโดยเฉพาะในกลุ่มเสี่ยงเพิ่มขึ้นเนื่องจากสถานการณ์ในประเทศไทยขณะนี้แนวโน้มผู้ติดเชื้อลดลง แต่จำนวนผู้เสียชีวิตยังสูง โดยเฉพาะกลุ่ม 608 พบอัตราการเสียชีวิตถึงร้อยละ 70-80 จึงได้สั่งการให้กรมควบคุมโรคเร่งกระจายวัคซีนในต่างจังหวัด พร้อมกำชับคณะกรรมการโรคติดต่อจังหวัดเน้นฉีดวัคซีนให้กลุ่ม 608 ก่อน
เพื่อลดอัตราการป่วยหนักและเสียชีวิต ส่วนในเขตกทม. ได้ฉีดกลุ่ม 608 เกือบครบ 100% แล้ว
“ขณะนี้วัคซีนมีเข้ามาอย่างต่อเนื่อง ได้มอบนโยบายให้ผู้บริหารสาธารณสุข หาวิธีกระจายวัคซีนครอบคลุมทั่วประเทศ ให้มีการเร่งฉีดอย่างเต็มที่” นายอนุทินกล่าว
นายอนุทิน กล่าวต่อว่า สำหรับการประชุม ศบค.ชุดใหญ่ในวันพรุ่งนี้ กระทรวงสาธารณสุขได้เตรียมเสนอการฉีดวัคซีนไฟเซอร์ในเด็กอายุ 12 ปีขึ้นไป ตามวัตถุประสงค์ในการฉีดเพื่อเป็นการป้องกัน ควบคุมโรคและสร้างภูมิคุ้มกัน ให้สามารถเปิดเรียนได้ตามปกติอย่างปลอดภัย โดยหลักเกณฑ์และเงื่อนไขให้คณะแพทย์เป็นผู้พิจารณา  นอกจากนี้ ได้เตรียมหารือฉีดวัคซีนแอสตร้าเซนเนก้าเข็ม 3 ให้กับกลุ่มที่ต้องทำงานสัมผัสกับชาวต่างชาติ/นักท่องเที่ยวที่เข้ามาในประเทศไทย ในโครงการ “ภูเก็ตแซนด์บอกซ์” และเพื่อใช้เป็นเข็มกระตุ้นสำหรับผู้ที่ได้รับซิโนแวคครบ 2 เข็ม คาดจะเริ่มฉีดต้นเดือนตุลาคมนี้ เนื่องจากจะมีวัคซีนเพียงพอ พร้อมยืนยันปลายปีนี้มีวัคซีนเพียงพอสำหรับทุกคน
ส่วนเรื่องการยกเลิก พรก.ฉุกเฉิน  นายอนุทินกล่าวว่ายังไม่ทราบเรื่อง และยังไม่มีการหารือในเรื่องนี้ อย่างไรก็ตามกระทรวงสาธารณสุขยังคงทำหน้าที่เฝ้าระวัง ป้องกัน และรักษาผู้ป่วย
**************************************  9 กันยายน 2564

ที่มา : https://www.thaigov.go.th/news/contents/details/45679