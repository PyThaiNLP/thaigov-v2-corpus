รัฐบาลไทย-ข่าวทำเนียบรัฐบาล-สำนักงานการบินพลเรือนแห่งประเทศไทยรายงานความคืบหน้าการเคลื่อนย้ายเครื่องบินของสายการบินนกแอร์ที่ประสบเหตุไถลออกนอกทางวิ่ง


วันพุธที่ 3 สิงหาคม 2565
สำนักงานการบินพลเรือนแห่งประเทศไทยรายงานความคืบหน้าการเคลื่อนย้ายเครื่องบินของสายการบินนกแอร์ที่ประสบเหตุไถลออกนอกทางวิ่ง
ซึ่งหลายฝ่ายผนึกกำลัง เตรียมเคลื่อนย้ายเครื่องบินประสบเหตุที่ ทชร. ออกจากพื้นที่แล้ว
สำนักงานการบินพลเรือนแห่งประเทศไทย (กพท.) กระทรวงคมนาคม รายงานความคืบหน้าการเคลื่อนย้ายเครื่องบินของสายการบินนกแอร์ที่ประสบเหตุไถลออกนอกทางวิ่ง (Runway Excursion) ขณะที่นักบินกำลังนำเครื่องบินลงจอด ณ ท่าอากาศยานแม่ฟ้าหลวงเชียงราย (ทชร.) ล่าสุด ยังอยู่ระหว่างการเตรียมเคลื่อนย้ายอากาศยานซึ่งเจ้าหน้าที่ที่เกี่ยวข้องกำลังเร่งมืออย่างเต็มที่ เพื่อให้สามารถเคลื่อนย้ายอากาศยานออกจากพื้นที่เกิดเหตุได้อย่างปลอดภัย และเตรียมปรับปรุงทางวิ่งเพื่อให้กลับสู่สภาพตามมาตรฐานความปลอดภัย ก่อนกลับมาเปิดให้บริการตามกำหนดเดิม
จากเหตุการณ์เครื่องบินประสบเหตุไถลออกนอกทางวิ่งที่เกิดขึ้น ทั้งในการจัดหารถลำเลียงผู้โดยสารเพื่ออพยพ การดูแลผู้โดยสาร และการเคลื่อนย้ายอากาศยานหลังเกิดเหตุนั้น สายการบินต้องเป็นผู้รับผิดชอบ ซึ่งล่าสุด กพท. ได้ติดตามการดำเนินงานของสายการบิน พบว่า ในการเคลื่อนย้ายอากาศยาน สายการบินนกแอร์ได้ให้วิศวกรผู้เชี่ยวชาญลงพื้นที่เข้าไปกำกับดูแลการกู้อากาศยานเพื่อให้ขั้นตอนเป็นไปอย่างปลอดภัย พร้อมกันนี้ทางสายการบินยังได้รับความช่วยเหลือในการดำเนินงาน หลังเกิดเหตุ จากหน่วยงานที่เกี่ยวข้องเพื่อให้ภารกิจลุล่วงไปได้ เช่น บริษัท ท่าอากาศยานไทย จำกัด (มหาชน) ท่าอากาศยานแม่ฟ้าหลวงเชียงราย กองทัพอากาศ กรมท่าอากาศยาน และบริษัท การบินไทย จำกัด (มหาชน)เพื่อช่วยก่อสร้างถนนชั่วคราวเตรียมลำเลียงเครื่องบินลำที่เกิดเหตุออกจากทางวิ่ง รวมถึง บริษัท ปตท. จำกัด (มหาชน) ที่ได้ถ่ายน้ำมันเชื้อเพลิงออกจากอากาศยานแล้ว
เจ้าหน้าที่หน้างานกำลังเร่งปฏิบัติงานเพื่อเตรียมเคลื่อนย้ายอากาศยานให้ออกมาได้อย่างปลอดภัยภายใต้สภาพอากาศที่ระหว่างวันมีฝนตก และหลังจากนี้จะเร่งเคลียร์ทางวิ่งเพื่อให้สามารถกลับมาเปิดให้บริการได้อีกครั้ง อย่างไรก็ตาม สายการบินนกแอร์จะมีการแถลงข่าวความคืบหน้าในช่วงบ่ายของวันพรุ่งนี้
ทั้งนี้ กพท. ได้ประสานสายการบินนกแอร์และ ทชร. ในการบริหารจัดการความปลอดภัย (Safety Management) ตามมาตรการควบคุมความเสี่ยง (Risk Control Measure) พร้อมทั้งส่งเจ้าหน้าที่เข้าทำการตรวจสอบความพร้อมของสนามบินให้เป็นไปตามมาตรฐานก่อนเปิดให้บริการอีกครั้ง

ที่มา : https://www.thaigov.go.th/news/contents/details/57568