รัฐบาลไทย-ข่าวทำเนียบรัฐบาล-ปลัดสธ. หารือร่วม WHO/องค์กรนานาชาติ ทบทวนแผนงานวัณโรคแห่งชาติ ครั้งที่ 6 พร้อมหารือยุติวัณโรค


วันอังคารที่ 31 พฤษภาคม 2565
ปลัดสธ. หารือร่วม WHO/องค์กรนานาชาติ ทบทวนแผนงานวัณโรคแห่งชาติ ครั้งที่ 6 พร้อมหารือยุติวัณโรค
ปลัดกระทรวงสาธารณสุข ต้อนรับคณะผู้เชี่ยวชาญองค์การอนามัยโลกและองค์กรนานาชาติ พร้อมทบทวนแผนงานวัณโรคแห่งชาติ ครั้งที่ 6 และหารือการดำเนินงานยุติวัณโรค เพื่อเสริมสร้างระบบสาธารณสุขให้เข้มแข็ง เพิ่มคุณภาพการให้บริการผู้ป่วยวัณโรค
ปลัดกระทรวงสาธารณสุข ต้อนรับคณะผู้เชี่ยวชาญองค์การอนามัยโลกและองค์กรนานาชาติ พร้อมทบทวนแผนงานวัณโรคแห่งชาติ ครั้งที่ 6 และหารือการดำเนินงานยุติวัณโรค เพื่อเสริมสร้างระบบสาธารณสุขให้เข้มแข็ง เพิ่มคุณภาพการให้บริการผู้ป่วยวัณโรค โดยจะประเมินความก้าวหน้าการดำเนินงานของแผนงานป้องกันควบคุมวัณโรคของประเทศไทย ระหว่าง 29 พ.ค.ถึง 6 มิ.ย.นี้
วันนี้ (31 พฤษภาคม 2565) ที่ ห้องประชุมชัยนาทนเรนทร สำนักงานปลัดกระทรวงสาธารณสุข จ.นนทบุรี นายแพทย์เกียรติภูมิ วงศ์รจิต ปลัดกระทรวงสาธารณสุขให้การต้อนรับ คณะผู้เชี่ยวชาญองค์การอนามัยโลกและองค์กรนานาชาติ นำโดย Dr.Vineet Bhatia, Dr.Norio Yamada, Dr.Ron Wehrens, Dr. Deyer Gopinath, Dr.Dennis Falzon, Dr.Pierre-Yves Norvel, Dr.Sarabjit Chadha และ Dr.Ikushi Onozak ในโอกาสเข้าเยี่ยมคารวะ และหารือ โดยมีนายแพทย์โอภาส การย์กวินพงศ์ อธิบดีกรมควบคุมโรค นายแพทย์อภิชาต วชิรพันธ์ รองอธิบดีกรมควบคุมโรค แพทย์หญิงผลิน กมลวัทน์ ผู้อำนวยการกองวัณโรค พร้อมด้วยผู้บริหารและบุคลากรกองวัณโรค เข้าร่วม
นายแพทย์เกียรติภูมิ กล่าวว่า วัณโรคเป็นโรคติดต่อที่เป็นปัญหาต่อระบบสาธารณสุขของทุกประเทศทั่วโลกและนานาชาติให้ความสำคัญ จึงได้ร่วมมือกันดำเนินงานเพื่อยุติวัณโรค ให้เป็นไปตามเป้าหมายในการลดอัตราป่วยวัณโรครายใหม่เหลือ 20 ต่อประชากรแสนคน ในปี 2573 และลดเหลือ 10 ต่อประชากรแสนคน ในปี 2578 ซึ่งองค์การอนามัยโลก ร่วมกับหน่วยงานพันธมิตรและองค์กรในระดับนานาชาติ จะประเมินและทบทวนแผนงานวัณโรคของแต่ละประเทศ เพื่อติดตาม วิเคราะห์ ปัญหาอุปสรรค ทบทวน และประเมินผลความก้าวหน้าการดำเนินงานตามแผนงานวัณโรคแห่งชาติ ในด้านต่างๆ เพื่อเสริมสร้างระบบสาธารณสุขให้เข้มแข็ง เพิ่มคุณภาพการให้บริการผู้ป่วยวัณโรค
สำหรับประเทศไทย จะมีการทบทวนแผนงานวัณโรคแห่งชาติ ครั้งที่ 6 ระหว่างวันที่ 29 พฤษภาคม ถึง วันที่ 6 มิถุนายน 2565 นี้ เพื่อประเมินความก้าวหน้าการดำเนินงานของแผนงานป้องกันควบคุมวัณโรคของประเทศ พร้อมทั้งนำข้อเสนอต่อแนวทางการดำเนินงานและมุ่งสู่เป้าหมายยุทธศาสตร์ยุติวัณโรค (The END TB Strategy) ไปจัดทำข้อเสนอเชิงนโยบายในการดำเนินงานป้องกันควบคุมวัณโรค และจัดทำแผนปฏิบัติการระดับชาติ ด้านการต่อต้านวัณโรค เพื่อให้สอดคล้องเป้าหมายการพัฒนาที่ยั่งยืน (SDGs: Sustainable Development Goals) ขององค์การสหประชาชาติ และเป้าหมายการยุติปัญหาวัณโรค (End TB) ขององค์การอนามัยโลก
นายแพทย์เกียรติภูมิกล่าวว่า ซึ่งช่วงเช้าของวันนี้ แพทย์หญิงผลิน กมลวัทน์ ผู้อำนวยการกองวัณโรค ได้นำคณะผู้เชี่ยวชาญองค์การอนามัยโลก และองค์กรนานาชาติ ทบทวนแผนการดำเนินงานวัณโรคที่สำนักงานหลักประกันสุขภาพแห่งชาติ สถาบันโรคทรวงอก และ สำนักงานประกันสังคม เพื่อรับทราบสถานการณ์และผลการดำเนินงาน ปัญหาอุปสรรคของแต่ละหน่วยงาน ซึ่งจะนำไปสู่การแก้ไขปัญหาได้อย่างทันท่วงที เพื่อเป้าหมายการยุติวัณโรคของประเทศไทยในภาพรวม
ทั้งนี้ ประเทศไทยได้มีการทบทวนแผนงานวัณโรคแห่งชาติ โดยคณะผู้เชี่ยวชาญองค์การอนามัยโลกและองค์กรนานาชาติ มาแล้ว 5 ครั้ง ในปี พ.ศ.2538, 2542, 2546, 2550, 2556 ตามลำดับ และ Mini Review อีกครั้งในปี พ.ศ.2559 สำหรับการทบทวนแผนงานวัณโรคแห่งชาติครั้งนี้ เป็นครั้งที่ 6 (The 6th Joint International Monitoring Mission to Review National TB Programme Thailand) โดยมีคณะผู้เชี่ยวชาญจากองค์การอนามัยโลก และองค์กรนานาชาติ ได้แก่ องค์การอนามัยโลก (WHO), WHO SEARO, RIT JICA Japan, The UNION, USAID, Harvard Medical school, และอื่นๆ เข้าร่วมการประเมินและทบทวนแผนงานวัณโรคแห่งชาติของประเทศไทย และจะรายงานสรุปผลการทบทวนในวันที่ 6 มิถุนายน 2565 เพื่อแก้ไข ปรับปรุง พัฒนาจุดอ่อนที่มีเพิ่มศักยภาพ จุดแข็ง และความท้าทายในการดำเนินงานเพื่อยุติวัณโรค ต่อไป
*************************************** 31 พฤษภาคม 2565

ที่มา : https://www.thaigov.go.th/news/contents/details/55231