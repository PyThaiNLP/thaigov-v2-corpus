รัฐบาลไทย-ข่าวทำเนียบรัฐบาล-โฆษกรัฐบาลน้อมรับเสียงสะท้อนประชาชน ยืนยันรัฐบาลเร่งแก้ปัญหาโควิด-19 ควบคู่ฟื้นฟูเศรษฐกิจ ขอใช้ผลงานพิสูจน์การทำงานของรัฐบาล หลังยอดผู้ติดเชื้อลดลงต่อเนื่อง


วันอาทิตย์ที่ 29 สิงหาคม 2564
พิมพ์
โฆษกรัฐบาลน้อมรับเสียงสะท้อนประชาชน  ยืนยันรัฐบาลเร่งแก้ปัญหาโควิด-19 ควบคู่ฟื้นฟูเศรษฐกิจ ขอใช้ผลงานพิสูจน์การทำงานของรัฐบาล หลังยอดผู้ติดเชื้อลดลงต่อเนื่อง
โฆษกรัฐบาลน้อมรับเสียงสะท้อนประชาชน  ยืนยันรัฐบาลเร่งแก้ปัญหาโควิด-19 ควบคู่ฟื้นฟูเศรษฐกิจ ขอใช้ผลงานพิสูจน์การทำงานของรัฐบาล หลังยอดผู้ติดเชื้อลดลงต่อเนื่องและคลายล็อกกิจกรรมทางเศรษฐกิจ เริ่ม 1 ก.ย. นี้
วันที่ 29 ส.ค.64 นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่ ต้องขอบคุณหลายหน่วยงานที่ออกมาจัดทำแบบสอบถามความเห็นของประชาชนเกี่ยวกับประเด็นหรือสถานการณ์ที่อยู่ในความสนใจของพี่น้องประชาชน รวมถึงการดำเนินงานของรัฐบาล ยืนยันรัฐบาลรับฟังและพร้อมนำเสียงสะท้อนของประชาชน มาปรับปรุงนโยบาย มาตรการและการทำงาน เพื่อให้สอดคล้องกับความต้องการที่แท้จริงของประชาชนมากที่สุด  สำหรับการสำรวจความคิดเห็นของประชาชนล่าสุดถึงความต้องการของคนไทยในยุคโควิด-19 พบว่า ประชาชนอยากเห็นกระบวนการบริหารจัดการของภาครัฐเกี่ยวกับสถานการณ์โควิด-19 และการฟื้นฟูทางเศรษฐกิจที่มีประสิทธิภาพนั้น ยืนยันว่า รัฐบาลและทุกส่วนราชการทุ่มเททำงาน บริหารสถานการณ์เพื่อยับยั้งการแพร่ระบาดของไวรัสโควิด-19  ทั้งสถานพยาบาล เตียงผู้ป่วย เวชภัณท์ ยา วัคซีน ควบคู่ไปกับการออกมาตรการเยียวยาผู้ได้รับผลกระทบสำหรับกลุ่มเฉพาะต่าง ๆ ทั้ง ผู้ประกอบการ SMEs เกษตรกร แรงงาน อาชีพอิสระ นักเรียนและประชาชนทั่วไป ช่วยบรรเทาผลกระทบที่เกิดจากสถานการณ์โควิด-19
นายธนกร กล่าวว่า ด้วยความร่วมมือร่วมใจของพี่น้องประชาชนที่ปฏิบัติตามมาตรการของรัฐ ทำให้จำนวนผู้ป่วยติดเชื้อโควิด-19 ตลอดระยะเวลากว่าสองสัปดาห์ที่ผ่านมาลดลงต่อเนื่อง ขณะที่ยอดผู้ป่วยหายป่วยมีจำนวนมากขึ้นเรื่อย ๆ และตั้งแต่วันที่ 1 ก.ย. เป็นต้นไป ศบค. กลับมาให้กิจการ/กิจกรรมเปิดดำเนินการได้เกือบเหมือนปกติ ภายใต้มาตรการการป้องกันโควิด-19 ถือเป็นแรงส่งทางเศรษฐกิจเดินหน้าต่อไปได้ ทั้งนี้ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยังกำชับให้ทุกส่วนราชการ เร่งทำงานตามยุทธศาสตร์ นโยบายสำคัญของรัฐบาล และสื่อสารให้ประชาชนรับทราบการดำเนินงานของรัฐบาล สร้างความเชื่อมั่น เพราะเครื่องพิสูจน์การทำงานของรัฐบาลที่แท้จริงคือ ผลงานมากกว่าผลโพล

ที่มา : https://www.thaigov.go.th/news/contents/details/45279