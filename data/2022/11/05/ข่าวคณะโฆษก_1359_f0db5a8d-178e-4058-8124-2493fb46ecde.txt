รัฐบาลไทย-ข่าวทำเนียบรัฐบาล-โฆษกรัฐบาล เผย "นายกรัฐมนตรี" ห่วงใยพี่น้องชาวสุราษฎร์-นครศรีฯ สั่งการส่วนราชการให้ความช่วยเหลือเร่งด่วน


วันอังคารที่ 5 เมษายน 2565
พิมพ์
โฆษกรัฐบาล เผย "นายกรัฐมนตรี" ห่วงใยพี่น้องชาวสุราษฎร์-นครศรีฯ สั่งการส่วนราชการให้ความช่วยเหลือเร่งด่วน
โฆษกรัฐบาล เผย "นายกรัฐมนตรี" ห่วงใยพี่น้องชาวสุราษฎร์-นครศรีฯ สั่งการส่วนราชการให้ความช่วยเหลือเร่งด่วน พร้อมแจ้งเตือนประชาชนพื้นที่ภาคใต้ 8 จังหวัด เตรียมรับมือ น้ำท่วมฉับพลัน - น้ำป่าไหลหลาก 5-8 เมษายน นี้
วันนี้ (5 เมษายน 2565) นายธนกร วังบุญคงชนะ โฆษกประจำสำนักนายกรัฐมนตรีเปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แสดงความห่วงใยพี่น้องประชาชนในพื้นที่จังหวัดสุราษฎร์ธานีและชาวนครศรีธรรมราช หลังได้รับรายงานฝนตกหนักในพื้นที่ภาคใต้ ส่งผลกระทบทำให้เกิดน้ำท่วมฉับพลัน น้ำป่าไหลหลาก ในพื้นที่จังหวัดสุราษฎร์ธานี จำนวน 2 อำเภอ ได้แก่ อำเภอดอนสัก และอำเภอกาญจนดิษฐ์ รวม 4 ตำบล 16 หมู่บ้าน ราษฎรได้รับผลกระทบ จำนวน 38 ครัวเรือน และพื้นที่ อ.สิชล จ.นครศรีธรรมราช บริเวณ บ้านเขาฝ้าย มีน้ำเอ่อล้นท่วมถนน รถไม่สามารถสัญจรไปมาได้ รวมทั้งทางเข้า บ้านน้ำร้อน หมู่ 1 ต.สี่ขีด อ.สิชล ตัดขาดเรียบร้อย ไม่สามารถสัญจรไปมาได้
นายธนกรฯ กล่าวว่า นายกรัฐมนตรีสั่งการศูนย์บัญชาการเหตุการณ์ อุทกภัย วาตภัย และดินถล่มของทั้งสองจังหวัด เน้นย้ำให้อำเภอและหน่วยงานที่เกี่ยวข้องดำเนินการ แจ้งเตือนทุกอำเภอ และสั่งการให้หน่วยงานที่เกี่ยวข้องเฝ้าระวังติดตามสถานการณ์น้ำท่วมฉับพลันน้ำป่าไหลหลาก อย่างใกล้ชิด พร้อมให้ความช่วยเหลืออพยพประชาชนที่ประสบภัยอย่างเร่งด่วน ควบคู่กับเร่งสำรวจความเสียหาย ให้ความช่วยเหลือผู้ประสบภัยตามระเบียบทางราชการโดยเร็วต่อไป ทั้งนี้ แนวโน้มสถานการณ์ขณะนี้ยังมีฝนตกต่อเนื่องในพื้นที่ภาคใต้ เตือนประชาชนเฝ้าระวังพื้นที่เสี่ยงน้ำท่วมฉับพลัน น้ำป่าไหลหลาก ในช่วงวันที่ 5-8 เมษายน 2565 บริเวณจังหวัดชุมพร สุราษฎร์ธานี นครศรีธรรมราช พัทลุง สงขลา ปัตตานี ยะลา และนราธิวาส
“นายกรัฐมนตรีขอให้ประชาชนทุกคนระมัดระวังรักษาสุขภาพ ช่วงนี้อากาศเปลี่ยนแปลงทั้งร้อนและหนาวรวมถึงฝนตกหนักในพื้นที่ภาคใต้ ขอให้ติดตามการแจ้งเตือนจากส่วนราชการอย่างใกล้ชิด ขอให้เจ้าหน้าที่ในพื้นที่โดยเฉพาะส่วนท้องถิ่นซึ่งเป็นข้าราชการส่วนหน้าคอยให้ความช่วยเหลือประชาชนในพื้นที่ให้ได้รับผลกระทบจากสถานการณ์ให้น้อยที่สุด อะไรที่เป็นการแบ่งเบาความเดือดร้อนของประชาชนขอให้เร่งดำเนินการทันที ต้องประชาสัมพันธ์แจ้งเตือนล่วงหน้าให้ประชาชน เตรียมพร้อมในการอพยพได้ทันท่วงทีหากเกิดสถานการณ์ ” โฆษกประจำสำนักนายกรัฐมนตรี กล่าว
................................

ที่มา : https://www.thaigov.go.th/news/contents/details/53308