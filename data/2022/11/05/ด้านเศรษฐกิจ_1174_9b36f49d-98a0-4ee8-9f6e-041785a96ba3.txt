รัฐบาลไทย-ข่าวทำเนียบรัฐบาล-กรมการขนส่งทางบก จัดสัมมนา “โอกาส Cold Chain Logistics ของไทยในประเทศเพื่อนบ้าน”


วันอังคารที่ 5 ตุลาคม 2564
กรมการขนส่งทางบก จัดสัมมนา “โอกาส Cold Chain Logistics ของไทยในประเทศเพื่อนบ้าน”
พัฒนาศักยภาพและเสริมสร้างความสามารถในการแข่งขันให้ผู้ประกอบการขนส่งสินค้าเกษตรและอาหารต่อเนื่อง เตรียมพร้อมรับการเปลี่ยนแปลงสู่ยุค Next Normal
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เป็นประธานเปิดการสัมมนา “โอกาส Cold Chain Logistics ของไทยในประเทศเพื่อนบ้าน” ภายใต้โครงการพัฒนาเครือข่ายอุตสาหกรรมการขนส่ง การผลิต และการกระจายสินค้าแบบควบคุมอุณหภูมิ (Cold Chain) เพื่อส่งเสริมการขนส่งทางถนนให้มีความปลอดภัยและมีประสิทธิภาพ เมื่อวันที่ 5 ตุลาคม 2564 โดยมี ผู้ประกอบการขนส่งสินค้า สหพันธ์ สมาคม ชมรมด้านการขนส่งสินค้า ผู้แทนหน่วยงานภาครัฐ องค์กรภาคเอกชน และบุคคลทั่วไป ให้ความสนใจเข้าร่วมการสัมมนาผ่านการถ่ายทอดสดสื่ออิเล็กทรอนิกส์ (Streaming)
นายจิรุตม์ วิศาลจิตร เปิดเผยว่า กรมการขนส่งทางบก (ขบ.) เล็งเห็นถึงความสำคัญในการเพิ่มขีดความสามารถในการแข่งขันให้กับผู้ประกอบการขนส่งกลุ่มสินค้าเกษตรและอาหาร รองรับการขยายตัวของอุตสาหกรรมเกษตรและอาหารที่มีแนวโน้มสูงขึ้น โดยส่งเสริมให้ผู้ประกอบการขนส่งเข้าสู่ระบบมาตรฐานคุณภาพการขนส่งสินค้าเกษตรและอาหารด้วยรถบรรทุกแบบควบคุมอุณหภูมิ (Q Cold Chain) ซึ่งเป็นมาตรฐานที่ต่อยอดจากมาตรฐานคุณภาพบริการขนส่งด้วยรถบรรทุก (Q Mark) ที่ ขบ. ได้ดำเนินการมาอย่างต่อเนื่อง เพื่อให้มาตรฐาน Q Cold Chain เป็นเครื่องมือสำคัญในการพัฒนาศักยภาพของผู้ประกอบการขนส่งให้มีระบบการขนส่งสินค้าเกษตรและอาหารที่ได้มาตรฐานและเป็นที่ยอมรับในระดับสากล นอกจากนี้ ยังสนับสนุนให้เกิดการสร้างเครือข่ายโลจิสติกส์ห่วงโซ่ความเย็น (Cold Chain Logistics) และเพื่อยกระดับความสามารถในการแข่งขันให้มีความยั่งยืน ขบ. จึงได้ดำเนินโครงการพัฒนาเครือข่ายอุตสาหกรรมการขนส่ง การผลิต และการกระจายสินค้าแบบควบคุมอุณหภูมิ (Cold Chain) เพื่อส่งเสริมการขนส่งทางถนนให้มีความปลอดภัยและมีประสิทธิภาพ โดยมีวัตถุประสงค์เพื่อสร้างเครือข่ายความร่วมมือระหว่างผู้ประกอบการขนส่งสินค้าเกษตรและอาหาร พร้อมทั้งพัฒนาระบบการขนส่งสินค้าเกษตรและอาหารของไทยให้มีประสิทธิภาพ สร้างความปลอดภัยบนท้องถนน พร้อมรับการเปลี่ยนแปลงทางธุรกิจสู่ยุค Next Normal
อธิบดีกรมการขนส่งทางบก กล่าวเพิ่มเติมว่า ขบ. เริ่มให้การรับรองมาตรฐาน Q Cold Chain เมื่อปลายปี 2563 โดยส่งเสริมให้ผู้ประกอบการขนส่งเข้าสู่ระบบมาตรฐาน Q Cold Chain ส่งผลให้มีผู้ประกอบการขนส่งที่ได้รับการรับรองแล้ว 11 ราย โดยผู้ประกอบการที่ได้รับการรับรองมาตรฐานฯ แล้วนั้น จะให้ความสำคัญกับการควบคุมอุณหภูมิ ความสะอาด และความปลอดภัยของสินค้า และรักษาสุขอนามัยตลอดระยะเวลาการขนส่งช่วยสร้างความเชื่อมั่นให้แก่ผู้ใช้บริการ นอกจากนี้ ภายในงานสัมมนา “โอกาส Cold Chain Logistics ของไทยในประเทศเพื่อนบ้าน” ขบ. ยังได้จัดเสวนาหัวข้อ “New Normal to Next Normal : COLD CHAIN LOGISTICS TRENDS” โดยมีวิทยากรผู้ทรงคุณวุฒิที่เกี่ยวข้องกับธุรกิจและการค้ารวมถึงการค้าชายแดนของไทยในประเทศเพื่อนบ้าน เพื่อเป็นการเตรียมความพร้อมให้ผู้ประกอบการขนส่งพร้อมรับการเปลี่ยนแปลงทางธุรกิจสู่ยุค Next Normal ซึ่งจะช่วยให้ภาคธุรกิจและผู้ประกอบการขนส่งได้ทราบถึงข้อมูลสถานการณ์ด้านการค้าและมาตรฐานการขนส่งของประเทศเพื่อนบ้านที่เปลี่ยนแปลงไป โดยเฉพาะมาตรฐานการขนส่งสินค้าเกษตรและอาหารในช่วงการแพร่ระบาดระบาดของโรคติดเชื้อไวรัส COVID - 19 ซึ่งจะเป็นประโยชน์ต่อการพัฒนาธุรกิจในประเทศเพื่อนบ้านได้อย่างมีประสิทธิภาพ

ที่มา : https://www.thaigov.go.th/news/contents/details/46571