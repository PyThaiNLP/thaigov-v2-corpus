รัฐบาลไทย-ข่าวทำเนียบรัฐบาล-สำนักงานตำรวจแห่งชาติ ชี้แจงข้อวิจารณ์กรณีไวรัสโควิด-19 แพร่ระบาดจากการฝึกตำรวจ


วันอังคารที่ 31 สิงหาคม 2564
พิมพ์
สำนักงานตำรวจแห่งชาติ ชี้แจงข้อวิจารณ์กรณีไวรัสโควิด-19 แพร่ระบาดจากการฝึกตำรวจ
โฆษกสำนักงานตำรวจแห่งชาติ  ระบุมีความจำเป็นต้องฝึกอบรมเจ้าหน้าที่ เพื่อเตรียมความพร้อมในการปฏิบัติภารกิจอยู่เสมอ และได้ปฏิบัติตามมาตรการป้องกันโรคอย่างเคร่งครัด
วันที่ 31 สิงหาคม 2564 พลตำรวจตรี ยิ่งยศ เทพจำนงค์ รองผู้บัญชาการตำรวจภูธรภาค 2 และโฆษกสำนักงานตำรวจแห่งชาติ  กล่าวชี้แจงกรณีเกิดการแพร่ระบาดไวรัสโควิด-19 คลัสเตอร์ใหญ่ในพื้นที่ศูนย์ฝึกรบพิเศษ สังกัดตำรวจพลร่ม ค่ายนเรศวร      จ.ประจวบคีรีขันธ์ ดังนี้
1. สำนักงานตำรวจแห่งชาติ “มีภารกิจหน้าที่” ในการป้องกันและปราบปรามอาชญากรรม การกระทำความผิดทางอาญา การรักษาความสงบเรียบร้อย การรักษาความปลอดภัยของพี่น้องประชาชน ตลอดจนความมั่นคงของราชอาณาจักร “จึงมีความจำเป็น” ต้องมีการฝึกอบรมเจ้าหน้าที่ เพื่อเตรียมความพร้อมในการปฏิบัติภารกิจอยู่เสมอ
2. สำนักงานตำรวจแห่งชาติ โดยตำรวจภูธรภาค 9 ได้มีหนังสือนำเรียนผู้ว่าราชการจังหวัดประจวบคีรีขันธ์ เรื่องขออนุญาตนำข้าราชการ ตำรวจเดินทางเข้าพื้นที่จังหวัดประจวบคีรีขันธ์ เมื่อ 25 มิ.ย.64 โดยคณะกรรมการควบคุมโรคจังหวัดประจวบคีรีขันธ์ ได้มีมติในที่ประชุมครั้งที่ 27/2564 เมื่อวันที่ 14 ก.ค.64 อนุญาตให้ ตำรวจภูธรภาค 9 ทำการฝึกอบรมหลักสูตรการต่อต้านปราบปรามการก่อความไม่สงบ ณ ศูนย์ฝึกรบ พิเศษฤทธิฤชัย บ้านป่าละอู   จ.ประจวบคีรีขันธ์ ระหว่างวันที่ 1 ส.ค.64 ถึง 6 ก.ย.64 โดยให้ปฏิบัติตามมาตรการป้องกันโรค
3. การจัดการฝึกของสำนักงานตำรวจแห่งชาติ “ได้ปฏิบัติตามมาตรการควบคุมการแพร่ระบาดของโรคโควิด-19อย่างเคร่งครัด” โดยมีการตรวจหาเชื้อ (ผลการตรวจ : ไม่พบเชื้อ) การตรวจวัดอุณหภูมิ ใช้เจลแอลกอฮอล์ สวมหน้ากากอนามัย ห้ามมิให้ออกจากพื้นที่ฝึก หรือมิให้ผู้ใดเข้าเยี่ยมผู้รับการฝึก
ตลอดจนได้มีการฉีดวัคซีนให้กับครูฝึก/ผู้เข้ารับการฝึกทุกนายครบ 2 เข็มแล้ว
4. ต่อมาในสัปดาห์ที่ 2 ของการฝึกพบว่ามีแม่ครัวนำเด็กเข้ามาช่วยเสริฟอาหารในพื้นที่การฝึก ภายหลังพบว่า ครอบครัวของเด็กดังกล่าวติดเชื้อโควิด-19 ทางกองอำนวยการฝึกจึงได้ประสาน สสจ.ประจวบคีรีขันธ์ เข้ามาทำการตรวจเชื้อให้กับกำลังพลพร้อมเจ้าหน้าที่ทั้งหมด พบว่ามีผู้ติดเชื้อ 334 คน (กำลังพล 324 คน ครูฝึก 5 คน เจ้าหน้าที่ 3 คน แม่ครัว 2 คน)
5. สำหรับ “กำลังพลที่ติดเชื้อ” ทางสำนักงานตำรวจแห่งชาติได้ “นำตัวเข้ารับการรักษาแล้ว” ส่วน “ผู้ที่ตรวจไม่พบเชื้อ” ก็ได้ “กักตัวไว้ในพื้นที่” เพื่อสังเกตอาการเรียบร้อยแล้ว
สำนักงานตำรวจแห่งชาติขอยืนยันว่า ได้ปฏิบัติตามมาตรการป้องกันการแพร่ระบาดของโรคโควิด-19 อย่างเคร่งครัด และจะดำเนินการรักษาดูแลกำลังพลที่เชื้อฯ อย่างเต็มที่ ตลอดจนกำชับให้เจ้าหน้าที่ตำรวจทุกนายปฏิบัติตามมาตรการฯ อย่างเคร่งครัดอยู่เสมอ จึงขอให้พี่น้องประชาชนมั่นใจในการดำเนินการของสำนักงานตำรวจแห่งชาติ

ที่มา : https://www.thaigov.go.th/news/contents/details/45346