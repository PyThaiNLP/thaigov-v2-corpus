รัฐบาลไทย-ข่าวทำเนียบรัฐบาล-องค์การขนส่งมวลชนกรุงเทพเก็บค่าธรรมเนียมบัตรโดยสารอิเล็กทรอนิกส์ ทุกประเภท ใบละ 30 บาท เริ่ม 1 มกราคมนี้


วันพฤหัสบดีที่ 30 ธันวาคม 2564
องค์การขนส่งมวลชนกรุงเทพเก็บค่าธรรมเนียมบัตรโดยสารอิเล็กทรอนิกส์ ทุกประเภท ใบละ 30 บาท เริ่ม 1 มกราคมนี้
ขสมก. ขอจัดเก็บค่าธรรมเนียมในการออกบัตรโดยสารล่วงหน้าอิเล็กทรอนิกส์ บุคคลทั่วไป บัตรโดยสารนักเรียน นิสิต นักศึกษา อิเล็กทรอนิกส์ และบัตรโดยสารอิเล็กทรอนิกส์ (แบบรายเที่ยว) ใบละ 30 บาท ตั้งแต่วันที่ 1 มกราคม 2565 เป็นต้นไป
นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ (ขสมก.) กระทรวงคมนาคม เปิดเผยว่า ตามที่ ขสมก. ได้ขยายเวลาในการยกเลิกเก็บค่าธรรมเนียมออกบัตรโดยสารล่วงหน้าอิเล็กทรอนิกส์ บุคคลทั่วไป และบัตรโดยสารนักเรียน นิสิต นักศึกษา อิเล็กทรอนิกส์ เพื่อช่วยลดภาระค่าใช้จ่ายให้แก่ประชาชน และส่งเสริมให้มีการชำระค่าโดยสารแบบไร้เงินสดอย่างต่อเนื่อง ตั้งแต่วันที่ 1 กุมภาพันธ์ - 31 ธันวาคม 2564 ส่วนบัตรโดยสารอิเล็กทรอนิกส์ (แบบรายเที่ยว) ยังไม่เคยมีการเก็บค่าธรรมเนียมในการออกบัตร ตั้งแต่วันที่ 1 ตุลาคม 2562 ซึ่ง ขสมก. ดำเนินการมาได้ระยะหนึ่งแล้ว จึงขอจัดเก็บค่าธรรมเนียมในการออกบัตรโดยสารล่วงหน้าอิเล็กทรอนิกส์ บุคคลทั่วไป บัตรโดยสารนักเรียน นิสิต นักศึกษา อิเล็กทรอนิกส์ และบัตรโดยสารอิเล็กทรอนิกส์ (แบบรายเที่ยว) ใบละ 30 บาท ตั้งแต่วันที่ 1 มกราคม 2565 เป็นต้นไป
ทั้งนี้ ประชาชนผู้ใช้บริการ ที่มีบัตรโดยสารล่วงหน้าอิเล็กทรอนิกส์ บุคคลทั่วไป บัตรโดยสารนักเรียน นิสิต นักศึกษา อิเล็กทรอนิกส์ และบัตรโดยสารอิเล็กทรอนิกส์ (แบบรายเที่ยว) อยู่แล้ว ยังคงสามารถเติมเงินในบัตร ตามช่องทางการเติมเงินต่าง ๆ อาทิ ตู้เอทีเอ็ม โมบายแบงค์กิ้ง เพื่อนำบัตรมาใช้บริการรถโดยสารของ ขสมก. ได้ตามปกติ  ไม่จำเป็นต้องซื้อบัตรใหม่

ที่มา : https://www.thaigov.go.th/news/contents/details/50073