รัฐบาลไทย-ข่าวทำเนียบรัฐบาล-รณรงค์สวมหมวกกันน็อค 100% ทั่วประเทศ เน้นใช้เทคโนโลยีบังคับใช้กฎหมาย ลดบาดเจ็บ - สูญเสียบนท้องถนน


วันพุธที่ 24 สิงหาคม 2565
รณรงค์สวมหมวกกันน็อค 100% ทั่วประเทศ เน้นใช้เทคโนโลยีบังคับใช้กฎหมาย ลดบาดเจ็บ - สูญเสียบนท้องถนน
.....
พล.อ.อนุพงษ์ เผ่าจินดา รมว.มหาดไทย ในฐานะผู้อำนวยการศูนย์อำนวยการความปลอดภัยทางถนน (ศปถ.) เผยถึงมติ ศปถ.ได้เห็นชอบเรื่องการรณรงค์สวมหมวกนิรภัย 100 % ทั่วประเทศอย่างต่อเนื่อง เพื่อป้องกันและลดการบาดเจ็บและความสูญเสียจากอุบัติเหตุทางถนนในระดับพื้นที่ได้อย่างมีประสิทธิภาพ
.
พร้อมสั่งการไปยังผู้ว่าราชการจังหวัดทั่วประเทศ ในฐานะผู้อำนวยการศูนย์อำนวยการความปลอดภัยทางถนนจังหวัด กำหนดแนวทางและมาตรการที่เหมาะสมกับพื้นที่ โดยให้ทุกส่วนราชการ สถานศึกษา สถานพยาบาล หน่วยงานขององค์กรปกครองส่วนท้องถิ่น ศูนย์พัฒนาเด็กเล็ก สถานประกอบการ และนิคมอุตสาหกรรม เป็นพื้นที่สวมหมวกนิรภัย 100 %
.
รวมถึงนำระบบเทคโนโลยีมาสนับสนุนการบังคับใช้กฎหมายอย่างเข้มงวดจริงจัง กับผู้ที่ไม่สวมหมวกนิรภัยขณะขับขี่ และย้ำเตือนข้าราชการ เจ้าหน้าที่หน่วยงาน ผู้นำต่าง ๆ ให้เป็นแบบอย่างที่ดีในการปฏิบัติตามกฎจราจร โดยเฉพาะการสวมหมวกนิรภัยทุกครั้งที่มีการขับขี่รถจักรยานยนต์ พร้อมรณรงค์ประชาสัมพันธ์สร้างการรับรู้ในพื้นที่อย่างต่อเนื่อง
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/58398