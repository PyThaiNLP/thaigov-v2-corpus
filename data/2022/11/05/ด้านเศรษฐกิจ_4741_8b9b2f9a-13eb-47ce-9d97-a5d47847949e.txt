รัฐบาลไทย-ข่าวทำเนียบรัฐบาล-กรมธนารักษ์เปิดจำหน่าย จ่ายแลกเหรียญกษาปณ์ที่ระลึก และเหรียญเฉลิมพระเกียรติ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ในโอกาสมหามงคลเฉลิมพระชนมพรรษา 90 พรรษา


วันพุธที่ 10 สิงหาคม 2565
พิมพ์
กรมธนารักษ์เปิดจำหน่าย จ่ายแลกเหรียญกษาปณ์ที่ระลึก และเหรียญเฉลิมพระเกียรติ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ในโอกาสมหามงคลเฉลิมพระชนมพรรษา 90 พรรษา
กรมธนารักษ์เปิดจำหน่าย จ่ายแลกเหรียญกษาปณ์ที่ระลึก และเหรียญเฉลิมพระเกียรติ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ในโอกาสมหามงคลเฉลิมพระชนมพรรษา 90 พรรษา 12 สิงหาคม 2565 ตั้งแต่ในวันที่ 11 สิงหาคม ศกนี้ เป็นต้นไป
วันนี้ (10 สิงหาคม 2565) ณ กระทรวงการคลัง นายอาคม เติมพิทยาไพสิฐ รัฐมนตรีว่าการกระทรวงการคลัง เปิดเผยว่าในโอกาสที่สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง จะทรงเจริญพระชนมพรรษา 90 พรรษา ในวันที่ 12 สิงหาคม 2565 กระทรวงการคลัง โดยกรมธนารักษ์ จัดทำเหรียญกษาปณ์ที่ระลึก และเหรียญที่ระลึกเฉลิมพระเกียรติดังกล่าวขึ้น ซึ่งมีวัตถุประสงค์เพื่อเป็นการเฉลิมพระเกียรติ และน้อมสำนึกในพระมหากรุณาธิคุณอย่างหาที่สุดไม่ได้ ที่พระองค์ทรงปฏิบัติพระราชกรณียกิจนานัปการ   เพื่อประโยชน์สุขของราษฎรและความอุดมสมบูรณ์แก่แผ่นดินตลอดมา ตลอดจน การส่งเสริมศิลปาชีพในงานหัตถศิลป์หลากหลายแขนง ก่อให้เกิดการทำนุบำรุง สืบทอดงานศิลปะอย่างเข้มแข็งและต่อเนื่องจนศิลปะไทย  อันเป็นเอกลักษณ์หนึ่งของไทย สร้างชื่อเสียงไปยังนานาประเทศทั่วโลก และเป็นการยกฐานะความเป็นอยู่   ของประชาชนชาวไทย สำหรับการจัดทำเหรียญกษาปณ์ที่ระลึก และเหรียญเฉลิมพระเกียรติ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ในโอกาสมหามงคลเฉลิมพระชนมพรรษา 90 พรรษา 12 สิงหาคม 2565 ในครั้งนี้ ประกอบด้วย
- เหรียญกษาปณ์ที่ระลึก 4 ชนิด ได้แก่
 ทองคำขัดเงา ชนิดราคา 20,000 บาท  จำหน่ายราคา 40,000 บาท
 เงินขัดเงา ชนิดราคา 1,000 บาท  จำหน่ายราคา 3,000 บาท
 โลหะสีขาวขัดเงา (ทองแดงผสมนิกเกิล) ชนิดราคา 20 บาท  จำหน่ายราคา 200 บาท
 โลหะสีขาว (ทองแดงผสมนิกเกิล) ชนิดราคา 20 บาท จ่ายแลกราคา 20 บาท
โดยเหรียญกษาปณ์ที่ระลึกเฉลิมพระเกียรติ ทั้ง 4 ชนิด มีลวดลายดังนี้
ด้านหน้า กลางเหรียญมีพระรูปสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงกุณฑลเพชร ทรงฉลองพระองค์ชุดไทย ทรงผ้าทรงสะพักประจำเครื่องขัตติยราชอิสริยาภรณ์อันมีเกียรติคุณรุ่งเรืองยิ่งมหาจักรีบรมราชวงศ์ เฉวียงพระอังสา ทรงสายสร้อยมหาจักรี ดาราจักรี และสายสะพายจักรี เบื้องซ้ายประดับดวงตราปฐมจุลจอมเกล้า และเหรียญรัตนาภรณ์รัชกาลที่ 9 ชั้นที่ 1 ภายในวงขอบเหรียญ เบื้องล่างมีข้อความว่า “สมเด็จพระนางเจ้าสิริกิติ์ พระบรมราชินีนาถ พระบรมราชชนีพันปีหลวง”
ด้านหลัง กลางเหรียญมีอักษรพระนามาภิไธย “สก” อยู่ภายใต้มงกุฎขัตติยราชนารี เบื้องล่างมีข้อความว่า “20000 บาท” “1000 บาท” “20 บาท” และ “20 บาท” ตามลำดับ ภายในวงขอบเหรียญเบื้องบนมีข้อความว่า “เฉลิมพระชนมพรรษา 90 พรรษา” เบื้องล่างมีข้อความว่า “12 สิงหาคม 2565 ประเทศไทย” โดยมีจุดกลมคั่นระหว่างข้อความเบื้องบนกับเบื้องล่างทั้งสองข้าง
- เหรียญเฉลิมพระเกียรติ (เหรียญที่ระลึกประดับแพรแถบ) เหรียญเงิน ชนิดบุรุษและสตรี จำหน่ายราคาเหรียญละ 1,600 บาท โดยมีลวดลายดังนี้
ด้านหน้า กลางเหรียญมีพระรูปสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงกุณฑลเพชร ทรงฉลองพระองค์ชุดไทย ทรงผ้าทรงสะพักประจำเครื่องขัตติยราชอิสริยาภรณ์อันมีเกียรติคุณรุ่งเรืองยิ่งมหาจักรีบรมราชวงศ์ เฉวียงพระอังสา ทรงสายสร้อยมหาจักรี ดาราจักรี และสายสะพายจักรี พระอังสาเบื้องซ้ายประดับดวงตราปฐมจุลจอมเกล้า และเหรียญรัตนาภรณ์รัชกาลที่ 9 ชั้นที่ 1 ภายในวงขอบเหรียญเบื้องล่างมีข้อความว่า “สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง”
ด้านหลัง กลางเหรียญมีอักษรพระนามาภิไธย “ส.ก.” อยู่ภายใต้พระมหามงกุฎ ภายในวงขอบเหรียญเบื้องล่างมีข้อความว่า “เฉลิมพระชนมพรรษา 90 พรรษา 12 สิงหาคม 2565”
ขอบนอกเหรียญ ด้านหน้าเบื้องบนมีอักษรพระนามาภิไธย “ส.ก.” อยู่ภายใต้พระมหามงกุฎ ด้านหลังขอบนอกมีห่วงสำหรับบุรุษใช้ห้อยกับแพรแถบ กว้าง 32 มิลลิเมตร สำหรับสตรีใช้ห้อยกับแพรแถบดังกล่าว ผูกเป็นรูปแมลงปอ
นายประภาศ คงเอียด อธิบดีกรมธนารักษ์ กล่าวเพิ่มเติมว่า ที่ผ่านมากระทรวงการคลัง โดยกรมธนารักษ์ ได้จัดทำเหรียญกษาปณ์ที่ระลึก และเหรียญที่ระลึกในวาระสำคัญต่าง ๆ เพื่อแสดงความจงรักภักดี และเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง อาทิ
- เหรียญกษาปณ์ที่ระลึกสมเด็จพระนางเจ้าสิริกิติ์ พระบรมราชินีนาถ พระชนมายุครบ 3 รอบ 12 สิงหาคม 2511
- เหรียญกษาปณ์ที่ระลึกเนื่องในวโรกาสสมเด็จพระนางเจ้าสิริกิติ์ พระบรมราชินีนาถ เจริญพระชนมายุ 50 พรรษา 12 สิงหาคม 2525
- เหรียญกษาปณ์ที่ระลึกมหามงคลเฉลิมพระชนมพรรษา 5 รอบ สมเด็จพระนางเจ้าสิริกิติ์ พระบรมราชินีนาถ 12 สิงหาคม 2535
- เหรียญกษาปณ์ที่ระลึกสมเด็จพระนางเจ้าสิริกิติ์ พระบรมราชินีนาถ เนื่องในโอกาสพระราชพิธีมหามงคลเฉลิมพระชนมพรรษา 6 รอบ 12 สิงหาคม 2547
- เหรียญกษาปณ์ที่ระลึกสมเด็จพระนางเจ้าสิริกิติ์ พระบรมราชินีนาถ เฉลิมพระชนมพรรษา 75 พรรษา 12 สิงหาคม 2550
- เหรียญกษาปณ์ที่ระลึกเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ เนื่องในโอกาสพระราชพิธีมหามงคลเฉลิมพระชนมพรรษา 80 พรรษา 12 สิงหาคม 2555
- เหรียญกษาปณ์ที่ระลึกเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ เนื่องในโอกาสพระราชพิธีมหามงคลเฉลิมพระชนมพรรษา 7 รอบ 12 สิงหาคม 2559
รวมทั้งเหรียญเฉลิมพระเกียรติ หรือเหรียญที่ระลึกประดับแพรแถบ สมเด็จพระนางเจ้าสิริกิติ์ พระบรมราชินีนาถ เนื่องในมหามงคลเฉลิมพระชนมพรรษา 5 รอบ (พ.ศ. 2535) เหรียญเฉลิมพระเกียรติ สมเด็จพระนางเจ้าสิริกิติ์ พระบรมราชินีนาถ เนื่องในโอกาสพระราชพิธีมหามงคลเฉลิมพระชนมพรรษา 6 รอบ     12 สิงหาคม 2547 และเหรียญเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ เนื่องในโอกาส       พระราชพิธีมหามงคลเฉลิมพระชนมพรรษา 7 รอบ 12 สิงหาคม 2559 ด้วย
สำหรับเหรียญกษาปณ์ที่ระลึก และเหรียญเฉลิมพระเกียรติ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ในโอกาสมหามงคลเฉลิมพระชนมพรรษา 90 พรรษา 12 สิงหาคม 2565 เปิดจำหน่าย จ่ายแลก ตั้งแต่ในวันที่ 11 สิงหาคม ศกนี้ เป็นต้นไป ณ สถานที่ดังต่อไปนี้
เหรียญกษาปณ์ที่ระลึก
- กรมธนารักษ์ ถนนพระรามที่ 6 กรุงเทพมหานคร โทร 0 2278 5439
- กองบริหารเงินตรา ถนนพหลโยธิน จังหวัดปทุมธานี โทร 0 2565 7944
- พิพิธภัณฑ์เหรียญกษาปณานุรักษ์ ถนนจักรพงษ์ กรุงเทพมหานคร โทร 0 2282 0820
- สำนักงานธนารักษ์พื้นที่ 76 พื้นที่ทั่วประเทศ
- Online : www.treasury.go.th
เหรียญเฉลิมพระเกียรติ
- กรมธนารักษ์ ถนนพระรามที่ 6 กรุงเทพมหานคร โทร 0 2278 5439
- พิพิธภัณฑ์เหรียญกษาปณานุรักษ์ ถนนจักรพงษ์ กรุงเทพมหานคร โทร 0 2282 0820
- พิพิธบางลำพู ถนนพระสุเมรุ กรุงเทพมหานคร โทร 0 2281 9812
- พิพิธภัณฑ์ธนารักษ์ จังหวัดเชียงใหม่ ถนนราชดำเนิน อำเภอเมือง จังหวัดเชียงใหม่ โทร 0 5322 4237 – 8
- พิพิธภัณฑ์ธนารักษ์ จังหวัดสงขลา ศาลากลางจังหวัดสงขลา (หลังเก่า) อำเภอเมือง จังหวัดสงขลา โทร 0 7430 7071
- Online : www.treasury.go.th
ผู้สนใจสอบถามรายละเอียดเพิ่มเติมได้ที่ Call Center กรมธนารักษ์ โทร 0 2059 4999 หรือ www.treasuty.go.th และ ทางเพจ facebook กรมธนารักษ์ : The Treasury Department นายประภาศ กล่าวในตอนท้าย

ที่มา : https://www.thaigov.go.th/news/contents/details/57855