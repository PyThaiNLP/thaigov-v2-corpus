รัฐบาลไทย-ข่าวทำเนียบรัฐบาล-กรมการขนส่งทางบก แสดงความห่วงใยและเข้าใจถึงผลกระทบจากราคาพลังงาน


วันอังคารที่ 8 กุมภาพันธ์ 2565
กรมการขนส่งทางบก แสดงความห่วงใยและเข้าใจถึงผลกระทบจากราคาพลังงาน
ขอให้ผู้ประกอบการขนส่งสินค้า ผู้ขับรถบรรทุก และผู้ขับรถแท็กซี่ แสดงออกอย่างเหมาะสมภายใต้ขอบเขตของกฎหมาย หลีกเลี่ยงการกระทำที่จะสร้างความเดือดร้อนให้กับประชาชนที่สัญจรผ่านในเส้นทาง
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เปิดเผยถึงกรณีสหพันธ์การขนส่งทางบกแห่งประเทศไทย เรียกร้องกรณีราคาน้ำมันดีเซลปรับเพิ่มขึ้น พร้อมประกาศรวมตัวรถบรรทุกที่หน้ากระทรวงพลังงาน นั้น กรมการขนส่งทางบก (ขบ.) ซึ่งมีหน้าที่ในการกำกับดูแลผู้ประกอบการขนส่งสินค้า มีความห่วงใยและเข้าใจถึงผลกระทบของผู้ประกอบการขนส่งสินค้าที่ได้รับผลกระทบตั้งแต่สถานการณ์การแพร่ระบาดของโรคติดเชื้อไวรัส COVID-19 รวมถึงราคาน้ำมันซึ่งเป็นต้นทุนสำคัญของผู้ประกอบการขนส่งสินค้า อย่างไรก็ตาม ที่ผ่านมารัฐบาลและกระทรวงพลังงานได้มีการพิจารณาแนวทางในการลดผลกระทบ เช่น การใช้เงินกองทุนน้ำมันเชื้อเพลิงเข้ามาช่วยเหลือประชาชนและผู้ประกอบการขนส่งด้วยการตรึงราคาน้ำมันดีเซลเพื่อลดผลกระทบ ทั้งนี้ ขบ. ขอแสดงความห่วงใย ขอให้ผู้ประกอบการขนส่ง ผู้ขับรถบรรทุก แสดงออกอย่างเหมาะสมภายใต้ขอบเขตของกฎหมาย และหลีกเลี่ยงการกระทำที่จะสร้างความเดือดร้อนให้กับประชาชนที่สัญจรผ่านในเส้นทาง
อธิบดีกรมการขนส่งทางบก กล่าวเพิ่มเติมว่า ในส่วนของสมาคมการค้าเครือข่ายแท็กซี่ไทย ที่ได้นำรถแท็กซี่จำนวนหนึ่งเข้าร่วมกับกลุ่มรถบรรทุก เพื่อขอให้กระทรวงพลังงานพิจารณาปรับลดราคาก๊าซ NGV ขอให้แสดงออกภายใต้ขอบเขตของกฎหมายเช่นเดียวกัน โดยที่ผ่านมา ขบ. ได้มีมาตรการช่วยเหลือผู้ขับรถแท็กซี่ โดยเน้นไปที่การลดต้นทุน เพิ่มรายได้ เช่น การอนุญาตให้ใช้เทคโนโลยีทางเลือกอื่นติดตามรถแทน GPS และได้พัฒนา Application เรียกใช้บริการรถแท็กซี่ อนุญาตให้มีการติดตั้งสื่อโฆษณาบนแท็กซี่ และได้ขยายอายุแท็กซี่จาก 9 ปี เป็น 12 ปี รวมไปถึงการช่วยเหลือกลุ่มอาชีพผู้ขับรถแท็กซี่ และรถจักรยานยนต์สาธารณะ ที่มีอายุเกิน 65 ปี ซึ่งได้รับผลกระทบจากโรคติดเชื้อไวรัส COVID-19 ทั้งนี้ ขบ. ได้ส่งผู้ตรวจการสังเกตการณ์สถานการณ์ในพื้นที่อย่างใกล้ชิด เพื่อเฝ้าระวังไม่ให้มีการกระทำฝ่าฝืนกฎหมายแล้ว และจะเร่งทำความเข้าใจกับผู้ประกอบการขนส่งและผู้ให้บริการรถโดยสารสาธารณะต่อไป

ที่มา : https://www.thaigov.go.th/news/contents/details/51350