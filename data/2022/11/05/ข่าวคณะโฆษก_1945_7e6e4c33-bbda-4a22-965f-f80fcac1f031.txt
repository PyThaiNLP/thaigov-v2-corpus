รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ” สั่งจัดระบบขนส่งสาธารณะให้เพียงพออำนวยความสะดวก การเดินทางของประชาชน ช่วงวันหยุดยาว ก.ค. 65 “คมนาคม” เปิดวิ่งฟรีมอเตอร์เวย์ M6 ระยะทาง 64 กม. รวม 9 วัน


วันอาทิตย์ที่ 10 กรกฎาคม 2565
พิมพ์
โฆษกรัฐบาลเผย “นายกฯ” สั่งจัดระบบขนส่งสาธารณะให้เพียงพออำนวยความสะดวก  การเดินทางของประชาชน ช่วงวันหยุดยาว ก.ค. 65  “คมนาคม” เปิดวิ่งฟรีมอเตอร์เวย์ M6 ระยะทาง 64 กม. รวม 9 วัน
โฆษกรัฐบาลเผย “นายกฯ” สั่งจัดระบบขนส่งสาธารณะให้เพียงพออำนวยความสะดวก  การเดินทางของประชาชน ช่วงวันหยุดยาว ก.ค. 65  “คมนาคม” เปิดวิ่งฟรีมอเตอร์เวย์ M6 ระยะทาง 64 กม. รวม 9 วัน
วันนี้ (10 กรกฎาคม 2565) นายธนกร วังบุญคงชนะ โฆษกประจำสำนักนายกรัฐมนตรีเผยว่า ในช่วงวันหยุดยาวเดือน ก.ค. 2565 ที่กำลังจะมาถึงนี้ คือวันอาสาฬหบูชาและวันเข้าพรรษา ระหว่างวันที่ 13-17 ก.ค. 2565 และวันเฉลิมพระชนมพรรษาพระบาทสมเด็จพระเจ้าอยู่หัว ระหว่างวันที่ 28-31 ก.ค. 2565 คาดว่าจะมีประชาชนออกเดินทางท่องเที่ยวและเดินทางกลับภูมิลำเนาทั่วประเทศเป็นจำนวนมาก ซึ่งพลเอก ประยุทธ์ จันทร์โอชา นายกรัฐมนตรีสั่งการให้กระทรวงคมนาคมเตรียมการรองรับการเดินทางของประชาชน ย้ำให้ทุกหน่วยงานบูรณาการร่วมกันตามมาตรการอำนวยความสะดวกและความปลอดภัยเพื่อรองรับการเดินทางของประชาชนในช่วงวันหยุดยาวให้ครอบคลุมทั้ง มิติอำนวยความสะดวกในการเดินทาง มิติความปลอดภัยในการเดินทาง และมิติด้านการควบคุมโควิด-19
โฆษกประจำสำนักนายกรัฐมนตรีกล่าวว่า ในช่วงวันหยุดยาวเดือน ก.ค. นี้ จะมีการยกเว้นการจัดเก็บค่าธรรมเนียมทางพิเศษ 3 เส้นทาง ได้แก่ ทางพิเศษศรีรัช อุดรรัถยา และเฉลิมมหานคร ในช่วงวันอาสาฬหบูชาและวันเข้าพรรษา ระหว่างวันที่ 13-14 ก.ค. 2565 และช่วงวันเฉลิมพระชนมพรรษาฯ ในวันที่ 28 ก.ค. 2565 และบริการที่จอดรถฟรี ณ ท่าอากาศยานสุวรรณภูมิ บริเวณลานจอดรถยนต์ระยะยาว โซน C นอกจากนี้ กรมทางหลวงจะเปิดให้บริการทางหลวงระหว่างเมืองหมายเลข 6 (M6) ช่วงสีคิ้ว–ขามทะเลสอ ระยะทาง 64 กิโลเมตร (กม.) โดยให้บริการฟรี ในช่วงวันอาสาฬหบูชาและวันเข้าพรรษา ขาออก วันที่ 13-14 ก.ค. 2565 และขาเข้าวันที่ 15-17 ก.ค. 2565 และช่วงวันเฉลิมพระชนมพรรษาฯ ขาออก วันที่ 28-29 ก.ค. 2565 และขาเข้าวันที่ 30-31 ก.ค. 2565 รวมทั้งหมด 9 วัน ซึ่งจะช่วยอำนวยความสะดวกการเดินทางให้ประชาชน และจะช่วยบรรเทาการจราจรติดขัดบนทางหลวงหมายเลข 2 (ถนนมิตรภาพ) ได้ด้วย  ทั้งนี้ นายกรัฐมนตรียังห่วงใยในความปลอดภัยของประชาชน ย้ำให้ตรวจสอบปรับปรุงแก้ไขจุดเสี่ยงต่อการเกิดอุบัติเหตุ เช่น บริเวณจุดกลับรถ ทางแยก ทางโค้ง/ทางลาดชัน และจุดตัดถนนกับรถไฟ/ทางลักผ่าน  พร้อมกำชับให้เข้มงวดการบังคับใช้กฎหมาย กำกับดูแลด้านวินัยจราจร รณรงค์ประชาสัมพันธ์  และเน้นการประชาสัมพันธ์ให้ประชาชนทราบถึงแนวทางการป้องกันโควิด-19 โดยเฉพาะการเดินทางในระบบขนส่งสาธารณะ เช่น การสวมหน้ากากอนามัยตลอดเวลาการเดินทาง
“นายกรัฐมนตรีกำชับให้มีการจัดบริการขนส่งสาธารณะทั้งรถโดยสารสาธารณะ รถไฟ เรือโดยสารสาธารณะ และเครื่องบินให้เพียงพอต่อการเดินทาง ไม่ให้มีผู้โดยสารตกค้าง ให้ตรวจความพร้อมระบบขนส่งสาธารณะ พนักงาน และผู้โดยสารอย่างต่อเนื่อง ให้ประชาชนเดินทางด้วยระบบขนส่งสาธารณะได้อย่างสะดวกและปลอดภัยมากที่สุด   โดยขอให้เจ้าหน้าที่ที่เกี่ยวข้องทุกคนทำหน้าที่อย่างเต็มที่ พร้อมให้ประชาชนผู้ใช้เส้นทางเดินทางด้วยความระมัดระวัง เพื่อความปลอดภัย ให้ปฏิบัติตามป้ายเตือน ป้ายแนะนำ และคำแนะนำของเจ้าหน้าที่อย่างเคร่งครัด เพื่อให้ทุกคนเดินทางไป-กลับอย่างปลอดภัย และได้ใช้เวลากับครอบครัวอย่างมีความสุขในช่วงวันหยุดยาวที่กำลังจะมาถึงนี้” โฆษกประจำสำนักนายกรัฐมนตรีกล่าว

ที่มา : https://www.thaigov.go.th/news/contents/details/56734