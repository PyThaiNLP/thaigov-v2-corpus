รัฐบาลไทย-ข่าวทำเนียบรัฐบาล-ผลการตรวจพบการกระทำความผิดประจำเดือนพฤษภาคม 2564


วันจันทร์ที่ 14 มิถุนายน 2564
พิมพ์
ผลการตรวจพบการกระทำความผิดประจำเดือนพฤษภาคม 2564
ผลการตรวจพบการกระทำผิดตามกฎหมายศุลกากรหรือกฎหมายอื่นที่เกี่ยวข้องกับศุลกากรประจำเดือนพฤษภาคม 2564 จำนวน 1,918 คดี คิดเป็นมูลค่ารวม 91.93 ล้านบาท
ตามที่ นายพชร อนันตศิลป์ อธิบดีกรมศุลกากร มีนโยบายให้การเร่งรัดปราบปรามการลักลอบและหลีกเลี่ยงนำสินค้าเข้ามาในราชอาณาจักร เพื่อให้เกิดความเป็นธรรมในการจัดเก็บภาษี ปกป้องสังคมและสิ่งแวดล้อม จึงสั่งการให้หน่วยงานในสังกัดพร้อมหน่วยปฏิบัติการวางแผนตรวจค้นจับกุมอย่างเข้มงวดเป็นพิเศษ เพื่อสกัดกั้นป้องกันและปราบปรามการกระทำความผิดตาม พ.ร.บ.ศุลกากร พ.ศ. 2560 และกฎหมายอื่นที่เกี่ยวข้อง ไม่ว่าจะเป็น สินค้าเกษตร น้ำมัน ยาเสพติด IPRs และสินค้าละเมิดอนุสัญญา CITES โดยสืบสวนหาข่าวและออกลาดตระเวนด้วยรถยนต์ ตรวจค้นรถบรรทุก โกดัง แหล่งจำหน่าย สถานที่เก็บรักษาที่เชื่อได้ว่ามีของผิดกฎหมายเก็บซุกซ่อนอยู่ อีกทั้งยังมีแผนการป้องกันและปราบปรามสินค้าดังกล่าวในช่วงเวลาที่มีความเสี่ยงในการลักลอบนำสินค้าเข้ามาในราชอาณาจักรเพิ่มขึ้น นอกจากนี้ มีการบูรณาการกับหน่วยงานบังคับใช้กฎหมายอื่นทั้งในและต่างประเทศอย่างต่อเนื่อง อาทิ ทหาร กอ.รมน. ป.ป.ส. บช.ปส. กรมอุทยานแห่งชาติ สัตว์ป่า และพันธุ์พืช สำนักงานสภาความมั่นคงแห่งชาติ สถานทูตต่าง ๆ องค์การตำรวจสากล (Interpol) สำนักงานป้องกันและปราบปรามยาเสพติด (Drug Enforcement Administration: DEA) เป็นต้น เพื่อแลกเปลี่ยนข้อมูลการข่าวระหว่างกัน
สำหรับผลการตรวจพบการกระทำผิดตามกฎหมายศุลกากรหรือกฎหมายอื่นที่เกี่ยวข้องกับศุลกากรประจำเดือนพฤษภาคม 2564 จำนวน 1,918 คดี คิดเป็นมูลค่ารวม 91.93 ล้านบาท
ผลงานที่น่าสนใจในช่วงเดือนพฤษภาคม 2564 มีดังนี้
1. ผลการจับกุมยาเสพติดให้โทษประเภทโคคาอีน
- เมื่อวันที่ 14 พฤษภาคม 2564 กรมศุลกากรโดยสำนักงานศุลกากรกรุงเทพและกองสืบสวนและปราบปราม พร้อมชุดปฏิบัติการ Airport Interdiction Task Force: AITF ได้ทำการตรวจยึดพัสดุไปรษณีย์ระหว่างประเทศ จำนวน 1 หีบห่อ ณ บริเวณศูนย์ไปรษณีย์หลักสี่ ถนนแจ้งวัฒนะ แขวงทุ่งสองห้อง เขตหลักสี่ กรุงเทพมหานคร ผลการเปิดตรวจพบเป็นยาเสพติดให้โทษประเภท 2 (โคคาอีน) น้ำหนักรวมสิ่งห่อหุ้มประมาณ 0.63 กิโลกรัม มูลค่า 2 ล้านบาท
- เมื่อวันที่ 18 พฤษภาคม 2564 กรมศุลกากรโดยกองสืบสวนและปราบปรามและสำนักงานศุลกากรตรวจสินค้าท่าอากาศยานสุวรรณภูมิ พร้อมชุดปฏิบัติการ Airport Interdiction Task Force: AITF ได้ทำการตรวจสอบพัสดุที่มาจากต่างประเทศ พบเป็นยาเสพติดให้โทษประเภท 2 (โคคาอีน) ซุกซ่อนอยู่ในผนังกลองทำด้วยไม้ น้ำหนักประมาณ 434 กรัม มูลค่า 1.3 ล้านบาท ซึ่งชุดปฏิบัติการได้ทำการขยายผล จนกระทั่งวันที่ 21 พฤษภาคม 2564 ชุดปฏิบัติการได้ทำการตรวจสอบพบการซุกซ่อนยาเสพติดให้โทษประเภท 2 (โคคาอีน) ซุกซ่อนอยู่ในไส้กรองอากาศ น้ำหนัก 610 กรัม มูลค่า 1.8 ล้านบาท รวมมูลค่า 3.1 ล้านบาท
- เมื่อวันที่ 24 พฤษภาคม 2564 กรมศุลกากรโดยกองสืบสวนและปราบปรามและสำนักงานศุลกากรตรวจสินค้าท่าอากาศสุวรรณภูมิ พร้อมชุดปฏิบัติการ Airport Interdiction Task Force: AITF ได้ทำการตรวจสอบพัสดุที่มาจากต่างประเทศ พบเป็นยาเสพติดให้โทษประเภท 2 (โคคาอีน) ซุกซ่อนอยู่ในผนังกลองทำด้วยไม้ น้ำหนักประมาณ 919 กรัม มูลค่า 2.75 ล้านบาท
ทั้งนี้ สถิติการตรวจยึดยาเสพติดและวัตถุออกฤทธิ์ต่อจิตและประสาทในเดือนพฤษภาคม 2564 มีจำนวน 9 คดี มูลค่า 13.82 ล้านบาท
2. ผลการจับกุมเหล็กแผ่น
- เมื่อวันที่ 18 พฤษภาคม 2564 กรมศุลกากรโดยสำนักงานศุลกากรท่าเรือกรุงเทพ ได้ตรวจสอบใบขนสินค้าซึ่งสำแดงชนิดสินค้าเป็น เหล็กแผ่นรีดเย็น (เหล็กเจือ) เคลือบด้วยโลหะเจือของอลูมิเนียม สังกะสี และซิลิคอนแบบจุ่มร้อน ไม่ทาสี (GALVALUME STEEL SHEET IN COILS BORON ADDED) ผลการตรวจเอกสาร Mill Test Certificate ของสินค้า พบว่าเป็นเหล็กแผ่นรีดเย็น ชุบหรือเคลือบด้วยโลหะเจือของสังกะสี มีซึ่งต้องเสียอากรตอบโต้การทุ่มตลาดตาม พ.ร.บ. การตอบโต้การทุ่มตลาดและการอุดหนุนซึ่งสินค้าจากต่างประเทศ พ.ศ. 2542 เป็นเหตุให้ภาษีอากรขาดรวมทั้งสิ้น 19,691,895.42 บาท
- เมื่อวันที่ 20 พฤษภาคม 2564 กรมศุลกากรโดยสำนักงานศุลกากรท่าเรือกรุงเทพได้ตรวจสอบใบขนสินค้าซึ่งสำแดงชนิดสินค้าเป็น เหล็กแผ่นรีดเย็น (เหล็กเจือ) เคลือบด้วยโลหะเจือของอลูมิเนียม สังกะสี และซิลิคอนแบบจุ่มร้อน ไม่ทาสี (GALVALUME STEEL SHEET IN COILS BORON ADDED) ผลการตรวจเอกสาร Mill Test Certificate ของสินค้า พบว่าเป็นเหล็กแผ่นรีดเย็น ชุบหรือเคลือบด้วยโลหะเจือของสังกะสี ซึ่งต้องเสียอากรตอบโต้การทุ่มตลาดตาม พ.ร.บ. การตอบโต้การทุ่มตลาดและการอุดหนุนซึ่งสินค้าจากต่างประเทศ พ.ศ. 2542 เป็นเหตุให้ภาษีอากรขาดรวมทั้งสิ้น 11,073,851.18 บาท

ที่มา : https://www.thaigov.go.th/news/contents/details/42714