รัฐบาลไทย-ข่าวทำเนียบรัฐบาล-กรมทางหลวงชนบทเปิดใช้สะพานบ้านกาศสามัคคี เชื่อมเส้นทางข้ามแม่น้ำยวม อำเภอแม่สะเรียง จังหวัดแม่ฮ่องสอน ร่นระยะทางกว่า 10 กิโลเมตร


วันศุกร์ที่ 4 มีนาคม 2565
กรมทางหลวงชนบทเปิดใช้สะพานบ้านกาศสามัคคี เชื่อมเส้นทางข้ามแม่น้ำยวม อำเภอแม่สะเรียง จังหวัดแม่ฮ่องสอน ร่นระยะทางกว่า 10 กิโลเมตร
กรมทางหลวงชนบท (ทช.) กระทรวงคมนาคม  เปิดใช้งานสะพานบ้านกาศสามัคคี ตำบลบ้านกาศ อำเภอแม่สะเรียง จังหวัดแม่ฮ่องสอน เชื่อมต่อโครงข่ายเส้นทางและสะพานข้ามแม่น้ำยวม เพื่อร่นระยะการเดินทางระหว่างตำบลและหมู่บ้านกว่า 10 กิโลเมตร
กรมทางหลวงชนบท (ทช.) กระทรวงคมนาคม  เปิดใช้งานสะพานบ้านกาศสามัคคี ตำบลบ้านกาศ อำเภอแม่สะเรียง จังหวัดแม่ฮ่องสอน เชื่อมต่อโครงข่ายเส้นทางและสะพานข้ามแม่น้ำยวม เพื่อร่นระยะการเดินทางระหว่างตำบลและหมู่บ้านกว่า 10 กิโลเมตร เพิ่มประสิทธิภาพความสะดวกปลอดภัยในการคมนาคมขนส่งพืชผลทางการเกษตร พร้อมรองรับการขยายตัวของเมืองสู่ชุมชนในอนาคต ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ในการยกระดับมาตรฐานงานทางและสะพาน เพื่อสนับสนุนการเชื่อมโยงโครงข่ายคมนาคมให้สมบูรณ์
นายอภิรัฐ ไชยวงศ์น้อย อธิบดีกรมทางหลวงชนบท เปิดเผยว่า ชุมชนส่วนใหญ่ในตำบลบ้านกาศ อำเภอแม่สะเรียง จังหวัดแม่ฮ่องสอน ตั้งอยู่ใกล้แม่น้ำยวมและมีพื้นที่ทำเกษตรกรรมกว่า 8,000 ไร่ มีการใช้เส้นทางสัญจรและขนส่งพืชผลทางการเกษตรระหว่างสองฝั่งแม่น้ำเป็นประจำ แต่เดิมการเดินทางระหว่างข้ามแม่น้ำไปยังชุมชนอื่นต้องใช้ระยะเวลานานและมีระยะทางไกล จากการที่สะพานแต่ละแห่งตั้งอยู่ห่างกันประกอบกับในพื้นที่ดังกล่าวมีสะพานเพียงไม่กี่แห่ง ประชาชนในชุมชนบ้านแม่ต้อบและบ้านห้วยหลวง ตำบลบ้านกาศ อำเภอแม่สะเรียง จังหวัดแม่ฮ่องสอน จึงได้ขอให้ ทช. พิจารณาดำเนินการก่อสร้างสะพานเชื่อมเส้นทางระหว่างสองฝั่งแม่น้ำและเชื่อมต่อไปยังถนนทางหลวงแผ่นดินหมายเลข 108 เพื่อเชื่อมโครงข่ายการคมนาคมในพื้นที่ให้มีความต่อเนื่อง ร่นระยะการเดินทาง บรรเทาความเดือดร้อนในการสัญจรและการขนส่งให้กับประชาชน โดย ทช. ได้ดำเนินโครงการก่อสร้างสะพานข้ามแม่น้ำยวม หรือ สะพานบ้านกาศสามัคคี ตำบลบ้านกาศ อำเภอแม่สะเรียง จังหวัดแม่ฮ่องสอน ซึ่งมีจุดเริ่มต้นบริเวณหมู่ 5 บ้านแม่ต้อบ และสิ้นสุดโครงการที่บริเวณหมู่ 6 บ้านห้วยหลวง ตำบลบ้านกาศ อำเภอแม่สะเรียง จังหวัดแม่ฮ่องสอน ก่อสร้างเป็นสะพานคอนกรีตเสริมเหล็ก ความยาว 150 เมตร ขนาด 2 ช่องจราจร ความกว้าง 9 เมตร พร้อมก่อสร้างถนนคอนกรีตเสริมเหล็กต่อเชื่อมสะพานทั้งสองฝั่ง รวมระยะทาง 1,893.543 เมตร ใช้งบประมาณ จำนวน 51.296 ล้านบาท ปัจจุบันโครงการดังกล่าวดำเนินการก่อสร้างแล้วเสร็จและเปิดให้สัญจรได้เป็นที่เรียบร้อยแล้ว

ที่มา : https://www.thaigov.go.th/news/contents/details/52188