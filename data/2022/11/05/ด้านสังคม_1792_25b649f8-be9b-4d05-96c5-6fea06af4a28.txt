รัฐบาลไทย-ข่าวทำเนียบรัฐบาล-สธ.เตือนอย่าเชื่อโฆษณาผลิตภัณฑ์รักษารากผม ตัดต่อภาพผู้บริหาร สธ.สร้างความน่าเชื่อถือ


วันอาทิตย์ที่ 10 กรกฎาคม 2565
สธ.เตือนอย่าเชื่อโฆษณาผลิตภัณฑ์รักษารากผม ตัดต่อภาพผู้บริหาร สธ.สร้างความน่าเชื่อถือ
โฆษกกระทรวงสาธารณสุขเตือนประชาชนอย่าหลงเชื่อโฆษณาผลิตภัณฑ์รักษารากผม ตัดต่อภาพผู้บริหารและอดีตผู้บริหารกระทรวงสาธารณสุขคู่สินค้า หวังสร้างความน่าเชื่อถือ เสี่ยงเกิดอันตรายต่อสุขภาพ ประสาน อย.ตรวจสอบเอาผิดต่อไป
โฆษกกระทรวงสาธารณสุขเตือนประชาชนอย่าหลงเชื่อโฆษณาผลิตภัณฑ์รักษารากผม ตัดต่อภาพผู้บริหารและอดีตผู้บริหารกระทรวงสาธารณสุขคู่สินค้า หวังสร้างความน่าเชื่อถือ เสี่ยงเกิดอันตรายต่อสุขภาพ ประสาน อย.ตรวจสอบเอาผิดต่อไป
วันนี้ (10 กรกฎาคม 2565) นพ.รุ่งเรือง กิจผาติ หัวหน้าที่ปรึกษาระดับกระทรวงและโฆษกกระทรวงสาธารณสุข เปิดเผยว่า กระทรวงสาธารณสุขได้รับแจ้งว่ามีเฟสบุ๊คเพจและเว็บไซต์ขายของจากประเทศจีน หลอกขายผลิตภัณฑ์รักษารากผม โดยมีการนำภาพผู้บริหารและอดีตผู้บริหารกระทรวงสาธารณสุข เช่น ศ.คลินิก เกียรติคุณ นพ.ปิยะสกล สกลสัตยาทร อดีตรัฐมนตรีว่าการกระทรวงสาธารณสุข นพ.มรุต จิรเศรษฐสิริ อดีตอธิบดีกรมการแพทย์แผนไทยและการแพทย์ทางเลือก และ นพ.ธเรศ กรัษนัยรวิวงค์ อธิบดีกรมสนับสนุนบริการสุขภาพ ไปใช้ตัดต่อร่วมกับผลิตภัณฑ์หรือถือผลิตภัณฑ์อ้างช่วยให้ผมดำใน 3 วัน แก้ผมหงอกตลอดชีวิต หวังสร้างความน่าเชื่อถือ จึงขอแจ้งเตือนประชาชนว่าอย่าหลงเชื่อเด็ดขาด
“กระทรวงสาธารณสุขเป็นหน่วยงานราชการ ไม่มีการนำภาพผู้บริหารกระทรวงหรือใช้โลโก้กระทรวงไปการันตีสร้างความน่าเชื่อถือในการขายผลิตภัณฑ์หลอกลวงเหล่านี้ อีกทั้งตามระเบียบของแพทยสภา ไม่สามารถนำวิชาชีพแพทย์ไปขายสินค้าได้ ส่วนผลิตภัณฑ์ดังกล่าวมีลักษณะของการโฆษณาอวดอ้างเกินจริง สุ่มเสี่ยงที่จะมีส่วนประกอบที่เป็นอันตรายต่อร่างกาย ขออย่าหลงเชื่อซื้อผลิตภัณฑ์มาใช้ โดยจะประสานสำนักงานคณะกรรมการอาหารและยา (อย.) ดำเนินการตรวจสอบต่อไป” นพ.รุ่งเรืองกล่าว
************************************** 10 กรกฎาคม 2565

ที่มา : https://www.thaigov.go.th/news/contents/details/56742