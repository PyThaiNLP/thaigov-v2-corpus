รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม แย้มเตรียมเปิดเยี่ยมญาตินักโทษภายในเดือนพฤศจิกายน เริ่มจากคุกที่ฉีดวัคซีนเข็มสองครบแล้ว


วันเสาร์ที่ 23 ตุลาคม 2564
พิมพ์
รัฐมนตรีว่าการกระทรวงยุติธรรม แย้มเตรียมเปิดเยี่ยมญาตินักโทษภายในเดือนพฤศจิกายน เริ่มจากคุกที่ฉีดวัคซีนเข็มสองครบแล้ว
รัฐมนตรีว่าการกระทรวงยุติธรรม แย้มเตรียมเปิดเยี่ยมญาตินักโทษภายในเดือนพฤศจิกายน เริ่มจากคุกที่ฉีดวัคซีนเข็มสองครบแล้ว พร้อมให้เรือนจำพัฒนาระบบฝากเงินออนไลน์ให้ผู้ต้องขังซื้อของใช้ที่จำเป็นได้ตามสิทธิมนุษยชน
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวถึงสถานการณ์โควิด-19 ในเรือนจำว่า ขณะนี้สถานการณ์ถือว่าเราควบคุมและจัดการได้ดี เพราะพบผู้ติดเชื้อน้อยลงมาก และการเสียชีวิตจากโควิดก็ต่ำกว่าค่าเฉลี่ยมากกว่าพื้นที่ข้างนอกแล้ว โดยตนได้สั่งให้กรมราชทัณฑ์สต็อกยาฟ้าทะลายโจรให้ผู้ต้องขัง ขณะนี้มี 71 แคปซูลต่อคน และผู้ต้องขังได้รับการฉีดวัคซีนเข็มแรกครบหมดแล้ว และเข็มสองจะเสร็จภายในเดือน ต.ค.นี้  ตนเตรียมแผนแล้วว่าภายในเดือน พ.ย. จะอนุญาตให้ญาติเข้าเยี่ยมผู้ต้องขังได้อีกด้วย ขณะนี้ได้ให้กรมราชทัณฑ์ไปพิจารณาเตรียมความพร้อมหาวันที่เหมาะสมแล้วในส่วนของเรือนจำที่ไม่มีการระบาดและได้รับวัคซีนหมดแล้ว ส่วนเรือนจำที่พึ่งพ้นการระบาดจะต้องรอการฉีดวัคซีนกระตุ้นให้ผู้ต้องขังที่หายจากการติดเชื้อภายใน 1-3 เดือน ทั้งนี้ เมื่อฉีดวัคซีนครบก็อยากให้ญาติพี่น้องได้พบปะกันเสียที
นายสมศักดิ์ กล่าวอีกว่า นอกจากนี้ตนยังได้ให้เรือนจำทุกเรือนจำไปพัฒนาระบบการฝากเงินออนไลน์ให้แก่ญาติของผู้ต้องขัง เพื่อให้ผู้ต้องขังสามารถซื้อของใช้ที่จำเป็นต่อการใช้ชีวิตได้อย่างสะดวกตามสิทธิมนุษยชน เพราะที่ผ่านมาในช่วงสถานการณ์การแพร่ระบาดของไวรัสโควิด เรือนจำไม่ได้มีการเปิดให้เยี่ยมญาติ ดังนั้นเราจึงควรพัฒนาระบบใหม่ๆให้ทันสมัยรองรับตามโลกที่เปลี่ยนแปลงไปอย่างรวดเร็วด้วย

ที่มา : https://www.thaigov.go.th/news/contents/details/47303