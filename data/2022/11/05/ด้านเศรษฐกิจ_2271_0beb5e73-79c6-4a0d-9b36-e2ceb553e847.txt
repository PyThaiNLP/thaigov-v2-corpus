รัฐบาลไทย-ข่าวทำเนียบรัฐบาล-ทริปจบ แต่ความฟินยังมีต่อ รถไฟนำเที่ยวม่วนแต้ๆ แอ่ว แม่เมาะ By SRT x EGAT สำเร็จเกินคาด


วันศุกร์ที่ 17 ธันวาคม 2564
ทริปจบ แต่ความฟินยังมีต่อ รถไฟนำเที่ยวม่วนแต้ๆ แอ่ว แม่เมาะ By SRT x EGAT สำเร็จเกินคาด
การรถไฟแห่งประเทศไทยเตรียมลุยจัดทริปสร้างความฟินทุกเดือน
ขบวนรถไฟ “ม่วนแต้ๆ แอ่ว แม่เมาะ By SRT x EGAT เส้นทาง กรุงเทพ-ลำปาง” จากความร่วมมือระหว่าง การรถไฟแห่งประเทศไทย (รฟท.) กระทรวงคมนาคม และการไฟฟ้าฝ่ายผลิตแห่งประเทศไทย (กฟผ.) สำเร็จเกินคาดหมายตลอดทั้งทริป เริ่มตั้งแต่การเปิดให้จองซื้อตั๋ว ก็สร้างปรากฏการณ์เต็มทุกที่นั่งภายใน 1 ชั่วโมง และยังปิดทริปไปแบบฟิน ๆ กับลมหนาว ที่มาพร้อมกับความประทับใจจากมนต์ขลังแห่งนครลำปาง ทุ่งดอกบัวตองสุดอลังการบนพื้นที่กว่า 500 ไร่และทุ่งดอกไม้อีกนานาชนิด และท่องโลกพลังงานกับภารกิจการทำเหมืองถ่านหิน (แม่เมาะ)
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ รฟท. เปิดเผยว่า ขบวนรถไฟนำเที่ยว “ม่วนแต้ๆ แอ่ว แม่เมาะ By SRT x EGAT เส้นทางกรุงเทพ ลำปาง” ถือเป็นทริปนำร่องที่จัดขึ้นตามนโยบายของนายนิรุฒ มณีพันธ์ ผู้ว่า รฟท. และนายบุญญนิตย์ วงศ์รักมิตร ผู้ว่าการการไฟฟ้าฝ่ายผลิตแห่งประเทศไทย (กฟผ.) ที่ต้องการพัฒนาความร่วมมือระหว่างกันเพื่อส่งเสริมการท่องเที่ยวภายในประเทศ กระตุ้นให้เกิดการกระจายรายได้สู่ท้องถิ่นเพื่อกระตุ้นเศรษฐกิจอีกทางหนึ่ง อีกทั้งสนับสนุนให้คนไทยลดการใช้รถส่วนบุคคลและหันมาเดินทางท่องเที่ยวโดยรถไฟกันเพิ่มมากขึ้น
โครงการดังกล่าวเป็นความร่วมมือแบบบูรณาการที่มีการลงนามบันทึกความเข้าใจ ((MOU) ระหว่าง รฟท. กับ กฟผ. เมื่อวันที่ 20 ตุลาคมที่ผ่านมา ที่นอกจากการพัฒนาความร่วมมือด้านการท่องเที่ยวเพื่อส่งเสริมเศรษฐกิจของประเทศระหว่างกันแล้ว ยังจะพัฒนาความร่วมมืออีก 3 ด้านคือ การปรับปรุงโครงข่ายระบบส่งไฟฟ้าเพื่อสนับสนุนการพัฒนาโลจิสติกส์ของประเทศ การศึกษาพื้นที่เส้นทางรถไฟที่มีศักยภาพเพื่อพัฒนาโครงสร้างระบบส่งไฟฟ้าและส่งเสริมให้ประเทศไทยเป็นศูนย์กลางด้านพลังงานของภูมิภาค และการนำทรัพยากรมาใช้ประโยชน์ร่วมกัน เพื่อขับเคลื่อนเศรษฐกิจของประเทศและแสวงหาโอกาสทางธุรกิจใหม่ร่วมกัน
“สำหรับทริป ม่วนแต้ๆ แอ่ว แม่เมาะ By SRT x EGAT ถือเป็นทริปนำร่อง และแม้ว่าจะจบไปแล้ว แต่ความสนุกสนานจะยังคงมีต่อไปอีกทุกเดือน ส่วนทริปหน้าเราจะพาไปที่ไหนนั้นขอให้ทุกท่านติดตามกันอย่างใกล้ชิดทางแฟนเพจเฟซบุ๊ก ทีมพีอาร์การรถไฟแห่งประเทศไทย รับรองว่าจะสนุกสนานไม่แพ้กันแน่นอน”

ที่มา : https://www.thaigov.go.th/news/contents/details/49560