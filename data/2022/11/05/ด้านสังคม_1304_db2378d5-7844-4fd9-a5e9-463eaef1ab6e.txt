รัฐบาลไทย-ข่าวทำเนียบรัฐบาล-นายกรัฐมนตรี เปิดงานวันสตรีสากล 2565 มุ่งเสริมพลังสตรี ร่วมตัดสินใจ ลดผลกระทบภัยพิบัติจากธรรมชาติและสิ่งแวดล้อม


วันพุธที่ 9 มีนาคม 2565
นายกรัฐมนตรี เปิดงานวันสตรีสากล 2565 มุ่งเสริมพลังสตรี ร่วมตัดสินใจ ลดผลกระทบภัยพิบัติจากธรรมชาติและสิ่งแวดล้อม
นายกรัฐมนตรี เปิดงานวันสตรีสากล 2565 มุ่งเสริมพลังสตรี ร่วมตัดสินใจ ลดผลกระทบภัยพิบัติจากธรรมชาติและสิ่งแวดล้อม
วันที่ 8 มี.ค. 65 เวลา 15.00 น. พลเอก ประยุทธ์ จันทร์โอชา นายกรัฐมนตรี เป็นประธานในพิธีเปิดงานวันสตรีสากล ประจำปี 2565 ภายใต้แนวคิด "เสริมพลังสตรี ร่วมตัดสินใจ ลดผลกระทบภัยพิบัติจากธรรมชาติและสิ่งแวดล้อม" พร้อมมอบโล่ประกาศเกียรติคุณแก่สตรี บุคคล และหน่วยงานองค์กรดีเด่น จากทั่วประเทศ จำนวน 16 สาขา รวมจำนวน 57 รางวัล โดยมี นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวรายงาน ทั้งนี้ การจัดงานในรูปแบบ New Normal ภายใต้สถานการณ์การแพร่ระบาดของโควิด - 19 โดยมีการถ่ายทอดสดผ่านระบบ Live streaming เพื่อให้ประชาชนทั่วไปได้มีส่วนร่วมในการรับรู้และตระหนักถึงความสำคัญของพลังสตรีไทย ณ ห้องประชุม ชั้น 2 อาคารกรมพัฒนาสังคมและสวัสดิการ  กระทรวง พม. สะพานขาว กรุงเทพฯ
พลเอก ประยุทธ์ กล่าวว่า ประเทศไทยให้ความสำคัญกับสตรี และได้จัดงานวันสตรีสากลมาอย่างต่อเนื่อง เพื่อเป็นการให้เกียรติและยกย่องสตรี รัฐบาลมุ่งหวังผลักดันให้พลังของสตรีมีส่วนสำคัญในการขับเคลื่อนเศรษฐกิจและสังคมของประเทศ โดยการผลักดันให้สตรีได้มีส่วนร่วม ส่งเสริมเศรษฐกิจชุมชน เพื่อเป็นการสร้างอาชีพให้สตรีมีรายได้ที่มั่นคง เป็นการยกระดับคุณภาพชีวิตของสตรีทั่วประเทศ ซึ่งการจัดงานวันสตรีสากล ปี 2565 ภายใต้แนวคิด "เสริมพลังสตรี ร่วมตัดสินใจ ลดผลกระทบภัยพิบัติจากธรรมชาติและสิ่งแวดล้อม" เพื่อให้สตรีมีเสรีภาพ ร่วมแสดงความคิดเห็น ร่วมตัดสินได้อย่างเท่าเทียมในสังคมในประเด็นนี้ เพื่อให้ สามารถรับมือได้ในอนาคตต่อการเปลี่ยนแปลงของสภาพภูมิอากาศ นอกจากนี้ ยังเป็นการสร้างความเข้มแข็งให้กับสตรีในสังคมและประเทศชาติต่อไป
นายจุติ กล่าวว่า วันนี้ เป็นวันสตรีสากล 2565 และสิ่งที่ พลเอก ประยุทธ์ จันทร์โอชา นายกรัฐมนตรี ได้ริเริ่มคือเรื่องของเด็กแรกเกิด ซึ่งเป็นโครงการที่ได้รับความชื่นชมเป็นอย่างมาก เพราะเป็นสิ่งที่ให้โอกาสกับทุกคน ในขณะเดียวกันเรามีสตรีที่เป็นแม่เลี้ยงเดียวที่ต้องช่วยให้มีโอกาส ด้านนายกรัฐมนตรีพูดเสมอว่า ศักดิ์ศรีความเป็นมนุษย์นั้นมาจากการพึ่งพาตนเอง ด้วยการมีอาชีพที่สุจริตและพึ่งพาตนเองได้ นอกจากนั้น กระทรวง พม. ได้ปรับบทบาท โดยให้ความช่วยเหลืออย่างครบวงจร อย่างกรณีร้านโกดังชาบู ซึ่งนายกรัฐมนตรีได้ให้สัญญาณว่า พวกเขาลำบากให้ไปดูแลและในวันที่ตนเข้าไปนั้น ได้เห็นผู้หญิงตัวเล็กๆ คนหนึ่งที่ต้องสู้  เพราะครอบครัวและร้านอาหารกำลังมีปัญหา ซึ่งเราไม่ได้ใช้เงินช่วย แต่ให้ความคิด ให้โอกาส เพื่อช่วยพลิกชีวิตและมีความหวังกำลังใจในการต่อสู้ต่อไป ทั้งนี้ ตนขอขอบคุณนายกรัฐมนตรีที่ได้ให้โอกาสสตรีทุกคนในประเทศไทย โดยไม่ทิ้งใครไว้ข้างหลัง และได้ให้โอกาสกระทรวง พม. รวมถึงการสนับสนุนงบประมาณต่างๆ เพื่อให้กระทรวง พม. ได้ดำเนินงานไปตามเป้าหมายของรัฐบาลได้อย่างเต็มที่

ที่มา : https://www.thaigov.go.th/news/contents/details/52345