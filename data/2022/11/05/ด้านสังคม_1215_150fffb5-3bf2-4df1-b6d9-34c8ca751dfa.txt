รัฐบาลไทย-ข่าวทำเนียบรัฐบาล-อนุทิน เผย ผู้อำนวยการ UN AIDS ชื่นชมไทยควบคุมการแพร่ระบาดของ HIV ได้ดี


วันอังคารที่ 15 กุมภาพันธ์ 2565
อนุทิน เผย ผู้อำนวยการ UN AIDS ชื่นชมไทยควบคุมการแพร่ระบาดของ HIV ได้ดี
รองนายกรัฐมนตรีและรัฐมนตรีว่าการกระทรวงสาธารณสุข เผย ผู้อำนวยการบริหารโครงการเอดส์แห่งสหประชาชาติ และรองเลขาธิการองค์การสหประชาชาติ ได้เข้าหารือแบบทวิภาคี สนับสนุนประเทศไทยที่ให้ความสำคัญในการผลักดันเร่งรัดยุติปัญหาเอดส์ของโลก
รองนายกรัฐมนตรีและรัฐมนตรีว่าการกระทรวงสาธารณสุข เผย ผู้อำนวยการบริหารโครงการเอดส์แห่งสหประชาชาติ และรองเลขาธิการองค์การสหประชาชาติ ได้เข้าหารือแบบทวิภาคี สนับสนุนประเทศไทยที่ให้ความสำคัญในการผลักดันเร่งรัดยุติปัญหาเอดส์ของโลก และชื่นชมที่สามารถควบคุมการแพร่ระบาดของเอชไอวีได้ดีถือเป็น 1 ใน 6 ประเทศที่มีความโดดเด่นด้านการลดการตีตราและการเลือกปฏิบัติ มีความก้าวหน้าด้านหลักประกันสุขภาพถ้วนหน้า ให้การดูแล รักษา และป้องกันเอชไอวี
นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข กล่าวภายหลังMrs. Winnie Byanyima ผู้อำนวยการบริหารโครงการเอดส์แห่งสหประชาชาติ (UNAIDS) และรองเลขาธิการองค์การสหประชาชาติ พร้อมคณะ เข้าพบในโอกาสมาเยือนประเทศไทยอย่างไม่เป็นทางการ ว่า วานนี้ (14 กุมภาพันธ์ 2565) ได้มีการหารือแบบทวิภาคี กับ ผู้อำนวยการบริหารโครงการเอดส์แห่งสหประชาชาติ และรองเลขาธิการองค์การสหประชาชาติในการเสริมสร้างความสัมพันธ์กับประเทศไทย ในฐานะที่ตนได้รับเลือกให้ดำรงตำแหน่ง ประธานคณะกรรมการบริหารโครงการโรคเอดส์แห่งสหประชาชาติ (Programme Coordination Board – PCB) ในปี 2565 โดยได้กล่าวสนับสนุนประเด็นที่ประเทศไทยให้ความสำคัญในการผลักดันการเร่งรัดยุติปัญหาเอดส์ของโลก โดยเฉพาะการลดการตีตรา การเลือกปฏิบัติการดูแลรักษาและป้องกันการติดเชื้อเอชไอวีในกลุ่มเยาวชนซึ่งไทยเป็น 1 ใน 6 ประเทศที่มีความโดดเด่นในด้านนี้ โดยได้เข้าร่วม Global Partnership for action to eliminate all forms of HIV-related stigma and discrimination รวมถึงมีแผนการจัดกิจกรรมศึกษาดูงานในประเทศไทยเพื่อแลกเปลี่ยนเรียนรู้การดำเนินงานที่นำโดยชุมชน (Community-led response)และการบูรณาการเอชไอวีในระบบหลักประกันสุขภาพถ้วนหน้า
นอกจากนี้ Mrs. Winnie ได้ชื่นชมประเทศไทยในการควบคุมการแพร่ระบาดของเอชไอวี ว่ามีความก้าวหน้าและเป็นผู้นำในหลายด้านโดยเฉพาะหลักประกันสุขภาพถ้วนหน้าในการดูแลรักษาและป้องกันเอชไอวีและยังกล่าวชื่นชมประเทศไทยที่สามารถควบคุมการระบาดของโรคโควิด 19 ได้ดีอีกด้วย
************************************** 15 กุมภาพันธ์ 2565

ที่มา : https://www.thaigov.go.th/news/contents/details/51579