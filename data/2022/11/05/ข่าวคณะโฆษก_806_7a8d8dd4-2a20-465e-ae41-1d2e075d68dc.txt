รัฐบาลไทย-ข่าวทำเนียบรัฐบาล-โฆษกรัฐบาล เผย ภาคเอกชนขอบคุณรัฐบาลไม่ล็อกดาวน์ประเทศ “นายกฯ” เดินหน้ากระตุ้นเศรษฐกิจต่อ ชวนประชาชนใช้จ่ายผ่านโครงการ “ช้อปดีมีคืน” ใช้หักยื่นภาษีได้ต่อไป


วันเสาร์ที่ 8 มกราคม 2565
พิมพ์
โฆษกรัฐบาล เผย ภาคเอกชนขอบคุณรัฐบาลไม่ล็อกดาวน์ประเทศ “นายกฯ” เดินหน้ากระตุ้นเศรษฐกิจต่อ ชวนประชาชนใช้จ่ายผ่านโครงการ “ช้อปดีมีคืน” ใช้หักยื่นภาษีได้ต่อไป
โฆษกรัฐบาล เผย ภาคเอกชนขอบคุณรัฐบาลไม่ล็อกดาวน์ประเทศ “นายกฯ” เดินหน้ากระตุ้นเศรษฐกิจต่อ ชวนประชาชนใช้จ่ายผ่านโครงการ “ช้อปดีมีคืน” ใช้หักยื่นภาษีได้ต่อไป
วันที่ 8 ม.ค. 65 นายธนกร  วังบุญคงชนะ โฆษกประจำสำนักนายกรัฐมนตรี เปิดเผยภายหลังการประชุมคณะกรรมการบริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ครั้งที่ 1/2565 ผ่านระบบการประชุมทางไกล (Video Conference) เมื่อวานนี้ โดยมีพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานการประชุม ซึ่งภาคเอกชนโดยสภาหอการค้าไทย สภาอุตสาหกรรมแห่งประเทศไทย ตลอดจนผู้ประกอบการ ได้ขอบคุณรัฐบาลที่ฟังเสียงประชาชน ไม่ล็อกดาวน์ โดยปรับใช้การยกระดับพื้นที่ให้เป็นระดับสีส้ม หรือพื้นที่ควบคุม 69 จังหวัด และทั้งประเทศ ทำให้เศรษฐกิจยังเดินหน้าต่อไปได้ อย่างไรก็ตาม การยกระดับมาตรการดังกล่าวอาจส่งผลกระทบต่อความเชื่อมั่นและเศรษฐกิจโดยรวมบ้าง แต่เชื่อว่าเป็นเพียงระยะสั้นเท่านั้น โดยนายกรัฐมนตรีได้กำชับให้กระทรวงสาธารณสุข ตลอดจนผู้ว่าราชการจังหวัด ศบค. และหน่วยงานที่เกี่ยวข้อง เฝ้าระวัง ติดตามประเมินสถานการณ์ในช่วง 1-2 สัปดาห์นี้อย่างใกล้ชิด  ว่าจะมีตัวเลขผู้ติดเชื้อเพิ่มขึ้นมากน้อยเพียงใด เพื่อวางแผนการแก้ปัญหาร่วมกันต่อไป
โฆษกประจำสำนักนายกรัฐมนตรี กล่าวต่อไปว่าในส่วนของการกระตุ้นเศรษฐกิจภายในประเทศ  หลังจากโครงการ คนละครึ่ง เฟส 3 สิ้นสุดลงไปแล้ว ขณะนี้กระทรวงการคลังได้มีมาตรการช้อปดีมีคืน 2565 ประชาชนที่สนใจเข้าร่วมโครงการสามารถเข้าร่วมได้แล้วตั้งแต่วันที่ 1 มกราคม ถึงวันที่ 15 กุมภาพันธ์ 2565 รวมถึงมีสิทธิ์สมัครเข้าร่วมโครงการ คนละครึ่ง เฟส 4 ที่จะเริ่มในวันที่ 1 มีนาคม – 30 เมษายน 2565 ต่อได้เช่นกัน ทั้งนี้ สำหรับโครงการช้อปดีมีคืน 2565 ไม่จำเป็นต้องสมัครเข้าร่วมโครงการ เพียงซื้อสินค้าในช่วง 1 มกราคม ถึงวันที่ 15 กุมภาพันธ์ 2565 พร้อมขอใบกำกับภาษีฉบับเต็มจากร้านค้า เพื่อนำไปเป็นหลักฐานในการขอคืนภาษีของปี 2565 โดยโครงการจะจำกัดยอดการซื้อสินค้าที่ 30,000 บาท/คน และสามารถนำไปหักภาษีตามขั้นบันไดรายได้ ถือเป็นเครื่องมือในการกระตุ้นเศรษฐกิจในปี 2565 ในส่วนของ “คนละครึ่งเฟส 4” ที่จะเริ่มในวันที่ 1 มีนาคม – 30 เมษายน 2565 เบื้องต้นรายละเอียดโครงการยังเป็นเช่นเดิม คือ ผู้ได้สิทธิในโครงการ “คนละครึ่งเฟส 3” จำนวน 27.98 ล้านราย ต้องกดยืนยันตนอีกครั้ง ผ่านแอปพลิเคชัน “เป๋าตัง” โดยไม่ต้องลงทะเบียนใหม่ ส่วนผู้ที่ไม่เคยลงทะเบียนจะต้องสมัครผ่านทางเว็บไซต์ คนละครึ่ง.com  ซึ่งรัฐบาลช่วยจ่าย 50% ของยอดใช้จ่าย แต่ไม่เกินวันละ 150 บาท ขณะนี้ กระทรวงการคลังอยู่ระหว่างพิจารณาปรับปรุงมาตรการและระบบเพื่อออกแบบโครงการที่เหมาะสมกับสถานการณ์ทางเศรษฐกิจในอนาคตต่อไป
“นายกรัฐมนตรี ติดตามสถานการณ์โควิดในประเทศและสถานการณ์โลกอย่างใกล้ชิด เพื่อวางแผนเดินหน้าขับเคลื่อนประเทศอย่างปลอดภัย ฟื้นฟูเศรษฐกิจให้การดำเนินกิจกรรม/กิจการ ต่าง ๆ สามารถไปต่อได้ เน้นย้ำให้ประชาชน สถานประกอบการ สถานที่ท่องเที่ยว ยังคงต้องปฏิบัติตามมาตรการป้องกันแบบครอบจักรวาล Universal Prevention และ COVID Free Setting  ประเทศไทยต้องเดินหน้าต่อไป โดยต้องระมัดระวังอย่างที่สุดเพื่อให้สถานการณ์ดีขึ้น” โฆษกประจำสำนักนายกรัฐมนตรี กล่าว

ที่มา : https://www.thaigov.go.th/news/contents/details/50329