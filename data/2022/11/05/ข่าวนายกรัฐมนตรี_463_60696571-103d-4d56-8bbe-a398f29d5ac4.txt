รัฐบาลไทย-ข่าวทำเนียบรัฐบาล-นายกฯ ตรวจติดตามความก้าวหน้าการก่อสร้างโครงการศูนย์การประชุมแห่งชาติสิริกิติ์ เตรียมความพร้อมไทยเป็นเจ้าภาพจัดการประชุมผู้นำเขตเศรษฐกิจเอเปค และการประชุมที่เกี่ยวข้อง ตลอดปี 2565


วันพฤหัสบดีที่ 19 พฤษภาคม 2565
พิมพ์
นายกฯ ตรวจติดตามความก้าวหน้าการก่อสร้างโครงการศูนย์การประชุมแห่งชาติสิริกิติ์ เตรียมความพร้อมไทยเป็นเจ้าภาพจัดการประชุมผู้นำเขตเศรษฐกิจเอเปค และการประชุมที่เกี่ยวข้อง ตลอดปี 2565
นายกฯ ตรวจติดตามความก้าวหน้าการก่อสร้างโครงการศูนย์การประชุมแห่งชาติสิริกิติ์ เตรียมความพร้อมไทยเป็นเจ้าภาพจัดการประชุมผู้นำเขตเศรษฐกิจเอเปค และการประชุมที่เกี่ยวข้อง ตลอดปี 2565 คาดแล้วเสร็จ 100% ภายในเดือนสิงหาคมนี้
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า วันนี้ (19 พฤษภาคม 2565) เวลาประมาณ 11.30 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมด้วย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ได้ตรวจติดตามความคืบหน้าการก่อสร้างโครงการศูนย์การประชุมแห่งชาติสิริกิติ์ (QSNCC) โดยมีผู้บริหารโครงการกล่าวรายงานความคืบหน้า ซึ่งปัจจุบันโครงการก่อสร้างฯ มีความคืบหน้าประมาณ 88% และมีกำหนดส่งมอบงาน ช่วงระหว่างเดือนกรกฎาคม 2565 ถึง สิงหาคม 2565 โดยคาดว่าการก่อสร้างจะแล้วเสร็จ 100% ภายในเดือนสิงหาคม 2565 นี้
พร้อมกันนี้ นายกรัฐมนตรี ได้ทักทาย และให้กำลังใจ ห่วงใยการทำงานของเจ้าหน้าที่ ผู้ปฏิบัติงานในพื้นที่ก่อสร้าง พร้อมสอบถามรายละเอียดความคืบหน้าของโครงการ โดยย้ำการใช้ประโยชน์พื้นที่ภายในศูนย์ประชุมฯ ให้มีความคุ้มค่า สามารถดัดแปลงพื้นที่ใช้งานได้หลากหลาย เหมาะสมกับบริบท และได้ชื่นชมการออกแบบที่มีการสืบสาน รักษา ต่อยอด และอนุรักษ์ความเป็นไทย แสดงถึงเอกลักษณ์และเป็นความภาคภูมิใจของคนไทยทั้งประเทศ
นอกจากนี้ นายกรัฐมนตรีและคณะยังได้ตรวจเยี่ยมสวนป่าเบญจกิตติ เพื่อติดตามความก้าวหน้าการปรับใช้พื้นที่อย่างเต็มศักยภาพซึ่งนอกจากจะเป็นพื้นที่สำหรับออกกำลังกายพักผ่อนของทุกคนแล้ว ยังเป็นการเตรียมความพร้อมเพื่อรองรับการเป็นเจ้าภาพจัดการประชุมผู้นำเขตเศรษฐกิจเอเปค (APEC 2022) และการประชุมที่เกี่ยวข้อง ตลอดปี 2565 ของไทยอีกด้วย
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/54738