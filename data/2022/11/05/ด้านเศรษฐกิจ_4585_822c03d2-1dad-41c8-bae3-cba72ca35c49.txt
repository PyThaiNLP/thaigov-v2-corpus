รัฐบาลไทย-ข่าวทำเนียบรัฐบาล-กรมทางหลวง สรุปอุบัติเหตุบนทางหลวง เดือนมิถุนายน 2565 พบอุบัติเหตุลดลง 23%


วันพุธที่ 27 กรกฎาคม 2565
กรมทางหลวง สรุปอุบัติเหตุบนทางหลวง เดือนมิถุนายน 2565 พบอุบัติเหตุลดลง 23%
สาเหตุหลักขับเร็วเกินกฎหมายกำหนด
กรมทางหลวง (ทล.) กระทรวงคมนาคม โดยสำนักอำนวยความปลอดภัย ได้สรุปรายงานข้อมูลอุบัติเหตุบนทางหลวงทั่วประเทศประจำเดือน มิถุนายน 2565 จากการรายงานอุบัติเหตุทางระบบ HAIMS พบว่า อุบัติเหตุเกิดขึ้นบนทางหลวงในความรับผิดชอบของกรมทางหลวง จำนวน 947 ครั้ง มีผู้เสียชีวิต 135 ราย ได้รับบาดเจ็บทั้งสิ้น 663 ราย รถที่เกิดอุบัติเหตุ จำนวน 1,397 คัน เป็นเหตุให้ทรัพย์สินของกรมทางหลวงเสียหายประมาณ 12 ล้านบาท เมื่อเปรียบเทียบสถิติอุบัติเหตุประจำเดือนมิถุนายน 2564 จำนวนอุบัติเหตุลดลง 23% ผู้เสียชีวิตลดลง 7% บาดเจ็บลดลง 13% จำนวนรถที่เกิดอุบัติเหตุลดลง 20% ซึ่งสาเหตุหลักการเกิดอุบัติเหตุมาจากผู้ขับขี่ขับรถด้วยความเร็วสูงกว่ากฎหมายกำหนด 76% (721 ครั้ง) รองลงมา ได้แก่ หลับใน 8% (77 ครั้ง) การตัดหน้าระยะกระชั้นชิด 7% (68 ครั้ง) และอุปกรณ์รถบกพร่อง 4% (41 ครั้ง)
สำหรับอุบัติเหตุส่วนใหญ่เกิดบริเวณทางตรง 63% (595 ครั้ง) ทางโค้ง 13% (126 ครั้ง) และทางแยกระดับเดียวกัน 9% (83 ครั้ง) ยานพาหนะที่เกิดอุบัติเหตุส่วนใหญ่ ได้แก่ รถปิกอัพบรรทุก 4 ล้อ 41% (566 คัน) รถยนต์นั่ง 23% (326 คัน) และรถบรรทุกมากกว่า 10 ล้อ (รถพ่วง) 11% (158 คัน) ซึ่งหากจำแนกตามภาคของการเกิดอุบัติเหตุพบว่าเส้นทางในภาคเหนือเกิดอุบัติเหตุสูงสุด 21% ภาคตะวันออกเฉียงเหนือ 21% และภาคตะวันออก 15%  นอกจากนี้ ทางหลวงที่เกิดอุบัติเหตุสูงสุด คือ ทางหลวงหมายเลข 9 ตอน บางปะอิน - แขวงรามอินทรา จำนวน 49 ครั้ง
ทั้งนี้ ทล. ได้มีมาตรการแก้ไขที่ได้ดำเนินการร่วมกับตำรวจทางหลวงในการบังคับใช้กฎหมายอย่างต่อเนื่อง โดยเฉพาะการตรวจจับความเร็วยานพาหนะที่วิ่งบนทางหลวงพร้อมทั้งให้แขวงทางหลวงดำเนินการตรวจสอบความปลอดภัยถนน ซึ่งเป็นมาตรการที่สำคัญในการลดและป้องกันอุบัติเหตุที่อาจเกิดขึ้น ทล. ขอความร่วมมือผู้ใช้ทางโปรดขับขี่ด้วยความระมัดระวังโดยเฉพาะอย่างยิ่งในช่วงฤดูฝน เพื่อความปลอดภัยของท่านและผู้ร่วมทาง หากประชาชนผู้ใช้ทางต้องการแจ้งอุบัติเหตุหรือสอบถามข้อมูลการเดินทางเพิ่มเติม สามารถติดต่อได้ที่ สายด่วนกรมทางหลวง 1586 (โทรฟรีทุกเครือข่ายตลอด 24 ชั่วโมง) สายด่วนมอเตอร์เวย์ 1586 กด 7 และตำรวจทางหลวง 1193 ตลอด 24 ชั่วโมง

ที่มา : https://www.thaigov.go.th/news/contents/details/57327