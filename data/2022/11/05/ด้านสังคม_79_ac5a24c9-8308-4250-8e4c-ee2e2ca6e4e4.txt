รัฐบาลไทย-ข่าวทำเนียบรัฐบาล-สธ.รับมอบอุปกรณ์ทางการแพทย์และเครื่องอุปโภคบริโภค สนับสนุนการดำเนินงานสู้ภัยโควิด 19


วันอังคารที่ 29 มิถุนายน 2564
สธ.รับมอบอุปกรณ์ทางการแพทย์และเครื่องอุปโภคบริโภค สนับสนุนการดำเนินงานสู้ภัยโควิด 19
กระทรวงสาธารณสุขรับมอบอุปกรณ์ทางการแพทย์และเครื่องอุปโภคบริโภค จากหน่วยงานภาคเอกชน อาทิ ตู้แช่วัคซีนโควิด 19, หน้ากากแรงดันลบและแรงดันบวก สินค้าในกลุ่มวิสาหกิจชุมชน และน้ำดื่ม เพื่อสนับสนุนการดำเนินงาน สู้ภัยโควิด 19
วันนี้ (29 มิถุนายน 2564) ที่สำนักงานปลัดกระทรวงสาธารณสุข จ.นนทบุรี นายแพทย์เกียรติภูมิ วงศ์รจิต ปลัดกระทรวงสาธารณสุข พร้อมด้วยนายแพทย์ณรงค์ สายวงศ์ รองปลัดกระทรวงสาธารณสุข และคณะผู้บริหาร รับมอบอุปกรณ์ทางการแพทย์และเครื่องอุปโภคบริโภคช่วยเหลือการดำเนินงานป้องกันโรคโควิด 19 ประกอบด้วย ตู้แช่วัคซีนโควิด 19 จำนวน 10 ตู้ และพัดลมขนาด 18 นิ้ว จำนวน 100 เครื่อง มูลค่า 650,000 บาท จากบริษัทดราโก อิเลคทริค เอ็นจิเนียริ่ง จำกัด, หน้ากากแรงดันลบและแรงดันบวก จำนวน 1,100 เครื่อง จากกองทุนฮอนด้าเคียงข้างไทย ร่วมกับกลุ่มบริษัทฮอนด้าในประเทศไทย, สินค้าในกลุ่มวิสาหกิจชุมชน ในพื้นที่รับผิดชอบ 74 จังหวัด มูลค่ารวมประมาณ 500,000 บาท และน้ำมะพร้าว Cocomax จำนวน 60 ลัง จากบริษัทเอเชียติค อุตสาหกรรมเกษตร จำกัด เพื่อสนับสนุนการดำเนินงานสู้ภัยโควิด 19 ในโรงพยาบาลสนามและโรงพยาบาลสังกัดกระทรวงสาธารณสุข
นายแพทย์เกียรติภูมิ กล่าวว่า ในสถานการณ์การระบาดของโรคโควิด 19 ขณะนี้ยังพบการระบาดต่อเนื่องและกระจายไปหลายพื้นที่ ทำให้ตัวเลขผู้ติดเชื้อสูงขึ้น โดยบุคลากรด้านการแพทย์และสาธารณสุขด่านหน้าได้ทำงานกันอย่างหนักต่อเนื่อง ซึ่งในวันนี้มีความยินดีและต้องขอขอบคุณผู้มีจิตศรัทธาที่ได้ส่งกำลังใจและสนับสนุนอุปกรณ์ทางการแพทย์และเครื่องอุปโภ บริโภค อาทิ ตู้แช่วัคซีนโควิด 19 สอดคล้องกับนโยบายของรัฐบาลในการเร่งฉีดวัคซีนให้ครอบคลุมประชากร ร้อยละ 70 จึงเป็นประโยชน์ในการจัดเก็บเพื่อรักษาคุณภาพของวัคซีนให้ได้ตามมาตรฐานนอกจากนี้ ยังได้รับหน้ากากแรงดันลบและแรงดันบวก ที่พัฒนาเพื่อให้สามารถใช้ได้ทั้งบุคลากรทางการแพทย์และผู้ป่วย เป็นอุปกรณ์ที่จะเข้ามาช่วยให้การให้บริการดูแลรักษาผู้ป่วย เป็นไปอย่างมีประสิทธิภาพ
“ขอขอบคุณทุกภาคส่วนที่ดูแล เป็นแนวหลังช่วยสนับสนุนซึ่งกันและกันในการต่อสู้กับศึกเชื้อโรคนี้สิ่งของที่ได้รับมาเป็นประโยชน์อย่างมาก ได้ทั้งกำลังกายและกำลังใจ กระทรวงสาธารณสุขจะจัดส่งเพื่อให้ถึงมือ แพทย์ พยาบาล และเจ้าหน้าที่ที่ปฏิบัติงาน นำไปใช้ดูแลประชาชนให้เกิดประโยชน์สูงสุดต่อไป” นายแพทย์เกียรติภูมิ กล่าว
********************************** 29 มิถุนายน 2564

ที่มา : https://www.thaigov.go.th/news/contents/details/43236