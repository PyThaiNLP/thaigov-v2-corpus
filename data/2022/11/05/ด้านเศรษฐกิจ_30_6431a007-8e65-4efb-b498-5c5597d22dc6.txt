รัฐบาลไทย-ข่าวทำเนียบรัฐบาล-ติดตามการดำเนินงานการขุดสระเก็บน้ำ


วันพุธที่ 16 มิถุนายน 2564
ติดตามการดำเนินงานการขุดสระเก็บน้ำ
รองปลัด กษ. ติดตามการดำเนินงานการขุดสระเก็บน้ำหรือกิจกรรมการปรับปรุงแปลงเกษตรทฤษฎีใหม่ เร่งรัดให้แล้วเสร็จตามเป้าหมายที่วางไว้
นายประยูร อินสกุล รองปลัดกระทรวงเกษตรและสหกรณ์ เปิดเผยภายหลังการประชุมหัวหน้าส่วนราชการกรมพัฒนาที่ดิน ณ กรมพัฒนาที่ดิน ว่า ปลัดกระทรวงเกษตรและสหกรณ์ได้มอบหมายให้มาติดตามการดำเนินงานโครงการ 1 ตำบล 1 กลุ่มเกษตรทฤษฎีใหม่ ในส่วนของการขุดสระเก็บน้ำหรือกิจกรรมการปรับปรุงแปลงเกษตรทฤษฎีใหม่ ที่กรมพัฒนาที่ดินรับผิดชอบ ซึ่งได้เน้นย้ำว่าจะต้องเร่งรัดการดำเนินงานให้แล้วเสร็จตามเป้าหมายที่กำหนดไว้และต้องมีการประชาสัมพันธ์สร้างการรับรู้อย่างต่อเนื่อง
อย่างไรก็ตาม ยอมรับว่าการขุดสระเก็บน้ำหรือกิจกรรมการปรับปรุงแปลงเกษตรทฤษฎีใหม่มีความล่าช้า เนื่องจากติดขัดในส่วนความพร้อมของพื้นที่ จึงได้มอบหมายให้กรมพัฒนาที่ดินพิจารณารูปแบบสระ หากสามารถแก้ไขได้โดยส่วนราชการไม่เสียหาย ให้พิจารณาแก้ไขตามความเหมาะสม อีกทั้งขอให้เร่งรัดวิธีการจัดซื้อจัดจ้าง โดยขอให้ตกลงราคาที่เป็นธรรม และสามารถบริหารจัดการการดำเนินงานในสำเร็จโดยเร็วยิ่งขึ้น
นอกจากนี้ ปลัดกระทรวงเกษตรและสหกรณ์ยังได้มอบหมายให้กรมชลประทานเข้ามาช่วยอำนวยความสะดวกในการดำเนินงาน เช่น การสูบน้ำ เป็นต้น อีกทั้งขอให้ประสานกับหน่วยงานที่เกี่ยวข้อง ที่จะเข้ามาแจกพันธุ์พืช พันธุ์สัตว์และประมง ให้เตรียมปัจจัยต่าง ๆ ให้พร้อม เมื่อขุดสระเก็บน้ำแล้วเสร็จจะได้สามารถเข้ามาดำเนินการได้ทันที
ด้าน น.ส.เบญจพร ชาครานนท์ อธิบดีกรมพัฒนาที่ดิน กล่าวเพิ่มเติมว่าสำหรับการดำเนินงานขุดสระเก็บน้ำ ขณะนี้แล้วเสร็จกว่า 50% และได้มอบหมายให้ผู้ปฏิบัติงานเร่งดำเนินการอย่างเร่งด่วน รวมถึงจะต้องสร้างความเข้าใจกับเกษตรกรในพื้นที่ เพื่อการทำงานจะได้สำเร็จลุล่วงตามเป้าหมายต่อไป

ที่มา : https://www.thaigov.go.th/news/contents/details/42781