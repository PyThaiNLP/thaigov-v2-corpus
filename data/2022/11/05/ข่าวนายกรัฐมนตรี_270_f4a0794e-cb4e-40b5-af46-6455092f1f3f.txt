รัฐบาลไทย-ข่าวทำเนียบรัฐบาล-ศบค. ระงับการเดินทางเข้าไทยแบบ Test & Go ชั่วคราว ส่วนผู้ลงทะเบียนในระบบแล้วยังสามารถเดินทางตามแผนที่กำหนดไว้ เพิ่มการตรวจ RT-PCR เป็น 2 รอบขณะที่ "นายกฯ" ย้ำ เป็นมาตรการชั่วคราว


วันอังคารที่ 21 ธันวาคม 2564
พิมพ์
ศบค. ระงับการเดินทางเข้าไทยแบบ Test & Go ชั่วคราว ส่วนผู้ลงทะเบียนในระบบแล้วยังสามารถเดินทางตามแผนที่กำหนดไว้ เพิ่มการตรวจ RT-PCR เป็น 2 รอบขณะที่ "นายกฯ" ย้ำ เป็นมาตรการชั่วคราว
ศบค. ระงับการเดินทางเข้าไทยแบบ Test & Go ชั่วคราว ส่วนผู้ลงทะเบียนในระบบแล้ว ราว 200,000 คน ยังสามารถเดินทางตามแผนที่กำหนดไว้ เพิ่มการตรวจ RT-PCR เป็น 2 รอบขณะที่ "นายกฯ" ย้ำว่า มาตรการชั่วคราว มีผล 21 ธ.ค. - 4 ม.ค. 65 เพื่อควบคุมเข้มข้น สกัดโอมิครอน
วันนี้ (21 ธันวาคม 2564) ณ ตึกสันติไมตรี (หลังนอก) ทำเนียบรัฐบาล ภายหลังการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานการประชุมคณะกรรมการบริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) เฉพาะกิจ เพื่อหารือถึงการปรับมาตรการเข้าราชอาณาจักร ป้องกันการแพร่ระบาดของโรคโควิด-19 สายพันธุ์ B.1.1.529 (Omicron) หรือ “โอมิครอน”
นายธนกร วังบุญคงชนะ โฆษกประจำสำนักนายกรัฐมนตรี  เผยที่ประชุม ศบค. จึงมีมติเห็นชอบมาตรการเข้าราชอาณาจักร ตั้งแต่วันที่ 21 ธันวาคม - 4 มกราคม 2565  ดังนี้
- ปรับมาตรการ สำหรับผู้เดินทางเข้าราชอาณาจักร โดยระงับการลงทะเบียนชั่วคราวประเภท Test and Go และ Sandbox  ยกเว้น ภูเก็ตแซนด์บ็อกซ์  ตั้งแต่ 21 ธ.ค.64 – 4 ม.ค. 65
- ปรับมาตรการตรวจหาเชื้อเป็น RT- PCR 2 คร้ัง และต้องมีการกำกับติดตามอาการ / การอยู่ในพื้นที่นำร่องการท่องเท่ียว รวมท้ังการติดตามการตรวจหาเชื้อครั้งที่ 2 ให้ได้ 100%
- ปรับมาตรการสำหรับคนในประเทศไทย โดยให้ประชาสัมพันธ์คนไทยที่จะเดินทางต่างประเทศ ให้พิจารณา ชะลอ ยกเลิกการเดินทางที่ไม่จำเป็น โดยเฉพาะประเทศทาง ยุโรป อเมริกา แอฟริกา ตะวันออกกลาง พร้อมให้มีการตรวจ ATK ก่อนเดินทาง และประชาสัมพันธ์ให้มีการใช้ ATK ด้วยตัวเองเป็นระยะๆ หรือเมื่อมีความเสี่ยงต่อการติดเชื้อ
- ส่งเสริมให้มีการฉีดวัคซีนอย่างทั่วถึง รวมทั้งจุดฉีดวัคซีนในสถานีขนส่ง ท่าเรือ หรือท่าอากาศยาน
โฆษกประจำสำนักนายกรัฐมนตรี ยังกล่าวให้ความมั่นใจ สำหรับผู้ที่ได้ลงทะเบียน ประมาณ 200,000 คน ในระบบ Test and Go ยังสามารถทยอยเดินทางเข้าประเทศตามแผนการเดินทางของแต่ละท่าน แต่จะมีมาตรการติดตามที่เข้มขึ้น เช่น การตรวจ RT-PCR 2 ครั้ง คือ วันแรกที่เดินทางเข้าประเทศ และวันที่ 7 โดยในการตรวจ RT-PCR ครั้งที่ 2  รัฐบาลจะเป็นผู้รับผิดชอบค่าใช้จ่าย   ซึ่งเป็นมาตรการชั่วคราวมีผลวันนี้ คือ 21 ธันวาคม -4  มกราคม 2565 หลังจากนี้ ศบค. จะมีการติดตามสถานการณ์ระหว่างนี้ อย่างใกล้ชิด เพี่อจะนำปรับมาตรการ หลัง 4 ม.ค. 65 อีกครั้ง  โดยยึดความมั่นคงด้านสุขภาพของพี่น้องคนไทย และผู้ที่จะเดินทางเข้าประเทศ
สถานการณ์ทั่วโลกขณะนี้ ใน 36 ประเทศ พบรายงานการติดเชื้อสายพันธุ์โอมิครอนในผู้ที่ไม่มีประวัติการเดินทางไปต่างประเทศ ยุโรปรายงานพบผู้ติดเชื้อโควิด-19 สายพันธุ์โอมิครอน กว่า 5,500 ราย และสหราชอาณาจักร รายงานพบผู้เสียชีวิตแล้ว 12 ราย ขณะที่ประเทศไทย พบผู้ติดเชื้อโควิด-19 ยืนยันสายพันธุ์โอมิครอน รวม 27 ราย โดยพบจากระบบการเข้าประเทศแบบ Test & Go 20 ราย แบบ Sandbox 3 ราย และ AQ 3 ราย จำแนกเป็น คนไทย 11 ราย สหรัฐอเมริกา 6 ราย อังกฤษ 4 ราย และอื่น ๆ 6 ราย ซึ่งพบผู้ติดเชื้อในประเทศ 1 ราย ติดเชื้อจากการใกล้ชิดผู้มีประวัติเดินทาง ทั้งนี้ พบว่ามีจำนวนผู้ติดเชื้อที่เดินทางเข้าสู่ประเทศไทยจากระบบ Test & Go ในเดือนพฤศจิกายน 83 ราย และในเดือนธันวาคม 227 ราย เพิ่มขึ้นกว่า 2 เท่า จึงต้องมีการปรับมาตรการป้องกันให้เข้มขึ้นยิ่งขึ้น

ที่มา : https://www.thaigov.go.th/news/contents/details/49733