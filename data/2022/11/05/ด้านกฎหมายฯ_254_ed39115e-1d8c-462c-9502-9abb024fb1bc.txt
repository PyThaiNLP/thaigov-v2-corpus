รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ชี้ยารักษาโควิดถูกลงหลังฟ้าทะลายโจรมาแรง กรมราชทัณฑ์ใช้รักษานักโทษหาย


วันอาทิตย์ที่ 17 ตุลาคม 2564
พิมพ์
รัฐมนตรีว่าการกระทรวงยุติธรรม ชี้ยารักษาโควิดถูกลงหลังฟ้าทะลายโจรมาแรง กรมราชทัณฑ์ใช้รักษานักโทษหาย
รัฐมนตรีว่าการกระทรวงยุติธรรม ชี้ยารักษาโควิดถูกลงหลังฟ้าทะลายโจรมาแรง กรมราชทัณฑ์ใช้รักษานักโทษหาย เผยสื่ออังกฤษออกข่าวครึกโครม เชื่ออนาคตนักวิทยาศาสตร์ศึกษามากขึ้น เป็นประโยชน์ในวันข้างหน้า
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวถึงกรณีที่ยารักษาโควิด-19 มีราคาถูกลงว่า ในช่วงแรกยาฟาวิพิราเวียร์มีราคาเม็ดละ 100 บาท ต้องกินถึงคนละ 50 เม็ด จะอยู่ที่ 5,000 บาทต่อคน โดยช่วงที่กรมราชทัณฑ์สั่งซื้อมาราคาลดลงมาเหลือเม็ดละ 50 บาท และยังมียาอาวีแกนซึ่งเป็นยาตัวเดียวกันกับยาฟาวิพิราเวียร์ แค่คนละยี่ห้อ ที่ขณะนี้ขายเพียงเม็ดละ 16 บาท ทำให้การรักษาตกแค่คนละ 800 บาทเท่านั้น ตนได้ถามผู้รู้หลายท่านว่าทำไมยาถึงถูกลง เป็นเพราะเราได้นำยาฟ้าทะลายโจรออกมาใช้หรือไม่ ซึ่งแม้แต่สื่อของประเทศอังกฤษยังออกข่าวคึกโครม ตรงนี้อาจจะทำให้โรงยาผลิตยาของฝรั่งและญี่ปุ่นตกใจ เพราะหากยังขายในราคาแพงผู้คนอาจจะหันมาใช้ยาฟ้าทะลายโจรมากขึ้นเพราะราคาถูกมาก ราคาแค่เม็ดละ 1 บาท
นายสมศักดิ์ กล่าวอีกว่า ตนรู้สึกดีใจที่ได้นำข้อมูลจริงจากเรือนจำกลางเชียงใหม่และเรือนจำอื่นๆ ที่ได้ใช้ยาฟ้าทะลายโจรรักษาผู้ต้องขังที่ติดเชื้อโควิด มาเผยแพร่สู่สาธารณชน จนข่าวแพร่กระจายไปยังเมืองนอก ทำให้ยารักษาโควิดมีราคาที่ถูกลง ซึ่งอาจจะเป็นความบังเอิญแต่ก็ไม่ใช่ เพราะเป็นความจริงที่เกิดขึ้น และตนไม่ได้สร้างข่าวเพื่อให้ใครเสียหาย แต่เป็นการนำข้อมูลจริงมาเสนอ บริษัทที่ผลิตยาครองตลาดมานาน การทำยาลดราคา แสดงให้เห็นว่ายาฟ้าทะลายโจรเป็นอีกสิ่งที่ทำให้การรักษาโควิดมีราคาที่ต่ำลง ตนเชื่อมั่นว่า การศึกษาฟ้าทะลายโจรจะกว้างไกลมากขึ้น ทำให้นักวิทยาศาสตร์หันมาศึกษามากขึ้น ซึ่งจะมีประโยชน์อย่างมากในอนาคต

ที่มา : https://www.thaigov.go.th/news/contents/details/47075