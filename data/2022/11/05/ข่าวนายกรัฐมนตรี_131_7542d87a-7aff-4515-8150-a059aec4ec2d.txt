รัฐบาลไทย-ข่าวทำเนียบรัฐบาล-โฆษกรัฐบาลเผย “นายกฯ “ เสนอตั้ง Sandbox ปศุสัตว์ หวังเพิ่มช่องทางรายได้เสริมให้เกษตรกร สร้างความยั่งยืนให้อาชีพเกษตกร


วันจันทร์ที่ 4 ตุลาคม 2564
พิมพ์
โฆษกรัฐบาลเผย “นายกฯ “ เสนอตั้ง Sandbox ปศุสัตว์ หวังเพิ่มช่องทางรายได้เสริมให้เกษตรกร สร้างความยั่งยืนให้อาชีพเกษตกร
โฆษกรัฐบาลเผย “นายกฯ “ เสนอตั้ง Sandbox ปศุสัตว์ หวังเพิ่มช่องทางรายได้เสริมให้เกษตรกร สร้างความยั่งยืนให้อาชีพเกษตกร
วันจันทร์ที่ 4  ตุลาคม  2564 เวลา 09.30  น. ณ ตึกภักดีบดินทร์  ทำเนียบรัฐบาล  พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ให้นายประพัฒน์ ปัญญาชาติรักษ์ ประธานสภาเกษตรกรแห่งชาติและคณะเข้าพบ เพื่อรับมอบนโยบายและแนวทางขับเคลื่อนสภาเกษตรกรแห่งชาติ  ปีงบประมาณรายจ่ายประจำปี พ.ศ. 2565  โดยมี นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์  นายดิสทัต โหตระกิตย์  เลขาธิการนายกรัฐมนตรี เข้าร่วมหารือด้วย นายกรัฐมนตรีได้เสนอแนวคิดให้ตั้ง Sandbox ปศุสัตว์ หวังเพิ่มช่องทางรายได้สร้างความยั่งยืนให้อาชีพเกษตกร ทั้งนี้ นายธนกร วังบุญคงชนะ โฆษกประจำสำนักนายกรัฐมนตรี สรุปสาระสำคัญการหารือ ดังนี้
นายกรัฐมนตรีกล่าวว่า วันนี้รัฐบาลให้ความสำคัญในการดูแลพี่น้องเกษตรกรคนไทยทั้ง  76 จังหวัด โดยเฉพาะเกษตรกรรายย่อย โดยมีการกำหนดเป้าหมาย คือ การเพิ่มรายได้ให้กับพี่น้องเกษตรกร  ซึ่งรัฐบาลยังมีแนวคิดส่งเสริมการเลี้ยงสัตว์ เช่น  โค-กระบือ สุกร เป็นช่องทางเพิ่มรายได้ควบคู่กับการทำการเกษตร  นายกรัฐมนตรียังมอบหมายให้กระทรวงเกษตรและสหกรณ์ จัดทำ “Sandbox ปศุสัตว์” พิจารณากำหนดพื้นที่/กลุ่มเป้าหมาย มีการควบคุมโรคสัตว์ ให้เป็นโครงการนำร่อง ขณะเดียวกัน ก็ให้หารือกับกระทรวงพาณิชย์ เพื่อหาช่องทางส่งออกไปยังประเทศเพื่อนบ้านและตลาดต่างประเทศได้ที่ต้องการนำเข้าโคอยู่แล้ว
นายกรัฐมนตรียังย้ำว่าวันนี้ ต้องเป็นการทำงานร่วมกันระหว่างภาคเกษตรกรและฝ่ายบริหาร คือรัฐบาล มีรัฐมนตรีว่าการกระทรวงเกษตรและสหกรณ์เข้าร่วมหารือด้วย เพื่อช่วยกันหาช่องทางสร้างรายได้ใหม่ ๆ ให้กับพี่น้องเกษตรกร ควบคู่ไปกับการใช้ประโยชน์จากความหลากหลายทางชีวภาพในท้องถิ่น ส่งเสริมการปลูกพืชผสมผสาน รวมทั้งต้องให้เกษตรกรใช้ประโยชน์จากนโยบายที่นายกรัฐมนตรีได้ริเริ่มไว้ คือ การปลูกไม้มีค่า 58 ชนิด ที่สร้างมีมูลค่าทางเศรษฐกิจ ใช้ประกันเงินกู้และเป็นมรดกลูกหลานได้ รวมทั้ง ในโครงการ  “ไม้มีค่า ป่าชุมชน คนอยู่กับป่า”  แนวพระราชดำริของ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงพระราชทานไว้ ทั้งยังช่วยสร้างธนาคารอาหาร “Food Bank”  ให้กับชุมชนด้วย
โอกาสนี้ นายประพัฒน์ ปัญญาชาติรักษ์ ประธานสภาเกษตรกรแห่งชาติ กล่าวขอบคุณนายกรัฐมนตรีและรัฐบาลที่ให้การสนับสนุนและรับฟังข้อเสนอจากสภาเกษตรกรแห่งชาติมาตลอด สภาเกษตกรพร้อมทำงานสอดคล้องกับนโยบายของรัฐบาลและจะช่วยเป็นกลไกในการขับเคลื่อน ส่งเสริม พัฒนา แก้ปัญหา ให้แก่เกษตรกรและภาคเกษตรกรรม  วันนี้ยังเห็นชอบกับแนวคิดของรัฐบาลในการส่งเสริมการเลี้ยงโค ซึ่งหลายพื้นที่ของไทย มีลักษณะกายภาพที่เหมาะสม ทั้งยังสามารถส่งเสริมให้เป็นสินค้า สร้างรายได้ ซึ่งในอนาคตสามารถทดแทนการทำการเกษตรได้อีกด้วย หลังจากนี้ สภาเกษตรกรจะได้ประสานกับกระทรวงเกษตรและสหกรณ์เพื่อผลักดันโครงการนี้ต่อไป
.......................

ที่มา : https://www.thaigov.go.th/news/contents/details/46531