รัฐบาลไทย-ข่าวทำเนียบรัฐบาล-โฆษกรัฐบาลเผย“นายกฯ”ยินดีกรุงเทพฯ ถูกจัดลำดับเป็นเมืองที่เหมาะต่อการทำงานและพักผ่อนที่สุดในโลก พร้อมขอบคุณหน่วยงานที่เกี่ยวข้อง รวมทั้ง คนไทยทุกคนที่ช่วยกันทำให้ประเทศมีชื่อเสียงระดับโลกในแง่ของแหล่งท่องเที่ยวและเหมาะต่อการทำงาน


วันพฤหัสบดีที่ 9 ธันวาคม 2564
โฆษกรัฐบาลเผย“นายกฯ”ยินดีกรุงเทพฯ ถูกจัดลำดับเป็นเมืองที่เหมาะต่อการทำงานและพักผ่อนที่สุดในโลก พร้อมขอบคุณหน่วยงานที่เกี่ยวข้อง รวมทั้ง คนไทยทุกคนที่ช่วยกันทำให้ประเทศมีชื่อเสียงระดับโลกในแง่ของแหล่งท่องเที่ยวและเหมาะต่อการทำงาน
โฆษกรัฐบาลเผย “นายกฯ” ยินดีกรุงเทพฯ ถูกจัดลำดับเป็นเมืองที่เหมาะต่อการทำงานและพักผ่อนที่สุดในโลก พร้อมขอบคุณหน่วยงานที่เกี่ยวข้อง รวมทั้ง คนไทยทุกคนที่ช่วยกันทำให้ประเทศมีชื่อเสียงระดับโลกในแง่ของแหล่งท่องเที่ยวและเหมาะต่อการทำงาน
นายธนกร วังบุญคงชนะ โฆษกประจำสำนักนายกรัฐมนตรี เผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ทราบเรื่องน่ายินดีที่กรุงเทพมหานครได้รับการจัดอันดับให้เป็นเมืองที่เหมาะกับการทำงานและพักผ่อนที่สุดในโลก (The Best Cities for a Workation 2021) ตามมาด้วยอันดับ 2 กรุงนิวเดลี ประเทศอินเดีย อันดับ 3 กรุงลิสบอน ประเทศโปรตุเกส อันดับ 4 เมืองบาร์เซโลนา ประเทศสเปน อันดับ 5 กรุงบูดาเปสต์ประเทศฮังการี ร่วมกับกรุงบัวโนสไอเรส ประเทศอาร์เจนตินา อันดับ 7 เมืองมุมไบ ประเทศอินเดีย อันดับ 8 กรุงอิสตันบูล ประเทศตุรกี อันดับ 9 กรุงบูคาเรสต์ ประเทศโรมาเนีย และอันดับร่วมที่ 10 จังหวัดภูเก็ตและเชียงใหม่ ทั้งนี้จากการจัดลำดับของ Holidu ซึ่งเป็นเว็บไซต์สำหรับการค้นหาสถานที่พักผ่อนของเยอรมนี
โดยระบุว่ากรุงเทพฯ ถือเป็นเมืองที่เหมาะสมที่สุดสำหรับเป็นพื้นที่ในการทำงาน และยังเป็นเมืองที่ค่าใช้จ่ายในการทำงานอยู่ในเกณฑ์ที่ทุกคนสามารถเข้าถึงได้ และหากดูในแง่ของการเป็นสถานที่พักผ่อน กรุงเทพฯ เป็นเมืองจุดหมายปลายทางที่นักท่องเที่ยวทุกระดับและทุกไลฟ์สไตล์สามารถสนุกเพลิดเพลินกับกิจกรรมท่องเที่ยวในกรุงเทพฯได้ไม่สิ้นสุด ทั้งสถานที่ท่องเที่ยวเชิงวัฒนธรรม อาทิ วัดและพระราชวัง หรือสถานที่เลือกซื้อสิ่งของในห้างสรรพสินค้ากลางเมืองไปจนถึงตลาดน้ำในท้องถิ่น
โฆษกประจำสำนักนายกรัฐมนตรี  กล่าวว่า เหตุผลที่กรุงเทพมหานครได้รับการจัดอันดับให้เป็นเมืองที่เหมาะกับการทำงานและพักผ่อนที่สุดในโลก มาจากการพิจารณาจากหลักเกณฑ์ในการจัดลำดับทั้งเรื่องความเร็วของสัญญาณWiFi จำนวนพื้นที่สาธารณะในการทำงานหรือ Co-working space ค่าใช้จ่ายรายเดือนของที่พัก ค่าอาหารและเครื่องดื่ม ค่าเดินทาง สถานที่ท่องเที่ยวที่น่าสนใจ รวมไปถึงค่าเฉลี่ยจำนวนชั่วโมงที่แดดออกต่อวัน นอกจากนี้ Holidu ยังระบุว่า ในกรุงเทพฯ มีคนส่วนใหญ่ที่สามารถสื่อสารภาษาอังกฤษได้ เป็นเมืองที่ดึงดูดนักลงทุนและบริษัทต่างชาติจำนวนมาก จึงทำให้เป็นเมืองที่สามารถหาสถานที่พักอาศัยสำหรับนักธุรกิจและผู้ประกอบการได้อย่างสะดวกสบาย
โฆษกรัฐบาลกล่าวเพิ่มเติมว่า นายกรัฐมนตรีขอบคุณหน่วยงานที่เกี่ยวข้องทุกฝ่าย รวมไปถึงพี่น้องประชาชนทุกคนที่ช่วยกันทำให้ประเทศไทยยังคงเป็นจุดหมายปลายทางท่องเที่ยวที่น่าดึงดูดสำหรับนักท่องเที่ยวและนักธุรกิจที่มองหาสถานที่ทำงานในระยะไกลในช่วงที่สถานการณ์โควิด-19 ที่ระบาดไปทั่วโลก รัฐบาลยืนยันความพร้อมที่จะดูแลความปลอดภัยทางด้านสาธารณสุขและพัฒนาโครงสร้างพื้นฐาน เพื่อให้ทั้งคนไทย นักธุรกิจ และนักท่องเที่ยว ให้สามารถใช้ชีวิต ดำเนินธุรกิจ และท่องเที่ยวในประเทศไทยได้อย่างมั่นใจและสะดวกสบายยิ่งขึ้น

ที่มา : https://www.thaigov.go.th/news/contents/details/49263