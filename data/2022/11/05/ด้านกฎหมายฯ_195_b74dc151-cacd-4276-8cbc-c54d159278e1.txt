รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม แจงสังคมหวั่นเข้าใจผิด เจ้าหน้าที่ราชทัณฑ์ยิงญาติเสียชีวิตเพราะสาเหตุในครอบครัว สั่งเอาผิดวินัยร้ายแรงพร้อมให้ออกจากราชการแล้ว


วันพฤหัสบดีที่ 9 กันยายน 2564
พิมพ์
รัฐมนตรีว่าการกระทรวงยุติธรรม แจงสังคมหวั่นเข้าใจผิด เจ้าหน้าที่ราชทัณฑ์ยิงญาติเสียชีวิตเพราะสาเหตุในครอบครัว สั่งเอาผิดวินัยร้ายแรงพร้อมให้ออกจากราชการแล้ว
รัฐมนตรีว่าการกระทรวงยุติธรรม แจงสังคมหวั่นเข้าใจผิด เจ้าหน้าที่ราชทัณฑ์ยิงญาติเสียชีวิต เพราะสาเหตุในครอบครัว ยันไม่ได้เครียดเรื่องเข้าเวรดึก สั่งเอาผิดวินัยร้ายแรงพร้อมให้ออกจากราชการแล้ว ให้เจ้าหน้าที่ลงพื้นที่เยียวยาผู้เสียหายเร่งด่วน
จากกรณี นายพุทธวรรณ มั่นปาน อายุ 51 ปี เจ้าพนักงานราชทัณฑ์ชำนาญงาน เรือนจำจังหวัดพิจิตร ใช้อาวุธปืนพกยิงญาติภายในบ้านพักของตัวเอง เบื้องต้น มีผู้เสียชีวิต 4 ราย คือ พ่อ-แม่ภรรยา ลูกติดภรรยา และน้องชายภรรยา ส่วนผู้ได้รับบาดเจ็บมี 3 ราย เป็นญาติของภรรยา นั้น
นายสมศักดิ์ เทพสุทิน รัฐมนตรีว่าการกระทรวงยุติธรรม เปิดเผยว่า ตนขอแสดงความเสียใจกับผู้เสียชีวิตและครอบครัว แต่ตนต้องชี้แจงเพราะมีประเด็นทางสังคมไม่จริงเกิดขึ้น ซึ่งผู้ก่อเหตุรายนี้เป็นเจ้าพนักงานราชทัณฑ์ เรือนจำจังหวัดพิจิตร ทั้งนี้ ตนยืนยันว่าสาเหตุที่เกิดขึ้นไม่ได้เกิดจากความเครียด เพราะเข้าเวรกะดึกแต่อย่างใด แต่ปัญหาที่แท้จริงเกิดจากความไม่ลงรอยของคนในครอบครัว และตำรวจกำลังขยายผลในส่วนนี้ โดยกรมราชทัณฑ์พิจารณาเห็นควรแล้วว่า มีการกระทำผิดวินัยร้ายแรง เบื้องต้นจึงมีคำสั่งให้ออกจากราชการทันที พร้อมกับวานนี้ได้มอบหมายให้เจ้าหน้าที่สำนักงานยุติธรรมจังหวัดพิจิตร ลงพื้นที่เพื่อแจ้งสิทธิ์ให้กับทายาทภรรยาของผู้ก่อเหตุแล้ว แต่ทายาทผู้เสียหายยังให้การไม่ได้ เนื่องจากยังอยู่ในภาวะตกใจและเสียใจกับเหตุการณ์ที่เกิดขึ้น
นายสมศักดิ์ เปิดเผยอีกว่า สำหรับสิทธิเงินค่าตอบแทนของผู้เสียหายในคดีอาญา ตามพระราชบัญญัติค่าตอบแทนผู้เสียหาย และค่าทดแทนและค่าใช้จ่ายแก่จำเลยในคดีอาญา พ.ศ. 2544 กรณีเสียชีวิตจากการกระทำของผู้อื่น ทายาทจะได้รับการช่วยเหลือในฐานะที่ตกเป็นเหยื่อ หรือผู้เสียหายในคดีอาญา คือ 1. ค่าตอบแทนกรณีถึงแก่ความตาย จำนวน 50,000 บาท 2. ค่าจัดการศพ 20,000 บาท 3. ค่าขาดอุปการะเลี้ยงดู 40,000 บาท รวม 110,000 บาท ส่วนกรณีได้รับบาดเจ็บ จากการกระทำความผิดอาญาของผู้อื่นโดย จะได้รับการเยียวยาเช่นกัน ได้แก่ 1. ค่าใช้จ่ายที่จำเป็นในการรักษาพยาบาลให้เท่าที่จ่ายจริง แต่ไม่เกิน 40,000 บาท (ตามใบเสร็จค่ารักษาพยาบาล) 2. ค่าฟื้นฟูสมรรถภาพทางร่างกายและจิตใจให้จ่ายเท่าที่จ่ายจริง แต่ไม่เกิน 20,000 บาท (ตามใบเสร็จค่าฟื้นฟูฯ) 3. ค่าขาดประโยชน์ทำมาหาได้ ตามอัตราค่าจ้างขั้นต่ำ ของจังหวัดพิจิตร วันละ 320 บาท ตามวันที่ไม่สามารถทำงานได้ตามปกติ 4. ค่าตอบแทนความเสียหายอื่น ให้จ่ายเป็นเงินตามจำนวนที่ คณะกรรมการเห็นสมควร แต่ไม่เกิน 50,000 บาท โดยขึ้นอยู่กับพฤติการณ์ ความร้ายแรงของการถูกกระทำความผิดตามแนวทางที่คณะกรรมการฯกำหนดไว้

ที่มา : https://www.thaigov.go.th/news/contents/details/45667