รัฐบาลไทย-ข่าวทำเนียบรัฐบาล-คำกล่าว พลเอก ประยุทธ์ จันทร์โอชา นายกรัฐมนตรี เนื่องในโอกาสเป็นประธานในพิธีลงนามบันทึกข้อตกลงการบูรณาการความร่วมมือ 7 กระทรวง : การพัฒนาคนตลอดช่วงชีวิต ฯ


วันพฤหัสบดีที่ 24 มีนาคม 2565
พิมพ์
คำกล่าว พลเอก ประยุทธ์ จันทร์โอชา นายกรัฐมนตรี เนื่องในโอกาสเป็นประธานในพิธีลงนามบันทึกข้อตกลงการบูรณาการความร่วมมือ 7 กระทรวง : การพัฒนาคนตลอดช่วงชีวิต ฯ
คำกล่าว พลเอก ประยุทธ์ จันทร์โอชา นายกรัฐมนตรี เนื่องในโอกาสเป็นประธานในพิธีลงนามบันทึกข้อตกลงการบูรณาการความร่วมมือ 7 กระทรวง : การพัฒนาคนตลอดช่วงชีวิต (กลุ่มเด็กปฐมวัยและผู้สูงอายุ) พ.ศ. 2565 - 2569 และกล่าวปาฐกถาพิเศษฯ
ท่านรองนายรัฐมนตรีและรัฐมนตรีว่าการกระทรวงสาธารณสุข
ท่านรัฐมนตรี
ผู้บริหารหน่วยงานภาครัฐ ภาคเอกชน
ผู้มีเกียรติ และสื่อมวลชนทุกท่าน
ผมรู้สึกยินดีและเป็นเกียรติอย่างยิ่งที่มาเป็นประธานในพิธีลงนามบันทึกข้อตกลงความร่วมมือการบูรณาการความร่วมมือการพัฒนาคนตลอดช่วงชีวิต (กลุ่มเด็กปฐมวัยและผู้สูงอายุ) พ.ศ. 2565 - 2569 ในวันนี้
รัฐบาลให้ความสำคัญกับการพัฒนากำลังคนของชาติเป็นอย่างยิ่ง เนื่องด้วยทรัพยากรมนุษย์ถือเป็นหัวใจของการพัฒนาประเทศ การพัฒนาคนในทุกช่วงวัยจึงเป็นรากฐานสำคัญที่ต้องร่วมกันขับเคลื่อนอย่างรอบด้าน
การพัฒนาเด็กปฐมวัยถือเป็นรากฐานขั้นต้นที่ต้องได้รับการพัฒนาอย่างรอบด้าน เต็มศักยภาพ และเท่าเทียมในทุกมิติ เพื่อให้เด็กมีภูมิคุ้มกันต่อการเปลี่ยนแปลง นำไปสู่การเป็นพลเมืองคุณภาพของสังคม สำหรับการพัฒนาผู้สูงอายุนั้น จำเป็นต้องสร้างทัศนคติของคนในสังคม ให้มองว่าผู้สูงอายุเป็นกลุ่มประชากรที่มีศักยภาพสามารถพึ่งพาตนเองได้ และยังเป็นพลังสำคัญในการพัฒนาประเทศและขับเคลื่อนกิจกรรมทางเศรษฐกิจได้
การลงนามบันทึกข้อตกลงความร่วมมือระหว่าง 7 กระทรวงในครั้งนี้ นับเป็นการยกระดับการขับเคลื่อนการพัฒนาคนตลอดช่วงชีวิต โดยมีเป้าหมายร่วมกันเพื่อพัฒนาให้คนไทยทุกคนมีศักยภาพสูง และมีความพร้อมต่อการดำเนินชีวิตในศตวรรษที่ 21 และเป็นกำลังสำคัญของประเทศชาติต่อไป ทั้งหมดนี้ นับเป็นความท้าทายอย่างยิ่งสำหรับทุกหน่วยงานและทุกภาคส่วนในการเชื่อมโยงแนวนโยบายรัฐบาลและแผนยุทธศาสตร์ต่าง ๆ สู่การปฏิบัติอย่างเป็นรูปธรรม
ผมขอขอบคุณผู้บริหาร ผู้ปฏิบัติงาน และเจ้าหน้าที่ที่เกี่ยวข้องทั้ง 7 กระทรวง ที่เห็นถึงความสำคัญของการพัฒนาคนในทุกช่วงวัย และร่วมกันผลักดันให้เกิดการพัฒนาเด็กปฐมวัยและผู้สูงอายุอย่างมีคุณภาพในทุกมิติ
ผมขอให้การดำเนินงานหลังจากนี้บรรลุตามเป้าประสงค์การพัฒนาที่ตั้งไว้ทุกประการ และบรรลุตามแผนยุทธศาสตร์ชาติ 20 ปี ซึ่งจะเป็นประโยชน์อย่างยิ่งต่อประเทศชาติในระยะยาว และขออวยพรให้ทุกคนประสบแต่ความสุข ความเจริญ มีสุขภาพร่างกายแข็งแรง มีจิตใจที่เข้มแข็ง ร่วมกันสร้างสรรค์พัฒนาสังคมไทย โดยไม่ทิ้งใครไว้ข้างหลังสืบไป
ขอบคุณครับ
----------------

ที่มา : https://www.thaigov.go.th/news/contents/details/52888