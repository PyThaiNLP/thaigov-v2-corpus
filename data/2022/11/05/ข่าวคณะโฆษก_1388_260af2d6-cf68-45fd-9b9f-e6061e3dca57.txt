รัฐบาลไทย-ข่าวทำเนียบรัฐบาล-“นายกฯ” ห่วงใยประชาชนเดินทางกลับภูมิลำเนา สั่ง ดูแล อำนวยความสะดวก ลดอุบัติเหตุ บังคับใช้ กม.เข้ม ผู้ฝ่าฝืนกฎจราจร


วันอาทิตย์ที่ 10 เมษายน 2565
พิมพ์
“นายกฯ” ห่วงใยประชาชนเดินทางกลับภูมิลำเนา สั่ง ดูแล อำนวยความสะดวก ลดอุบัติเหตุ บังคับใช้ กม.เข้ม ผู้ฝ่าฝืนกฎจราจร
“นายกฯ” ห่วงใยประชาชนเดินทางกลับภูมิลำเนา สั่ง ดูแล อำนวยความสะดวก ลดอุบัติเหตุ บังคับใช้ กม.เข้ม ผู้ฝ่าฝืนกฎจราจร
เมื่อวันที่ 10 เม.ย. น.ส.ไตรศุลี ไตรสรณกุล รองโฆษกประจำสำนักนายกรัฐมนตรี เปิดเผยว่า ในช่วงเทศกาลสงกรานต์ปี 2565 นี้ คาดว่าจะมีประชาชนเดินทางกลับภูมิลำเนา รวมถึงออกเดินทางไปยังสถานที่ท่องเที่ยวต่างๆเป็นจำนวนมาก โดยขณะนี้ได้มีประชาชนบางส่วนออกเดินทางแล้ว ด้วยความห่วงใย พล.อ.ประยุทธ์ จันทร์โอชา นายกรัฐมนตรีและ รมว.กลาโหม จึงได้กำชับ กระทรวงคมนาคม กระทรวงมหาดไทย สำนักงานตำรวจแห่งชาติ บูรณาการร่วมกับหน่วยงานที่เกี่ยวข้อง เพื่ออำนวยความสะดวกการเดินทางของประชาชน พร้อมเน้นย้ำมาตรการลดบัติเหตุ ให้การเดินทางของประชาชนเกิดความปลอดภัยสูงสุด
น.ส.ไตรศุลี กล่าวว่า นายกรัฐมนตรี ยังกำชับให้เจ้าหน้าที่บังคับใช้กฎหมายอย่างเข้มงวด ในกรณีพบพฤติกรรมฝ่าฝืนกฎจราจร และพฤติกรรมเสี่ยงที่อาจก่อให้เกิดอุบัติเหตุ ซึ่งมักจะพบในช่วงเทศกาล ไม่ว่าจะเป็น การขับรถด้วยเร็วเกินกําหนด เมาสุรา เป็นต้น เพื่อสร้างความมั่นใจ และสร้างความปลอดภัยในชีวิตและทรัพย์สินของประชาชน นอกจากนี้ ยังขอให้ประชาชนเดินทางด้วยความระมัดระวัง ขับขี่ยานพาหนะด้วยความไม่ประมาท มีสติในการเดินทาง ดื่มไม่ขับ ไม่ขับรถตัดหน้าในระยะกระชั้นชิด เพื่อความปลอดภัยในการเดินทาง ให้ปีนี้เป็นเทศกาลสงกรานต์แห่งความปลอดภัย
น.ส.ไตรศุลี กล่าวว่า พร้อมกันนี้ นายกรัฐมนตรี ยังกำชับให้กระทรวงสาธารณสุข ดูแลด้านสุขอนามัยของประชาชนระหว่างเดินทางด้วย โดยให้มีการประสานกับสาธารณสุขจังหวัด เพื่อระวังการแพร่ระบาดของโรคโควิด-19 โดยเฉพาะการรวมกลุ่มบริเวณปั้มน้ำมัน จุดพักรถ ซึ่งจะต้องไม่แออัดจนเกินไป อันจะก่อให้เกิดความเสี่ยงในการติดเชื้อได้  และขอให้ผู้เดินทางสวมใส่หน้ากากอนามัยตลอดเวลา หมั่นทำล้างมือด้วยเจลแอลกอฮอล์ และหลีกเลี่ยงพื้นที่ผู้คนแออัด เพื่อที่จะได้กลับภูมิลำเนาอย่างปลอดภัย ทั้งต่อตนเอง ครอบครัว และคนรอบข้าง
...................

ที่มา : https://www.thaigov.go.th/news/contents/details/53477