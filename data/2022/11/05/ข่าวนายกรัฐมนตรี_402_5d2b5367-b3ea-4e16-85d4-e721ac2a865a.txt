รัฐบาลไทย-ข่าวทำเนียบรัฐบาล-นายกฯ นำ ครม. ร่วมสืบสานวัฒนธรรมประเพณีสงกรานต์ ปี 2565 ย้ำให้ช่วยกันอนุรักษ์วัฒนธรรมอันดีงามของไทยให้เป็นมรดกล้ำค่าของชาติ อวยพรปีใหม่ไทยให้ประชาชนปลอดภัย มีความสุข


วันอังคารที่ 12 เมษายน 2565
พิมพ์
นายกฯ นำ ครม. ร่วมสืบสานวัฒนธรรมประเพณีสงกรานต์ ปี 2565 ย้ำให้ช่วยกันอนุรักษ์วัฒนธรรมอันดีงามของไทยให้เป็นมรดกล้ำค่าของชาติ อวยพรปีใหม่ไทยให้ประชาชนปลอดภัย มีความสุข
นายกฯ นำ ครม. ร่วมสืบสานวัฒนธรรมประเพณีสงกรานต์ ปี 2565 ย้ำให้ช่วยกันอนุรักษ์วัฒนธรรมอันดีงามของไทยให้เป็นมรดกล้ำค่าของชาติ อวยพรปีใหม่ไทยให้ประชาชนปลอดภัย มีความสุข สำเร็จ ร่วมกันพัฒนาประเทศสู่อนาคตที่มั่นคง มั่งคั่ง ยั่งยืนตลอดไป
นายธนกร วังบุญคงชนะ โฆษกประจำสำนักนายกรัฐมนตรี เผยว่า วันนี้ (12 เมษายน 2565) เวลา 08.15 น. ณ ตึกภักดีบดินทร์ ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานในงานพิธีสืบสานวัฒนธรรมประเพณีสงกรานต์ ประจำปี 2565 ประกอบด้วย พิธีสงฆ์ พิธีสรงน้ำพระพุทธรูป และพิธีรดน้ำขอพรเนื่องในวันสงกรานต์ ประจำปี 2565 โดยมีรองนายกรัฐมนตรี คณะรัฐมนตรี ปลัดกระทรวง ผู้บัญชาการเหล่าทัพ หัวหน้าส่วนราชการภายในทำเนียบรัฐบาล และตัวแทนสื่อมวลชนประจำทำเนียบรัฐบาล เข้าร่วมในพิธี พร้อมร่วมรดน้ำขอพรนายกรัฐมนตรีเพื่อความเป็นสิริมงคล และเป็นการร่วมสืบสานวัฒนธรรมไทยในประเพณีสงกรานต์ ภายใต้มาตรการป้องกันการแพร่ระบาดของไวรัสโควิด-19 และข้อกำหนดของศูนย์บริหารสถานการณ์โควิด-19 อย่างเคร่งครัด ทั้งนี้ นายกรัฐมนตรีได้มอบเหรียญนรสิงห์ปราบมารเป็นที่ระลึกให้แก่ผู้ร่วมพิธีด้วย
โอกาสนี้ นายกรัฐมนตรีกล่าวอวยพรเนื่องในโอกาสวันสงกรานต์ปี 2565 ว่า วันนี้ถือเป็นวาระพิเศษที่ทุกคนได้มาพบปะกันเพื่อร่วมสืบสานประเพณีสงกรานต์ อันเป็นมรดกทางวัฒนธรรมอันงดงามของไทยที่ได้ปฏิบัติสืบทอดมาอย่างยาวนานตั้งแต่โบราณ ซึ่งถือเป็นหน้าที่ของคนไทยทุกคนในการร่วมอนุรักษ์สืบสานวัฒนธรรมประเพณีไทยนี้ไว้ให้เป็นมรดกอันล้ำค่าของชาติ เพื่อที่จะทำให้ประเทศชาติของเรามีความมั่นคงยั่งยืนตลอดไป โดยสิ่งที่เราร่วมกันทำในวันนี้นับเป็นสิ่งสำคัญในการสืบสานวัฒนธรรมอันดีงามที่มีอัตลักษณ์และการถ่ายทอดจากรุ่นสู่รุ่น นับเป็นสิ่งที่เราทุกคนต้องช่วยกันรักษาไว้และร่วมกันสืบสานต่อไป แม้ประเพณีสงกรานต์ในปีนี้จะเป็นประเพณีสงกรานต์ที่ต้องมีมาตรการรักษาความปลอดภัยทางด้านสุขภาพ เพราะยังต้องเผชิญกับปัญหาอุสรรคต่าง ๆ ก็ตาม
พร้อมกันนี้ นายกรัฐมนตรีกล่าวขอบคุณในความร่วมมือของทุกคนด้วยใจจริงที่ได้ทำงานร่วมกันมาหลายปี สิ่งเหล่านี้จะเป็นกุศลให้กับทุกคน นายกฯ รู้สึกซาบซึ้งและขอขอบคุณทุกคน ขอให้ช่วยกันทำงานพัฒนาประเทศชาติให้เดินไปข้างหน้าต่อไป และนายกรัฐมนตรีได้กล่าวอวยพรในโอกาสวันสงกรานต์ซึ่งเป็นวันเริ่มต้นขึ้นปีใหม่ของไทยประจำปี 2565 และยังเป็นการเริ่มต้นในการเปิดรับสิ่งที่ดีและสิ่งใหม่ ๆ ให้แก่ชีวิตของตนเองและครอบครัว โดยได้อาราธนาคุณพระศรีรัตนตรัย และอำนาจศักดิ์สิทธิ์ที่ทุกคนเคารพนับถือ อีกทั้งพระบารมีแห่งพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี และพระบรมวงศานุวงศ์ทุกพระองค์ โปรดพระราชทานบันดาลพรให้ประชาชนคนไทยและครอบครัว รวมทั้งบุคคลอันเป็นที่รักของทุกคน ปลอดภัย มีความสุขความเจริญ ประสบความสำเร็จ ประสบสิ่งดี ๆ สิ่งใดที่ปรารถนาดีให้กับนายกฯ และครอบครัว ขอให้คืนกลับสู่ทุกคนเป็นร้อยเท่าพันทวี และร่วมกันพัฒนาประเทศสู่อนาคตที่มั่นคง มั่งคั่ง ยั่งยืนตลอดไป
-------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/53544