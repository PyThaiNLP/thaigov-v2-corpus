รัฐบาลไทย-ข่าวทำเนียบรัฐบาล-ผู้ช่วยโฆษก ศบค. ชี้แจง วัคซีนไฟเซอร์บูสเข็ม 3 ได้ทยอยฉีดกระตุ้นภูมิบุคลากรทางการแพทย์และด่านหน้า เน้นย้ำสสจ.จังหวัดกำกับติดตามแสดงรายชื่อบุคลากรที่ได้รับการฉีดวัคซีนอย่างโปร่งใส


วันจันทร์ที่ 9 สิงหาคม 2564
พิมพ์
ผู้ช่วยโฆษก ศบค. ชี้แจง วัคซีนไฟเซอร์บูสเข็ม 3 ได้ทยอยฉีดกระตุ้นภูมิบุคลากรทางการแพทย์และด่านหน้า เน้นย้ำสสจ.จังหวัดกำกับติดตามแสดงรายชื่อบุคลากรที่ได้รับการฉีดวัคซีนอย่างโปร่งใส
ผู้ช่วยโฆษก ศบค. ชี้แจง วัคซีนไฟเซอร์บูสเข็ม 3 ได้ทยอยฉีดกระตุ้นภูมิบุคลากรทางการแพทย์และด่านหน้า เน้นย้ำสสจ.จังหวัดกำกับติดตามแสดงรายชื่อบุคลากรที่ได้รับการฉีดวัคซีนอย่างโปร่งใส
วันนี้ 9 ส.ค. 64 เวลา 12.30 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรน่า 2019 (โควิด-19) ทำเนียบรัฐบาล พญ.อภิสมัย ศรีรังสรรค์ ผู้ช่วยโฆษกศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) หรือ ศบค. ได้ตอบคำถามสื่อมวลชนเกี่ยวกับความคืบหน้าการฉีดวัคซีน Booster Dose หรือวัคซีนเข็ม 3 จะมีการรายงานการฉีดวัคซีนเข็ม 3 กระตุ้นภูมิของบุคลากรทางการแพทย์และบุคลากรด่านหน้าประจำทุกวัน โดยตัวเลขล่าสุดบุคลากรที่ได้รับการฉีดวัคซีนกระตุ้นเข็ม 3 วันนี้ ได้แก่ วัคซีนแอสตร้าเซเนก้าเพิ่มไปอีก 900 เข็ม ถ้านับรวมตั้งแต่วันที่ 28 ก.พ. เป็นต้นมาที่ฉีดเข็มที่1 มีบุคลากรได้รับแล้วจำนวน 182,082 ราย ส่วนวัคซีนไฟเซอร์ เพิ่ม 23,481 ราย ตัวเลขรวมของไฟเซอร์อยู่ที่ 39,483 ราย สำหรับการจัดสรรกระจายวัคซีนของไฟเซอร์นั้น ขณะนี้ กรมควบคุมโรคได้จัดส่งเบื้องต้นที่ 50 -60% ของความต้องการที่สำรวจไว้ก่อน จากนั้นจะมีการสำรวจศักยภาพการฉีดแต่ละจุดและจะจัดสรรให้เพิ่มเติม โดยตั้งแต่วันที่ 5-6 ส.ค.ที่ผ่านมา กรมควบคุมโรคได้จัดสรรวัคซีนล็อตแรกไปยังหน่วยฉีดเรียบร้อยแล้ว ขอเน้นย้ำว่า ทุกๆ จังหวัดไม่ใช่ทุกโรงพยาบาล สสจ. จะกำกับในรายละเอียดตั้งแต่การขนส่ง การจัดเก็บที่ถูกต้อง ซึ่งสัปดาห์ที่ผ่านมาได้มีเริ่มฉีดในหลายหน่วยงาน
ทั้งนี้ นายสุระ วิเศษศักดิ์ รักษาการรองปลัดกระทรวงสาธารณสุข ย้ำว่า สสจ.จังหวัดกำกับติดตามทุกๆหน่วยฉีดด้วยความโปร่งใส สำหรับวัคซีนไฟเซอร์ของกลุ่มนักเรียนที่จะต้องเดินทางไปศึกษาต่อต่างประเทศขอให้ติดต่อลงทะเบียนทั้งใน กทม. และต่างจังหวัดจะมีการสแกน QR Code ที่ต่างกัน เมื่อลงทะเบียนจะได้รับอีเมล์ยืนยันการลงทะเบียน เพื่อนัดหมายการฉีดวัคซีนผ่านทาง sms "ในส่วนของข้อมูลต่างๆ กระทรวงสาธารณสุขเน้นย้ำว่า ไม่ว่าจะเป็นระบบการดูแลผู้ป่วย Community Isolation (การกักตัวในชุมชน) หรือ Home Isolation (การกักตัวที่บ้าน) การดำเนินการไม่ว่าจะโดยหน่วยงานภาครัฐภาคเอกชนและประชาสังคมจะมีการรวบรวมเข้าระบบเดียวกันฐานข้อมูลสปสช. เร็วๆ นี้ "ขอให้โรงพยาบาลที่ดูแลผู้ป่วยเหล่านี้ติดตามเรื่องของการลงข้อมูลด้วย เพื่อเป็นประโยชน์ในการบริหารจัดการได้" ผู้ช่วยโฆษก ศบค. กล่าวในตอนท้าย
...........

ที่มา : https://www.thaigov.go.th/news/contents/details/44590