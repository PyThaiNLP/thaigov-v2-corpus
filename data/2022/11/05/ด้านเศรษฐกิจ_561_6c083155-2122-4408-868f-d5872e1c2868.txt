รัฐบาลไทย-ข่าวทำเนียบรัฐบาล-สรรพสามิตจับกุมไวน์หนีภาษีในเขตพื้นที่กรุงเทพมหานคร


วันศุกร์ที่ 6 สิงหาคม 2564
พิมพ์
สรรพสามิตจับกุมไวน์หนีภาษีในเขตพื้นที่กรุงเทพมหานคร
จากการตรวจค้นพบไวน์ที่ยังไม่เสียภาษีสรรพสามิต จำนวนทั้งสิ้น 1,158 ขวด สำหรับไวน์ของกลางที่ได้จากการจับกุมในครั้งนี้ มีมูลค่าประมาณ 1,273,800 บาท มูลค่าภาษีที่รัฐเสียหายประมาณ 177,221.25 บาท และค่าปรับผู้กระทำผิด เป็นเงิน 1,772,212.50 บาท
นายลวรณ แสงสนิท อธิบดีกรมสรรพสามิต เปิดเผยว่า จากการที่ได้มอบนโยบายให้กรมสรรพสามิต โดยนายวิวัฒน์ เขาสกุล รองอธิบดี รักษาการในตำแหน่งที่ปรึกษาด้านยุทธศาสตร์ภาษีสรรพสามิต และว่าที่ ร.ต.ยงยุทธ ภูมิประเทศ ผู้อำนวยการสำนักตรวจสอบ ป้องกันและปราบปราม ติดตามจับกุมไวน์หนีภาษีในเขตพื้นที่กรุงเทพมหานครอย่างต่อเนื่อง ศูนย์ปราบปรามสินค้าออนไลน์ สำนักตรวจสอบ ป้องกันและปราบปราม กรมสรรพสามิต ได้ติดตามการโพสต์ขายไวน์ในกลุ่มโซเชียลมีเดีย และดำเนินการสืบสวนหาข่าว ทั้งทางออนไลน์และการลงพื้นที่เพื่อติดตามจนทราบว่าวันที่ 4 สิงหาคม 2564 จะมีการขนส่งไวน์หนีภาษีภายในเขตพื้นที่กรุงเทพมหานคร สำนักตรวจสอบ ป้องกันและปราบปรามจึงได้ดำเนินการวางแผนจับกุมรถบรรทุก 4 ล้อเล็ก ซึ่งเชื่อว่าบรรทุกสินค้าผิดกฎหมายสรรพสามิตอยู่บนรถ คันดังกล่าว จากการตรวจค้นพบไวน์ที่ยังไม่เสียภาษีสรรพสามิต จำนวนทั้งสิ้น 1,158 ขวด เจ้าหน้าที่สรรพสามิตจึงได้ดำเนินการจับกุม โดยสามารถจับผู้ต้องหาได้ 1 ราย สำหรับไวน์ของกลางที่ได้จากการจับกุมในครั้งนี้ มีมูลค่าประมาณ 1,273,800 บาท มูลค่าภาษีที่รัฐเสียหายประมาณ 177,221.25 บาท และค่าปรับผู้กระทำผิด เป็นเงิน 1,772,212.50 บาท
อธิบดีกรมสรรพสามิต กล่าวย้ำว่า นโยบายการตรวจสอบ ปราบปรามและจับกุมผู้กระทำผิดกฎหมายสรรพสามิตอย่างต่อเนื่องดังกล่าว จะช่วยสร้างความเป็นธรรม โปร่งใส ความมั่นใจให้แก่ผู้ประกอบการที่เสียภาษีโดยสุจริต และช่วยดูแลผู้บริโภคให้บริโภคสินค้าที่ปลอดภัยและได้มาตรฐาน
“หากประชาชนท่านใดทราบเบาะแสการกระทำความผิดเกี่ยวกับสินค้าที่ต้องเสียภาษีสรรพสามิตสามารถแจ้งโดยตรงได้ที่กรมสรรพสามิต หรือสำนักงานสรรพสามิตพื้นที่ทุกแห่งทั่วประเทศหรือ Call center 1713 ได้ตลอด 24 ชั่วโมง หรือที่ www.excise.go.th ซึ่งกรมสรรพสามิต จะปกปิดข้อมูลของผู้แจ้งเบาะแสเป็นความลับ”
ฝ่ายประชาสัมพันธ์ สำนักงานเลขานุการกรม กรมสรรพสามิต
โทร/โทรสาร 0 2241 4778

ที่มา : https://www.thaigov.go.th/news/contents/details/44500