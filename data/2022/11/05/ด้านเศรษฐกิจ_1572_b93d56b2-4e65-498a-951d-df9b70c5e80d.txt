รัฐบาลไทย-ข่าวทำเนียบรัฐบาล-กรมทางหลวงรายงานสถานการณ์อุทกภัยบนทางหลวงประจำวันที่ 30 ตุลาคม 2564


วันเสาร์ที่ 30 ตุลาคม 2564
กรมทางหลวงรายงานสถานการณ์อุทกภัยบนทางหลวงประจำวันที่ 30 ตุลาคม 2564
พบทางหลวงที่ยังไม่สามารถเปิดการสัญจรเหลือเพียงทางหลวงหมายเลข 3412 ตอนบางบาล - ผักไห่ พร้อมเร่งระบายน้ำ ทำความสะอาด ซ่อมแซมผิวทางเพื่ออำนวยความสะดวกปลอดภัยให้กับประชาชน 24 ชั่วโมง
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า นายศักดิ์สยาม ชิดชอบ รัฐมนตรีว่าการกระทรวงคมนาคม มีความเป็นห่วงใยต่อการเดินทางของประชาชนจึงขอให้เร่งทำความสะอาดและซ่อมแซมผิวจราจรที่ได้รับผลกระทบจากสถานการณ์อุทกภัยในพื้นที่ที่น้ำลดลงเพื่อเปิดการสัญจรให้ผู้ใช้เส้นทาง พร้อมเร่งรัดให้ระบายน้ำในพื้นที่ที่ยังมีน้ำท่วมขังและจัดเจ้าหน้าที่อำนวยความสะดวกปลอดภัยให้กับประชาชนในการเดินทาง และกำชับให้เฝ้าระวังสถานการณ์อย่างต่อเนื่องเพราะตามประกาศกรมอุตุนิยมวิทยาได้แจ้งว่ายังคงมีฝนฟ้าคะนองและฝนตกหนักบางแห่งในระยะนี้
สำหรับสถานการณ์อุทกภัยบนทางหลวงประจำวันที่ 30 ตุลาคม 2564 พบทางหลวงถูกน้ำท่วม ดินสไลด์ 5 จังหวัด 9 สายทาง 18 แห่ง โดยทางหลวงในจังหวัดที่ได้รับผลกระทบจากอุทกภัย ได้แก่ จังหวัดมหาสารคาม อ่างทอง พระนครศรีอยุธยา สุพรรณบุรี และนครปฐม ซึ่งสามารถสัญจรได้โดยมอบให้เจ้าหน้าที่คอยอำนวยความสะดวกด้านการจราจร ทั้งนี้ทางหลวงที่ยังไม่สามารถเปิดการสัญจรได้ขณะนี้เหลือเพียงทางหลวงหมายเลข 3412 ตอนบางบาล - ผักไห่ ช่วง กม. ที่ 13+900 - 15+800 ระดับน้ำสูง 25 เซนติเมตร และช่วง กม. ที่ 17+400 - 23+900 ระดับน้ำสูง 20 เซนติเมตร โดยน้ำภายนอกผิวจราจรสูงประมาณ 68 เซนติเมตร เนื่องจากการผันน้ำเข้าทุ่งนาพื้นที่แก้มลิงเพื่อบรรเทาปัญหาน้ำท่วมริมฝั่งแม่น้ำเจ้าพระยา ประกอบกับยังมีฝนตกอยู่ทำให้น้ำท่วมขัง จึงจำเป็นต้องปิดการจราจรเพื่อความปลอดภัยของผู้ใช้เส้นทางและแจ้งให้ใช้เส้นทางเลี่ยงทางหลวงชนบทหมายเลข 4047 บริเวณแยกวัดไผ่ล้อมและแยกวัดกอไผ่แทน พร้อมให้เจ้าหน้าที่ตั้งเครื่องสูบน้ำ ป้ายเตือน ปั้นคันดิน และอุปกรณ์อำนวยความสะดวกและปลอดภัยพร้อมให้บริการประชาชนตลอด 24 ชั่วโมง
ทั้งนี้ ขอให้ประชาชนผู้ใช้เส้นทางหลวงเดินทางด้วยความระมัดระวังเพื่อความปลอดภัย พร้อมปฏิบัติตามป้ายเตือน ป้ายแนะนำและคำแนะนำของเจ้าหน้าที่อย่างเคร่งครัด และหากประชาชนต้องการสอบถามสภาพเส้นทาง สภาพการจราจร หรือต้องการความช่วยเหลือสามารถติดต่อได้ที่สำนักงานทางหลวง แขวงทางหลวง หมวดทางหลวงในพื้นที่ และสายด่วนกรมทางหลวง โทร.1586  (โทรฟรีทุกเครือข่ายตลอด 24 ชั่วโมง) และสามารถติดตามการรายงานสถานการณ์สภาพเส้นทางได้ที่ทวิตเตอร์กรมทางหลวง @prdoh1

ที่มา : https://www.thaigov.go.th/news/contents/details/47626