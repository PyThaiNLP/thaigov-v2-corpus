รัฐบาลไทย-ข่าวทำเนียบรัฐบาล-บสย. ขับเคลื่อน โมเดลเศรษฐกิจ BCG ผนึก กนอ. – ธนาคาร หนุน ธุรกิจสีเขียว


วันพุธที่ 23 มีนาคม 2565
พิมพ์
บสย. ขับเคลื่อน โมเดลเศรษฐกิจ BCG ผนึก กนอ. – ธนาคาร หนุน ธุรกิจสีเขียว
บสย.ผนึก กนอ.และธนาคารพันธมิตร ขับเคลื่อนโมเดลเศรษฐกิจ BCG ส่งโครงการค้ำประกันสินเชื่อ บสย. SMEs สร้างชาติ (PGS 9)  ค้ำประกันสินเชื่อ เพื่อธุรกิจสีเขียว ปรับปรุงเครื่องจักร สู่พลังงานทางเลือก เพื่ออนุรักษ์พลังงาน เปิดวงเงินค้ำสูงสุด 100 ล้านบาทต่อราย
นางดุสิดา ทัพวงษ์ รองผู้จัดการทั่วไป สายงานกลยุทธ์และผลิตภัณฑ์ บรรษัทประกันสินเชื่ออุตสาหกรรมขนาดย่อม (บสย.) นายวีริศ อัมระปาล ผู้ว่าการนิคมอุตสาหกรรมแห่งประเทศไทย และ 4  ธนาคาร ได้แก่  ธนาคารกรุงไทย จำกัด (มหาชน) ธนาคารไทยพาณิชย์ จำกัด (มหาชน) ธนาคารเพื่อการส่งออกและนำเข้าแห่งประเทศไทย และ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) ร่วมพิธีลงนามบันทึกความเข้าใจว่าด้วยความร่วมมือในการส่งเสริมสนับสนุนมาตรการทางการเงิน เพื่อการอนุรักษ์พลังงาน การใช้พลังงานทางเลือกและพลังงานทดแทน เพื่อลดการปล่อยก๊าซเรือนกระจกของโรงงานในนิคมอุตสาหกรรม  ร่วมมือกันสนับสนุนนโยบายแผนยุทธศาสตร์การขับเคลื่อนประเทศไทยด้วยโมเดลเศรษฐกิจ BCG พ.ศ. 2564-2569  ได้แก่ BIO-Economy  เศรษฐกิจชีวภาพ Circular Economy เศรษฐกิจหมุนเวียน  และ Green Economy เศรษฐกิจสีเขียว  ด้วยมาตรการการสนับสนุนด้านการเงินแก่ผู้ประกอบการ
ภายใต้ความร่วมมือครั้งนี้ บสย. พร้อมให้การสนับสนุนการค้ำประกันสินเชื่อ ผู้ประกอบการ SMEs ที่ดำเนินธุรกิจภายใต้กฎหมายหรือนโยบายที่เกี่ยวข้องกับการอนุรักษ์พลังงาน การใช้พลังงานทางเลือกและพลังงานทดแทน ผ่านโครงการค้ำประกันสินเชื่อ PGS 9 บสย. SMEs สร้างชาติ พร้อมสิทธิประโยชน์ ยกเว้นค่าธรรมเนียมค้ำประกันสินเชื่อ 2 ปี  วงเงินค้ำประกันสูงสุดต่อราย 100 ล้านบาท ระยะเวลาค้ำประกันนาน 10 ปี

ที่มา : https://www.thaigov.go.th/news/contents/details/52854