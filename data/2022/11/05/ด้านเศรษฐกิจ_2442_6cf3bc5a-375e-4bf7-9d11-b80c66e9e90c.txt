รัฐบาลไทย-ข่าวทำเนียบรัฐบาล-รฟม. จัดพิธีปล่อยแถวดูแลความปลอดภัย และอำนวยความสะดวก แก่ประชาชนในช่วงเทศกาลปีใหม่ 2565


วันพุธที่ 29 ธันวาคม 2564
รฟม. จัดพิธีปล่อยแถวดูแลความปลอดภัย และอำนวยความสะดวก แก่ประชาชนในช่วงเทศกาลปีใหม่ 2565
บูรณาการร่วมมือกับหน่วยงานต่าง ๆ และหน่วยงานในสังกัดกระทรวงคมนาคม
การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม ได้จัดพิธีปล่อยแถวดูแลความปลอดภัยและอำนวยความสะดวกแก่ประชาชนผู้ใช้บริการรถไฟฟ้ามหานคร สายเฉลิมรัชมงคล (MRT สายสีน้ำเงิน) และรถไฟฟ้ามหานคร สายฉลองรัชธรรม (MRT สายสีม่วง)  ในช่วงเทศกาลปีใหม่ 2565 ณ สถานีรถไฟฟ้า MRT ท่าพระ โดยมีนายวิทยา พันธุ์มงคล รองผู้ว่าการ (ปฏิบัติการ)  รฟม. เป็นประธานในพิธี โดย รฟม. ได้บูรณาการร่วมมือกับหน่วยงานต่างๆ อาทิกองบัญชาการตำรวจนครบาล กองบัญชาการตำรวจสอบสวนกลาง โดยกองบังคับการตำรวจรถไฟ กองบังคับการสายตรวจและปฏิบัติการพิเศษ 191โดย กองกำกับการสุนัขตำรวจ กองบังคับการตำรวจนครบาล 7 โดยสถานีตำรวจนครบาลท่าพระ และ บริษัท ทางด่วนและรถไฟฟ้ากรุงเทพ จำกัด (มหาชน) (BEM) เพื่อเตรียมความพร้อมในการใช้ระบบขนส่งสาธารณะและโครงข่ายคมนาคม ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่มอบหมายให้หน่วยงานในสังกัดกระทรวงคมนาคมอำนวยความสะดวกและความปลอดภัยในการเดินทางให้แก่ประชาชน ในช่วงเทศกาลปีใหม่
นอกจากนี้  รฟม. ได้เตรียมความพร้อมด้านมาตรการรักษาความปลอดภัยในสถานีอย่างเต็มกำลัง โดยจัดกำลังเจ้าหน้าที่รักษาความปลอดภัย เจ้าหน้าที่กู้ภัย เจ้าหน้าที่พิสูจน์ทราบ (EOD)  เจ้าหน้าที่ผู้บังคับสุนัข( K-9) และสุนัข K-9 ประจำการ เพื่อปฏิบัติหน้าที่ตลอดระยะเวลาการเปิดให้บริการของรถไฟฟ้า MRT รวมถึงจัดเจ้าหน้าที่สื่อสารประจำศูนย์วิทยุพสุธา และศูนย์วิทยุบางไผ่ ตรวจตราทาง CCTV และรับแจ้งเหตุผิดปกติเหตุฉุกเฉิน ทางหมายเลขโทรศัพท์
0 2938 3666 ตลอด 24 ชั่วโมง และจัดเจ้าหน้าที่ตรวจความปลอดภัยยืนประจำจุดตรวจสัมภาระ (Walk through Scanner) ทั้งนี้ ขอความร่วมมือผู้โดยสารในการตรวจสัมภาระและไม่อนุญาตให้นำวัตถุต้องห้ามเข้ามาในระบบรถไฟฟ้าเพื่อความปลอดภัยของผู้ใช้ระบบ ได้แก่ อาวุธ ของมีคม ลูกโป่ง และพลุดอกไม้ไฟทุกชนิด พร้อมกันนี้ รฟม. จะยังคงดำเนินการตามมาตรการป้องกันการแพร่ระบาดของเชื้อไวรัส COVID-19 ในระบบรถไฟฟ้า MRT ทั้งสองสายอย่างเข้มงวด อาทิ การทำความสะอาดด้วยน้ำยาฆ่าเชื้อภายในสถานีและภายในขบวนรถไฟฟ้า การทำความสะอาดเหรียญโดยสารก่อนนำไปให้บริการ การตรวจวัดอุณหภูมิของเจ้าหน้าที่ที่ให้บริการในสถานี เป็นต้น และ รฟม. ขอเน้นย้ำผู้โดยสารโปรดให้ความร่วมมือกับเจ้าหน้าที่ในการตรวจวัดอุณหภูมิร่างกายก่อนเข้าใช้บริการ ล้างมือด้วยเจลแอลกอฮอล์ในจุดให้บริการในสถานี รักษาระยะห่างทางสังคม (Social Distancing) สวมใส่หน้ากากผ้าหรือหน้ากากอนามัยตลอดระยะเวลาการใช้บริการ และสแกน QR Code ไทยชนะ ที่ติดอยู่ภายในตู้โดยสารเพื่อเช็คอิน เพื่อสุขอนามัยที่ดีทั้งตนเองและสังคมส่วนรวม ติดตามข้อมูลข่าวสาร รฟม. เพิ่มเติมได้ที่เว็บไซต์ รฟม. www.mrta.co.th และเฟซบุ๊กแฟนเพจการรถไฟฟ้าขนส่งมวลชนแห่งประเทศไทย หรือ Call Center รฟม. โทร. 0 2716 4044

ที่มา : https://www.thaigov.go.th/news/contents/details/50036