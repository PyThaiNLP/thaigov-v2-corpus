รัฐบาลไทย-ข่าวทำเนียบรัฐบาล-76 จังหวัดร่วมโชว์ภูมิปัญญา-ผลิตภัณฑ์วัฒนธรรมไทย CPOT


วันพุธที่ 10 สิงหาคม 2565
76 จังหวัดร่วมโชว์ภูมิปัญญา-ผลิตภัณฑ์วัฒนธรรมไทย CPOT
76 จังหวัดร่วมโชว์ภูมิปัญญา-ผลิตภัณฑ์วัฒนธรรมไทย CPOT -หน่วยงานภาครัฐ เอกชน ร่วมออกบูทงานผ้าและผลิตภัณฑ์จากผ้าไทย ในงาน “ภูษาศิลป์ จากท้องถิ่นสู่สากล”
76 จังหวัดร่วมโชว์ภูมิปัญญา-ผลิตภัณฑ์วัฒนธรรมไทย CPOT -หน่วยงานภาครัฐ เอกชน ร่วมออกบูทงานผ้าและผลิตภัณฑ์จากผ้าไทย ในงาน “ภูษาศิลป์ จากท้องถิ่นสู่สากล” 11-14 สิงหาคม 2565 ณ รอยัล พารากอน ฮอลล์ ชั้น 5 ศูนย์การค้าสยามพารากอน
นายอิทธิพล คุณปลื้ม รัฐมนตรีว่าการกระทรวงวัฒนธรรม (วธ.) กล่าวว่า กระทรวงวัฒนธรรม (วธ.) ร่วมกับหน่วยงานภาครัฐ ภาคเอกชน เครือข่ายวัฒนธรรมทั่วประเทศ จัดงานเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสมหามงคลเฉลิมพระชนมพรรษา 90 พรรษา 12 สิงหาคม 2565 “ภูษาศิลป์ จากท้องถิ่นสู่สากล” ในวันที่ 11-14 สิงหาคม 2565 ณ รอยัล พารากอน ฮอลล์ ชั้น 5 ศูนย์การค้าสยามพารากอน เพื่อน้อมสำนึกในพระมหากรุณาธิคุณที่ทรงมีพระวิริยอุตสาหะ ปฏิบัติพระราชกรณียกิจในการส่งเสริมเรื่อง “ผ้าไทย” เป็นที่ประจักษ์มายาวนานมาตลอด 70 ปี ให้เป็นที่รู้จักในระดับสากล ประกอบกับ ครม.เห็นชอบให้วันที่ 12 สิงหาคมของทุกปี เป็นวันผ้าไทยแห่งชาติ ซึ่งเป็นที่น่ายินดีว่างานดังกล่าวมีหน่วยงานภาครัฐ ภาคเอกชน ภาคประชาชนสนใจเข้าร่วมกิจกรรมเป็นจำนวนมาก โดยเฉพาะการสาธิตและจำหน่ายผ้าและผลิตภัณฑ์จากผ้าทั่วประเทศ อาทิ มูลนิธิส่งเสริมศิลปาชีพในสมเด็จพระนางเจ้าสิริกิติ์ พระบรมราชินีนาถ กระทรวงพาณิชย์ กรมหม่อนไหม กรมการพัฒนาชุมชน เป็นต้น
รัฐมนตรีว่าการกระทรวงวัฒนธรรม กล่าวต่อไปว่า นอกจากนี้ยังมีชุมชน ผู้ประกอบการผลิตภัณฑ์วัฒนธรรมไทย (Cultural Product of Thailand) หรือ CPOT จาก 76 จังหวัดทั่วประเทศมาร่วมออกร้าน อาทิ   จังหวัดชลบุรี ได้แก่ ชุมชนเครือข่ายทางวัฒนธรรมอำเภอพนัสนิคม Guge Eco Printing (ลายใบไม้บนผืนผ้า) พนัสนิคม การนำใบไม้และจักสานที่อยู่ในท้องถิ่น สร้างสรรค์เป็นลวดลายใบไม้และจักสานบนผืนผ้า โดยกระบวนการ Eco Printing ที่เป็นมิตรกับสิ่งแวดล้อม ,จังหวัดชัยนาท ได้แก่ ชุมชนคุณธรรมวัดเนินขาม กลุ่มสปาและผ้าฝ้ายทอมือ ผ้าพื้นเมืองลายโบราณ ผ้าซิ่นตีนจก และผ้าขาวม้า 5 สี เป็นภูมิปัญญาการทอผ้าของชุมชนที่มาจากบรรพบุรุษเชื้อสายลาว และถ่ายทอดภูมิปัญญาการทอจากรุ่นสู่รุ่น เกิดเป็นผ้าพื้นเมืองที่มีความเป็นเอกลักษณ์และสวยงาม
จังหวัดปัตตานี ได้แก่ ชุมชนคุณธรรมมัสยิดจะบังติกอ (รายอฟาฏอนี) บาติก เดอนารา นำผ้าบาติก เดอนารา เป็นภูมิปัญญาท้องถิ่นชายแดนใต้ในการสร้างลวดลาย และสีสันบนผืนผ้าด้วยการใช้อุปกรณ์วาดด้วยมือ ที่เรียกว่า จันติ้ง หรือใช้แม่พิมพ์ไม้หรือโลหะ โดยยังคงกระบวนการผลิตที่ใช้มือ (HAND MADE) ตั้งแต่การวาด พิมพ์ ลวดลาย ลงสี ตลอดจนต้ม ซัก ล้าง , จังหวัดนครศรีธรรมราช ได้แก่ ชุมชนคุณธรรมบ้านตรอกแค กนกศิลป์นคร นำ“ผ้ายกเมืองนคร” ผ้าพื้นเมืองเอกลักษณ์ของท้องถิ่นจังหวัดนครศรีธรรมราช เป็นผ้าที่ได้รับการยกย่องมาแต่โบราณว่าสวยงาม แบบอย่างผ้าชั้นดีในหมู่คนชั้นสูงมีชื่อเสียงด้านฝีมือในการทอผ้ายกเป็นเลิศมาตั้งแต่ในอดีต เป็นที่รู้จักกันอย่างแพร่หลาย อัตลักษณ์ที่สำคัญของผ้าทอยกดอกเมืองนคร คือ ผ้าจะยกนูนขึ้นเป็นลวดลายชัดเจนและมีความละเอียดประณีต
จังหวัดกาฬสินธุ์ ได้แก่ ชุมชนเครือข่ายทางวัฒนธรรมห้วยโพธิ์ กลุ่มผ้าทอลายมงคลมนตราธิกาญจน์ นำผ้าแพรวา หรือผ้าไหมแพรวา เป็นผ้าทอมืออันเป็นเอกลักษณ์ของชาวผู้ไทยหรือภูไท การทอผ้าแพรวามีเป็นวัฒนธรรมของชาวภูไท โดยกลุ่มผ้าทอลายมงคลมนตราธิกาญจน์ ทอด้วยเทคนิคผสมลายขิดและจกบนผืนผ้า เกิดเป็นผ้าไหมแพรวา ผ้าประจำจังหวัดกาฬสินธุ์ที่มีความวิจิตรและงดงาม  ,จังหวัดเชียงราย ได้แก่ ชุมชนบ้านหาดบ้าย อรปวีย์ฝ้ายงาม นำผ้าทอไทลื้อ ที่ถักทอเส้นฝ้ายด้วยมือที่ต้องอาศัยความละเอียดปราณีต เพื่อสร้างสรรค์ชิ้นที่สวยงามควรค่าแก่การอนุรักษ์ รักษาไว้ เป็นการส่งต่อความสุขของคนทอสู่คุณค่าและความงามของผู้สวมใส่ เป็นต้น โดยภายในงานมีบริการตัดเย็บเสื้อผ้าครบวงจร คาดสร้างงาน สร้างรายได้แก่ชุมชน ผู้ประกอบการเป็นจำนวนมาก สอบถามรายละเอียดเพิ่มเติมได้ที่ สายด่วนวัฒนธรรม 1765

ที่มา : https://www.thaigov.go.th/news/contents/details/57858