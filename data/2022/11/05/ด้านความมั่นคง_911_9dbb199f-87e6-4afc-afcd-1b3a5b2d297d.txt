รัฐบาลไทย-ข่าวทำเนียบรัฐบาล-รมว.เฮ้ง ไม่ทอดทิ้งลูกจ้างบอดี้แฟชั่น ส่งนิติกรช่วยดำเนินการฟ้องคดีแพ่ง ทุนทรัพย์กว่า 62 ล้านบาท


วันอาทิตย์ที่ 3 เมษายน 2565
พิมพ์
รมว.เฮ้ง ไม่ทอดทิ้งลูกจ้างบอดี้แฟชั่น ส่งนิติกรช่วยดำเนินการฟ้องคดีแพ่ง ทุนทรัพย์กว่า 62 ล้านบาท
รมว.แรงงาน ห่วงใยอดีตลูกจ้างบอดี้แฟชั่น หลังเยียวยาเงินกองทุนสงเคราะห์ลูกจ้างเหตุถูกเลิกจ้างไม่ได้รับค่าชดเชยแล้ว พร้อมส่งนิติกรเป็นทนายความฟ้องคดีแพ่งให้กับลูกจ้าง 773 คน ทุนทรัพย์กว่า 62 ล้านบาท
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า กรณีบริษัท บอดี้ แฟชั่น (ประเทศไทย) จำกัด จังหวัดนครสวรรค์ ได้ลอยแพลูกจ้างกว่า 700 ชีวิต ส่งผลให้ลูกจ้างตกงานทันที เหตุการณ์นี้เป็นเรื่องที่พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และพลเอก ประวิตร วงษ์สุวรรณ รองนายกรัฐมนตรี ที่กำกับดูแลกระทรวงแรงงาน ให้ความห่วงใยเร่งรัดให้ดำเนินการช่วยเหลือเยียวยาความเดือดร้อนของลูกจ้าง ทั้งจากสถานการณ์วิกฤตเศรษฐกิจและการแพร่ระบาดของโรคติดเชื้อไวรัสโควิด-19 (COVID-19) ซึ่งอาจซ้ำเติมลูกจ้างหากยังไม่ได้รับสิทธิประโยชน์ที่พึงได้ตามกฎหมาย จึงสั่งการกรมสวัสดิการและคุ้มครองแรงงานให้เร่งรัด ติดตามการช่วยเหลือคุ้มครองสิทธิประโยชน์ของลูกจ้างที่รัฐบาล และกระทรวงแรงงานได้กำหนดเป็นนโยบายและมาตรการให้ความช่วยเหลือคุ้มครองแรงงานตามกฎหมายอย่างเร่งด่วน โดยในกรณีที่นายจ้างไม่จ่ายค่าชดเชย คณะกรรมการกองทุนสงเคราะห์ลูกจ้าง พิจารณาอนุมัติเงินสงเคราะห์กรณีค่าชดเชยของลูกจ้างแล้ว 14.5 ล้านบาท และได้ส่งนิติกร โดยมีนายสัญญา แสงกุล ผู้อำนวยการกลุ่มงานคดีแพ่ง นายรภัทร ใจพิศ นิติกรปฏิบัติการ และทีมงานกฎหมายลงพื้นที่จังหวัดนครสวรรค์เพื่อจัดทำเอกสารคำฟ้อง และเอกสารอื่น ๆ ในการดำเนินการฟ้องคดีนายจ้าง จำนวน 2 คดี ให้กับลูกจ้างรวม 773 คน แบ่งเป็นคดีแรก จำนวน 757 คน มีทุนทรัพย์ในการฟ้องคดี จำนวน 61,328,641.42 บาท และคดีที่สอง จำนวน 16 คน มีทุนทรัพย์ในการฟ้องคดี จำนวน 900,316.89 บาท
นายนิยม สองแก้ว อธิบดีกรมสวัสดิการและคุ้มครองแรงงาน กล่าวเพิ่มเติมว่า กสร. มอบหมายให้เจ้าหน้าที่เป็นทนายความฟ้องคดีต่อศาล โดยมีนายรภัทร ใจพิศ เป็นทนายความโจทย์ทั้ง 773 คน โดยวันที่ 1 เมษายน ที่ผ่านมา ทนายได้ยื่นฟ้องต่อศาลแรงงานภาค 6 (นครสวรรค์) กับบริษัท บอดี้ แฟชั่น (ประเทศไทย) จำกัด ซึ่งเป็นจำเลย มีทุนทรัพย์ในการฟ้องคดี จำนวน 62,228,958.31 บาท โดยได้หักเงินที่ลูกจ้างได้รับจากกองทุนสงเคราะห์ลูกจ้างแล้ว และศาลแรงงานภาค 6 กำหนดนัดไกล่เกลี่ยพิจารณาและสืบพยาน ในวันที่ 25 เมษายน 2565 เวลา 09.00 น. ผ่านระบบอิเล็กทรอนิกส์
ทั้งนี้ อดีตลูกจ้างบอดี้แฟชั่นได้กล่าวขอบคุณท่านสุชาติ และเจ้าหน้าที่ กสร. ที่มองเห็นความเดือดร้อน ไม่ทอดทิ้ง และคอยช่วยเหลือลูกจ้างมาโดยตลอด

ที่มา : https://www.thaigov.go.th/news/contents/details/53235