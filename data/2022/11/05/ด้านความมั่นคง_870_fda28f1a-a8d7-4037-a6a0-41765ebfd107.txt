รัฐบาลไทย-ข่าวทำเนียบรัฐบาล-มหาดไทย จัดประชุมโครงการเสริมสร้างความมั่นคงทางสังคมเศรษฐกิจชุมชนอาเซียนและอัตลักษณ์สินค้าชุมชนด้วยแนวคิดเศรษฐกิจพอเพียงเพื่อหลุดพ้นจากความยากจนอย่างยั่งยืน


วันพุธที่ 23 มีนาคม 2565
พิมพ์
มหาดไทย จัดประชุมโครงการเสริมสร้างความมั่นคงทางสังคมเศรษฐกิจชุมชนอาเซียนและอัตลักษณ์สินค้าชุมชนด้วยแนวคิดเศรษฐกิจพอเพียงเพื่อหลุดพ้นจากความยากจนอย่างยั่งยืน
มหาดไทย จัดประชุมโครงการเสริมสร้างความมั่นคงทางสังคมเศรษฐกิจชุมชนอาเซียนและอัตลักษณ์สินค้าชุมชนด้วยแนวคิดเศรษฐกิจพอเพียงเพื่อหลุดพ้นจากความยากจนอย่างยั่งยืน น้อมนำหลักปรัชญาของเศรษฐกิจพอเพียงมาประยุกต์ใช้เพื่อยกระดับคุณภาพชีวิตและความเป็นอยู่ของชุมชน
วันนี้ (23 มีนาคม 2565) เวลา 09.00 น. ณ ห้องวิทยุ ชั้น F โรงแรม Grande Center Point เพลินจิต กรุงเทพฯ นายสุทธิพงษ์ จุลเจริญ ปลัดกระทรวงมหาดไทย มอบหมายให้ นายชัยณรงค์ วาสนะสมสิทธิ์ ที่ปรึกษาด้านความมั่นคง กระทรวงมหาดไทย เป็นประธานร่วมกับ H.E. Ekkaphab Phanthavong รองเลขาธิการอาเซียนด้านประชาคมสังคมและวัฒนธรรม เพื่อเปิดการประชุมโครงการเสริมสร้างความมั่นคงทางสังคมเศรษฐกิจชุมชนอาเซียนและอัตลักษณ์สินค้าชุมชนด้วยแนวคิดเศรษฐกิจพอเพียงเพื่อหลุดพ้นจากความยากจนอย่างยั่งยืน ผ่านระบบการประชุมทางไกล (Video Conference) ดำเนินการโดย กองการต่างประเทศ สำนักงานปลัดกระทรวงมหาดไทย ซึ่งจัดขึ้นระหว่างวันที่ 23-24 มีนาคม 2565 เพื่อแลกเปลี่ยนเรียนรู้และแบ่งปันประสบการณ์การดำเนินงานแก้ไขปัญหาความยากจนด้วยการน้อมนำหลักปรัชญาของเศรษฐกิจพอเพียงมาประยุกต์ใช้ โดยมีผู้เข้าร่วมการประชุมฯ ประกอบด้วย ผู้บริหารกระทรวงมหาดไทย ผู้แทนหน่วยประสานงานหลักภายใต้กรอบความร่วมมืออาเซียนด้านการพัฒนาชนบทและขจัดความยากจนจากประเทศสมาชิกอาเซียน (SOMRDPE Focal Point) ผู้แทนระดับกระทรวงภายใต้คณะกรรมการบูรณาการการดำเนินงานด้านการพัฒนาชนบทและขจัดความยากจนภายใต้กรอบความร่วมมืออาเซียน ผู้แทนระดับกรมในสังกัดกระทรวงมหาดไทย เจ้าหน้าที่กองการต่างประเทศ และเจ้าหน้าที่สำนักนโยบายและแผน สำนักงานปลัดกระทรวงมหาดไทย และผู้แทนภาคเอกชน
.
ในการนี้ นายชัยณรงค์ วาสนะสมสิทธิ์ ที่ปรึกษาด้านความมั่นคง กระทรวงมหาดไทย กล่าวว่า กระทรวงมหาดไทยในฐานะหน่วยงานที่มีบทบาทสำคัญในการดำเนินภารกิจเสริมสร้างความเข้มแข็งของชุมชนและเศรษฐกิจฐานราก เพื่อให้ชุมชนเข้มแข็งและหลุดพ้นจากความยากจน และในฐานะหน่วยประสานงานหลักกรอบความร่วมมืออาเซียนด้านการพัฒนาชนบทและขจัดความยากจน (SOMRDPE Thailand) ในการขับเคลื่อนภารกิจที่เชื่อมโยงกับแผนปฏิบัติการด้านการพัฒนาชนบทและขจัดความยากจน พ.ศ. 2564-2568 (ASEAN Framework Action Plan on Rural Development and Poverty Eradication 2021-2025) นั้น มีความมุ่งมั่นที่จะให้การประชุมฯ ดังกล่าวเป็นเวทีเพื่อการแลกเปลี่ยนเรียนรู้และแบ่งปันประสบการณ์การดำเนินงานแก้ไขปัญหาความยากจน โดยการน้อมนำหลักปรัชญาของเศรษฐกิจพอเพียงมาประยุกต์ใช้ในการจัดการ จัดทำนโยบาย และยุทธศาสตร์แผนงานที่เกี่ยวข้อง และการพัฒนาสินค้าอัตลักษณ์ชุมชนท้องถิ่น “หนึ่งตำบล หนึ่งผลิตภัณฑ์” (OTOP) ตลอดจนเพื่อเป็นการแลกเปลี่ยนเรียนรู้แนวทางการจัดการเศรษฐกิจในชุมชนท้องถิ่นจากประเทศสมาชิกอาเซียน ซึ่งนับเป็นเกียรติอย่างยิ่งที่รัฐบาลไทยได้เป็นเจ้าภาพจัดงานสำคัญระดับภูมิภาคนี้ เพื่อส่งเสริมการขจัดความยากจนด้วยหลักปรัชญาของเศรษฐกิจพอเพียง และหลักเศรษฐกิจพอเพียงของอาเซียน การพัฒนาผลิตภัณฑ์ชุมชนด้วยเอกลักษณ์ท้องถิ่นเพื่อยกระดับคุณภาพชีวิตและความเป็นอยู่ของชุมชน
.
ที่ปรึกษาด้านความมั่นคง กระทรวงมหาดไทย กล่าวตอนท้ายว่า สำหรับประเทศไทยแล้วนั้น หลักปรัชญาของเศรษฐกิจพอเพียง โดยพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ได้บูรณาการเข้ากับทุกนโยบายที่เกี่ยวข้องกับการบรรเทาความยากจน และถือเป็นกลไกที่เป็นรูปธรรมในการแก้ปัญหาความยากจน โดยเฉพาะในบริบทของแผนยุทธศาสตร์ชาติ 20 ปี (พ.ศ. 2560–2579) ซึ่งการน้อมนำหลักปรัชญาดังกล่าวมาใช้ในการดำเนินงานได้ทำให้เกิดผลลัพธ์ที่ประสบความสำเร็จสำหรับชุมชนในชนบททั่วประเทศไทย เนื่องจากประชาชนได้รับประโยชน์จากการพัฒนาทรัพยากรมนุษย์ที่ดีขึ้น และมีผลลัพธ์ที่สมดุลและยั่งยืนมากขึ้นของการริเริ่มการพัฒนาเมืองและชนบท โดยส่วนหนึ่งของการน้อมนำหลักปรัชญาของเศรษฐกิจพอเพียงมาใช้ ประเทศไทยมีเป้าหมายที่จะส่งเสริมผลิตภัณฑ์ในท้องถิ่นผ่านการตลาดเชิงนวัตกรรม และกลยุทธ์การสร้างขีดความสามารถ เพื่อเพิ่มมูลค่าให้กับผลิตภัณฑ์และสร้างรายได้ให้กับชุมชน ซึ่งเห็นได้ชัดว่าหลักปรัชญานี้ไม่เพียงแต่มีส่วนช่วยสนับสนุนในการกระจายความมั่งคั่งให้กับชุมชนอย่างเท่าเทียมมากขึ้นเท่านั้น แต่ยังรวมถึงการบรรเทาความยากจนอย่างยั่งยืนด้วย ทั้งนี้ รัฐบาลไทยได้กำหนดนโยบายหลักและแนวปฏิบัติที่ดีจากหลักปรัชญาของเศรษฐกิจพอเพียง ในการขจัดความยากจนอย่างยั่งยืน และมีเป้าหมายที่จะแบ่งปันประสบการณ์และส่งเสริมการแลกเปลี่ยนระหว่างประเทศสมาชิกอาเซียน รวมถึงการขับเคลื่อนนโยบายส่งเสริมผลิตภัณฑ์ท้องถิ่นและการอนุรักษ์ภูมิปัญญาท้องถิ่น ผ่านโครงการหนึ่งตำบลหนึ่งผลิตภัณฑ์ (OTOP) ซึ่งผลิตภัณฑ์ท้องถิ่นเหล่านี้ได้รับการพัฒนาและส่งเสริมให้สอดคล้องกับการจัดจำหน่ายการตลาดเชิงกลยุทธ์ในภูมิภาคอาเซียน เอเชีย และตลาดโลก ด้วยเหตุนี้เวทีดังกล่าวจึงถือเป็นเวทีเพื่อการแลกเปลี่ยนเรียนรู้เกี่ยวกับการออกแบบและพัฒนาผลิตภัณฑ์ ตลอดจนการขยายตลาด OTOP ระหว่างประเทศสมาชิกอาเซียน และนอกภูมิภาคอาเซียน ต่อไปในอนาคต

ที่มา : https://www.thaigov.go.th/news/contents/details/52871