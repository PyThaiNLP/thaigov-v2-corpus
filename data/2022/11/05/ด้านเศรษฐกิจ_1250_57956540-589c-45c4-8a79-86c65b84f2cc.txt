รัฐบาลไทย-ข่าวทำเนียบรัฐบาล-รมว.เกษตรฯ เยี่ยมชมแปลงใหญ่แพะ จ.อำนาจเจริญ


วันเสาร์ที่ 9 ตุลาคม 2564
รมว.เกษตรฯ เยี่ยมชมแปลงใหญ่แพะ จ.อำนาจเจริญ
รมว.เกษตรฯ เยี่ยมชมแปลงใหญ่แพะ จ.อำนาจเจริญ สนับสนุนเป็นศูนย์กลางการเรียนรู้ของชุมชนและผู้ที่สนใจ
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ตรวจเยี่ยมการขับเคลื่อนนโยบาย "เกษตรผลิต พาณิชย์ตลาด" ภายใต้ยุทธศาสตร์ตลาดนำการผลิตของสินค้าปศุสัตว์จังหวัดอำนาจเจริญ ณ แปลงใหญ่แพะ ม.7 ต.นาป่าแซง อ.ปทุมราชวงศา จ.อำนาจเจริญ ซึ่งเป็นการรวมกลุ่มขึ้นทะเบียนในโครงการส่งเสริมการเกษตรแบบแปลงใหญ่ด้านปศุสัตว์ มีสมาชิกที่เป็นเกษตรกรต้นแบบที่ประสบความสำเร็จในการเลี้ยงแพะ จนสามารถเป็นศูนย์กลางการเรียนรู้ของชุมชนและผู้ที่สนใจ อีกทั้งยังสามารถจำหน่ายแพะทั้งในและต่างประเทศได้ 12 ครั้ง/ปี ปริมาณครั้งละ 300 - 400 ตัว/ครั้ง ในราคา กก.ละ 100 - 150 บาท
ทั้งนี้ ในส่วนของกระทรวงเกษตรและสหกรณ์ ทางกรมปศุสัตว์ได้สนับสนุนส่งเสริมด้านวิชาการในการเลี้ยงแพะ การจัดการฟาร์ม การแปรรูปและการตลาด โรคระบาดและการบริการในการตรวจโรค การยกระดับฟาร์มให้ได้รับมาตรฐาน และให้การสนับสนุนปัจจัยการผลิตด้วย
"กระทรวงเกษตรฯ พร้อมให้การสนับสนุนทั้งในด้านวิชาการ และปัจจัยการผลิต รวมถึงส่งเสริมในเรื่องของการตลาด โดยร่วมมือกับกระทรวงพาณิชย์ในการหาช่องทางตลาดทั้งในและต่างประเทศ อย่างไรก็ตาม เกษตรกรจะต้องมีการเชื่อมโยงเครือข่ายและยกระดับการผลิตทั้งด้านคุณภาพและปริมาณให้สอดคล้องกับความต้องการของตลาดต่อไป" ดร.เฉลิมชัย กล่าว
กิจกรรมของกลุ่มแปลงใหญ่แพะ มีสมาชิกเริ่มต้นในปี 2560 จำนวน 35 ราย พื้นที่ดำเนินการ 300 ไร่ จำนวนแพะเริ่มต้นในปี 2560 มีจำนวน 500 ตัว ในปัจจุบันมีแพะจำนวนทั้งสิ้น 3,100 ตัว แบ่งออกเป็นแม่พันธุ์ 2,500 ตัว พ่อพันธุ์ 100 ตัว แพะลูกขุน 500 ตัว ซึ่งส่วนใหญ่เป็นแพะพันธุ์ลูกผสมบอร์ โดยมีฟาร์มเครือข่ายผู้เลี้ยงแพะในจังหวัดอำนาจเจริญจำนวน 50 ฟาร์ม และฟาร์มเครือข่ายนอกจังหวัดอำนาจเจริญจำนวน 5 ฟาร์ม ซึ่งเป็นจังหวัดพื้นที่ใกล้เคียง ในด้านการตลาด ทางกลุ่มได้มีการจำหน่ายแพะในประเทศ ได้แก่ จังหวัดประจวบคีรีขันธ์ จังหวัดเพชรบุรี และมีการจำหน่ายไปยังประเทศเวียดนาม ลาว มาเลเซีย โดยมีพ่อค้ามารับถึงหน้าฟาร์ม มีปริมาณการจำหน่ายอยู่ที่ 4,500 ตัวต่อปี ในด้านผลิตภัณฑ์และการแปรรูป ได้มีการนำเทคโนโลยี เครื่องมือเครื่องจักรกล เข้ามาใช้ในการผลิตเพื่อสร้างมูลค่าเพิ่มได้แก่ การทำส้มแพะ แพะฮ้องเต้ แพะหยอง
เป็นต้น โดยช่องทางการจำหน่าย มีการจำหน่ายที่หน้าฟาร์ม การออกงานแสดงสินค้าของหน่วยงานต่างๆ ทั้งจำหน่ายผ่านทางแอพพิเคชั่น เพจ เฟสบุ๊ค นอกจากนี้กลุ่มแปลงใหญ่แพะ ได้มีการใช้เทคโนโลยีการผสมเทียมแพะ เข้ามาปรับปรุงพันธุ์ให้กับสมาชิก และยังเป็นเครือข่ายสัตว์พันธุ์ดีของกรมปศุสัตว์
อนึ่ง กลุ่มแปลงใหญ่แพะได้เข้าร่วมโครงการยกระดับแปลงใหญ่ด้วยเกษตรสมัยใหม่และเชื่อมโยงตลาด ภายใต้แผนฟื้นฟูเศรษฐกิจและสังคมที่ได้รับผลกระทบจากการแพร่ระบาดของเชื้อไวรัสโควิด – 19 โดยได้รับอุดหนุนเป็นจำนวนเงิน 3 ล้านบาท โดยในวันนี้ได้จัดพิธีมอบวัสดุและเครื่องจักรกลการเกษตรให้แก่ตัวแทนเกษตรกร ที่เข้าร่วมโครงการฯ อาทิ อาหารสัตว์ หญ้าแห้ง รถแทรกเตอร์ รถเกี่ยวข้าว รถตัก รถบรรทุกพืชผล เป็นต้น

ที่มา : https://www.thaigov.go.th/news/contents/details/46781