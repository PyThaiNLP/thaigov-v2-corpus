รัฐบาลไทย-ข่าวทำเนียบรัฐบาล-อนุทิน ติดตามอาการ “น้องอุ้ม” พยาบาลรพ.อุ้มผางประสบอุบัติเหตุระหว่างส่งต่อผู้ป่วย


วันอังคารที่ 18 มกราคม 2565
อนุทิน ติดตามอาการ “น้องอุ้ม” พยาบาลรพ.อุ้มผางประสบอุบัติเหตุระหว่างส่งต่อผู้ป่วย
รองนายกรัฐมนตรีและรัฐมนตรีว่าการกระทรวงสาธารณสุข ติดตามการรักษา “น้องอุ้ม” พยาบาลโรงพยาบาลอุ้มผาง ที่ประสบอุบัติเหตุรถฉุกเฉินชนรถบรรทุกพ่วงระหว่างนำผู้ป่วยส่งรักษาต่อ ขณะนี้ยังไม่รู้สึกตัว ใช้เครื่องช่วยหายใจ และมีอาการสมองบวม ต้องดูแลและสังเกตอาการ
รองนายกรัฐมนตรีและรัฐมนตรีว่าการกระทรวงสาธารณสุข ติดตามการรักษา “น้องอุ้ม” พยาบาลโรงพยาบาลอุ้มผาง ที่ประสบอุบัติเหตุรถฉุกเฉินชนรถบรรทุกพ่วงระหว่างนำผู้ป่วยส่งรักษาต่อ ขณะนี้ยังไม่รู้สึกตัว ใช้เครื่องช่วยหายใจ และมีอาการสมองบวม ต้องดูแลและสังเกตอาการอย่างใกล้ชิด พร้อมกำชับทีมแพทย์ดูแลเต็มที่ เตรียมหาแนวทางเพิ่มความปลอดภัยสูงสุดในการปฏิบัติงานรถฉุกเฉิน
วันนี้ (18 มกราคม 2565) ที่โรงพยาบาลราชวิถี กทม. นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายแพทย์ณัฐพงษ์ วงศ์วิวัฒน์ รองอธิบดีกรมการแพทย์ ติดตามการให้การรักษา นางสาวปุณยวีร์ ศรีดวงแปง หรือ น้องอุ้ม พยาบาลวิชาชีพ โรงพยาบาลอุ้มผาง จังหวัดตาก ที่ได้รับบาดเจ็บสาหัสจากอุบัติเหตุรถพยาบาลฉุกเฉินนำส่งผู้ป่วย ชนกับรถบรรทุกพ่วง บนถนนสายแม่สอด-อุ้มผาง อำเภอแม่สอด จังหวัดตาก
นายอนุทินกล่าวว่า วันนี้ได้มาเยี่ยมพยาบาลโรงพยาบาลอุ้มผาง ที่ประสบอุบัติเหตุขณะปฏิบัติหน้าที่รับส่งต่อผู้ป่วย ซึ่งกรมการแพทย์ได้ติดตามอาการและประสานทีม Sky Doctor และศูนย์กู้ชีพนเรนทรโรงพยาบาลราชวิถีนำผู้ป่วยเข้ามารับการรักษาต่อที่โรงพยาบาลราชวิถี พบว่าขณะนี้อาการมีแนวโน้มดีขึ้น แต่ผู้ป่วยยังคงไม่รู้สึกตัว ใช้เครื่องช่วยหายใจ และมีอาการสมองบวม แผลที่ขาไม่มีการติดเชื้อ แพทย์ผู้ดูแลให้ความเห็นว่า ผู้ป่วยยังคงต้องได้รับการดูแลสังเกตอาการอย่างใกล้ชิดต่อเนื่อง ใช้เวลาในการฟื้นตัว และให้การรักษาภาวะสมองบวมดังกล่าว
สำหรับสถานการณ์อุบัติเหตุรถพยาบาลในช่วงปีที่ผ่าน และในช่วงเทศกาลปีใหม่ ถือว่ามีน้อยมาก ซึ่งเหตุการณ์ที่เกิดขึ้นเป็นการส่งต่อผู้ป่วยที่มีภาวะติดเชื้อที่ท่อน้ำดี ชาวเมียนมาร์ ให้เข้ารับการรักษาให้เร็วที่สุด ได้กำชับให้เพิ่มความระมัดระวังในการใช้รถพยาบาลมากขึ้น และจะมีการหารือแนวทางต่างๆ กับหน่วยงานที่เกี่ยวข้อง เพื่อให้เกิดความปลอดภัยสูงสุดแก่ผู้ป่วยและบุคลากรทางการแพทย์ เช่น หน่วยงานด้านการจราจรในพื้นที่ เป็นต้น
******************************* 18 มกราคม 2565

ที่มา : https://www.thaigov.go.th/news/contents/details/50664