รัฐบาลไทย-ข่าวทำเนียบรัฐบาล-ออมสิน ใจป้ำ จัดรางวัลพิเศษ 1 ล้านบาท 20 รางวัล ให้ผู้ฝากสลากออมสินช่วงส่งท้ายปี พร้อมออกเงินฝากเผื่อเรียกพิเศษ ดอกเบี้ยสูง และไม่หักภาษี


วันพุธที่ 3 พฤศจิกายน 2564
พิมพ์
ออมสิน ใจป้ำ จัดรางวัลพิเศษ 1 ล้านบาท 20 รางวัล ให้ผู้ฝากสลากออมสินช่วงส่งท้ายปี พร้อมออกเงินฝากเผื่อเรียกพิเศษ ดอกเบี้ยสูง และไม่หักภาษี
ธนาคารออมสินได้ออก 2 แคมเปญเงินฝาก เพื่อส่งเสริมการออมส่งท้ายปี ซึ่งจูงใจด้วยดอกเบี้ยสูงและร่วมลุ้นรางวัลพิเศษ
นายวิทัย รัตนากร ผู้อำนวยการธนาคารออมสิน เปิดเผยว่า ธนาคารออมสินได้ออก 2 แคมเปญเงินฝาก เพื่อส่งเสริมการออมส่งท้ายปี ซึ่งจูงใจด้วยดอกเบี้ยสูงและร่วมลุ้นรางวัลพิเศษ โดยแคมเปญแรกได้แก่ เงินฝากสลากออมสินพิเศษ 2 ปี (ใบสลาก) ธนาคารจัดรางวัลพิเศษสำหรับผู้ที่ฝากสลากฯ ระหว่างวันที่ 2 พ.ย. - 29 ธ.ค.2564 โดยได้ร่วมลุ้นเงินรางวัลพิเศษ 1 ล้านบาท จำนวน 20 รางวัล (ไม่รวมรางวัลที่ออกปกติประจำ ทุกเดือน) ซึ่งจะทำการออกรางวัล 2 ครั้ง ในวันที่ 1 ธ.ค.64 จำนวน 10 รางวัล และ วันที่ 30 ธ.ค.64 อีก 10 รางวัล
ทั้งนี้ สลากออมสินพิเศษ 2 ปี (แบบใบสลาก) ราคาหน่วยละ 100 บาท กำหนดผู้ฝากเป็นบุคคลธรรมดาอายุ 7 ปีขึ้นไป และนิติบุคคลทุกประเภท ฝากได้ที่สาขาธนาคารออมสิน ไม่จำกัดวงเงินฝากสูงสุด มีระยะเวลาการฝาก 2 ปี มีสิทธิลุ้นถูกรางวัลเลขสลากรวม 24 ครั้ง กำหนดออกรางวัลทุกวันที่ 1 ของเดือน มีรางวัลสูงสุด รางวัลที่ 1 เป็นเงิน 5,000,000 บาท และรางวัลอื่น ๆ รวมถึงรางวัลเลขท้าย เมื่อฝากครบกำหนดจะได้รับดอกเบี้ยอีกหน่วยละ 0.10 บาท โดยมีอัตราผลตอบแทนผู้ฝากขั้นต่ำเมื่อสลากครบกำหนดเฉลี่ยต่อปีตามจำนวนเงินฝาก ตั้งแต่ 0.05-0.35% ต่อปี ผู้ฝากเป็นบุคคลธรรมดา ดอกเบี้ยและเงินรางวัลจะได้รับการยกเว้นภาษี
สำหรับแคมเปญเงินฝากตัวที่ 2 ได้แก่ เงินฝากเผื่อเรียกพิเศษ 5 อัตราดอกเบี้ยสูงสุด 0.425% ต่อปี จ่ายดอกเบี้ยเมื่อฝากครบ 5 เดือน และ เงินฝากเผื่อเรียกพิเศษ 8 อัตราดอกเบี้ยสูงสุด 0.475% ต่อปี จ่ายดอกเบี้ยเมื่อฝากครบ 8 เดือน ซึ่งเป็นอัตราดอกเบี้ยที่สูงกว่าเงินฝากประเภทเดียวกันในตลาดขณะนี้ รวมถึงผู้ฝากเป็นบุคคลธรรมดาและนิติบุคคลที่ไม่แสวงหากำไร ดอกเบี้ยจะได้รับการยกเว้นภาษี ฝากได้ทั้งบุคคลธรรมดาที่มีอายุตั้งแต่ 7 ปีขึ้นไป และนิติบุคคลทุกประเภท เปิดบัญชีขั้นต่ำ 10,000 บาท ฝากเพิ่มครั้งละไม่ต่ำกว่า 1,000 บาท และไม่จำกัดวงเงินฝากต่อราย โดยมีระยะเวลาเปิดรับฝากตั้งแต่วันที่ 1 – 30 พ.ย. 2564 นี้เท่านั้น
https://www.gsb.or.th/news/gsbpr62/

ที่มา : https://www.thaigov.go.th/news/contents/details/47763