รัฐบาลไทย-ข่าวทำเนียบรัฐบาล-ดีอีเอส ชี้เล่ห์ข่าวปลอมยุคโควิด มุ่งโจมตีนโยบายรัฐ-กุเฟคนิวส์ข่าวสุขภาพ


วันเสาร์ที่ 14 สิงหาคม 2564
ดีอีเอส ชี้เล่ห์ข่าวปลอมยุคโควิด มุ่งโจมตีนโยบายรัฐ-กุเฟคนิวส์ข่าวสุขภาพ
ดีอีเอส ชี้เล่ห์ข่าวปลอมยุคโควิด มุ่งโจมตีนโยบายรัฐ-กุเฟคนิวส์ข่าวสุขภาพ
“นพวรรณ” โฆษกดีอีเอสฝ่ายการเมือง สรุปสถานการณ์ข่าวปลอมรอบสัปดาห์ ตัวเลขลดลงเล็กน้อย แต่เห็นสัญญาณเฟคนิวส์พุ่งเป้าโจมตีนโยบายรัฐ และกุข่าวหมวดสุขภาพหลอกลวงประชาชน ซ้ำเติมสถานการณ์โควิด-19
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง กล่าวว่า สรุปผลการมอนิเตอร์ และรับแจ้งข่าวปลอมประจำสัปดาห์ ระหว่างวันที่ 6-13 ส.ค.64 โดยศูนย์ต่อต้านข่าวปลอม มีข้อความที่เข้ามาทั้งสิ้น 13,240,026 ข้อความ เพิ่มขึ้นจากสัปดาห์ก่อนหน้า โดยจากการคัดกรองมีข้อความที่ต้องดำเนินการตรวจสอบ (Verify) จำนวน 230 ข้อความ รวมเรื่องที่ต้องดำเนินการตรวจสอบ 135 เรื่อง ในจำนวนนี้เป็นข่าวเกี่ยวกับโควิด94 เรื่อง
ทั้งนี้ จากการประสานงานของศูนย์ต่อต้านข่าวปลอมไปยังหน่วยงานที่เกี่ยวข้อง มีข่าวที่ได้รับผลการตรวจสอบกลับมาแล้ว จำนวน 67 เรื่อง โดยตลอดสัปดาห์นี้ได้ทำการเผยแพร่ประชาสัมพันธ์ไปแล้ว  39 เรื่อง
“ข่าวปลอมที่มีคนสนใจสูงสุด 3 อันดับแรก ได้แก่ เรื่องสภากาชาดไทย นำเลือดที่ได้จากการบริจาคฟรี จำหน่ายให้กับโรงพยาบาล เรื่องตำรวจเอาประทัดยักษ์ยัดใส่มือม็อบ บังคับให้กำประทัดจนแตกใส่มือ และพบเด็กอาชีวะถูกยิงเสียชีวิตจากการร่วมชุมนุมม็อบ 10 สิงหา ตามลำดับ สอดคล้องกับสถานการณ์เบาะแสข่าวปลอม จากการมอนิเตอร์ของศูนย์ต่อต้านข่าวปลอมตลอดสัปดาห์นี้ ที่พบว่าสัดส่วนข่าวปลอมในกลุ่มข่าวสุขภาพ และข่าวนโยบายรัฐ/ความสงบเรียบร้อยของสังคม มีจำนวนใกล้เคียงกัน” นางสาวนพวรรณกล่าว
ทั้งนี้ อยากขอความร่วมมือจากประชาชนในการแก้ปัญหาข่าวปลอม เมื่อได้รับข่าวสารข้อมูลผ่านโซเชียล ควรตรวจสอบให้รอบด้าน เลือกเชื่อ เลือกแชร์ และสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอม ดังนี้ ไลน์ @antifakenewscenter  เว็บไซต์ https://www.antifakenewscenter.com/ ทวิตเตอร์https://twitter.com/AFNCThailand    เฟซบุ๊ก ANTI-FAKE NEWS CENTER  และช่องทางโทรศัพท์โทรสายด่วนGCC 1111 ต่อ 87 เพื่อหลีกเลี่ยงจากการเป็นเหยื่อข่าวปลอมหรือข่าวบิดเบือน
***********

ที่มา : https://www.thaigov.go.th/news/contents/details/44766