รัฐบาลไทย-ข่าวทำเนียบรัฐบาล-ธ.ก.ส. – โลตัส ร่วมสร้างธุรกิจและโอกาสทางการตลาดให้กับเกษตรกรและผู้ประกอบการภาคเกษตร


วันพุธที่ 10 พฤศจิกายน 2564
พิมพ์
ธ.ก.ส. – โลตัส ร่วมสร้างธุรกิจและโอกาสทางการตลาดให้กับเกษตรกรและผู้ประกอบการภาคเกษตร
ธ.ก.ส. จับมือโลตัส ส่งเสริมโอกาสทางการตลาดให้เกษตรกรและผู้ประกอบการ SMEs เกษตร โดยนำสินค้ามาจำหน่ายในสาขาโลตัสทั่วประเทศ ควบคู่การพัฒนาศักยภาพการผลิต เพื่อตอบโจทย์ผู้บริโภคและการแข่งขันในตลาด พร้อมเพิ่มช่องทางบริการทางการเงินของ ธ.ก.ส.
ธ.ก.ส. จับมือโลตัส ส่งเสริมโอกาสทางการตลาดให้เกษตรกรและผู้ประกอบการ SMEs เกษตร โดยนำสินค้ามาจำหน่ายในสาขาโลตัสทั่วประเทศ ควบคู่การพัฒนาศักยภาพการผลิต เพื่อตอบโจทย์ผู้บริโภคและการแข่งขันในตลาด พร้อมเพิ่มช่องทางบริการทางการเงินของ ธ.ก.ส. ทั้ง ตู้ ATM การเปิดสาขา ธ.ก.ส. ในสาขาโลตัส และ Banking Agent เพื่อให้ลูกค้ามีทางเลือกในการทำธุรกรรมมากยิ่งขึ้น
วันนี้ (8 พฤศจิกายน 2564) ณ ห้างโลตัส สาขารามอินทรา กรุงเทพฯ นายธนารัตน์ งามวลัยรัตน์ ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) และ ดร.นริศ ธรรมเกื้อกูล ประธานคณะผู้บริหารกลุ่มโลตัสส์ เอเชีย-แปซิฟิก เป็นสักขีพยานในพิธีลงนามบันทึกความเข้าใจ “การส่งเสริมผู้ประกอบการ SMEs และเกษตรกรไทยให้เติบโตอย่างยั่งยืน” ระหว่างนายภานิต ภัทรสาริน รองผู้จัดการ ธ.ก.ส. กับ นายสมพงษ์ รุ่งนิรัติศัย ประธานคณะผู้บริหารโลตัส ประเทศไทย บริษัท เอก-ชัย ดีสทริบิวชั่น ซิสเทม จำกัด เพื่อส่งเสริมโอกาสทางการตลาดและเพิ่มช่องทางการจำหน่ายสินค้าให้กับเกษตรกรและผู้ประกอบการ SMEs เกษตร และการเพิ่มช่องทางการบริการทางการเงินของ   ธ.ก.ส. เพื่อให้ลูกค้ามีทางเลือกในการทำธุรกรรมมากยิ่งขึ้น
นายธนารัตน์ งามวลัยรัตน์ ผู้จัดการ ธ.ก.ส. กล่าวว่า ธ.ก.ส. มีเป้าหมายในการยกระดับขีดความสามารถ ในการแข่งขัน โดยส่งเสริมให้เกษตรกร ผู้ประกอบการ SMEs เกษตรและสถาบันเกษตรกร เข้าถึงตลาดที่มีศักยภาพ  มีช่องทางการจำหน่ายสินค้าที่หลากหลายรูปแบบ ทั้งออฟไลน์ ออนไลน์  ธ.ก.ส. จึงได้ร่วมมือกับห้างโลตัส เพื่อดำเนินธุรกิจร่วมกันทั้งในด้านการเพิ่มช่องทางการตลาด โดยคัดเลือกสินค้าจากเกษตรกรและผู้ประกอบการ SMEs เกษตร   ที่เป็นลูกค้า ธ.ก.ส. ที่มีคุณภาพ มีศักยภาพการผลิต และตอบโจทย์ความต้องการของผู้บริโภคมาจำหน่ายผ่านช่องทางต่าง ๆ ของโลตัส ทั้งในประเทศและต่างประเทศ ผ่านกิจกรรม Online Business Matching and Commercial Lab และการนำสินค้าเกษตรที่น่าสนใจจากโลตัสมาจำหน่ายที่สาขา ธ.ก.ส.  อีกทั้งมีการจัดกิจกรรมสร้างองค์ความรู้และถ่ายทอดข้อมูลที่เป็นประโยชน์ด้านการพัฒนาการผลิต การพัฒนาสินค้า การเตรียมการจำหน่ายสินค้าผ่านช่องทางการค้าขายปลีกแบบสมัยใหม่ (Modern Trade) ตลอดจนด้านอื่น ๆ ที่จำเป็นให้กับเกษตรกรและผู้ประกอบการ SMEs เกษตร รวมไปถึงการต่อยอดด้านธุรกิจ โดยจะพิจารณาที่ดินของ ธ.ก.ส. เป็นที่ตั้งของสาขาโลตัสในรูปแบบมินิซุปเปอร์มาเก็ต (Go Fresh) เพื่อสร้างรายได้และประโยชน์ร่วมกัน
ด้านบริการทางการเงิน ธ.ก.ส. กับโลตัสได้มุ่งสร้างความสะดวกสบายโดยการเพิ่มช่องทางการทำธุรกรรมให้แก่ลูกค้า ทั้งการติดตั้งเครื่องบริการธุรกรรมอัตโนมัติของ ธ.ก.ส (ตู้ ATM CDM และอื่น ๆ) ในสาขาโลตัส รวมถึงการพิจารณาเปิดสาขา ธ.ก.ส. ภายในสาขาของโลตัส ทั้งในพื้นที่กรุงเทพมหานครและต่างจังหวัด และการเพิ่มโลตัสเป็นตัวแทนให้บริการ Banking Agent นอกจากนี้ ยังให้สิทธิประโยชน์กับคู่ค้า ผู้บริโภค พนักงานโลตัส อาทิ การให้สินเชื่อเงื่อนไขพิเศษแก่ผู้ประกอบการที่เป็นคู่ค้าของโลตัส เพื่อสนับสนุนแหล่งเงินทุนแก่เกษตรกรและผู้ประกอบการ SMEs เกษตร ที่มีศักยภาพ มีความต้องการเงินทุนเพื่อพัฒนาธุรกิจหรือนวัตกรรม การจัดกิจกรรมมอบส่วนลดค่าสินค้าและบริการต่างๆ เช่น การสะสมแต้มเพื่อแลกส่วนลดและของกำนัล รวมทั้งการพิจารณาให้สินเชื่อสวัสดิการเงินกู้ฉุกเฉินแก่พนักงานโลตัสในเงื่อนไขพิเศษ เป็นต้น

ที่มา : https://www.thaigov.go.th/news/contents/details/48020