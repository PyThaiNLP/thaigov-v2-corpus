รัฐบาลไทย-ข่าวทำเนียบรัฐบาล-สำนักงานปลัดกระทรวงยุติธรรมศึกษาดูงานการดำเนินงานตามมาตรฐานการให้บริการของศูนย์ราชการสะดวก (Government Easy Contact Center : GECC)


วันพฤหัสบดีที่ 2 ธันวาคม 2564
พิมพ์
สำนักงานปลัดกระทรวงยุติธรรมศึกษาดูงานการดำเนินงานตามมาตรฐานการให้บริการของศูนย์ราชการสะดวก (Government Easy Contact Center : GECC)
สำนักงานปลัดกระทรวงยุติธรรมศึกษาดูงานการดำเนินงานตามมาตรฐานการให้บริการของศูนย์ราชการสะดวก (Government Easy Contact Center : GECC)
ในวันพฤหัสบดีที่ ๒ ธันวาคม ๒๕๖๔ เวลา ๐๙.๐๐ น. ณ สำนักงานบังคับคดีแพ่งกรุงเทพมหานคร ๔ กรมบังคับคดี นางอรัญญา ทองน้ำตะโก รองปลัดกระทรวงยุติธรรม นำคณะผู้บริหาร และเจ้าหน้าที่สำนักงานปลัดกระทรวงยุติธรรม ศึกษาดูงานการดำเนินงานตามมาตรฐานการให้บริการของศูนย์ราชการสะดวก (Government Easy Contact Center : GECC) โดยมีนางทัศนีย์ เปาอินทร์ รองอธิบดี รักษาราชการแทนอธิบดีกรมบังคับคดี  นายอนุชิต เสียงใหญ่ ผู้ตรวจราชการกรม นางสาวนภัสวรรณ สันติสุข ผู้อำนวยการสำนักงานบังคับคดีแพ่งกรุงเทพมหานคร ๔ นางสาวนิรมล สุขวิไล ผู้อำนวยการสำนักงานบังคับคดีแพ่งกรุงเทพมหานคร ๑ และคณะเจ้าหน้าที่จากกรมบังคับคดี ให้การต้อนรับ  โอกาสนี้ รองปลัดกระทรวงยุติธรรม ได้แสดงความยินดีกับกรมบังคับคดีที่ผ่านการตรวจประเมินและได้รับการรับรองมาตรฐานการให้บริการของศูนย์ราชการสะดวก ประจำปี พ.ศ. ๒๕๖๔ ในระดับก้าวหน้า
ซึ่งการศึกษาดูงานในครั้งนี้ เป็นการดำเนินงานตามนโยบายและแนวทางของศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ในด้านการพัฒนางานบริการสำนักงานปลัดกระทรวงยุติธรรมเพื่อก้าวสู่สำนักงานปลัดกระทรวงยุติธรรม ๔.๐ มิติการยึดประชาชนเป็นศูนย์กลาง (Citizen Centric Government) ด้วยการยกระดับหน่วยงานที่มีงานบริการใกล้ชิดประชาชนทั้งส่วนกลางและส่วนภูมิภาค สู่มาตรฐานการให้บริการศูนย์ราชการสะดวก หรือ GECC เพื่อให้หน่วยงานเกิดการบริการที่มีประสิทธิภาพ มีมาตรฐาน และสร้างความเชื่อมั่นให้แก่ประชาชนที่เดินทางมาขอรับบริการกับหน่วยงานของรัฐ เพื่อนำมาปรับปรุง และจัดทำแผนปฏิบัติการ พัฒนายกระดับประสิทธิภาพงานบริการสู่มาตรฐานศูนย์ราชการสะดวก (GECC) ทั้งในระดับส่วนกลาง และส่วนภูมิภาค โดยกำหนดหน่วยงานนำร่อง ในส่วนกลาง คือ ศูนย์บริการร่วมกระทรวงยุติธรรม สำนักงานกองทุนยุติธรรม และส่วนภูมิภาค คือ สำนักงานยุติธรรมจังหวัด โดยจะนำร่องจำนวน ๔ แห่ง คือ สำนักงานยุติธรรมจังหวัดเชียงใหม่ สำนักงานยุติธรรมจังหวัดนครราชสีมา สำนักงานยุติธรรมจังหวัดพิษณุโลก และสำนักงานยุติธรรมจังหวัดอุดรธานี และจะขยายไปยังสำนักงานยุติธรรมจังหวัดทั่วประเทศต่อไป
รองปลัดกระทรวงยุติธรรม ได้กล่าวว่า ขอให้คณะที่มาศึกษาดูงาน นำความรู้ เทคนิค วิธีการที่ได้รับการถ่ายทอดไปดำเนินการ การได้มาศึกษาดูงานจากหน่วยงานที่ได้รับรางวัลจะทำให้ทุกคนเห็นภาพการดำเนินการที่ชัดเจนมากยิ่งขึ้น พร้อมทั้งนำกลับไป “ปรับปรุง - ปรับใช้ - ปรับเปลี่ยน” การดำเนินงานเพื่อให้สำนักงานปลัดกระทรวงยุติธรรม สามารถดำเนินงานได้ตามมาตรฐานศูนย์ราชการสะดวก และหน่วยงานสามารถทำหน้าที่ให้คำแนะนำ และอำนวยความสะดวกแก่ประชาชนให้เกิดการบริการที่มีประสิทธิภาพ มีมาตรฐานและสร้างความเชื่อมั่นให้แก่ประชาชนที่มาติดต่อราชการได้อย่างแท้จริง

ที่มา : https://www.thaigov.go.th/news/contents/details/49014