รัฐบาลไทย-ข่าวทำเนียบรัฐบาล-รมต. อนุชา เน้นย้ำ บ.รถยนต์ในงานมอเตอร์โชว์ 2022 ต้องปฏิบัติตามกฎหมายการจองรถใหม่ของ สคบ. อย่างเคร่งครัด สร้างความเป็นธรรมต่อประชาชน


วันพุธที่ 30 มีนาคม 2565
พิมพ์
รมต. อนุชา เน้นย้ำ บ.รถยนต์ในงานมอเตอร์โชว์ 2022 ต้องปฏิบัติตามกฎหมายการจองรถใหม่ของ สคบ. อย่างเคร่งครัด  สร้างความเป็นธรรมต่อประชาชน
รมต. อนุชา เน้นย้ำ บ.รถยนต์ในงานมอเตอร์โชว์ 2022 ต้องปฏิบัติตามกฎหมายการจองรถใหม่ของ สคบ. อย่างเคร่งครัด  สร้างความเป็นธรรมต่อประชาชน
วันนี้  (30 มีนาคม 2565) เวลา 12.30 น. นายอนุชา นาคาศัย รัฐมนตรีประจำสำนักนายกรัฐมนตรี นำคณะประกอบด้วย นายธสรณ์อัฑฒ์ ธนิทธิพันธ์ เลขาธิการคณะกรรมการคุ้มครองผู้บริโภค นายจาตุรนต์ โกมลมิศร์ กรรมการบริหาร บริษัท กรังซ์ปรีด์ อินเตอเนชั่นแนล จำกัด (มหาชน) และคณะเจ้าหน้าที่ สคบ. ร่วมลงพื้นที่ตรวจสอบผู้ประกอบธุรกิจขายรถยนต์ที่มีการจองภายในงานบางกอก อินเตอร์เนชั่นแนล มอเตอร์โชว์ ครั้งที่ 43 ณ อาคารชาเลนเจอร์ 1-3 ศูนย์ประชุมอิมแพ็ค เมืองทองธานี จังหวัดนนทบุรี
ที่ผ่านสำนักงานคณะกรรมการคุ้มครองผู้บริโภค (สคบ.) ได้รับเรื่องร้องเรียนจากผู้บริโภค ในปัญหาเกี่ยวกับผู้ประกอบธุรกิจได้มีการกรอกรายละเอียดไม่ครบถ้วนตามสัญญาที่มีการจอง การส่งมอบรถยนต์ไม่เป็นไปตามที่กำหนดไว้ในสัญญาจอง และผู้ประกอบธุรกิจไม่คืนเงินจองแก่ผู้บริโภค ในกรณีที่ผู้บริโภคไม่ได้รับอนุมัติสินเชื่อจากสถาบันการเงิน  ทาง สคบ. โดยคณะกรรมการว่าด้วยสัญญา จึงได้มีการออกประกาศคณะกรรมการว่าด้วยสัญญาเรื่อง ให้ธุรกิจการขายรถยนต์ที่มีการจองเป็นธุรกิจที่ควบคุมสัญญา พ.ศ. 2551 เพื่อเป็นการกำกับดูแล และควบคุมการทำสัญญาจองรถยนต์ (ใหม่) ที่มีการนำออกจำหน่ายในท้องตลาด โดยมีการเรียกเก็บเงินบางส่วน เช่น เงินจอง เงินดาวน์ หรือสิ่งที่รับไว้เป็นมัดจำ จากผู้บริโภคไว้เป็นประกัน ซึ่งมักพบปัญหาผู้ประกอบธุรกิจมีการริบเงินดังกล่าว สร้างความเสียหายและความเดือดร้อนแก่ผู้บริโภค
รัฐมนตรีประจำสำนักนายกรัฐมนตรี กล่าวว่า การลงพื้นที่ในครั้งนี้เป็นการปฏิบัติงานของ สคบ. ในการตรวจสอบสัญญาการจองรถยนต์ใหม่ภายในงานบางกอก อินเตอร์เนชั่นแนล มอเตอร์โชว์ ครั้งที่ 43 เพื่อสร้างความมั่นใจให้กับผู้บริโภคและผู้ที่ต้องการมาซื้อรถยนต์ว่าท่านจะอุ่นใจที่ได้รับความคุ้มครองจาก สคบ. ที่ได้ตรวจสอบผู้ประกอบการรถยนต์ว่าปฏิบัติตามกฏหมายอย่างถูกต้องหรือไม่ ซึ่งจากการลงพื้นที่พูดคุยและเยี่ยมชมบูธต่าง ๆ พบว่าทุกบริษัทปฏิบัติตามกฎระเบียบเพื่อให้เกิดความเป็นธรรมทั้งผู้ขายและผู้ซื้อ เพื่อให้พี่น้องประชาชนเกิดความมั่นใจว่าการมาจองรถยนต์ภายในงานจะมีความเป็นธรรมอย่างแน่นอน ขณะที่ทางผู้จัดงานได้มีมาตรการในการป้องกันการแพร่ระบาดเชื้อไวรัสโควิด-19  จึงขอความร่วมมือพี่น้องประชาชนที่เข้ามาชมงานปฏิบัติตามมาตรการอย่างเคร่งครัด โดยการจัดงานจะมีไปจนถึงวันที่ 3 เมษายน 2565 นี้ ที่อาคารชาเลนเจอร์ 1-3 ศูนย์ประชุมอิมแพ็ค เมืองทองธานี จังหวัดนนทบุรี
-------------------------

ที่มา : https://www.thaigov.go.th/news/contents/details/53122