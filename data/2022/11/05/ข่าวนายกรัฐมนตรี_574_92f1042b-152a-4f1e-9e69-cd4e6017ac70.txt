รัฐบาลไทย-ข่าวทำเนียบรัฐบาล-นายกฯ ชื่นชม “โครงการข้าวแกงกำลังใจอิ่มละ 25 บาท” ช่วยเหลือร้านอาหาร เกษตรกร ประชาชนที่ได้รับผลกระทบจากโควิด 19-ภาวะเศรษฐกิจ


วันอังคารที่ 12 กรกฎาคม 2565
พิมพ์
นายกฯ ชื่นชม “โครงการข้าวแกงกำลังใจอิ่มละ 25 บาท” ช่วยเหลือร้านอาหาร เกษตรกร ประชาชนที่ได้รับผลกระทบจากโควิด 19-ภาวะเศรษฐกิจ
นายกฯ ชื่นชม “โครงการข้าวแกงกำลังใจอิ่มละ 25 บาท” ช่วยเหลือร้านอาหาร เกษตรกร ประชาชนที่ได้รับผลกระทบจากโควิด 19-ภาวะเศรษฐกิจ อวยพรให้สำเร็จตามเป้าหมาย ขยายจุดบริการทั่วประเทศเพื่อช่วยเหลือประชาชนทุกกลุ่ม
นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า วันนี้ (12 ก.ค.65) เวลา 08.30 น. ณ โถงกลาง ตึกสันติไมตรี ทำเนียบรัฐบาล ก่อนการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เยี่ยมชม “โครงการข้าวแกงกำลังใจอิ่มละ 25 บาท” ซึ่งเป็นความร่วมมือระหว่างสมาคมภัตตาคารไทยกับเครือข่ายพันธมิตร ได้แก่ บริษัท แอตลาส เอ็นเนอยี จำกัด บริษัท โอลิมปัส ออยล์ จำกัด บริษัท สหฟาร์ม จำกัด บริษัท โชคนิพล หมูป่า จำกัด และผู้ประกอบการร้านอาหารที่เข้าร่วมโครงการฯ (ครัวจำแลงแปลงกาย สีส้ม สเต็กขั้นเทพ เล็กแต้จิ๋วบะหมี่เตาถ่าน หนุ่มอร่อยจังเทอริยากิ) ได้จัดทำโครงการ “โครงการข้าวแกงกำลังใจอิ่มละ 25 บาท” ขึ้น เพื่อช่วยเหลือผู้ประกอบการร้านอาหาร เกษตรกรและประชาชนที่ได้รับผลกระทบจากการแพร่ระบาดของโควิด-19 ตั้งแต่ปี 2563-2565 และผลกระทบจากภาวะเศรษฐกิจโลกที่เกิดขึ้น เพื่อเป็นการบรรเทาความเดือดร้อนของประชาชนที่ได้รับผลกระทบจากราคาสินค้าที่ปรับตัวสูงขึ้น ซึ่งการดำเนินการดังกล่าวสอดคล้องกับนโยบายนายกรัฐมนตรีและรัฐบาลที่ได้ดำเนินมาตรการต่าง ๆ อย่างต่อเนื่อง ในการดูแลช่วยเหลือประชาชนที่ได้ผลกระทบจากเหตุการณ์ที่เกิดขึ้นเช่นกัน เพื่อลดภาระค่าครองชีพและบรรเทาความเดือดร้อนให้กับประชาชนทุกกลุ่มของประเทศ โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย และนายดิสทัต โหตระกิตย์ เลขาธิการนายกรัฐมนตรี เข้าร่วมด้วย
นายกรัฐมนตรีเยี่ยมชม “โครงการข้าวแกงกำลังใจอิ่มละ 25 บาท” ซึ่งมีรายการอาหารที่นำเสนอ อาทิ ไข่พะโล้ แกงเหลืองผักรวม แกงคั่วไก่ + หน่อไม้ ไก่ผัดขิง ผัดพริกแกงปลาดุก ผัดวุ้นเส้นกะหล่ำปลีไก่สับ พะแนงไก่ ยำกุนเชียง + หมูยอ  กะหล่ำปลีน้ำปลา และนักเก็ตไก่ทอด โดยนางฐนิวรรณ กุลมงคล นายกสมาคมภัตตาคารไทย ได้เป็นตัวแทนผู้เข้าร่วมโครงการฯ ขอบคุณนายกรัฐมนตรีและรัฐบาลที่ให้กำลังใจและชื่นชมการดำเนินโครงการข้าวแกงกำลังใจอิ่มละ 25 บาท พร้อมกันนี้ นายกสมาคมภัตตาคารไทยได้แนะนำถึงที่มาและวัตถุประสงค์ของการจัดโครงการข้าวแกงกำลังใจ อิ่มละ25 บาท ร่วมกับบริษัทพันธมิตร ได้แก่ บริษัท แอตลาส เอ็นเนอยี จำกัด ให้การสนับสนุนแก๊สหุงต้มราคาถูกและน้ำมันปาล์มมีสุข บริษัท สหฟาร์ม จำกัด ให้ความช่วยเหลือไก่และไข่ไก่สดจากฟาร์มในราคาถูกกว่าท้องตลาด และบริษัท โชคนิพล หมูป่า จำกัด ให้การสนับสนุนเนื้อหมูสด และผู้ประกอบการร้านอาหารที่เข้าร่วมโครงการฯ ซึ่งจากการรวมกลุ่มกันดังกล่าวทำให้สามารถชื้อวัตถุดิบสำหรับนำมาประกอบอาหารได้ราคาถูกกว่าในท้องตลาด ส่งผลให้สามารถจำหน่ายอาหารในราคา 25 บาทได้ พร้อมกันนี้ มีแนวคิดที่จะขยายจุดจำหน่ายและให้บริการอาหารในสถานีบริการน้ำมันพีทีเพิ่มขึ้นให้ได้ทั่วประเทศจากที่ปัจจุบันมี 100 จุด โดยคำนึงถึงไม่ให้ส่งผลกระทบต่อผู้ประกอบการร้านอาหารเดิมที่มีอยู่ ทั้งนี้ ที่ผ่านมาได้มีการร่วมมือร่วมใจทำโครงการหลายโครงการร่วมกันมาแล้วอย่างต่อเนื่อง
โอกาสนี้ นายกรัฐมนตรีชื่นชมการดำเนินโครงการข้าวแกงกำลังใจอิ่มละ 25 บาท ที่เป็นความร่วมมือกันของสมาคมภัตตาคารไทยกับเครือข่ายพันธมิตร และผู้ประกอบการร้านอาหารต่าง ๆ และขอเป็นกำลังใจในการดำเนินโครงการข้าวแกงกำลังใจอิ่มละ 25 บาท ให้เกิดผลสำเร็จตามเป้าหมายที่ตั้งไว้ในการที่จะขยายจุดบริการอาหารโครงการดังกล่าวทั่วประเทศเพื่อช่วยเหลือประชาชนทุกกลุ่ม ทั้งผู้ประกอบการร้านอาหาร เกษตรกรซึ่งเป็นผู้ผลิตวัตถุดิบส่วนประกอบสำคัญของอาหารสามารถจำหน่ายผลผลิตทางการเกษตรในราคาที่เหมาะสม และประชาชนทั่วไปได้รับประโยชน์อย่างต่อเนื่องต่อไป
สำหรับข้าวแกงกำลังใจฯ เปิดบริการแก่ประชาชนประมาณต้นเดือนกรกฎาคม 2565 ในพื้นที่สถานบริการน้ำมันพีที ทั้งในพื้นที่กรุงเทพมหานคร และปริมณฑล รวมทั้งจำหน่ายที่ร้านอาหารที่ร่วมโครงการด้วย ทั้งนี้ ผู้ที่สนใจสามารถดูรายละเอียดของโครงการได้ที่เพจเฟซบุ๊ก “สมาคมภัตตาคารไทย”
---------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/56798