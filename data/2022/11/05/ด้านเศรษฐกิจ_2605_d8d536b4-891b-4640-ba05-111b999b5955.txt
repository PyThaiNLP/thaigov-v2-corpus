รัฐบาลไทย-ข่าวทำเนียบรัฐบาล-เลขาธิการ คปภ. เปิดเผยทำประกันภัยโควิดแบบ “เจอ จ่าย จบ” 2 ฉบับ แต่ยืนยันไม่ขอรับค่าสินไหมทดแทน


วันอังคารที่ 18 มกราคม 2565
พิมพ์
เลขาธิการ คปภ. เปิดเผยทำประกันภัยโควิดแบบ “เจอ จ่าย จบ” 2 ฉบับ แต่ยืนยันไม่ขอรับค่าสินไหมทดแทน
ตามที่ได้มีการแจ้งข่าวการติดโควิดของเลขาธิการ คปภ. ออกไปแล้วนั้น มีสื่อมวลชนให้ความสนใจและสอบถามเข้ามาเป็นจำนวนมากว่า ตนได้ทำประกันภัยโควิดไว้หรือไม่ จึงขอชี้แจงว่าได้ทำประกันภัยดังกล่าวไว้ โดยภรรยาตนซื้อประกันภัยโควิดแบบเจอ จ่าย จบ
ดร.สุทธิพล ทวีชัยการ เลขาธิการคณะกรรมการกำกับและส่งเสริมการประกอบธุรกิจประกันภัย (เลขาธิการ คปภ.) เปิดเผยว่า ตามที่ได้มีการแจ้งข่าวการติดโควิดของตนออกไปแล้วนั้น ปรากฏว่า มีสื่อมวลชนให้ความสนใจและสอบถามเข้ามาเป็นจำนวนมากว่า ตนได้ทำประกันภัยโควิดไว้หรือไม่ จึงขอชี้แจงว่าได้ทำประกันภัยดังกล่าวไว้ โดยภรรยาตนซื้อประกันภัยโควิดแบบเจอ จ่าย จบ ไว้กับบริษัท กรุงเทพประกันภัย จำกัด (มหาชน) และบริษัท วิริยะประกันภัย จำกัด (มหาชน) ให้ตนทางออนไลน์ เพราะซื้อได้ง่าย และสะดวก โดยซื้อตั้งแต่ปี 2563 แล้ว เหตุที่ภรรยาซื้อจากสองบริษัทนี้เพราะปกติได้ทำประกันภัยรถยนต์กับบริษัทนี้อยู่แล้ว ต่อมาเมื่อครบกำหนด บริษัทก็ส่งข้อความมาเตือนว่าจะต่อประกันภัยหรือไม่ ภรรยาของตนได้ต่อประกันภัยไป โดยขณะที่ทำประกันภัย ตนคิดว่าคงไม่ติดโควิดเพราะระมัดระวังตัวเป็นอย่างดี แต่ซื้อประกันภัยไว้เพื่อบริหารความเสี่ยง
“ตอนซื้อภรรยาผมไม่ทราบว่ามีข้อความให้บริษัทบอกเลิกสัญญาได้ ซึ่งคนทั่วไป ผมเชื่อว่าก็คงไม่ทราบเช่นกัน ภรรยาเอากรมธรรม์ประกันภัยที่บริษัทส่งมาให้ทางออนไลน์ให้ผมดูภายหลัง ปรากฏว่าข้อความที่เป็นเงื่อนไข ของกรมธรรม์ประกันภัยนั้นมีครับ แต่ถ้าอยากทราบต้องคลิกเข้าไปอ่าน ซึ่งคนส่วนใหญ่จะไม่คลิกเข้าไปดูครับ”
เนื่องจากการใช้สิทธิเคลมประกันภัยเป็นสิทธิส่วนตัวของผม ผมพิจารณาด้วยความรอบคอบแล้ว ขอประกาศให้ทราบทั่วกันถึงการยืนยันของผมว่า ผมจะไม่เคลมประกันภัยโควิดแบบเจอ จ่าย จบ ที่ภรรยาผมซื้อให้จากสองบริษัทดังกล่าว ด้วยเหตุผลดังนี้
1. เวลานี้ผมยังมีสวัสดิการและเงินเดือนพอที่จะดูแลค่ารักษาพยาบาลได้ เพื่อบริษัทประกันภัยจะได้เอาเงินประกันภัยเจอ จ่าย จบ ไปจ่ายให้ผู้เอาประกันภัยคนอื่นที่เขาเดือดร้อน
2. เพื่อแสดงถึงความบริสุทธิ์ใจของผม และไม่ให้เกิดประเด็นที่อาจจะไปอ้างว่าที่ผมต่อสู้เรื่องไม่ให้เลิกประกันภัยเจอ จ่าย จบ เพราะผมต้องการจะป่วยเป็นโควิด แล้วเคลมประกันภัยเพื่อประโยชน์ส่วนตัว ทั้งๆ ที่ไม่เป็นความจริงเลย จะได้เป็นการยืนยันด้วยว่าที่ผมต่อสู้อยู่ในขณะนี้เป็นการต่อสู้เพื่อผู้เอาประกันภัยที่เขาเดือดร้อน และเพื่อไม่ให้ความเชื่อมั่นของระบบประกันภัยไทยถูกทำลาย
ส่วนเรื่องเชิญ 14 บริษัทประกันภัยมาหารือเพื่อยืนยันการคุ้มครองและหาทางออกร่วมกันจะเดินหน้าต่อไป ไม่เลื่อนออกไปอย่างแน่นอน เพราะได้มอบหมายทีมงานไว้แล้ว จึงขอให้มั่นใจว่า สำนักงาน คปภ. จะทำหน้าที่ของหน่วยงานกำกับฯอย่างดีที่สุดเพื่อให้เป็นที่พึ่งด้านประกันภัยของประชาชนได้อย่างแท้จริง

ที่มา : https://www.thaigov.go.th/news/contents/details/50619