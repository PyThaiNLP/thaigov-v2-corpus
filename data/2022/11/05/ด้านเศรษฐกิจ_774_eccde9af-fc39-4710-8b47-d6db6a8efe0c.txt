รัฐบาลไทย-ข่าวทำเนียบรัฐบาล-ดัชนีความเชื่อมั่นอนาคตเศรษฐกิจภูมิภาค (Thailand Regional Economic Sentiment Index: RSI) ประจำเดือนสิงหาคม 2564


วันจันทร์ที่ 30 สิงหาคม 2564
พิมพ์
ดัชนีความเชื่อมั่นอนาคตเศรษฐกิจภูมิภาค (Thailand Regional Economic Sentiment Index: RSI) ประจำเดือนสิงหาคม 2564
ดัชนีความเชื่อมั่นอนาคต ศก.ภูมิภาคเดือน ส.ค.2564 ปรับตัวลดลงในหลายภูมิภาค จากผลกระทบของการแพร่ระบาดของ COVID-19 อย่างไรก็ดี ภาคเกษตรกรรมของภาคตะวันออก ภาคตะวันออกเฉียงเหนือ และภาคเหนือ และภาคอุตสาหกรรมของภาคตะวันออก ยังมีความเชื่อมั่นที่ดีขึ้นในอนาคต
นายวุฒิพงศ์ จิตตั้งสกุล ที่ปรึกษาด้านเศรษฐกิจการคลัง สำนักงานเศรษฐกิจการคลัง ในฐานะรองโฆษกกระทรวงการคลัง และนายพิสิทธิ์ พัวพันธ์ ผู้อำนวยการสำนักนโยบายเศรษฐกิจมหภาค เปิดเผยรายงานดัชนีความเชื่อมั่นอนาคตเศรษฐกิจภูมิภาคประจำเดือนสิงหาคม 2564 จากการประมวลผลข้อมูลการสำรวจภาวะเศรษฐกิจรายจังหวัดจากสำนักงานคลังจังหวัด 76 จังหวัดทั่วประเทศ สภาอุตสาหกรรมแห่งประเทศไทย และสภาหอการค้าแห่งประเทศไทย เพื่อจัดทำดัชนีความเชื่อมั่นอนาคตเศรษฐกิจภูมิภาค พบว่า “ดัชนีความเชื่อมั่นอนาคตเศรษฐกิจภูมิภาค เดือนสิงหาคม 2564 ปรับตัวลดลงในหลายภูมิภาค จากผลกระทบของการแพร่ระบาดของโรคติดเชื้อไวรัสโคโรนา 2019 (Coronavirus Disease 2019: COVID-19) อย่างไรก็ดี ภาคเกษตรกรรมของภาคตะวันออก ภาคตะวันออกเฉียงเหนือ และภาคเหนือ และภาคอุตสาหกรรมของภาคตะวันออกยังมีความเชื่อมั่นที่ดีขึ้นในอนาคต”
ดัชนีความเชื่อมั่นอนาคตเศรษฐกิจภาคตะวันออกอยู่ที่ระดับ 50.4 แสดงถึงความเชื่อมั่นเศรษฐกิจในอนาคตที่ดีขึ้น โดยมีปัจจัยสนับสนุนจากภาคเกษตรและภาคอุตสาหกรรม เนื่องจากสภาพภูมิอากาศที่เอื้ออำนวยต่อการเพาะปลูก ประกอบกับเกษตรกรได้รับการสนับสนุนจากมาตรการของภาครัฐ เช่น การประกันรายได้เกษตรกร เป็นต้น สำหรับภาคอุตสาหกรรม คาดว่าความต้องการสินค้าอุตสาหกรรมจะเพิ่มขึ้นจากยอดคำสั่งซื้อทั้งในและต่างประเทศที่เพิ่มขึ้นอย่างต่อเนื่อง ดัชนีความเชื่อมั่นอนาคตเศรษฐกิจภาคเหนืออยู่ที่ระดับ 47.6 สะท้อนถึงความเชื่อมั่นอนาคตเศรษฐกิจที่ปรับตัวชะลอลง ตามแนวโน้มการชะลอตัวของภาคอุตสาหกรรม เนื่องจากสถานการณ์การแพร่ระบาดของโรคติดเชื้อไวรัสโคโรนา 2019 ทำให้ความต้องการสินค้าอุตสาหกรรมลดลง ส่งผลให้ผู้ประกอบการลดการผลิตลง แต่ยังมีปัจจัยสนับสนุนจากภาคเกษตร เนื่องจากการเข้าสู่ฤดูเก็บเกี่ยวผลผลิตทางการเกษตรที่สำคัญ เช่น ข้าวนาปี ข้าวโพด และกาแฟ เป็นต้น ดัชนีความเชื่อมั่นอนาคตเศรษฐกิจของภาคตะวันออกเฉียงเหนือเหนืออยู่ที่ระดับ 47.0 สะท้อนถึงความเชื่อมั่นอนาคตเศรษฐกิจที่ปรับตัวชะลอลง ตามแนวโน้มการชะลอตัวของภาคบริการ เนื่องจากมาตรการจำกัดการเดินทางเพื่อป้องกันการแพร่ระบาดของโรคติดเชื้อไวรัสโคโรนา 2019 ทำให้จำนวนนักท่องเที่ยวลดลง ส่งผลให้ธุรกิจภาคบริการบางแห่งปิดให้บริการชั่วคราว อย่างไรก็ตาม ยังมีปัจจัยสนับสนุนจากภาคเกษตร เนื่องจากปริมาณน้ำที่มีเพียงพอต่อการเพาะปลูก และความต้องการสินค้าเกษตรในพื้นที่มีเพิ่มขึ้น ดัชนีความเชื่อมั่นอนาคตเศรษฐกิจของ กทม. และปริมณฑลอยู่ที่ 42.7 สะท้อนความเชื่อมั่นอนาคตเศรษฐกิจที่ชะลอตัวลง โดยเฉพาะอย่างยิ่งในภาคบริการและการลงทุนที่ได้รับผลกระทบจากสถานการณ์การแพร่ระบาดของโรคติดเชื้อไวรัสโคโรนา 2019 ทำให้ผลประกอบการของธุรกิจภาคบริการลดลง ส่งผลให้ผู้ประกอบการชะลอการลงทุนและปิดกิจการชั่วคราว ดัชนีความเชื่อมั่นอนาคตเศรษฐกิจภาคตะวันตกอยู่ที่ 39.9 สะท้อนถึงความเชื่อมั่นอนาคตเศรษฐกิจที่ชะลอลง ตามแนวโน้มของภาคบริการและการลงทุน เนื่องจากได้รับผลกระทบจากสถานการณ์การแพร่ระบาดของโรคติดเชื้อไวรัสโคโรนา 2019 ที่ยังไม่คลี่คลายส่งผลให้ธุรกิจภาคบริการบางแห่งยังไม่สามารถให้บริการได้เต็มรูปแบบตามจำนวนนักท่องเที่ยวที่ลดลง ดัชนีความเชื่อมั่นอนาคตเศรษฐกิจภาคใต้อยู่ที่ระดับ 39.4 สะท้อนถึงความเชื่อมั่นอนาคตเศรษฐกิจที่ปรับตัวชะลอลง ตามแนวโน้มของภาคบริการและการลงทุน เนื่องจากจำนวนนักท่องเที่ยวในประเทศที่ลดลง จากมาตรการทางสาธารณสุขที่เข้มงวดเพื่อป้องกันการแพร่ระบาดของโรคติดเชื้อไวรัสโคโรนา 2019 ประกอบกับผู้ประกอบการยังชะลอการลงทุนจากสถานการณ์การแพร่ระบาดดังกล่าว ในส่วนของดัชนีความเชื่อมั่นอนาคตเศรษฐกิจของภาคกลางอยู่ที่ระดับ 38.2 สะท้อนภาวะอนาคตเศรษฐกิจที่ชะลอตัวลง เนื่องจากได้รับผลกระทบจากสถานการณ์การแพร่ระบาดของโรคติดเชื้อไวรัสโคโรนา 2019 โดยเฉพาะในภาคการจ้างงานและการลงทุน ส่งผลให้ผู้ประกอบการจำกัดเวลาการทำงานและจำกัดจำนวนแรงงานใหสอดคล้องกับมาตรการทางสาธารณสุข
ตารางสรุปดัชนีความเชื่อมั่นอนาคตเศรษฐกิจภูมิภาค ปี 2564 (ณ เดือนสิงหาคม 2564)
กทม. และปริมณฑล    ภาคตะวันออก    ภาคตะวันออก
เฉียงเหนือ    ภาคใต้    ภาคกลาง    ภาคเหนือ    ภาคตะวันตก
ดัชนีความเชื่อมั่น
อนาคตเศรษฐกิจภูมิภาค    42.7    50.4    47.0    39.4    38.2    47.6    39.9
ดัชนีแนวโน้มรายภาค
1) ภาคเกษตร    50.5    63.8    62.8    47.8    44.5    58.8    50.1
2) ภาคอุตสาหกรรม    48.0    53.9    45.5    41.7    37.9    39.5    44.3
3) ภาคบริการ    37.6    39.9    37.1    35.2    40.6    43.8    31.4
4) ภาคการจ้างงาน    39.6    46.9    46.5    38.2    35.2    47.9    37.0
5) ภาคการลงทุน    37.9    47.7    43.0    34.3    32.9    48.1    36.9
สำนักนโยบายเศรษฐกิจมหภาค  สำนักงานเศรษฐกิจการคลัง
โทร. 0-2273-9020 ต่อ 3254

ที่มา : https://www.thaigov.go.th/news/contents/details/45312