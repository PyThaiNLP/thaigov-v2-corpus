รัฐบาลไทย-ข่าวทำเนียบรัฐบาล-ดีอีเอส หนุนดีป้าติดอาวุธดิจิทัลผู้ค้ารายย่อย ปั้นตลาดสดยุควิถีใหม่ เงินสะพัดกว่า 300 ล้าน


วันพุธที่ 16 มีนาคม 2565
ดีอีเอส หนุนดีป้าติดอาวุธดิจิทัลผู้ค้ารายย่อย ปั้นตลาดสดยุควิถีใหม่ เงินสะพัดกว่า 300 ล้าน
ดีอีเอส หนุนดีป้าติดอาวุธดิจิทัลผู้ค้ารายย่อย ปั้นตลาดสดยุควิถีใหม่ เงินสะพัดกว่า 300 ล้าน
“เนวินธุ์” ผู้ช่วยรัฐมนตรีประจำกระทรวงดิจิทัลฯ หนุนประเทศไทยเดินหน้าพลิกฟื้นเศรษฐกิจฐานราก ด้วยเทคโนโลยีดิจิทัล ชื่นชมดีป้า รับลูกนโนบายรัฐบาลปั้นโครงการ “Transform ตลาดสดยุควิถีใหม่” ติดปีกผู้ค้ารายย่อย หาบเร่ แผงลอย นำร่อง 10 จังหวัด สร้างมูลค่าทางเศรษฐกิจแล้วกว่า 300 ล้านบาท เตรียมขยายพื้นที่เพิ่มอีก 25 จังหวัด
นายเนวินธุ์ ช่อชัยทิพฐ์ ผู้ช่วยรัฐมนตรีประจำกระทรวงดิจิทัลเพื่อเศรษฐกิจและสังคม (ดีอีเอส) กล่าวในการปาฐกถาพิเศษ หัวข้อ “พลิกฟื้นเศรษฐกิจฐานราก ด้วยเทคโนโลยีดิจิทัล” ระหว่างเปิดงาน “Transform Market Showcase 2022” ประกาศความสำเร็จโครงการยกระดับตลาดสดสู่ยุควิถีใหม่ วันนี้ (16 มี.ค.65) ว่า การพัฒนาในเรื่องของเทคโนโลยีดิจิทัลเกิดขึ้นอย่างก้าวกระโดด และเป็นปัจจัยสำคัญที่ส่งผลกระทบต่อวิถีชีวิต เศรษฐกิจ และสังคมอย่างหลีกเลี่ยงไม่ได้ โดยกระทรวงดิจิทัลฯ ตระหนักอย่างยิ่งว่า ทรัพยากรที่สำคัญที่สุดของประเทศไทยที่ต้องเร่งสร้างและพัฒนา คือ “ทักษะดิจิทัลของคนไทย” ต่อยอดจากการวางโครงสร้างพื้นฐานให้ประชาชนทั่วประเทศเข้าถึงอินเทอร์เน็ตได้ ขยับสู่การทำให้ทุกคนสามารถใช้ประโยชน์จากอินเทอร์เน็ต เพิ่มโอกาสในการเรียนรู้ สร้างงาน สร้างอาชีพ สร้างเครือข่าย เพื่อยกระดับคุณภาพชีวิตให้ดีขึ้นได้อย่างมั่นคงในทุกมิติ
ล่าสุด สำนักงานส่งเสริมเศรษฐกิจดิจิทัล (ดีป้า) หน่วยงานใต้สังกัดกระทรวงดิจิทัลฯ เริ่มนำร่องการประยุกต์ใช้ประโยชน์จากเทคโนโลยีดิจิทัล สนับสนุนการปรับเปลี่ยนรูปแบบการประกอบการของผู้ค้ารายย่อย หาบเร่ แผงลอย ซึ่งเป็นส่วนหนึ่งของเศรษฐกิจฐานราก ยกระดับสู่รูปแบบ “ตลาดสดยุควิถีใหม่” เข้าถึงการใช้นวัตกรรมดิจิทัล เพื่อเพิ่มประสิทธิภาพการดำเนินธุรกิจ รวมถึงพัฒนาไปสู่การแข่งขันรูปแบบใหม่ ช่วง 6 เดือนที่ผ่านมานำร่องไปแล้วใน 10 จังหวัด ครอบคลุมตลาดสดประมาณ 300 แห่ง มีผู้ประกอบการเข้าร่วมกว่า 30,000 ราย และสร้างมูลค่าทางเศรษฐกิจได้มากกว่า 300 ล้านบาท
“ทราบจากดีป้า ว่ามีแผนต่อยอดโครงการนี้ให้เข้าถึงผู้ประกอบการร้านค้าอีก 65,000 ราย พร้อมทั้งสร้างตลาดต้นแบบด้านดิจิทัลเพิ่มเติม 25 จังหวัด โดยขยายจากกรุงเทพและปริมณฑล และภาคกลางบางจังหวัด ให้ครอบคลุมพื้นที่ในทุกภูมิภาคของประเทศ เพื่อสร้างความแข็งแกร่งด้านการบริหารจัดการให้ผู้ประกอบการเอสเอ็มอี ผู้ประกอบการรายย่อย หาบเร่ แผงลอย ประยุกต์ใช้แพลตฟอร์มออนไลน์ในการขายและจัดส่งสินค้า ตอบรับเทรนด์สังคมไร้เงินสด พร้อมขับเคลื่อนประเทศไทยสู่ยุคเศรษฐกิจดิจิทัลอย่างมั่นคงและยั่งยืน” นายเนวินธุ์กล่าว
ผศ.ดร.ณัฐพล นิมมานพัชรินทร์ ผู้อำนวยการใหญ่ สำนักงานส่งเสริมเศรษฐกิจดิจิทัล (ดีป้า) กล่าวว่า โครงการ Transform ตลาดสดยุควิถีใหม่ สามารถผลักดันพ่อค้าแม่ค้าเข้าถึงและประยุกต์ใช้เทคโนโลยีดิจิทัล ตั้งแต่การคัดเลือกดิจิทัลสตาร์ทอัพ และผู้ให้บริการดิจิทัลสัญชาติไทย ครอบคลุม 6 กลุ่มเทคโนโลยีที่เกี่ยวกับการซื้อขายออนไลน์ การจัดอบรมหลักสูตรออนไลน์ เพื่อให้คำแนะนำเกี่ยวกับการทำตลาดบนสื่อสังคมออนไลน์ต่าง ๆ จากผู้เชี่ยวชาญ และการลงพื้นที่จัดกิจกรรมตลาดต้นแบบในพื้นที่เป้าหมาย เป็นต้น
สำหรับการจัดงาน “Transform Market Showcase 2022” ยกระดับตลาดสดสู่ยุควิถีใหม่วันนี้ เป็นการประกาศความสำเร็จ (Showcase) ของโครงการ “Transform ตลาดสดยุควิถีใหม่” ที่มุ่งส่งเสริมและสนับสนุนให้ผู้ประกอบการรายย่อย สามารถเข้าถึงเทคโนโลยีดิจิทัลและนำร้านค้าเข้าแพลตฟอร์มช่องทางการจำหน่ายและจัดส่งสินค้า (Local Application) ผ่านการจับคู่ธุรกิจกับดิจิทัลสตาร์ทอัพสัญชาติไทยและผู้ให้บริการดิจิทัล (Digital Provider) จำนวน 28 ราย โดยในโครงการนำร่อง 10 จังหวัดที่ดำเนินการไปแล้ว มีสินค้าจำหน่ายมากกว่า 150,000 รายการ
โดยรูปแบบพื้นที่ตั้งร้านค้าที่มีการประยุกต์ใช้เทคโนโลยีสูงสุด 3 อันดับแรก ได้แก่ ตลาดนัด ตลาดสด และหาบเร่/แผงลอย ร้านค้าริมทาง สำหรับเทคโนโลยีดิจิทัลที่ได้รับความสนใจจากผู้ประกอบการสูงสุด 3 อันดับแรก ประกอบด้วย ระบบชำระเงินออนไลน์ (E–payment) ระบบบริการ (Service) และระบบการสั่งอาหารหรือสินค้า (Delivery) ขณะที่การจัดอบรมหลักสูตรออนไลน์ จำนวน 5 หลักสูตร ผ่าน 4 แพลตฟอร์ม ได้แก่ YouTube, Facebook Group, Classwin และ Digital Skill ซึ่งเปิดระบบตั้งแต่เดือนสิงหาคม 2564 ถึงปัจจุบัน มีผู้เข้าร่วมอบรมมากกว่า 1,000,000 คน
*******************

ที่มา : https://www.thaigov.go.th/news/contents/details/52627