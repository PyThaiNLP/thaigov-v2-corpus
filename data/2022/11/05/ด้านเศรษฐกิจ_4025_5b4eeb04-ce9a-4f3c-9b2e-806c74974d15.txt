รัฐบาลไทย-ข่าวทำเนียบรัฐบาล-รมต.อนุชา เผย 5 วัน ยอดขายสลาก 5 ล้านกว่าฉบับ ปชช.ตอบรับอย่างดี ย้ำแอปเป๋าตังปลอดภัย ยืนยันต้องการแก้ปัญหา เป็นทางเลือกให้กับ ปชช. ไม่ได้ต้องการเปิดขายเพื่อแข่งกับผู้ค้าสลากใบ


วันจันทร์ที่ 6 มิถุนายน 2565
พิมพ์
รมต.อนุชา เผย 5 วัน ยอดขายสลาก 5 ล้านกว่าฉบับ ปชช.ตอบรับอย่างดี ย้ำแอปเป๋าตังปลอดภัย ยืนยันต้องการแก้ปัญหา เป็นทางเลือกให้กับ ปชช. ไม่ได้ต้องการเปิดขายเพื่อแข่งกับผู้ค้าสลากใบ
รมต.ประจำสำนักนายกรัฐมนตรี ในฐานะประธานคณะกรรมการแก้ไขปัญหาการจำหน่ายสลากเกินราคา ประธานกรรมการสลากกินแบ่งรัฐบาล และ ผอ.สำนักงานสลากกินแบ่งรัฐบาล แถลงความคืบหน้ามาตรการในการแก้ไขปัญหาการจำหน่ายสลากเกินราคา และจำหน่ายสลากผ่านแพลตฟอร์ม หรือสลากดิจิทัล
วันนี้ (วันที่ 6 มิถุนายน 2565) เวลา 13.00 น. ที่ห้องประชุมอเนกประสงค์ ชั้น 3 สำนักงานสลากกินแบ่งรัฐบาล นายอนุชา นาคาศัย รัฐมนตรีประจำสำนักนายกรัฐมนตรี ในฐานะประธานคณะกรรมการแก้ไขปัญหาการจำหน่ายสลากเกินราคา นายลวรณ แสงสนิท ประธานกรรมการสลากกินแบ่งรัฐบาล และพันโท หนุน ศันสนาคม ร่วมกันแถลงความคืบหน้ามาตรการในการแก้ไขปัญหาการจำหน่ายสลากเกินราคา และการจำหน่ายสลากผ่านแพลตฟอร์ม หรือสลากดิจิทัล ซึ่งถือว่าเป็นภาพรวมในการทำงานของรัฐบาล ที่ทำให้ประชาชนสามารถซื้อสลากในราคา 80 บาทได้
นายอนุชา ฯ กล่าวว่า การจำหน่ายสลากผ่านแพลตฟอร์มแอปเป๋าตัง ในช่วง 4 วัน ที่ผ่านมา ว่า ประชาชนให้การตอบรับเป็นไปด้วยดี ระบบมีความราบรื่น เนื่องจากประชาชนมีความเคยชินกับระบบ รวมทั้งประชาชนผู้ซื้อให้ความสนใจ สามารถซื้อสลากตัวเลขที่ต้องการในราคา 80 บาทได้จริง โดยจำนวนสลากทั้งหมด 5,173,500 ฉบับจำหน่ายหมดในช่วงเที่ยงของวันนี้  ในส่วนของแนวโน้มในการเพิ่มปริมาณสลากจำหน่ายผ่านแพลตฟอร์มนั้น ขอเวลาในการประเมินผลการจำหน่ายและผลตอบรับประมาณ 2 เดือน เพื่อดูว่าในระยะยาวเป็นอย่างไร  เพราะการตอบรับในช่วงแรกนี้ อาจได้รับความสนใจเนื่องจากเป็นเรื่องใหม่ และประชาชนสามารถเลือกซื้อเลขที่ต้องการในราคา 80 บาทได้  ทั้งนี้ หากจะต้องมีการเพิ่มปริมาณสลาก ในอนาคตเพื่อให้มีปริมาณสลากเพียงพอที่จะช่วยชี้นำตลาด ให้ราคาโดยรวมลดลงมาเหลือ 80 บาทให้ได้ จะต้องเกิดจากความพร้อมของพี่น้องตัวแทนจำหน่ายที่ประสงค์จะเข้าร่วมโครงการด้วยความเต็มใจ  อย่างไรก็ตาม สิ่งสำคัญ ต้องพิจารณาถึงผลกระทบต่อผู้ค้าสลากใบด้วย จึงต้องประเมินให้รอบคอบก่อน โดยคำนึงถึงความสมดุลในการปล่อยขายสลากเพื่อให้เกิดความเท่าเทียมแก่ผู้ค้าสลากใบ ยืนยันวัตถุประสงค์ของการขายสลากดิจิทัลราคา 80 บาท เพราะต้องการแก้ปัญหาสลากเกินราคา และเป็นทางเลือกให้กับประชาชนเท่านั้น ไม่ได้ต้องการเปิดขายเพื่อแข่งกับผู้ค้าสลากใบ
นายอนุชาฯ ย้ำ การจำหน่ายสลากผ่านแพลตฟอร์มฯ  แอป "เป๋าตัง" เป็นแอปที่รัฐใช้เป็นเครื่องมือในการให้ความช่วยเหลือพี่น้องประชาชน และใช้ในการอุดหนุนกระตุ้นเศรษฐกิจ ทำให้การใช้แอปเป๋าตังเป็นที่ยอมรับ ประกอบกับการใช้งานที่เข้าใจง่าย ไม่ซับซ้อน มีความปลอดภัย และประชาชนคุ้นเคยกับการใช้งานเทคโนโลยีมากขึ้น  อีกทั้งสลากที่ซื้อก็มีการบันทึกข้อมูลไว้ แสดงสิทธิในตัวสลาก ไม่ต้องกังวลหากสลากหาย หรือการเรียกร้องสิทธิในตัวสลาก ในส่วนของการขึ้นเงินรางวัล ก็มีความสะดวก โดยสามารถเลือกมารับสลากและขึ้นที่สำนักงานสลากฯ ด้วยตนเอง หรือโอนเงินผ่านบัญชีที่ผูกไว้กับธนาคารกรุงไทยฯ ซึ่งตนยืนยันว่าการกำหนดค่าธรรมเนียม และค่าอากรแสตมป์ในการโอนเงินรางวัลผ่านบัญชีธนาคารนั้น ดำเนินการเช่นเดียวกับที่ใช้ในการขึ้นเงินรางวัล อยู่ในปัจจุบัน ไม่ว่าจะเป็นการนำสลากไปขึ้นเงินรางวัลที่สำนักงานสลาก ฯ ซึ่งจะเสียเฉพาะค่าอากรแสตมป์ 0.5% ส่วนการนำสลากไปขึ้นเงินที่ธนาคารออมสิน  ธนาคารเพื่อการเกษตรและสหกรณ์ และธนาคารกรุงไทย ก็จะเสียค่าธรรมเนียม 1% และ ค่าภาษีอากรแสตมป์ 0.5%  ซึ่งในระยะต่อไป จะมีการเพิ่มช่องทางการโอนเงินรางวัลผ่านบัญชีธนาคารต่างๆ เพื่ออำนวยความสะดวกให้กับผู้ซื้อมากยิ่งขึ้น สำหรับมาตรการแก้ไขปัญหาสลาเกินราคา ที่สำนักงานสลากฯ ดำเนินการอยู่นั้น ยังคงเป็นไปอย่างต่อเนื่องและเพิ่มความเข้มข้นขึ้น ไม่ว่าจะเป็นโครงการจุดจำหน่ายสลาก 80 ในเดือนกรกฎาคมนี้ จะมีครบทุกจังหวัดทั่วประเทศ กว่า 500 จุด และจะเรียกรายสำรองขึ้นมา เพื่อให้มีจุดจำหน่ายโครงการสลาก 80 ให้ครบ 1,000 จุด ตามที่ตั้งเป้าหมายไว้ และโครงการลงทะเบียนผู้ซื้อจองล่วงหน้า กำลังเร่งดำเนินการคัดเลือกต่อไป คาดว่าจะแล้วเสร็จภายในเดือนกรกฎาคมนี้

ที่มา : https://www.thaigov.go.th/news/contents/details/55419