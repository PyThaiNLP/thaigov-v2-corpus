รัฐบาลไทย-ข่าวทำเนียบรัฐบาล-การรถไฟแห่งประเทศไทย แจ้งเหตุคนร้ายขโมยเหล็กรางรถไฟ ขณะรอขนย้าย


วันจันทร์ที่ 28 กุมภาพันธ์ 2565
การรถไฟแห่งประเทศไทย แจ้งเหตุคนร้ายขโมยเหล็กรางรถไฟ ขณะรอขนย้าย
วางพาดสะพานรถไฟ หัวรถจักรเฉี่ยวชนได้รับเสียหายช่วงสถานีท่ากิเลน - วังเย็น กาญจนบุรี
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม รายงานว่า เมื่อวันที่ 27 กุมภาพันธ์ 2565  เวลาประมาณ 06.38 น. ได้รับแจ้งเหตุ ขบวนรถธรรมดาที่ 260 (น้ำตก-ธนบุรี) ได้เฉี่ยวชนรางเหล็กเก่า บริเวณหลักกิโลเมตรที่ 148/15 ระหว่างสถานีท่ากิเลน - วังเย็น อ.เมือง จ.กาญจนบุรี ก่อนถึงป้ายหยุดรถบ้านโป่งเสี้ยว ซึ่งได้พบรางเหล็กเก่าเสียบติดรถจักร เป็นเหตุให้รถจักรดีเซล 4016 ได้รับความเสียหายไม่สามารถเคลื่อนตัวได้ แต่ไม่มีผู้โดยสารได้รับอันตราย มีเพียงพนักงานขับรถ นายสมรักษ์ จันทรารมย์  ได้รับบาดเจ็บที่ขาเล็กน้อย โดย รฟท. ได้ประสานไปมูลนิธิกู้ภัย นำผู้บาดเจ็บส่งโรงพยาบาล รวมถึงให้เจ้าหน้าที่ท้องถิ่นเข้าตรวจสอบและช่วยเหลือเป็นที่เรียบร้อยแล้ว
จากเหตุดังกล่าว รฟท. จำเป็นต้องงดเดินขบวนรถท้องถิ่นที่ 485 (กาญจนบุรี - น้ำตก) จากสถานีวังเย็น - น้ำตก ให้ทำขบวนกลับเป็น ขบวน 260 จากสถานีวังเย็น - ธนบุรี พร้อมทั้งประสานนำรถยนต์โดยสารมาขนถ่ายผู้โดยสารในขบวนรถธรรมดาที่ 260 จำนวน 5 ราย และผู้โดยสารขบวนธรรมดาที่ 485 ชุมทางหนองปลาดุก - น้ำตก จำนวน 30 ราย ได้ให้รถบัสมารับกลับแล้วเช่นกัน
สำหรับสาเหตุของอุบัติเหตุในครั้งนี้ เกิดจากมีกลุ่มคนร้ายเข้ามาขโมยรางรถไฟขนาด 80 ปอนด์ ความยาว 6 เมตร ในช่วงคืนวันเสาร์ถึงช่วงเช้ามืดวันอาทิตย์ ซึ่งเป็นรางเหล็กที่ รฟท. เตรียมไว้สำหรับใช้ติดตั้งบนสะพานรถไฟ เพื่อป้องกันการเกิดอุบัติเหตุขบวนรถตกราง โดยคนร้ายได้มีการลากเหล็กรางรถไฟ วางพิงไว้กับตัวสะพานและลงมือตัดแยกส่วนในบริเวณด้านล่าง เพื่อไม่ให้มีผู้พบเห็นเนื่องจากเป็นหนองน้ำที่แห้งขอด ซึ่งจากการตรวจสอบในบริเวณพื้นที่เกิดเหตุ พบมีร่องรอยการใช้แก๊สตัดรางรถไฟบางส่วนที่ตัดยังไม่เสร็จ จำนวน 1 ท่อน วางพาดไว้กับตัวสะพาน เป็นเหตุทำให้เกิดอุบัติเหตุดังกล่าว
ทั้งนี้ รฟท. ได้มีการกำชับเจ้าหน้าที่ที่เกี่ยวข้อง วางมาตรการเพิ่มเติมเพื่อดูแลความปลอดภัย โดยให้เจ้าหน้าที่ที่เกี่ยวข้องเพิ่มความถี่ในการตรวจทาง พร้อมกับประสานกับงานสารวัตรบำรุงทางกาญจนบุรี ฝ่ายการช่างโยธา ให้ปรับเปลี่ยนวิธีการทำงาน โดยจะไม่วางรางเหล็กไว้หน้างานและต้องทำงานให้เสร็จภายในวันเดียวหรือต้องจัดเจ้าหน้าที่มาเฝ้าตลอดระยะเวลาที่ทำงาน อีกทั้งมอบหมายให้นายสถานี และนายตรวจทางในพื้นที่ เข้าแจ้งความดำเนินคดีการเกิดอุบัติเหตุและการถูกขโมยเหล็กรางรถไฟในครั้งนี้ที่สถานีตำรวจภูธร เมืองกาญจนบุรี เพื่อให้เร่งดำเนินคดีจับกุมผู้กระทำผิดโดยเร็ว เพราะถือเป็นคดีอุกอาจทำให้ทรัพย์สินของรัฐเกิดความเสียหาย และส่งผลต่อความปลอดภัยในการเดินรถ
“ปัญหาการขโมยเหล็กรางรถไฟ ไม่ได้เพิ่งเกิดขึ้นครั้งแรก โดยก่อนหน้านี้เมื่อวันที่ 23 - 24 ธันวาคม 2564 เคยเกิดเหตุคนร้ายขโมยเหล็กรางรถไฟขึ้นรถตุ๊ก ตุ๊ก บริเวณข้างวัดบรมนิวาสราชวรวิหาร มีการถ่ายคลิปไว้เป็นหลักฐาน และมีกล้องวงจรปิดภายในวัดจับหมายเลขทะเบียนของรถตุ๊กตุ๊กไว้ได้อย่างชัดเจน ต่อมาเจ้าหน้าที่ รฟท. ได้เข้าแจ้งความสถานีตำรวจนครบาล ปทุมวัน เพื่อดำเนินคดีติดตามคนร้ายมาลงโทษ แต่จนบัดนี้ก็ยังไม่สามารถจับกุมผู้กระทำผิดได้”

ที่มา : https://www.thaigov.go.th/news/contents/details/52030