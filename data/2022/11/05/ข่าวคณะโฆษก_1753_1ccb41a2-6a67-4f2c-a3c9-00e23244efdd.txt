รัฐบาลไทย-ข่าวทำเนียบรัฐบาล-​โฆษกรัฐบาลเผย นายกรัฐมนตรีสั่งตรวจเข้ม ผับ-บาร์ หลังพบฝ่าฝืน ทั้งมาตรการโควิด-19 และยาเสพติด ขอประชาชนช่วยกันสอดส่องเป็นหูเป็นตา เน้นให้ความรู้คนรุ่นใหม่ถึงพิษภัยยาเสพติด


วันอังคารที่ 14 มิถุนายน 2565
พิมพ์
​โฆษกรัฐบาลเผย นายกรัฐมนตรีสั่งตรวจเข้ม ผับ-บาร์ หลังพบฝ่าฝืน ทั้งมาตรการโควิด-19 และยาเสพติด ขอประชาชนช่วยกันสอดส่องเป็นหูเป็นตา เน้นให้ความรู้คนรุ่นใหม่ถึงพิษภัยยาเสพติด
​โฆษกรัฐบาลเผย นายกรัฐมนตรีสั่งตรวจเข้ม ผับ-บาร์ หลังพบฝ่าฝืน ทั้งมาตรการโควิด-19 และยาเสพติด ขอประชาชนช่วยกันสอดส่องเป็นหูเป็นตา เน้นให้ความรู้คนรุ่นใหม่ถึงพิษภัยยาเสพติด
วันนี้ (14 มิถุนายน 2565) นายธนกร วังบุญคงชนะ โฆษกประจำสำนักนายกรัฐมนตรี ระบุว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม สั่งติดตามและตรวจเข้มยาเสพติดตามสถานบริการต่างๆ หลังมีมาตรการผ่อนคลายให้มีการเปิดสถานบันเทิง ผับ บาร์ คาราโอเกะได้ โดยให้ทุกภาคส่วนบูรณาการร่วมกันตั้งแต่ต้นทาง สร้างภูมิคุ้มกัน สร้างความรู้ให้ทุกคนตระหนักถึงโทษและพิษภัยของยาเสพติด โดยเฉพาะคนรุ่นใหม่ รวมทั้ง ย้ำแนวทางการทำงานให้เจ้าหน้าที่ทุกส่วน ต้องเคร่งครัด ป้องกัน จับกุม ผู้มีส่วนเกี่ยวข้องกับยาเสพติด
โฆษกประจำสำนักนายกรัฐมนตรี กล่าวว่า นายกรัฐมนตรีเน้นย้ำเสมอให้ผู้ประกอบการสถานบันเทิงต้องเคร่งครัดดำเนินการให้เป็นไปตามมาตรการสาธารณสุขที่กำหนด ผ่านการตรวจประเมินตามมาตรฐานความปลอดภัยด้านสุขอนามัย Amazing Thailand Safety&Health Administration (SHA) และผ่านการตรวจมาตรฐานความสะอาดปลอดภัยป้องกันโรคโควิด-19 รองรับสุขภาพดีวิถีใหม่ (Thai Stop COVID 2 Plus) เปิดให้บริการจำหน่ายและการดื่มสุราไม่เกิน 24.00 น. ซึ่งกำชับเจ้าหน้าที่ตำรวจลงพื้นที่ สุ่มตรวจค้น เป็นระยะ ซึ่งพบว่า สถานบันเทิงหลายแห่งเปิดโดยไม่ได้รับอนุญาต มีการฝ่าฝืน ตาม พ.ร.บ.โรคติดต่อฯ 2548 และพบการลักลอบใช้ยาเสพติดในสถานบริการหลายแห่ง จึงได้สั่งการให้หน่วยงานที่เกี่ยวข้องดำเนินการให้มีการคุมเข้มให้มากขึ้น และหากพบการกระทำที่ผิด ให้สั่งปิดเป็นการชั่วคราวและดำเนินการทางกฎหมายให้ถึงที่สุด
“รัฐบาลมีนโยบายชัดเจนในการเดินหน้าปราบปรามยาเสพติด โดยปัจจุบันหลังผับ บาร์ มาเปิดให้บริการอีกครั้ง นายกรัฐมนตรี ได้กำชับเจ้าหน้าที่ตำรวจและหน่วยงานในพื้นที่ ตรวจเข้ม สอดส่อง ป้องกันการฝ่าฝืนข้อกำหนด และลักลอบการใช้ยาเสพติดทุกรูปแบบ เพราะไม่อยากให้เป็นสถานที่มั่วสุมของประชาชนโดยเฉพาะคนรุ่นใหม่” นายธนกร กล่าว

ที่มา : https://www.thaigov.go.th/news/contents/details/55676