รัฐบาลไทย-ข่าวทำเนียบรัฐบาล-รมช.ประภัตร นำทีมกระทรวงเกษตรฯ หารือความร่วมมือผู้บริหารบริษัทบิ๊กซี ซุปเปอร์เซนเตอร์ จำกัด (มหาชน)


วันศุกร์ที่ 25 มีนาคม 2565
รมช.ประภัตร นำทีมกระทรวงเกษตรฯ หารือความร่วมมือผู้บริหารบริษัทบิ๊กซี ซุปเปอร์เซนเตอร์ จำกัด (มหาชน)
รมช.ประภัตร นำทีมกระทรวงเกษตรฯ หารือความร่วมมือผู้บริหารบริษัทบิ๊กซี ซุปเปอร์เซนเตอร์ จำกัด (มหาชน) เตรียมรับซื้อผลผลิตเกษตรกรที่เข้าร่วมโครงการ “สานฝันสร้างอาชีพ ยกระดับรายได้เกษตรกร” เพิ่มช่องทางขายสินค้าเกษตรผ่านทุกสาขาทั่วไทย
นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ เปิดเผยว่า เมื่อวันที่ 24 มีนาคม 2565 ที่ผ่านมา ได้ประชุมหารือโครงการสานฝันสร้างอาชีพ ยกระดับรายได้เกษตรกร ร่วมกับนายอัศวิน เตชะเจริญวิกุล ประธานเจ้าหน้าที่บริหารและกรรมการผู้จัดการใหญ่ บริษัท บิ๊กซี ซูเปอร์เซ็นเตอร์ จำกัด (มหาชน) โดยมีนายปรีดา ยังสุขสถาพร ผู้อำนวยการองค์การสะพานปลา นายสุทักษ์  จิระรัตนวงศ์ รองผู้อำนวยการองค์การสะพานปลา ด้านสะพานปลาและท่าเทียบเรือประมง นายประพันธ์ ลีปายะคุณ รองอธิบดีกรมประมง นายกฤษ อุตตมะเวทิน รองเลขาธิการสำนักงานมาตรฐานสินค้าเกษตรและอาหารแห่งชาติ นายวิวัฒน์ ไชยชะอุ่ม ผู้อำนวยการกองส่งเสริมและพัฒนาการปศุสัตว์ กรมปศุสัตว์ หัวหน้าส่วนราชการ กรมส่งเสริมการเกษตร กรมวิชาการเกษตร และองค์การตลาด กระทรวงมหาดไทย ตัวแทนภาคเอกชน ตลอดจนตัวแทนเกษตรกรเข้าร่วมหารือ
รมช.ประภัตร กล่าวว่า การประชุมดังกล่าว เป็นการหารือความร่วมมือระหว่างกระทรวงเกษตรและสหกรณ์ โดยกรมปศุสัตว์ กรมส่งเสริมการเกษตร กรมประมง องค์การสะพานปลา มกอช. องค์การตลาด ร่วมกับผู้บริหาร บริษัทบิ๊กซี ซุปเปอร์เซนเตอร์ จำกัด (มหาชน) และภาคเอกชน โดยหารือร่วมกันด้านการหาตลาดรองรับผลผลิตให้กับเกษตรกรที่เข้าร่วมโครงการ “สานฝันสร้างอาชีพ ยกระดับรายได้เกษตรกร” ของกระทรวงเกษตรและสหกรณ์ โดยทางผู้บริหาร บริษัทบิ๊กซี ซุปเปอร์เซนเตอร์ จำกัด (มหาชน) ยินดีเข้ามาร่วมขับเคลื่อน ด้วยการรับซื้อผลผลิตของเกษตรกรและนำสินค้าไปจำหน่าย ยังห้างบิ๊กซี ซุปเปอร์เซ็นเตอร์ ทุกสาขาทั่วประเทศ และการจำหน่ายผ่านระบบออนไลน์ เพื่อเป็นการแก้ไขปัญหาตลาดจำหน่ายผลผลิตทางการเกษตร และเพื่อรองรับผลผลิตทางการเกษตรที่จะได้รับจากการส่งเสริมโครงการสานฝันสร้างอาชีพและยกระดับรายได้เกษตรกร
นอกจากนี้ ที่ประชุมยังได้มีการแต่งตั้งคณะทำงาน เพื่อขับเคลื่อนความร่วมมือดังกล่าวให้เป็นรูปธรรมโดยเร็วที่สุด โดยจะนำร่องในพื้นที่ จังหวัดสุพรรณบุรี และรองรับผลผลิตทางการเกษตรจากเกษตรกรในจังหวัดใกล้เคียง เช่น อุทัยธานี อยุธยา อ่างทอง นครปฐม โดยจะกำหนดให้ใช้พื้นที่ของหมู่บ้านอนุรักษ์ควายไทย จังหวัดสุพรรณบุรี เป็นศูนย์กลางรับซื้อผลผลิตของเกษตรกร และจะมีการบูรณาการทำงานร่วมกันของหน่วยงานในกระทรวงเกษตรฯ แบบ Onestop Service ตั้งแต่การตรวจมาตรฐานสินค้า การบรรจุ จนถึงบริษัทบิ๊กซี ซุปเปอร์เซนเตอร์ จำกัด (มหาชน) มารับสินค้าไปกระจายตามห้างบิ๊กซี ซุปเปอร์เซ็นเตอร์ ทุกสาขาทั่วประเทศ
โดยในวันนี้ ( 25 มี.ค. 65) รมช.ประภัตร ได้นำคณะทำงาน และผู้บริหารบริษัทบิ๊กซี ซุปเปอร์เซนเตอร์ จำกัด (มหาชน) พร้อมด้วยหัวหน้าส่วนราชการที่เกี่ยวข้องของกระทรวงเกษตรและสหกรณ์ ลงตรวจพื้นที่หมู่บ้านอนุรักษ์ควายไทย จังหวัดสุพรรณบุรี โดยมีสินค้าของเกษตรกรที่เข้าร่วมโครงการสานฝันสร้างอาชีพ ยกระดับรายได้เกษตรกรในพื้นที่จังหวัดสุพรรณบุรี และใกล้เคียง อาทิ ผัก ผลไม้ สินค้าปศุสัตว์ ประมง ทั้งแบบสดและแปรรูป มาแสดงให้ผู้บริหารบริษัทบิ๊กซี และคณะทำงานได้ร่วมชมคุณภาพ ก่อนจะหารือในส่วนของการสั่งสินค้าแต่ละประเภทต่อไป

ที่มา : https://www.thaigov.go.th/news/contents/details/52946