รัฐบาลไทย-ข่าวทำเนียบรัฐบาล-โฆษกรัฐบาลเผย​ "นายกฯ" มอบผู้ว่า ฯ เป็นผู้แทน มอบเงินช่วยเหลือครอบครัวเจ้าหน้าที่ตำรวจและอาสาสมัครทหารพราน เสียชีวิตจากเหตุความไม่สงบในพื้นที่ จ. นราธิวาส


วันอาทิตย์ที่ 3 ตุลาคม 2564
พิมพ์
โฆษกรัฐบาลเผย​ "นายกฯ" มอบผู้ว่า ฯ เป็นผู้แทน มอบเงินช่วยเหลือครอบครัวเจ้าหน้าที่ตำรวจและอาสาสมัครทหารพราน เสียชีวิตจากเหตุความไม่สงบในพื้นที่ จ. นราธิวาส
โฆษกรัฐบาลเผย​ "นายกฯ" มอบผู้ว่า ฯ เป็นผู้แทน มอบเงินช่วยเหลือครอบครัวเจ้าหน้าที่ตำรวจและอาสาสมัครทหารพราน เสียชีวิตจากเหตุความไม่สงบในพื้นที่ จ. นราธิวาส
วันที่ 3 ตุลาคม 2564 นายธนกร วังบุญคงชนะ โฆษกประจำสำนักนายกรัฐมนตรี เผยว่า  วานนี้ ( 2 ต.ค. 64)  พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม มอบหมายให้นายไกรศร วิศิษฎ์วงศ์ ผู้ว่าราชการจังหวัดนครศรีธรรมราช เป็นผู้แทน นำเงินช่วยเหลือไปมอบให้กับครอบครัว อส.ทพ. วัฎจักร พรหมนุ้ย ที่เสียชีวิตจากเหตุการณ์ความไม่สงบในพื้นที่ อ.ยี่งอ จ.นราธิวาส   ณ วัดควนยาว ต.เคร็ง อ.ชะอวด จ.นครศรีธรรมราช โดยมีนางวันดี พรหมนุ้ย มารดาของผู้เสียชีวิต เป็นผู้รับมอบ เพื่อเป็นขวัญและกำลังใจแก่ครอบครัวของผู้เสียชีวิต   ในการนี้ ยังมอบหมายผู้ว่าราชการจังหวัดชัยภูมิเป็นผู้แทน มอบเงินช่วยเหลือแก่ครอบครัว ร.ต.อ.ธีระศักดิ์ เครือคำ รอง สว.(สอบสวน) สภ.จะแนะ ที่เสียชีวิตจากเหตุการณ์เดียวกัน  ณ​ วัดบุญเรือง บ้านโนนเห็ดไคล หมู่ที่ 5 ต.โนนกอก อ.เกษตรสมบูรณ์ จ.ชัยภูมิ  ซึ่งนายราชันย์ ซุ้นหั้ว รองผู้ว่าราชการจังหวัดชัยภูมิ ในนามของนายไกรสร กองฉลาด ผู้ว่าราชการจังหวัดชัยภูมิ เป็นผู้แทนเดินทางไปมอบเงินช่วยเหลือครอบครัว  โดยมีบิดา มารดาและญาติของผู้เสียชีวิต เป็นผู้รับมอบ
"นายกรัฐมนตรีฝากแสดงความเสียใจมายังครอบครัวผู้เสียชีวิตทั้งสองครอบครัว  พร้อมให้จังหวัดดูแลพิธีบำเพ็ญกุศลอย่างสมเกียรติ  ขณะเดียวกัน ได้สั่งการให้เจ้าหน้าที่เร่งติดตามจับกุมผู้กระทำความผิดมาดำเนินคดีตามกฎหมายอย่างเร่งด่วนด้วยแล้ว   ทั้งนี้ ยังฝากไปถึงเจ้าหน้าที่ทหาร ตำรวจ อาสาสมัครทุกนาย ในพื้นที่เสี่ยงภัย ขอให้ปฏิบัติหน้าทื่ด้วยความระมัดระวังยิ่งด้วย"   นายธนกรฯ  กล่าว
-------------------------

ที่มา : https://www.thaigov.go.th/news/contents/details/46511