รัฐบาลไทย-ข่าวทำเนียบรัฐบาล-รฟม. ชวนช้อป ตลาดนัดเฉพาะกิจ ในวันที่ 4 - 10 เมษายน 2565


วันพฤหัสบดีที่ 31 มีนาคม 2565
รฟม. ชวนช้อป ตลาดนัดเฉพาะกิจ ในวันที่ 4 - 10 เมษายน 2565
เดินทางสะดวกด้วยรถไฟฟ้า MRT สายสีน้ำเงิน @สถานีศูนย์วัฒนธรรม (ทางออก 2) และ @ศูนย์การค้าเกตเวย์ แอท บางซื่อ
การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม เตรียมจัดกิจกรรม “MRT Market ตลาดนัดผลิตภัณฑ์ชุมชน” ประจำปี 2565 โดยคัดเลือกร้านเด็ด ร้านดัง จากผู้ประกอบการในชุมชนตามแนวสายทางโครงการรถไฟฟ้าของ รฟม. มาร่วมจัดจำหน่ายสินค้าและอาหาร ณ บริเวณลานหน้าอาคารจอดแล้วจร สถานีรถไฟฟ้า MRT ศูนย์วัฒนธรรมแห่งประเทศไทย (ฝั่งประตูทางออกที่ 2) ในระหว่างวันที่ 4 - 8 เมษายน 2565 ตั้งแต่เวลา 08.00 น. - 20.00 น. ซึ่งภายในงานยังมีกิจกรรมที่น่าสนใจให้ผู้เข้าร่วมได้ลุ้นรับของรางวัลต่าง ๆ อีกมากมาย
นอกจากนี้ รฟม. ยังเตรียมจัดกิจกรรม “MRT Market Place” ซึ่งเป็นการรวบรวมร้านเด็ด ร้านดัง ประจำสถานีต่าง ๆ มารวมไว้ให้ผู้สนใจได้ช้อปสินค้าและอาหารในที่เดียว ทั้งยังสามารถร่วมสนุกกับกิจกรรมแจกของรางวัลน่าสนใจ อาทิ บัตรโดยสารรถไฟฟ้า MRT กระเป๋าผ้าพับได้ ฯลฯ ณ ศูนย์การค้า เกตเวย์ แอท บางซื่อ (ใกล้กับสถานีรถไฟฟ้า MRT บางโพ) ในระหว่างวันที่ 6 - 10 เมษายน 2565 ตั้งแต่เวลา 10.00 น. - 21.00 น.
ทั้งนี้ กิจกรรมดังกล่าวจัดขึ้นเพื่อเสริมสร้างโอกาสและสร้างรายได้ให้แก่ชุมชนตามแนวสายทางโครงการรถไฟฟ้าของ รฟม. รวมถึงผู้ประกอบการร้านค้าในสถานีรถไฟฟ้า อันเป็นการสร้างความสัมพันธ์อันดีระหว่างองค์กรกับชุมชน ตลอดจนผู้มีส่วนได้ส่วนเสียขององค์กร สามารถรับชมคลิปประชาสัมพันธ์กิจกรรมได้โดยสแกน QR Code ด้านล่าง ติดตามรายละเอียดและข้อมูลข่าวสาร รฟม. เพิ่มเติมได้ที่ เว็บไซต์ รฟม. (www.mrta.co.th) และเฟซบุ๊กแฟนเพจ: การรถไฟฟ้าขนส่งมวลชนแห่งประเทศไทย หรือ Call Center รฟม. โทร. 0 2716 4044
“30 ปี รฟม. เชื่อมต่อเส้นทางสู่ความยั่งยืน Completing Connection, Mission for All”

ที่มา : https://www.thaigov.go.th/news/contents/details/53154