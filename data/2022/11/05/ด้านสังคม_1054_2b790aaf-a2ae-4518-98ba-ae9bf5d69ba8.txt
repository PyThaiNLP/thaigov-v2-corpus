รัฐบาลไทย-ข่าวทำเนียบรัฐบาล-สธ. ร่วมกับกรมธนารักษ์ บ.ธนารักษ์พัฒนาสินทรัพย์ สร้างอาคารที่พักอาศัยบุคลากรสาธารณสุขทั่วประเทศ


วันอังคารที่ 4 มกราคม 2565
สธ. ร่วมกับกรมธนารักษ์ บ.ธนารักษ์พัฒนาสินทรัพย์ สร้างอาคารที่พักอาศัยบุคลากรสาธารณสุขทั่วประเทศ
กระทรวงสาธารณสุข กรมธนารักษ์ กระทรวงการคลัง และบริษัทธนารักษ์พัฒนาสินทรัพย์ จำกัด ลงนามบันทึกข้อตกลงความร่วมมือ โครงการก่อสร้างอาคารที่พักอาศัยบุคลากรสาธารณสุข และอาคารบริการอื่น ๆ บนที่ดินของรัฐ เพื่อบรรเทาความเดือดร้อน สร้างขวัญและกำลังใจแก่บุคลากร
กระทรวงสาธารณสุข กรมธนารักษ์ กระทรวงการคลัง และบริษัทธนารักษ์พัฒนาสินทรัพย์ จำกัด ลงนามบันทึกข้อตกลงความร่วมมือ โครงการก่อสร้างอาคารที่พักอาศัยบุคลากรสาธารณสุข และอาคารบริการอื่น ๆ บนที่ดินของรัฐ เพื่อบรรเทาความเดือดร้อน สร้างขวัญและกำลังใจแก่บุคลากรสังกัดสำนักงานปลัดกระทรวงสาธารณสุขส่วนภูมิภาค
วันนี้ (4 มกราคม 2565) ที่สำนักงานปลัดกระทรวงสาธารณสุข จ.นนทบุรี นายแพทย์เกียรติภูมิ วงศ์รจิต ปลัดกระทรวงสาธารณสุข พร้อมด้วย นายประภาศ คงเอียด อธิบดีกรมธนารักษ์ นายนาฬิกอติภัค แสงสนิท กรรมการผู้จัดการ บริษัท ธนารักษ์พัฒนาสินทรัพย์ จำกัด (ธพส.) ลงนามบันทึกข้อตกลงความร่วมมือ “โครงการก่อสร้างอาคารที่พักอาศัยบุคลากรสาธารณสุข และอาคารบริการอื่นๆ บนที่ดินของรัฐ” ระหว่างกระทรวงสาธารณสุข กรมธนารักษ์ และบริษัท ธนารักษ์พัฒนาสินทรัพย์ จำกัด
นายแพทย์เกียรติภูมิ กล่าวว่า กระทรวงสาธารณสุขเป็นหน่วยงานหลักในการจัดบริการด้านสาธารณสุขแก่ประชาชนทั่วประเทศ ให้สามารถเข้าถึงบริการด้านสุขภาพได้อย่างทั่วถึงเท่าเทียมและมีคุณภาพ โดยในช่วงสถานการณ์การแพร่ระบาดของโรคติดเชื้อไวรัสโคโรนา 2019 ที่ผ่านมา กระทรวงสาธารณสุขได้รับอนุมัติให้บรรจุบุคลากรสาธารณสุขเป็นข้าราชการ ตามมติคณะรัฐมนตรี จำนวน 21,338 ราย ซึ่งมีความจำเป็นที่ต้องพักอาศัยในพื้นที่ของหน่วยบริการ เพื่อความรวดเร็วในการระดมกำลังกรณีเกิดเหตุฉุกเฉิน กระทรวงสาธารณสุขจึงลงนามความร่วมมือกับกรมธนารักษ์ และบริษัท ธนารักษ์พัฒนาสินทรัพย์ จำกัด ดำเนินโครงการก่อสร้างอาคารที่พักอาศัยบุคลากรสาธารณสุข และอาคารบริการอื่นๆ บนที่ดินของรัฐ ในหน่วยงานสังกัดสำนักงานปลัดกระทรวงสาธารณสุขส่วนภูมิภาค เพื่อบรรเทาความเดือดร้อนเรื่องที่พักอาศัยและสร้างขวัญกำลังใจ รวมถึงความมั่นคงปลอดภัยในชีวิตและทรัพย์สินของบุคลากร
นายแพทย์เกียรติภูมิ กล่าวต่อว่า กระทรวงสาธารณสุขได้มอบหมายให้ บริษัท ธนารักษ์พัฒนาสินทรัพย์ จำกัด เป็นผู้ดำเนินการก่อสร้างโครงการ และกรมธนารักษ์ สนับสนุนให้เช่าที่ราชพัสดุ เพื่อทำการก่อสร้างอาคารที่พักอาศัย (บางส่วน) ในแปลงที่มีความเหมาะสม ระยะเวลาเช่า 30 ปี โดยจะร่วมกันศึกษาความเป็นไปได้ (feasibility study) ในพื้นที่ทั่วประเทศ รวบรวมสรุปรายงาน และนำเสนอต่อคณะรัฐมนตรี เพื่อพิจารณาอนุมัติต่อไป หากโครงการนี้ดำเนินการสำเร็จ จะเป็นต้นแบบความร่วมมือของทั้ง 3 หน่วยงาน และสร้างขวัญกำลังใจให้บุคลากรกระทรวงสาธารณสุขอย่างมาก
************************************** 4 มกราคม 2565

ที่มา : https://www.thaigov.go.th/news/contents/details/50199