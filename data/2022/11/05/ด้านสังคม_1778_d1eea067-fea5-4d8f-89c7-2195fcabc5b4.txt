รัฐบาลไทย-ข่าวทำเนียบรัฐบาล-ดีอีเอส คัดสรรองค์กรคุณธรรมต้นแบบ ดีป้า-NT ได้คะแนนประเมินสูงสุด


วันพุธที่ 6 กรกฎาคม 2565
ดีอีเอส คัดสรรองค์กรคุณธรรมต้นแบบ ดีป้า-NT ได้คะแนนประเมินสูงสุด
ดีอีเอส คัดสรรองค์กรคุณธรรมต้นแบบ ดีป้า-NT ได้คะแนนประเมินสูงสุด
เมื่อวันที่ 6 กรกฎาคม 2565 นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม เป็นประธานการประชุมคณะอนุกรรมการส่งเสริมคุณธรรม กระทรวงดิจิทัลเพื่อเศรษฐกิจและสังคม ครั้งที่ 1/2565 ณ ห้องประชุม 801 ชั้น 8 สำนักงานปลัดกระทรวงดิจิทัลเพื่อเศรษฐกิจและสังคม และผ่านการประชุมออนไลน์ ซึ่งที่ประชุมได้พิจารณาวาระที่น่าสนใจ อาทิ เรื่องการประเมินองค์กรคุณธรรม ของกระทรวงดิจิทัลเพื่อเศรษฐกิจและสังคม และการคัดเลือกองค์กรคุณธรรมต้นแบบที่มีความโดดเด่น จำนวน 1 องค์กร ทั้งนี้ องค์กรภายในสังกัดได้มีการประเมินองค์กรคุณธรรม โดยประเมินตนเองตามเกณฑ์การประเมินคุณธรรม 3 ระดับ ได้แก่ 1) ระดับองค์กรส่งเสริมคุณธรรม 2) ระดับองค์กรคุณธรรม และ 3) ระดับองค์กรคุณธรรมต้นแบบ ซึ่งในที่ประชุมได้พิจารณาผลการประเมินตนเองของหน่วยงานในสังกัด จำนวน 8 องค์กร โดยมี สำนักงานส่งเสริมเศรษฐกิจดิจิทัล (ดีป้า) และบริษัท โทรคมนาคมแห่งชาติ หรือ NT ได้คะแนนนำสูงสุด ซึ่งทั้ง 2 องค์กร จะเข้าสู่เกณฑ์การคัดเลือกองค์กรคุณธรรมต้นแบบที่มีความโดดเด่นจำนวน 1 องค์กร ต่อไป และองค์กรอื่นๆ ซึ่งมีคะแนนรองลงมาเป็นระดับองค์กรคุณธรรม ได้แก่ สำนักงานปลัดกระทรวงดิจิทัลเพื่อเศรษฐกิจและสังคม สำนักงานสถิติแห่งชาติ และบริษัท ไปรษณีย์ไทย จำกัด
นอกจากนี้ ปลัดกระทรวงดิจิทัลเพื่อเศรษฐกิจและสังคม ยังได้มอบนโยบายให้หน่วยงานในสังกัดดำเนินการขับเคลื่อนคุณธรรมภายในหน่วยงานให้เป็นรูปธรรมสอดคล้องกับคุณธรรม 4 ประการ คือ พอเพียง วินัย สุจริต จิตอาสา โดยเริ่มจากสิ่งเล็กๆ ที่ระเบิดจากข้างใน โดยบุคลากรในองค์กรร่วมกันกำหนดคุณธรรมเป้าหมาย “ปัญหาที่อยากแก้” และ “ความดีที่อยากทำ”
*********************

ที่มา : https://www.thaigov.go.th/news/contents/details/56627