รัฐบาลไทย-ข่าวทำเนียบรัฐบาล-รฟม. ร่วมจัดแสดงนิทรรศการแสดงผลงานด้านระบบรางของประเทศไทย ในงาน “Asia Pacific Rail 2022”


วันพุธที่ 11 พฤษภาคม 2565
รฟม. ร่วมจัดแสดงนิทรรศการแสดงผลงานด้านระบบรางของประเทศไทย ในงาน “Asia Pacific Rail 2022”
ณ ศูนย์นิทรรศการและการประชุม ไบเทค บางนา
การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม ในฐานะหน่วยงานรัฐวิสาหกิจสังกัดกระทรวงคมนาคม ที่ดำเนินงานพัฒนาโครงข่ายระบบขนส่งมวลชนระบบรางของประเทศไทย ได้เข้าร่วมจัดแสดงนิทรรศการชุด “ประเทศไทย ศูนย์กลางระบบรางของอาเซียน - กรุงเทพฯ มหานครแห่งระบบราง - รถไฟฟ้าในเมืองใหญ่ แก้ปัญหาการจราจร กระจายความเจริญสู่ภูมิภาค” ภายในงาน “Asia Pacific Rail 2022” ระหว่างวันที่ 11 - 12 พฤษภาคม 2565 ณ ศูนย์นิทรรศการและการประชุม ไบเทค บางนา โดยเป็นการนำเสนอภาพรวมของการพัฒนาระบบรางในประเทศไทย ทั้งในเชิงยุทธศาสตร์ชาติ นโยบายของรัฐบาลและกระทรวงคมนาคม การดำเนินงานของหน่วยงานฝ่ายปฏิบัติต่างๆ ที่ผลักดันให้โครงข่ายระบบรางเกิดขึ้นอย่างเป็นรูปธรรม เพื่อสร้างโอกาสทางเศรษฐกิจ การลงทุน และการท่องเที่ยวให้แก่ประเทศอย่างยั่งยืน
โดยในวันนี้ (11 พฤษภาคม 2565) นายวิทยา พันธุ์มงคล รองผู้ว่าการ (ปฏิบัติการ) รฟม. ได้ร่วมเวทีนำเสนอผลงานด้านระบบรางในหัวข้อ “The future of rail transport in Thailand: an MRTA perspective” โดยโครงการรถไฟฟ้าในพื้นที่กรุงเทพมหานครและปริมณฑลที่ปัจจุบันอยู่ในความรับผิดชอบของ รฟม. ประกอบด้วย 1) สายสีน้ำเงิน (บางซื่อ - หัวลำโพง - ท่าพระ - หลักสอง) ระยะทาง 48.0 กิโลเมตร 2) สายสีม่วง (บางซื่อ - ราษฎร์บูรณะ) ระยะทาง 46.6 กิโลเมตร 3) สายสีส้ม (บางขุนนนท์ - มีนบุรี) ระยะทาง 35.9 กิโลเมตร 4) สายสีเหลือง (ลาดพร้าว - สำโรง) ระยะทาง 30.4 กิโลเมตร 5) สายสีชมพู (แคราย - มีนบุรี และส่วนต่อขยาย สถานีศรีรัช - เมืองทองธานี) ระยะทาง 37.3 กิโลเมตร 6) สายสีน้ำตาล (แคราย - ลำสาลี) ระยะทาง 22.1 กิโลเมตร และ รฟม. มีแผนที่จะต่อขยายเส้นทางออกไปในอนาคตเพื่อรองรับจำนวนผู้โดยสารที่จะเพิ่มมากขึ้น นอกจากนี้ รฟม. ยังมีความพร้อมในการดำเนินการโครงการระบบขนส่งมวลชนในหัวเมืองภูมิภาคอีก 4 จังหวัด ได้แก่ ภูเก็ต เชียงใหม่ นครราชสีมา และพิษณุโลก เพื่อตอบสนองต่อพันธกิจขององค์กรในการพัฒนาโครงข่ายระบบรถไฟฟ้าขนส่งมวลชน ที่จะช่วยส่งเสริมให้ประชาชนเลือกเดินทางด้วยระบบขนส่งสาธารณะที่สะดวก รวดเร็ว ปลอดภัย และกำหนดเวลาได้ ทั้งยังครบครันด้วยสิ่งอำนวยความสะดวกภายในสถานีและในขบวนรถไฟฟ้า ที่ทำให้คนทุกคนสามารถเข้าถึงบริการได้อย่างเท่าเทียมตามแนวคิดอารยสถาปัตย์ พร้อมด้วยการนำเทคโนโลยี EMV Contactless เข้ามาใช้ในระบบตั๋วร่วม เพื่อการก้าวสู่สังคมไร้เงินสด ติดตามข้อมูลข่าวสาร รฟม. เพิ่มเติมได้ที่เว็บไซต์ รฟม. www.mrta.co.th เฟซบุ๊กแฟนเพจการรถไฟฟ้าขนส่งมวลชนแห่งประเทศไทย และ Call Center รฟม. โทรศัพท์ 0 2716 4044 “30 ปี รฟม. เชื่อมต่อเส้นทางสู่ความยั่งยืน Completing Connection, Mission for All”

ที่มา : https://www.thaigov.go.th/news/contents/details/54487