รัฐบาลไทย-ข่าวทำเนียบรัฐบาล-นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม เร่งเปิดใช้ท่าเรือท่าช้างโฉมใหม่


วันจันทร์ที่ 14 กุมภาพันธ์ 2565
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม เร่งเปิดใช้ท่าเรือท่าช้างโฉมใหม่
รับอุโมงค์ทางเดินลอดถนนหน้าพระลานและถนนมหาราช
วันจันทร์ที่ 14 กุมภาพันธ์ 2565 เวลา 13.00 น. ดร.อธิรัฐ รัตนเศรษฐ รัฐมนตรีช่วยว่าการกระทรวงคมนาคม ติดตามความคืบหน้างานพัฒนาท่าเทียบเรือโดยสารแม่น้ำเจ้าพระยาท่าเรือท่าช้าง เขตพระนคร กรุงเทพมหานคร โดยมีนายสมพงษ์ จิรศิริเลิศ รองอธิบดีกรมเจ้าท่าและคณะร่วมให้การต้อนรับ ซึ่งท่าเรือท่าช้างให้บริการทั้งท่าเรือโดยสาร ท่าเรือข้ามฟากและท่าเรือท่องเที่ยว มีผู้ใช้บริการเฉลี่ย 12,324 คน/วัน รองรับเที่ยวเรือ 394 เที่ยว/วัน ส่งผลให้ท่าเรือเดิมที่มีขนาดเล็กมีความแออัด ไม่ปลอดภัยต่อผู้ใช้บริการ กรมเจ้าท่าจึงได้ดำเนินการ
• ก่อสร้างอาคารพักคอย จำนวน 2 หลัง ด้วยสถาปัตยกรรมที่สอดคล้องกับทัศนียภาพเขตเมืองกรุงเก่า
• เพิ่มขนาดพื้นที่ท่าเรือ 1,941 ตร.ม.
• ติดตั้งโป๊ะขนาด 6x12 ม.จำนวน 4 โป๊ะ และ 5x10 ม.จำนวน 2 โป๊ะ เพื่อให้ท่าเรือมีพื้นที่รองรับผู้โดยสารได้เพียงพอ ขณะนี้ดำเนินการก่อสร้างเสร็จเรียบร้อยแล้วเหลือเพียงการตรวจสอบความเรียบร้อย
ท่านรัฐมนตรีช่วยฯ ได้สั่งการให้กรมเจ้าท่าเร่งรัดการเปิดให้บริการภายในเดือนกุมภาพันธ์ 2565 นี้ เพื่อรองรับผู้โดยสารที่เพิ่มขึ้นจากการเปิดใช้อุโมงค์ทางเดินลอดถนนหน้าพระลานและถนนมหาราช เขตพระนคร ทางเชื่อมจากท่าเรือท่าช้างไปยังพระบรมมหาราชวังบริเวณหน้าประตูสุนทรทิศา เป็นการอำนวยความสะดวกให้นักท่องเที่ยวที่เดินทางมาทางเรือเพื่อเข้าชมพระบรมมหาราชวัง และปรับปรุงท่าเรือให้มีความสวยงาม เข้ากับสถานที่ท่องเที่ยวบริเวณโดยรอบ พร้อมทั้งให้จัดเจ้าหน้าที่อำนวยความสะดวกและดูแลความปลอดภัยผู้เดินทางตลอดเวลา

ที่มา : https://www.thaigov.go.th/news/contents/details/51535