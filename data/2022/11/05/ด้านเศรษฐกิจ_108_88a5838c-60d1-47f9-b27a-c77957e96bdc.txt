รัฐบาลไทย-ข่าวทำเนียบรัฐบาล-เปิดตัวสุดยอดกาแฟไทย ปี 2564


วันพุธที่ 23 มิถุนายน 2564
เปิดตัวสุดยอดกาแฟไทย ปี 2564
เกษตรฯ จับมือพาณิชย์เปิดตัวสุดยอดกาแฟไทย ปี 2564 รางวัลถ้วยพระราชทาน หวังกระตุ้นตลาดกาแฟไทย พร้อมชูเอกลักษณ์ด้านรสชาติที่ได้รับการยอมรับระดับสากล พร้อมขยายตลาดเข้าสู่กลุ่มผู้บริโภคกาแฟรุ่นใหม่
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานพิธีรับถ้วยรางวัลพระราชทานของ สมเด็จพระกนิษ ฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี การประกวดสุดยอดกาแฟไทย ปี 2564 (Thai Coffee Excellence 2021) ณ ห้องประชุมโรงแรมมิราเคิล แกรนด์ คอนเวนชั่นกรุงเทพฯ ว่า กระทรวงเกษตรและสหกรณ์ โดย กรมวิชาการเกษตร กรมส่งเสริมการเกษตร กรมส่งเสริมสหกรณ์ ร่วมกับ กระทรวงพาณิชย์ และธนาคารเพื่อการเกษตรและสหกรณ์การเกษตร โดยการสนับสนุนจากองค์การกาแฟระหว่างประเทศ หรือ ICO ได้จัดพิธีมอบรางวัลถ้วยพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯสยามบรมราชกุมารี ในการประกวดคัดสรรสุดยอดเมล็ดกาแฟไทย ตามโครงการประชาสัมพันธ์สุดยอดกาแฟไทย ปี2564 หรือ THAI COFFEE EXCELLENCE 2021 เพื่อช่วยกระตุ้นตลาดกาแฟ และสร้างการรับรู้สุดยอดกาแฟไทย ที่มีความโดดเด่นและมีเอกลักษณ์ของรสชาติ ให้เป็นที่รู้จักในวงที่กว้างขึ้น โดยเฉพาะในกลุ่มผู้บริโภคกาแฟรุ่นใหม่
“กาแฟเป็นเครื่องดื่มที่ได้รับความนิยมทั่วโลก ในประเทศไทยธุรกิจร้านกาแฟมีการเติบโต และขยายตัวเพิ่มขึ้นทุกปีโดยเทรนด์หรือแนวโน้มการดื่มกาแฟของคนรุ่นใหม่นั้นจะเริ่มให้ความสนใจกับที่มา หรือเรื่องราวของกาแฟเอกลักษณ์ของแหล่งปลูก รูปแบบการบริโภค และรสชาติของกาแฟกันมากขึ้น ซึ่งประเทศไทย มีแหล่งปลูกกาแฟที่เป็นเอกลักษณ์ ทั้งสายพันธุ์อะราบิกา และโรบัสตา ที่ได้รับรางวัลการันตี เช่น กาแฟดอยช้าง ได้รับการประกาศรับรองเป็นสิ่งบ่งชี้ทางภูมิศาสตร์ในระดับยุโรป และการรับรองมาตรฐานด้านสิ่งแวดล้อมเกี่ยวกับ ป่าไม้ที่ยั่งยืนในระดับสากล แสดงให้เห็นถึงคุณภาพและอัตลักษณ์ของกาแฟไทย ที่มีศักยภาพจะทําตลาดในระดับ สากลได้เป็นอย่างดี และสามารถจะนํามาเป็นจุดขาย เพื่อเพิ่มโอกาสทางการตลาดและการจําหน่ายผลผลิตของเกษตรกรผู้ปลูกกาแฟได้” นางสาวมนัญญา กล่าว
รัฐมนตรีช่วยว่าการกระทรวงเกษตรฯ กล่าวเพิ่มเติมว่า ปัจจุบันประเทศไทยมีผลผลิตกาแฟเฉลี่ยปีละประมาณ 24,000 ตัน แบ่งเป็นกาแฟอะราบิกา ซึ่งปลูกในพื้นที่ภาคเหนือประมาณ 11,000 ตัน และกาแฟโรบัสตา ซึ่งปลูกในพื้นที่ภาคใต้ประมาณ 13,000 ตัน อย่างไรก็ตามในช่วงปีที่ผ่านมา ตลาดกาแฟไทยก็ได้รับผลกระทบจากสถานการณ์แพร่ระบาดของโรคติดเชื้อไวรัสโควิด-19 ทําให้เกิดการชะลอตัว และมีผลผลิตตกค้าง กระทรวงเกษตรและสหกรณ์ จึงได้ร่วมกับกระทรวงพาณิชย์ จัดทําโครงการประชาสัมพันธ์สุดยอดกาแฟไทยปี 2564 เพื่อเป็นการกระตุ้นตลาดกาแฟไทย และสร้างการรับรู้ความเป็นสุดยอดกาแฟของไทยให้เป็นที่รู้จักในวงที่กว้างขึ้น เป็นการช่วยบรรเทาความเดือดร้อนของเกษตรกรและผู้ประกอบการธุรกิจกาแฟ อันเนื่องมาจากภาวะตลาดที่ซบเซาได้อีกทางหนึ่ง นอกจากนี้ยังเป็นการแสดงความสำนึกในพระมหากรุณาธิคุณ และสานต่อแนวพระราชดำริของ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และสมเด็จพระนางเจ้าสิริกิติ์ พระบรมราชินีนาถ ในการส่งเสริมให้เกษตรกรบนพื้นที่สูงปลูกกาแฟเพื่อสร้างรายได้และดูแลผืนป่า รวมทั้งยังเป็นการพัฒนาองค์ความรู้ เพิ่มทักษะให้แก่ผู้ประกอบการธุรกิจกาแฟ และเกษตรกรได้พัฒนาคุณภาพเพื่อเพิ่มมูลค่าของกาแฟไทยด้วย
นายพิเชษฐ์ วิริยะพาหะ อธิบดีกรมวิชาการเกษตร กล่าวว่า  การจัดทำโครงการประชาสัมพันธ์สุดยอดกาแฟไทย ปี2564 ในครั้งนี้ ได้รับความสนใจจากเกษตรกรผู้ปลูกกาแฟสายพันธุ์อะราบิกาและโรบัสตา ทั่วประเทศ ส่งเมล็ดกาแฟเข้าร่วมประกวดกว่า 100 ราย และมีจำนวนตัวอย่างกาแฟท่ีส่งประกวดเกือบ 200 ตัวอย่าง โดยแบ่งการประกวดแบ่งออกเป็น 4 ประเภท ได้แก่ ประเภทที่ 1 กาแฟอะราบิกา กระบวนการแปรรูปโดยวิธีแห้ง (dry / natural process) ผู้ได้รับรางวัลชนะเลิศ คือ นายฉิ่ง แซ่ท้าว เกษตรกรจากหมู่บ้านมณีพฤกษ์ ตำบลงอบ อำเภอทุ่งช้าง จังหวัดน่าน  ประเภทที่ 2 กาแฟอะราบิกา กระบวนการแปรรูปโดยวิธีเปียก (wet process) ผู้ได้รับรางวัลชนะเลิศ คือ นายชาติชาย คะบู่เกษตรกรในโครงการหมู่บ้านยามชายแดน อันเนื่องมาจากพระราชดำริ สมเด็จพระนางเจ้าสิริกิติ์ พระบรมราชินีนาถบ้านดอยผักกูด ตำบลแม่นาเติง อำเภอปาย จังหวัดแม่ฮ่องสอน ประเภทที่ 3 กาแฟอะราบิกา กระบวนการแปรรูปโดยวิธีกึ่งแห้ง (semi-dry / honey process) ผู้ได้รับรางวัลชนะเลิศ คือ นางฐิติกัลป์ มันตาวลี เกษตรกรจากหมู่บ้านดอยช้างตำบลวาวี อำเภอแม่สรวย จังหวัด เชียงราย และ ประเภทที่ 4 กาแฟโรบัสตา ผู้ได้รับรางวัลชนะเลิศ คือ นายธนาสิทธิ์สอนสุภา เกษตรกรจากหมู่บ้าน นาตีนเขา ตำบลหินแก้ว อำเภอท่าแซะ จังหวัดชุมพร
ทั้งนี้ โครงการประชาสัมพันธ์สุดยอดกาแฟไทย ปี 2564 หรือ Thai Coffee Excellence 2021 นอกจากจะเป็นกิจกรรมที่จะช่วยสร้างการรับรู้ ชูจุดขาย ในการเป็นสุดยอดกาแฟของไทย ให้เป็นที่ยอมรับและรู้จักของ ผู้บริโภคกาแฟในวงที่กว้างขึ้นแล้ว ยังมีส่วนในการประชาสัมพันธ์ส่งเสริมและกระตุ้นตลาดกาแฟไทย ให้กลับมาคึกคัก ซึ่งหลังจากพิธีมอบรางวัลในวันที่ 22 มิถุนายนนี้แล้ว ในวันที่ 14 กรกฎาคม 2564 จะมีอีกหนึ่งกิจกรรมที่สำคัญ คือ การประมูลสุดยอดกาแฟไทย โดยนำเมล็ดกาแฟที่ได้รับรางวัลชนะเลิศจากประกวดออกประมูล ณ กระทรวงพาณิชย์ จึงขอเชิญผู้ประกอบการและผู้สนใจ เข้าร่วมกิจกรรมการประมูล เพื่อจะได้ร่วมชิมรสชาติของสุดยอดกาแฟไทย ที่มีทั้งเอกลักษณ์ด้านรสชาติ สายพันธุ์ และมีความโดดเด่นของแหล่งผลิต จนกลายเป็นอัตลักษณ์ที่สำคัญที่ช่วยสร้างคุณค่าเพิ่มให้กับสุดยอดกาแฟไทยได้ก้าวสู่การเป็นสุดยอดกาแฟโลกต่อไป.

ที่มา : https://www.thaigov.go.th/news/contents/details/42973