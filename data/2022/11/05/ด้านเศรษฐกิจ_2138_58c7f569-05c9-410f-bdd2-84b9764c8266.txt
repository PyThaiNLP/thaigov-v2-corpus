รัฐบาลไทย-ข่าวทำเนียบรัฐบาล-“ชัยวุฒิ” ปลื้มยอดผู้เข้าชมไทยแลนด์พาวิลเลี่ยนทะลุครึ่งล้าน


วันจันทร์ที่ 6 ธันวาคม 2564
“ชัยวุฒิ” ปลื้มยอดผู้เข้าชมไทยแลนด์พาวิลเลี่ยนทะลุครึ่งล้าน
“ชัยวุฒิ” ปลื้มยอดผู้เข้าชมไทยแลนด์พาวิลเลี่ยนทะลุครึ่งล้าน
“ชัยวุฒิ” รมว.ดีอีเอส ปลื้มผลงาน “ไทยแลนด์ พาวิลเลียน” ในงานเวิลด์ เอ็กซ์โป 2020 ดูไบ ดึงดูดยอดผู้เข้าชมกว่า5 แสนคน ติดท็อป 5 ได้รับความนิยมสูงสุด เผยวานนี้ (5 ธ.ค. 64) เป็นประธานเปิดงานวันชาติไทย International Day เทิดพระเกียรติฯ
นายชัยวุฒิ ธนาคมานุสรณ์  รัฐมนตรีว่าการกระทรวงดิจิทัลเพื่อเศรษฐกิจเเละสังคม (ดีอีเอส) กล่าว่า จากการเข้าร่วมงานเวิลด์ เอ็กซ์โป 2020 ดูไบ หลังเปิดการจัดแสดงอาคารแสดงประเทศไทย (ไทยแลนด์ พาวิลเลี่ยน) ผ่านไปราว 2 เดือน ล่าสุดมีจำนวนผู้เข้าชมแล้วมากกว่า 5 แสนคน และติดอันดับท็อป 5 ที่ได้รับความนิยมสูงสุดจากจำนวนประเทศที่เข้าร่วมงาน 192 ประเทศ รวมถึงมียอดคนเเชร์คลิปในโซเชียลมากเป็นอันดับ 1 ของโลก
ทั้งนี้ การจัดงานในส่วนของไทยเเลนด์พาวิลเลี่ยน ได้นำเสนอโดยแนวคิด “การขับเคลื่อนสู่อนาคต” (Mobility for the Future) โดยจะเป็นกุญแจสำคัญในการกระตุ้นเศรษฐกิจจากการสร้างภาพลักษณ์ที่ดี อีกทั้งเพิ่มความเชื่อมั่นในศักยภาพของประเทศสู่สายตานักลงทุนทั่วโลก ผ่านความพร้อมด้านโครงสร้างพื้นฐานดิจิทัล ขณะเดียวกัน ก็นำเสนอเอกลักษณ์และความเป็นไทย ซึ่งยังคงเป็นปัจจัยสำคัญที่สร้างความตื่นตาตื่นใจ และได้รับความสนใจอย่างล้นหลามจากผู้เข้าชมทั่วทุกมุมโลก
สำหรับการจัดแสดงนิทรรศการมี 4 องค์ประกอบ  ได้แก่ Thai Mobility (ประวัติศาสตร์) Mobility of Life  (การสร้างชาติ) Mobility of The Future (เทคโนโลยี โลกอนาคต) และ Heart of Mobility (ความประทับใจที่ต่างชาติหลงใหล)
นายชัยวุฒิ กล่าวว่า วานนี้ (5 ธ.ค.64) ยังได้เป็นประธานเปิดงานวันชาติไทย International Day เทิดพระเกียรติ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร   ในงานเวิลด์ เอ็กซ์โป2020 โดยมี ดร. ธานี บิน อาเหม็ด อัล เซยูดี รัฐมนตรีว่าการกระทรวงการค้าต่างประเทศ เป็นผู้เเทนรัฐบาล สหรัฐอาหรับเอมิเรตส์ ได้เข้าร่วมฉลองกับประเทศไทยด้วย
พร้อมกันนี้ ได้เป็นผู้เเทนไทย นำคณะข้าราชการ ทูตานุทูต เเละทีมงานนักเเสดงไทย รวมถึง ประชาชนคนไทย ที่อาศัยอยู่ ณ เมืองดูไบ ร่วมกันน้อมลำรึกถึงพระมหากรุณาธิคุณของพระบาทสมเด็จพระบรมชนกาธิเบศ มหาภูมิพลอดุลยเดชมหาราช บรมนาถบพิตร
“คนไทยควรภูมิใจในความเป็นชาติไทย ตั้งแต่เปิดงานเวิลด์ เอ็กซ์โปฯ เมื่อเดือนตุลาคม อาคารไทยแลนด์พาวิลเลี่ยน ได้รับความนิยมมีคนมาเยี่ยมชมมากที่สุดลำดับต้นๆ ของงาน รวมถึงสิ่งที่น่ายินดีอีกอย่างหนึ่งก็คือ อาหารไทย เป็นที่นิยมมาก ทำให้ร้านอาหารไทยที่อาคารเเสดงประเทศไทย ในเเต่ละวันก็ขายดี มีคนมาต่อคิวทานเป็นจำนวนมาก  ทั้งหมดนี้ คือความตั้งใจของรัฐบาลไทย ที่ท่านนายกรัฐมนตรี พล.อ.ประยุทธ์ จันทร์โอชา ต้องการสร้างประเทศไทย ให้เป็นฮับของการลงทุนในภูมิภาคเอเชียตะวันออกเฉียงใต้ ทั้งทางด้านการค้า การลงทุน การเเพทย์การเกษตร พลังงาน  นวัตกรรม  ดิจิทัล เเละการท่องเที่ยว” นายชัยวุฒิกล่าว
*************

ที่มา : https://www.thaigov.go.th/news/contents/details/49160