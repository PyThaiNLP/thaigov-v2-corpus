รัฐบาลไทย-ข่าวทำเนียบรัฐบาล-‘รมช.ประภัตร’ นำทีมกระทรวงเกษตรฯ ลงพื้นที่จังหวัดเชียงราย ตรวจติดตามสถานที่ก่อสร้างศูนย์รับซื้อสินค้าทางการเกษตร


วันพฤหัสบดีที่ 10 มีนาคม 2565
‘รมช.ประภัตร’ นำทีมกระทรวงเกษตรฯ ลงพื้นที่จังหวัดเชียงราย ตรวจติดตามสถานที่ก่อสร้างศูนย์รับซื้อสินค้าทางการเกษตร
‘รมช.ประภัตร’ นำทีมกระทรวงเกษตรฯ ลงพื้นที่จังหวัดเชียงราย ตรวจติดตามสถานที่ก่อสร้างศูนย์รับซื้อสินค้าทางการเกษตร มุ่งหวังเป็นตลาดสินค้าเกษตรของจังหวัดเชียงรายและใกล้เคียงในอนาคต
นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ ลงพื้นที่บ้านสันต้นม่วง หมู่ 10 ตำบลทรายขาว อำเภอพาน จังหวัดเชียงราย เพื่อตรวจติดตามสถานที่ก่อสร้างศูนย์รับซื้อสินค้าทางการเกษตร โดยมีนายพินิจ แก้วจิตคงทอง รองผู้ว่าราชการจังหวัดเชียงราย นายวิวัฒน์ ไชยชะอุ่ม ผู้อำนวยการกองส่งเสริมและพัฒนาการปศุสัตว์ นายอดิศร จันทรประภาเลิศ เกษตรและสหกรณ์จังหวัดเชียงราย นายพืชผล น้อยนาฝาย ปศุสัตว์จังหวัดเชียงราย หัวหน้าส่วนราชการที่เกี่ยวข้อง พร้อมด้วยเกษตรกรในพื้นที่ให้การต้อนรับ ทั้งนี้ ศูนย์รับซื้อสินค้าทางการเกษตรดังกล่าว จะเป็นตลาดหลักที่เกษตรกรในพื้นที่จังหวัดเชียงราย และใกล้เคียงสามารถนำสินค้ามาขาย และประชาชนในพื้นที่สามารถมาเลือกซื้อสินค้าเกษตรที่มีคุณภาพจากเกษตรกรได้โดยตรง เป็นการสร้างงาน สร้างอาชีพ สร้างรายได้สู่ครัวเรือนเกษตกร
นอกจากนี้ รมช.ประภัตร ยังได้พบปะกลุ่มเกษตรกรในพื้นที่ และมอบเมล็ดพันธุ์ฟักทองให้กับเกษตรกร เพื่อนำไปทดลองปลูก ซึ่งการปลูกฟักทองเป็นหนึ่งในเมนูตัวอย่างของโครงการ “สานฝันสร้างอาชีพ ยกระดับรายได้เกษตรกร” มีตลาดรองรับผลผลิต และมีการประกันราคารับซื้ออยู่แล้ว หากเกษตรกรทดลองปลูกและต้องการต่อยอด ก็สามารถมาเข้าร่วมโครงการฯ เพื่อนำเงินทุนไปใช้ได้ โดยโครงการดังกล่าวฯ กระทรวงเกษตรและสหกรณ์ พร้อมจะเข้าไปให้การช่วยเหลือ สนับสนุนอย่างเต็มที่ให้กับเกษตรที่มีความสนใจ โดยร่วมกับธนาคารเพื่อการเกษตรและสหกรณ์การเกษตร (ธ.ก.ส.) ดำเนินโครงการ “สานฝันสร้างอาชีพ และยกระดับรายได้เกษตรกร” มีวัตถุประสงค์ในการปล่อยสินเชื่อสำหรับใช้ในการประกอบอาชีพการเกษตร หรืออาชีพนอกภาคเกษตร หรือการลงทุนค้าขาย เพื่อเสริมรายได้ในครัวเรือน เน้นอาชีพที่มีตลาดรองรับชัดเจน มีการประกันราคารับซื้อผลผลิต สามารถสร้างรายได้ในระยะเวลา ไม่เกิน 6 เดือน มีผลตอบแทนเบื้องต้นเพียงพอต่อการดำรงชีพ และสามารถต่อยอดเป็นอาชีพที่มั่นคงต่อไปได้ในอนาคต ซึ่งโครงการดังกล่าว ไม่ได้มีเพียงการส่งเสริมการปลูกฟักทองเท่านั้น แต่มีเมนูทางเลือกให้กับเกษตรกรในด้านต่าง ๆ ทั้งเมนูอาชีพด้านปศุสัตว์ เมนูอาชีพด้านพืช และเมนูอาชีพด้านประมง โดยสามารถยื่นความประสงค์ขอกู้ตามโครงการได้ 2 ช่องทาง ได้แก่ 1) ยื่นขอกู้เงินที่ธนาคาร ธ.ก.ส. สาขาที่ตนเองมีภูมิลำเนาหรือที่ตั้งของโครงการ (Walk In) และ 2) ให้ผู้ขอกู้ลงทะเบียนยื่นขอสินเชื่อผ่านช่องทาง Line Official : BAAC Family และนัดหมายผู้ขอกู้ผ่านระบบนัดหมาย โดยวงเงินกู้สูงสุดรายละไม่เกิน จำนวน 100,000 บาท แต่ต้องไม่เกินค่าใช้จ่ายและหรือค่าลงทุนจริงของลูกค้าแต่ละราย

ที่มา : https://www.thaigov.go.th/news/contents/details/52407