รัฐบาลไทย-ข่าวทำเนียบรัฐบาล-โฆษก สธ. เตือนอย่าเชื่อ "คลิปเสียงปลอม" อ้างหลุดจากการประชุม สธ. หลอกให้ฉีดวัคซีนโควิด


วันพฤหัสบดีที่ 17 กุมภาพันธ์ 2565
โฆษก สธ. เตือนอย่าเชื่อ "คลิปเสียงปลอม" อ้างหลุดจากการประชุม สธ. หลอกให้ฉีดวัคซีนโควิด
โฆษกกระทรวงสาธารณสุข เตือนอย่าหลงเชื่อและแชร์ต่อ "คลิปเสียงปลอม" ในไลน์ อ้างหลุดจากการประชุมวัคซีนของกระทรวงสาธารณสุข หลอกบังคับประชาชนให้ฉีดวัคซีนโควิด ย้ำ สธ.ให้ข้อมูลประชาชนตามข้อเท็จจริงและฉีดวัคซีนตามความสมัครใจ ปัจจุบันฉีดไปแล้วกว่า 120 ล้านโดส
โฆษกกระทรวงสาธารณสุข เตือนอย่าหลงเชื่อและแชร์ต่อ "คลิปเสียงปลอม" ในไลน์ อ้างหลุดจากการประชุมวัคซีนของกระทรวงสาธารณสุข หลอกบังคับประชาชนให้ฉีดวัคซีนโควิด ย้ำ สธ.ให้ข้อมูลประชาชนตามข้อเท็จจริงและฉีดวัคซีนตามความสมัครใจ ปัจจุบันฉีดไปแล้วกว่า 120 ล้านโดส ยืนยันวัคซีนช่วยลดอาการรุนแรงและเสียชีวิตได้
วันนี้ (17 กุมภาพันธ์ 2565) นพ.รุ่งเรือง กิจผาติ หัวหน้าที่ปรึกษาระดับกระทรวง และโฆษกกระทรวงสาธารณสุข เปิดเผยว่า ขณะนี้ในสื่อสังคมออนไลน์มีการส่งต่อคลิปเสียง อ้างว่ามาจากที่ประชุมกระทรวงสาธารณสุข ซึ่งมีเนื้อหาทำนองกล่าวหาว่ากระทรวงสาธารณสุขหลอกให้ประชาชนฉีดวัคซีนโควิด 19 ขอให้ประชาชนอย่าหลงเชื่อและอย่าแชร์ต่อ เนื่องจากคลิปเสียงดังกล่าวไม่ได้มาจากที่ประชุมกระทรวงสาธารณสุข และขอยืนยันว่า การฉีดวัคซีนโควิด 19 ช่วยป้องกันการเจ็บป่วยรุนแรงและเสียชีวิตได้จริง ซึ่งในขณะนี้มีการระบาดของสายพันธุ์โอมิครอนที่แพร่เร็วและติดเชื้อง่ายขึ้น การฉีดเข็มกระตุ้นจึงมีความจำเป็น เพื่อเสริมภูมิคุ้มกัน จึงขอให้ประชาชนที่ฉีดวัคซีนครบ 2 เข็ม เกิน 3 เดือน มารับวัคซีนเข็มกระตุ้นทันที
นพ.รุ่งเรือง กล่าวว่า กระทรวงสาธารณสุขได้ให้ข้อมูลเกี่ยวกับโควิด 19 แก่ประชาชนอย่างต่อเนื่อง ตามหลักฐานทางวิชาการ โดยเฉพาะผลการศึกษาประสิทธิภาพและประสิทธิผลของวัคซีน ที่พบว่าช่วยลดการติดเชื้อ ลดความรุนแรงและการเสียชีวิตได้ ทั้งนี้ การฉีดวัคซีนโควิด 19 ที่ผ่านมา ทั้งผู้ใหญ่และเด็กเป็นไปด้วยความสมัครใจ ส่วนที่ระบุว่า วัคซีนโควิดเป็นอาวุธชีวภาพก็ไม่ใช่เรื่องจริง เนื่องจากวัคซีนมีการประเมินประสิทธิภาพและความปลอดภัยจากผู้เชี่ยวชาญทั้งในต่างประเทศและผู้เชี่ยวชาญของ อย.ไทย ก่อนจะอนุมัติให้นำมาใช้กับประชาชน โดยขณะนี้ ประเทศไทยฉีดวัคซีนโควิด 19 สะสมมากกว่า 120 ล้านโดส พบอาการข้างเคียงในบางคน ซึ่งเหมือนการฉีดวัคซีนอื่นๆ ส่วนใหญ่มักเป็นไข้ ปวดเมื่อยกล้ามเนื้อ เวียนศีรษะ ปวดบวมบรีเวณที่ฉีด และสามารถหายได้เอง
*************************** 17 กุมภาพันธ์ 2565

ที่มา : https://www.thaigov.go.th/news/contents/details/51663