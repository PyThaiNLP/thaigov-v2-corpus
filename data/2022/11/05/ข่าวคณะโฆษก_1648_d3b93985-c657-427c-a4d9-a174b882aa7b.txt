รัฐบาลไทย-ข่าวทำเนียบรัฐบาล-โฆษกรัฐบาลชี้ “นายกฯ” ชื่นชมเยาวชนไทยชนะประกวด APEC App Challenge 2022 ดึงโมเดล BCG เชื่อมเทคโนโลยีคิดค้นพัฒนาแอปพลิเคชันลดขยะจากเศษอาหาร


วันเสาร์ที่ 28 พฤษภาคม 2565
พิมพ์
โฆษกรัฐบาลชี้ “นายกฯ” ชื่นชมเยาวชนไทยชนะประกวด APEC App Challenge 2022 ดึงโมเดล BCG เชื่อมเทคโนโลยีคิดค้นพัฒนาแอปพลิเคชันลดขยะจากเศษอาหาร
โฆษกรัฐบาลชี้ “นายกฯ” ชื่นชมเยาวชนไทยชนะประกวด APEC App Challenge 2022 ดึงโมเดล BCG เชื่อมเทคโนโลยีคิดค้นพัฒนาแอปพลิเคชันลดขยะจากเศษอาหาร ขับเคลื่อนสิ่งแวดล้อมเชิงรุก ชวนคนไทยปรับเปลี่ยนชีวิตวิถีใหม่ อย่างเป็นมิตรกับสิ่งแวดล้อม
วันนี้ (28 พ.ค.65) นายธนกร  วังบุญคงชนะ โฆษกประจำสำนักนายกรัฐมนตรี เปิดเผยว่า พลเอกประยุทธ์  จันทร์โอชานายกรัฐมนตรีและรัฐมนตรีว่าการกระทรวงกลาโหม ให้ความสำคัญกับนโยบายเศรษฐกิจ BCG ตามที่ประเทศไทยได้ประกาศให้ BCG Model เป็นวาระแห่งชาติ และเป็นกลไกหลักในการขับเคลื่อนการเติบโตของประเทศอย่างครอบคลุมและยั่งยืน และเป็นแนวคิดหลักที่ไทยขับเคลื่อนในการเป็นเจ้าภาพจัดการประชุมเอเปค 2022 ของไทย ชูความเข้มแข็งของภาคการเกษตรและอาหาร การพัฒนาต่อยอดธุรกิจการเกษตรด้วยการสร้างมูลค่าเพิ่ม เน้นเกษตรคุณภาพสูงและการแปรรูปด้วยการส่งเสริมการนำเทคโนโลยีมาใช้ในการผลิตและแปรรูปอาหารจากวัตถุดิบทางการเกษตร ผ่านเทคโนโลยีและนวัตกรรม โดยล่าสุด กรมเจรจาการค้าระหว่างประเทศ  ได้จัดการแข่งขัน APEC App Challenge 2022 ในระหว่างการประชุมรัฐมนตรี การค้าเอเปค 2022 โดยส่งเสริมให้ผู้เข้าร่วมแข่งขันสร้างเครื่องมือออนไลน์ที่ช่วยให้เกษตรกรและผู้ประกอบการเปลี่ยนแปลงไปสู่การทำการเกษตรและการทำธุรกิจที่ส่งเสริมการเจริญเติบโตสีเขียว อย่างยั่งยืนและครอบคลุม
โฆษกประจำสำนักนายกรัฐมนตรี กล่าวเพิ่มเติมว่า ในการแข่งขันครั้งนี้มีทีมนักพัฒนาแอปพลิเคชัน 14 ทีม รวม 28 คนจาก 12 เขตเศรษฐกิจเข้าร่วมการแข่งขัน ได้แก่ ออสเตรเลีย บรูไนดารุสซาลามอินโดนีเซีย ญี่ปุ่น มาเลเซียนิวซีแลนด์ ปาปัวนิวกินี ไต้หวัน ไทย ฟิลิปปินส์ สหรัฐอเมริกา และเวียดนาม โดยผู้ชนะเป็นวิศวกรจากประเทศไทย 2 คน ที่คิดค้นพัฒนาแอปช่วยลดขยะอาหาร ได้แก่ นายพลากร คชพันธ์สมโภชน์ และนายพีรวิชญ์ ตั้งวงศ์สิน ที่ได้ออกแบบ Kitchen@Venture มาเพื่อช่วยผู้บริโภคและเจ้าของร้านอาหารให้มีทางเลือกอาหารเพื่อสุขภาพเพิ่มขึ้น โดยผู้ใช้แอปสามารถถ่ายรูปอาหารในตู้เย็น แล้วอัปโหลดลงในแอป ซึ่งแอปดังกล่าวจะแนะนำทางเลือกอาหารเพื่อสุขภาพตามวัตถุดิบที่มีอยู่ ตอบโจทย์การใช้ความหลากหลายของทรัพยากรที่ไทยมีอยู่มาสร้างมูลค่าเพิ่ม โดยพัฒนาให้เป็นผลิตภัณฑ์มูลค่าสูง เชื่อมโยงกับการนำวัสดุต่างๆ กลับมาใช้ประโยชน์ให้มากที่สุด ควบคู่การใช้เทคโนโลยีที่มีประสิทธิภาพ และเป็นมิตรกับสิ่งแวดล้อมได้อย่างสมดุล ให้เกิดความมั่นคงและยั่งยืน
“ปัจจุบันที่ทั่วโลกกำลังเผชิญกับปัญหาการพัฒนาที่ยั่งยืนและการเปลี่ยนแปลงสภาพภูมิอากาศ นายกรัฐมนตรี ให้ความสำคัญกับการดึงเยาวชนเข้ามามีส่วนร่วม มีบทบาทสำคัญในสังคมเพื่อการพัฒนา และสามารถนำเทคโนโลยีดิจิทัลมาประยุกต์ใช้อย่างเหมาะสม โดยเฉพาะอย่างยิ่งในปีนี้ที่ไทยในฐานะเจ้าภาพการจัดการประชุม APEC 2022 อยากให้เกิดการมีส่วนร่วมของทุกภาคส่วน ไม่ว่าจะเป็น ภาคธุรกิจการค้าการลงทุน ภาคเกษตร โดยเฉพาะการมีส่วนร่วมของเยาวชนเพื่อร่วมกันปรับเปลี่ยนชีวิตวิถีใหม่ อย่างเป็นมิตรกับสิ่งแวดล้อม” โฆษกประจำสำนักนายกรัฐมนตรีกล่าว
———-

ที่มา : https://www.thaigov.go.th/news/contents/details/55106