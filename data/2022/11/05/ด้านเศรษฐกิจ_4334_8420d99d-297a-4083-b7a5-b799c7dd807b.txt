รัฐบาลไทย-ข่าวทำเนียบรัฐบาล-สำนักงานสลากกินแบ่งรัฐบาล (GLO) ลงพื้นที่เยี่ยมเยียนพบปะ จุดจำหน่ายสลาก 80 ระบุสิงหาคมนี้ มีจุดจำหน่ายทั่วประเทศกว่า 1,000 จุด


วันอังคารที่ 5 กรกฎาคม 2565
พิมพ์
สำนักงานสลากกินแบ่งรัฐบาล (GLO) ลงพื้นที่เยี่ยมเยียนพบปะ จุดจำหน่ายสลาก 80 ระบุสิงหาคมนี้ มีจุดจำหน่ายทั่วประเทศกว่า 1,000 จุด
สำนักงานสลากกินแบ่งรัฐบาลลงพื้นที่พบปะตัวแทนจำหน่ายตามโครงการสลาก 80 เขตสวนหลวง วัฒนา และบางกะปิ เพื่อพูดคุย รับฟัง ตลอดจนแลกเปลี่ยนความคิดเห็นเกี่ยวกับการดำเนินโครงการสลาก 80
วันนี้ (4 กรกฎาคม 2565) เวลา 08.30 น. สำนักงานสลากกินแบ่งรัฐบาล นำโดย พันโท หนุน ศันสนาคม ผู้อำนวยการสำนักงานสลากกินแบ่งรัฐบาล พร้อมด้วยนายทวีป วุฒิบาทุกาจิตต์ รองผู้อำนวยการ ลงพื้นที่พบปะตัวแทนจำหน่ายตามโครงการสลาก 80 เขตสวนหลวง วัฒนา และบางกะปิ  เพื่อพูดคุย รับฟัง ตลอดจนแลกเปลี่ยนความคิดเห็นเกี่ยวกับการดำเนินโครงการสลาก 80 ซึ่งสำนักงานฯ เริ่มดำเนินการมาเป็นเวลากว่า 1 ปี ขณะนี้ เป็นที่รู้จักและมีประชาชนให้ความสนใจซื้อสลากโครงการดังกล่าว ผ่านแอปพลิเคชั่นเป๋าตัง อย่างแพร่หลาย
พันโท หนุน ศันสนาคม ผู้อำนวยการ กล่าวว่า โครงการสลาก 80 เป็นโครงการนำร่องในการแก้ไขปัญหาสลากเกินราคา ที่ทำให้ประชาชนสามารถหาซื้อสลากตามราคาได้จากจุดจำหน่ายของโครงการที่กระจายอยู่ในจังหวัดต่างๆ ทั่วประเทศ โดยการซื้อขายสลาก จะเป็นการทำรายการผ่านแอปเป๋าตัง และถุงเงิน เพื่อเป็นไปตามวิถีชีวิตใหม่ หรือ New Normal ไร้การสัมผัส ทำให้ผู้ซื้อสามารถซื้อสลากได้ในราคา 80 บาท ทั้งนี้ กว่า 1 ปีที่ได้ดำเนินการมา ปัจจุบันมีจุดจำหน่ายกระจายอยู่ทั่วประเทศ ทั้งหมด 754 จุด  และตั้งแต่เดือนสิงหาคมนี้เป็นต้นไป จะมีจุดจำหน่ายสลาก 80 ทั่วประเทศ 1,077 จุด   สำหรับการลงพื้นที่เยี่ยมเยียนพบปะตัวแทนจำหน่าย ณ จุดจำหน่ายสลาก ทั้ง 3 จุดในวันนี้  ก็เพื่อพบปะ พูดคุย รับฟังข้อกังวลใจและข้อคิดเห็นของตัวแทนจำหน่ายตามโครงการสลาก 80 เกี่ยวกับสถานการณ์การจำหน่ายสลากในปัจจุบัน  โดยในวันพรุ่งนี้ สำนักงานฯ จะลงพื้นที่เยี่ยมเยียนพบปะจุดจำหน่ายสลาก ในเขตทวีวัฒนา บางแค และนนทบุรี และห้วงเวลาต่อจากนี้ สำนักงานฯ จะลงพื้นที่เยี่ยมเยียนจุดจำหน่ายสลาก 80  ตามภูมิภาคต่างๆ อย่างต่อเนื่อง เพื่อจะได้พบปะ รับฟังและพูดคุยแลกเปลี่ยน ข้อคิดเห็นต่างๆ ของตัวแทนจำหน่ายอย่างใกล้ชิดต่อไป ผู้อำนวยการกล่าวในตอนท้าย

ที่มา : https://www.thaigov.go.th/news/contents/details/56527