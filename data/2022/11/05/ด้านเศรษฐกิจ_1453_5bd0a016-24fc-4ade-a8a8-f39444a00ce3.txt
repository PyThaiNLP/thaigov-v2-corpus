รัฐบาลไทย-ข่าวทำเนียบรัฐบาล-กรมการขนส่งทางรางติดตามโครงการรถไฟทางคู่ ช่วงลพบุรี - ปากน้ำโพ


วันศุกร์ที่ 22 ตุลาคม 2564
กรมการขนส่งทางรางติดตามโครงการรถไฟทางคู่ ช่วงลพบุรี - ปากน้ำโพ
ช่วงโครงสร้างทางยกระดับที่ยาวที่สุดในประเทศไทย
ในวันที่ 21 - 22 ตุลาคม 2564 นายพิเชฐ คุณาธรรมรักษ์ รองอธิบดีกรมการขนส่งทางราง กระทรวงคมนาคม พร้อมด้วยเจ้าหน้าที่กรมการขนส่งทางราง (ขร.) ติดตามความก้าวหน้าโครงการก่อสร้างรถไฟทางคู่ ช่วงลพบุรี-ปากน้ำโพ  ที่สำนักงานโครงการฯ โคกกระเทียม พร้อมลงพื้นที่สถานีท่าแค สถานีลพบุรี  2 และสถานีบ้านกลับ โดยมีนายไชยา วงศ์สิทธิพรรุ่ง วิศวกรโครงการฯ ฝ่ายโครงการพิเศษและก่อสร้าง การรถไฟแห่งประเทศไทย พร้อมด้วยบริษัทที่ปรึกษาควบคุมงานและบริษัทผู้รับจ้างก่อสร้างให้การต้อนรับ
สำหรับโครงการรถไฟทางคู่ ช่วงลพบุรี-ปากน้ำโพ แบ่งเป็น 3 สัญญา ได้แก่
สัญญาที่ 1 ช่วงบ้านกลับ-โคกกระเทียม 29 กิโลเมตร (ทางรถไฟยกระดับ 19 กม. และระดับพื้น 10 กม.) มีการก่อสร้างสถานีใหม่ 1 แห่งคือสถานีลพบุรี  2 บนทางหลวงหมายเลข 366 พร้อมทั้งอยู่ระหว่างเตรียมปรับปรุงสถานีบ้านกลับ 1 สถานี มีความคืบหน้าร้อยละ 61.13 เร็วกว่าแผนงานร้อยละ 9.71
สัญญา 2 ช่วงท่าแค-ปากน้ำโพ ระยะทาง 116 กม. เป็นโครงสร้างระดับพื้นทั้งหมด โดยก่อสร้างสถานีใหม่ 4 สถานี และปรับปรุงสถานีเดิม 13สถานี รวม 17 สถานี ก่อสร้างเป็นชานชาลาสูง 1.10 เมตรทุกสถานีตามรูปแบบสัญญา และอาคารควบคุมการเดินรถ (CTC) ที่สถานีนครสวรรค์ 1 แห่ง มีความคืบหน้าร้อยละ 69.68
สำหรับสัญญา 3 งานระบบอาณัติสัญญาณฯ มีความคืบหน้าร้อยละ 11.68
ในส่วนของสถานีท่าแคและสถานีบ้านกลับจะดำเนินการปรับปรุงสถานีเดิม (Renovate)ให้มีความแข็งแรง และรองรับการให้บริการมากขึ้น   ส่วนสถานีลพบุรี 2 อยู่ระหว่างการก่อสร้างใหม่  ตั้งอยู่บนทางหลวงหมายเลข  366  (ถนนเลี่ยงเมืองลพบุรี)  มี 4 ทาง แบ่งเป็น 3 ชั้น คือชั้นระดับดิน ชั้นจำหน่ายตั๋วโดยสาร และชั้นชานชาลา
นอกจากนี้ ได้ลงพื้นที่เพื่อสำรวจสถานที่ท่องเที่ยว ณ ทางรถไฟลอยน้ำโคกสลุง จังหวัดลพบุรี ในเบื้องต้นคาดว่าการรถไฟแห่งประเทศไทยจะเปิดให้บริการขบวนรถไฟท่องเที่ยวสะพานรถไฟลอยน้ำโคกสลุงในช่วงปลายเดือน พฤศจิกายน 2564

ที่มา : https://www.thaigov.go.th/news/contents/details/47293