รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ห่วงใย สั่งการทุกหน่วยช่วยดูแลประชาชนรับมือฝนตกหนัก 30 มิถุนายน - 2 กรกฎาคม นี้


วันพฤหัสบดีที่ 30 มิถุนายน 2565
พิมพ์
โฆษกรัฐบาลเผย นายกฯ ห่วงใย สั่งการทุกหน่วยช่วยดูแลประชาชนรับมือฝนตกหนัก 30 มิถุนายน - 2 กรกฎาคม นี้
โฆษกรัฐบาลเผย นายกฯ ห่วงใย สั่งการทุกหน่วยช่วยดูแลประชาชนรับมือฝนตกหนัก 30 มิถุนายน - 2 กรกฎาคม นี้
วันนี้ (30 มิถุนายน 2565) นายธนกร วังบุญคงชนะ โฆษกประจำสำนักนายกรัฐมนตรี ห่วงใยประชาชนต่อสภาพอากาศที่เปลี่ยนแปลงอาจเกิดฝนตกหนักในประเทศไทยในช่วงระหว่างวันที่ 30 มิถุนายน - 2 กรกฎาคม 2565
จากการรายงานอากาศของกรมอุตุนิยมวิทยาว่ามีหย่อมความกดอากาศต่ำกำลังแรงที่ปกคลุมทะเลจีนใต้ตอนบน มีแนวโน้มจะทวีกำลังแรงขึ้น เคลื่อนขึ้นฝั่งประเทศจีนตอนใต้ในช่วงวันที่ 2–3 กรกฎาคม 2565 ประกอบกับในช่วงวันที่ 30 มิถุนายน – 2 กรกฎาคม 2565 มรสุมตะวันตกเฉียงใต้ที่พัดปกคลุมทะเลอันดามัน ประเทศไทย และอ่าวไทยจะมีกำลังแรงขึ้น ในขณะที่ร่องมรสุมพาดผ่านตอนบนของภาคเหนือ ซึ่งจะทำให้ประเทศไทยมีฝนเพิ่มขึ้น และมีฝนตกหนักถึงหนักมากบางแห่งบริเวณภาคเหนือ ภาคตะวันออกเฉียงเหนือ ภาคกลาง ภาคตะวันออก และภาคใต้ฝั่งตะวันตก รวมทั้ง คลื่นลมบริเวณทะเลอันดามันและอ่าวไทยตอนบนจะมีกำลังแรงขึ้น
โฆษกประจำสำนักนายกรัฐมนตรีกล่าวว่า นายกรัฐมนตรีห่วงใยประชาชน สั่งการทุกหน่วยงานที่เกี่ยวข้องให้ช่วยดูแล ช่วยเหลือ ประชาชน ในพื้นที่ที่ได้รับผลกระทบ รวมทั้งบริเวณชายฝั่ง อำนวยความสะดวก บรรเทาผลกระทบที่อาจเกิดขึ้น ไม่ให้ได้รับอันตราย รวมถึงให้ระมัดระวังเหตุการณ์เกี่ยวเนื่องที่อาจเกิดขึ้น อาทิ น้ำท่วมฉับพลัน น้ำป่าไหลหลาก
ทั้งนี้ ขอให้ประชาชนติดตามประกาศจากกรมอุตุนิยมวิทยา และสามารถติดตามข้อมูลที่เว็บไซต์กรมอุตุนิยมวิทยา http://www.tmd.go.th หรือที่ 0-2399-4012-13 และ 1182 ได้ตลอด 24 ชั่วโมง

ที่มา : https://www.thaigov.go.th/news/contents/details/56330