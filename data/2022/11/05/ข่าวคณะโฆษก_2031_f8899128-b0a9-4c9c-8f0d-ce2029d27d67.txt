รัฐบาลไทย-ข่าวทำเนียบรัฐบาล-โฆษกรัฐบาลโต้ก้าวไกลบิดเบือนข้อมูลดิสเครดิตนายกฯ แนะไปรักษาปากก่อนรักษาสัตว์ ติง ส.ส.เสรีรวมไทยพาดพิงประเทศเพื่อนบ้าน ขาดวุฒิภาวะ ไร้มารยาท


วันศุกร์ที่ 22 กรกฎาคม 2565
พิมพ์
โฆษกรัฐบาลโต้ก้าวไกลบิดเบือนข้อมูลดิสเครดิตนายกฯ แนะไปรักษาปากก่อนรักษาสัตว์ ติง ส.ส.เสรีรวมไทยพาดพิงประเทศเพื่อนบ้าน ขาดวุฒิภาวะ ไร้มารยาท
โฆษกรัฐบาลโต้ก้าวไกลบิดเบือนข้อมูลดิสเครดิตนายกฯ แนะไปรักษาปากก่อนรักษาสัตว์ ติง ส.ส.เสรีรวมไทยพาดพิงประเทศเพื่อนบ้าน ขาดวุฒิภาวะ ไร้มารยาท
วันที่ 22 กรกฎาคม 2565 นายธนกร วังบุญคงชนะ โฆษกประจำสำนักนายกรัฐมนตรี เปิดเผยถึงกรณีที่นายปดิพัทธ์ สันติภาดา ส.ส. พรรคก้าวไกล อภิปรายกล่าวหาพลเอก ประยุทธ์ จันทร์โอชา นายกรัฐมนตรีและ รมว.กลาโหม เป็นฝาแฝดเผด็จการกับผู้นำเมียนมาและเป็นตัวตลกในเวทีโลก ว่า นายปดิพัทธ์ควรศึกษาหาความรู้และทำความเข้าใจเรื่องความสัมพันธ์ระหว่างประเทศและผลประโยชน์ของชาติให้ลึกซึ้งมากกว่านี้ ไม่ใช่แค่พูดสนุกปากเอามัน ไร้ขอบเขต เพราะคำพูดบางคำมีความอ่อนไหว หากเกิดความเสียหายขึ้นกับชาติบ้านเมืองแล้วนายปดิพัทธ์จะรับผิดชอบไหวหรือไม่ ส่วนข้อวิจารณ์ว่าเมื่อนายกรัฐมนตรีไปต่างประเทศจะกลายเป็นลูกหมาป่วย พร้อมกับนำภาพถ่ายภารกิจของนายกรัฐมนตรีขึ้นฉายบนจอนั้น ถือว่าเป็นคำพูดที่ด้อยค่าผู้อื่นแบบก้าวร้าวรุนแรง ซึ่งไม่ควรจะออกจากปากของผู้แทนประชาชน ดังนั้นอยากแนะนำให้นายปดิพัทธ์กลับไปรักษาอาการปากพล่อยของตัวเองให้ดีเสียก่อนแล้วค่อยไปรักษาสัตว์ที่ป่วย นอกจากนี้ภาพที่ใช้นำเสนอก็เป็นการตัดต่อบิดเบือนทำให้เกิดความเสียหายเข้าใจผิดอีกด้วย
เช่นเดียวกับกรณีที่นายวิรัตน์ วรศสิริน ส.ส. พรรคเสรีรวมไทย กล่าวหาว่านายกรัฐมนตรีปล่อยให้ทหารนำอธิปไตยของชาติตามแนวชายแดนไทย-กัมพูชา ไปหาผลประโยชน์ เรื่องนี้นายกรัฐมนตรียืนยันชัดเจนว่าหากมีหลักฐานการกระทำผิดจริงไม่ใช่การกล่าวหาลอย ๆ ก็จะไม่ปล่อยไว้แน่ แต่ถ้าเป็นการพูดมั่ว ๆ นายวิรัตน์ก็ต้องแสดงความรับผิดชอบด้วย ส่วนกรณีที่ไปกล่าวพาดพิงผู้นำประเทศเพื่อนบ้านนั้น แสดงให้เห็นว่า ส.ส.ทั้ง 2 คน ขาดวุฒิภาวะและไร้มารยาทอย่างรุนแรง ตนจึงรู้สึกอับอายแทนพรรคการเมืองและพี่น้องประชาชนที่มีผู้แทนแบบนี้

ที่มา : https://www.thaigov.go.th/news/contents/details/57140