รัฐบาลไทย-ข่าวทำเนียบรัฐบาล-นายกฯ ชื่นชมผู้ได้รับรางวัลพระราชทาน SMEs Excellence Awards 2021 และรางวัลพระราชทาน Thailand Corporate Excellence Award 2021 ย้ำรัฐบาลพร้อมร่วมมือภาคเอกชนขับเคลื่อนเศรษฐกิจไทย


วันพุธที่ 24 พฤศจิกายน 2564
พิมพ์
นายกฯ ชื่นชมผู้ได้รับรางวัลพระราชทาน SMEs Excellence Awards 2021 และรางวัลพระราชทาน Thailand Corporate Excellence Award 2021 ย้ำรัฐบาลพร้อมร่วมมือภาคเอกชนขับเคลื่อนเศรษฐกิจไทย
นายกฯ ชื่นชมผู้ได้รับรางวัลพระราชทาน SMEs Excellence Awards 2021 และรางวัลพระราชทาน Thailand Corporate Excellence Award 2021 ย้ำรัฐบาลพร้อมร่วมมือภาคเอกชนขับเคลื่อนเศรษฐกิจไทยให้สามารถแข่งขันได้ในระดับสากล
วันนี้ (24 พ.ย.64) เวลา 17.30 น. ณ ห้องคริสตัลฮอลล์ ชั้น 3 โรงแรม ดิ แอทธินี โฮเทล แบงค็อก อะ ลักช์ชูรี คอลเล็คชั่น โฮเทล กรุงเทพฯ พลเอก ประยุทธ์ จันทร์โอชา  นายกรัฐมนตรีและรัฐมนตรีว่าการกระทรวงกลาโหม เป็นประธานในพิธีประกาศผลและมอบรางวัลพระราชทาน SMEs Excellence Awards 2021 และรางวัลพระราชทาน Thailand Corporate Excellence Award 2021  โดยได้รับพระมหากรุณาธิคุณจากสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ทรงพระกรุณาโปรดเกล้าฯ พระราชทานรางวัลแก่องค์กรที่มีความเป็นเลิศทางด้านการบริหารจัดการสาขาต่าง ๆ 9 สาขารางวัล และผู้ประกอบการ SMEs ที่มีความเป็นเลิศในเรื่องการบริหารจัดการเพื่อส่งเสริมความสำคัญของการบริหารจัดการในธุรกิจภาคเอกชน และพัฒนาการบริหารจัดการเพื่อสร้างความเข้มแข็งในภาคธุรกิจซึ่งเป็นรากฐานที่สำคัญของประเทศ จัดโดยสมาคมการจัดการธุรกิจแห่งประเทศไทย (TMA) ร่วมกับสถาบันบัณฑิตบริหารธุรกิจศศินทร์ จุฬาลงกรณ์มหาวิทยาลัย โดยมีนายดิสทัต โหตระกิตย์ เลขาธิการนายกรัฐมนตรี นายธนกร วังบุญคงชนะ โฆษกประจำสำนักนายกรัฐมนตรี พร้อมด้วยกลุ่มผู้บริหารระดับสูงจากองค์กรธุรกิจชั้นนำขนาดใหญ่และองค์กร SMEs ร่วมภายในงานด้วย
โอกาสนี้ นายกรัฐมนตรี เป็นประธานในพิธีประกาศผลรางวัลพระราชทาน SMEs Excellence Awards 2021 และรางวัลพระราชทานThailand Corporate Excellence Awards 2021  โดยมีผู้ได้รับรางวัลพระราชทาน SMEs Excellence Awards 2021 ซึ่งมอบให้แก่องค์กรที่มีผลคะแนนรวมสูงสุดจากการสำรวจความคิดเห็นของผู้บริหารระดับสูง และรางวัลพระราชทาน Thailand Corporate Excellence Awards 2021 จำนวนรวม 12 องค์กร รับพระราชทานรางวัลหน้าพระบรมฉายาลักษณ์สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี รางวัลพระราชทาน SMEs Excellence Awards 2021 จำนวน 3 องค์กร 3 สาขารางวัล ได้แก่ 1) บริษัท โพสเฮลท์แคร์ จำกัด (ประเภทรางวัลธุรกิจอุตสาหกรรมการผลิต (Manufacturing))  2) บริษัทยูไนเต็ด แอนนาลิสต์ แอนด์ เอ็นจิเนียริ่ง คอนซัลแตนท์ (ประเภทรางวัลธุรกิจบริการ (Services))  และ 3) บริษัท ฟอร์แคร์ จำกัด (ประเภทรางวัลธุรกิจค้าปลีกและค้าส่ง (Trading)) สำหรับรางวัลพระราชทาน Thailand Corporate Excellence Awards 2021 จำนวน 9 องค์กร 9 สาขารางวัล ได้แก่ 1) SCB รางวัล Financial Management Excellence 2) Central Pattana รางวัล Marketing Excellence 3) IRPC Oil รางวัล Corporate Management Excellence 4) Bangchak จำนวน 2 รางวัล คือ Product / Service Excellence และ Corporate Improvement Excellence 5) SCG CBM รางวัล Sustainable Development Excellence และ 6) SCG จำนวน 3 รางวัล คือ Human Resource Management Excellence ,Innovation Excellence และ Leadership Excellence  โอกาสนี้ นายกรัฐมนตรียังมอบถ้วยรางวัล SMEs Excellence Awards ระดับ Gold Award และระดับ Silver Award รางวัล Distinguished Awards ให้แก่องค์กรที่มีผลคะแนนรวมเป็นอันดับที่ 2-5 จากการสำรวจความคิดเห็นของผู้บริหารระดับสูง รวมจำนวน 40 องค์กรด้วย
นายกรัฐมนตรีกล่าวแสดงความยินดีกับผู้ได้รับรางวัลพระราชทานว่า เป็นเกียรติอย่างยิ่งและเป็นเครื่องยืนยันถึงความมุ่งมั่นตั้งใจพัฒนาการบริหารจัดการขององค์กร สร้างความเจริญก้าวหน้าให้แก่ธุรกิจไทยและแรงบันดาลใจให้แก่ผู้ประกอบการรายอื่น  ตระหนักถึงความสำคัญในการพัฒนาการบริหารจัดการ ซึ่งเป็นปัจจัยหลักในการสร้างศักยภาพของภาคธุรกิจไทยภายใต้กระแสการเปลี่ยนแปลงที่ส่งผลกระทบต่อชีวิตทั้งด้านเศรษฐกิจ การเข้าสู่ยุคดิจิทัลการเปลี่ยนแปลงของสภาพภูมิอากาศและภัยพิบัติทางธรรมชาติ ตลอดจนวิกฤติจากการแพร่ระบาดของโรคโควิด-19  นายกรัฐมนตรียังเน้นว่า ผู้นำธุรกิจในโลกยุคใหม่ต้องรู้เท่าทันความเปลี่ยนแปลง คาดการณ์ไปข้างหน้า  เป็นผู้นำแห่งการเปลี่ยนแปลงภายใต้ศตวรรษที่ 21 สามารถเตรียมองค์กรให้พร้อมสำหรับอนาคต ด้วยการพัฒนาและบริหารทรัพยากรทั้งคน เงิน เทคโนโลยี สร้างนวัตกรรม สินค้าและบริการที่เป็นเลิศ ตอบสนองต่อความต้องการของตลาด มีความรับผิดชอบต่อผู้บริโภค และมีความยั่งยืน โดยไม่สร้างปัญหาและผลกระทบในทางลบให้กับสังคมและสิ่งแวดล้อม
นายกรัฐมนตรียังให้ความมั่นใจว่า รัฐบาลพร้อมสนับสนุนและส่งเสริมความร่วมมือระหว่างภาครัฐและภาคเอกชน เพื่อขับเคลื่อนเศรษฐกิจไทย ให้สามารถแข่งขันได้ในระดับภูมิภาคและสากล โดยกระตุ้นการลงทุนในโครงการที่มีประสิทธิภาพที่นักลงทุนได้ยื่นขออนุมัติส่งเสริมการลงทุนไว้แล้วให้เสร็จสิ้นโดยเร็ว รวมทั้งการลงทุนในโครงสร้างพื้นฐาน
นายกรัฐมนตรี ยังเชื่อมั่นในภาคธุรกิจ เอกชน องค์กรต่าง ๆ ว่า พร้อม และตั้งใจที่จะร่วมมือกับภาครัฐ ในการขับเคลื่อน  ยกระดับขีดความสามารถในการแข่งขันของประเทศ ภายใต้การขับเคลื่อนโมเดลเศรษฐกิจ BCG ใช้ศักยภาพจากความหลายหลายทางชีวภาพ พัฒนาเกษตรแบบครบวงจร ลดต้นทุนการผลิต เพิ่มมูลค่าสูงขึ้นด้วยการการวิจัยและพัฒนา   ส่งเสริมการท่องเที่ยวเชิงสุขภาพ  การพัฒนาทรัพยากรมนุษย์  นายกรัฐมนตรียังยืนยันว่า รัฐบาลพร้อมสนับสนุน SMEs  Micro SMEs และ Start up ให้เข้มแข็งและเข้าถึงสิทธิประโยขน์ ที่รัฐให้การสนับสนุน  ทั้งนี้ ผู้ประกอบการต้องคำนึงถึงความเป็นมิตรต่อสิ่งแวดล้อมและการลดการปล่อยก๊าซเรือนกระจกตามนโยบายของรัฐบาลด้วย
นายกรัฐมนตรียังกล่าวในตอนท้าย ว่า รัฐบาลมุ่งมั่นขับเคลื่อนประเทศไปสู่เป้าหมายที่กำหนด  เพื่อทำให้ประเทศไทยมีรายได้ที่สูงขึ้น  ดูแลประชาชนทุกกลุ่ม  สร้างความเท่าเทียมในโอกาสในการเข้าถึงสาธารณูปโภคพื้นฐานและโอกาส โดยเฉพาะความเท่าเทียมทางกฎหมาย โดยไม่ทิ้งใครไว้ข้างหลัง
...........................

ที่มา : https://www.thaigov.go.th/news/contents/details/48671