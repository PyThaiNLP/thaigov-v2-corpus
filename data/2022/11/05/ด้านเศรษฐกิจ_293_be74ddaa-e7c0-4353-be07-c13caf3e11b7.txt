รัฐบาลไทย-ข่าวทำเนียบรัฐบาล-ท่าอากาศยานสุวรรณภูมิ ประสานกรมควบคุมมลพิษติดตั้งเครื่องวัดมลพิษทางอากาศ พบคุณภาพอากาศอยู่ในเกณฑ์ที่ดีมากและเป็นไปตามมาตรฐานทุกดัชนี


วันศุกร์ที่ 9 กรกฎาคม 2564
ท่าอากาศยานสุวรรณภูมิ ประสานกรมควบคุมมลพิษติดตั้งเครื่องวัดมลพิษทางอากาศ พบคุณภาพอากาศอยู่ในเกณฑ์ที่ดีมากและเป็นไปตามมาตรฐานทุกดัชนี
...
จากกรณีที่เกิดเหตุระเบิดและเพลิงไหม้อย่างรุนแรงภายในโรงงานผลิตเม็ดโฟมพลาสติกในซอยกิ่งแก้ว 21 ตั้งแต่เช้าตรู่ของวันที่ 5 กรกฎาคม 2564 ที่ผ่านมา จนปัจจุบันเหตุเพลิงไหม้ดังกล่าวได้คลี่คลายและสงบลงแล้ว ท่าอากาศยานสุวรรณภูมิ (ทสภ.) มีความห่วงใยด้านสุขภาพของผู้ปฏิบัติงานรวมถึงผู้ใช้บริการจึงได้ขอรับการสนับสนุนจากกรมควบคุมมลพิษติดตั้งเครื่องวัดมลพิษทางอากาศได้นำรถตรวจวัดคุณภาพอากาศในบรรยากาศแบบเคลื่อนที่ (Mobile Unit) ไปติดตั้งบริเวณเขตปลอดอากร ทสภ. (ด้านทิศเหนือของ ทสภ.) เพื่อติดตามเฝ้าระวังผลกระทบจากเพลิงไหม้โรงงานผลิตเม็ดโฟมพลาสติกในซอยกิ่งแก้ว โดยสารมลพิษที่ตรวจวัด ได้แก่ PM10, PM2.5, CO, NO2, SO2, O3 และ H2S ซึ่งผลการตรวจวัดคุณภาพอากาศพบอยู่ในเกณฑ์ที่ดีมากและเป็นไปตามมาตรฐานทุกดัชนี ทั้งนี้สามารถติดตามเช็คคุณภาพอากาศผ่านทางเว็บไซต์ Air4Thai.com และแอปพลิเคชั่น Air4Thai ได้อีกทางหนึ่ง
ทสภ. จะติดตามสถานการณ์และทำงานร่วมกับหน่วยงานที่เกี่ยวข้อง
เพื่อประเมินและติดตามคุณภาพทางอากาศอย่างใกล้ชิด รวมถึงจะให้ความร่วมมือและปฏิบัติตามมาตรการของกรมควบคุมมลพิษอย่างเคร่งครัด โดยยึดมั่นความรับผิดชอบต่อสังคมส่วนรวมเป็นสำคัญ เพื่อสร้างความมั่นใจให้ผู้ปฏิบัติงาน ผู้ใช้บริการ และร่วมสร้างกำลังใจให้ทุกท่านผ่านสถานการณ์ที่ยากลำบากนี้ไปด้วยกัน ทั้งนี้หากผู้ใช้บริการต้องการสอบถามรายละเอียดเพิ่มเติมสามารถติดต่อได้ที่ AOT Contact Center หมายเลขโทรศัพท์ 1722 ตลอด 24 ชั่วโมง

ที่มา : https://www.thaigov.go.th/news/contents/details/43600