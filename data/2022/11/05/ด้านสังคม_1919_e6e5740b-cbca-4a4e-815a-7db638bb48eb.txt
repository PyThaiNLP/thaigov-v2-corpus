รัฐบาลไทย-ข่าวทำเนียบรัฐบาล-ชัยวุฒิ เตือน ระวัง มิจฉาชีพ TikTok ย้ำ อย่าเชื่อ อย่าโอน


วันอังคารที่ 9 สิงหาคม 2565
ชัยวุฒิ เตือน ระวัง มิจฉาชีพ TikTok ย้ำ อย่าเชื่อ อย่าโอน
ชัยวุฒิ เตือน ระวัง มิจฉาชีพ TikTok ย้ำ อย่าเชื่อ อย่าโอน
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจเเละสังคม (ดีอีเอส)  กล่าวถึง ปัญหามิจฉาชีพส่งข้อความ SMS ชวนทำงานผ่านแอปพลิเคชั่น ติ๊กต๊อก (TikTok) ว่า  ฝากเตือนพี่น้องประชาชนช่วงนี้มีมิจฉาชีพใช้ช่องทางโซเชียลมีเดีย รวมถึงSMS ต่างๆ เข้ามาหลอกลวงพี่น้องประชาชน ล่าสุดมิจฉาชีพใช้ผ่านช่องทาง TikTok เพื่อให้พี่น้องประชาชนเข้าไปลงทุน อ้างว่ามีผลตอบแทนสูงเกินจริง สุดท้ายก็หลอกลวงนำเงินประชาชนไป  ก็อยากเตือนให้ระมัดระวัง ผู้ที่มาหลอกลวงมักเป็นคนที่เราไม่รู้จัก การจะลงทุนผ่านโซเชียลมีเดียควรตรวจสอบว่าบุคคลนั้นมีความน่าเชื่อถือหรือไม่ ถ้าอ้างถึงหน่วยงานหรือองค์กรต้องตรวจสอบข้อมูลจากหน่วยงานหรือองค์กรนั้น  ถ้าท่านเอาเงินไปให้กับคนที่ท่านไม่รู้จักผ่านโซเชียลมีเดียโอกาสได้คืนน้อยมาก ส่วนใหญ่เป็นการหลอกลวงยิ่งถ้ามีผลตอบแทนที่สูงเกินจริงหลายเท่าตัว ขณะเดียวกันก็เตือนประชาชน ให้ระวังการสเเกนผ่านมือถือ ควรตรวจสอบให้ถูกต้อง ศึกษารายละเอียดให้ดีก่อนกรอกข้อมูล
ทั้งนี้ใครที่มีปัญหาการถูกหลอกลวงผ่านแอปพลิเคชั่นTikTok หรือโซเชียลมีเดียอื่นๆ สามารถร้องเรียนมาได้ที่กระทรวงดิจิทัลเพื่อเศรษฐกิจและสังคม ผ่านสายด่วน 1212 เราจะพยายามแก้ปัญหาให้ทุกท่านให้ดีที่สุดนำผู้กระทำความผิดมาลงโทษ
***************

ที่มา : https://www.thaigov.go.th/news/contents/details/57789