รัฐบาลไทย-ข่าวทำเนียบรัฐบาล-ตามสัญญา! รัฐเดินหน้าส่งแรงงานไป ซาอุฯ ฝีมือดีค่าแรงสูง 3,000 – 4,000 บ./วัน สนใจ โทร. สายด่วนจัดหางาน 1694


วันอาทิตย์ที่ 15 พฤษภาคม 2565
ตามสัญญา! รัฐเดินหน้าส่งแรงงานไป ซาอุฯ ฝีมือดีค่าแรงสูง 3,000 – 4,000 บ./วัน สนใจ โทร. สายด่วนจัดหางาน 1694
.....
กระทรวงแรงงาน เดินหน้าจัดส่งแรงงานไทยไปทำงานที่ประเทศซาอุดีอาระเบียตาม MOU ว่าด้วยการจัดหาแรงงานระหว่าง 2 ประเทศ เพื่อเพิ่มโอกาสให้คนไทยมีงานทำและนำรายได้กลับประเทศ โดยร่วมมือกับภาคเอกชนเปิดรับสมัครแรงงานไทยที่ต้องการไปทำงานที่ประเทศซาอุฯ จัดการอบรมฝึกทักษะฝีมือเพื่อเตรียมความพร้อมและมอบใบประกอบวิชาชีพแก่แรงงาน จัดหาตำแหน่งงาน และจัดส่งแรงงานไปในลักษณะนายจ้างพาลูกจ้างไปทำงานต่างประเทศ ซึ่งขณะนี้มีความต้องการแรงงานเป็นจำนวนมาก
.
ซาอุฯ ไม่ได้กำหนดค่าแรงขั้นต่ำสำหรับแรงงานต่างชาติ อัตราค่าแรงจึงขึ้นกับฝีมือแรงงานและสัญญาจ้าง หากทักษะฝีมือดีจะได้รับค่าจ้างที่สูง ซึ่งปัจจุบันมีแรงงานไทยไปทำงานที่ซาอุฯ และกลุ่มประเทศตะวันออกกลาง ในตำแหน่ง ช่างเชื่อมท่อส่งน้ำมันและก๊าซกลางทะเล มีรายได้วันละ 3,000 - 4,000 บาท ผู้ที่ประสงค์ไปทำงานที่ประเทศซาอุดีอาระเบีย รวมถึงประเทศอื่น ๆ ลงทะเบียนได้ที่ ศูนย์ทะเบียนคนหางานไปทำงานต่างประเทศ toea.doe.go.th และ สำนักงานจัดหางานทุกแห่งทั่วประเทศ หรือ โทร. สายด่วนกรมการจัดหางาน 1694
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/54598