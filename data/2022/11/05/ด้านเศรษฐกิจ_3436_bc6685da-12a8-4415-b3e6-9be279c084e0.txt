รัฐบาลไทย-ข่าวทำเนียบรัฐบาล-กรมทางหลวงชนบท แนะนำประชาชนใช้เส้นทางหลวงชนบท สพ.4059 และ ชน.4054 เลี่ยงการจราจรช่วงสงกรานต์ 2565


วันศุกร์ที่ 8 เมษายน 2565
กรมทางหลวงชนบท แนะนำประชาชนใช้เส้นทางหลวงชนบท สพ.4059 และ ชน.4054 เลี่ยงการจราจรช่วงสงกรานต์ 2565
จากจังหวัดสุพรรณบุรี - ชัยนาท สู่ภาคเหนือ ตามนโยบายของรัฐมนตรีว่าการกระทรวงคมนาคม
กรมทางหลวงชนบท (ทช.) กระทรวงคมนาคม แนะนำเส้นทางเลี่ยงการจราจรจากถนนสายหลักในช่วงเทศกาลสงกรานต์ 2565 โดยใช้ทางหลวงชนบท สพ.4059 และ ชน.4054 เพื่ออำนวยความสะดวกให้ประชาชนสามารถวางแผนการเดินทางล่วงหน้าได้อย่างปลอดภัย ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม นายอภิรัฐ ไชยวงศ์น้อย อธิบดีกรมทางหลวงชนบท เปิดเผยว่า ในช่วงเวลาดังกล่าวจะมีปริมาณการจราจรบนถนนสายหลักมุ่งหน้าสู่ภูมิภาคต่าง ๆ เป็นจำนวนมาก สำหรับประชาชนที่จะเดินทางจากกรุงเทพมหานครและภาคใต้ไปยังภาคเหนือ สามารถใช้เส้นทางของ ทช. เพื่อหลีกเลี่ยงการจราจรติดขัดได้ในช่วงจังหวัดสุพรรณบุรีไปจนถึงชัยนาท โดยเริ่มต้นการเดินทางจากจังหวัดนครปฐมบนทางหลวงแผ่นดินหมายเลข 321 เป็นระยะทาง 75 กิโลเมตร (จุดที่ 1) แล้วเข้าสู่ทางหลวงแผ่นดินหมายเลข 333 เดินทางต่อไปเป็นระยะทาง 17 กิโลเมตร (จุดที่ 2) เลี้ยวขวาเข้าสู่ทางหลวงชนบท สพ.4059 เดินทางต่อไปเป็นระยะทาง 15 กิโลเมตร (จุดที่ 3) และตรงไปบนทางหลวงแผ่นดินหมายเลข 3496 เป็นระยะทาง 27 กิโลเมตร (จุดที่ 4) จากนั้นตรงไปบนทางหลวงชนบท ชน.4054 เป็นระยะทาง 44 กิโลเมตร จนถึงอำเภอวัดสิงห์จังหวัดชัยนาท (จุดที่ 5) ซึ่งสามารถเดินทางไปยังจังหวัดอุทัยธานีและนครสวรรค์ มุ่งหน้าสู่ภาคเหนือต่อไป
อย่างไรก็ตาม ทช. ขอเชิญชวนประชาชนใช้เส้นทางหลวงชนบท สพ.4059 และ ชน.4059 เพื่อเลี่ยงการจราจรบนถนนสายหลักในช่วงเทศกาลสงกรานต์ 2565 และขอร่วมส่งทุกท่านเดินทางกลับบ้าน อย่างปลอดภัย ขับขี่อย่างมีวินัย ง่วงนอนให้จอดพัก เพื่อถึงปลายทางอย่างสุขใจ หากต้องการสอบถามเส้นทางลัดทางเลี่ยง สามารถติดต่อสอบถามได้ที่สายด่วน ทช. โทร. 1146

ที่มา : https://www.thaigov.go.th/news/contents/details/53437