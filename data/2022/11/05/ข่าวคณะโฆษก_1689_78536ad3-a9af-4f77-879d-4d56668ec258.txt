รัฐบาลไทย-ข่าวทำเนียบรัฐบาล-โฆษกรัฐบาลเผย "นายกฯ" พอใจการท่องเที่ยวมีสัญญาณบวกต่อเนื่องถึงปลายปี ภาคธุรกิจ ผู้ประกอบการในห่วงโซ่ อุตสาหกรรมการท่องเที่ยวไทยกลับมาคึกคัก


วันศุกร์ที่ 3 มิถุนายน 2565
พิมพ์
โฆษกรัฐบาลเผย "นายกฯ" พอใจการท่องเที่ยวมีสัญญาณบวกต่อเนื่องถึงปลายปี  ภาคธุรกิจ ผู้ประกอบการในห่วงโซ่ อุตสาหกรรมการท่องเที่ยวไทยกลับมาคึกคัก
โฆษกรัฐบาลเผย "นายกฯ" พอใจการท่องเที่ยวมีสัญญาณบวกต่อเนื่องถึงปลายปี  ภาคธุรกิจ ผู้ประกอบการในห่วงโซ่ อุตสาหกรรมการท่องเที่ยวไทยกลับมาคึกคัก  ททท.  หวังการท่องเที่ยวปีนี้ สร้างรายได้ไม่น้อยกว่า 1.5 ล้านล้าน ขณะที่ ศบค. ยังติดตามพัฒนาการโควิด-19 ในไทย
วันนี้ (3 มิถุนายน 2565)  นายธนกร วังบุญคงชนะ โฆษกประจำสำนักนายกรัฐมนตรี เปิดเผยว่า พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พอใจภาคธุรกิจ ผู้ประกอบการในห่วงโซ่ อุตสาหกรรมการท่องเที่ยวของประเทศไทยกลับมาคึกคัก  เชื่อภาพรวมการท่องเที่ยวมีสัญญาณบวกต่อเนื่องจนถึงปลายปี  เป็นผลมาจากรัฐบาลได้ผ่อนคลายมาตรการการเดินทางเข้าประเทศวันที่ 1 มิถุนายน 2565  ยกเลิกการกักตัวทุกรูปแบบ โดยคงการลงทะเบียน Thailand Pass เฉพาะนักท่องเที่ยวต่างชาติ ทั้งนี้ การท่องเที่ยวแห่งประเทศไทย (ททท.) รายงานจำนวนผู้เดินทางเข้ามาท่องเที่ยวในประเทศไทย ยอดสะสมตั้งแต่ 1 มกราคม – 1 มิถุนายน 2565 รวม 1,359,056 คน คาดว่า ในช่วงไตรมาส 3 นี้ จะได้ไม่น้อยกว่า เดือนละ 5 แสนคน สูงกว่าเป้าหมายที่ตั้งไว้ก่อนหน้าที่เดือนละ 3 แสน และในช่วงไตรมาสที่ 4 ซึ่งเป็นช่วงไฮซีซั่น จะกระตุ้นการเดินทางของนักท่องเที่ยวต่างชาติได้ถึงเดือนละ 1 ล้านคน  ททท.  ยังหวังในปี 2565 นี้ ประเทศไทยจะรับนักท่องเที่ยวชาวต่างชาติ 7-10 ล้าน คน สร้างรายได้สู่ประเทศไทยไม่น้อยกว่า 1.5 ล้านล้านบาท  โดยจะนำผู้ประกอบการภาคเอกชนเจรจาธุรกิจกับผู้ประกอบการ 3 ตลาดหลัก ได้แก่ กรุงอัมสเตอร์ดัม ราชอาณาจักรเนเธอร์แลนด์ กรุงปารีส สาธารณรัฐฝรั่งเศส และกรุงเกนต์ ราชอาณาจักรเบลเยียมและเตรียมบุกตลาดจีนที่คาดว่าจะเปิดประเทศเพื่อการท่องเที่ยวได้ในช่วงปลายปีนี้อีกด้วย
อย่างไรก็ตาม นายกรัฐมนตรีในฐานะผู้อำนวยการศูนย์บริหารสถานการณ์โควิด-19  ยังติดตามสถานการณ์การระบาดโควิด-19 ในประเทศและทั่วโลก  ว่าจะเปลี่ยนแปลงไปในทิศทางใด  เพื่อเตรียมพร้อมปรับมาตรการให้สอดคล้องกับพัฒนาการของโรคระบาดต่อไป ขณะที่ ขอให้คนในประเทศยังต้องปฏิบัติตามมาตรการสาธารณสุขที่รัฐบาลและ ศบค. กำหนดต่อไป
สำหรับสถานการณ์การแพร่ระบาดของโควิด-19 วันศุกร์ที่ 3 มิถุนายน 2565 ผู้ป่วยใหม่ จำนวน 2,976 ราย จำแนกเป็น ผู้ป่วยในประเทศ 2,673 ราย ผู้ป่วยมาจากต่างประเทศ 3 ราย ผู้ป่วยสะสม 2,237,121 ราย (ตั้งแต่ 1 มกราคม 2565) หายป่วยกลับบ้าน 4,238 ราย หายป่วยสะสม 2,227,051 ราย (ตั้งแต่ 1 มกราคม 2565) ผู้ป่วยกำลังรักษา 34,898 ราย เสียชีวิต 32 ราย เสียชีวิตสะสม 8,415 ราย (ตั้งแต่ 1 มกราคม 2565) จำนวนผู้ป่วยปอดอักเสบรักษาตัวอยู่ในโรงพยาบาล 818 ราย
......................

ที่มา : https://www.thaigov.go.th/news/contents/details/55343