รัฐบาลไทย-ข่าวทำเนียบรัฐบาล-กรมเจ้าท่า เร่งขับเคลื่อนแผนขุดลอกแม่น้ำ คูคลอง รองรับฤดูน้ำหลาก


วันอังคารที่ 15 มิถุนายน 2564
กรมเจ้าท่า เร่งขับเคลื่อนแผนขุดลอกแม่น้ำ คูคลอง รองรับฤดูน้ำหลาก
...
นายวิทยา ยาม่วง อธิบดีกรมเจ้าท่า กระทรวงคมนาคม เปิดเผยถึงความคืบหน้าพื้นที่ขุดลอกแม่น้ำวัง ตำบลบุญนาคพัฒนา อำเภอเมือง จังหวัดลำปาง ร่องน้ำคลองเสลี่ยงแห้ง ตำบลหนองแม่นา อำเภอเขาค้อ จังหวัดเพชรบูรณ์ และแม่น้ำชี ตำบลโนนสำราญ อำเภอเมือง จังหวัดชัยภูมิ เพื่อบูรณาการเตรียมความพร้อมในเชิงป้องกันเพื่อรับสถานการณ์ช่วงฤดูฝน เพื่อให้สอดคล้องกับความต้องการในการใช้น้ำเพื่ออุปโภคบริโภค การเกษตร และการรักษาสภาพแวดล้อมทางน้ำ ตามนโยบายรัฐบาลและมาตรการของกองอำนวยการน้ำแห่งชาติ โดยพลเอกประวิตร วงษ์สุวรรณ รองนายกรัฐมนตรี และกระทรวงคมนาคม โดยนายศักดิ์สยาม ชิดชอบ รัฐมนตรีว่าการกระทรวงคมนาคม
ปัจจุบัน กรมเจ้าท่าได้ขับเคลื่อนแผนงานขุดลอก แม่น้ำ คูคลอง กำจัดผักตบวชาและวัชพืชอย่างต่อเนื่อง โดยเฉพาะในพื้นที่ ภาคตะวันออกเฉียงเหนือและภาคเหนือ เพื่อแก้ไขความเดือดร้อนจากความตื้นเขินของแม่น้ำจากตะกอนทรายและวัชพืช พื้นที่การกักเก็บน้ำเพื่อใช้ในการเกษตรในฤดูแล้งไม่เพียงพอต่อความต้องการของประชาชนที่ใช้น้ำในการทำเกษตรกรรม อุปโภคและบริโภค ในการนี้ กรมเจ้าท่า โดยสำนักพัฒนาและบำรุงรักษาทางน้ำ : สำนักงานพัฒนาและบำรุงรักษาทางน้ำที่ 7 กรมเจ้าท่า ได้วางแผนขุดลอกแม่น้ำวัง ตำบลบุญนาคพัฒนา อำเภอเมือง จังหวัดลำปาง เริ่มขุดลอกตั้งแต่กิโลเมตรที่ 268 + 150 ถึง กิโลเมตรที่ 265 + 550 ระยะทาง 2,550 เมตร ความกว้างร่องน้ำ 40 - 50 เมตร ก้นร่องลึกประมาณ 242.00 - 244.00 เมตร (จากระดับทะเลปานกลาง) ปริมาณวัสดุขุดลอก 60,000 ลูกบาศก์เมตร ระยะเวลาดำเนินการ 100 วัน เมื่อขุดลอกแล้วเสร็จจะสามารถเพิ่มความกว้างและความลึกของร่องน้ำ วัสดุที่ได้จากการ ขุดลอกนำมาซ่อมแซมตลิ่งที่เกิดจากกระแสน้ำกัดเซาะ ทำให้ชาวบ้านกว่า 800 ครัวเรือน พื้นที่เกษตรกรรม 1,500 ไร่ และโรงสูบน้ำพลังงานไฟฟ้าได้รับประโยชน์ ปัจจุบันดำเนินการไปแล้วกว่า 12.08% สำหรับงานขุดลอกร่องน้ำคลองเสลี่ยงแห้ง ตำบลหนองแม่นา อำเภอเขาค้อ จังหวัดเพชรบูรณ์ เป็นพื้นที่ที่ไม่เคยมีการขุดลอกมาก่อน สำนักงานพัฒนาและบำรุงรักษาทางน้ำที่ 2 ได้นำเครื่องจักรเสริมสนับสนุนการปฏิบัติงาน ขณะนี้ยังคงดำเนินการเคลียร์พื้นที่ป่ารกร้างริมแม่น้ำ เนื่องจากมีต้นไม้และวัชพืชในแม่น้ำจำนวนมาก แผนการขุดลอกความกว้างก้นร่องน้ำ 2-40 เมตร ความยาว 1,850 เมตร และระดับความลึก 724 เมตร (MSL) ปริมาณเนื้อดิน 50,161 ลูกบาศก์เมตร และงานขุดลอกแม่น้ำชี ตำบลโนนสำราญ อำเภอเมือง จังหวัดชัยภูมิ ดำเนินการโดยสำนักงานพัฒนาและบำรุงรักษาทางน้ำที่ 8 ขุดลอกเพื่อแก้ไขความตื้นเขินของลำน้ำจากตะกอนดินและวัชพืช ตั้งแต่กิโลเมตรที่ 796+200 ถึง กิโลเมตรที่ 798+700 ระยะทาง 2,500 เมตร ความกว้างร่องน้ำ 20-30 เมตร ลึกประมาณ 171 เมตร (จากระดับน้ำทะเลปานกลาง) ปริมาณวัสดุขุดลอก 91,665 ลูกบาศก์เมตร ปัจจุบันได้ระยะทาง 1,730 เมตร ปริมาณวัสดุขุดลอก 68,890 ลูกบาศก์เมตร คิดเป็นร้อยละ 75.15
อธิบดีกรมเจ้าท่า กล่าวเพิ่มเติมว่า ขณะนี้ประเทศไทยได้เข้าสู่หน้าฝนอย่างเป็นทางการ ทำให้ทั่วทุกภาคของประเทศไทยมีปริมาณฝนตกชุกในหลายพื้นที่ ซึ่งกรมเจ้าท่าได้เร่งภารกิจขุดลอกร่องน้ำ จัดเก็บผักตบชวาและวัชพืชในแม่น้ำสายหลักและคลองสาขาเพื่อเร่งระบายน้ำ พร้อมขยายพื้นที่รับน้ำ ซ่อมแซมตลิ่งที่พังจากน้ำกัดเซาะ และขอให้ประชาชนติดตามข่าวสารพยากรณ์อากาศเพื่อเป็นการเฝ้าระวังในพื้นที่เสี่ยง ระมัดระวังในการเดินเรือ และให้สวมใส่เสื้อชูชีพตลอดการเดินทางทางน้ำ ทั้งนี้ กรมเจ้าท่า กระทรวงคมนาคม พร้อมบูรณาการหน่วยงานที่เกี่ยวข้องเตรียมรับมือกับสถานการณ์เร่งด่วนเพื่อช่วยเหลือประชาชนอย่างเต็มที่ หากพบเห็นความไม่ปลอดภัยทางน้ำ สามารถโทรแจ้งสายด่วน กรมเจ้าท่า 1199 ตลอด 24 ชั่วโมง

ที่มา : https://www.thaigov.go.th/news/contents/details/42738