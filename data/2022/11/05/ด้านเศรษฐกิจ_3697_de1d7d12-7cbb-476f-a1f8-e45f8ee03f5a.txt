รัฐบาลไทย-ข่าวทำเนียบรัฐบาล-80 ปี อก.“ปฏิรูปอุตสาหกรรมไทยสู่อุตสาหกรรมยุคใหม่ให้เติบโตอย่างยั่งยืน” ย้ำแผนปี’65 ยกระดับ ผปก.-เพิ่มมูลค่าเศรษฐกิจ- มุ่งสู่องค์กรดิจิทัล!


วันศุกร์ที่ 6 พฤษภาคม 2565
พิมพ์
80 ปี อก.“ปฏิรูปอุตสาหกรรมไทยสู่อุตสาหกรรมยุคใหม่ให้เติบโตอย่างยั่งยืน” ย้ำแผนปี’65 ยกระดับ ผปก.-เพิ่มมูลค่าเศรษฐกิจ- มุ่งสู่องค์กรดิจิทัล!
80 ปี อก.“ปฏิรูปอุตสาหกรรมไทยสู่อุตสาหกรรมยุคใหม่ให้เติบโตอย่างยั่งยืน” ย้ำแผนปี’65 ยกระดับ ผปก.-เพิ่มมูลค่าเศรษฐกิจ- มุ่งสู่องค์กรดิจิทัล!
80 ปี  อก.“ปฏิรูปอุตสาหกรรมไทยสู่อุตสาหกรรมยุคใหม่ให้เติบโตอย่างยั่งยืน” ย้ำแผนปี’65 ยกระดับ ผปก.-เพิ่มมูลค่าเศรษฐกิจ- มุ่งสู่องค์กรดิจิทัล!
กระทรวงอุตสาหกรรม จัดงานสถาปนาครบรอบ 80 ปี ย้ำเจตนารมณ์“ปฏิรูปอุตสาหกรรมไทยสู่อุตสาหกรรมยุคใหม่ให้เติบโตอย่างยั่งยืน” เผยแผนปี’65 เดินหน้ายกระดับขีดความสามารถผู้ประกอบการและภาคอุตสาหกรรม สนับสนุนปัจจัยที่เอื้อต่อการเติบโตภาคอุตสาหกรรมใหม่ เพิ่มมูลค่าเศรษฐกิจอุตสาหกรรมอย่างยั่งยืน ตามแนวทาง BCG Model พร้อมมุ่งสู่องค์กรดิจิทัลเพื่อให้บริการประชาชนอย่างมีประสิทธิภาพ
นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม เป็นประธานในงานวันคล้ายวันสถาปนากระทรวงอุตสาหกรรม ครบรอบ 80 ปี โดยมีนายกอบชัย สังสิทธิสวัสดิ์ ปลัดกระทรวงอุตสาหกรรม พร้อมด้วยผู้บริหารระดับสูง ข้าราชการ และพนักงานกระทรวงอุตสาหกรรม เข้าร่วมงาน โดยช่วงเช้ามีพิธีถวายเครื่องบวงสรวงองค์พระนารายณ์ และพระภูมิ ณ กระทรวงอุตสาหกรรม
รัฐมนตรีว่าการกระทรวงอุตสาหกรรม กล่าวว่า ตลอดระยะเวลา 80 ปีที่ผ่านมา กระทรวงอุตสาหกรรมได้สนับสนุนให้ภาคอุตสาหกรรมไทยมีการพัฒนามาอย่างต่อเนื่อง นอกจากนี้ยังได้จัดทำแผนปฏิบัติราชการระยะ 5 ปี (พ.ศ.2566-2570) เพื่อการส่งเสริมและพัฒนาผู้ประกอบการและภาคอุตสาหกรรมให้สามารถแข่งขันได้ในตลาดโลกด้วยเทคโนโลยีและนวัตกรรม ขับเคลื่อนและพัฒนาระบบนิเวศอุตสาหกรรม (Ecosystem) เพื่อเปลี่ยนผ่านอุตสาหกรรมไทยสู่อุตสาหกรรม 4.0 ช่วยส่งเสริมการประกอบกิจการอุตสาหกรรมให้เป็นมิตรกับสิ่งแวดล้อม บูรณาการการดำเนินงานหน่วยงานภายในและภายนอกกระทรวงเพื่อให้บรรลุผลสัมฤทธิ์ตามเป้าหมาย เป็นแนวทางการทำงานและพัฒนาอุตสาหกรรมเป็นไปอย่างมีประสิทธิภาพ สอดคล้องกับบริบทของสถานการณ์โลกในปัจจุบันเพื่อเสริมสร้างศักยภาพในการแข่งขันของประเทศ โดยมีกรอบแนวคิดที่เกี่ยวข้องกับแผนการพัฒนาประเทศและภาคอุตสาหกรรม เป็นไปตามแผนแม่บทภายใต้ยุทธศาสตร์ชาติ แผนพัฒนาเศรษฐกิจและสังคมแห่งชาติ แผนความมั่นคงเป้าหมายการพัฒนาที่ยั่งยืน (SDGs) แห่งสหประชาชาติ และนโยบายระดับกระทรวง เพื่อก่อให้เกิดการเชื่อมโยงในทิศทางเดียวกันอย่างเป็นรูปธรรม และสอดคล้องกับบริบทที่เปลี่ยนแปลงไปมากขึ้น
“กระทรวงฯ ได้ผลักดันให้ภาคอุตสาหกรรม ภาคการผลิตมีความสมดุล มั่นคง และยั่งยืน ภายใต้วิสัยทัศน์ “ปฏิรูปอุตสาหกรรมไทยสู่อุตสาหกรรมยุคใหม่ให้เติบโตอย่างยั่งยืน” ด้วยการเปลี่ยนผ่านอุตสาหกรรมไทยสู่อุตสาหกรรม 4.0 โดยที่การส่งเสริม และการพัฒนาต้องสอดคล้องกับศักยภาพพื้นฐานของประเทศ โดยการนำวิทยาศาสตร์ เทคโนโลยี และนวัตกรรมมาประยุกต์ใช้ จะก่อให้เกิดการเพิ่มผลิตภาพ มูลค่า และมาตรฐาน รวมถึงพัฒนาศักยภาพของผู้ประกอบการให้มีความเข้มแข็งและแข่งขันได้ในเวทีโลก”นายสุริยะ กล่าว
ด้านนายกอบชัย สังสิทธิสวัสดิ์ ปลัดกระทรวงอุตสาหกรรม กล่าวเสริมว่า ในส่วนของแผนปฏิบัติราชการระยะ 5 ปี (พ.ศ.2566-2570) ของกระทรวงฯ ยังคงมุ่งเน้นไปที่การยกระดับขีดความสามารถของผู้ประกอบการ และภาคอุตสาหกรรม ด้วยเทคโนโลยี และนวัตกรรม เพื่อส่งเสริมให้มีการพัฒนาอุตสาหกรรมสอดคล้องกับศักยภาพพื้นฐานของประเทศ โดยเน้นไปที่งานวิจัย การต่อยอดงานวิจัย และการประยุกต์ใช้ทางวิทยาศาสตร์ การพัฒนาปัจจัยสนับสนุนให้เอื้อต่อการเติบโตของภาคอุตสาหกรรมใหม่ ด้วยการสนับสนุนสร้างโอกาส และลดอุปสรรคในการประกอบธุรกิจอุตสาหกรรม การเพิ่มมูลค่าเศรษฐกิจอุตสาหกรรมอย่างยั่งยืนด้วย BCG Model เป็นการเพิ่มมูลค่าเศรษฐกิจและสร้างภาพลักษณ์ที่ดีให้กับภาคอุตสาหกรรมที่มุ่งเน้นการดำเนินกิจการที่เป็นมิตรกับสังคมและสิ่งแวดล้อม และการพัฒนาองค์กรสู่องค์กรดิจิทัลเพื่อให้การบริการอย่างมีประสิทธิภาพ ด้วยการพัฒนาระบบและความสามารถของบุคลากรในการให้บริการแก่ผู้ประกอบการ และประชาชนอย่างมีประสิทธิภาพและมีธรรมาภิบาล และสามารถรองรับการเปลี่ยนแปลงของโลกได้

ที่มา : https://www.thaigov.go.th/news/contents/details/54276