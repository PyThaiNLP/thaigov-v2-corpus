รัฐบาลไทย-ข่าวทำเนียบรัฐบาล-ดีอีเอส แจ้งข่าวปลอมภาครัฐยังระบาดหนัก ขณะที่ข่าวปลอมเป๋าตังส่ง SMS ให้ประชาชนอัปเดต เวอร์ชั่นใหม่ ติดอันดับหนึ่ง


วันอาทิตย์ที่ 20 พฤศจิกายน 2565
ดีอีเอส แจ้งข่าวปลอมภาครัฐยังระบาดหนัก ขณะที่ข่าวปลอมเป๋าตังส่ง SMS ให้ประชาชนอัปเดต เวอร์ชั่นใหม่ ติดอันดับหนึ่ง
ดีอีเอส แจ้งข่าวปลอมภาครัฐยังระบาดหนัก ขณะที่ข่าวปลอมเป๋าตังส่ง SMS ให้ประชาชนอัปเดต เวอร์ชั่นใหม่ ติดอันดับหนึ่ง
กระทรวงดิจิทัลเพื่อเศรษฐกิจและสังคม (ดีอีเอส) สรุปสถานการณ์ข่าวปลอมสัปดาห์ล่าสุด พบข่าวปลอมนโยบายรัฐบาล มากกว่าครึ่ง สอดคล้องกับกระแสการเมือง ขณะที่ข่าวปลอมโควิด-19 มีเพียง 2 เรื่อง
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า สรุปผลการมอนิเตอร์ และรับแจ้งข่าวปลอมประจำสัปดาห์ ระหว่างวันที่ 11-17 พฤศจิกายน 2565 โดยศูนย์ต่อต้านข่าวปลอม พบข้อความที่เข้ามาจำนวน 5,216,773 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น236 ข้อความ แบ่งเป็นข้อความที่มาจาก Social listening จำนวน 223 ข้อความ และข้อความที่มาจาก Line Official จำนวน 13 ข้อความ รวมเรื่องที่ต้องดำเนินการตรวจสอบ 102 เรื่อง ในจำนวนนี้เป็นเรื่องโควิด -19 จำนวน 2 เรื่อง
ทั้งนี้ ดีอีเอสได้แบ่งข่าวปลอมที่ได้รับความสนใจ เป็น 4 กลุ่ม ประกอบด้วย
กลุ่มที่ 1 ข่าวปลอมเรื่องนโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคงภายในประเทศจำนวน 61 เรื่อง
กลุ่มที่ 2 ข่าวปลอมเรื่องผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมาย จำนวน30 เรื่อง
กลุ่มที่ 3  ข่าวปลอมเศรษฐกิจ จำนวน 6 เรื่อง
กลุ่มที่ 4 ข่าวปลอมเรื่องภัยพิบัติ จำนวน 5 เรื่อง
สำหรับข่าวปลอมทั้ง 4 กลุ่มมีความเกี่ยวเนื่องกับเรื่องโควิค-19 จำนวน 2 เรื่อง
นางสาวนพวรรณ กล่าวต่อว่า เมื่อพิจารณาจากข่าวปลอมที่ได้รับความสนใจลำดับต้นๆ ในสัปดาห์ล่าสุดนี้ พบว่าส่วนใหญ่เป็นข่าวปลอมด้านเศรษฐกิจ สำหรับข่าวปลอมที่มีคนสนใจสูงสุด 10 อันดับระหว่างวันที่ 11-17 พฤศจิกายน ดังนี้
อันดับที่ 1 เรื่อง เป๋าตังส่ง SMS ให้ประชาชนอัปเดต เวอร์ชั่นใหม่
อันดับที่ 2 เรื่อง แบงก์พันปลอมหมายเลขเดียวกันจากต่างประเทศระบาดเข้าไทย
อันดับที่ 3 เรื่อง กินอาหารค้างคืนอุ่นซ้ำ ทำให้เป็นโรคมะเร็ง
อันดับที่ 4 เรื่อง โควิด19 สายพันธุ์แลมบ์ดาระบาดหนักในเขตมีนบุรี หมอประสิทธิ์ ขอให้ประชาชนล็อกดาวน์ตัวเอง
อันดับที่ 5 เรื่อง กรุงไทยส่ง SMS ให้ประชาชนรับสิทธิ์ยื่นสินเชื่อผ่านลิงก์
อันดับที่ 6 เรื่อง ผลิตภัณฑ์ Bluzone Fish Oil Plus เสริมโอเมก้า 9 ช่วยบรรเทาการอักเสบของร่างกาย และหลอดเลือด
อันดับที่ 7 เรื่อง มุสลิมไทยได้เป็นเจ้าของบัญชีธนาคารอิสลามทุกคน สามารถกู้เงินโดยไม่ต้องใช้หนี้คืนได้
อันดับที่ 8 เรื่อง ปตท. เปิดการลงทุนเทรดหุ้นน้ำมัน ด้วยเงิน 1,000 บาท
อันดับที่ 9 เรื่อง สาเหตุของการปวดฟัน ฟันผุ เกิดจากแมงกินฟัน
อันดับที่ 10 เรื่อง เดลตาสายพันธุ์ใหม่มีความแตกต่างของการเสียชีวิตโดยตรวจไม่พบเชื้อ
“ดีอีเอส ติดตามความเคลื่อนไหวข้อความที่ปิดปกติในทุกช่องทางอย่างต่อเนื่อง หากท่านได้รับการแจ้งข้อมูลที่ผิดปกติ ผ่านเอสเอ็มเอส หรือทางโทรศัพท์ เพื่อป้องกันความเสียหายที่จะเกิดขึ้น และขอให้ท่านตระหนักรู้เท่าทันข่าวปลอมที่ถูกแพร่กระจายอยู่บนโซเชียลมีเดีย และออนไลน์ โดยท่านสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอม ดังนี้ ไลน์ @antifakenewscenter เว็บไซต์https://www.antifakenewscenter.com/ ทวิตเตอร์ https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87 ทั้งนี้ดีอีเอส ได้มีการติดตามการกระทำผิดอย่างต่อเนื่องเพื่อปกป้องประชาชนจากมิจฉาชีพในทุกรูปแบบ” นางสาว นพวรรณ กล่าว
**************

ที่มา : https://www.thaigov.go.th/news/contents/details/61795