รัฐบาลไทย-ข่าวทำเนียบรัฐบาล-นายกรัฐมนตรีมั่นใจผลจากการเป็นเจ้าภาพประชุมเอเปคจะส่งผลบวกภาคท่องเที่ยวทันที แนะผู้ประกอบการรักษาคุณภาพบริการสร้างความประทับใจ พร้อมพิจารณามาตรการสนับสนุน


วันอาทิตย์ที่ 20 พฤศจิกายน 2565
พิมพ์
นายกรัฐมนตรีมั่นใจผลจากการเป็นเจ้าภาพประชุมเอเปคจะส่งผลบวกภาคท่องเที่ยวทันที แนะผู้ประกอบการรักษาคุณภาพบริการสร้างความประทับใจ พร้อมพิจารณามาตรการสนับสนุน
นายกรัฐมนตรีมั่นใจผลจากการเป็นเจ้าภาพประชุมเอเปคจะส่งผลบวกภาคท่องเที่ยวทันที แนะผู้ประกอบการรักษาคุณภาพบริการสร้างความประทับใจ พร้อมพิจารณามาตรการสนับสนุน
วันที่ 20 พฤศจิกายน 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า พล.อ.ประยุทธ์ จันทร์โอชา นายกรัฐมนตรีและ รมว.กลาโหม มั่นใจว่าผลจากการที่ไทยเป็นเจ้าภาพการจัดประชุมเขตเศรษฐกิจเอเปคที่เพิ่งสิ้นสุดลงไปนอกจากผลดีระยะยาวจากการผลักดันเศรษฐกิจ BCG ที่สร้างความยั่งยืนของสิ่งแวดล้อม เศรษฐกิจดิจิทัล การพัฒนาธุรกิจ MSMEs และการเชื่อมโยงการค้าผ่านเขตการค้าเสรีเอเปค (FTAAP) แล้ว ผลบวกที่จะเกิดขึ้นทันทีคือภาคการท่องเที่ยว
เนื่องจาก ตลอดช่วงเวลาการเป็นเจ้าภาพการจัดประชุมเอเปค โดยเฉพาะสัปดาห์การประชุมผู้นำระหว่างวันที่ 14-19 พ.ย.ที่ผ่านมา ไทยได้นำเสนอกิจกรรมต่างๆ เพื่อโปรโมททั้งแหล่งท่องเที่ยว อาหาร ศิลปะการต่อสู้เช่นมวยไทย ให้เป็นที่รู้จักและสื่อต่างชาติได้นำไปเสนอต่อ ขณะที่กิจกรรมระหว่างเยือนประเทศไทยของผู้นำหลายประเทศ ก็ได้กระตุ้นให้แหล่งท่องเที่ยวของไทยอยู่ในความสนใจของชาวต่างชาติด้วย
“นายกรัฐมนตรีมั่นใจว่ากิจกรรมต่างๆ ที่เกิดขึ้นในช่วงสัปดาห์ผู้นำเอเปคจะเป็นแรงส่งต่อภาคการท่องเที่ยวในทันที ผนวกกับระยะนี้เป็นช่วงไฮซีซัน คาดว่านักท่องเที่ยวจำนวนมากจะเลือกประเทศไทยเป็นจุดหมายปลายทางของการเดินทาง จึงขอให้ภาคธุรกิจผู้ประกอบการร่วมกับรักษาคุณภาพและมาตรฐานการบริการที่จะสร้างความประทับใจแก่ผู้มาเยือน ฟื้นฟูภาคการท่องเที่ยวกลับไปสู่จุดก่อนการระบาดของโควิด19 เน้นคุณภาพและความยั่งยืน” น.ส.ไตรศุลี กล่าว
น.ส.ไตรศุลี กล่าวว่า  สำหรับมาตรการเพื่อส่งเสริมการท่องเที่ยวในระยะต่อไปนั้น ขณะนี้หน่วยงานที่เกี่ยวข้อง อาทิ กระทรวงการท่องเที่ยวและกีฬา  การท่องเที่ยวแห่งประเทศไทย(ททท.) อยู่ระหว่างเตรียมมาตรการต่างๆ เพื่อเสนอต่อที่ประชุมคณะรัฐมนตรี(ครม.) ตามที่นายกรัฐมนตรีได้เคยมอบหมายหน่วยงานเกี่ยวข้องให้หามาตรการเพื่อเป็นของขวัญปีใหม่ให้กับประชาชน ซึ่งเมื่อมีการเสนอแล้ว ครม. จะได้ทยอยพิจารณาเพื่อให้มีผลบังคับทันกับช่วงเทศกาลปีใหม่ต่อไป

ที่มา : https://www.thaigov.go.th/news/contents/details/61792