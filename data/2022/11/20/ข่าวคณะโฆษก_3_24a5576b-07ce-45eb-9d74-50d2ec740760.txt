รัฐบาลไทย-ข่าวทำเนียบรัฐบาล-“มหกรรมร่วมใจแก้หนี้ออนไลน์” ปัง! คลังขยายเวลาถึง 31 ม.ค.66 ลงทะเบียนแล้ว 1.2 แสนคน แก้หนี้หลากหลายกับ 60 สถาบันการเงิน


วันอาทิตย์ที่ 20 พฤศจิกายน 2565
พิมพ์
“มหกรรมร่วมใจแก้หนี้ออนไลน์” ปัง! คลังขยายเวลาถึง 31 ม.ค.66 ลงทะเบียนแล้ว 1.2 แสนคน แก้หนี้หลากหลายกับ 60 สถาบันการเงิน
“มหกรรมร่วมใจแก้หนี้ออนไลน์” ปัง! คลังขยายเวลาถึง 31 ม.ค.66 ลงทะเบียนแล้ว 1.2 แสนคน แก้หนี้หลากหลายกับ 60 สถาบันการเงิน
วันที่ 20 พฤศจิกายน 2565 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า ตามที่กระทรวงการคลังและธนาคารแห่งประเทศไทย (ธปท.) ได้จัดงาน “มหกรรมร่วมใจแก้หนี้ มีหนี้ต้องแก้ไข เริ่มต้นใหม่อย่างยั่งยืน”สัญจร 4 ภูมิภาคทั่วประเทศ และคู่ขนานกับงานดังกล่าว ยังมีการเปิดลงทะเบียน “มหกรรมร่วมใจแก้หนี้ออนไลน์” ซึ่งเดิมจะหมดระยะเวลาการลงทะเบียน ในเดือนพฤศจิกายนนี้ แต่ด้วยมีประชาชนสนใจเข้าร่วมเป็นจำนวนมาก จึงได้ขยายเวลาการลงทะเบียนออกไปจนถึงวันที่ 31 มกราคม 66 โดยลงทะเบียนได้ที่ www.bot.or.th/debtfair  เพื่อให้ประชาชนเข้าถึงโครงการได้อย่างครอบคลุมและสอดคล้องกับการจัดงานมหกรรมสัญจร ซึ่งจะสิ้นสุดสิ้นเดือนมกราคม นี้เช่นกัน
ปัจจุบัน มีลูกหนี้ธนาคารของรัฐ ลงทะเบียนออนไลน์เข้าร่วมโครงการแก้ไขหนี้แล้วกว่า 1.2 แสนคน ซึ่งขั้นตอนต่อไปกระทรวงการคลังจะคัดกรองอีกครั้งว่าเป็นลูกหนี้ของสถาบันการเงินแห่งใด จากนั้นจะให้ลูกค้าเลือกว่าจะเดินทางมาที่บูธในงาน หรือเข้ารับการแก้ไขหนี้ที่สาขาธนาคาร หากมาที่งานก็จะได้รับสิทธิพิเศษต่างๆ จากธนาคารที่เข้าร่วม ทั้งนี้มีการเพิ่มประเภทสินเชื่อธุรกิจ (office) วงเงินไม่เกิน 10 ล้านบาท และสินเชื่อเพื่อที่อยู่อาศัย (house) วงเงินไม่เกิน 5 ล้านบาท โดยเป็นลูกหนี้ที่ค้างชำระหนี้ตั้งแต่ 31 วันขึ้นไปก่อนวันที่ 31 ตุลาคม 65
“จึงขอเชิญชวนประชาชนที่มีปัญหาการชำระหนี้ ลงทะเบียน “มหกรรมร่วมใจแก้หนี้ออนไลน์” ซึ่งมีสถาบันการเงิน/ผู้ให้บริการทางการเงิน ภาคเอกชนและภาครัฐ (SFIs) กว่า 60 แห่ง ครอบคลุม หนี้บัตรเครดิตและสินเชื่อส่วนบุคคล เช่าซื้อรถยนต์และจักรยานยนต์ จำนำทะเบียนรถ ที่อยู่อาศัย นาโนไฟแนนซ์ สินเชื่อการเกษตร สินเชื่อธุรกิจ หนี้ค่าประกันชดเชย บสย. หนี้ที่โอนไปบริษัทบริหารสินทรัพย์ (บบส.) และสินเชื่อของผู้ให้บริการทางการเงินภาครัฐ ผู้สนใจสามารถสอบถามข้อมูลเพิ่มเติมได้ที่ ธนาคารแห่งประเทศไทย โทร 1213 หรือจาก www.bot.or.th/debtfair “ นางสาวรัชดากล่าว

ที่มา : https://www.thaigov.go.th/news/contents/details/61794