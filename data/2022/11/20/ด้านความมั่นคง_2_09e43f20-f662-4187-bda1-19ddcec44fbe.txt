รัฐบาลไทย-ข่าวทำเนียบรัฐบาล-สนองพระราโชบายพระบาทสมเด็จพระเจ้าอยู่หัว "แก้ไขในสิ่งผิด ฟื้นฟูแม่น้ำลำคลองให้สะอาด สร้างความสุขให้กับประชาชน" ปลัด มท. ลงพื้นที่ติดตามการฟื้นฟูภูมิทัศน์ “คลองแม่ข่า” ช่วงสะพานระแก


วันอาทิตย์ที่ 20 พฤศจิกายน 2565
พิมพ์
สนองพระราโชบายพระบาทสมเด็จพระเจ้าอยู่หัว "แก้ไขในสิ่งผิด ฟื้นฟูแม่น้ำลำคลองให้สะอาด สร้างความสุขให้กับประชาชน" ปลัด มท. ลงพื้นที่ติดตามการฟื้นฟูภูมิทัศน์ “คลองแม่ข่า” ช่วงสะพานระแก
สนองพระราโชบายพระบาทสมเด็จพระเจ้าอยู่หัว "แก้ไขในสิ่งผิด ฟื้นฟูแม่น้ำลำคลองให้สะอาด สร้างความสุขให้กับประชาชน" ปลัด มท. ลงพื้นที่ติดตามการฟื้นฟูภูมิทัศน์ “คลองแม่ข่า” ช่วงสะพานระแกงถึงสะพานลำคูไหว เน้นย้ำ สร้างพลังการมีส่วนร่วมของพี่น้องประชาชนให้ร่ว
เมื่อวันที่ 19 พ.ย. 65 เวลา 11.30 น. ที่บริเวณคลองแม่ข่า ชุมชนระแกง ต.หายยา อ.เมืองเชียงใหม่ จ.เชียงใหม่ นายสุทธิพงษ์ จุลเจริญ ปลัดกระทรวงมหาดไทย ลงพื้นที่ติดตามการฟื้นฟูภูมิทัศน์ “คลองแม่ข่า” ช่วงสะพานระแกงถึงสะพานลำคูไหว โดยมี นายนิรัตน์ พงษ์สิทธิถาวร ผู้ว่าราชการจังหวัดเชียงใหม่ นายวรญาณ บุญณราช นายศักดิ์ชัย คุณานุวัฒน์ชัยเดช นายวรวิทย์ ชัยสวัสดิ์ รองผู้ว่าราชการจังหวัดเชียงใหม่ นางอัญชลี บุญณราช รองประธานแม่บ้านมหาดไทยจังหวัดเชียงใหม่ นายวีรพงศ์ ฤทธิ์รอด หัวหน้าสำนักงานจังหวัดเชียงใหม่ นายสุรพล เจริญภูมิ ผู้ตรวจราชการกรมส่งเสริมการปกครองท้องถิ่น นายวิษณุ วิทยวราวัฒน์ ท้องถิ่นจังหวัดเชียงใหม่ นายอัศนี บูรณุปกรณ์ นายกเทศมนตรีนครเชียงใหม่ นายเจริญฤทธิ์ สงวนสัตย์ ที่ปรึกษานายกเทศมนตรีนครเชียงใหม่ และเจ้าหน้าที่ที่เกี่ยวข้อง ร่วมลงพื้นที่
นายสุทธิพงษ์ จุลเจริญ กล่าวว่า พระบาทสมเด็จพระเจ้าอยู่หัว ทรงมีพระราโชบายในการแก้ไขในสิ่งผิดและฟื้นฟูแม่น้ำลำคลองให้สะอาด สร้างความสุขให้กับประชาชน รวมทั้งพระราชทานแนวทางตามหลักการทรงงาน ตามหลัก “บวร” คือ การทำงานร่วมกันของบ้าน วัด ราชการ และจิตอาสา ซึ่งจังหวัดเชียงใหม่ มีลำคลองที่มีความสำคัญ คือ "คลองแม่ข่า" ที่เป็นแหล่งรวมสิ่งปฏิกูล น้ำเน่าเสีย โดย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ได้ลงพื้นที่ตรวจเยี่ยมและมอบนโยบายการดำเนินการพัฒนาและฟื้นฟูคลองแม่ข่ามาอย่างต่อเนื่อง และกระทรวงมหาดไทย โดยปลัดกระทรวงมหาดไทย และหน่วยงานที่เกี่ยวข้อง ได้จัดการประชุมร่วมกับท่านผู้ว่าราชการจังหวัดเชียงใหม่และหน่วยงานในพื้นที่มาโดยตลอด พร้อมทั้งได้ลงพื้นที่ตรวจติดตามการดำเนินงานมาโดยตลอด เพื่อสนับสนุนการขับเคลื่อนการแก้ไขปัญหาฟื้นฟูลำคลองแม่ข่าให้มีความสะอาด สร้างความสุขให้กับประชาชน ซึ่งเทศบาลนครเชียงใหม่ เป็นองค์กรปกครองส่วนท้องถิ่นที่เป็นหน่วยงานหลักในการเดินหน้าบูรณะฟื้นฟูด้วยการบำบัดน้ำเสียและการจัดการภูมิทัศน์สิ่งแวดล้อมของคลองแม่ข่า
"จากการลงพื้นที่ติดตามการฟื้นฟูภูมิทัศน์ “คลองแม่ข่า” ช่วงสะพานระแกงถึงสะพานลำคูไหวในวันนี้ นับว่า ประสบความสำเร็จในการแก้ไขปัญหาลำน้ำคูคลอง อันเกิดจากการระดมพลังความคิดเห็น ความปรารถนาดีที่ภาคีเครือข่ายทุกภาคส่วน ทั้งภาครัฐ ภาคเอกชน ภาควิชาการ ภาคผู้นำศาสนา ภาคประชาชน ภาคประชาสังคม และภาคสื่อมวลชน มีความตั้งใจกับบ้านเมือง ร่วมระดมสรรพกำลัง ช่วยกันในการทำสิ่งที่ดีให้เกิดขึ้นกับส่วนรวม อันเป็นการ “Change for Good” เกิดเป็นสิ่งดีงาม สิ่งที่มีค่า และเกิดประโยชน์กับผู้มีส่วนได้ส่วนเสีย (Stake Holder) ในพื้นที่" นายสุทธิพงษ์ฯ กล่าวในช่วงต้น
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า ตนได้เน้นย้ำกับท่านนายกเทศมนตรีนครเชียงใหม่ ในการพัฒนาด้านอื่น ๆ ให้เป็นไปอย่างต่อเนื่อง ทั้งการจัดทำป้ายบอกเล่าประวัติเรื่องราวของคลองแม่ข่า อันเป็นการสะท้อนถึงการสนองพระราโชบายของพระบาทสมเด็จพระเจ้าอยู่หัวในการแก้ไขในสิ่งผิดและฟื้นฟูแม่น้ำลำคลองให้สะอาด สร้างความสุขให้กับประชาชน กระทั่งคลองแม่ข่าที่เคยเป็นแหล่งรวมสิ่งสกปรก และรกรุงรังไปด้วยสิ่งบุกรุกลำน้ำ ต้นไม้ระโยงระยาง ได้รับการแก้ไข เกิดเป็นสถานที่ท่องเที่ยวที่สำคัญ เป็น Landmark แห่งใหม่ของเมืองเชียงใหม่ รวมทั้งจัดทำผังกำหนดโซนประเภทสินค้าและบริการให้มีความเป็นระเบียบเรียบร้อย เพื่ออำนวยความสะดวกกับพี่น้องประชาชนและนักท่องเที่ยวที่มาท่องเที่ยว พร้อมทั้งปลูกต้นไม้ ทั้งไม้ดอกไม้ประดับ รวมถึงพืชผักสวนครัวตามแนวพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี “ทางนี้มีผล ผู้คนรักกัน” และดำเนินการด้านการอนุรักษ์และปรับภูมิทัศน์บริเวณกำแพงดินซึ่งเป็นกำแพงเมืองเชียงใหม่เดิมให้มีสภาพที่แสดงให้เห็นถึงสถานที่สำคัญในทางประวัติศาสตร์ และเชิญชวนให้นิสิตนักศึกษาคณะหรือสาขาวิชาด้านสถาปัตยกรรมศาสตร์และศิลปกรรมศาสตร์ของสถาบันการศึกษาในจังหวัดเชียงใหม่ มาช่วยเหลือชุมชนในการออกแบบ ลักษณะใช้กิจกรรมเป็นฐานในการเรียนรู้ (Activity-based Learning) ร่วมกับชุมชม เพื่อพัฒนาปรับปรุงบ้านเรือนริมคลองแม่ข่าให้สวยงาม ทั้งยังเป็นการส่งเสริมให้เกิดความรัก ความหวงแหน และปลุกกระแสพลังการมีส่วนร่วมดูแลพื้นที่สาธารณะให้เกิดกับคนรุ่นใหม่รุ่นต่อไป อันจะทำให้เกิดการส่งต่อการช่วยกันรักษาให้เกิดความยั่งยืนชั่วลูกชั่วหลาน
“การพัฒนาและฟื้นฟูคลองแม่ข่าในระยะที่ 1 ได้สำเร็จแล้ว จากคลองแม่ข่าที่เคยเป็นแหล่งรวมน้ำเสีย กลายเป็นแหล่งรวมน้ำใส ภูมิทัศน์ที่เคยไม่สะอาดตา ก็กลายเป็นแหล่งท่องเที่ยวที่สวยงาม พื้นที่ทางเดินตามแนวคลองจากต้นไม้ทึบ กลายเป็นทางเดินที่น่าเดิน หลังบ้านของประชาชนกลายเป็นหน้าบ้านที่น่ามอง ซึ่งสิ่งสำคัญที่สุด ที่จะทำให้คลองแม่ข่าที่สวยงามเช่นนี้เป็นคลองแม่ข่าที่สะอาด สวยงาม เป็นแหล่งท่องเที่ยวที่สร้างเศรษฐกิจชุมชน เป็นหมุดหมายสำคัญของเมืองเชียงใหม่อย่างยาวนานตลอดไปได้ “พลังการมีส่วนร่วมของประชาชนทุกคน” จะเป็นกลไกที่สำคัญในการทำให้สิ่งเหล่านี้อยู่คู่กับนครเชียงใหม่ และถ่ายทอดไปสู่เด็ก เยาวชน คนรุ่นต่อไป ให้ภาคภูมิใจ และมีส่วนร่วมในการดูแลรักษาคลองแม่ข่าให้อยู่คู่กับจังหวัดเชียงใหม่ และคู่กับประเทศไทย อย่างยั่งยืน” นายสุทธิพงษ์ฯ กล่าวในช่วงท้าย
นายอัศนี บูรณุปกรณ์ นายกเทศมนตรีนครเชียงใหม่ กล่าวว่า เทศบาลนครเชียงใหม่ ได้ดำเนินโครงการก่อสร้างระบบท่อรวบรวมน้ำเสียสองฝั่งคลองแม่ข่าพร้อมปรับภูมิทัศน์ โดยนำร่องระยะที่ 1 บริเวณสะพานระแกง – ประตูก้อม และการปรับภูมิทัศน์คลองแม่ข่า ซึ่งเปลี่ยนจากหลังบ้านให้เป็นหน้าบ้าน สร้างรายได้ให้แก่ชาวบ้านสองฝั่งคลองแม่ข่า สะพานระแกง ซึ่งตามประวัติศาสตร์ “คลองแม่ข่า” ถือเป็น 1 ใน 7 ชัยมงคล ในการที่พญามังรายเลือกชัยภูมิบริเวณนี้ในการสร้างเวียงสร้างเมือง “เชียงใหม่” ใน พ.ศ. 1839 เส้นทางการไหลของน้ำใน “คลองแม่ข่า” จากทิศเหนือ เข้าผ่านตัวเมือง ได้ไหลอ้อมตัวเวียงที่ล้อมรอบด้วยคูเมืองในบริเวณใกล้ “แจ่งศรีภูมิ” อ้อมเวียงทางทิศตะวันออก จึงเปรียบเสมือน คูเมืองชั้นนอก และยังเป็นลำคลองสำคัญ ที่เคยหล่อเลี้ยงด้วยน้ำสะอาด เป็นแหล่งอาหาร เป็นเส้นทางสัญจรของชุมชนผู้คน ในเมืองเชียงใหม่มาอย่างยาวนาน โดยเทศบาลนครเชียงใหม่ ได้ร่วมกับประชาชน ภาคประชาสังคม ภาครัฐ ภาคเอกชน องค์กรอิสระ นักวิชาการทุกสาขาที่เกี่ยวข้อง ได้ดำเนินโครงการนำร่องในการพัฒนาคลองแม่ข่าจนสำเร็จเป็นรูปธรรม ฟื้นคืนคลองแม่ข่า ให้กลับมามีชีวิต และเป็นสถานที่ที่ได้รับความสนใจ ทั้งชาวไทยและชาวต่างประเทศเป็นจำนวนมาก

ที่มา : https://www.thaigov.go.th/news/contents/details/61800