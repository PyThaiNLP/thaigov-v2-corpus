รัฐบาลไทย-ข่าวทำเนียบรัฐบาล-ประชาชนพึงพอใจนายกฯจัดเอเปคยิ่งใหญ่ ชี้มองว่าเกิดประโยชน์กับประเทศและประชาชนมากที่สุด  ชี้สะท้อนเชื่อมั่นและสนับสนุนนายกฯทำหน้าที่ต่อไป 


วันอาทิตย์ที่ 20 พฤศจิกายน 2565
พิมพ์
ประชาชนพึงพอใจนายกฯจัดเอเปคยิ่งใหญ่ ชี้มองว่าเกิดประโยชน์กับประเทศและประชาชนมากที่สุด  ชี้สะท้อนเชื่อมั่นและสนับสนุนนายกฯทำหน้าที่ต่อไป
ประชาชนพึงพอใจนายกฯจัดเอเปคยิ่งใหญ่ ชี้มองว่าเกิดประโยชน์กับประเทศและประชาชนมากที่สุด  ชี้สะท้อนเชื่อมั่นและสนับสนุนนายกฯทำหน้าที่ต่อไป
วันที่ 20 พฤศจิกายน 2565 น.ส.ทิพานัน ศิริชนะ รองโฆษกประจำสำนักนายกรัฐมนตรี กล่าวถึงกรณีที่ผลสำรวจ เรื่อง ประเมิน เอเปค สำนักวิจัยซูเปอร์โพล พบประชาชนส่วนใหญ่ ประชาชนส่วนใหญ่หรือร้อยละ 85.6 มองว่าประเทศไทยและประชาชนได้รับประโยชน์จากการจัดประชุมเอเปค ในประเทศไทยต่อการกระตุ้นเศรษฐกิจมากถึงมากที่สุดและ ร้อยละ 82.5 พอใจมากถึงมากที่สุดต่อ พล.อ.ประยุทธ์ จันทร์โอชา นายกรัฐมนตรี ที่มีผลงานจัดประชุมเอเปคในประเทศไทย ดีต่อการกระตุ้นเศรษฐกิจ หลังวิกฤตโควิดว่า รัฐบาลขอบคุณพี่น้องประชาชนที่มองเห็นถึงความมุ่งมั่นและทุ่มเททำงานอย่างหนักของนายกรัฐมนตรี ร่วมกับทุกภาคส่วนทั้งภาครัฐ และเอกชนขับเคลื่อนการประชุมระดับนานาชาติ ที่เป็นวาระสำคัญของประเทศผ่านพ้นไปได้อย่างเรียบร้อยบรรลุเป้าหมายตามที่กำหนดไว้ ท่ามกลางเสียงชื่นชมจากบรรดาผู้นำประเทศ  และผู้อำนวยการสำนักงานเลขาธิการเอเปค ที่ยกให้ไทยจัดการได้อย่างยอดเยี่ยม โดยถือเป็นปีที่ประสบความสำเร็จปีหนึ่งของเอเปค ทำให้ประเทศไทยมีภาพลักษณ์ที่ดีและสร้างศักดิ์ศรีให้ทัดเทีบมกับอานารยะประเทศ
น.ส.ทิพานัน กล่าวว่า ไม่เพียงความร่วมมือจากการประชุมเอเปคและการหารือแบบทวิภาคีกับชาติต่างๆ ที่จะส่งผลให้เกิดความร่วมมือทางด้านเศรษฐกิจ เพื่อกระตุ้นเศรษฐกิจของไทยและกลุ่มประเทศเอเปคเท่านั้น ที่เห็นผลได้ชัดและรวดเร็วที่สุด คือระหว่างการประชุมเอเปคและหลังการประชุมเอเปค มีกระแสตอบรับของผู้นำเอเปคที่มาเข้าร่วมการประชุม ไม่ว่าจะเป็นนายลี เซียนลุง นายกรัฐมนตรีสิงคโปร์ ที่โพสต์ข้อความถึงวัตถุประสงค์หลักของ APEC ยังคงเป็นการเสรีนิยม การลงทุน และการอํานวยความสะดวก เศรษฐกิจสีเขียวและดิจิทัล เป็นความหวังและศักยภาพที่ดีสําหรับความร่วมมือที่ได้ประโยชน์ทั้งสองฝ่าย อีกทั้งยังโพสต์ชื่นชมเมนูอาหารไทย ที้เป็นเมนูเรียกน้ำย่อยที่มีความสร้างสรรรค์และสวยงาม อีกทั้งนายเอ็มมานูเอล มาครง ประธานาธิบดีฝรั่งเศส ที่ชื่นชอบซอฟต์พาวเวอร์ของไทยทั้งศิลปะการต่อสู้ มวยไทย  ที่ได้ไปชมการชกมวยที่เวทีราชดำเนิน เดินถนนเยาวราชสัมผัสอาหารริมทาง หรือสตรีทฟู้ด และเที่ยววัดโพธิ์ อีกทั้งเมื่อเดินทางกลับไปแล้ว ประธานาธิบดีฝรั่งเศสยังโพสต์ถึงวัดโพธิ์ว่า ฝรั่งเศสจะสนับสนุนการส่งเสริมและการอนุรักษ์ของวัดในนามของมิตรภาพยืนนานในประวัติศาสตร์ระหว่างฝรั่งเศสและไทย ที่เชื่อว่าพลังจากมิตรไมตรีของสองผู้นำจะส่งผลที่ดีในการเพิ่มโอกาสจำหน่ายสินค้าและส่งเสริมการท่องเที่ยวของไทยในอนาคต
“ที่สำคัญคือผลการสำรวจที่ออกมายังสะท้อนการรับรู้ของสาธารณะ ที่เชื่อมั่นต่อการทำหน้าที่ของนายกรัฐมนตรีที่มีผลงานเป็นที่ประจักษ์ และได้รับการยอมรับระดับนานาชาติ ซึ่งเป็นผลจากการทำงานที่มีประสิทธิภาพของ พล.อ.ประยุทธ์”น.ส.ทิพานัน กล่าว

ที่มา : https://www.thaigov.go.th/news/contents/details/61804