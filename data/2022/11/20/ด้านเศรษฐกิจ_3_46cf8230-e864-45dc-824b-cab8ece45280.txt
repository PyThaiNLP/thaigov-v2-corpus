รัฐบาลไทย-ข่าวทำเนียบรัฐบาล-รัฐมนตรีฯ สุริยะ เป็นผู้แทนรัฐบาลไทยในการส่ง นายแอนโธนี อัลบานีส นายกรัฐมนตรีออสเตรเลีย เดินทางกลับ 


วันเสาร์ที่ 19 พฤศจิกายน 2565
พิมพ์
รัฐมนตรีฯ สุริยะ เป็นผู้แทนรัฐบาลไทยในการส่ง นายแอนโธนี อัลบานีส นายกรัฐมนตรีออสเตรเลีย เดินทางกลับ
รัฐมนตรีฯ สุริยะ เป็นผู้แทนรัฐบาลไทยในการส่ง นายแอนโธนี อัลบานีส นายกรัฐมนตรีออสเตรเลีย เดินทางกลับ
วันนี้ (19 พฤศจิกายน 2565) นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม เป็นผู้แทนรัฐบาลไทยในการส่งนายแอนโธนี อัลบานีส นายกรัฐมนตรีออสเตรเลีย เพื่อเดินทางกลับประเทศ ภายหลังจากการเข้าร่วมการประชุมผู้นำเขตเศรษฐกิจเอเปค ที่ประเทศไทยเป็นเจ้าภาพ ณ ท่าอากาศยานทหาร 2 กองบิน 6 ฐานทัพอากาศ
โดยในปีนี้ถือเป็นโอกาสครบรอบ 70 ปี ของการสถาปนาความสัมพันธ์ทางการทูตไทยและออสเตรเลีย โดยนายกรัฐมนตรีออสเตรเลียยืนยันความสัมพันธ์ที่ออสเตรเลียมีให้อาเซียน และเอเชียตะวันออกเฉียงใต้  ซึ่งที่ผ่านมาได้แต่งตั้งผู้แทนพิเศษสำหรับเอเชียตะวันออกเฉียงใต้ที่มีประสบการณ์สูงในภาคธุรกิจ เพราะเชื่อมั่นว่าจะช่วยกระชับความร่วมมือ ด้านเศรษฐกิจ และส่งเสริมการค้าการลงทุนระหว่างไทยกับออสเตรเลียด้วย  นอกจากนี้ นายกรัฐมนตรีออสเตรเลียยังได้กล่าวถึงการเป็นเจ้าภาพการประชุมเอเปคของไทยว่า ความร่วมมือในเอเปคผ่านเป้าหมายกรุงเทพฯ ที่ไทยผลักดัน ทำให้ความร่วมมือเป็นรูปธรรมมากขึ้น ทั้งที่เกี่ยวข้องกับ การค้า การลงทุน เศรษฐกิจดิจิทัล สาขาความร่วมมือที่สอดคล้องกับโมเดลเศรษฐกิจ BCG
นายกรัฐมนตรีออสเตรเลีย ได้กล่าวชื่นชมวิสัยทัศน์และนโยบายของไทยที่มีส่วนคล้ายนโยบายของออสเตรเลีย โดยเฉพาะในส่วนของการรักษาสิ่งแวดล้อม ที่น่าจะกระชับความร่วมมือระหว่างกันมากยิ่งขึ้นได้ โดยเฉพาะในสาขาด้านการพัฒนาเทคโนโลยีปล่อยมลพิษต่ำ การเปลี่ยนผ่านไปสู่พลังงานสะอาด และนิเวศบลูคาร์บอน ผ่านการแลกเปลี่ยนองค์ความรู้และความเชี่ยวชาญระหว่างกัน

ที่มา : https://www.thaigov.go.th/news/contents/details/61790