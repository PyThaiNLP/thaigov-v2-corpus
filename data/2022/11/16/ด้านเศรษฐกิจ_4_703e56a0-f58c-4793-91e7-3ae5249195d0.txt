รัฐบาลไทย-ข่าวทำเนียบรัฐบาล-รัฐมนตรีฯ สุริยะ จับมือ รัฐมนตรีฯ เมติ สานต่อความร่วมมือการยกระดับภาคอุตฯ สู่ Thailand 4.0  


วันพุธที่ 16 พฤศจิกายน 2565
พิมพ์
รัฐมนตรีฯ สุริยะ จับมือ รัฐมนตรีฯ เมติ สานต่อความร่วมมือการยกระดับภาคอุตฯ สู่ Thailand 4.0
รัฐมนตรีฯ สุริยะ จับมือ รัฐมนตรีฯ เมติ สานต่อความร่วมมือการยกระดับภาคอุตฯ สู่ Thailand 4.0
วันนี้ (16 พฤศจิกายน 2565) เวลา 10.30 น. นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม ประชุมหารือความร่วมมือด้านอุตสาหกรรม และพิธีแลกเปลี่ยนกรอบความร่วมมือ "Cooperation Framework on Human Resource Development for Realizing Industry 4.0" กับ นายนิชิมุระ ยาสีโทชิ รัฐมนตรีว่าการกระทรวงเศรษฐกิจ การค้า และอุตสาหกรรม (Ministry of Economy, Trade and Industry, METI) ประเทศญี่ปุ่น โดยมีนายสุชาติ ไตรแสงรุจิระ ที่ปรึกษารัฐมนตรีว่าการกระทรวงอุตสาหกรรม นายกฤชนนท์ อัยยปัญญา เลขานุการรัฐมนตรีว่าการกระทรวงอุตสาหกรรม นายณัฐพล รังสิตพล ปลัดกระทรวงอุตสาหกรรม นายใบน้อย สุวรรณชาตรี อธิบดีกรมส่งเสริมอุตสาหกรรม นายจุลพงษ์ ทวีศรี อธิบดีกรมโรงงานอุตสาหกรรม นายภาสกร ชัยรัตน์ รองอธิบดีกรมส่งเสริมอุตสาหกรรม นายวีริศ อัมระปาล ผู้ว่าการการนิคมอุตสาหกรรมแห่งประเทศไทย ร่วมงาน ณ ศูนย์นิทรรศการและการประชุมไบเทค บางนา
ความร่วมมือครั้งนี้มุ่งส่งเสริมภาคอุตสาหกรรม ภายใต้กรอบการทำงานผ่าน 3 ประเด็นหลัก ประกอบด้วย 1) แนวทางการร่วมกันพัฒนาทักษะด้านเทคโนโลยีดิจิทัลให้แก่บุคลากรในภาคอุตสาหกรรม 2) การขับเคลื่อนนโยบาย BCG ในสาขาอุตสาหกรรมเป้าหมาย และ 3) การเสริมสร้างความเข้มแข็งให้กับห่วงโซ่อุปทานผ่านแนวคิดการร่วมสร้าง (Co-Creation) และการพัฒนาความร่วมมือระหว่างภาคเอกชนไทยและญี่ปุ่น ซึ่งจะช่วยสร้างบุคลากรที่มีคุณภาพเข้าสู่ภาคอุตสาหกรรมไทย เพิ่มโอกาสด้านการค้าและการลงทุน ตลอดจนโอกาสทางเศรษฐกิจใหม่ ๆ ผ่านการถอดบทเรียนหลังการระบาดของโรคโควิด-19 รวมทั้งสอดคล้องกับโมเดลเศรษฐกิจชีวภาพ เศรษฐกิจหมุนเวียน และเศรษฐกิจสีเขียว หรือ Bio-Circular-Green Economy : BCG Model ของไทย

ที่มา : https://www.thaigov.go.th/news/contents/details/61697