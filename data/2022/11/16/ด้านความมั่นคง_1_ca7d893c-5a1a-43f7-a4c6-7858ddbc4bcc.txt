รัฐบาลไทย-ข่าวทำเนียบรัฐบาล-รมว.สุชาติ ห่วงเหตุไฟไหม้โรงงานผลิตรองเท้าย่านบางพลี ส่งทีมเฉพาะกิจลงพื้นที่ หาสาเหตุและช่วยเหลือทันที


วันพุธที่ 16 พฤศจิกายน 2565
พิมพ์
รมว.สุชาติ ห่วงเหตุไฟไหม้โรงงานผลิตรองเท้าย่านบางพลี ส่งทีมเฉพาะกิจลงพื้นที่ หาสาเหตุและช่วยเหลือทันที
รมว.แรงงาน ห่วงเหตุไฟไหม้อาคารเก็บสินค้าประเภทรองเท้าของโรงงานย่านบางพลี จ.สมุทรปราการ ส่งทีมเฉพาะกิจพร้อมหน่วยงานในสังกัดกระทรวงแรงงานลงพื้นที่ตรวจสอบและช่วยเหลือลูกจ้างที่ได้รับผลกระทบทันที
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงกรณีเกิดเหตุเพลิงไหม้อาคารเก็บสินค้าประเภทรองเท้าของโรงงานย่านบางพลี ในพื้นที่จังหวัดสมุทรปราการ ว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และ พลเอก ประวิตร วงษ์สุวรรณ รองนายกรัฐมนตรี ที่กำกับดูแลกระทรวงแรงงาน ได้แสดงความห่วงใยกรณีเกิดเหตุเพลิงไหม้ดังกล่าว พร้อมสั่งการให้กระทรวงแรงงานเร่งตรวจสอบข้อเท็จจริงให้ความช่วยเหลือลูกจ้าง นายจ้าง ที่ได้รับผลกระทบทันที ผมจึงได้ส่งคณะทำงานทีมเฉพาะกิจตรวจสอบอุบัติเหตุ อุบัติภัย หรือการประสบอันตรายจากการทำงาน กรณีร้ายแรง ลงพื้นที่ตรวจสอบหาข้อเท็จจริง เบื้องต้นได้รับรายงานว่า เมื่อวันที่ 15 พฤศจิกายน 2565 เวลาประมาณ 17.00 น. เกิดเหตุเพลิงไหม้อาคารเก็บสินค้าประเภทรองเท้า โดย อบจ.สมุทรปราการ ร่วมกับ ศูนย์ปภ.เขต 1 ปทุมธานี ระดมกำลังเจ้าหน้าที่ดับเพลิงและรถดับเพลิงในพื้นที่ อบต.บางโฉลง จำนวนกว่า 20 คัน ฉีดน้ำและฉีดโฟมเพื่อดับเพลิง และเวลา 21.20 น. สามารถควบคุมเพลิงไว้ในวงจำกัด ซึ่งจากรายงานล่าสุดยังไม่พบผู้เสียชีวิตและผู้บาดเจ็บจากเหตุการณ์ดังกล่าว ขณะนี้อยู่ในระหว่างการตรวจสอบหาสาเหตุของการเกิดเพลิงไหม้ อย่างไรก็ตาม ผมได้สั่งการให้หน่วยงานในสังกัดกระทรวงแรงงาน ติดตามสถานการณ์อย่างใกล้ชิดและเข้าช่วยเหลือลูกจ้าง นายจ้าง ที่ได้รับผลกระทบ พร้อมตรวจสอบข้อเท็จจริงเพิ่มเติมเพื่อดำเนินการตามอำนาจหน้าที่ต่อไป
ด้าน นางโสภา เกียรตินิรชา หัวหน้าผู้ตรวจราชการกระทรวงแรงงาน ในฐานะหัวหน้าคณะทำงานทีมเฉพาะกิจฯ กล่าวว่า ในวันนี้ (16 พฤศจิกายน 2565) คณะทำงานเฉพาะกิจฯ นางสาวปรียานันท์ ลิขิตศานต์ ผู้ตรวจราชการกรม กสร. และหน่วยงานในสังกัดกระทรวงแรงงานได้ลงพื้นที่ตรวจสอบสถานที่เกิดเหตุ บริษัท ซัมมิท ฟุตแวร์ จำกัด ประกอบกิจการผลิตรองเท้า ตั้งอยู่ตำบลบางโฉลง ถนนบางนา-ตราด (ขาออก) กม.16 อำเภอบางพลี จังหวัดสมุทรปราการ มีลูกจ้างทั้งหมดจำนวน 1,044 คน เป็นชาย 475 คน หญิง 569 คน จากการสอบถามสาเหตุของการเกิดเพลิงไหม้เกิดจากไฟฟ้าลัดวงจร ไม่มีผู้ได้รับบาดเจ็บหรือเสียชีวิต ซึ่งพนักงานตรวจความปลอดภัย สำนักงานสวัสดิการและคุ้มครองแรงงานจังหวัดสมุทรปราการ และศูนย์ความปลอดภัยในการทำงานเขต 10 จะเชิญนายจ้าง และผู้ที่เกี่ยวข้องมาสอบข้อเท็จจริงเพิ่มเติมถึงสาเหตุเพลิงไหม้ดังกล่าว ในวันที่ 23 พ.ย. 2565 พร้อมตรวจสอบว่า มีการฝ่าฝืนไม่ปฏิบัติตามกฎหมายหรือพระราชบัญญัติความปลอดภัย อาชีวอนามัย และสภาพแวดล้อมในการทำงาน พ.ศ. 2554 และกฎกระทรวงกำหนดมาตรฐานในการบริหาร จัดการ และดำเนินการด้านความปลอดภัย อาชีวอนามัย และสภาพแวดล้อมในการทำงาน เกี่ยวกับการป้องกันและระงับอัคคีภัย พ.ศ. 2555 หรือไม่ ทั้งนี้ ได้เน้นย้ำให้บริษัทฯ กันพื้นที่เพื่อไม่ให้ผู้ที่ไม่มีส่วนเกี่ยวข้องเข้าไปในบริเวณดังกล่าว และกำชับให้เฝ้าระวังสถานการณ์อย่างต่อเนื่อง เพื่อไม่ให้เกิดสถานการณ์ หรืออุบัติเหตุซ้ำซ้อน หากนายจ้าง/เจ้าของสถานประกอบกิจการใดมีข้อสงสัยเกี่ยวกับการปฏิบัติตามกฎหมายความปลอดภัยในการทำงาน สามารถสอบถามข้อมูลเพิ่มเติมได้ที่ กองความปลอดภัยแรงงาน โทรศัพท์ 0 2448 9128-39 หรือโทรศัพท์สายด่วน 1506 กด 3 และ 1546

ที่มา : https://www.thaigov.go.th/news/contents/details/61692