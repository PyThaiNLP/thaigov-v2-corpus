รัฐบาลไทย-ข่าวทำเนียบรัฐบาล-“ชัยวุฒิ” เปิด PHOTO FAIR 2022 รับกระแส Content Creator


วันพุธที่ 23 พฤศจิกายน 2565
“ชัยวุฒิ” เปิด PHOTO FAIR 2022 รับกระแส Content Creator
“ชัยวุฒิ” เปิด PHOTO FAIR 2022 รับกระแส Content Creator
วันนี้ (23 พฤศจิกายน 2565) นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม เป็นประธานเปิดงาน “PHOTO FAIR 2022” ณ ศูนย์นิทรรศการและการประชุมไบเทค บางนา โดยมีคุณวิเชียร ตั้งธรรมสถิตย์ นายกสมาคมธุรกิจการถ่ายภาพ คณะกรรมการบริหารสมาคมฯ ให้การต้อนรับ
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม กล่าวว่า สำหรับงาน PHOTO FAIR 2022 ครั้งที่ 31 จัดโดยสมาคมธุรกิจการถ่ายภาพ ภายใต้แนวคิด “Create Your Contents” ที่พร้อมตอบรับเทรนด์ Content Creator สร้างสรรค์ผลงานด้วยตัวคุณเอง ซึ่งเป็นเทคโนโลยีการถ่ายภาพและถ่ายวีดีโอในปัจจุบันภายในงานมีสินค้าและนวัตกรรมใหม่ๆ ที่เอื้อต่อการทำคอนเทนต์มาให้เลือกซื้อมากมาย เหมาะกับผู้ใช้หลากหลายทั้งนักท่องเที่ยว นักเรียนนักศึกษา แม่ค้าออนไลน์ ร้านค้า กลุ่มธุรกิจถ่ายภาพทั้งขนาดเล็กและใหญ่ โดยกล้องและอุปกรณ์ถูกพัฒนาให้มีความคมชัดและความละเอียดสูงขึ้น คุณภาพเสียงดีขึ้น รวมทั้ง ยังมีบูธแบรนด์กล้องจากทุกค่าย แบรนด์ดัง สินค้าเทคโนโลยีกล้องถ่ายภาพและอุปกรณ์การถ่ายภาพ อุปกรณ์ไลฟ์สด การทำคอนเทนต์ Vlog และ YouTube ไปจนถึงการทำ Production เพื่อตอบโจทย์งานในทุกๆ ด้าน มานำเสนอและให้สัมผัสเห็นถึงความก้าวหน้าของเทคโนโลยีด้านกล้องและการถ่ายภาพที่เปลี่ยนแปลงตลอดเวลาให้คนไทยได้นำมาใช้ สอดรับกับนโยบายรัฐบาลในการส่งเสริมและสนับสนุนให้นำเทคโนโลยีดิจิทัลมาใช้ในทุกๆ ด้าน และยังมีกิจกรรมสัมมนาหลากหลายความรู้ที่ทุกคนสามารถทำคอนเทนต์ของตัวเองได้ เพื่อเป็นการประกอบอาชีพแนวใหม่ ตอบสนองการทำงานการประชุม การสอน และการขายสินค้าในปัจจุบัน เสริมสร้างรายได้ให้กับตนเองและครอบครัว
นอกจากนี้ ยังมีกิจกรรมประกวดการถ่ายภาพและคลิปวีดีโอสั้นแบบเรียล มูลค่า 200,000 บาท กิจกรรมคอสเพลย์ ในชื่อ Cos Arena 2022 กิจกรรมแจกส่วนลด และลุ้นรับของรางวัลกล้องและอุปกรณ์ถ่ายภาพ รางวัลมูลค่ากว่า400,000 บาท
ห้ามพลาดสำหรับผู้รักการถ่ายภาพ พบกันได้ที่งาน PHOTO FAIR 2022 จัดขึ้นระหว่างวันที่ 23 - 27 พฤศจิกายน 2565 ณ ศูนย์นิทรรศการและการประชุมไบเทค บางนา
___________________

ที่มา : https://www.thaigov.go.th/news/contents/details/61936