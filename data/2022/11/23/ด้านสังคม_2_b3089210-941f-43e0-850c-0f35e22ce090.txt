รัฐบาลไทย-ข่าวทำเนียบรัฐบาล-สธ. ผลักดันใช้เทคโนโลยีดิจิทัลจัดระบบสารสนเทศข้อมูลสุขภาพให้มีความปลอดภัย และมีคุณภาพ 


วันพุธที่ 23 พฤศจิกายน 2565
สธ. ผลักดันใช้เทคโนโลยีดิจิทัลจัดระบบสารสนเทศข้อมูลสุขภาพให้มีความปลอดภัย และมีคุณภาพ
ปลัดกระทรวงสาธารณสุข เปิดการประชุมระดับชาติด้านเวชสารสนเทศครั้งที่ 11 และการประชุมวิชาการสมาคมเวชสารสนเทศไทย ครั้งที่ 31 ผลักดันการใช้เทคโนโลยีดิจิทัลจัดระบบฐานข้อมูลสุขภาพให้มีความปลอดภัย และมีคุณภาพ
ปลัดกระทรวงสาธารณสุข เปิดการประชุมระดับชาติด้านเวชสารสนเทศครั้งที่ 11 และการประชุมวิชาการสมาคมเวชสารสนเทศไทย ครั้งที่ 31 ผลักดันการใช้เทคโนโลยีดิจิทัลจัดระบบฐานข้อมูลสุขภาพให้มีความปลอดภัย และมีคุณภาพ นำมาใช้ประโยชน์ในการวางแผนการจัดการด้านสุขภาพประชาชนในอนาคต
วันนี้ (23 พฤศจิกายน 2565) ที่ โรงแรม ดิ เอมเมอรัลด์ กรุงเทพมหานคร นายแพทย์โอภาส การย์กวินพงศ์ ปลัดกระทรวงสาธารณสุข เป็นประธานเปิด การประชุมระดับชาติด้านเวชสารสนเทศ ครั้งที่ 11 และการประชุมวิชาการสมาคมเวชสารสนเทศไทย ครั้งที่ 31 ประจำปี พ.ศ.2565 โดยมี แพทย์หญิงจามรี เชื้อเพชระโสภณ นายกสมาคมเวชสารสนเทศไทย ผู้บริหารกระทรวงสาธารณสุข และบุคลากรจากภาครัฐและเอกชน ร่วมประชุม
กว่า 400 คนพร้อมมอบประกาศนียบัตรรับรองคุณภาพระบบเทคโนโลยีสารสนเทศในโรงพยาบาล และประกาศเกียรติคุณการพัฒนาคุณภาพระบบเทคโนโลยีสารสนเทศในโรงพยาบาล
นายแพทย์โอภาส กล่าวว่า รัฐบาลตระหนักถึงการเปลี่ยนแปลงด้านเทคโนโลยีที่มีต่อมิติการทำงานของหน่วยงานภาครัฐ จึงให้ความสำคัญและสนับสนุนให้นำเทคโนโลยีดิจิทัลมาใช้ในการพัฒนาระบบราชการของประเทศ ซึ่งในช่วงสถานการณ์โควิด 19 ที่ผ่าน Digital Healthcare ได้เข้ามามีบทบาทสำคัญต่อวงการแพทย์และการบริการด้านสาธารณสุขของไทย ทั้งการแพทย์ทางไกล (Telemedicine) หรือการให้คำปรึกษาทางไกล
การจัดระบบส่งยาให้ผู้ป่วยที่บ้าน เพื่อลดปัญหาความแออัดและลดความเหลื่อมล้ำของการเข้าถึงบริการสาธารณสุข เป็นต้น ทำให้สามารถดูแลสุขภาพประชาชนได้อย่างมีประสิทธิภาพ กระทรวงสาธารณสุขจึงมีนโยบายส่งเสริมให้โรงพยาบาลทั่วประเทศพัฒนาการใช้เทคโนโลยีสารสนเทศอย่างมีคุณภาพมากขึ้นกว่าเดิม โดยเน้นเรื่องการจัดการข้อมูลให้เกิดความปลอดภัย และการพัฒนาคุณภาพข้อมูลในระบบฐานข้อมูล ให้เป็นข้อมูลที่มีคุณภาพ สามารถนำมาใช้อ้างอิงและนำมาวางแผนการจัดการด้านสุขภาพได้อย่างมีประสิทธิภาพ
“การจัดการคุณภาพด้าน IT ตั้งแต่พื้นฐานเป็นสิ่งจำเป็นอย่างยิ่งสำหรับการพัฒนาคุณภาพในการดูแลสุขภาพและการจัดบริการสุขภาพในอนาคต เพราะจะเป็นตัวเชื่อมระหว่างประชาชน ผู้ป่วย ชุมชน ให้เข้ามามีส่วนร่วมในระบบแทนที่จะเป็นผู้รับอย่างเดียว เช่น การนำ Internet of Things (IoT) มาปรับใช้กับระบบข้อมูลผู้ป่วย โดยนำข้อมูลต่าง ๆ มาประมวลผลให้เกิดประโยชน์และประสิทธิภาพ รวมทั้งการใช้ AI ในการจัดระบบบริการให้ดียิ่งขึ้น ประชาชนได้รับความสะดวก รวดเร็ว ช่วยลดความแออัด ลดความเหลื่อมล้ำของการเข้าถึงบริการได้”
นายแพทย์โอภาส กล่าว
สำหรับการจัดประชุมในปีนี้ จัดขึ้นภายใต้แนวคิด “การบูรณาการการพัฒนาระบบเทคโนโลยีดิจิทัลทางสุขภาพเพื่อยกระดับคุณภาพชีวิตประชาชน” Digital Health Technology Integration for Better Quality of Life ใช้เทคโนโลยีเป็นเครื่องมือที่จะเชื่อมโยงข้อมูล และสร้างนวัตกรรมใหม่ ลดปัญหาความเสี่ยงในการถูกโจมตีด้านความปลอดภัย และเพิ่มคุณค่าการนำข้อมูลไปใช้ในการวางนโยบายการดูแลสุขภาพประชาชนในอนาคต อาทิ โรคเรื้อรัง สังคมผู้สูงอายุ และภาวะแทรกซ้อนในโรคอื่นๆ ซึ่งจะเป็นส่วนหนึ่งที่ช่วยส่งเสริมให้ระบบสาธารณสุขไทยได้ใช้เทคโนโลยีสารสนเทศอย่างมีคุณภาพ
**************************** 23 พฤศจิกายน 2565

ที่มา : https://www.thaigov.go.th/news/contents/details/61907