รัฐบาลไทย-ข่าวทำเนียบรัฐบาล-เจ้าหน้าที่ฝ่ายความมั่นคงเร่งขยายผลในหลายพื้นที่ พร้อมผนึกกำลังระดมปิดล้อมจับกุม เพื่อนำตัวผู้กระทำความผิดมาดำเนินคดี ด้าน ปมท. เผยสั่งการทุกพื้นที่ปฏิบัติการเข้มข้นทั้งรุกและรับ


วันพุธที่ 23 พฤศจิกายน 2565
พิมพ์
เจ้าหน้าที่ฝ่ายความมั่นคงเร่งขยายผลในหลายพื้นที่ พร้อมผนึกกำลังระดมปิดล้อมจับกุม เพื่อนำตัวผู้กระทำความผิดมาดำเนินคดี ด้าน ปมท. เผยสั่งการทุกพื้นที่ปฏิบัติการเข้มข้นทั้งรุกและรับ
เจ้าหน้าที่ฝ่ายความมั่นคงเร่งขยายผลในหลายพื้นที่ พร้อมผนึกกำลังระดมปิดล้อมจับกุม เพื่อนำตัวผู้กระทำความผิดมาดำเนินคดี ด้าน ปลัด มท. เผยสั่งการทุกพื้นที่ปฏิบัติการเข้มข้นทั้งรุกและรับ ขยายผลให้ยาเสพติดหมดสิ้นไปจากแผ่นดินไทย
เมื่อวันที่ 22 พ.ย. 65 นายสุทธพงษ์ จุลเจริญ ปลัดกระทรวงมหาดไทย เปิดเผยว่า วันนี้ได้รับรายงานจากปฏิบัติการป้องกันเเละปราบปรามยาเสพติดในหลายพื้นที่ ซึ่งสามารถจับกุมผู้ค้าและผู้เสพ รวมถึงขบวนการที่เกี่ยวข้อง มาดำเนินคดี เเละทำการขยายผล เพื่อนำชัยชนะในสงครามยาเสพติด มาสู่พี่น้องประชาชน เพราะปัญหายาเสพติดในระดับชุมชน ถือเป็นปัจจัยที่ส่งผลกระทบโดยตรงต่อความมั่นคงในพื้นที่ ซึ่งจะส่งผลกระทบในด้านอื่น ๆ ตามมา เช่น ครอบครัว อาชญากรรม ความปลอดภัยในชีวิตทรัพย์สิน ซึ่งกระทรวงมหาดไทย ได้เน้นย้ำเเละสั่งการให้รักษามาตรการความเข้มข้นในทุกพื้นที่ เเละให้กวดขันผู้ประกอบการร้านอาหาร สถานบันเทิง ฯลฯ รวมไปถึง การบำบัดรักษา และฟื้นฟูผู้ป่วยยาเสพติด ให้ได้รับการรักษาตามระดับความรุนเเรง ตลอดจนการได้รับการฝึกฝนอาชีพที่ผู้ป่วยยาเสพติดมีความสนใจ เพื่อนำไปประกอบอาชีพภายหลังจากฟื้นฟู และปรับตัวเข้าสู่สังคม สำหรับการดำเนินการที่น่าสนใจที่ได้รับรายงานในวันนี้ มีรายละเอียดในหลายพื้นที่ ดังนี้
1.จังหวัดลำปาง พล.ต.อ.ดำรงศักดิ์ กิตติประภัสร์ ผบ.ตร. พร้อม นายชัชวาลย์ ฉายะบุตร ผู้ว่าราชการจังหวัดลำปาง พล.ต.ท.ปิยะ ต๊ะวิชัย ผบช.ภ.5, พล.ต.ต.เฉลิมพล จินตรัตน์ รอง ผบชภ.5, พล.ต.ต.พฤทธิพงษ์ ประยูรศิริ รอง ผบช.ภ.5, พล.ต.ต.นพดล สอนสำราญ รอง ผบช.ปส., พล.ต.ต.มงคล สัมภวะผล ผบก.ภ.จว.ลำปาง, ผู้แทน ป.ป.ส. และผู้แทน มทบ.32 ร่วมกันแถลงผลการจับกุม คดียาเสพติดรายสำคัญ ผู้ต้องหา 1 คน พร้อมของกลางยาบ้าจำนวน 5 ล้านเม็ด เคตามีน (ยาเค) จำนวน 101 กิโลกรัม และรถยนต์บรรทุก 6 ล้อ จำนวน 1 คัน คดีนี้สืบเนื่องมาจาก เมื่อวันที่ 17 พ.ย. 65 เจ้าหน้าที่ตำรวจประจำด่านตรวจยาเสพติดแม่พริก จ.ลำปาง ได้เรียกตรวจรถบรรทุก 6 ล้อ ยี่ห้อฮีโน่ สีขาว ทะเบียน 66-9601 กทม. พบ นายวัชระ (สงวนนามสกุล) อายุ 32 ปี ที่อยู่ 57 ม.5 ต.คูมือง อ.คูเมือง จ.บุรีรัมย์ คนขับรถมีท่าทางพิรุธ จึงได้ขอทำการตรวจค้นโดยได้นำรถยนต์บรรทุก เข้าเครื่อง X-RAY ประจำด่านตรวจแม่พริก พบวัตถุต้องสงสัยคล้ายก้อนยาเสพติด ปะปนมากับกล่องสินค้า จึงได้ตรวจสอบอย่างละเอียดพบ ยาบ้าจำนวน 850 ก้อน ประมาณ 5 ล้านเม็ด และเคตามีนอีก จำนวน 101 ก้อน ก้อนละ 1 กก. รวมเป็น 101 กก.สอบสวนนายวัชระ ให้การรับสารภาพว่าได้รับการว่าจ้างจากนายวสันต์ ให้มาขนยาเสพติดดังกล่าว โดยซุกซ่อนยาเสพติดมากับสินค้าจำพวกกล่องทิชชูเพื่ออำพรางเจ้าหน้าที่ โดยต้นทางของยาเสพติดมาจาก อ.ไชยปราการ จ.เชียงใหม่ ปลายทาง จ.สงขลา ทั้งนี้เจ้าหน้าที่ตำรวจอยู่ระหว่างการรวบรวมพยานหลักฐานเพื่อออกหมายจับผู้ร่วมขบวนการมาดำเนินคดีและทำการขยายผลยึดทรัพย์ตามกฎหมายต่อไป
2.จังหวัดสงขลา ภายใต้การสั่งการของ นายปฏิวัติ ทองเพชรจันทร์ นายอำเภอบางกล่ำ และ พ.ต.อ.พงศ์พสิษฐ์ ทองด้วง ผกก.สภ.บางกล่ำ สนธิกำลังเข้าปิดล้อมตรวจค้นบ้านพักคนงานกรีดยาง ในพื้นที่หมู่ 5 ต.ท่าช้าง อ.บางกล่ำ จ.สงขลา หลังจากที่ได้รับรายงานว่ามีลุงกับป้าสองผัวเมียลักลอบขายยาบ้าและยาไอซ์ ซึ่งเจ้าหน้าที่เข้าจับกุมได้ทั้งสองคน ทราบชื่อ นายเดช (สงวนนามสกุล) อายุ 57 ปี หรือบังเดช และ นางดวงใจ (สงวนนามสกุล) อายุ 53 ปี หรือใจ ยึดยาบ้า 550 เม็ด ไอซ์เกือบ 2 กรัม ปืนยาวอัดลม 1 กระบอก จากการสอบสวนทั้งสองคนก็ยอมรับสารภาพ ซึ่งนางดวงใจ บอกว่าเคยถูกจับกุมคดียาเสพติดและติดคุก 2 ปี 6 เดือนพอออกมาก็หวนกลับเข้าสู่วงการค้ายาอีกครั้งโดยทำร่วมกับสามี ซึ่งเจ้าหน้าที่ได้ควบคุมตัวทั้งสองคนดำเนินคดีและจะขยายผลต่อไป และที่อำเภอสะเดา ทหารหน่วยเฉพาะกิจกรมทหารราบที่ 5 ร่วมกับฝ่ายปกครองอำเภอสะเดา และชุดเฝ้าตรวจชายแดน 4304 ร้อย ตชด.437 เข้าจับกุม นายยูกิ (สงวนนามสกุล) อายุ 39 ปี ชาว จ.ยะลา พนักงานรักษาความปลอดภัยคาป้อมยาม บริเวณทางเข้าสวนไดโนเสาร์ บ้านด่านนอก หมู่ 7 ต.สำนักขาม อ.สะเดา จ.สงขลา ยึดยาบ้า 80 เม็ด และไอซ์ 4.21 กรัมที่เก็บไว้ในตัว และจากการสอบสวน นายยูกิ ยอมรับสารภาพว่า ค้ายาจริง โดยไปรับมาจาก อ.บันนังสตา จ.ยะลา ส่วนไอซ์อ้างว่าซื้อมาเสพเอง เจ้าหน้าที่จึงควบคุมตัวส่ง สภ.สะเดา ดำเนินคดี
3.จังหวัดเชียงใหม่ นายทรงศักดิ์ วลัยใจ นายอำเภอพร้าว มอบหมายให้ทีมบูรณาการ ชุดปฏิบัติการประจำ ต.โหล่งขอด ตามคำสั่ง อ.พร้าว เรื่อง คณะกรรมการดำเนินงานโครงการประชารัฐร่วมใจ สร้างหมู่บ้านมั่นคง ชุมชนยั่งยืน ปลอดยาเสพติด ปี 2565 ปฏิบัติหน้าที่ ณ ศาลา วัดป่าห้า หมู่ที่ 5 ต.โหล่งขอด อ.พร้าว จ.เชียงใหม่ โดยลงพื้นที่ติดตามค้นหา และออกรับรายงานตัวผู้เสพ ผู้ติดยาเสพติด (Re X-Ray) และตรวจหาสารเสพติดในปัสสาวะ จากกลุ่มเป้าหมายในพื้นที่ ต.โหล่งขอด ซึ่งเป็นการดำเนินการกับกลุ่มเป้าหมายที่เหลือ หรือรอบเก็บตก โดยมีกลุ่มเป้าหมายมาแสดงตัวเข้ารับการตรวจ 17 ราย ผลตรวจเป็นบวก 10 ราย ผลตรวจเป็นลบ 7 ราย ทั้งนี้ ผู้ที่มีผลการตรวจเป็นบวก ยินยอมเข้ารับการบำบัดรักษา เจ้าหน้าที่จึงส่งศูนย์คัดกรอง รพ.สต.ในพื้นที่ เพื่อเข้าสู่กระบวนการบำบัดต่อไป
4.จังหวัดหนองคาย ภายใต้การอำนวยการของนายณัฐวัสส์ วิริยานภาภรณ์ รองผู้ว่าราชการจังหวัดรักษาราชการแทนผู้ว่าราชการจังหวัดหนองคายได้สั่งการให้ ทั้ง 9 อำเภอ Re X-Ray ตั้งด่านสกัด ปิดล้อม ตรวจค้นพื้นที่เป้าหมายทั้งจังหวัด ซึ่งจากรายงานในเบื้องต้นสามารถ จับกุมผู้ต้องหาคดียาเสพติด 15 คน ของกลางเป็นยาบ้า 622 เม็ด อาวุธปืน 1 กระบอก ซึ่งนำตัวส่งพนักงานสอบสวนดำเนินคดีต่อไป และพบสารเสพติดในกลุ่มเป้าหมายที่สุ่มตรวจ รวม 45 คน ซึ่งจะคัดกรองอาการและนำตัวเข้าสู่ระบบบำบัดต่อไป และ นายประทีป อุ่ยเจริญ นายอำเภอเมืองหนองคาย/ผอ.ศป.ปส.อ.เมืองหนองคาย มอบหมายให้ นายธวัชชัย กงเพชร ปลัดอำเภอหัวหน้ากลุ่มงานความมั่นคง ร่วมกับ นรข.หนองคาย และหน่วยงานความมั่นคงในพื้นที่ ร่วมแถลงข่าว ณ สถานีเรือ นรข.เขตหนองคาย กรณีจับกุมผู้ต้องหาชาวลาว 2 คน พร้อมยาบ้า จำนวน 6 มัด จำนวนประมาณ 12,000 เม็ด บริเวณเขื่อนป้องกันตลิ่ง หมู่ที่ 1. บ้านหนองบัว ตำบลกวนวัน อำเภอเมือง จังหวัดหนองคาย
5.จังหวัดนครราชสีมา ภายใต้การอำนวยการของ พันจ่าโททวี พิมพ์อุบล นายอำเภอพิมาย มอบหมายให้นายประเสริฐ ศรีสูงเนิน ปลัดอำเภอหัวหน้าฝ่ายความมั่นคง และนายเทพประสิทธิ์ เเจ้งภูเขียว ปลัดอำเภอฝ่ายความมั่นคง พร้อมด้วยสมาชิก อส.อ.พิมายที่ 14 ร่วมกับเจ้าหน้าที่ตำรวจ สภ.พิมาย ออกปฏิบัติหน้าที่ค้นหากลุ่มเป้าหมายที่ยุ่งเกี่ยวกับยาเสพติด ได้ทำการจับกุมผู้ต้องหาจำนวน 1 ราย พบมีสารเสพติดในร่างกาย พร้อมของกลางยาบ้า จำนวน 6 ถุง (ร่วม 1,061 เม็ด) พร้อมด้วย อาวุธปืน จำนวน 3 กระบอก พร้อมเครื่องกระสุน จึงนำส่งพนักงานสอบสวน สภ.พิมาย ดำเนินคดีต่อไป
นายสุทธิพงษ์ จุลเจริญ กล่าวเพิ่มเติมว่า ขอขอบคุณ เจ้าหน้าที่ฝ่ายปกครอง เจ้าหน้าที่ฝ่ายความมั่นคง เจ้าหน้าที่เกี่ยวข้อง อาทิ สาธารณสุข พัฒนาสังคมและความมั่นคงของมนุษย์ แรงงาน ฯลฯ รวมถึงพี่น้องประชาชน เเละภาคีเครือข่ายที่อยู่เบื้องหลังปฏิบัติการทั้งรุก และรับ ส่วนที่สำคัญ คือ การได้รับความร่วมมือจากพี่น้องประชาชน ทั้งในด้านการเเจ้งเบาะเเสผู้ที่มีส่วนเกี่ยวข้องกับยาเสพติดเเละการให้ความร่วมมือฝ่ายปกครองท้องที่ กำนัน ผู้ใหญ่บ้าน และทีมงาน รวมถึงอาสาสมัครในพื้นที่ ที่ร่วมติดตามผู้ที่ผ่านการบำบัดรักษา ให้มีโอกาสได้กลับตัวเป็นคนดี เข้าสู่สังคมอีกครั้ง ซึ่งหากทุกภาคส่วนให้ความร่วมมือในการทำสงครามกับยาเสพติดในครั้งนี้ อย่างจริงจังเเละต่อเนื่อง จะช่วยให้ยาเสพติดไม่มีที่ยืนในสังคมไทยได้อย่างเเท้จริง ทั้งนี้ หากต้องการจะร้องเรียนเเจ้งเบาะแสการกระทำผิดสามารถเเจ้งได้ที่ศูนย์ดำรงธรรมทุกที่ โทรสายด่วน 1567 โทรฟรี ตลอด 24 ชั่วโมง

ที่มา : https://www.thaigov.go.th/news/contents/details/61905