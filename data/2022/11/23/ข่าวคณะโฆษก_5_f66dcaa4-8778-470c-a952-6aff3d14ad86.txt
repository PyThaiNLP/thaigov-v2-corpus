รัฐบาลไทย-ข่าวทำเนียบรัฐบาล-"ทิพานัน" โชว์ผลลัพธ์เอเปค สร้างโอกาสทองสตาร์ตอัพ-เอสเอ็มอีไทย ตั้งกองทุนปล่อยกู้ดอกเบี้ยต่ำ ต่อยอดโตระดับโลก สวน “ทักษิณ” โหนกลุ่มผู้ชุมนุมด้อยค่าเอเปคอย่างหน้าไม่อาย


วันพุธที่ 23 พฤศจิกายน 2565
พิมพ์
"ทิพานัน" โชว์ผลลัพธ์เอเปค สร้างโอกาสทองสตาร์ตอัพ-เอสเอ็มอีไทย ตั้งกองทุนปล่อยกู้ดอกเบี้ยต่ำ ต่อยอดโตระดับโลก สวน “ทักษิณ” โหนกลุ่มผู้ชุมนุมด้อยค่าเอเปคอย่างหน้าไม่อาย
"ทิพานัน" โชว์ผลลัพธ์เอเปค สร้างโอกาสทองสตาร์ตอัพ-เอสเอ็มอีไทย ตั้งกองทุนปล่อยกู้ดอกเบี้ยต่ำ ต่อยอดโตระดับโลก สวน “ทักษิณ” โหนกลุ่มผู้ชุมนุมด้อยค่าเอเปคอย่างหน้าไม่อาย
วันที่ 23 พฤศจิกายน 2565 น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า ภารกิจในการเป็นเจ้าภาพจัดการประชุมเอเปคของไทยผ่านพ้นไปด้วยดี โดยมีผลลัพธ์ที่เป็นรูปธรรมตามธีมหลักของการประชุมคือ “Open. Connect. Balance”โดยจะเป็นตัวเร่งให้เกิดการผลักดันเขตการค้าเสรี ที่ลดการกีดกันทางการค้า เพิ่มโอกาสในการจำหน่ายสินค้าของไทยให้เพิ่มมากขึ้น และฟื้นฟูการเดินทางข้ามแดนระหว่างกันอย่างปลอดภัยและไร้รอยต่อ เพื่อสร้างความพร้อมรับมือวิกฤตใหม่ในอนาคต และการสร้างสมดุลกับสิ่งแวดล้อมด้วยการผลักดันการพัฒนาเศรษฐกิจBCG เพื่อการพัฒนาที่ยั่งยืน ที่จะสร้างแรงจูงใจให้คนรุ่นใหม่ดำเนินธุรกิจโดยคำนึงถึงสิ่งแวดล้อมมากยิ่งขึ้น โดยเฉพาะประเทศไทยในปัจจุบันที่มีธุรกิจสตาร์ตอัพ และธุรกิจขนาดกลางและขนาดย่อม หรือเอสเอ็มอีเติบโตเป็นจำนวนมาก
น.ส.ทิพานัน กล่าวว่า ในการประชุมเอเปค สภาที่ปรึกษาธุรกิจเอเปค (ABAC) ซึ่งไทยเป็นเจ้าภาพ ได้เสนอตั้งกองทุน เพื่อให้หลายหน่วยงานในเอเปคนำไปปล่อยกู้ดอกเบี้ยผ่อนปรนให้กับผู้ประกอบการสตาร์ตอัพ เอสเอ็มอีให้มีทุนดอกเบี้ยต่ำ นับว่าเป็นสิ่งสำคัญในการฟื้นเศรษฐกิจ สอดรับกับเป้าหมายกรุงเทพฯด้วยการพัฒนาเศรษฐกิจ BCG  อีกทั้งการเจรจาการค้าและการลงทุนกับหลายประเทศในกลุ่มเอเปค ก็เป็นการต่อยอดการสนับสนุนให้สตาร์ตอัพ และเอสเอ็มอีไทยเติบโตในระดับโลก
ส่วนกรณีที่นายทักษิณ ชินวัตร อดีตนายกรัฐมนตรี ออกมาวิจารณ์การจัดการประชุมเอเปค โดยไม่มั่นใจผลประชุมจะสามารถดึงการลงทุนแสนล้านจริงหรือไม่ โดยกล่าวหาว่าเพราะบรรยากาศการใช้ความรุนแรงกับกลุ่มผู้ชุมนุมนั้น น.ส.ทิพานัน กล่าวว่า  ก่อนอื่นต้องขอขอบคุณนายทักษิณที่ชื่นชมการจัดการประชุมของรัฐบาลว่าอยู่ในระดับใช้ได้  นั่นหมายความว่า นายทักษิณพอใจ และรัฐบาลสอบผ่าน  ส่วนมาตรการรักษาความปลอดภัยการประชุมเอเปคอาจมีผลต่อกลุ่มผู้ชุมนุมหรือผู้ที่จะทำให้การประชุมไม่ราบรื่น   แต่ไม่กระทบต่อการลงทุนที่เจรจาในเอเปค ดังนั้นนายทักษิณ ไม่ควรด้อยค่าประชุมเอเปค และนำม๊อบมาโหนกระแสทั้งที่ตนเองไม่ได้อินกับการชุมนุมแต่กลับนำมาเป็นเครื่องมือทางการเมืองของตนเองอย่างหน้าไม่อาย
"อยากขอให้ทุกคนช่วยกันทำกิจกรรมที่สร้างสรรค์ เสนอแนวคิดอย่างตรงไปตรงมาแบบสร้างสรรค์  ไม่ยั่วยุให้เกิดความรุนแรงในอนาคต  ไม่สร้างข่าวทำลายชาติบ้านเมือง เพราะประเทศไทยเรากำลังฟื้นฟูเศรษฐกิจและกำลังไปได้ดี  ทุกมิติกำลังจะดีขึ้นและเป็นอนาคตของเราทุกคน" น.ส.ทิพานัน กล่าว

ที่มา : https://www.thaigov.go.th/news/contents/details/61899