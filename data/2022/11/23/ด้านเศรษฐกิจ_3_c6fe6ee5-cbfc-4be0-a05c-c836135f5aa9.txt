รัฐบาลไทย-ข่าวทำเนียบรัฐบาล-ปลัดฯ ณัฐพล แถลงข่าวเตรียมจัดงาน “อุตสาหกรรมแฟร์” ซื้อของไทย ใช้ของดี สร้างอาชีพ เสริมธุรกิจที่ดีพร้อม 1-4 ธันวาคมนี้ ที่อิมแพ็ค เมืองทองธานี 


วันอังคารที่ 22 พฤศจิกายน 2565
พิมพ์
ปลัดฯ ณัฐพล แถลงข่าวเตรียมจัดงาน “อุตสาหกรรมแฟร์” ซื้อของไทย ใช้ของดี สร้างอาชีพ เสริมธุรกิจที่ดีพร้อม 1-4 ธันวาคมนี้ ที่อิมแพ็ค เมืองทองธานี
ปลัดฯ ณัฐพล แถลงข่าวเตรียมจัดงาน “อุตสาหกรรมแฟร์” ซื้อของไทย ใช้ของดี สร้างอาชีพ เสริมธุรกิจที่ดีพร้อม 1-4 ธันวาคมนี้ ที่อิมแพ็ค เมืองทองธานี
วันนี้ (22 พฤศจิกายน 2565) ดร.ณัฐพล รังสิตพล ปลัดกระทรวงอุตสาหกรรม เป็นประธานการแถลงข่าว การจัดงานอุตสาหกรรมแฟร์ "ซื้อของไทย ใช้ของดี สร้างอาชีพ เสริมธุรกิจที่ดีพร้อม" มหกรรมสินค้าเสริมแกร่งเศรษฐกิจฐานราก ซึ่งจะจัดขึ้นระหว่างวันที่ 1-4 ธันวาคม 2565 ณ อาคารเอ็กซิบิชั่น ฮอลล์ 9-12 ศูนย์แสดงสินค้าและการประชุม อิมแพ็ค เมืองทองธานี โดยมีนายใบน้อย สุวรรณชาตรี อธิบดีกรมส่งเสริมอุตสาหกรรม ร่วมแถลงข่าว ณ ห้องเมย์แฟร์ บอลรูม เอ เดอะ เบอร์เคลีย์ ประตูน้ำ กรุงเทพฯ
ปลัดกระทรวงอุตสาหกรรมกล่าวว่า จากโครงการพัฒนาอาชีพเสริมเพิ่มรายได้ให้ชุมชนดีพร้อม เพื่อเพิ่มทักษะและองค์ความรู้ในการสร้างอาชีพเสริม เพิ่มรายได้ให้ประชาชนทั่วประเทศอย่างเป็นรูปธรรม ประสบความสำเร็จในการยกระดับคุณภาพของชุมชน สามารถสร้างอาชีพเสริมที่มั่นคงให้กับพี่น้องประชาชน ได้กว่า 700,000 คน สามารถลดความเหลื่อมล้ำและสร้างเศรษฐกิจชุมชนให้เข้มแข็ง พร้อมยกระดับคุณภาพชีวิตของประชาชนอย่างทั่วถึง ตามที่รัฐบาลได้มุ่งหวัง กระทรวงอุตสาหกรรมจึงได้เตรียมจัดงานแสดงและจำหน่ายสินค้าและแสดงศักยภาพของผู้ประกอบการไทย ภายใต้งาน อุตสาหกรรมแฟร์ เพื่อต่อยอดผลสำเร็จของโครงการพัฒนาอาชีพเสริม
ด้านอธิบดีกรมส่งเสริมอุตสาหกรรม กล่าวว่า งานมหกรรมอุตสาหกรรมแฟร์ “ซื้อของไทย ใช้ของดี สร้างอาชีพ เสริมธุรกิจที่ดีพร้อม” กำหนดจัดระหว่างวันที่ 1 - 4 ธันวาคม 2565 ณ อาคารเอ็กซิบิชั่น ฮอลล์ 9 – 12 ศูนย์แสดงสินค้าและการประชุม อิมแพ็ค เมืองทองธานี ประกอบไปด้วย 4 ส่วนหลัก ได้แก่ 1.โซนนิทรรศการ ที่แบ่งย่อยออกเป็น ชุมชนดีพร้อม การจัดแสดงเทคโนโลยีและนวัตกรรม การออกแบบผลิตภัณฑ์และบรรจุภัณฑ์ การยกระดับเกษตรอุตสาหกรรมและโมเดลเศรษฐกิจสู่การพัฒนาที่ยั่งยืน (BCG) การส่งเสริมและพัฒนา Startup และการจัดแสดงผลงานจากหน่วยงานภาคี
2. โซนฝึกอาชีพ โดยจะมีการจัดฝึกอาชีพในด้านต่าง ๆ ตลอดทั้ง 4 วัน เช่น การทำอาหาร ออกแบบผลิตภัณฑ์ เป็นต้น
3. โซนปรึกษาแนะนำ การดำเนินธุรกิจในด้านต่าง ๆ และการบริการด้านการเงิน
4. โซนจำหน่ายสินค้า กว่า 1,200 ร้านค้า
ที่ได้รับการคัดสรรนำมาจำหน่ายสินค้าดี มีคุณภาพ ราคาถูก เพื่อช่วยลดค่าครองชีพของประชาชน ทั้งอาหาร เครื่องดื่ม เสื้อผ้าและเครื่องแต่งกาย สมุนไพร ของใช้ ของตกแต่งบ้าน และ Food Truck นอกจากจะเป็นพื้นที่สำหรับการเลือกซื้อสินค้าแล้ว ยังมีการจัดสัมมนาถ่ายทอดองค์ความรู้และกลยุทธ์ในการดำเนินธุรกิจ พร้อมทั้งเป็นการเปิดตลาดไอเดียสำหรับประชาชนที่ผ่านการฝึกทักษะอาชีพดีพร้อมที่จะเข้ามาเดินชมงานเพื่อหาแรงบันดาลใจในการสร้างธุรกิจ
ที่มั่นคงเป็นของตนเองอีกด้วย โดยคาดว่ามีร้านค้าเข้าร่วมกว่า 1,200 ร้านค้า มีผู้เข้าร่วมงานไม่ต่ำกว่า 200,000 คน และสร้างเงินสะพัดภายในงานไม่ต่ำกว่า 500 ล้านบาท พร้อมกิจกรรมมินิคอนเสิร์ตจากศิลปิน และลุ้นรับรางวัลได้ตลอดงาน
สำหรับการแถลงข่าวในวันนี้ มีผู้บริหารกระทรวงอุตสาหกรรม เข้าร่วมงานกันอย่างพร้อมเพรียง อาทิ นายภาสกร ชัยรัตน์ นางสาวณัฏฐิญา เนตยสุภา รองอธิบดีกรมส่งเสริมอุตสาหกรรม นายวิฤทธิ์ วิเศษสินธุ์ รองเลขาธิการ สำนักงานมาตรฐานผลิตภัณฑ์อุตสาหกรรม นายกฤศ จันทร์สุวรรณ รองผู้อำนวยการสำนักงานเศรษฐกิจอุตสาหกรรม และนายธาดา สุนทรพันธุ์ รองผู้ว่าการ(ปฏิบัติการ 2)การนิคมอุตสาหกรรม พร้อมด้วยเจ้าหน้าที่กระทรวงอุตสาหกรรม เข้าร่วมเป็นเกียรติเป็นจำนวนมาก

ที่มา : https://www.thaigov.go.th/news/contents/details/61888