รัฐบาลไทย-ข่าวทำเนียบรัฐบาล-กห. หลายประเทศกังวล การขยายอิทธิพลนำสู่ความขัดแย้งของภูมิภาค เห็นพ้องใช้กลไก ADMM-Plus เจรจาและมีฉันทามติร่วมกัน


วันพุธที่ 23 พฤศจิกายน 2565
พิมพ์
กห. หลายประเทศกังวล การขยายอิทธิพลนำสู่ความขัดแย้งของภูมิภาค เห็นพ้องใช้กลไก ADMM-Plus เจรจาและมีฉันทามติร่วมกัน
กห. หลายประเทศกังวล การขยายอิทธิพลนำสู่ความขัดแย้งของภูมิภาค เห็นพ้องใช้กลไก ADMM-Plus เจรจาและมีฉันทามติร่วมกัน
โฆษกกระทรวงกลาโหม เปิดเผยว่า 23 พ.ย. 2565 เวลา 08.00 น. พลเอก ประวิตร วงษ์สุวรรณ รองนายกรัฐมนตรี ได้ร่วมคณะ รมว.กห.อาเซียน เข้าเยี่ยมคำนับและรับฟังปาฐกถาพิเศษ จากสมเด็จอัครมหาเสนาบดี เดโช ฮุน เซน นายกรัฐมนตรีกัมพูชา ณ รร. Sokha เสียมราฐ
ต่อจากนั้น ได้เข้าร่วมประชุม รมว.กห.อาเซียน ( ADMM ) กับ รมว.กห.ประเทศคู่เจรจา 8 ประเทศครั้งที่ 9 ( ADMM - Plus ) โดยทุกประเทศได้แลกเปลี่ยนมุมมองด้านความมั่นคงของภูมิภาคและระหว่างประเทศร่วมกัน สรุปภาพรวม มีความกังวลร่วมกันต่อสถานการณ์ในเมียนมา ยูเครน และสถานการณ์ในคาบสมุทรเกาหลีและทะเลจีนใต้ รวมทั้งปัญหาการเปลี่ยนแปลงของสภาพภูมิอากาศ โดยเห็นถึงความจำเป็นต้องทำงานร่วมกันอย่างใกล้ชิด ยึดความเป็นแกนกลางของอาเซียน เคารพอำนาจอธิปไตย กฎบัตรอาเซียนและกฎหมายระหว่างประเทศ และเห็นพ้องร่วมกันใช้กลไก ADMM และ ADMM-Plus แก้ปัญหาความขัดแย้งกันด้วยการเจรจา การยับยั้งชั่งใจ และการมีฉันทามติร่วมกัน ไม่ใช้กำลังต่อกัน เพื่อให้ภูมิภาคมีเสถียรภาพและสันติภาพร่วมกัน  หลังจากนั้น ได้พิจารณาให้การรับรองปฏิญญาร่วมของการประชุม 9th ADMM  - Plus และร่วมกระทำพิธีส่งมอบการเป็นประธาน ADMM จาก กห.กัมพูชา ให้กับ กห.อินโดนีเซีย ในปีต่อไป
หลังจากนั้น พล.อ.ประวิตร’ ได้พบหารือความร่วมมือกับ นาย ลอยด์ ออสติน รมว.กห.สหรัฐฯอย่างไม่เป็นทางการ
โฆษก กห.กล่าวสรุปภาพรวมถึง การประชุม ADMM และการประชุม ADMM-Plus 9th ถือเป็นเวทีที่ รมว.กห.อาเซียน และ รมว.กห.ประเทศคู่เจรจาทั้ง 8 ประเทศ ได้มีโอกาสพบหารือ แลกเปลี่ยนมุมมองด้านความมั่นคงและการแสวงความร่วมมือด้านความมั่นคงใหม่ๆให้ครอบคลุมทุกมิติ ซึ่งเป็นประโยชน์ต่อการเสริมสร้างความไว้เนื้อเชื่อใจกัน เพื่อร่วมกันรับมือกับภัยคุกคามด้านความมั่นคงของภูมิภาค รวมทั้งลดความเข้าใจผิดและความตึงเครียดทางทหารที่อาจนำไปสู่การใช้ความรุนแรงต่อกัน ทั้งนี้ทุกประเทศต่างให้ความสำคัญกับความเป็นแกนกลางของอาเซียน ( ASEAN Centrality )  การเจรจาและหาฉันทามติร่วมกันเพื่อตอบสนองต่อปัญหา โดยไม่ใช้ความรุนแรงต่อกัน เพื่อสันติภาพและเสถียรภาพที่ยั่งยืนของภูมิภาค

ที่มา : https://www.thaigov.go.th/news/contents/details/61930