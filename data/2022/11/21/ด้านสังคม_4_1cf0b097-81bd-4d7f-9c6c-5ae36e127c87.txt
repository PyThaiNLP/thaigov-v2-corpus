รัฐบาลไทย-ข่าวทำเนียบรัฐบาล-พม. รุดช่วยเหลือเด็กพี่น้อง 6 คน หลังพลเมืองดีแจ้งเหตุ ที่ย่านสุขสวัสดิ์ กทม.


วันจันทร์ที่ 21 พฤศจิกายน 2565
พม. รุดช่วยเหลือเด็กพี่น้อง 6 คน หลังพลเมืองดีแจ้งเหตุ ที่ย่านสุขสวัสดิ์ กทม.
พม. รุดช่วยเหลือเด็กพี่น้อง 6 คน หลังพลเมืองดีแจ้งเหตุ ที่ย่านสุขสวัสดิ์ กทม.
เมื่อวันที่ 18 พ.ย. 65 เวลา 16.00 น. นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.)  เปิดเผยว่า ขณะนี้ กระทรวง พม. ได้พาแม่และลูกๆ เข้าดูแลชั่วคราวที่บ้านพักเด็กและครอบครัวกรุงเทพมหานครเรียบร้อยแล้ว หลังจากได้รับแจ้งจากพลเมืองดีว่า มีกลุ่มเด็กเล็กใส่เสื้อผ้าเก่าๆ เนื้อตัวมอมแมม วิ่งเล่นกันใต้ตึกเช่าแห่งหนึ่งเป็นประจำ โดยไม่มีใครดูแล  อีกทั้งมีเด็กคนหนึ่งอุ้มเด็กแรกเกิดประมาณ 2 เดือน รวมอยู่ด้วย ซึ่งเกรงว่าเด็กๆ จะได้รับอันตราย ภายในซอยสุขสวัสดิ์ 2  เขตจอมทอง กทม.
ระหว่างการพูดคุยตรวจสอบข้อเท็จจริง พบว่า ครอบครัวดังกล่าว อาศัยอยู่ในห้องเช่า ชั้นบนสุดของตึกเช่า สภาพเก่าทรุดโทรม โดยผู้เป็นแม่ ไม่ได้ประกอบอาชีพ เนื่องจากต้องเลี้ยงดูลูกที่ยังเล็ก และคาดว่ามีการยุ่งเกี่ยวกับสารเสพติด อาศัยอยู่กับสามี ทำงานรับจ้างเป็นช่างทาสี  จึงไม่ค่อยได้กลับบ้าน และลูกๆ อีก 6 คน อายุประมาณ 2 เดือน ถึง 10 ขวบ สภาพร่างกายผอม เนื้อตัวมอมแมม ขาดการดูแลเรื่องสุขลักษณะและสุขภาพอนามัย สำหรับอาหารการกิน ลูกๆ จะนำมาจากวัดใกล้บ้านเป็นประจำ นอกจากนี้ ยังมีย่าอาศัยอยู่ใกล้ๆ แวะเวียนมารับเด็กไปดูแลอีกด้วย
นายอนุกูล กล่าวเพิ่มเติมว่า ทั้งนี้ บ้านพักเด็กและครอบครัวกรุงเทพมหานครจะเข้ามาช่วยเหลือตามกระบวนการสังคมสงเคราะห์ โดยจะพาผู้เป็นแม่ไปตรวจสุขภาพและเข้าสู่กระบวนการรักษาเพื่อให้เลิกใช้สารเสพติด ส่วนลูกๆ จะพาไปตรวจสุขภาพเช่นเดียวกัน และจะพาไปฉีดวัคซีนป้องกันโรคสำหรับเด็ก เนื่องจากยังฉีดไม่ครบ จากนั้น จะทำการประเมินว่าเด็กมีพัฒนาสมวัยหรือไม่ เพื่อวางแผนการช่วยเหลือในระยะต่อไป อีกทั้งระหว่างนี้ เราจะดูแลเรื่องการเรียนของเด็กให้ต่อเนื่อง โดยจะประสานกับโรงเรียนเพื่อรับการบ้านมาให้เด็กทำที่บ้านพักเด็กฯ โดยมีเจ้าหน้าที่ดูแลอย่างใกล้ชิด

ที่มา : https://www.thaigov.go.th/news/contents/details/61816