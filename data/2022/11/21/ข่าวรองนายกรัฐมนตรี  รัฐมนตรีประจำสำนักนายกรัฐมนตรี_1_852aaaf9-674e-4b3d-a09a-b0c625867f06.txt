รัฐบาลไทย-ข่าวทำเนียบรัฐบาล-รมต.อนุชา ชื่นชม 15 อปท. รับรางวัล "ท้องถิ่นดิจิทัล" กระตุ้นบริการภาครัฐสะดวก โปร่งใส ทันสมัย ตอบโจทย์ประชาชน


วันจันทร์ที่ 21 พฤศจิกายน 2565
พิมพ์
รมต.อนุชา ชื่นชม 15 อปท. รับรางวัล "ท้องถิ่นดิจิทัล" กระตุ้นบริการภาครัฐสะดวก โปร่งใส ทันสมัย ตอบโจทย์ประชาชน
รมต.อนุชา ชื่นชม 15 อปท.  รับรางวัล "ท้องถิ่นดิจิทัล" กระตุ้นบริการภาครัฐสะดวก โปร่งใส ทันสมัย ตอบโจทย์ประชาชน
วันนี้ (21 พฤศจิกายน 2565) เวลา 10.00 น. นายอนุชา นาคาศัย รัฐมนตรีประจำสำนักนายกรัฐมนตรี เป็นประธานในพิธีมอบรางวัลการประกวดนวัตกรรม “ท้องถิ่นดิจิทัล” ประจำปี 2565 ซึ่งจัดขึ้นโดยสำนักงานพัฒนารัฐบาลดิจิทัล หรือ สพร.  เพื่อเปิดโอกาสให้องค์กรปกครองส่วนท้องถิ่น หรือ อปท. ทั่วประเทศ ได้เสนอผลงานอันถือเป็นนวัตกรรมในการประยุกต์ใช้เทคโนโลยีดิจิทัลเพื่อบริหารงานและให้บริการประชาชนในท้องถิ่น โดยสามารถเชื่อมโยงสภาพปัญหา ความต้องการของประชาชน กับการประยุกต์ใช้เทคโนโลยีดิจิทัล ตลอดจนวิสัยทัศน์และนโยบายของผู้บริหาร อปท. ในการดำเนินโครงการได้อย่างมีประสิทธิภาพ โดยมี ดร.สุพจน์ เธียรวุฒิ ผู้อำนวยการสำนักงานพัฒนารัฐบาลดิจิทัล นายทวี เสริมภักดีกุล รองอธิบดีกรมส่งเสริมการปกครองท้องถิ่น นายชาญกฤช เดชวิทักษ์ ผู้ช่วยรัฐมนตรีประจำสำนักนายกรัฐมนตรี นายธัชชญาณ์ณัช  เจียรธนัทกานนท์  เลขานุการรัฐมนตรีประจำสำนักนายกรัฐมนตรี เข้าร่วม
โครงการการประกวดนวัตกรรม “ท้องถิ่นดิจิทัล” จัดขึ้นเป็นปีที่ 2 เพื่อเฟ้นหาหน่วยงานองค์กรปกครองส่วนท้องถิ่นที่มีผลงานโดดเด่น โดยได้ดำเนินการประกวดมาตั้งแต่เดือนกันยายน 2565 ถึง พฤศจิกายน 2565 ซึ่ง ได้รับความสนใจจากหน่วยงาน อปท. ทั่วประเทศยื่นเอกสารเพื่อนำเสนอผลงาน และได้รับเกียรติจากคณะกรรมการผู้ทรงคุณวุฒิพิจารณาคัดเลือกผลงานที่มีการประยุกต์ใช้เทคโนโลยีดิจิทัลที่โดดเด่น ผ่านการเรียนรู้และส่งเสริมการมีส่วนร่วมจากทุกภาคส่วน และผ่านเกณฑ์การประเมินรางวัลทั้งสิ้น 4 หมวด ประกอบด้วย หมวดที่ 1 ปัญหา หมวดที่ 2 นโยบายและแผน หมวดที่ 3 กระบวนการทำงาน และ หมวดที่ 4 ผลลัพธ์การพัฒนาต่อยอดเป็นรูปธรรม ซึ่งคณะกรรมการผู้ทรงคุณวุฒิได้คัดเลือกผลงานที่ผ่านเกณฑ์และได้รับรางวัล จำนวนทั้งสิ้น 15 ผลงาน โดยรางวัลท้องถิ่นดิจิทัลประเภทยอดเยี่ยม 3 รางวัล ได้แก่ 1. เทศบาลนครยะลา จังหวัดยะลา ผลงาน YALA Resilience City (ยะลา เมืองยืดหยุ่น ยั่งยืน) 2. เทศบาลเมืองพิบูลมังสาหาร จังหวัดอุบลราชธานี ผลงานการบริหารจัดการพื้นที่ประสบอุทกภัยด้วยระบบดิจิทัลแพลตฟอร์มวอร์รูม ของเทศบาลเมืองพิบูลมังสาหาร และ 3. องค์การบริหารส่วนตำบลป่าหุ่ง จังหวัดเชียงราย ผลงาน E-smart pahung และรางวัลท้องถิ่นดิจิทัลประเภทดีเด่น 12 รางวัล
รัฐมนตรีประจำสำนักนายกรัฐมนตรี กล่าวว่า การจัดโครงการนี้สอดคล้องกับแนวนโยบายของ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ซึ่งให้ความสำคัญกับการพัฒนารัฐบาลดิจิทัลในทุกมิติ สอดคล้องกับยุทธศาสตร์ชาติ 20 ปี ในด้านการปรับสมดุลและพัฒนาระบบการบริหารจัดการภาครัฐ โดยเฉพาะอย่างยิ่งในประเด็นยุทธศาสตร์ที่ 3 และ 4 ในการส่งเสริมการกระจายอำนาจและสนับสนุนบทบาทชุมชนท้องถิ่น โดยให้องค์กรปกครองส่วนท้องถิ่นเป็นหน่วยงานที่มีสมรรถนะสูง และปรับระบบวิธีการปฏิบัติราชการให้ทันสมัย ยกระดับความสามารถหน่วยงานภาครัฐ และขีดความสามารถของบุคลากรภาครัฐเพื่อนำไปสู่การเป็นรัฐบาลดิจิทัล การส่งเสริมให้เกิดระบบนิเวศด้านดิจิทัล รวมทั้งการจัดให้มีโครงสร้างพื้นฐานด้านดิจิทัลสำหรับบริการภาครัฐ เป็นไปตามแผนพัฒนารัฐบาลดิจิทัลของประเทศไทย พ.ศ. 2566 - 2570 ซึ่งมีวิสัยทัศน์ว่า “บริการภาครัฐสะดวก โปร่งใส ทันสมัย ตอบโจทย์ประชาชน” โดยมีเป้าหมายที่สำคัญ คือ การให้บริการที่ตอบสนองประชาชนและลดความเหลื่อมล้ำในการเข้าถึงบริการ ด้วยความโปร่งใส ประชาชนเชื่อถือและมีส่วนร่วม
"ผมขอแสดงความยินดีกับความสำเร็จของทั้ง 15 หน่วยงาน ที่ได้รับรางวัล “ท้องถิ่นดิจิทัล” ประจำปี 2565 และขอแสดงความชื่นชมสำหรับหน่วยงานที่ได้รับรางวัลประเภทยอดเยี่ยมทั้ง 3 หน่วยงาน ซึ่งจะได้เข้ารับถ้วยรางวัลรัฐบาลดิจิทัล จาก พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในวันที่ 30 พฤศจิกายน 2565 และขอเป็นกำลังใจให้พี่น้อง อปท. ทั่วประเทศในการร่วมกันขับเคลื่อนและพัฒนาท้องถิ่นของพวกเรา ให้มุ่งสู่ความเป็นดิจิทัลอย่างยั่งยืนต่อไป" รัฐมนตรีประจำสำนักนายกรัฐมนตรี กล่าว

ที่มา : https://www.thaigov.go.th/news/contents/details/61824