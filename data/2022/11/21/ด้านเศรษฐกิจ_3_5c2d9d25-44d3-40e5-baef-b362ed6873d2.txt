รัฐบาลไทย-ข่าวทำเนียบรัฐบาล-กรมทางหลวง ชวนมาแชะ 3 จุดเช็กอินแห่งใหม่ สร้างสรรค์พื้นที่สีเขียวควบคู่การอำนวยความสะดวกแก่ผู้ใช้ทาง


วันจันทร์ที่ 21 พฤศจิกายน 2565
กรมทางหลวง ชวนมาแชะ 3 จุดเช็กอินแห่งใหม่ สร้างสรรค์พื้นที่สีเขียวควบคู่การอำนวยความสะดวกแก่ผู้ใช้ทาง
พร้อมเชิญชวนแวะพักผ่อนและเป็นจุดเช็คอินช่วงฤดูท่องเที่ยวในวันหยุดปีใหม่นี้
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยถึงโครงการปรับปรุงภูมิทัศน์และสถาปัตยกรรมทางหลวง ตามนโยบาย “คมนาคมสีสัน สร้างสรรค์ประเทศไทย” ของนายศักดิ์สยาม ชิดชอบ รัฐมนตรีว่าการกระทรวงคมนาคม ว่านโยบายดังกล่าวเป็นการอำนวยความสะดวกในการเดินทางแก่ประชาชนพร้อมทั้งส่งเสริมทัศนียภาพระหว่างการเดินทางควบคู่กับการอนุรักษ์สิ่งแวดล้อม ช่วยส่งเสริมการท่องเที่ยวภายในประเทศและกระตุ้นเศรษฐกิจในท้องถิ่น เป็นพื้นที่พักผ่อนของผู้ใช้ทางและประชาชนในพื้นที่ ปัจจุบันได้ดำเนินการปรับปรุงภูมิทัศน์แล้วเสร็จเพิ่มอีก 3 โครงการ ได้แก่
1. โครงการปรับปรุงภูมิทัศน์ทางหลวงหมายเลข 213 ตอน สร้างค้อ - สกลนคร บริเวณ กม. ที่ 155+550 - 157+275 จังหวัดสกลนคร พื้นที่โครงการตั้งอยู่บนเนินเขา มีเอกลักษณ์พิเศษของถนนที่มีความคดเคี้ยวบนเนินเขาเหมือนงูเลื้อย เรียกว่าโค้งปิ้งงู (สกลนคร - กาฬสินธุ์) มีความสำคัญคือสามารถสัญจรผ่านไปยังจังหวัดต่าง ๆ และเป็นเส้นทางผ่านแหล่งท่องเที่ยวหลายแห่ง ผ่านเขตอุทยานแห่งชาติภูพาน และมีน้ำตกในบริเวณนี้หลายแห่งที่น่าเที่ยวชม อาทิ น้ำตกเหวสินธุ์ชัย น้ำตกสามหลั่น น้ำตกสาวไห้ จึงดำเนินการปรับภูมิทัศน์โดยการปลูกพรรณไม้ที่ให้ดอกสวยงามและสร้างจุดจดจำให้กับผู้ใช้ทาง เพื่อเพิ่มความโดดเด่นให้กับพื้นที่ และพัฒนาเป็นจุดเช็กอินแหล่งท่องเที่ยวแห่งใหม่ของจังหวัดสกลนคร พร้อมทั้งตกแต่งด้วยรูปปั้นช้างและหลักกิโลจำลอง โดยรูปแบบส่งเสริมเอกลักษณ์วัฒนธรรมของพื้นที่
2. โครงการปรับปรุงภูมิทัศน์ทางหลวงหมายเลข 9 (กาญจนาภิเษก) ตอน บางแค - คลองมหาสวัสดิ์ บริเวณ กม. ที่ 30+056 กรุงเทพมหานคร เป็นพื้นที่ว่างบริเวณต่างระดับฉิมพลี นำแนวความคิดเดิมจากสวนร่มเกล้าชาวทางที่สร้างถวายรัชกาลที่ 9 จุดเด่นได้นำปีนักษัตร (ปีเถาะ) นักษัตรประจำปีในรัชกาลที่ 9 มาออกแบบในงาน เลือกพรรณไม้ที่ดูแลรักษาง่ายและให้ดอกสีสันสวยงาม
3. โครงการปรับปรุงภูมิทัศน์ทางหลวงหมายเลข 107 ตอน แม่ทะลาย - หัวโท บริเวณ กม. ที่ 84+215 จังหวัดเชียงใหม่ เนื่องจากเป็นเส้นทางไปจังหวัดเชียงรายมีปริมาณการสัญจรจำนวนมาก และยังสามารถเชื่อมต่อไปยังสถานที่ท่องเที่ยวในพื้นที่อำเภอไชยปราการ เวียงแหง ฝาง และท่าตอน จังหวัดเชียงใหม่ จึงดำเนินการปรับปรุงให้เป็นพื้นที่บริการประชาชนในรูปแบบที่พักริมทาง (Rest Area) ประกอบด้วยพื้นที่พักผ่อน ศาลาให้บริการประชาชน
ทั้งนี้ การดำเนินการปรับปรุงภูมิทัศน์ของกรมทางหลวงจะช่วยปรับปรุงให้มีความสวยงาม และปลอดภัย เพิ่มพื้นที่สีเขียวเพื่อเป็นพื้นที่จุดพักรถและกลายเป็นแหล่งท่องเที่ยวแห่งใหม่ให้ผู้ใช้ทาง รวมถึงประชาชนที่อยู่ในพื้นที่ใกล้เคียงได้เข้ามาพักผ่อน เพื่อช่วยลดอุบัติเหตุที่อาจเกิดระหว่างการเดินทาง ตลอดจนเป็นการอนุรักษ์ธรรมชาติ ลดภาวะโลกร้อนและฝุ่นละออง ทั้งนี้ ขอให้ประชาชนผู้ใช้ทางโปรดใช้ความระมัดระวังในการใช้เส้นทาง เพื่อความสะดวกและปลอดภัยของผู้ใช้ทาง หากต้องการสอบถามสภาพเส้นทาง สภาพการจราจรหรือขอความช่วยเหลือต่าง ๆ สามารถติดต่อได้ที่สายด่วนกรมทางหลวง โทร. 1586 (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/61821