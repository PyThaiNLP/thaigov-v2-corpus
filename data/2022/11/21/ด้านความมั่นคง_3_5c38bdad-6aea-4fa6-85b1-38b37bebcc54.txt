รัฐบาลไทย-ข่าวทำเนียบรัฐบาล-รมว.สุชาติ จับมือ มูลนิธิยังมีเรา กองทัพเรือ ส่งมอบพระบรมสาทิสลักษณ์ ‘สตรีทอาร์ต คิงภูมิพล’ จ.ชลบุรี 


วันอาทิตย์ที่ 20 พฤศจิกายน 2565
พิมพ์
รมว.สุชาติ จับมือ มูลนิธิยังมีเรา กองทัพเรือ ส่งมอบพระบรมสาทิสลักษณ์ ‘สตรีทอาร์ต คิงภูมิพล’ จ.ชลบุรี
รมว.สุชาติ จับมือ มูลนิธิยังมีเรา กองทัพเรือ ส่งมอบพระบรมสาทิสลักษณ์ ‘สตรีทอาร์ต คิงภูมิพล’ จ.ชลบุรี
วันที่ 20 พฤศจิกายน 2565 นายสุชาติ ชมกลิ่น รัฐมนตรีว่าการกระทรวงแรงงาน เป็นประธานกิจกรรมส่งมอบพระบรมสาทิสลักษณ์ โครงการ สตรีทอาร์ต คิงภูมิพล ศิลปะแห่งรักและศรัทธามหาราชาภูมิพล โดยมี พล.ร.อ.เชิงชาย ชมเชิงแพทย์ ผู้บัญชาการทหารเรือ นายธวัชชัย ศรีทองผู้ว่าราชการจังหวัดชลบุรี นายชยธร ธนวรเจต ประธานมูลนิธิยังมีเรา ผู้บริหารระดับสูงกระทรวงแรงงาน หัวหน้าส่วนราชการหน่วยงานในสังกัดกระทรวงแรงงานจังหวัดชลบุรี และผู้แทนหน่วยงานที่เกี่ยวข้อง ร่วมให้การต้อนรับ ณ บริเวณอาคารแบดมินตัน กองเรือยุทธการ อ.สัตหีบจ.ชลบุรี
นายสุชาติ กล่าวว่า ตามที่กระทรวงแรงงาน ได้ร่วมกับ สถานีโทรทัศน์ท็อปนิวส์ มูลนิธิยังมีเราโครงการ Street Art King Bhumibol ของทีมวาดพระบรมสาทิสลักษณ์ ในหลวงรัชกาลที่ 9 โดยมี ครูอะไหล่ เป็นหัวหน้าทีมวาดนั้น เพื่อร่วมกันผลักดันความฝันที่อยากจะเห็นภาพพระบรมสาทิสลักษณ์ในหลวงรัชกาลที่ 9 ให้เกิดขึ้นทั่วประเทศ และกระทรวงแรงงานได้ความสำคัญกับโครงการดังกล่าวที่แสดงออกถึงความจงรักภักดี สำนึกในพระมหากรุณาธิคุณต่อสถาบันพระมหากษัตริย์ รวมทั้งสร้างความสมัครสมานสามัคคีให้เป็นอันหนึ่งอันเดียวกันของคนไทยทั้งชาติ
นายสุชาติ กล่าวต่อว่า สำหรับที่จังหวัดชลบุรี ในส่วนของกระทรวงแรงงาน ผมได้ให้สถาบันพัฒนาฝีมือแรงงาน 3 ชลบุรี ได้เข้ามาสนับสนุนเตรียมความพร้อมของผนังกำแพงกับกองเรือยุทธการ โดยเปิดฝึกอบรมโครงการ “สตรีทอาร์ต คิงภูมิพล” หลักสูตรสาขาช่างสีอาคารระหว่างวันที่ 8 -12 พฤศจิกายน 2565 ที่ผ่านมา ให้กับอาสาสมัครแรงงาน ชาวบ้าน และทหารที่กองเรือยุทธการ เพื่อให้มีความรู้เกี่ยวกับการทาสีผนังอาคาร ทักษะการโป๊วกำแพง การซ่อมแซมรอยร้าวบางส่วน ก่อนที่ลงสีรองพื้น ทาสีจริงและเก็บรายละเอียดที่พื้นผนังกำแพง เพื่อเตรียมความพร้อมก่อนสำหรับให้ศิลปินได้รังสรรค์ผลงานวาดพระบรมสาทิสลักษณ์จนแล้วเสร็จและได้ส่งมอบร่วมกันในวันนี้
“กระทรวงแรงงานขอขอบคุณ มูลนิธิยังมีเรา สถานีข่าวท็อปส์นิวส์ ทีมงานสตรีทอาร์ต คิงภูมิพลกองเรือยุทธการ กองทัพเรือ ผู้ว่าราชการจังหวัดชลบุรี อาสาสมัครแรงงาน และทุกหน่วยงานที่เกี่ยวข้อง ที่สำคัญขอชื่นชมศิลปินทุกท่านที่ได้รังสรรค์ผลงานจนทำให้กิจกรรมในครั้งนี้ประสบความสำเร็จลุล่วงด้วยดี ซึ่งเป็นกิจกรรมที่ได้แสดงออกถึงความจงรักภักดีและสำนึกในพระมหากรุณาธิคุณต่อสถาบันพระมหากษัตริย์และพระบรมวงศานุวงษ์ ตลอดจนการสร้างจิตสำนึกให้คนไทยรู้จักการให้ แบ่งปัน มีความเสียสละ มีเมตตาต่อผู้อื่น และทำงานโดยไม่หวังผลตอบแทน” นายสุชาติ กล่าวท้ายสุด
สำหรับโครงการสตรีทอาร์ต คิงภูมิพล ศิลปะแห่งรักและศรัทธา มหาราชาภูมิพล ปัจจุบันได้ดำเนินการไปแล้ว 15 จังหวัด ที่เหลืออีก 62 จังหวัดจะทยอยดำเนินการให้ครบทุกจังหวัดทั่วประเทศต่อไป
+++++++++++++++++++
กองเผยแพร่และประชาสัมพันธ์
20 พฤศจิกายน 2565

ที่มา : https://www.thaigov.go.th/news/contents/details/61807