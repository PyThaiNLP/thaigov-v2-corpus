รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ยินดีกับความสำเร็จของเยาวชนไทย สร้างชื่อเสียงให้ประเทศ คว้าแชมป์โลกการแข่งขันโอลิมปิกหุ่นยนต์ระดับนานาชาติ ณ เมืองดอร์ทมุนต์ ประเทศเยอรมนี


วันจันทร์ที่ 21 พฤศจิกายน 2565
พิมพ์
โฆษกรัฐบาลเผย นายกฯ ยินดีกับความสำเร็จของเยาวชนไทย สร้างชื่อเสียงให้ประเทศ คว้าแชมป์โลกการแข่งขันโอลิมปิกหุ่นยนต์ระดับนานาชาติ ณ เมืองดอร์ทมุนต์ ประเทศเยอรมนี
โฆษกรัฐบาลเผย นายกฯ ยินดีกับความสำเร็จของเยาวชนไทย สร้างชื่อเสียงให้ประเทศ คว้าแชมป์โลกการแข่งขันโอลิมปิกหุ่นยนต์ระดับนานาชาติ ณ เมืองดอร์ทมุนต์ ประเทศเยอรมนี
วันที่ 21 พฤศจิกายน 2565 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แสดงความชื่นชมและยินดีกับความสำเร็จของทีม ThaiHerbGood โรงเรียนอัสสัมชัญลำปาง และ ทีม PANYA ROBOT จากสถาบันปัญญาโรบอท กรุงเทพฯ ตัวแทนประเทศไทย ที่คว้ารางวัลในการแข่งขันโอลิมปิกหุ่นยนต์ WORLD ROBOT OLYMPIAD การแข่งขันโอลิมปิกหุ่นยนต์ระดับนานาชาติ ที่จัดขึ้นระหว่างวันที่ 17 - 19 พฤศจิกายน 2565 ที่ผ่านมา ณ เมืองดอร์ทมุนต์ ประเทศเยอรมนี ซึ่งกระทรวงการอุดมศึกษา วิทยาศาสตร์ วิจัยและนวัตกรรม โดยองค์กรพิพิธภัณฑ์วิทยาศาสตร์ เป็นผู้สนับสนุนทางวิชาการ และบริษัท แกมมาโก้ (ประเทศไทย) จำกัด WRO National Organizers ประจำประเทศไทย นำทีมเด็กไทยเข้าร่วมการแข่งขัน
นายอนุชาฯ กล่าวว่า การแข่งขันโอลิมปิกหุ่นยนต์ระดับนานาชาติ ประจำปี 2565 (World Robot Olympiad) มีประเทศเข้าร่วมการแข่งขัน 73 ประเทศ รวม 365 ทีม โดยประเทศไทยส่งเข้าร่วมการแข่งขัน 3 ประเภท ได้แก่ 1. ประเภทหุ่นยนต์อัตโนมัติ ROBOSPORTS 2. ประเภทหุ่นยนต์อัตโนมัติ Future Engineers 3. ประเภทหุ่นยนต์อัตโนมัติ ROBOMISSION รุ่นอายุ 8 - 12 ปี รุ่นอายุ 11 - 15 ปี และรุ่นอายุ  14 - 19 ปี โดยตัวแทนประเทศไทยที่คว้าสองรางวัลใหญ่ ได้แก่ ทีม ThaiHerbGood จากโรงเรียนอัสสัมชัญลำปาง สมาชิกในทีม 1. นายปพนรัตน์ ฟูใจ 2. นายเขมินท์ พินิตเกียรติสกุล ผู้ควบคุมทีม นายอรรถพล ชื่นกุล คว้ารางวัลชนะเลิศประเภท ROBOMISSION รุ่น Senior และ ทีม PANYA ROBOT จากสถาบันปัญญาโรบอท กรุงเทพมหานคร สมาชิกในทีม 1. นายโชติพิสุทธิ์  มงคลวิสุทธิ์ 2. นายพิสิษฐ์  มงคลวิสุทธิ์ 3. นายวรกร ฤกษ์สมถวิล ผู้ควบคุมทีม นายปัญญา สนธิธรรม คว้ารางวัลรองชนะเลิศอันดับ 2 ประเภท ROBOSPORTS
“นายกรัฐมนตรีแสดงความยินดีกับเยาวชนที่ได้รับรางวัลจากการแข่งขันโอลิมปิกหุ่นยนต์ระดับนานาชาติ รวมถึงชื่นชมในความสามารถของเยาวชนไทยทุกคนที่เข้าร่วมการแข่งขันครั้งนี้ แสดงให้เห็นถึงความตั้งใจ ศักยภาพและความสามารถของเยาวชนไทยทางด้านวิทยาศาสตร์และเทคโนโลยี ซึ่งเป็นสาขาวิชาที่มีความสำคัญต่อการพัฒนาประเทศ นอกจากทุกคนจะได้รับประสบการณ์ที่ดีแล้ว ยังเป็นความภาคภูมิใจในการเป็นตัวแทนเยาวชนไทยที่ได้สร้างชื่อเสียงให้กับประเทศ ถือเป็นรางวัลอันทรงเกียรติและมีคุณค่าสำหรับน้อง ๆ เยาวชน โดยหวังว่าจะเป็นการสร้างแรงจูงใจและเป็นกำลังใจที่ดีให้กับเยาวชนทุกคน ที่จะเป็นฐานกำลังปัญญาเพื่อพัฒนาประเทศต่อไปในอนาคต โดยเฉพาะอย่างยิ่งเยาวชนที่มีความรู้ ความสามารถทางด้านวิทยาศาสตร์และเทคโนโลยี ซึ่งถือเป็นหนึ่งในนโยบายหลักที่รัฐบาลส่งเสริมมาอย่างต่อเนื่อง เพื่อพัฒนาเยาวชนให้มีโอกาสเรียนรู้ พัฒนาทักษะและสมรรถนะ รวมถึงความคิดสร้างสรรค์เชิงนวัตกรรม เพื่อสร้างผลงานด้านวิทยาศาสตร์และเทคโนโลยีในอนาคตอย่างยั่งยืน อันจะเป็นประโยชน์ต่อการพัฒนาสังคมและประเทศต่อไปในอนาคต  ในนามของรัฐบาลขอขอบคุณหน่วยงานที่เกี่ยวข้องที่ให้การสนับสนุนการแข่งขันดังกล่าว จนนำมาซึ่งความสำเร็จและสร้างชื่อเสียงให้กับประเทศไทยในเวทีระดับนานาชาติ” นายอนุชาฯ กล่าว

ที่มา : https://www.thaigov.go.th/news/contents/details/61813