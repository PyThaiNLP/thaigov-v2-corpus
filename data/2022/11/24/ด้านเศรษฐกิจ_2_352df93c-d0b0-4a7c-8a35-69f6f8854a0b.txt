รัฐบาลไทย-ข่าวทำเนียบรัฐบาล-บสย. จัดงาน “จับคู่กู้ค้ำ” ออนไลน์ แมทชิ่ง ผนึก 5 ธนาคารชั้นนำ เติมทุน SMEs มอบสิทธิ์ 500 ท่าน ลงทะเบียน Line TCG First


วันพฤหัสบดีที่ 24 พฤศจิกายน 2565
พิมพ์
บสย. จัดงาน “จับคู่กู้ค้ำ” ออนไลน์ แมทชิ่ง ผนึก 5 ธนาคารชั้นนำ เติมทุน SMEs มอบสิทธิ์ 500 ท่าน ลงทะเบียน Line TCG First
บสย. เตรียมจัดงาน “จับคู่กู้ค้ำ” ออนไลน์ แมทชิ่ง ในวันจันทร์ที่ 28 พ.ย.2565 ผ่านระบบ Zoom ระหว่างเวลา 14.00-15.30 น. การรวมพลังระหว่าง 5 ธนาคารชั้นนำ ได้แก่ ธ.กรุงไทย ธ.ออมสิน ธพว. ธ.ไทยเครดิต เพื่อรายย่อย EXIM BANK กับ ผู้ประกอบการ SMEs
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) เปิดเผยว่า ได้เตรียมจัดงาน “จับคู่กู้ค้ำ” ออนไลน์ แมทชิ่ง ในวันจันทร์ที่ 28 พฤศจิกายน 2565 ผ่านระบบ Zoom ระหว่างเวลา 14.00-15.30 น. การรวมพลังระหว่าง 5 ธนาคารชั้นนำ ได้แก่ ธนาคารกรุงไทย จำกัด (มหาชน) ธนาคารออมสิน ธนาคารพัฒนาวิสาหกิจขนาดกลางและขนาดย่อมแห่งประเทศไทย ธนาคารไทยเครดิต เพื่อรายย่อย จำกัด (มหาชน) ธนาคารเพื่อการส่งออกและนำเข้าแห่งประเทศไทย (EXIM BANK) กับ ผู้ประกอบการ SMEs
งาน “จับคู่กู้ค้ำ” ออนไลน์ แมทชิ่งเพิ่มโอกาสการเข้าถึงสินเชื่อ เติมสภาพคล่องทางการเงิน กระตุ้นการเข้าถึงแหล่งทุนที่ตอบโจทย์ความต้องการผู้ประกอบการ SMEs ที่มีศักยภาพ ต้องการสินเชื่อ แต่ขาดหลักประกัน โดยมี ผลิตภัณฑ์สินเชื่อ จากธนาคารพันธมิตร ร่วมกับโครงการค้ำประกันสินเชื่อ รายสถาบันการเงินระยะที่ 7 หรือ BI 7 (บีไอ เจ็ด) (Bilateral 7) วงเงิน 11,000 ล้านบาท จับมือกันกระตุ้นเศรษฐกิจรับการเปิดประเทศและการท่องเที่ยว เปิดกว้างผู้ประกอบการ SMEs ทุกกลุ่ม ภาคท่องเที่ยวและเกี่ยวเนื่อง อุตสาหกรรม ค้าส่ง-ค้าปลีก ผลิตสินค้า บริการ มีโอกาสเข้าถึงสินเชื่อ สร้างมูลค่าเพิ่มทางเศรษฐกิจ คาดว่าช่วย SMEs ได้ราว 2,391 ราย (เฉลี่ย 4.6 ลบ./ราย) ก่อให้เกิดสินเชื่อในระบบเศรษฐกิจ 13,200 ลบ. (1.2 เท่า) รักษาการจ้างงานรวม 57,300 ราย (24 ราย/SMEs) และ สร้างผลประโยชน์ทางเศรษฐกิจ ประมาณ 45,430 ลบ. (4.13 เท่า)
งาน “จับคู่กู้ค้ำ” ออนไลน์ แมทชิ่ง เปิดให้ผู้ประกอบการ SMEs ที่สนใจขอรับบริการสินเชื่อ และข้อมูลสินเชื่อของธนาคารพันธมิตรและค้ำประกันสินเชื่อ เข้าฟังผ่านระบบ Zoom ในวันที่ 28 พฤศจิกายน 2565 เวลา 14.00-15.30 วันเดียว โดยมอบสิทธิ์ 500 ท่าน สำหรับผู้ที่ลงทะเบียนผ่าน Line TCG First ตั้งแต่ 24 - 27 พฤศจิกายน 2565 ปิดรับลงทะเบียนเวลา 17.00 น.

ที่มา : https://www.thaigov.go.th/news/contents/details/61948