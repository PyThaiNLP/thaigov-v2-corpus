รัฐบาลไทย-ข่าวทำเนียบรัฐบาล-สำนักงานสลากฯ เพิ่มความสะดวกการโอนเงินรางวัลสลากดิจิทัล เข้าบัญชีทุกธนาคารได้ เริ่มงวด 16 ธ.ค.65 เป็นต้นไป พร้อมออกสลากสัญจร งวด 1 ธ.ค. ที่จังหวัดลำปาง


วันพฤหัสบดีที่ 24 พฤศจิกายน 2565
พิมพ์
สำนักงานสลากฯ เพิ่มความสะดวกการโอนเงินรางวัลสลากดิจิทัล เข้าบัญชีทุกธนาคารได้ เริ่มงวด 16 ธ.ค.65 เป็นต้นไป พร้อมออกสลากสัญจร งวด 1 ธ.ค. ที่จังหวัดลำปาง
สำนักงานสลากฯ เพิ่มความสะดวกการโอนเงินรางวัลสลากดิจิทัล เข้าบัญชีทุกธนาคารได้ เริ่มงวด 16 ธ.ค.65 เป็นต้นไป พร้อมออกสลากสัญจร งวด 1 ธ.ค. ที่จังหวัดลำปาง ย้ำดำเนินการเด็ดขาด ผู้ค้าที่นำสลากฯ ไปขายต่อให้แพลตฟอร์มเอกชน
วันนี้ (24 พฤศจิกายน 2565)  ที่สำนักงานสลากกินแบ่งรัฐบาล พันโท หนุน ศันสนาคม ผู้อำนวยการสำนักงานสลากกินแบ่งรัฐบาล เปิดเผยว่า ในงวดวันที่ 16 ธันวาคม 2565 เป็นต้นไป ผู้ถูกรางวัลสลากดิจิทัล ที่เลือกรับเงินรางวัลผ่านแอปฯ เป๋าตัง สามารถที่จะให้โอนเงินรางวัลเข้าบัญชีใดๆ ของทุกธนาคารได้แล้ว โดยไม่จำเป็นต้องรับเงินรางวัลผ่านธนาคารกรุงไทยเท่านั้น และในอนาคตอันใกล้ หากผู้ถูกรางวัลที่ยังไม่ได้ทำรายการเลือกรับเงินรางวัล ภายในงวดนั้นๆ หากพ้น 15 วันไปแล้ว ระบบจะโอนเงินรางวัลเข้าบัญชีธนาคารของผู้ถูกรางวัลโดยอัตโนมัติ ทั้งนี้ เพื่อเป็นการอำนวยความสะดวกให้กับผู้ซื้อสลากดิจิทัล ให้สามารถรับเงินรางวัลเข้าบัญชีต่างๆได้ทุกธนาคารไม่จำเป็นต้องมีเฉพาะบัญชีธนาคารกรุงไทยที่ผูกไว้เพียงอย่างเดียว
ผู้อำนวยการสำนักงานสลากกินแบ่งรัฐบาล กล่าวต่อไปอีกว่า ขณะนี้ พี่น้องประชาชนสามารถซื้อสลากได้ทุกหมายเลขที่ต้องการ ในราคา 80 บาท หรือต่ำกว่า 80 บาท ผ่านแอปฯ เป๋าตัง งวดละ 16 ล้านฉบับ และจุดจำหน่ายสลาก 80 กระจายอยู่ทั่วประเทศอีก 1,047 จุด รวมมีสลากที่จำหน่ายไม่เกิน 80 บาท ตามราคาที่กำหนดอย่างน้อย 18.5 ล้านฉบับ ในขณะเดียวกัน ยังคงเพิ่มความเข้มข้นในการตรวจสอบการจำหน่ายสลากของตัวแทนจำหน่ายและผู้ซื้อจองฯ ล่วงหน้า โดยเฉพาะอย่างยิ่ง การนำสลากไปจำหน่ายต่อให้กับแพลตฟอร์มเอกชนต่างๆ หรือไม่ได้จำหน่ายด้วยตนเอง ซึ่งจะมีการตรวจสอบสลากที่ถูกรางวัลจากการที่นำสลากนั้นมาขึ้นเงินรางวัล หากพบว่าเป็นสลากของตัวแทนจำหน่าย หรือผู้ซื้อจองรายใด จะใช้มาตรการเด็ดขาดในการดำเนินการให้เป็นไปตามหลักเกณฑ์ และได้กำชับให้หน่วยงานที่เกี่ยวข้องลงพื้นที่ตรวจสอบการจำหน่ายสลาก รวมถึงการเบิกสลากที่ที่ทำการไปรษณีย์ทั่วประเทศอย่างต่อเนื่อง รวมถึงการจำหน่ายสลากของสมาคม องค์กร ให้เป็นไปตามเงื่อนไขหลักเกณฑ์อย่างเคร่งครัด
พันโท หนุน ศันสนาคม  กล่าวต่อไปอีกว่า ในงวดวันที่ 1 ธันวาคม 2565 นี้ สำนักงานสลากกินแบ่งรัฐบาลจะออกรางวัลสลากสัญจร ณ อาคารหอประชุมจังหวัดลำปาง อำเภอเมืองลำปาง จังหวัดลำปาง เพื่อให้พ่อแม่พี่น้องประชาชนในพื้นที่จังหวัดลำปางและใกล้เคียงได้เห็นถึงความโปร่งใสในขั้นตอนและกระบวนการออกรางวัล ท่านที่สนใจสามารถเข้าชมการออกรางวัลได้ด้วยตนเองโดยไม่มีค่าใช้จ่าย พร้อมนำบัตรประจำตัวประชาชนแสดงในวันดังกล่าวด้วย รวมทั้งยังสามารถรับชมการถ่ายทอดสดได้ผ่านช่องทางต่างๆ ได้แก่ เว็บไซต์สำนักงานฯ www.glo.or.th  สถานีโทรทัศน์อมรินทร์ทีวี สถานีโทรทัศน์ไทยรัฐทีวี และช่องทาง LINE TODAY รวมทั้งรับฟังการถ่ายทอดเสียงทางสถานีวิทยุกระจายเสียงแห่งประเทศไทย กรมประชาสัมพันธ์ ตั้งแต่เวลา 14.30 น. เป็นต้นไป

ที่มา : https://www.thaigov.go.th/news/contents/details/61968