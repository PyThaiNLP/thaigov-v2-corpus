รัฐบาลไทย-ข่าวทำเนียบรัฐบาล-​รมช.ประภัตร ลงพื้นที่โคราช มอบโคในโครงการธนาคารโค - กระบือ เพื่อเกษตรกรตามพระราชดำริ 


วันพฤหัสบดีที่ 24 พฤศจิกายน 2565
​รมช.ประภัตร ลงพื้นที่โคราช มอบโคในโครงการธนาคารโค - กระบือ เพื่อเกษตรกรตามพระราชดำริ
​รมช.ประภัตร ลงพื้นที่โคราช มอบโคในโครงการธนาคารโค - กระบือ เพื่อเกษตรกรตามพระราชดำริ พร้อมเสนอโครงการทางเลือก "โครงการสานฝันสร้างอาชีพ" มุ่งสร้างรายได้แก่ครัวเรือนเกษตรกร
นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานมอบโค  ในโครงการธนาคารโค – กระบือ เพื่อเกษตรกรตามพระราชดำริ พร้อมชี้แจงโครงการสานฝันสร้างอาชีพ ยกระดับรายได้เกษตรกร ณ วิทยาลัยเทคนิคปากช่อง อ.ปากช่อง และเทศบาลตำบลหนองไข่น้ำ อ.เมือง จ.นครราชสีมา โดยมี นายวิวัฒน์ ไชยชอุ่ม ผู้อำนวยการกองส่งเสริมและพัฒนาการปศุสัตว์ กรมปศุสัตว์ พร้อมหน่วยงานที่เกี่ยวข้อง ผู้นำประชาชน และเกษตรกรเข้าร่วม ว่า กระทรวงเกษตรและสหกรณ์ ได้จัดทำโครงการธนาคารโค – กระบือ
เพื่อเกษตรกรตามพระราชดำริ ซึ่งเกิดขึ้นจากพระมหากรุณาธิคุณ พระบาทสมเด็จพระปรเมนทรรามาธิบดีศรีสินทร
มหาวชิราลงกรณ พระวชิรเกล้าเจ้าอยู่หัว ที่ทรงพระราชทานโค – กระบือช่วยเหลือให้เกษตรกรมีปัจจัยการผลิตเป็นของตนเอง ไม่ต้องเสียค่าเช่าแรงงานโค-กระบือในการทำนาปลูกข้าว เป็นลักษณะของการอยู่ร่วมกัน พึ่งพากันตามธรรมชาติ การใช้แรงงานสัตว์ก็เป็นการเลือกใช้พลังงานจากธรรมชาติแทนการใช้น้ำมันเชื้อเพลิง ซึ่งเป็นทรัพยากรที่นับวันจะเหลือน้อยลงไป และมีราคาสูงขึ้น ซึ่งจะเป็นประโยชน์หลายทางแก่พี่น้องเกษตรกร
“ในวันนี้มีความยินดีที่ได้ส่งมอบโคในโครงการฯ ดังกล่าว จำนวน 27 ตัว ให้แก่เกษตรกร 27 ราย ในพื้นที่จังหวัดนครราชสีมา เพื่อช่วยเหลือเกษตรกรให้มีโค – กระบือเป็นของตนเอง ได้ใช้ในการประกอบอาชีพเกษตรกรรม อีกทั้งยังสามารถนำมูลโคไปใช้เป็นปุ๋ยคอก ช่วยลดรายจ่ายและทำให้เกษตรกรมีรายได้เพิ่มขึ้น รวมถึงเป็นการสนับสนุนให้เกษตรกรมีส่วนร่วมในการรวมกลุ่ม สร้างความเข้มแข็งให้กับชุมชนอีกด้วย” รมช.ประภัตร กล่าว
ในโอกาสนี้ รมช.ประภัตร ยังได้ชี้แจงและขอความร่วมมือกับหน่วยงานในพื้นที่ให้ช่วยกันประชาสัมพันธ์และสนับสนุนเกษตรกรเข้าร่วมโครงการ “โครงการสานฝันสร้างอาชีพ และยกระดับรายได้เกษตรกร” โดยโครงการนี้ กระทรวงเกษตรและสหกรณ์ ได้ร่วมกับธนาคารเพื่อการเกษตรและสหกรณ์การเกษตร (ธ.ก.ส.) มีวัตถุประสงค์เพื่อปล่อยสินเชื่อสำหรับใช้ในการประกอบอาชีพการเกษตร อาชีพนอกภาคเกษตร หรือการลงทุนค้าขาย เพื่อเสริมรายได้ในครัวเรือน เน้นอาชีพที่มีตลาดรองรับชัดเจน มีการประกันราคารับซื้อผลผลิต สามารถสร้างรายได้ในระยะเวลาไม่เกิน 6 เดือน วงเงินกู้สูงสุดรายละไม่เกินจำนวน 100,000 บาท แต่ต้องไม่เกินค่าใช้จ่ายและหรือค่าลงทุนจริงของลูกค้าแต่ละราย โดยสามารถยื่นความประสงค์ขอกู้ตามโครงการได้ 2 ช่องทาง ได้แก่ 1) ยื่นขอกู้เงินที่ธนาคาร ธ.ก.ส. สาขาที่ตนเองมีภูมิลำเนาหรือที่ตั้งของโครงการ (Walk In) และ 2) ให้ผู้ขอกู้ลงทะเบียนยื่นขอสินเชื่อผ่านช่องทาง Line Official : BAAC Family และนัดหมายผู้ขอกู้ผ่านระบบนัดหมาย ซึ่งสามารถขอคำปรึกษาเบื้องต้นได้ที่หน่วยงานของกระทรวงเกษตรและสหกรณ์ในภูมิลำเนา ได้แก่ สำนักงานเกษตรจังหวัด สำนักงานปศุสัตว์จังหวัด หรือสำนักงานประมงในท้องที่

ที่มา : https://www.thaigov.go.th/news/contents/details/61969