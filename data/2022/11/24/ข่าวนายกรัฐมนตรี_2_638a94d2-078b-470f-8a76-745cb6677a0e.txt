รัฐบาลไทย-ข่าวทำเนียบรัฐบาล-นายกรัฐมนตรีสักการะพระพุทธมหาธรรมราชา ณ พุทธอุทยานเพชรบุระ พร้อมตรวจติดตามโครงการแก้มลิงผันน้ำฯ เพื่อบรรเทาปัญหาน้ำท่วม จ.เพชรบูรณ์ อย่างเป็นรูปธรรม 


วันพฤหัสบดีที่ 24 พฤศจิกายน 2565
พิมพ์
นายกรัฐมนตรีสักการะพระพุทธมหาธรรมราชา ณ พุทธอุทยานเพชรบุระ พร้อมตรวจติดตามโครงการแก้มลิงผันน้ำฯ เพื่อบรรเทาปัญหาน้ำท่วม จ.เพชรบูรณ์ อย่างเป็นรูปธรรม
นายกรัฐมนตรีสักการะพระพุทธมหาธรรมราชา ณ พุทธอุทยานเพชรบุระ พร้อมตรวจติดตามโครงการแก้มลิงผันน้ำฯ เพื่อบรรเทาปัญหาน้ำท่วม จ.เพชรบูรณ์ อย่างเป็นรูปธรรม
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (24 พฤศจิกายน 2565) เวลา 12.40 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมด้วย นายอาคม เติมพิทยาไพสิฐรัฐมนตรีว่าการกระทรวงการคลัง นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม นายสุชาติ ชมกลิ่น รัฐมนตรีว่าการกระทรวงแรงงาน และนายสันติ พร้อมพัฒน์ รัฐมนตรีช่วยว่าการกระทรวงการคลัง สักการะพระพุทธมหาธรรมราชา ณ พุทธอุทยานเพชรบุระ ตำบลสะเดียง อำเภอเมืองเพชรบูรณ์ จังหวัดเพชรบูรณ์ เพื่อความเป็นสิริมงคลในโอกาสเดินทางมาปฏิบัติราชการ ณ จังหวัดเพชรบูรณ์
เมื่อนายกรัฐมนตรีเดินทางถึง นายวิศัลย์ โฆษิตานนท์ ประธานสภาวัฒนธรรมจังหวัดเพชรบูรณ์ นำเยี่ยมชม “พระพุทธมหาธรรมราชาเฉลิมพระเกียรติ 84 พรรษา พระบาทสมเด็จพระเจ้าอยู่หัว ภูมิพลอดุลยเดชมหาราช” พระพุทธรูปคู่บ้านคู่เมืองจังหวัดเพชรบูรณ์ องค์พระเนื้อโลหะหล่อด้วยทองเหลืองบริสุทธิ์  มีขนาดใหญ่ที่สุดในจังหวัดเพชรบูรณ์ จากนั้น นายกรัฐมนตรีและคณะ จุดธูปเทียนสักการะ ถวายพวงมาลัย ปิดทอง ตามลำดับ
เสร็จแล้ว นายกรัฐมนตรีตรวจติดตามโครงการแก้มลิงที่ผันน้ำจากแม่น้ำป่าสักมาเก็บไว้ในสระน้ำขนาดใหญ่บริเวณด้านหลังพุทธอุทยานเพชรบุระ ซึ่งเป็นพื้นที่รองรับน้ำของจังหวัดเพชรบูรณ์ และเป็นหนึ่งในโครงการสำคัญที่รัฐบาลให้การสนับสนุนเพื่อช่วยป้องกันและบรรเทาปัญหาน้ำท่วมในพื้นที่จังหวัดเพชรบูรณ์อย่างเป็นรูปธรรม
ในตอนท้าย นายกรัฐมนตรีเยี่ยมชมใต้ฐานองค์พระพุทธมหาธรรมราชา ประกอบด้วย พระพุทธรูปสำคัญ ๆ ของจังหวัดเพชรบูรณ์ รวมทั้งองค์พระเกจิอาจารย์ที่มีชื่อเสียงของประเทศไทย ก่อนออกเดินทางไปเป็นประธานในพิธี KICK OFF มาตรการช่วยเหลือและยกระดับรายได้เกษตรกรผู้ปลูกข้าว ปีการผลิต 2565/66 ณ ศาลากลางจังหวัดเพชรบูรณ์

ที่มา : https://www.thaigov.go.th/news/contents/details/61954