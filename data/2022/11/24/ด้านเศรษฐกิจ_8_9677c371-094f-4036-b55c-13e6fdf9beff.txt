รัฐบาลไทย-ข่าวทำเนียบรัฐบาล-“กรุงไทย” พร้อมขายพันธบัตรวอลเล็ต สบม.รุ่น “สุขใจให้ออม” ผ่าน “เป๋าตัง" 7-20 ธ.ค.นี้ กระตุ้นการออมอย่างทั่วถึงและยั่งยืน


วันพฤหัสบดีที่ 24 พฤศจิกายน 2565
พิมพ์
“กรุงไทย” พร้อมขายพันธบัตรวอลเล็ต สบม.รุ่น “สุขใจให้ออม” ผ่าน “เป๋าตัง" 7-20 ธ.ค.นี้ กระตุ้นการออมอย่างทั่วถึงและยั่งยืน
กรุงไทยเตรียมเปิดขายพันธบัตรออมทรัพย์ วอลเล็ต สบม. ครั้งที่ 7 รุ่น “สุขใจให้ออม” วงเงินรวม 15,000 ลบ. บนแอปฯ เป๋าตัง ลงทุนขั้นต่ำเพียง 100 บาท รับดอกเบี้ยสูงสุด 3% ต่อปี ตั้งแต่ 7-20 ธ.ค.นี้
ธนาคารกรุงไทยเตรียมเปิดขายพันธบัตรออมทรัพย์ วอลเล็ต สบม. ครั้งที่ 7 รุ่น “สุขใจให้ออม” วงเงินรวม 15,000 ล้านบาท บนแอปฯ เป๋าตัง กระตุ้นการออมอย่างทั่วถึงและยั่งยืน ช่วยให้การออมและการลงทุนเป็นเรื่องง่าย ทำรายการได้ทุกที่ ลงทุนขั้นต่ำเพียง 100 บาท รับดอกเบี้ยสูงสุด 3% ต่อปี ตั้งแต่ 7-20 ธันวาคมนี้
นายรวินทร์ บุญญานุสาสน์ รองกรรมการผู้จัดการใหญ่ สายงานธุรกิจตลาดเงินตลาดทุน ธนาคารกรุงไทย เปิดเผยว่า ธนาคารเตรียมเปิดจําหน่ายพันธบัตรออมทรัพย์วอลเล็ต สบม. ครั้งที่ 7 รุ่น “สุขใจให้ออม” บนแอปพลิเคชันเป๋าตัง จำนวน 2 รุ่น คือ รุ่นอายุ 3 ปี อัตราดอกเบี้ยแบบคงที่ 2.3% ต่อปี และอายุ 7 ปี อัตราดอกเบี้ยแบบคงที่ 3.0% ต่อปี วงเงินรวม 15,000 ล้านบาท จ่ายดอกเบี้ยทุก 3 เดือน ลงทุนขั้นต่ำเพียง 100 บาท สูงสุด 20 ล้านบาทต่อคน จําหน่ายให้บุคคลธรรมดา สัญชาติไทยที่มีอายุ 15 ปีขึ้นไป ตั้งแต่วันที่ 7-20 ธันวาคม 2565
พันธบัตรวอลเล็ต สบม. รุ่น “สุขใจให้ออม” เป็นการลงทุนที่ตอบโจทย์เรื่องการออมเงิน เพราะความเสี่ยงต่ำและได้รับผลตอบแทนสม่ำเสมอ หลังจากรับดอกเบี้ยงวดที่สองและถือพันธบัตรมาไม่ต่ำกว่า 6 เดือน สามารถขายต่อในตลาดรอง ผ่านแอปฯ เป๋าตังได้ทุกวัน 24 ชั่วโมง รับเงินทันที ไม่มีค่าธรรมเนียม โดยธนาคารมุ่งมั่นพัฒนาผลิตภัณฑ์และบริการเพื่อตอบโจทย์การออมและการลงทุนอย่างต่อเนื่อง กระตุ้นการออมอย่างทั่วถึงและยั่งยืน (Encourage Investment) เพื่อสนับสนุนให้ประชาชนทุกกลุ่ม โดยเฉพาะเยาวชนที่มีอายุ 15 ปีขึ้นไป เข้าถึงการลงทุนพันธบัตรได้ง่ายและเท่าเทียมผ่านช่องทางดิจิทัล
ธนาคารยังได้ร่วมจําหน่ายพันธบัตรออมทรัพย์รุ่น “สุขใจให้ออม” โดยเปิดขายให้นักลงทุนทั่วไปอีก 2 รุ่น อายุ 3 ปี และ 7 ปี วงเงินรวม 40,000 ล้านบาท เริ่มต้นลงทุนขั้นต่ำ 1,000 บาท จ่ายดอกเบี้ยทุก 3 เดือน เปิดจําหน่ายระหว่างวันที่ 13-14 ธันวาคม 2565 (ไม่จำกัดวงเงินซื้อสูงสุด) รุ่นอายุ 3 ปี อัตราดอกเบี้ยแบบคงที่ 2.3% ต่อปี และรุ่นอายุ 7 ปี อัตราดอกเบี้ยแบบคงที่ 3.0% ต่อปี เปิดจำหน่ายผ่าน Krungthai NEXT และธนาคารกรุงไทยทุกสาขาทั่วประเทศ ส่วนวงเงินอีก 5,000 ล้านบาท เป็นรุ่นอายุ 10 ปี จ่ายดอกเบี้ยทุก 6 เดือน จําหน่ายให้กับสภากาชาดไทย มูลนิธิ สมาคม สหกรณ์ วัด สถานศึกษาของรัฐ โรงพยาบาลของรัฐ และองค์กรอื่นที่ไม่แสวงหากําไร จ่ายอัตราดอกเบี้ยแบบคงที่ 2.9% ต่อปี
ขั้นตอนการลงทุนพันธบัตรวอลเล็ตสบม. สะดวกรวดเร็วและปลอดภัย เพียงดาวน์โหลดแอปฯ เป๋าตัง เปิดใช้งานวอลเล็ต สบม. แล้วโอนเงินเข้าวอลเล็ต สบม. ด้วย Wallet ID หรือ QR PromptPay ผ่าน Mobile Banking ของทุกธนาคาร เลือกรุ่นพันธบัตรที่ต้องการซื้อ ระบุจํานวนเงิน และกดยืนยันการชําระเงิน ด้วยรหัส 6 หลัก (PIN) จะได้รับหลักฐานป็น E-Slip Payment ที่จัดเก็บในมือถือโดยอัตโนมัติ สําหรับลูกค้าแอปฯ Krungthai NEXT ที่ต้องการปรับวงเงินเพื่อโอนเข้าวอลเล็ต สบม. เพื่อซื้อพันธบัตร สามารถทํารายการผ่านแอปฯ Krungthai NEXT ได้ทันที ขณะที่ลูกค้าที่มีบัญชีออมทรัพย์ธนาคารกรุงไทยสามารถผูกบัญชีกับวอลเล็ตสบม. โดยระบบจะตัดยอดเงินบัญชีอัตโนมัติ ดูรายละเอียดเพิ่มเติมที่ www.krungthai.com หรือติดต่อ Krungthai Contact Center โทร. 02-111-1111
สำนักงานบริหารหนี้สาธารณะ (สบน.)และธนาคารกรุงไทย ร่วมกันพัฒนาพันธบัตรวอลเล็ต สบม. และพลิกโฉมการลงทุนพันธบัตรของไทย เปิดโอกาสให้ประชาชนทุกกลุ่มเข้าถึงได้สะดวกและรวดเร็ว ผ่านแอปฯ เป๋าตัง ซึ่งเป็น Thailand Open Digital Platform ได้รับการพัฒนาโดย อินฟินิธัส บาย กรุงไทย (Infinitas by Krungthai) เปิดกว้างสำหรับผู้ใช้งาน และพันธมิตรทุกกลุ่มเข้ามาร่วมพัฒนาผลิตภัณฑ์และบริการที่ตอบโจทย์ความต้องการของผู้ออมเงินได้อย่างตรงจุด ทำให้การเปิดขายพันธบัตรวอลเล็ต สบม.ทั้ง 6 ครั้งที่ผ่านมา ได้รับการตอบรับอย่างล้นหลาม ครั้งแรกทำสถิติขายหมด 200 ล้านบาท ภายในเวลา 99 วินาที ครั้งที่ 2 วงเงิน 5,000 ขายหมดก่อนกำหนด ครั้งที่ 3 วงเงิน 5,000 ล้านบาท ขายหมดภายในเวลา 8 ชั่วโมง 8 นาที ครั้งที่ 4 วงเงิน 10,000 ล้านบาท ขายหมดภายในเวลา 2 ชั่วโมง 45 นาที ครั้งที่ 5 วงเงิน 10,000 ล้านบาท ขายหมดภายในเวลา 12 นาที ครั้งที่ 6 วงเงิน 10,000 ล้านบาท ขายหมดภายในเวลา 40 นาที และคาดว่าการเปิดขายพันธบัตรในครั้งนี้จะได้รับการตอบรับด้วยดีจากประชาชนเช่นเดียวกับทุกครั้งที่ผ่านมา

ที่มา : https://www.thaigov.go.th/news/contents/details/61963