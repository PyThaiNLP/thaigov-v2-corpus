รัฐบาลไทย-ข่าวทำเนียบรัฐบาล-ธอส. เผย ทริสเรทติ้ง คงอันดับเครดิตองค์กร และ พันธบัตรไม่ด้อยสิทธิ ไม่มีหลักประกัน ที่ AAA พร้อมแนวโน้มอันดับเครดิต “Stable” ปีที่ 3 ติดต่อกัน


วันพุธที่ 30 พฤศจิกายน 2565
พิมพ์
ธอส. เผย ทริสเรทติ้ง คงอันดับเครดิตองค์กร และ พันธบัตรไม่ด้อยสิทธิ ไม่มีหลักประกัน ที่ AAA พร้อมแนวโน้มอันดับเครดิต “Stable” ปีที่ 3 ติดต่อกัน
ธนาคารอาคารสงเคราะห์ เผยทริสเรทติ้งคงอันดับเครดิตองค์กรในระดับ AAA เป็นปีที่ 3 ติดต่อกัน และแนวโน้มอันดับเครดิตของ ธอส. ที่ระดับคงที่ สะท้อนความแข็งแกร่งของสถานะทางการเงินของธนาคาร
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ทริสเรทติ้ง สถาบันการจัดอันดับเครดิตที่มีความน่าเชื่อถือระดับสากล ประกาศคงอันดับเครดิตองค์กรของ ธอส.ในระดับ “AAA” เป็นปีที่ 3 ติดต่อกัน รวมทั้งแนวโน้มอันดับเครดิตของ ธอส. ที่ระดับ “คงที่” (Stable) สะท้อนถึงสถานะทางกฎหมายของ ธอส. ที่เป็นทั้งรัฐวิสาหกิจและสถาบันการเงินเฉพาะกิจที่มีบทบาทสำคัญต่อการดำเนินนโยบายของภาครัฐในการส่งเสริมให้ประชาชนที่มีรายได้น้อยถึงปานกลางให้มีที่อยู่อาศัยเป็นของตนเองได้กว่า 4 ล้านครอบครัว ซึ่งเป็นไปตามพันธกิจ “ทำให้คนไทยมีบ้าน” มาอย่างต่อเนื่อง ณ เดือนตุลาคม 2565 สามารถปล่อยสินเชื่อใหม่ได้ถึง 227,788 ล้านบาท สูงกว่าเป้าหมายที่ตั้งไว้ในปี 2565 ที่ 226,423 ล้านบาท ขณะเดียวกัน ธอส. ยังเป็นสถาบันการเงินที่มีสถานะทางการเงินที่แข็งแกร่ง เพราะมีรัฐบาลค้ำประกันในระดับที่ใกล้เคียงกับสถาบันการเงินเฉพาะกิจอื่นๆ
นอกจากนี้ ธอส. ยังเป็นผู้ให้บริการสินเชื่อที่อยู่อาศัยรายใหญ่ที่สุดในประเทศไทย โดยมีส่วนแบ่งทางการตลาดที่ระดับ 34.1% ณ สิ้นเดือนมิถุนายน 2565 เมื่อเปรียบเทียบกับสถาบันการเงินเฉพาะกิจด้วยกัน ธอส. จึงถือว่าเป็นสถาบันการเงินเฉพาะกิจที่มีขนาดใหญ่เป็นอันดับ 3 ในประเทศไทย โดยมีสินทรัพย์รวมมูลค่า 1.6 ล้านล้านบาท ซึ่งลูกค้าของธนาคารมากกว่า 80% เป็นกลุ่มผู้มีรายได้น้อยถึงปานกลาง โดยมีกลุ่มข้าราชการคิดเป็นสัดส่วนประมาณ 60% ของฐานลูกค้า และ ณ สิ้นเดือนมิถุนายน 2565 มีอัตราส่วนความเพียงพอของเงินกองทุนของ ธอส. อยู่ที่ระดับ 14.73% ซึ่งสูงกว่าข้อกำหนดตามกฎระเบียบ ซึ่งการจัดอันดับเครดิตในครั้งนี้สะท้อนให้เห็นถึงเสถียรภาพประสิทธิภาพการเป็นองค์กรที่ดี และสามารถขับเคลื่อนภารกิจของธนาคารในการทำให้คนไทยมีบ้านได้อย่างมั่นคงและยั่งยืนต่อไป

ที่มา : https://www.thaigov.go.th/news/contents/details/62143