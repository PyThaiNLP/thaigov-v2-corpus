รัฐบาลไทย-ข่าวทำเนียบรัฐบาล-ปลัดกระทรวงเกษตรฯ ยกทีมกรมวิชาการเกษตร ตรวจราชการจังหวัดชุมพร 


วันพุธที่ 30 พฤศจิกายน 2565
ปลัดกระทรวงเกษตรฯ ยกทีมกรมวิชาการเกษตร ตรวจราชการจังหวัดชุมพร
ปลัดกระทรวงเกษตรฯ ยกทีมกรมวิชาการเกษตร ตรวจราชการจังหวัดชุมพร เน้นคุณภาพและมาตรฐานทุเรียนไทย สร้างความเชื่อมั่นรักษาตลาดจีนตั้งแต่ต้นทาง โชว์ผลงาน สวพ.7 ออก GAP8 จังหวัดภาคใต้เสร็จสิ้นแล้ว
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังลงพื้นที่ตรวจราชการจังหวัดชุมพร และเป็นประธานมอบนโยบายแนวทางพัฒนาการตรวจสอบย้อนกลับ SupplyChain ทุเรียนส่งออกไปจีน และการยกระดับมาตรฐานผลไม้ไทย ผลไม้คุณภาพ “PremiumThaiFruits”พร้อมมอบใบรับรองแหล่งผลิตพืช GAP พืชและเยี่ยมชมสวนทุเรียนที่ได้รับการรับรอง GAP และการแปรรูป (ทุเรียนแช่เยือกแข็ง) ณ แปลงใหญ่ทุเรียน ศูนย์เรียนรู้การเพิ่มประสิทธิภาพการผลิตสินค้าเกษตร (ศพก.) ปะทิว อำเภอปะทิว จังหวัดชุมพร โดยมีนายระพีภัทร์ จันทรศรีวงศ์ อธิบดีกรมวิชาการเกษตร หัวหน้าส่วนราชการในพื้นที่ หน่วยงานที่เกี่ยวข้อง ตลอดจนเกษตรกรเข้าร่วม ว่า การส่งออกทุเรียนสดไทยไปจีนขณะนี้ไม่ได้มีไทยประเทศเดียวยังมีประเทศเวียดนาม และในอนาคตจะมีประเทศอื่นๆ เพิ่มขึ้นอีกดังนั้นประเทศไทยต้องรักษามาตรฐานและคุณภาพโดยการควบคุมตั้งแต่ต้นทางและเพิ่มสินค้าประเภทใหม่เป็นทางเลือก อาทิ ทุเรียนภูเขาไฟ ทุเรียนพันธุ์หลงลับแล ตลอดจนการแปรรูปผลิตภันฑ์ เพื่อรักษาตลาดในประเทศจีนไว้ โดยใช้การทำงานในลักษณะบูรณาการระหว่างเกษตรกร กลุ่มเกษตรกร สมาคมผู้ประกอบการส่งออก และหน่วยงานทุกภาคส่วนต้องร่วมมือกันกำหนดทิศทางทุเรียนไทย สร้างความแตกต่าง จุดเด่นที่สำคัญคือมาตรฐานและคุณภาพของทุเรียนไทย โดยภารกิจการติดตามมาตรการตรวจสอบคุณภาพและรับรองสุขอนามัยพืชสำหรับทุเรียนส่งออกไปจีนเป็นภารกิจของกรมวิชาการเกษตรซึ่งต้องดำเนินการให้เป็นรูปธรรม เพื่อส่งเสริมการส่งออกทุเรียนไทย
“การลงพื้นที่ในวันนี้ ให้ความสำคัญกับการสร้างการรับรู้ให้กับพี่น้องเกษตรกร และข้าราชการกระทรวงเกษตร ฯ ในพื้นที่ ให้ทราบถึงแนวทางการดำเนินงานของกระทรวงเกษตรฯ โดยเฉพาะเรื่องมาตฐานGAP ที่ปรับรหัสรับรองรูปแบบใหม่สำหรับสินค้าผลไม้ที่ส่งออกไปจีนและประเทศอื่น เพื่อให้สอดคล้องกับระเบียบที่สำนักงานมาตรฐานสินค้าเกษตรและอาหารแห่งชาติ (มกอช.) ได้ดำเนินการ โดยมกอช. ได้ออกกฎกระทรวงกำหนดลักษณะการใช้แสดงเครื่องหมายรับรองมาตรฐานสินค้าเกษตร (รหัสเครื่องหมาย Q) นั้นตนได้สั่งการให้เจ้าหน้าที่กรมวิชาการเกษตร แนะนำกับเกษตรกรตั้งแต่ตอนขึ้นทะเบียนเกษตรกร บูรณาการให้อาสาสมัครเกษตรหมู่บ้านเข้ามามีส่วนร่วมมากขึ้น เพื่อช่วยในการกระจายองค์ความรู้เรื่องคุณภาพ เรื่อง GAP และเรื่องการขึ้นทะเบียนสำหรับเรื่องของทุเรียนอ่อนที่มีกระแสข่าวว่าเป็นเพราะฝนที่ตกลงมาทำให้สีและรสชาติเปลี่ยนไป ทางสวนจึงต้องตัดทุเรียนก่อนกำหนด ส่งผลให้ทุเรียนไม่ได้คุณภาพ ให้ตรวจสอบว่าเป็นจริงหรือไม่ หากเป็นข้อเท็จจริงให้เร่งหาแนวทางแก้ไขปัญหาดังกล่าวทันที และที่สำคัญเรื่องการสวมสิทธิ์ทุเรียน หากมีข้อมูลหรือเบาะแสขอให้แจ้งเจ้าหน้าที่กรมวิชาการเกษตรที่มีอำนาจหน้าที่ในการบังคับใช้กฎหมาย ดำเนินการเอาผิดตามกฎหมายอย่างเคร่งครัด”ปลัดเกษตรฯ กล่าว
นอกจากนี้ ปลัดเกษตรฯ ยังได้หารือกับทูตเกษตรประจำประเทศต่างๆ ผ่านระบบ Zoom Cloud Meetingsโดยได้มอบหมายให้ทูตเกษตรไปดำเนินการประชาสัมพันธ์สร้างการรับรู้ในเรื่องของอัตลักษณ์ให้กับทุเรียนไทย โดยเน้นไปที่ข้อดีของทุเรียนไทยรสชาติที่เป็นเอกลักษณ์ มาตรฐานและคุณภาพของทุเรียนไทยที่สามารถตรวจสอบย้อนกลับได้ และเรื่องของอำนวยความสะดวกในการส่งออกทุเรียนจากไทยไปจีนให้สะดวกและรวดเร็วยิ่งขึ้น
ทั้งนี้กรมวิชาการเกษตร ได้ทำงานร่วมกับมกอช. ดำเนินการออกทะเบียน GAP รูปแบบใหม่ให้กับทุเรียนภาคตะวันออก80,000ฉบับ ให้แล้วเสร็จในต้นเดือนธันวาคมนี้ และจะครบทั้งประเทศภายในกลางเดือนธันวาคมนี้ด้านการออกทะเบียน GAPพืชทุกประเภทในเขตพื้นที่ของสำนักวิจัยและพัฒนาการเกษตรที่ 7(สวพ.7)8 จังหวัดภาคใต้นั้น ได้ดำเนินการเสร็จสิ้นทั้งหมดแล้วโดยแบ่งเป็น จังหวัดสุราษฎร์ธานี 7,785 แปลงเกษตรกร 6,865 ราย จังหวัดชุมพร 18,357 แปลง เกษตรกร 17,328 ราย จังหวัดประจวบคิรีขันธ์ 3,571 แปลง เกษตรกร 3,359 ราย จังหวัดนครศรีธรรมราช 15,461 แปลง เกษตรกร 13,493 ราย จังหวัดกระบี่ 1,522 แปลง เกษตรกร 1,287 ราย จังหวัดภูเก็ต 580 แปลง เกษตรกร 463 ราย จังหวัดระนอง 4,433 แปลง เกษตรกร 3,891 ราย จังหวัดพังงา 2,867 แปลง เกษตรกร 2,377 ราย (ข้อมูล ณ วันที่ 29 พฤศจิกายน 2565)โดยรหัสรับรอง GAP รูปแบบใหม่ทั้งหมดจะเริ่มใช้ในเดือนมกราคม2566

ที่มา : https://www.thaigov.go.th/news/contents/details/62152