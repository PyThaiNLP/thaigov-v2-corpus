รัฐบาลไทย-ข่าวทำเนียบรัฐบาล-ทูลกระหม่อมหญิงอุบลรัตนราชกัญญา สิริวัฒนาพรรณวดี  เสด็จเป็นองค์ประธานการประชุมคณะกรรมการอำนวยการ โครงการรณรงค์ป้องกันและแก้ไขปัญหายาเสพติด “ทูบีนัมเบอร์วัน” ประจำปี 2566


วันพุธที่ 30 พฤศจิกายน 2565
ทูลกระหม่อมหญิงอุบลรัตนราชกัญญา สิริวัฒนาพรรณวดี  เสด็จเป็นองค์ประธานการประชุมคณะกรรมการอำนวยการ โครงการรณรงค์ป้องกันและแก้ไขปัญหายาเสพติด “ทูบีนัมเบอร์วัน” ประจำปี 2566
วันพุธที่ 30 พฤศจิกายน 2565 เวลา 16.00น. ทูลกระหม่อมหญิงอุบลรัตนราชกัญญา สิริวัฒนาพรรณวดีเสด็จเป็นองค์ประธานการประชุม คณะกรรมการอำนวยการโครงการรณรงค์ป้องกันและแก้ไขปัญหายาเสพติด “ทูบีนัมเบอร์วัน” (TO BE NUMBER ONE) ประจำปีงบประมาณ 2566
วันพุธที่ 30 พฤศจิกายน 2565 เวลา 16.00น. ทูลกระหม่อมหญิงอุบลรัตนราชกัญญา สิริวัฒนาพรรณวดีเสด็จเป็นองค์ประธานการประชุม คณะกรรมการอำนวยการโครงการรณรงค์ป้องกันและแก้ไขปัญหายาเสพติด “ทูบีนัมเบอร์วัน” (TO BE NUMBER ONE) ประจำปีงบประมาณ 2566 ณ ห้องประชุมชัยนาทนเรนทร ชั้น 2 อาคาร 1 สำนักงานปลัดกระทรวงสาธารณสุข โดยมี นายแพทย์โสภณ เมฆธน ผู้ช่วยรัฐมนตรีประจำกระทรวงสาธารณสุข นายแพทย์โอภาส การย์กวินพงศ์ ปลัดกระทรวงสาธารณสุข แพทย์หญิงอัมพร เบญจพลพิทักษ์ อธิบดีกรมสุขภาพจิต หัวหน้าส่วนราชการ หน่วยงานภาครัฐ เอกชนและองค์กรด้านสื่อมวลชน เฝ้ารับเสด็จ
ทูลกระหม่อมหญิงอุบลรัตนราชกัญญา สิริวัฒนาพรรณวดี พระราชทานวโรกาสให้จัดการประชุมคณะกรรมการอำนวยการ โครงการ “ทูบีนัมเบอร์วัน” เพื่อติดตามผลการดำเนินงานโครงการในปี 2565 และให้คณะกรรมการจากทุกภาคส่วนรับทราบนโยบายและแผนการดำเนินงานปี 2566 เพื่อนำไปดำเนินการในส่วนที่เกี่ยวข้อง รวมถึงแลกเปลี่ยนประสบการณ์การดำเนินงานของทุกภาคส่วน อันจะนำไปสู่การพัฒนางานให้มีประสิทธิภาพ และยังเป็นขวัญกำลังใจแก่คณะกรรมการที่จะร่วมมือปฏิบัติงานด้วยความมุ่งมั่น ให้บรรลุผลสำเร็จตามแนวทางพระราชทาน
โดยผลสำเร็จที่สำคัญของโครงการในปี 2565 ได้มีการจัดกิจกรรมรณรงค์ป้องกันแก้ไขปัญหายาเสพติดในพื้นที่จังหวัดต่างๆ, เปิดพื้นที่ให้เยาวชนแสดงออกอย่างสร้างสรรค์, พัฒนาเยาวชนต้นแบบ เก่ง และดี (TO BE NUMBER ONE IDOL), จัดค่ายพัฒนาสมาชิกทูบีนัมเบอร์วันสู่ความเป็นหนึ่ง, พัฒนาและจัดตั้งชมรมและศูนย์เพื่อนใจทูบีนัมเบอร์วัน, ขับเคลื่อนโครงการเชิงนโยบายผ่านจังหวัดและอำเภอทูบีนัมเบอร์วัน และการประชาสัมพันธ์เผยแพร่ความรู้ ข้อมูลข่าวสาร ผ่านสื่อ เป็นต้น ซึ่งจากการประเมินตนเองของเยาวชนที่เข้าร่วมกิจกรรมในโครงการ พบว่า มากกว่าร้อยละ 90 มีความรู้และทักษะในการดำเนินชีวิต มีการพัฒนาความฉลาดทางอารมณ์ในระดับมากถึงมากที่สุด สามารถนำความรู้และทักษะที่ได้ไปช่วยกระตุ้นให้เพื่อนๆ ใช้เวลาว่างให้เป็นประโยชน์ รวมทั้งเป็นแบบอย่างที่ดีต่อผู้อื่นด้วย
ทั้งนี้ โครงการทูบีนัมเบอร์วันดำเนินงานตั้งแต่ปี 2545 ต่อเนื่องมาจนถึงปัจจุบัน ย่างเข้าปีที่ 21 มุ่งเน้นป้องกันปัญหายาเสพติดในกลุ่มเยาวชนเป็นหลัก โดยเฉพาะเยาวชนกลุ่มเสี่ยงให้ได้รับการดูแลเอาใจใส่ด้วยความเข้าใจและให้โอกาส รวมถึงช่วยดูแลเพื่อนๆ ให้ห่างไกลจากยาเสพติด โดยใช้กิจกรรมที่เยาวชนสนใจมาสร้างแรงจูงใจ เป็นการสร้างภูมิคุ้มกันที่เข้มแข็ง สร้างความมั่นใจและเกิดความภาคภูมิใจในตนเอง สำหรับการดำเนินงานในปี 2566 จะมุ่งพัฒนามาตรฐานและคุณภาพของการดำเนินงานเครือข่ายระดับจังหวัด อำเภอ และชมรมทูบีนัมเบอร์วันทั้งในสถานศึกษา ชุมชน สถานประกอบการ สถานพินิจคุ้มครองเด็กและเยาวชน เรือนจำ ทัณฑสถานและสำนักงานคุมประพฤติ ส่วนในกรุงเทพมหานคร จะมีการขยายเครือข่ายการดำเนินงานสู่เขตทูบีนัมเบอร์วันทั้ง 50 เขต
********************************* 30 พฤศจิกายน 2565

ที่มา : https://www.thaigov.go.th/news/contents/details/62166