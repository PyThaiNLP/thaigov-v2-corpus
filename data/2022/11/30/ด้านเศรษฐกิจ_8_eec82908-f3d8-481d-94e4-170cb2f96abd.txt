รัฐบาลไทย-ข่าวทำเนียบรัฐบาล-ดีอีเอส เผยผลแข่งขันอีสปอร์ตเกมส์ อาร์ โอ วี ฟรีไฟต์ สร้างพลังคนรุ่นใหม่ ใช้ประโยชน์จากเทคโนโลยีดิจิทัล สร้างชื่อเสียง สร้างรายได้


วันพุธที่ 30 พฤศจิกายน 2565
ดีอีเอส เผยผลแข่งขันอีสปอร์ตเกมส์ อาร์ โอ วี ฟรีไฟต์ สร้างพลังคนรุ่นใหม่ ใช้ประโยชน์จากเทคโนโลยีดิจิทัล สร้างชื่อเสียง สร้างรายได้
ดีอีเอส เผยผลแข่งขันอีสปอร์ตเกมส์ อาร์ โอ วี ฟรีไฟต์ สร้างพลังคนรุ่นใหม่ ใช้ประโยชน์จากเทคโนโลยีดิจิทัล สร้างชื่อเสียง สร้างรายได้
กระทรวงดิจิทัลเพื่อเศรษฐกิจและสังคม จัดเต็มเอาใจสาวกเกมส์เมอร์ รวมพลังคนรุ่นใหม่รวมเวทีแข่งขันอีสปอร์ตรายการ "ROV FREE FIGHT BY MDES" ภายในงาน “Thailand 4.0 ประเทศไทยไปไกลกว่าที่คิด” เตรียมเงินรางวัลรวมมูลค่ากว่า 2 แสนบาท โดยได้รับเกียรติจาก พลเอก ประยุทธ์ จันทร์โอชา นายกรัฐมนตรีเป็นประธานการแข่งขันมุ่งสนับสนุนคนรุ่นใหม่ใช้เทคโนโลยีดิจิทัลอย่างเกิดประโยชน์ พร้อมผลักดันกีฬาอีสปอร์ตเข้าไปเป็นส่วนหนึ่งของภาคเศรษฐกิจ สู่การยกระดับการสร้างชื่อเสียงให้กับประเทศไทย
พลเอก ประยุทธ์ จันทร์โอชา นายกรัฐมนตรี เปิดเผยว่า กีฬา e-Sport เป็นส่วนหนึ่งของเศรษฐกิจสร้างสรรค์ ที่สำคัญเกมและกีฬาอีสปอร์ต มีประชาชนให้ความสนใจ นับเป็นสัดส่วน 1 ใน 3 ของ จำนวนประชากรในประเทศ การจัดให้มีกิจกรรมที่เปิดโอกาสให้ประชาชน เยาวชนของประเทศ ได้แสดงความสามารถจากพรสวรรค์ จากรสนิยมความชอบ สิ่งนั้นมีข้อดีที่นำมาต่อยอดพัฒนาให้มีศักยภาพ และมีมูลค่าสูงขึ้น เกิดความร่วมมือทั้งภาครัฐ  เอกชนสถาบันการศึกษา และสมาคมอีสปอร์ต เพื่อช่วยกันพัฒนา จากเดิมที่เป็นเกมเล่นเพื่อความสนุก มาสร้างให้เกิดประโยชน์ ไม่ว่าจะทางด้านสังคม หรือทางเศรษฐกิจ ส่งผลให้ประเทศสามารถกำหนดแผนงานต่างๆ ที่จะมาสนับสนุนกีฬาอีสปอร์ต พร้อมเกิดเป็นอาชีพที่สามารถสร้างรายได้ให้กับประเทศไทย
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม กล่าวว่า ปัจจุบันอีสปอร์ตไม่ได้เป็นกิจกรรมบันเทิงเพียงอย่างเดียว เพราะสามารถสร้างงาน สร้างอาชีพ ที่ทำให้เกิดรายได้อย่างมั่นคง เป็นธุรกิจแขนงใหม่บนโลกดิจิทัสที่ประสพความสำเร็จงดงาม และในปัจจุบันนี้อุตสาหกรรมเกมในประเทศพัฒนาเติบโตอย่างต่อเนื่อง จนมีมูลค่าเกิน 40,000 ล้านบาทแล้ว และในปี 2565 อีสปอร์ตก็เป็นกิจกรรมหนึ่งที่กระตุ้นให้เกิดความสำเร็จ
การจัดงานสัมมนาและนิทรรศการเศรษฐกิจดิจิทัล ไทยแลนด์ 4.0 ประเทศไทยไปไกลกว่าที่คิด จึงได้จัดให้มีการเปิดเวทีเสวนาแสดงความคิดเห็นจากบุคคลที่มีส่วนเกี่ยวข้องในวงการอีสปอร์ตหลายสาขาอาชีพ และให้จัดการการแข่งขันกีฬาอีสปอร์ต เกมอาร์ โอ วี ประเภททีม 5 คน โดยคัดเลือก 32 ทีมจากผู้สมัครทั้งสิ้น 128 ทีม โดยมอบให้สมาคมกีฬาอีสปอร์ตแห่งประเทศไทยเป็นผู้ควบคุมการแข่งขัน ภายใต้ระเบียบที่ผ่านการรับรองอย่างเป็นทางการ ได้รับเกียรติจากนายภุชพงค์ โนดไธสง เลขาธิการคณะกรรมการดิจิทัลเพื่อเศรษฐกิจและสังคมแห่งชาติ  ,ว่าที่ร้อยเอกมนตรี มั่นคง ที่ปรึกษารัฐมนตรีว่าการกระทรวงดิจิทัลเพื่อเศรษฐกิจและสังคม  และนายสันติ โหลทอง นายกสมาคมอีสปอร์ตแห่งประเทศไทย ให้เกียรติมอบรางวัลโดยมีผลการแข่งขัน ได้แก่ รางวัลชนะเลิศ รับเงินรางวัล 50,000 บาทได้แก่ทีม XERXIA ESPORT รางวัลรองชนะเลิศอันดับ 1 เงินรางวัล 30,000 บาท ได้แก่ทีม REDKID 7 , รางวัลรองชนะเลิศอันดับ 2 ร่วมรวม 2 รางวัล รับรางวัลทีมละ 15,000 บาท ได้แก่ BIGSIZE ESTANOCHE, Buriram United ESPORT Spark, และรองชนะเลิศอันดับ 3 ได้แก่ AMAZE, MOOSLIDER, MiKO BETA  และThe Loft Fantastic Esport
ดีอีเอสมุ่งหวังว่า โอกาสการจัดการแข่งขันในครั้งนี้ จะเป็นการชี้ให้เห็นประโยชน์ของเทคโนโลยีดิจิทัล ที่ไม่เพียงแค่นำเกมมาเล่นเพื่อความสนุกสนาน บันเทิง แต่ยังสามารถเกิดประโยชน์กับการผลักดันเศรษฐกิจ พร้อมสร้างชื่อเสียงให้กับประเทศอีกทางหนึ่งด้วย
___________________

ที่มา : https://www.thaigov.go.th/news/contents/details/62146