รัฐบาลไทย-ข่าวทำเนียบรัฐบาล-โฆษกรัฐบาลเผยนายกฯ ยินดีกับความสำเร็จของ 2 นักสนุกเกอร์สาวชาวไทย คว้าแชมป์การแข่งขันสนุกเกอร์อาชีพหญิงโลกรายการสำคัญมาครอง


วันพุธที่ 30 พฤศจิกายน 2565
พิมพ์
โฆษกรัฐบาลเผยนายกฯ ยินดีกับความสำเร็จของ 2 นักสนุกเกอร์สาวชาวไทย คว้าแชมป์การแข่งขันสนุกเกอร์อาชีพหญิงโลกรายการสำคัญมาครอง
โฆษกรัฐบาลเผยนายกฯ ยินดีกับความสำเร็จของ 2 นักสนุกเกอร์สาวชาวไทย คว้าแชมป์การแข่งขันสนุกเกอร์อาชีพหญิงโลกรายการสำคัญมาครอง
วันนี้ (30 พฤศจิกายน 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรีเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบและยินดีกับ มิ้งค์ สระบุรี และพลอย ขอนแก่น 2 นักสนุกเกอร์สาวชาวไทย ที่คว้าแชมป์รายการใหญ่ Eden Women's Masters มาครองได้สำเร็จ
โฆษกประจำสำนักนายกรัฐมนตรีกล่าวว่า ‘มิ้ง สระบุรี’ หรือณัชชารัตน์ วงศ์หฤทัย แชมป์โลกอาชีพหญิง ลงทำการแข่งขันในรายการ Eden Women's Masters ที่กรุงลอนดอน ประเทศอังกฤษ ซึ่งถือเป็นรายการใหญ่ และโชว์ฟอร์มได้อย่างยอดเยี่ยม โดยในรอบรองชนะเลิศ เอาชนะมือวางอันดับ 1 ของโลก จากอังกฤษ ไปได้ 4-3 เฟรม ก่อนที่รอบชิงชนะเลิศจะเอาชนะนักสนุกเกอร์หญิงจากฮ่องกง ซึ่งเป็นแชมป์โลก 3 สมัย และมือวางอันดับ 2 ของโลก ไปได้ขาดลอย 4-0 เฟรม ครองแชมป์รายการ Eden Women's Masters ได้สำเร็จ นับเป็นแชมป์ที่ 4 ของมิ้ง สระบุรี ในปีนี้ หลังได้แชมป์แรก ในศึกบริสติช โอเพ่น เดือนมกราคม แชมป์โลก เดือนกุมภาพันธ์ และแชมป์คู่ผสมคู่กับนีล โรเบิร์ตสัน เมื่อเดือนกันยายน สำหรับรายการต่อไป มิ้ง สระบุรีจะลงเล่นในรายการ Belgium Women's Open 2023 ที่เมืองบรูช ประเทศเบลเยี่ยม ระหว่างวันที่ 20-22 มกราคม 2566
ในขณะที่ ‘พลอย ขอยแก่น’ หรือพลอยชมพู เหล่าเกียรติพงษ์ แชมป์สนุกเกอร์หญิงประเทศไทยคนล่าสุด ก็สามารถสร้างผลงานได้อย่างยอดเยี่ยมเช่นกัน โดยเอาชนะนักสนุกเกอร์ชาวอังกฤษไปได้ 2-0 เฟรม คว้าแชมป์รุ่นอายุไม่เกิน 21 ปี ได้อีกครั้ง ทำให้ยังคงเป็นมือ 1 ของโลกในรุ่น 21 ปีต่อไป
“นายกรัฐมนตรีชื่นชม และยินดีกับความสำเร็จของนักกีฬาไทย ที่ทุ่มเททั้งเวลา และการฝึกฝนเพื่อพัฒนาร่างกาย จิตใจ และสมาธิตนเองให้ดียิ่งขึ้น จนสามารถพิสูจน์ฝีมือให้ทั่วโลกได้เห็นถึงผลงานที่ยอดเยี่ยม เป็นที่ชื่นชมทั่วโลกว่านักกีฬาไทยมีความสามารถ” นายอนุชากล่าว

ที่มา : https://www.thaigov.go.th/news/contents/details/62137