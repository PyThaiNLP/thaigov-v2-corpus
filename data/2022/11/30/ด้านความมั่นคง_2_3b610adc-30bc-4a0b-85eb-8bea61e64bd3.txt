รัฐบาลไทย-ข่าวทำเนียบรัฐบาล-พ่อเมืองแปดริ้วจับมือประธานแม่บ้านมหาดไทยขับเคลื่อนโครงการถังขยะเปียกลดโลกร้อน มุ่งขยายผลสู่ทุกครัวเรือน 100% ตามเป้าหมายกระทรวงมหาดไทยและสมาคมแม่บ้านมหาดไทย


วันพุธที่ 30 พฤศจิกายน 2565
พิมพ์
พ่อเมืองแปดริ้วจับมือประธานแม่บ้านมหาดไทยขับเคลื่อนโครงการถังขยะเปียกลดโลกร้อน มุ่งขยายผลสู่ทุกครัวเรือน 100% ตามเป้าหมายกระทรวงมหาดไทยและสมาคมแม่บ้านมหาดไทย
พ่อเมืองแปดริ้วจับมือประธานแม่บ้านมหาดไทยขับเคลื่อนโครงการถังขยะเปียกลดโลกร้อน มุ่งขยายผลสู่ทุกครัวเรือน 100% ตามเป้าหมายกระทรวงมหาดไทยและสมาคมแม่บ้านมหาดไทย
เมื่อวันที่ 29 พ.ย. 65 เวลา 15.00 น. ที่จวนผู้ว่าราชการจังหวัดฉะเชิงเทรา นายขจรเกียรติ รักพานิชมณี ผู้ว่าราชการจังหวัดฉะเชิงเทรา พร้อมด้วยนางปิติมา รักพานิชมณี ประธานแม่บ้านมหาดไทยจังหวัดฉะเชิงเทรา เป็นประธานกิจกรรมการขับเคลื่อนโครงการถังขยะเปียกลดโลกร้อนขององค์กรปกครองส่วนท้องถิ่น จังหวัดฉะเชิงเทรา โดยมี นายเชาวเนตร ยิ้มประเสริฐ ปลัดจังหวัดฉะเชิงเทรา นายอนุชา อินทศร หัวหน้าสำนักงานจังหวัดฉะเชิงเทรา นายวินัย ภูมิพิทักษ์กุล โยธาธิการและผังเมืองจังหวัดฉะเชิงเทรา นายอมร กีรติสุนทร ท้องถิ่นจังหวัดฉะเชิงเทรา นายวรนัฐ ติรประเสริฐศิลป์ พัฒนาการจังหวัดฉะเชิงเทรา และสมาชิกชมรมแม่บ้านมหาดไทยจังหวัดฉะเชิงเทรา เข้าร่วมกิจกรรม
โอกาสนี้ นายขจรเกียรติ รักพานิชมณี ผู้ว่าราชการจังหวัดฉะเชิงเทรา พร้อมด้วยนางปิติมา รักพานิชมณี ประธานแม่บ้านมหาดไทยจังหวัดฉะเชิงเทรา ร่วมปลูกต้นรวงผึ้ง และนำหัวหน้าส่วนราชการ และสมาชิกชมรมแม่บ้านมหาดไทยจังหวัดฉะเชิงเทรา ร่วมกันจัดทำถังขยะเปียกลดโลกร้อน โดยใช้ถังที่มีฝาปิด ตัดก้นถัง ขุดหลุมเป็นรูปลิ่มให้ก้นหลุมลึกกว่าก้นถังประมาณ 1 ศอก แล้วนำเศษอาหารใส่ลงในถังขยะเปียกลดโลกร้อน เพื่อให้ขยะเปียกย่อยสลายกลายเป็นปุ๋ยบำรุงต้นไม้ภายในจวนผู้ว่าราชการจังหวัด เพิ่มความอุดมสมบูรณ์ของดิน ลดผลกระทบต่อสิ่งแวดล้อม ตลอดจนเป็นส่วนหนึ่งในการลดปริมาณการปล่อยก๊าซเรือนกระจก
นายขจรเกียรติ รักพานิชมณี ผู้ว่าราชการจังหวัดฉะเชิงเทรา กล่าวว่า กระทรวงมหาดไทย ได้กำหนดให้การส่งเสริมการบริหารจัดการขยะเป็นภารกิจสำคัญของกระทรวงมหาดไทย ประจำปีงบประมาณ พ.ศ. 2566 ซึ่ง พลเอก อนุพงษ์ เผ่าจินดา รัฐมนตรีว่าการกระทรวงมหาดไทย และนายสุทธิพงษ์ จุลเจริญ ปลัดกระทรวงมหาดไทย ได้เน้นย้ำให้ผู้ว่าราชการจังหวัดทุกจังหวัด ได้ส่งเสริมการขับเคลื่อนการบริหารจัดการขยะครบวงจรในทุกองค์กรปกครองส่วนท้องถิ่น รวมทั้งเสริมสร้างความรับรู้เข้าใจให้กับประชาชน โดยเฉพาะอย่างยิ่งการบริหารจัดการขยะตามหลัก 3ช (3Rs) คือ ใช้น้อย (Reduce) ใช้ซ้ำ (Reuse) นำกลับมาใช้ใหม่ (Recycle) รวมทั้งส่งเสริมให้องค์กรปกครองส่วนท้องถิ่นทุกแห่งขับเคลื่อนโครงการถังขยะเปียกลดโลกร้อน ตามแนวทางและแผนปฏิบัติการที่กำหนด และสร้างความตระหนัก ความร่วมมือจากพี่น้องประชาชนในการคัดแยกขยะเศษอาหารหรือขยะเปียกในครัวเรือน เพื่อช่วยลดขยะที่ต้นทาง (ครัวเรือน) อันจะส่งผลให้เกิดการลดภาระทางงบประมาณของท้องถิ่นในการจัดการขยะ และยังช่วยแก้ไขปัญหาการเปลี่ยนแปลงสภาพภูมิอากาศของโลก ทำให้ลูกหลานได้อยู่อาศัยในโลกใบนี้ได้ ทั้งนี้ กำหนดเป้าหมายให้พี่น้องประชาชนทุกครัวเรือนมีถังขยะเปียกลดโลกร้อนครบ 100% ภายในเดือนธันวาคม 2565 เพื่อให้ถังขยะเปียกลดโลกร้อน ช่วยในการลดการปล่อยก๊าซมีเทน ก๊าซคาร์บอนไดออกไซด์ขึ้นสู่ชั้นบรรยากาศ อันเป็นการช่วยลดภาวะโลกร้อนให้กับโลกใบเดียวนี้อย่างยั่งยืน
นางปิติมา รักพานิชมณี ประธานแม่บ้านมหาดไทยจังหวัดฉะเชิงเทรา กล่าวว่า ชมรมแม่บ้านมหาดไทยจังหวัดฉะเชิงเทรา ได้รับนโยบายของ ดร.วันดี กุญชรยาคง จุลเจริญ นายกสมาคมแม่บ้านมหาดไทย ที่ได้กำหนดให้มีโครงการ “ครอบครัวมหาดไทย ใส่ใจสิ่งแวดล้อม” โดยการจัดทำถังขยะเปียกลดโลกร้อน คัดแยกขยะแห้ง นำขยะเปียกทำเป็นปุ๋ยอินทรีย์ โดยร่วมกับท่านผู้ว่าราชการจังหวัดฉะเชิงเทรา ตั้งเป้าทุกครัวเรือนในพื้นที่จังหวัดฉะเชิงเทรา มีถังขยะเปียกลดโลกร้อน 100% ภายใน 31 ธันวาคม 2565 พร้อมทั้งสร้างการรับรู้ความเข้าใจและถ่ายทอดองค์ความรู้ในการจัดการแยกขยะ การใช้อย่างถูกวิธีและเป็นประจำอย่างต่อเนื่อง ซึ่งจะทำให้เกิดการจัดการขยะมูลฝอยตั้งแต่ต้นทาง (ครัวเรือน) เพื่อลดปริมาณขยะที่ต้องนำไปกำจัดโดยวิธีการฝังกลบ และลดการเกิดก๊าซเรือนกระจกซึ่งเป็นสาเหตุของภาวะโลกร้อน ด้วยการย่อยสลายขยะอินทรีย์ในถังขยะเปียกลดโลกร้อนที่จะกลายเป็นปุ๋ยที่นำไปใช้ประโยชน์ทางการเกษตรและเป็นปุ๋ยบำรุงพืชผักผลไม้และสมุนไพร
“นอกจากนี้ แม่บ้านมหาดไทยจังหวัดฉะเชิงเทรา ได้ร่วมกับจังหวัดฉะเชิงเทรา น้อมนำพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ในการเสริมสร้างความมั่นคงด้านอาหาร ด้วยการส่งเสริมให้ทุกครัวเรือนได้ปลูกผักสวนครัวรั้วกินได้ ภายในที่ดินบ้านเรือนของพี่น้องประชาชน โดยบ้านที่เป็นทาวน์เฮ้าส์ ทาวน์โฮม ก็ส่งเสริมการปลูกในกระถาง เพื่อลดรายจ่ายภายในครัวเรือนอีกด้วย” นางปิติมาฯ กล่าว
นายขจรเกียรติ รักพานิชมณี ผู้ว่าราชการจังหวัดฉะเชิงเทรา กล่าวเพิ่มเติมว่า จังหวัดฉะเชิงเทรา มีความมุ่งมั่นในการเสริมสร้างความรับรู้เข้าใจและพลังการมีส่วนร่วมของพี่น้องประชาชนในการเสริมสร้างคุณภาพชีวิตที่ดีให้กับพี่น้องประชาชน ทั้งการปลูกผักสวนครัว สร้างความมั่นด้านอาหาร และการจัดทำถังขยะเปียกลดโลกร้อน เพื่อสิ่งแวดล้อมที่ดีให้กับพี่น้องประชาชน ให้กับจังหวัดฉะเชิงเทรา และโลกใบนี้ อันจะยังประโยชน์ให้เกิดกับลูกหลานในอนาคตอย่างยั่งยืน

ที่มา : https://www.thaigov.go.th/news/contents/details/62149