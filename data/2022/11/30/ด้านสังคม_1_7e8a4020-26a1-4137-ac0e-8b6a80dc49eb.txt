รัฐบาลไทย-ข่าวทำเนียบรัฐบาล-พม. หารือยูนิเซฟ ประเทศไทย พร้อมเครือข่าย หนุนสร้างสภาพแวดล้อมดิจิทัลที่ปลอดภัยสำหรับเด็กและเยาวชน


วันพุธที่ 30 พฤศจิกายน 2565
พม. หารือยูนิเซฟ ประเทศไทย พร้อมเครือข่าย หนุนสร้างสภาพแวดล้อมดิจิทัลที่ปลอดภัยสำหรับเด็กและเยาวชน
พม. หารือยูนิเซฟ ประเทศไทย พร้อมเครือข่าย หนุนสร้างสภาพแวดล้อมดิจิทัลที่ปลอดภัยสำหรับเด็กและเยาวชน
เมื่อวันที่ 29 พ.ย. 65 เวลา 17.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.)  และนางคยองซอน คิม ผู้อำนวยการองค์การยูนิเซฟ ประเทศไทย ร่วมเป็นประธานการประชุมผู้บริหารระดับสูง เรื่อง การสร้างสภาพแวดล้อมดิจิทัลที่ปลอดภัยสำหรับเด็กและเยาวชน โดยมี นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) นางจตุพร  โรจนพานิช อธิบดีกรมกิจการเด็กและเยาวชน และผู้บริหารระดับสูงของหน่วยงานภาครัฐและภาคธุรกิจเอกชนที่เป็นเครือข่ายการทำงานด้านเด็ก เยาวชน และการสื่อสารโทรคมนาคม เข้าร่วมประชุม ณ โรงแรมรอยัล ปริ๊นเซส หลานหลวง กรุงเทพฯ
นายจุติ กล่าวว่า กระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.) และองค์การยูนิเซฟ ประเทศไทย ได้ร่วมกันหารือและเริ่มต้นพัฒนากรอบแนวคิดหลักเพื่อนำมาขับเคลื่อนการสร้างสภาพแวดล้อมดิจิทัลที่ปลอดภัยสำหรับเด็กและเยาวชน โดยพิจารณาจากผลของการแลกเปลี่ยนเรียนรู้ร่วมกับหน่วยงานด้านเด็กและเยาวชนของประเทศฟินแลนด์ ซึ่งประสบความสำเร็จในการสร้างภูมิคุ้มกันและระบบที่ปลอดภัยในการใช้อินเทอร์เน็ตและสื่อออนไลน์ให้กับเด็กและเยาวชน และมีพันธะสัญญาร่วมกันว่า จะมีการหารือร่วมกันระหว่างหน่วยงานภาครัฐและภาคธุรกิจเอกชนที่ให้บริการสื่อสารโทรคมนาคม โดยเรียนรู้จากประสบการณ์และแบบอย่างที่ดี (Good Practice) เพื่อร่วมกันขับเคลื่อนงานดังกล่าวในประเทศไทย วันนี้ จึงได้มีการจัดประชุมผู้บริหารระดับสูงหารือร่วมกันในการสร้างสภาพแวดล้อมดิจิทัลที่ปลอดภัยสำหรับเด็กและเยาวชน เพื่อส่งเสริมให้เด็กและเยาวชนมีทักษะ ความรู้ที่เหมาะสมในการเข้าถึงเทคโนโลยีดิจิทัลได้อย่างปลอดภัย ในขณะเดียวกันสามารถใช้ประโยชน์เพื่อการพัฒนาศักยภาพของตนเองได้อย่างเต็มที่

ที่มา : https://www.thaigov.go.th/news/contents/details/62141