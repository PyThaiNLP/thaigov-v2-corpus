รัฐบาลไทย-ข่าวทำเนียบรัฐบาล-นายกฯ ตรวจเยี่ยมโรงพยาบาลวัดห้วยปลากั้งเพื่อสังคม จ.เชียงราย มุ่งสืบสานงานด้านทันตกรรมครบวงจร ขอบคุณผู้เกี่ยวข้องร่วมบริจาคด้วยจิตศรัทธา พร้อมเป็นกำลังใจทีมแพทย์พยาบาล


วันพุธที่ 30 พฤศจิกายน 2565
พิมพ์
นายกฯ ตรวจเยี่ยมโรงพยาบาลวัดห้วยปลากั้งเพื่อสังคม จ.เชียงราย มุ่งสืบสานงานด้านทันตกรรมครบวงจร ขอบคุณผู้เกี่ยวข้องร่วมบริจาคด้วยจิตศรัทธา พร้อมเป็นกำลังใจทีมแพทย์พยาบาล
นายกฯ ตรวจเยี่ยมโรงพยาบาลวัดห้วยปลากั้งเพื่อสังคม จ.เชียงราย มุ่งสืบสานงานด้านทันตกรรมครบวงจร ขอบคุณผู้เกี่ยวข้องร่วมบริจาคด้วยจิตศรัทธา พร้อมเป็นกำลังใจทีมแพทย์พยาบาล เริ่มเปิดให้บริการรักษาฟรีตั้งแต่ 1 ธ.ค. 65
วันนี้ (30 พฤศจิกายน 2565) เวลา 16.20 น. นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฎิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมคณะ ตรวจเยี่ยมโรงพยาบาลวัดห้วยปลากั้งเพื่อสังคม ตำบลแม่ยาว  อำเภอเมืองเชียงราย จังหวัดเชียงราย ซึ่งเป็นโรงพยาบาลที่จะให้บริการตรวจรักษาฟรีโดยไม่มีค่าใช้จ่ายใด ๆ ทั้งสิ้น และมีกำหนดเปิดให้บริการแก่ประชาชนอย่างไม่เต็มรูปแบบ ตั้งแต่วันที่ 1 ธันวาคม 2565 เป็นต้นไป
เมื่อนายกรัฐมนตรีเดินทางถึงได้เข้ากราบนมัสการพระไพศาลประชาทร วิ.(พระอาจารย์พบโชค ติสสวังโส) เจ้าอาวาสวัดห้วยปลากั้ง กราบพระพุทธชินราช ณ พระอุโบสถ เพื่อความเป็นสิริมงคล พร้อมตรวจเยี่ยมความคืบหน้าการก่อสร้างและติดตามความพร้อมการให้บริการด้านการแพทย์และสาธารณสุขของโรงพยาบาลฯ โดยเจ้าอาวาสนำตรวจเยี่ยม สำหรับโรงพยาบาลวัดห้วยปลากั้งเพื่อสังคม ประกอบด้วย ศูนย์ทันตกรรม ศูนย์โพลีคลินิก ศูนย์ฝึกวิชาชีพ ฯลฯ และจะให้บริการเฉพาะผู้ป่วยนอกโดยไม่มีบริการนอนพัก ผู้ป่วยฉุกเฉินหรือทั่วไปเข้ารับการตรวจรักษาและกลับบ้านได้ หรือหากอาการหนักจะส่งตัวไปรักษาต่อ ณ สถานพยาบาลใกล้เคียง
โดยระหว่างการตรวจติดตามความพร้อมการเปิดให้บริการโรงพยาบาลวัดห้วยปลากั้งเพื่อสังคมนั้นนายกรัฐมนตรีได้พบปะทักทายกับประชาชนชาติพันธุ์ต่าง ๆ และนักท่องเที่ยวที่เดินทางมาท่องเที่ยวที่วัดห้วยปลากั้งฯ พร้อมสอบถามถึงชีวิตความเป็นอยู่ของประชาชนในพื้นที่ด้วยความสนใจ และย้ำให้เด็กเยาวชนตั้งใจศึกษาเล่าเรียนเพื่อเป็นกำลังสำคัญของการพัฒนาประเทศ รวมทั้งให้เป็นคนดี เคารพรักพ่อแม่ ผู้ปกครอง ครูและอาจารย์ที่ให้ความรู้และดูแลทุกคนด้วย ซึ่งบรรยากาศเป็นไปด้วยความอบอุ่นและเป็นกันเอง
ทั้งนี้ พื้นที่ชั้น 2 ของโรงพยาบาลจะให้บริการงานด้านทันตกรรมแบบครบวงจร ซึ่งมีแรงบันดาลใจสำคัญจากพระราชกรณียกิจอันยิ่งใหญ่ของสมเด็จพระศรีนครินทราบรมราชชนนี (สมเด็จย่า) เพื่อร่วมสานต่องานด้านทันตกรรมและโครงการ พอ.สว. ที่มีการออกหน่วยแพทย์เคลื่อนที่ไปตามชุมชนต่าง ๆ มาโดยตลอด โดยตั้งเป้าว่าจะสามารถรองรับผู้ป่วยทั่วไปได้วันละประมาณ 500 คน และผู้ป่วยด้านทันตกรรมวันละประมาณ 120 คน ซึ่งมีทีมแพทย์ พยาบาล หรือบุคลากรทางการแพทย์ที่เป็นอาสาสมัคร ทำงานให้บริการดูแลผู้ป่วยด้วยความเสียสละโดยรับค่าตอบแทนเป็นเบี้ยเลี้ยงเท่านั้น
นายอนุชาฯ กล่าวว่า นายกรัฐมนตรีชื่นชมการดำเนินงานของโรงพยาบาลวัดห้วยปลากั้งเพื่อสังคม พร้อมเป็นกำลังใจให้ผู้เกี่ยวข้อง ทีมแพทย์ พยาบาล อาสาสมัคร ที่มีจิตอาสาเข้าปฏิบัติหน้าที่ด้วยความเสียสละและให้บริการแก่ประชาชนอย่างเต็มกำลังความสามารถ รวมทั้งขอบคุณผู้มีจิตศรัทธาที่ร่วมทำบุญสร้างโรงพยาบาลจนเป็นศูนย์การแพทย์ที่มีความทันสมัย อีกทั้งยังเป็นศูนย์ฝึกวิชาชีพ ศูนย์ทันตกรรม และโพลีคลีนิก ที่จะสามารถดูแลให้การรักษาพยาบาลและให้บริการด้านการแพทย์ การสาธารณสุขแก่ประชาชนในพื้นที่และนักท่องเที่ยวได้เป็นอย่างดี
----------------

ที่มา : https://www.thaigov.go.th/news/contents/details/62165