รัฐบาลไทย-ข่าวทำเนียบรัฐบาล-ปลัด มท. – นายกสมาคมแม่บ้าน มท. ร่วมแสดงความยินดี “40 ปีศรแดงเมล็ดพันธุ์แห่งความยั่งยืน” เน้นย้ำ เป็นภาคีเครือข่ายในการสนองพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราช


วันพุธที่ 16 พฤศจิกายน 2565
พิมพ์
ปลัด มท. – นายกสมาคมแม่บ้าน มท. ร่วมแสดงความยินดี “40 ปีศรแดงเมล็ดพันธุ์แห่งความยั่งยืน” เน้นย้ำ เป็นภาคีเครือข่ายในการสนองพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราช
ปลัด มท. – นายกสมาคมแม่บ้าน มท. ร่วมแสดงความยินดี “40 ปีศรแดงเมล็ดพันธุ์แห่งความยั่งยืน” เน้นย้ำ เป็นภาคีเครือข่ายในการสนองพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ในการขยายผลเสริมสร้างความมั่นคงด้านอาหารให้กับป
ปลัด มท. – นายกสมาคมแม่บ้าน มท. ร่วมแสดงความยินดี “40 ปีศรแดงเมล็ดพันธุ์แห่งความยั่งยืน” เน้นย้ำ เป็นภาคีเครือข่ายในการสนองพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ในการขยายผลเสริมสร้างความมั่นคงด้านอาหารให้กับประชาชนทุกครัวเรือนอย่างยั่งยืน
วันนี้ (16 พ.ย. 65) เวลา 09.00 น. ที่บริเวณสถานที่จัดงาน “ความสุขปลูกได้ Field Day 2022” เนเธอแลนด์เมืองไทย สำนักงานใหญ่บริษัท อีสท์ เวสท์ ซีด จำกัด (เมล็ดพันธุ์ตราศรแดง) ซอยวัดคลองตาคล้าย อ.ไทรน้อย จ.นนทบุรี นายสุทธิพงษ์ จุลเจริญ ปลัดกระทรวงมหาดไทย พร้อมด้วย ดร.วันดี กุญชรยาคง จุลเจริญ นายกสมาคมแม่บ้านมหาดไทย ร่วมแสดงความยินดีในโอกาสครบรอบ 40 ปี การดำเนินงานบริษัท อีสท์ เวสท์ ซีด จำกัด (เมล็ดพันธุ์ตราศรแดง) ซึ่งเป็นภาคีเครือข่ายด้านการเสริมสร้างความมั่นคงด้านอาหารให้กับประชาชน โอกาสนี้ นายแร็มโก โยฮันเนิส ฟัน ไวน์คาร์เดิน (H.E. Mr. Remco van Wijngaarden) เอกอัครราชทูตเนเธอร์แลนด์ประจำประเทศไทย นายโชตินรินทร์ เกิดสม รองปลัดกระทรวงมหาดไทย หัวหน้ากลุ่มภารกิจด้านสาธารณภัยและพัฒนาเมือง นายอรรษิษฐ์ สัมพันธรัตน์ อธิบดีกรมการพัฒนาชุมชน นายสุธี ทองแย้ม ผู้ว่าราชการจังหวัดนนทบุรี นายระพีภัทร์ จันทรศรีวงศ์ อธิบดีกรมวิชาการเกษตร นายราชันย์ ซุ้นหั้ว นางสาวอโรชา นันทมนตรี นายอภิชัย อร่ามศรี รองผู้ว่าราชการจังหวัดนนทบุรี หม่อมหลวงจิรพันธุ์ ทวีวงศ์ รองเลขาธิการมูลนิธิชัยพัฒนา นางสุจิตรา ศรีนาม นายประสพโชค อยู่สำราญ ที่ปรึกษาปลัดกระทรวงมหาดไทย ร่วมในงาน โดยมี นายดูเว่ ไซจพ์ (Mr. Douwe Zijp) ประธานเจ้าหน้าที่บริหาร (CEO) กลุ่มบริษัท อีสท์ เวสท์ ซีด นายวิชัย เหล่าเจริญพรกุล ผู้จัดการทั่วไป และเจ้าหน้าที่ กลุ่มบริษัท อีสท์ เวสท์ ซีด ร่วมให้การต้อนรับ และนำเยี่ยมชมงาน
นายสุทธิพงษ์ จุลเจริญ กล่าวว่า ตนรู้สึกเป็นเกียรติที่ได้มาร่วมแสดงความยินดีในวาระครบ 40 ปี การดำเนินงานของบริษัท อีสท์ เวสท์ ซีด จำกัด (เมล็ดพันธุ์ตราศรแดง) ซึ่งเป็นกัลยาณมิตร เป็นภาคีเครือข่ายของกระทรวงมหาดไทยในการขับเคลื่อนสร้างความมั่นคงทางอาหารทั้งในระดับครอบครัวและชุมชน ทำให้ครัวเรือนสามารถพึ่งตนเองได้ ด้วยความฝันเหมือนกันที่อยากเห็นพี่น้องประชาชน ได้น้อมนำแนวพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ในการสร้างความมั่นคงทางอาหาร ที่พระองค์ทรงเพียรพยายามในการเผยแพร่และดำเนินการในเรื่องนี้หลายระดับ อาทิ ระดับโรงเรียน พระองค์ท่านทรงสนับสนุนส่งเสริมการสร้างความมั่นคงทางอาหาร รณรงค์การปลูกผักสวนครัว ในโรงเรียนในถิ่นทุรกันดาร ให้สามารถมีพืชผักในการประกอบอาหารไว้รับประทาน หรือแม้แต่ในชุมชน/หมู่บ้าน ได้พระราชทานพระดำริ “บ้านนี้มีรัก ปลูกผักกินเอง” อยู่หลายจุดด้วยกัน อาทิ ตำบลโก่งธนู อำเภอเมืองลพบุรี จังหวัดลพบุรี ที่กระทรวงมหาดไทย โดยกรมการพัฒนาชุมชน ได้ถอดบทเรียนสู่ปฏิบัติการ “ปลูกผักสวนครัวเพื่อสร้างความมั่นคงทางอาหาร” ผ่านแนวทาง “ผู้นำต้องทำก่อน” ด้วยการปลูกผักสวนครัวอย่างน้อย คนละ 10 ชนิด เป็นตัวอย่างให้กับพี่น้องประชาชน ซึ่งขณะนี้ท่านผู้ว่าราชการจังหวัด ท่านนายอำเภอ ได้เป็นแม่ทัพคนสำคัญในการทำเป็นตัวอย่าง และรณรงค์เชิญชวนให้หัวหน้าส่วนราชการ ข้าราชการ พนักงานรัฐวิสาหกิจ ผู้นำชุมชน ผู้นำท้องที่/ท้องถิ่น กลุ่มองค์กรเครือข่าย ร่วมกันสร้างกระแสการปลูกผักสวนครัวอย่างต่อเนื่องทุกพื้นที่ และสื่อสารสร้างการรับรู้ผ่านทุกช่องทาง
“ขอขอบคุณ อีสท์ เวสท์ ซีด หรือที่พี่น้องประชาชนเกษตรกรชาวไทยรู้จักกันในนาม “เมล็ดพันธุ์ศรแดง” ที่เป็นพันธมิตรที่ดีของกระทรวงมหาดไทยและพี่น้องประชาชนเกษตรกรคนไทยมาตลอดระยะเวลา 40 ปี นับแต่การก่อตั้งบริษัท โดยคุณไซมอน แนนน์ กรูท และไม่หยุดยั้งที่จะค้นคว้า วิจัย พัฒนาเมล็ดพันธุ์ผักที่มีคุณภาพสูงบริการให้กับเกษตรกรชาวไทย และยังได้ให้ความเชื่อมั่นในการจับมือกับกระทรวงมหาดไทยสนับสนุนส่งเสริมให้ครัวเรือนของพี่น้องประชาชนได้หันมาปลูกผักสวนครัวภายในบ้านอันเป็นการสร้างความมั่นคงด้านอาหาร สร้างความรัก ความอบอุ่นของสมาชิกในครอบครัว ให้ยิ่งทวีความมั่นคงขึ้นไปอีก ทั้งยังหวังว่าจะสามารถขยายผลสร้างแรงจูงใจให้ทุกครัวเรือนหันมาปลูกผักสวนครัว สามารถมีแหล่งอาหารภายในครัวเรือน สร้างความมั่นคงทางอาหาร ขยายผลสร้างวิถีชีวิต วัฒนธรรมดี ๆ ของครัวเรือนไทยให้เกิดขึ้น อย่างยั่งยืนต่อไป และต่อเนื่องในทุกสภาวการณ์ ดังพันธกิจของอีสท์ เวสท์ ซีด ที่มุ่งมั่นส่งมอบนวัตกรรมเพื่อเพิ่มรายได้ให้กับเกษตรกรผู้ปลูกผักและการปลูกผักเขตร้อนให้เติบโตและมีคุณภาพยิ่งขึ้น ทำให้เกิดการสร้างความมั่นคงด้านอาหาร สร้างคุณภาพชีวิตที่ดีของพี่น้องประชาชนเกษตรกรไทยถึง 25 ล้านคนให้ดียิ่งขึ้น ทั้งยังช่วยเสริมสร้างสิ่งแวดล้อมที่ดี ลดภาวะโลกร้อนให้กับโลกใบเดียวของพวกเราทุกคน” นายสุทธิพงษ์ฯ กล่าว
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า กระทรวงมหาดไทย ขอเชิญชวนอีสท์ เวสท์ ซีด ได้จับมือร่วมกันกับกระทรวงมหาดไทยและภาคีเครือข่ายทุกภาคส่วนอย่างมั่นคง อย่างพร้อมเพรียง ในการน้อมนำแนวพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ในการสร้างความมั่นคงด้านอาหาร เพื่อให้ประชาชนคนไทยมีคุณภาพชีวิตที่ดี มีอาหารที่ปลอดภัย มีความมั่นคงด้านอาหารให้กับครัวเรือนทุกครัวเรือน ผ่านโครงการบ้านนี้มีรัก ปลูกผักกินเอง ทางนี้มีผล ผู้คนรักกัน และโครงการพระราชดำริอื่น ๆ ด้วยการเชิญชวนพี่น้องประชาชนคนไทยทุกคนใช้พื้นที่ว่างทั้งพื้นที่ส่วนตัวในบ้าน และพื้นที่สาธารณะ หันมาปลูกพืชผักสวนครัว สร้างความมั่นด้านอาหาร ขับเคลื่อนให้เกิดความต่อเนื่องและยั่งยืนตลอดไป
ด้าน นายดูเว่ ไซจพ์ (Mr. Douwe Zijp) ประธานเจ้าหน้าที่บริหาร (CEO) กลุ่มบริษัท อีสท์ เวสท์ ซีด กล่าวว่า เป็นเวลากว่า 40 ปี ที่เมื่อย้อนกลับไป คุณไซมอน แนนน์ กรูท ได้เดินทางมาที่ประเทศไทย และเล็งเห็นโอกาสในการพัฒนาเกษตรกรไทยให้มีอาชีพที่มั่นคงและมีผลผลิตที่มีคุณภาพ โดยนำเมล็ดพันธุ์ผักที่มีคุณภาพสูงมาขยายผลให้บริการกับประชาชนเกษตรกรชาวไทย และในปัจจุบันสภาวการณ์โลกร้อน และปัจจัยที่ส่งผลกระทบต่อสภาพอากาศอื่น ๆ เป็นสิ่งที่อีสท์ เวสท์ ซีด ให้ความสนใจและให้ความสำคัญเป็นอย่างยิ่ง ซึ่งแม้ว่าในอนาคต ผู้บริหารจะเปลี่ยนแปลงไปอย่างไร แต่พันธกิจและความตั้งใจของอีสท์ เวสท์ ซีด ในการเสริมสร้างประโยชน์ให้กับประชาชนเกษตรกรไทยจะยังคงไม่เปลี่ยนแปลง และจะยิ่งทวีประโยชน์ให้กับคนไทย ให้กับประเทศไทย และขอขอบคุณกระทรวงมหาดไทยที่เป็นภาคีเครือข่ายสำคัญในการให้โอกาสอีสท์ เวสท์ ซีด ได้เป็นส่วนหนึ่งในการขับเคลื่อนพัฒนาคุณภาพชีวิตที่ดีให้กับคนไทย
ด้าน นายวิชัย เหล่าเจริญพรกุล กล่าวว่า จุดเริ่มต้นของแปลงผักมากกว่า 200 ชนิดที่เกิดขึ้นในวันนี้ ไม่ได้เริ่มจาก 3 หรือ 6 เดือน แต่จุดเริ่มต้นนี้เกิดขึ้นเมื่อ 40 ปีก่อนโดยนักเมล็ดพันธุ์คนหนึ่งจากเนเธอแลนด์ที่มีความเชื่อว่าเมล็ดพันธุ์ที่ดีจะสามารถเปลี่ยนคนได้ และตั้งปณิธานจะส่งมอบเมล็ดพันธุ์ที่ดีให้กับเกษตรกรในประเทศไทย นั่นคือ คุณไซมอน แนนน์ กรูท ผู้ก่อตั้งบริษัท อีสท์ เวสท์ ซีด จำกัด ทั้งนี้ เรารู้สึกภูมิใจที่ได้เป็นส่วนหนึ่งของการเดินทางเพื่อให้เกิดผลลัพธ์ตามวัตถุประสงค์และพันธกิจของบริษัท และภูมิใจที่ได้ขับเคลื่อนร่วมกับกระทรวงมหาดไทยในการเสริมสร้างความมั่นคงด้านอาหารให้กับประชาชนพื้นที่ต่าง ๆ ทั้งนี้ อีสท์ เวสท์ ซีด ขอเชิญชวนผู้มีส่วนได้ส่วนเสีย และประชาชนทุกท่าน มาเยี่ยมชม มาดูเมล็ดพันธุ์ของเรา ด้วยการมา site visit ในพื้นที่ 20 ไร่ของเรา อันเป็นเรื่องที่เราภูมิใจอย่างแท้จริง และอีสท์ เวสท์ ซีด มุ่งมั่นในการทำให้ที่นี่เป็น landmark เพื่อกระตุ้นให้ประชาชนทั่วใส่ใจสุขภาพ ปลูกผักกินเอง และเชื่อว่าแปลงผักสวย ๆจะสร้างแรงบันดาลใจให้คนอยากปลูกผัก และคนมีทางเลือกในการได้รับเมล็ดพันธุ์ที่ดี กับงาน “ความสุขปลูกได้ Field Day 2022 ” โดยผู้สนใจสามารถเข้าชมได้ในวันที่ 19-20 พฤศจิกายน 2565 ระหว่างเวลา 09.00 – 17.00 น. ที่สำนักงานใหญ่ อ.ไทรน้อย จ.นนทบุรี

ที่มา : https://www.thaigov.go.th/news/contents/details/61707