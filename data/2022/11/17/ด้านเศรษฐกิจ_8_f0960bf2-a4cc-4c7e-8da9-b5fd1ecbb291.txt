รัฐบาลไทย-ข่าวทำเนียบรัฐบาล-“กรุงไทย” ร่วมเวที APEC CEO Summit 2022 โชว์ศักยภาพขับเคลื่อนเศรษฐกิจไทยสู่ดิจิทัล


วันพฤหัสบดีที่ 17 พฤศจิกายน 2565
พิมพ์
“กรุงไทย” ร่วมเวที APEC CEO Summit 2022 โชว์ศักยภาพขับเคลื่อนเศรษฐกิจไทยสู่ดิจิทัล
กรรมการผู้จัดการใหญ่ธนาคารกรุงไทย จะเข้าร่วมเวทีการประชุม APEC CEO SUMMIT วันที่ 18 พฤศจิกายน 2565 หัวข้อ Digital Transformation เพื่อแลกเปลี่ยนมุมมองและประสบการณ์การพัฒนาเทคโนโลยีดิจิทัลสำหรับวิถีชีวิตรูปแบบใหม่ในอนาคต (Digitalizatio
ธนาคารกรุงไทย ในฐานะธนาคารพาณิชย์ชั้นนำของประเทศ และผู้สนับสนุนหลักการจัดประชุมสภาที่ปรึกษาธุรกิจเอเปค (ABAC) และการประชุมสุดยอดผู้นำภาคเอกชนของเอเปค  (APEC CEO Summit 2022)  ระหว่างวันที่ 16-18 พฤศจิกายน 2565  ร่วมเป็นเจ้าภาพต้อนรับผู้นำธุรกิจแห่งเอเชียแปซิฟิกจาก 21  เขตเศรษฐกิจ ที่เดินทางมาร่วมประชุมเพื่อแลกเปลี่ยนความคิดเห็น เพื่อขับเคลื่อนการพัฒนาการค้า การลงทุน และสังคม ในภูมิภาคร่วมกัน
​ในโอกาสนี้  นายผยง ศรีวณิช กรรมการผู้จัดการใหญ่ ธนาคารกรุงไทย จะเข้าร่วมเวทีการประชุม APEC CEO SUMMIT วันที่ 18 พฤศจิกายน 2565 หัวข้อ Digital Transformation เพื่อแลกเปลี่ยนมุมมองและประสบการณ์การพัฒนาเทคโนโลยีดิจิทัลสำหรับวิถีชีวิตรูปแบบใหม่ในอนาคต (Digitalization and the Next Normal) โดยนำเสนอการพัฒนาโครงสร้างพื้นฐานทางดิจิทัลของธนาคารกรุงไทย ภายใต้บริบทการเปลี่ยนแปลงอย่างรวดเร็วของเทคโนโลยี และโลกธุรกิจยุคใหม่ที่ต้องเผชิญความท้าทายรอบด้าน โดยเฉพาะการแพร่ระบาดของโควิด-19 ที่เป็นมหาวิกฤติของทั่วโลก  เพื่อยกระดับชีวิตความเป็นอยู่ของคนไทยให้ดีขึ้นในทุกด้าน ตอบโจทย์ความต้องการของลูกค้าในทุกมิติ   พร้อมเป็นกลไกสำคัญในการขับเคลื่อนมาตรการภาครัฐ ช่วยให้ประชาชนทุกกลุ่มเข้าถึงความช่วยเหลือของรัฐ และบริการทางการเงินได้อย่างทั่วถึง เท่าเทียม โปร่งใส ลดความเหลื่อมล้ำ ขับเคลื่อนเศรษฐกิจไทยให้เดินหน้าต่อไปได้อย่างยั่งยืน
การร่วมประชุมในเวทีที่ยิ่งใหญ่และสำคัญครั้งนี้ นับเป็นโอกาสอันดีที่จะแสดงให้ผู้นำภาคธุรกิจ นักลงทุนและสื่อมวลชนจาก 21 เขตเศรษฐกิจ ได้เห็นถึงความพร้อมและศักยภาพของประเทศไทย ในการพัฒนาโครงสร้างพื้นฐานเศรษฐกิจดิจิทัลของประเทศ โดยเฉพาะความสำเร็จในการพัฒนาเทคโนโลยีและนวัตกรรมทางการเงิน ช่วยลดความเหลื่อมล้ำในการเข้าถึงบริการทางการเงิน เพื่อก้าวสู่สังคมไร้เงินสดและเศรษฐกิจดิจิทัลอย่างแท้จริง และช่วยยกระดับคุณภาพชีวิตของคนไทยให้ดีขึ้นอย่างยั่งยืน โดยนำแนวคิดการดำเนินธุรกิจที่คำนึงถึงสังคม สิ่งแวดล้อม และธรรมาภิบาล (ESG) และกรอบเป้าหมายการพัฒนาอย่างยั่งยืน (SDGs) มาปรับใช้ในการดำเนินงาน ตามวิสัยทัศน์ “กรุงไทย เคียงข้างไทย สู่ความยั่งยืน”

ที่มา : https://www.thaigov.go.th/news/contents/details/61720