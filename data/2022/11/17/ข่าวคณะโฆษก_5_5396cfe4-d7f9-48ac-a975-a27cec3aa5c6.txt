รัฐบาลไทย-ข่าวทำเนียบรัฐบาล-"ทิพานัน" ย้อนแสบเพื่อไทย  "ทักษิณ" อดีตหลอกคนไทยจนปังปัจจุบันพังพินาศ ทั้งหลบหนีคดี-โกงชาติ-คอร์รัปชัน-ขโมยประโยชน์ชาติเข้าตระกูลตัวเอง เป็นพฤติกรรมที่สังคมโลกรังเกียจ  ย้ำรัฐบาล "พล.อ.ประยุทธ์" มาจากการเลือกตั้ง


วันพฤหัสบดีที่ 17 พฤศจิกายน 2565
พิมพ์
"ทิพานัน" ย้อนแสบเพื่อไทย  "ทักษิณ" อดีตหลอกคนไทยจนปังปัจจุบันพังพินาศ ทั้งหลบหนีคดี-โกงชาติ-คอร์รัปชัน-ขโมยประโยชน์ชาติเข้าตระกูลตัวเอง เป็นพฤติกรรมที่สังคมโลกรังเกียจ  ย้ำรัฐบาล "พล.อ.ประยุทธ์" มาจากการเลือกตั้ง
"ทิพานัน" ย้อนแสบเพื่อไทย  "ทักษิณ" อดีตหลอกคนไทยจนปังปัจจุบันพังพินาศ ทั้งหลบหนีคดี-โกงชาติ-คอร์รัปชัน-ขโมยประโยชน์ชาติเข้าตระกูลตัวเอง เป็นพฤติกรรมที่สังคมโลกรังเกียจ  ย้ำรัฐบาล "พล.อ.ประยุทธ์" มาจากการเลือกตั้ง
วันนี้ ( 17 พ.ย. 65) น.ส.ทิพานัน ศิริชนะ รองโฆษกประจำสำนักนายกรัฐมนตรี กล่าวถึงกรณีที่พรรคเพื่อไทยออกมากล่าวหาว่าภาพลักษณ์เผด็จการของพล.อ.ประยุทธ์ จันทร์โอชา เป็นอุปสรรคในเวทีโลกว่า การออกมาแสดงความคิดเห็นดังกล่าว สะท้อนความหวั่นไหวและหวาดกลัวของพรรคเพื่อไทยที่ได้เห็นภาพความสำเร็จของพล.อ.ประยุทธ์ ที่ได้รับการยอมรับและให้การต้อนรับเป็นอย่างดี จากบรรดาผู้นำเขตเศรษฐกิจเอเปค ที่ส่วนใหญ่ล้วนแล้วแต่เป็นผู้นำประเทศที่เดินทางมาเข้าร่วมการประชุมด้วยตนเอง  ยิ่งมีเสียงชื่นชมการจัดงานการประชุมที่ได้มาตรฐานระดับโลกจากบุคลากรของเอเปคเอง คือนางรีเบคกา สตา มาเรีย ผู้อำนวยการสำนักเลขาธิการเอเปค ด้วยแล้ว พรรคเพื่อไทยอาจรับไม่ได้ที่นานาประเทศชื่นชมไทย
“ส่วนที่กล่าวหาว่าเป็นรัฐบาลเผด็จการ ความจริงแล้วพรรคเพื่อไทยเองก็ตระหนักดีว่า พล.อ.ประยุทธ์ นั้นมาจากการเลือกตั้งที่มีกติกาเดียวกันกับพรรคเพื่อไทยเมื่อปี 2562 ที่เป็นฝ่ายค้านในสภาฯอยู่ในขณะนี้”น.ส.ทิพานัน กล่าว
รองโฆษกประจำสำนักนายกรัฐมนตรี กล่าวอีกว่า พรรคเพื่อไทยต้องยอมรับว่า นักโทษชายทักษิณ หลอกคนไทยว่าจะไม่โกงเพราะรวยอยู่แล้ว จะเข้ามาบริหารประเทศด้วยความซื่อสัตย์สุจริต ใช้วาทะกรรมหลอกจนปังแต่ปัจจุบันพินาศไปแล้ว  เพราะในสมัยรัฐบาลทักษิณ ชินวัตร ที่พรรคเพื่อไทยมักจะนำมากล่าวอ้างถึงความสำเร็จต่างๆ โดยเฉพาะการจัดการประชุมเอเปคในยุคนั้น กลับมีพฤติกรรมที่เรียกว่า “เผด็จการรัฐสภา” ที่ก่อให้เกิดปัญหาคอร์รัปชันเชิงนโยบายเช่น กรณีแปลงค่าสัมปทานกิจการโทรคมนาคม เป็นภาษีสรรพาสามิต ด้วยการตราพระราชกำหนดแก้ไขเพิ่มเติมพ.ร.บ.พิกัดอัตราภาษีสรรพาสามิต เอื้อประโยชน์ธุรกิจ บริษัท ชินคอร์ปอเรชั่น จำกัด (มหาชน) ทำให้รัฐเสียหาย 6.6 หมื่นล้านบาท  ซึ่งศาลฎีกาแผนกคดีอาญาของผู้ดำรงตำแหน่งทางการเมือง พิพากษาให้ลงโทษจำคุก 2 ปี ฐานที่นายทักษิณ อดีตนายกรัฐมนตรี ในความผิดฐานเป็นเจ้าหน้าที่ของรัฐ เป็นผู้ถือหุ้นในบริษัทซึ่งเป็นคู่สัญญากับหน่วยงานของรัฐ โดยให้บุคคลอื่นมีชื่อเป็นผู้ถือหุ้นแทน ในกรณีของการถือหุ้น บริษัทชิน คอร์ปอเรชั่น จำกัด (มหาชน), เป็นเจ้าพนักงานมีหน้าที่จัดการหรือดูแลกิจการใดเข้าไปมีส่วนได้ส่วนเสียเพื่อประโยชน์สำหรับตัวเองและผู้อื่น และเป็นเจ้าพนักงานปฏิบัติหรือละเว้นการปฏิบัติหน้าที่โดยมิชอบและโดยทุจริต
“พรรคเพื่อไทยยังคงภาคภูมิใจกับเศษซากปรักหักพังของประเทศ ที่ต้องสูญเสียไปกับการคอร์รัปชันเชิงนโยบาย ที่ขโมยผลประโยชน์ชาติเข้าตระกูลตัวเองอยู่อีกหรือ ทั้งยังเป็นนักโทษหลบหนีคดี แต่จะขอกลับมาเมืองไทยแบบเท่ๆสร้างความอับอาย และเป็นพฤติกรรมที่สังคมโลกรังเกียจ” รองโฆษกประจำสำนักนายกรัฐมนตรี ระบุ
—————-

ที่มา : https://www.thaigov.go.th/news/contents/details/61728