รัฐบาลไทย-ข่าวทำเนียบรัฐบาล-นายกฯ หารือผู้บริหารสูงสุดเขตบริหารพิเศษฮ่องกง พร้อมกระชับความร่วมมือทางการค้า การลงทุน และการเชื่อมโยงห่วงโซ่อุปทาน ฮ่องกงชื่นชมนายกฯ และรัฐบาลไทยกับบทบาทการเป็นเจ้าภาพเอเปค 2022


วันพฤหัสบดีที่ 17 พฤศจิกายน 2565
นายกฯ หารือผู้บริหารสูงสุดเขตบริหารพิเศษฮ่องกง พร้อมกระชับความร่วมมือทางการค้า การลงทุน และการเชื่อมโยงห่วงโซ่อุปทาน ฮ่องกงชื่นชมนายกฯ และรัฐบาลไทยกับบทบาทการเป็นเจ้าภาพเอเปค 2022
นายกฯ หารือผู้บริหารสูงสุดเขตบริหารพิเศษฮ่องกง พร้อมกระชับความร่วมมือทางการค้า การลงทุน และการเชื่อมโยงห่วงโซ่อุปทาน ฮ่องกงชื่นชมนายกฯ และรัฐบาลไทยกับบทบาทการเป็นเจ้าภาพเอเปค 2022
วันนี้ (17 พฤศจิกายน 2565) เวลา 13.55 น. ณ ห้องรับรองพิเศษ สนามบินสุวรรณภูมิ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม หารือทวิภาคีแบบสั้น (pull-aside) กับนายจอห์น ลี คา-ชิว (The Honourable John Lee Ka-Chiu) ผู้บริหารสูงสุดเขตบริหารพิเศษฮ่องกง โดยภายหลังเสร็จสิ้นการหารือ นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรีกล่าวสรุปสาระสำคัญ ดังนี้
นายกรัฐมนตรียินดีที่ผู้บริหารสูงสุดเขตบริหารพิเศษฮ่องกงเดินทางมาร่วมการประชุมผู้นำเขตเศรษฐกิจเอเปคที่ไทย ซึ่งปีนี้ไทยมีการประชุมหัวข้อ Open. Connect. Balance. ซึ่งไทยยินดีร่วมมือกับฮ่องกงในการส่งเสริมความร่วมมือทางเศรษฐกิจของภูมิภาคให้รุ่งเรือง ทั้งนี้ ไทยและฮ่องกงมีความร่วมมือที่ใกล้ชิด โดยเฉพาะการค้าและการลงทุน รัฐบาลพร้อมร่วมมือกันในทุกมิติ เชื่อมั่นว่า ฮ่องกงและไทยจะมีความสัมพันธ์ที่ใกล้ชิดยิ่งขึ้น และเจริญรุ่งเรืองต่อไป
ผู้บริหารสูงสุดเขตบริหารพิเศษฮ่องกงยินดีที่ได้หารือกับนายกรัฐมนตรีในวันนี้ โดยไทยและฮ่องกงมีความร่วมมือที่แน่นแฟ้น อย่างไรก็ดี ทั้งสองฝ่ายยังมีศักยภาพในการเพิ่มพูนความร่วมมือกันอีกมาก ทั้งนี้ ฮ่องกงชื่นชมนายกรัฐมนตรี และรัฐบาลไทยในการจัดการประชุมผู้นำเขตเศรษฐกิจเอเปค และสนับสนุนการเป็นเจ้าภาพการประชุมฯ ของไทย พร้อมยืนยันความร่วมมือระหว่างกันในการทำงานอย่างใกล้ชิด โดยเชื่อมั่นว่าการประชุมผู้นำเขตเศรษฐกิจเอเปคที่ไทยเป็นเจ้าภาพจะประสบความสำเร็จ
โอกาสนี้ ทั้งสองฝ่ายต่างเห็นพ้องว่าสถานการณ์การแพร่ระบาดของโรคโควิด-19 จะเป็นโอกาสให้ทั้งสองฝ่ายร่วมแก้ปัญหาท่ามกลางความท้าทาย และเป็นโอกาสให้ยกระดับความร่วมมือ เพื่อฟื้นฟูเศรษฐกิจและสังคม รวมถึงแสวงหาความร่วมมือเพิ่มเติมในเรื่องการค้าและการลงทุน และการเชื่อมโยงห่วงโซ่อุปทาน ตลอดจนการค้าในผลิตภัณฑ์ทางด้านเกษตร

ที่มา : https://www.thaigov.go.th/news/contents/details/61729