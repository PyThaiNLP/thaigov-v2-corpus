รัฐบาลไทย-ข่าวทำเนียบรัฐบาล-ปลัด มท. เผย ฝ่ายความมั่นคงทำการ Re X-Ray อย่างต่อเนื่อง พร้อมเดินหน้าจับกุมผู้ต้องหายาเสพติดทุกพื้นที่ และขยายผลเพื่อกำจัดยาเสพติดให้หมดสิ้นไปจากสังคมไทย


วันพุธที่ 16 พฤศจิกายน 2565
พิมพ์
ปลัด มท. เผย ฝ่ายความมั่นคงทำการ Re X-Ray อย่างต่อเนื่อง พร้อมเดินหน้าจับกุมผู้ต้องหายาเสพติดทุกพื้นที่ และขยายผลเพื่อกำจัดยาเสพติดให้หมดสิ้นไปจากสังคมไทย
ปลัด มท. เผย ฝ่ายความมั่นคงทำการ Re X-Ray อย่างต่อเนื่อง พร้อมเดินหน้าจับกุมผู้ต้องหายาเสพติดทุกพื้นที่ และขยายผลเพื่อกำจัดยาเสพติดให้หมดสิ้นไปจากสังคมไทย
วันนี้ (16 พฤศจิกายน 2565) นายสุทธิพงษ์ จุลเจริญ ปลัดกระทรวงมหาดไทย ได้เปิดเผยถึงปฏิบัติการทำสงครามกับยาเสพติด โดยเริ่มต้นที่การ Re X-Ray ในพื้นที่ และการตรวจค้นหาสารเสพติดของเจ้าหน้าที่ ก่อนปฏิบัติการจัดระเบียบสังคม ป้องกัน ปราบปราม เพื่อนำตัวผู้กระทำความผิดมาดำเนินคดี เช่น ที่จังหวัดเชียงใหม่ นายธนกฤต ฉันทะจำรัสศิลป์ นายอำเภอดอยสะเก็ด ได้ ดำเนินการตรวจหาสารเสพติดในร่างกายให้แก่บุคลากร รวม 28 คน และนายวรศักดิ์ พานทอง นายอำเภอกัลยาณิวัฒนา ได้ทำการตรวจค้นหาสารเสพติดเจ้าหน้าที่ในสังกัด อบต.แม่แดด จำนวน 33 ราย เช่นกัน ซึ่งผลการปฏิบัติทั้งสองอำเภอไม่พบสารเสพติดแต่อย่างใด สำหรับจังหวัดเชียงใหม่ ได้กำหนดมาตรการเข้มข้นภายใต้แนวคิด “ส่วนราชการ หน่วยงาน สีขาวปลอดยาเสพติด" ซึ่งในอีกหลายพื้นที่ก็ดำเนินการลักษณะเช่นกัน จึงขอชื่นชมการเอาใจใส่ในปฏิบัติการของทุกพื้นที่ นอกจากนี้ เจ้าหน้าที่ฝ่ายปกครอง เจ้าหน้าที่ ทหาร ตำรวจ และหน่วยงานที่เกี่ยวข้องยังคงมีการปฏิบัติที่เข้มข้น ในหลายพื้นที่ซึ่งเป็นการจับกุมผู้กระทำความผิดรายสำคัญ จึงขอนำผลการปฏิบัติมาเล่าสู่กันฟังเพื่อชื่นชมและให้กำลังใจเจ้าหน้าที่ผู้ปฏิบัติ โดยมีรายละเอียดดังนี้
1. จังหวัดเชียงใหม่ อำเภอฮอด ร.ต.อ.กวี ศิริ รอง สว.สส.สภ.บ่อหลวง อ.ฮอด พร้อมด้วยเจ้าหน้าที่ ร่วมกันจับกุม นายสุพล อายุ 32 ปี พร้อมด้วยของกลาง อาวุธปืนยาว (ไทยประดิษฐ์) ขนาด .22 จำนวน 1 กระบอก เครื่องกระสุนปืนขนาด .22 จำนวน 6 นัด และยาบ้า 59 เม็ด และที่ อำเภอเชียงดาว นายสงัด​ บูรณภัทรโชติ​ นายอำเภอเชียงดาว​ ได้ตั้งด่านตรวจบูรณาการร่วมบ้านแก่งปันเต๊า ที่บริเวณ หมู่ ​10​ ต.แม่นะ​ อ.เชียงดาว สามารถจับกุม​ นายนราวิชญ์​​ อายุ​ 20 ปี​ พร้อมของกลางยาเสพติดให้โทษประเภท1​ (ยาบ้า​) จำนวน​ 800 เม็ด​ ซึ่งเจ้าหน้าที่ได้นำตัวผู้ต้องหาส่งให้พนักงานสอบสวน​ เพื่อดำเนินคดีตามกฎหมายต่อไป
2. จังหวัดมหาสารคาม นายอนุพงศ์ คำภูแก้ว ปลัดจังหวัดมหาสารคาม ได้สั่งการให้ชุดปฏิบัติการพิเศษฝ่ายปกครองจังหวัดมหาสารคาม ลงพื้นที่เอกซ์เรย์เพื่อนำผู้เสพเข้ารับการบำบัดตามแนวทางประกาศสงครามกับยาเสพติด โดยสามารถควบคุมตัวนายบัวสวรรค์ อายุ 55 ปี พร้อม อาวุธปืนไทยประดิษฐ์ 2 กระบอก ยาบ้า 30 เม็ด เจ้าหน้าที่จึงได้ควบคุมตัวนำส่งพนักงานสอบสวน สภ.บรบือ เพื่อดำเนินคดีต่อไป
3. จังหวัดร้อยเอ็ด นายทรงพล ใจกริ่ม ผู้ว่าราชการจังหวัดร้อยเอ็ด พร้อมด้วยนายชนาส ชัชวาลวงศ์ รองผู้ว่าราชการจังหวัดร้อยเอ็ด ปลัดจังหวัดร้อยเอ็ด สมาชิก อส. บูรณาการร่วมกับ ตำรวจ ทหาร เจ้าหน้าที่จากสำนักงานพัฒนาสังคมและความมั่นคงของมนุษย์จังหวัด และแรงงานจังหวัด จัดกิจกรรมปล่อยแถวกำลังพลจัดระเบียบสังคมแบบบูรณาการ เพื่อป้องกันและแก้ไขปัญหายาเสพติดจังหวัดร้อยเอ็ด โดยได้เข้าดำเนินการตรวจสถานบริการ 3 แห่ง คือ 1. ร้านตะวันแดง สาดแสงทอง 2. ร้านตำนานคนอีสาน และ 3.ร้านโรงเบียร์ 101 พาวิลเลี่ยน โดยได้ตรวจบัตรประจำตัวประชาชนผู้มาใช้บริการและพนักงานในสถานบริการ พร้อมทั้งสุ่มตรวจปัสสาวะหาสารเสพติดกับพนักงานและผู้มาใช้บริการ จำนวน แห่งละ 50 ราย พบสารเสพติด จำนวน 1 ราย จึงได้นำตัวไปดำเนินคดีตามกฎหมายต่อไป
4. จังหวัดเชียงราย พ.อ.ณฑี ทิมเสน ผบ.ฉก.ม.2 กองกำลังผาเมือง, พ.อ.สุทธิเขตต์ ศรีนิลทิน ผบ.บก.ควบคุม ปส.กองกำลังผาเมือง สั่งการให้ เจ้าหน้าที่ทหารทำการลาดตระเวนเฝ้าระวังตามแนวชายแดน และพบกลุ่มคนต้องสงสัย 8-9 คน ซึ่งมีการพกพาอาวุธปืนไม่ทราบชนิด และสะพายเป้หลังมาด้วย ได้เปิดฉากยิงต่อสู้กับเจ้าหน้าที่เพื่อเปิดทางหลบหนีส่งผลทำให้เกิดการปะทะกันขึ้นนานประมาณ 5 นาทีและทำการหลบหนีจากนั้นเจ้าหน้าที่ตรวจสอบพื้นที่พบกระเป๋าเป้ตกในที่เกิดเหตุ 12 ใบ ภายในบรรจุห่อยาบ้าประทับตรา Y1 สีเขียว และ 999 มงกุฎสีน้ำเงิน คาดว่ามียาบ้ารวมกันประมาณ 1,560,000 เม็ด จึงได้ตรวจยึดไว้เป็นของกลาง จากนั้นจึงได้ประสาน สภ.แม่ฟ้าหลวง ฝ่ายปกครอง และหน่วยงานที่เกี่ยวข้องเข้าตรวจสอบและดำเนินการต่อไป
5. จังหวัดหนองคาย พล.ร.ต.สมาน ขันธพงษ์ ผบ.นรข., น.อ.จิรัฎฐ์ ผูกทอง ผบ.นรข.เขตหนองคาย, พ.อ.มงคล หอทอง รอง ผบ.กองกำลังสุรศักดิ์มนตรี, พ.ต.อ.ปรีชา กองแก้ว รอง ผบก.หนองคาย, ร.อ.ธนกร ฤทธิ์จอหอ หัวหน้าหน่วยเรือโพนพิสัย พร้อมเจ้าหน้าที่ตำรวจ ทหาร ศุลการ และฝ่ายปกครอง ร่วมกันแถลงผลตรวจยึดยาเสพติด ของกลางยาบ้า 1,592,000 เม็ด ผงแป้งสีขาว รอการพิสูจน์ทราบ 700 กิโลกรัม ซึ่งคาดว่ายาเสพติดของกลางทั้งหมดกำลังจะถูกนำขนเข้าไปยังพื้นที่ตอนในของประเทศ หรืออาจเตรียมใช้พื้นที่ประเทศไทยเป็นทางผ่านเพื่อนำสารตั้งต้นไปผลิตยาเสพติดที่ต่างประเทศ จึงนำของกลางทั้งหมดส่งพนักงานสอบสวน สภ.โพนพิสัย ดำเนินการตามขั้นตอนกฎหมายต่อไป
6. จังหวัดอุดรธานี นายวันชัย คงเกษม ผู้ว่าราชการจังหวัดอุดรธานี ได้มอบหมายให้ ว่าที่ร้อยตรี รักชัย เลิศสุบิน นายอำเภอเพ็ญ จัดชุดปฏิบัติการฝ่ายปกครอง พร้อมด้วยสมาชิก อส. ออกตรวจสอบข้อเท็จจริงตามที่ได้รับแจ้งเบาะแส ซึ่งสามารถจับกุม น.ส. ต้า อายุ 22 ปี และนายโป้ง อายุ 22 ปี พร้อมของกลางยาบ้า จำนวน 103 เม็ด (โดยทั้ง 2 คน เคยเป็นเข้าสู่การบำบัดคัดกรองแล้วและผันตัวเองมาเป็นผู้เสพและค้า) และได้ทำการขยายผลจึงสามารถจับกุมนายยอด อายุ 29 ปี พร้อมของกลางยาบ้า จำนวน 149 เม็ด (เคยต้องโทษในคดียาเสพติดพ้นโทษมาได้ 2 ปี กลับมากระทำความผิดซ้ำ) ขณะนี้ได้นำตัวผู้ต้องหาทั้ง 3 ราย ส่งให้พนักงานสอบสวนควบคุมตัวไปดำเนินคดีตามกฎหมายเเล้ว
นอกจากนี้ จังหวัดพิษณุโลก นายนิสิต สวัสดิเทพ นายอำเภอเมืองพิษณุโลก มอบหมายให้ จ.ส.อ.นรินทร์ นินนาทนรณัฐ บูรณาการร่วมกับ พ.ต.ท.วศิน สุภา สวป.สภ.เมืองพิษณุโลก เจ้าหน้าที่ตำรวจ สภ.เมืองพิษณุโลก หน่วยงานที่เกี่ยวข้อง และชุดจัดระเบียบสังคมอำเภอเมืองพิษณุโลก DOPA 37 ออกตรวจสถานบริการและสถานประกอบการที่ให้บริการคล้ายสถานบริการ ในพื้นที่อำเภอเมืองพิษณุโลก จำนวน 6 ร้าน ได้แก่ 1. ร้านตะวันแดง 2. ร้าน Wepith 3. ร้านไม้หมอน 4. ร้าน District 65 5. ร้าน Camper และ 6. ร้านปิกัสโซ่ โดยเจ้าหน้าที่ได้เน้นย้ำ กำชับ ให้ผู้ประกอบการ ดำเนินการ เปิด-ปิด ตามกำหนดระยะเวลาอย่างเคร่งครัด และปฏิบัติตามกฎหมายอย่างเคร่งครัด พร้อมทำการสุ่มตรวจปัสสาวะ พนักงานในสถานบริการ สถานประกอบการคล้ายสถานบริการ ทั้ง 6 แห่ง จำนวนไม่น้อยกว่า 5% รวม 36 คน ผลการตรวจ ไม่พบสารเสพติดในปัสสาวะและไม่พบการกระทำผิดแต่อย่างใด
"จากตัวอย่างที่นำมาเล่าสู่กันฟังในวันนี้ จะเห็นได้ว่า การทำสงครามกับยาเสพติดยังไม่สิ้นสุดเจ้าหน้าที่ทุกฝ่ายต่างเเข็งขัน และมีความตั้งใจที่จะทำให้ยาเสพติดหมดสิ้นไปจากประเทศไทย ในส่วนของกระทรวงมหาดไทย โดยกรมการปกครอง ได้มีการกำชับให้ บูรณาการหน่วยงานในพื้นที่ ทำการตั้งจุดตรวจจุดสกัด จัดระเบียบสังคมอย่างต่อเนื่อง ซึ่งในเรื่องชุดตรวจเเละอุปกรณ์สนับสนุนต่าง ๆ กระทรวงมหาดไทยได้มีหนังสือแจ้งแนวทางให้ จังหวัดแจ้งองค์กรปกครองส่วนท้องถิ่นในการพิจารณาให้การสนับสนุนเเล้ว ทั้งนี้ พบเห็นการกระทำความผิดโทรศัพท์ 1567 ทันที เพื่อร่วมกันทำให้สังคมไทยเป็นสังคมที่ปลอดยาเสพติดไปด้วยกันกับกระทรวงมหาดไทย" ปลัดกระทรวงมหาดไทย กล่าวทิ้งท้าย

ที่มา : https://www.thaigov.go.th/news/contents/details/61708