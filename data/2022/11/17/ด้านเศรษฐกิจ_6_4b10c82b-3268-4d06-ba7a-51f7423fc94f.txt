รัฐบาลไทย-ข่าวทำเนียบรัฐบาล-สำนักงานสลากฯ เตรียมพร้อมการอำนวยความสะดวก และข้อแนะนำขั้นตอนการขึ้นรางวัลสลากกินแบ่งรัฐบาล ในช่วงวันหยุดทำการช่วงการประชุมเอเปค 16 - 18 พ.ย. 2565  


วันพฤหัสบดีที่ 17 พฤศจิกายน 2565
พิมพ์
สำนักงานสลากฯ เตรียมพร้อมการอำนวยความสะดวก และข้อแนะนำขั้นตอนการขึ้นรางวัลสลากกินแบ่งรัฐบาล ในช่วงวันหยุดทำการช่วงการประชุมเอเปค 16 - 18 พ.ย. 2565
ในช่วงที่ประเทศไทยเป็นเจ้าภาพการประชุม APEC 2022 สำนักงานสลากฯ ได้เตรียมการอำนวยความสะดวกการขึ้นเงินรางวัลให้แก่ประชาชนผู้ถูกรางวัลแบบใบ ขึ้นรางวัลได้ที่สาขาของธนาคารกรุงไทย ธนาคารออมสิน และ ธ.ก.ส. ที่อยู่ใกล้บ้านทุกสาขาทั่วประเทศ
พันโท หนุน ศันสนาคม  ผู้อำนวยการสำนักงานสลากกินแบ่งรัฐบาล เปิดเผยว่า ในช่วงที่ประเทศไทยเป็นเจ้าภาพการประชุมความร่วมมือทางเศรษฐกิจในเอเชีย–แปซิฟิก (APEC 2022) ซึ่งคณะรัฐมนตรีได้มีมติเห็นชอบกำหนดให้วันที่ 16 – 18 พฤศจิกายน 2565 เป็นวันหยุดราชการกรณีพิเศษในเขตกรุงเทพมหานคร จ.นนทบุรี และ จ.สมุทรปราการ เพื่อบรรเทาปัญหาด้านการจราจร อำนวยความสะดวก และความปลอดภัยในการเดินทางแก่ผู้เข้าร่วมประชุม สำนักงานสลากกินแบ่งรัฐบาล จึงขอแจ้งวันหยุดทำการเป็นกรณีพิเศษ ระหว่างวันที่ 16-18 พฤศจิกายน 2565 ตามมติของคณะรัฐมนตรีที่กำหนดไว้ อย่างไรก็ตาม ในช่วงวันหยุดดังกล่าว
สำนักงานสลากฯ ได้เตรียมการอำนวยความสะดวกการขึ้นเงินรางวัลให้แก่ประชาชนผู้ถูกรางวัล โดยผู้ที่ถูกรางวัลสลากกินแบ่งรัฐบาลในรูปแบบใบ สามารถเดินทางไปขึ้นรางวัลได้ที่สาขาของธนาคารกรุงไทย ธนาคารออมสิน และธนาคารเพื่อการเกษตรและสหกรณ์การเกษตร (ธ.ก.ส.) ที่อยู่ใกล้บ้านทุกสาขาทั่วประเทศ ซึ่งจะสามารถขึ้นรางวัลได้ตั้งแต่รางวัลที่ 2-5 รวมถึงรางวัลเลขท้าย 2-3 ตัว และเลขหน้า 3 ตัว
ส่วนประชาชนที่ถูกรางวัลจากการซื้อสลากดิจิทัล ผ่านแอปพลิเคชัน เป๋าตัง สามารถเลือกขึ้นรางวัลผ่านแอปฯ เป๋าตังได้ทันที โดยระบบจะแจ้งเตือนไปที่แอปพลิเคชันเป๋าตังของวันที่ออกรางวัล และเลือกรับรางวัลโดยการโอนเงิน ซึ่งจะโอนเข้าบัญชีธนาคารกรุงไทยที่ผูกไว้กับแอปพลิเคชันเป๋าตัง ซึ่งสามารถขึ้นรางวัลได้ตั้งแต่รางวัลที่ 2-5 รวมถึงรางวัลเลขท้าย 2-3 ตัว และเลขหน้า 3 ตัวเช่นกัน
อย่างไรก็ตาม สำหรับประชาชนที่ถูกรางวัลที่ 1 ทั้งในรูปแบบสลากกินแบ่งรัฐบาลแบบใบ หรือสลากดิจิทัล จะต้องรอมาขึ้นเงินรางวัลในวันเปิดทำการที่สำนักงานสลากกินแบ่งรัฐบาลในวันถัดไป คือตั้งแต่วันที่ 21 พฤศจิกายน 2565 เป็นต้นไป โดยสามารถสอบถามข้อมูลเพิ่มเติมได้ที่โทรศัพท์  0 2528 9999

ที่มา : https://www.thaigov.go.th/news/contents/details/61716