รัฐบาลไทย-ข่าวทำเนียบรัฐบาล-ไทย-เวียดนาม จับมือร่วมผลักดันฟื้นฟูเศรษฐกิจสังคมของทั้งสองประเทศ


วันพุธที่ 16 พฤศจิกายน 2565
ไทย-เวียดนาม จับมือร่วมผลักดันฟื้นฟูเศรษฐกิจสังคมของทั้งสองประเทศ
ไทย-เวียดนาม จับมือร่วมผลักดันฟื้นฟูเศรษฐกิจสังคมของทั้งสองประเทศและภูมิภาค อำนวยความสะดวกและลดอุปสรรคทางการค้า ทั้งการนำเข้า ส่งออก และการนำผ่านสินค้าไปประเทศที่สาม โดยเฉพาะสินค้าเกษตร และสินค้าปศุสัตว์ พร้อมส่งเสริมการผลิตข้าวเพื่อขยายตลาดในอาเซียน
วันที่ 16 พฤศจิกายน 2565 เมื่อเวลา 16.00 น. ณ ห้องสีม่วง ตึกไทยคู่ฟ้า ทำเนียบรัฐบาล พล.อ.ประยุทธ์ จันทร์โอชานายกรัฐมนตรี พร้อมด้วย ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ให้การต้อนรับ นายเหวียนซวน ฟุก (H.E. Mr. Nguyen Xuan Phuc) ประธานาธิบดีแห่งสาธารณรัฐสังคมนิยมเวียดนาม ในโอกาสเดินทางเยือนประเทศไทยอย่างเป็นทางการในฐานะแขกของรัฐบาล โดยนายกฯ นำตรวจแถวกองทหารเกียรติยศ 3 เหล่าทัพ จากนั้นได้หารือข้อราชการแบบเต็มคณะ ซึ่งมีประเด็นที่เกี่ยวข้องกับการเกษตร คือ ไทยและเวียดนามเห็นพ้องที่จะผลักดันความเป็นหุ้นส่วนทางเศรษฐกิจที่แน่นแฟ้นยิ่งขึ้น เพื่อส่งเสริมฟื้นฟูเศรษฐกิจสังคมของทั้งสองประเทศและภูมิภาค และทั้งสองฝ่ายจะเร่งอำนวยความสะดวกและลดอุปสรรคทางการค้าระหว่างกัน ทั้งการนำเข้า ส่งออก และการนำผ่านสินค้าไปประเทศที่สาม โดยเฉพาะสินค้าเกษตร ได้แก่ มะม่วงและเงาะจากไทย และสินค้าปศุสัตว์ ได้แก่ ลูกไก่และไข่ฟักพ่อแม่พันธุ์จากไทย นอกจากนี้ ฝ่ายไทยยังขอให้ทั้งสองประเทศส่งเสริมการผลิตข้าวเพื่อขยายตลาดในอาเซียนและเตรียมความพร้อมร่วมกันเพื่อแก้ปัญหาขาดแคลนปุ๋ยและอาหารสัตว์
ทั้งนี้ การค้าสินค้าเกษตรระหว่างไทยและเวียดนาม ในช่วงปี 2562 - 2564 ไทยมีสัดส่วนการส่งออกไปเวียดนามร้อยละ 4.42 ของมูลค่าการส่งออกสินค้าเกษตรไปโลก คิดเป็นมูลค่าการส่งออกเฉลี่ยปีละ 56,310 ล้านบาท โดยมีอัตราการส่งออกลดลงเฉลี่ยร้อยละ 12.36 ต่อปี สินค้าเกษตรส่งออกจากไทยไปยังเวียดนามที่สำคัญ ได้แก่ นมยูเอชทีและนมถั่วเหลือง ทุเรียน น้ำตาล สุกรมีชีวิต อาหารปรุงแต่ง เช่น เต้าหู้ แอลกอฮอล์ผง และครีมเทียม ในขณะเดียวกันในช่วงปี 2562 - 2564 ไทยมีสัดส่วนการนำเข้าจากเวียดนามร้อยละ 4.51 ของมูลค่าการนำเข้าสินค้าเกษตรจากโลกคิดเป็นมูลค่าการนำเข้าเฉลี่ยปีละ 23,967 ล้านบาท มีอัตราการนำเข้าเพิ่มขึ้นเฉลี่ยร้อยละ 7.06 ต่อปี สินค้านำเข้าสำคัญ ได้แก่ เนื้อปลาแบบฟิลเลของปลาอื่น ๆ เช่น เนื้อปลาซูริมิสดหรือแช่เย็น กาแฟ อาหารปรุงแต่ง เช่น เต้าหู้แอลกอฮอล์ผง และครีมเทียม ผลไม้แช่แข็ง เช่น สับปะรด ทุเรียน ลำไย มังคุด ลิ้นจี่ และมะม่วง ปลาหมึกกระดองและปลาหมึกกล้วยแห้ง

ที่มา : https://www.thaigov.go.th/news/contents/details/61704