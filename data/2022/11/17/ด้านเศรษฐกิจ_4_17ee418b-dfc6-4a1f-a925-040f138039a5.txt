รัฐบาลไทย-ข่าวทำเนียบรัฐบาล-งานมหกรรมร่วมใจแก้หนี้สัญจร ครั้งที่ 2 ธ.ก.ส. นำทัพสถาบันการเงิน ช่วยแก้หนี้พี่น้องภาคอีสาน 18 – 20 พ.ย. นี้ ที่ขอนแก่น


วันพฤหัสบดีที่ 17 พฤศจิกายน 2565
พิมพ์
งานมหกรรมร่วมใจแก้หนี้สัญจร ครั้งที่ 2 ธ.ก.ส. นำทัพสถาบันการเงิน ช่วยแก้หนี้พี่น้องภาคอีสาน 18 – 20 พ.ย. นี้ ที่ขอนแก่น
ธ.ก.ส. นำทัพสถาบันการเงินของรัฐลงพื้นที่ภาคอีสาน ในงาน“มหกรรมร่วมใจแก้หนี้มีหนี้ต้องแก้ไข เริ่มต้นใหม่อย่างยั่งยืน”ครั้งที่ 2 ณ ฮอลล์ 2 ศูนย์ประชุมและแสดงสินค้านานาชาติ จังหวัดขอนแก่น (KICE) ระหว่างวันที่ 18 - 20 พฤศจิกายนนี้
กระทรวงการคลัง ธปท. และสมาคมสถาบันการเงินของรัฐ มอบ ธ.ก.ส. นำทัพสถาบันการเงินของรัฐลงพื้นที่ภาคอีสาน เร่งคลายปัญหาภาระหนี้ ให้คำปรึกษาทางการเงินผ่านมาตรการดูแลแก้ไขปัญหาหนี้สินประชาชนแบบครบวงจร ควบคู่กับการเติมความรู้ เติมทุน ในการสร้างอาชีพสร้างรายได้อย่างยั่งยืนส่งมอบแคมเปญโปรโมชันพิเศษกับผลิตภัณฑ์และบริการทางการเงินมากมาย ในงาน“มหกรรมร่วมใจแก้หนี้มีหนี้ต้องแก้ไข เริ่มต้นใหม่อย่างยั่งยืน”ครั้งที่ 2 ณ ฮอลล์ 2 ศูนย์ประชุมและแสดงสินค้านานาชาติ จังหวัดขอนแก่น (KICE) ระหว่างวันที่ 18 - 20 พฤศจิกายนนี้
นายธนารัตน์ งามวลัยรัตน์ ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ตามที่รัฐบาลได้กำหนดให้ปี 2565 เป็นปีแห่งการแก้หนี้ครัวเรือน กระทรวงการคลังจึงร่วมกับธนาคารแห่งประเทศไทย (ธปท.) และสมาคมสถาบันการเงินของรัฐ (GFA) ผนึกกำลังจัดงาน “มหกรรมร่วมใจแก้หนี้ มีหนี้ต้องแก้ไข เริ่มต้นใหม่อย่างยั่งยืน”เพื่อช่วยเหลือประชาชนที่ได้รับผลกระทบจากวิกฤตต่าง ๆ ทั้งการแพร่ระบาดของเชื้อไวรัสโควิด-19 ความขัดแย้งระหว่างประเทศ ภัยธรรมชาติ และปัญหาภาวะเศรษฐกิจถดถอย ให้สามารถกลับมามีกำลังในการประกอบอาชีพ มีรายได้และศักยภาพในการชำระหนี้ โดยกำหนดแนวทางช่วยเหลือลูกค้าในทุกมิติผ่านการให้ความรู้ทางการเงิน การวางแผนและการสร้างวินัยทางการเงิน การช่วยเหลือผ่านมาตรการต่าง ๆ ของแต่ละสถาบันการเงิน รวมถึงการเปิดโอกาสให้ประชาชนสามารถเข้าถึงแหล่งเงินทุนจากสถาบันการเงินโดยตรงอันนำไปสู่การแก้ไขปัญหาหนี้ครัวเรือนได้อย่างยั่งยืน ซึ่งการจัดงานดังกล่าวจะสัญจรไปใน 5 จังหวัดทั่วประเทศ ได้แก่ กรุงเทพมหานคร ขอนแก่น เชียงใหม่ ชลบุรี และสงขลา ซึ่งในครั้งที่ 1 จัดไปแล้วเมื่อวันที่ 4-6 พฤศจิกายน 2565 ณ อิมแพ็ค เมืองทองธานี กรุงเทพมหานคร โดยมีผู้เข้าร่วมมหกรรมฯ กว่า 15,000 ราย
สำหรับงานมหกรรมร่วมใจแก้หนี้สัญจรครั้งที่ 2 ธ.ก.ส. ได้รับมอบหมายในการเป็นเจ้าภาพหลักในการจัดงาน ซึ่งกำหนดจัดขึ้นระหว่างวันที่ 18 - 20 พฤศจิกายน 2565 ณ ฮอลล์ 2 ศูนย์ประชุมและแสดงสินค้านานาชาติ จังหวัดขอนแก่น(KICE)โดย ธ.ก.ส. พร้อมด้วยสถาบันการเงินของรัฐ (SFIs) ทุกแห่ง ธนาคารกรุงไทย รวมถึงส่วนงานต่างๆ หลายภาคส่วนจะมีมาตรการแก้ไขปัญหาหนี้ เพื่อเข้าไปช่วยเหลือลูกหนี้ของสถาบันการเงินแต่ละแห่ง ไม่ว่าจะเป็นการลดภาระการผ่อนชำระ การลดอัตราดอกเบี้ย การขยายเวลาการชำระหนี้ ยกเว้นดอกเบี้ยค้างชำระ การตัดเงินต้นเพิ่มเติม โดยครอบคลุมลูกหนี้สินเชื่อประเภทต่าง ๆ อาทิ สินเชื่อบุคคล สินเชื่อบ้าน สินเชื่อผู้ประกอบการธุรกิจ สินเชื่อภาคการเกษตร ลูกหนี้บัตรเครดิต ฯลฯ ควบคู่กับการให้คำปรึกษาทางการเงิน การเติมองค์ความรู้ในการฟื้นฟูอาชีพเดิม การสร้างอาชีพเสริม อาชีพใหม่ และการเติมทุนเพื่อต่อยอดธุรกิจ ภายใต้อัตราดอกเบี้ยพิเศษและเงื่อนไขที่ผ่อนปรนซึ่งผู้ที่สนใจสามารถลงทะเบียนแจ้งความประสงค์ขอแก้ไขหนี้ออนไลน์ผ่าน https://www.bot.or.th/DebtFair/หรือเข้าร่วมปรึกษาภายในงานได้ตลอดทั้ง 3 วัน
กิจกรรมครั้งนี้สถาบันการเงินทุกแห่งยังพร้อมใจขนแคมเปญและโปรโมชันมากมายทั้งทางด้านสินเชื่อและเงินฝาก เพื่อสนับสนุนให้ลูกค้าและผู้ประกอบการ สามารถสานฝันธุรกิจไปสู่เป้าหมาย ควบคู่ไปกับการสร้างภูมิคุ้มกันผ่านการออมและการประกันภัย อาทิ สินเชื่อแก้หนี้เพิ่มทุน โดยไม่ต้องมีหลักประกัน สินเชื่อสานฝันสร้างอาชีพ สินเชื่อนวัตกรรมดีมีเงินทุน ที่ให้อัตราดอกเบี้ยต่ำจาก ธ.ก.สมาตรการช่วยเหลือลูกค้าที่ได้รับผลกระทบทางเศรษฐกิจ อัตราดอกเบี้ยร้อยละ 3.9 ต่อปี นาน 6 เดือนจากธนาคารอาคารสงเคราะห์ สินเชื่อผู้ส่งออกป้ายแดงจาก EXIM Bankสินเชื่อ Krungthai SME Money จากธนาคารกรุงไทยสินเชื่อ GSB บ้านแลกเงินจากธนาคารออมสิน สลากดิจิทัลจากธนาคารออมสินและธ.ก.ส. รวมไปถึงการเลือกซื้อบ้านมือสอง(NPA) คุณภาพดี กู้ได้เต็มวงเงิน การจัดกิจกรรมเสวนา พบกับผู้ประกอบการและเกษตรกร ที่ผ่านการแก้ไขปัญหาหนี้สินและกลับมาสร้างความสำเร็จในธุรกิจอย่างยั่งยืน  โดยพิธีกรชื่อดังจากรายการไอเดียเกษตร คุณนิลาวัณย์ พาณิชย์รุ่งเรืองเรียนรู้เทคนิคการบริหารเงิน การจัดการหนี้ และส่งเสริมการออม โดยกูรูทางการเงินชื่อดัง พร้อมกิจกรรมร่วมสนุกและรับของที่ระลึกมากมาย
ขอเชิญชวนลูกหนี้ที่ประสงค์รับความช่วยเหลือและประชาชนทั่วไปที่สนใจร่วมงาน“มหกรรมร่วมใจแก้หนี้ มีหนี้ต้องแก้ไข เริ่มต้นใหม่อย่างยั่งยืน” ครั้งที่ 2ระหว่างวันที่ 18 - 20 พฤศจิกายน 2565 ณ ฮอลล์ 2 ศูนย์ประชุมและแสดงสินค้านานาชาติ จังหวัดขอนแก่น (KICE)

ที่มา : https://www.thaigov.go.th/news/contents/details/61713