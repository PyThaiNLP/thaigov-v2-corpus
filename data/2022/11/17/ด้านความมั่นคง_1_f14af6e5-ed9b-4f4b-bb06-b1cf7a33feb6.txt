รัฐบาลไทย-ข่าวทำเนียบรัฐบาล-ปลัด มท. เผย คนดอนกอย ปลื้มกองทัพนักข่าวและผู้แทนจากนานาประเทศรุมล้อมให้ความสนใจ “ดอนกอยโมเดล” ภายในงานการประชุม APEC2022 ด้วยความซาบซึ้งในพระกรุณาธิคุณ “พระองค์หญิง” 


วันพุธที่ 16 พฤศจิกายน 2565
พิมพ์
ปลัด มท. เผย คนดอนกอย ปลื้มกองทัพนักข่าวและผู้แทนจากนานาประเทศรุมล้อมให้ความสนใจ “ดอนกอยโมเดล” ภายในงานการประชุม APEC2022 ด้วยความซาบซึ้งในพระกรุณาธิคุณ “พระองค์หญิง”
ปลัด มท. เผย คนดอนกอย ปลื้มกองทัพนักข่าวและผู้แทนจากนานาประเทศรุมล้อมให้ความสนใจ “ดอนกอยโมเดล” ภายในงานการประชุม APEC2022 ด้วยความซาบซึ้งในพระกรุณาธิคุณ “พระองค์หญิง” พระผู้พลิกฟื้นคืนอาชีพหัตถกรรมไทยด้วยแฟชั่นนิยมสมัยใหม่ให้เป็นที่สนใจของคนทั่วโลก
วันนี้ (16 พ.ย. 65) นายสุทธิพงษ์ จุลเจริญ ปลัดกระทรวงมหาดไทย เปิดเผยว่า ตามที่คณะกรรมการระดับชาติเพื่อเตรียมการจัดการประชุมผู้นำเขตเศรษฐกิจเอเปคและการประชุมที่เกี่ยวข้องในช่วงที่ประเทศไทยเป็นเจ้าภาพจัดการประชุมเอเปค ปี พ.ศ. 2565 ได้คัดเลือกให้ “ดอนกอยโมเดล” เป็นหนึ่งในความภาคภูมิใจของคนไทยที่ได้นำเสนอผลงานผ่านบูธนิทรรศการการอนุรักษ์สืบสานภูมิปัญญาวัฒนธรรมด้านเครื่องแต่งกายของคนไทยสู่เวทีโลก ระหว่างวันที่ 14-19 พฤศจิกายน 2565 ที่บริเวณ foyer ชั้น LG ศูนย์การประชุมแห่งชาติสิริกิติ์ ถ.รัชดาภิเษก เขตคลองเตย กรุงเทพมหานคร ในการประชุมผู้นำเขตเศรษฐกิจเอเปค (APEC2022) จัดโดยกระทรวงมหาดไทย ร่วมกับชมรมแม่บ้านมหาดไทย โดยภายในบูธได้จัดแสดงภูมิปัญญาและฝีมือของช่างทอผ้าแล้ว ยังมีกิจกรรมแสดงและสาธิต ได้แก่ กิจกรรมย้อมสีธรรมชาติ ย้อมคราม กิจกรรมค้นฮูก กิจกรรมกวักหมี่ กิจกรรมอิ้วฝ้าย/ดีด กิจกรรมมัดหมี่ กิจกรรมคันหมี่ กิจกรรมกวักฝ้าย กิจกรรมเข็นฝ้าย กิจกรรมทอผ้า และกิจกรรมแสดงเส้นไหมย้อมจากสีธรรมชาติ รวมทั้งมีการจำหน่ายผลิตภัณฑ์จากผ้าย้อมคราม ทั้งเสื้อผ้าเครื่องนุ่งห่ม ผ้าพันคอ กระเป๋า และสินค้าประเภทต่าง ๆ ที่ทำจากผลิตภัณฑ์ผ้าย้อมคราม
นายสุทธิพงษ์ จุลเจริญ ปลัดกระทรวงมหาดไทย กล่าวว่า นับตั้งแต่วันที่ 14 พฤศจิกายน 2565 ซึ่งเป็นวันแรกของการจัดการประชุมผู้นำเขตเศรษฐกิจเอเปค (APEC2022) กระทรวงมหาดไทย โดยกรมการพัฒนาชุมชน ร่วมกับสมาคมแม่บ้านมหาดไทย ได้เชิญให้พี่น้องประชาชนกลุ่มย้อมครามบ้านดอนกอย ซึ่งเป็นภาคีเครือข่ายของกระทรวงมหาดไทยและสมาคมแม่บ้านมหาดไทย ได้มาร่วมสาธิตการย้อมคราม และร่วมจำหน่ายผลิตภัณฑ์ผ้าภายในบริเวณงาน โดยได้รับความสนใจจากสื่อมวลชน ผู้นำ เจ้าหน้าที่อาวุโส และผู้นำเยาวชนจากกลุ่มสมาชิก APEC มาเยี่ยมชมบูธและร่วมกิจกรรมการสาธิตย้อมคราม และเลือกซื้อผลิตภัณฑ์ของพี่น้องบ้านดอนกอยเป็นจำนวนมาก อาทิ สาธารณรัฐชิลี ไต้หวัน สหพันธ์สาธารณรัฐเยอรมนี อินโดนีเซีย และอีกหลายประเทศ รวมถึงนายอนุชา นาคาศัย รัฐมนตรีประจำสำนักนายกรัฐมนตรี โดยมีสินค้าที่ได้รับความนิยมชมชอบ อาทิ กระเป๋า ผ้าพันคอ และด้ายถัก ซึ่งสามารถจำหน่ายได้แล้วกว่าหลายหมื่นบาท พร้อมทั้งได้รับเสียงชื่นชมจากบรรดาเหล่าผู้นำ และสื่อมวลชนที่เข้าเยี่ยมชมบูธ ที่ต่างทึ่งกับผลผลิตจากภูมิปัญญาคนไทยที่ไม่แพ้ชาติใดในโลก เพราะผลิตภัณฑ์ “ดอนกอยโมเดล” เป็นผลิตภัณฑ์ผ้าที่ได้ประยุกต์วิชาการแฟชั่นสมัยใหม่ผสมผสานควบคู่กับภูมิปัญญาความเป็นไทยดั้งเดิมของบรรพบุรุษผ่านการย้อมครามได้อย่างกลมกลืนลงตัว สอดคล้องกับความนิยมชมชอบตามสมัยนิยมของคนทั่วโลก
“พี่น้องประชาชนกลุ่มดอนกอยที่เป็นตัวแทนของชาวบ้านดอนกอย อ.พรรณานิคม จ.สกลนคร ต่างพูดเป็นเสียงเดียวกันว่า พวกเขารู้สึกตื้นตันใจ และปลื้มปีติที่ผลงานผลิตภัณฑ์ “ดอนกอยโมเดล” ได้รับความสนใจจากผู้นำและสื่อมวลชนต่างประเทศอย่างล้นหลาม ไม่คิดว่าจะได้รับความสนใจมากขนาดนี้ เพราะเพิ่งจะเปิดบูธได้เพียงสองวัน ทั้งนี้ พี่น้องบ้านดอนกอยทุกคนต่างพูดเป็นเสียงเดียวกัน “ซาบซึ้งในพระกรุณาธิคุณของพระองค์หญิง” ด้วยเพราะสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ทรงมีพระปณิธานที่มุ่งมั่นในการสืบสาน รักษา และต่อยอด พระราชดำริของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ผู้ทรงเป็นพระผู้อภิรักษ์ฟื้นฟูภูมิปัญญาผ้าไทยให้กลายเป็นอาชีพของคนไทย ด้วยการทรงต่อยอดนำวิชาการแฟชั่นสมัยใหม่มาสอน มาชี้แนะ มาร่วมลงมือทำกับพี่น้องชาวบ้านดอนกอย ทั้งการทรงแนะนำให้ย้อมผ้าครามด้วยเฉดสีเทรนโลก หรือ Earth Tone ที่สามารถแบ่งเฉดสีได้อย่างหลากหลาย ไม่เป็นสีเข้มสีเดียว รวมถึง นำผ้าย้อมครามมาออกแบบเป็นผลิตภัณฑ์ต่าง ๆ ที่หลากหลาย และยังทรงแนะนำเรื่องการย้อมด้วยสีธรรมชาติ เพื่อให้เกิดการอนุรักษ์สิ่งแวดล้อม ทำให้เกิดความยั่งยืนกับโลกใบเดียวนี้ สอดคล้องกับนโยบายเศรษฐกิจชีวภาพ เศรษฐกิจหมุนเวียน และเศรษฐกิจสีเขียว (BCG) อันเป็นสิ่งที่ผู้นำทั่วโลก รวมถึงสื่อมวลชนต่างชาติ ให้ความสำคัญ นอกจากนี้ พระองค์ยังได้พระราชทานตราสัญลักษณ์ “ดอนกอยโมเดล” ที่โดดเด่น มีความเป็นสากลที่สอดแทรกไปด้วยลวดลายเส้นแสดงถึงความเป็นไทย ชวนให้ผู้สนใจมาเลือกชม เลือกซื้อ เลือกหา และเป็นที่ดึงดูดให้บุคคลเหล่านี้ เข้ามาชื่นชมในผลิตภัณฑ์ “ดอนกอยโมเดล” อีกด้วย” นายสุทธิพงษ์ฯ กล่าวเน้นย้ำ
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า ด้วยเดชะพระบารมีของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา พระผู้ทรงแบ่งเบาพระราชภาระของพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ในการสืบสาน รักษา และต่อยอด พระราชดำริสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่ได้พระราชทานให้กับพี่น้องบ้านดอนกอย จนเรียกได้ว่า เป็นการต่อลมหายใจ เป็นการต่อความมั่นคงของชีวิต เติมความสวยงามให้กับภูมิปัญญา จนเกิดเป็น “ดอนกอยโมเดล” ในวันนี้ จนได้รับคัดเลือกให้เป็นหนึ่งในผลิตภัณฑ์อันทรงคุณค่าที่ได้เฉิดฉายสู่สายตาผู้นำกลุ่ม APEC ในการประชุมในครั้งนี้ อันเป็นการเปิดโอกาส สร้างช่องทางการส่งออกสินค้าที่เป็นอัตลักษณ์ประจำถิ่นที่ทรงคุณค่า จนได้รับความสนใจเลือกซื้อ เลือกหา แวะเวียนมาอย่างไม่ขาดสาย เป็นเครื่องพิสูจน์แล้วว่า พระองค์ทรงทำให้ “ฝีไม้ลายมือคนไทยซึ่งไม่แพ้ชาติใดในโลก” เฉกเช่นเดียวกับเมื่อครั้งสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงฉลองพระองค์ผ้าไทยโดยเสด็จพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เสด็จพระราชดำเนินเยือนต่างประเทศในทุกประเทศ ทำให้คนทั่วทั้งโลกได้ชื่นชมในความสามารถของคนไทยผ่านฉลองพระองค์ของพระองค์ท่าน และวันนี้ สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ทรงต่อยอดภูมิปัญญาไทยตามพระราชดำริสมเด็จย่าของพระองค์ด้วยพระกตเวทิตาคุณจนกลายเป็น “สุดยอดผลิตภัณฑ์ผ้า” โดยกระทรวงมหาดไทย และสมาคมแม่บ้านมหาดไทย จะได้น้อมนำไปเดินหน้าขับเคลื่อนอย่างต่อเนื่อง อย่างเต็มกำลังความสามารถ เพื่อทำให้พระดำริ “ผ้าไทยใส่ให้สนุก” ทำให้พี่น้องประชาชนช่างทอผ้า ผู้ประกอบการทอผ้ากลุ่มอื่น ๆ ได้มีคุณภาพชีวิตที่ดี ดังเช่นที่บ้านดอนกอย อ.พรรณานิคม จ.สกลนคร อันจะทำให้พี่น้องประชาชนคนไทยในทุกถิ่นที่ชนบทห่างไกล มีคุณภาพชีวิตที่ดีอย่างยั่งยืน

ที่มา : https://www.thaigov.go.th/news/contents/details/61705