รัฐบาลไทย-ข่าวทำเนียบรัฐบาล-คำกล่าว พลเอก ประยุทธ์ จันทร์โอชา นายกรัฐมนตรี ในการแถลงข่าวร่วมกับนายเหวียน ซวน ฟุก ประธานาธิบดีแห่งสาธารณรัฐสังคมนิยมเวียดนาม


วันพุธที่ 16 พฤศจิกายน 2565
พิมพ์
คำกล่าว พลเอก ประยุทธ์ จันทร์โอชา นายกรัฐมนตรี ในการแถลงข่าวร่วมกับนายเหวียน ซวน ฟุก ประธานาธิบดีแห่งสาธารณรัฐสังคมนิยมเวียดนาม
คำกล่าว พลเอก ประยุทธ์ จันทร์โอชา นายกรัฐมนตรี
ในการแถลงข่าวร่วมกับนายเหวียน ซวน ฟุก ประธานาธิบดีแห่งสาธารณรัฐสังคมนิยมเวียดนาม
วันพุธที่ 16 พฤศจิกายน 2565 ณ ตึกสันติไมตรี ทำเนียบรัฐบาล
คำกล่าว พลเอก ประยุทธ์ จันทร์โอชา นายกรัฐมนตรี
ในการแถลงข่าวร่วมกับนายเหวียน ซวน ฟุก ประธานาธิบดีแห่งสาธารณรัฐสังคมนิยมเวียดนาม
วันพุธที่ 16 พฤศจิกายน 2565 ณ ตึกสันติไมตรี ทำเนียบรัฐบาล
ท่านประธานาธิบดีเหวียน ซวน ฟุก
แขกผู้มีเกียรติ และสื่อมวลชนทุกท่านครับ
ในนามของรัฐบาลและประชาชนไทย ผมรู้สึกยินดีและเป็นเกียรติอย่างยิ่งที่ได้ต้อนรับ
ท่านเหวียน ซวน ฟุก ประธานาธิบดีแห่งสาธารณรัฐสังคมเวียดนาม ในโอกาสเยือนไทย
อย่างเป็นทางการในวันนี้
การเยือนของท่านประธานาธิบดีฟุกในวันนี้เป็นโอกาสพิเศษในหลายด้าน โดยเป็นทั้งการเยือนไทยในฐานะเพื่อนเก่าของผมที่ได้ทำงานร่วมกันมาตั้งแต่สมัยท่านดำรงตำแหน่งนายกรัฐมนตรีเวียดนาม นอกจากนี้ ยังเป็นการเยือนไทยเป็นครั้งแรกภายหลังท่านประธานาธิบดีฟุกเข้ารับตำแหน่งประธานาธิบดีเมื่อปีที่แล้ว และยังเป็นการเยือนไทยเป็นครั้งแรกของประมุขแห่งรัฐของเวียดนามในรอบ 24 ปีด้วย
การเยือนครั้งนี้เกิดขึ้นในช่วงเวลาที่ไทย เวียดนาม และประเทศในภูมิภาคต่างกำลังเผชิญความท้าทายทางการเมืองและเศรษฐกิจจากความผันผวนในสถานการณ์ระหว่างประเทศ ขณะเดียวกัน ทุกประเทศก็กำลังเร่งฟื้นฟูเศรษฐกิจและสังคมจากสถานการณ์โควิด-19 ดังนั้น ไทยและเวียดนามจึงให้ความสำคัญกับการเยือนครั้งนี้เป็นอย่างมาก ดังจะเห็นได้จากจำนวนรัฐมนตรีและเจ้าหน้าที่ระดับสูงที่เข้าร่วมการหารือในวันนี้ และในวันพรุ่งนี้ จะมีกิจกรรมทางธุรกิจไทย - เวียดนาม โดยนักธุรกิจชั้นนำของทั้งสองประเทศจะมารวมตัวกันกว่า ๓๐๐ คน ช่วยกันขับเคลื่อนการเร่งฟื้นฟูทางเศรษฐกิจของทั้งสองประเทศและพัฒนาความเป็นหุ้นส่วนระหว่างกัน
ให้แน่นแฟ้นยิ่งขึ้น
แขกผู้มีเกียรติ และสื่อมวลชนทุกท่านครับ
ไทยและเวียดนามเห็นพ้องที่จะเปิดศักราชใหม่ของการเป็นหุ้นส่วนยุทธศาสตร์ระหว่างกันอย่างรอบด้าน โดยเฉพาะในโอกาสที่ทั้งสองประเทศจะครบรอบ 10 ปีของการเป็นหุ้นส่วนยุทธศาสตร์ในปีหน้า ซึ่งผมได้ใช้โอกาสนี้เรียนเชิญท่านฝ่าม มิงห์ จิ๋งห์ นายกรัฐมนตรีเวียดนามเยือนไทยอย่างเป็นทางการ และทั้งสองฝ่ายจะประสานงานเพื่อจัดการประชุมร่วมนายกรัฐมนตรีและรัฐมนตรีอย่างไม่เป็นทางการ (JCR) ครั้งที่ 4 ที่เวียดนาม
เมื่อสักครู่นี้ ท่านประธานาธิบดีฟุกและผมได้เป็นสักขีพยานในพิธีแลกเปลี่ยนความตกลงหลายฉบับ ได้แก่ 1.แผนปฏิบัติการว่าด้วยความเป็นหุ้นส่วนยุทธศาสตร์ที่เข้มแข็งไทย -เวียดนามในระยะ 5 ปีข้างหน้า 2. ความตกลงว่าด้วยความร่วมมือช่วยเหลือซึ่งกันและกันในคดีแพ่ง 3. บันทึกความเข้าใจว่าด้วยการสถาปนาเมืองพี่เมืองน้องระหว่างจังหวัดขอนแก่นกับนครดานัง 4. บันทึกความเข้าใจว่าด้วยความร่วมมือระหว่างสภาหอการค้าแห่งประเทศไทยกับหอการค้าและอุตสาหกรรมเวียดนาม และ 5. สัญญาสนับสนุนการค้าและการลงทุนระหว่างธนาคารเพื่อการส่งออกและนำเข้าหรือ เอ็กซิมแบงค์ กับธนาคารพาณิชย์เพื่อการค้าระหว่างประเทศเวียดนามเพื่อส่งเสริมการค้าระหว่างผู้ประกอบการไทยและเวียดนาม
ท่านประธานาธิบดีฟุก และผมได้หารือกันในหลายประเด็น ซึ่งครอบคลุมทุกมิติของความสัมพันธ์ไทย - เวียดนาม ในบรรยากาศของมิตรภาพ ความเชื่อมั่น และไว้เนื้อเชื่อใจ
โดยมีผลลัพธ์ที่สำคัญ ดังนี้
ในด้านการเมืองและความมั่นคง ไทยและเวียดนามต่างเป็นประเทศที่มีความสำคัญ
ต่อความมั่นคงของอนุภูมิภาคและภูมิภาค ทั้งสองฝ่ายจึงเห็นพ้องจะพัฒนาความเป็นหุ้นส่วน
เพื่อสันติภาพและความมั่นคงร่วมกัน โดยจะแลกเปลี่ยนการเยือนและการปรึกษาหารือ
ในกรอบและกลไกด้านการเมือง ความมั่นคง และการทหาร ในทุกระดับอย่างสม่ำเสมอ เพื่อส่งเสริมความไว้เนื้อเชื่อใจเชิงยุทธศาสตร์ระหว่างกัน และเป็นกรอบในการขับเคลื่อนความร่วมมือระหว่างทั้งสองประเทศในทุกด้านต่อไป ซึ่งรวมถึงการแก้ปัญหาความมั่นคงรูปแบบใหม่ เช่น ภัยทางไซเบอร์ และอาชญกรรมข้ามชาติรูปแบบต่าง ๆ
ในด้านเศรษฐกิจ ไทยและเวียดนามต่างเป็นประเทศที่มีความสำคัญทางเศรษฐกิจในภูมิภาคทั้งในเชิงขนาดและศักยภาพในการเติบโต อีกทั้งมีระบบเศรษฐกิจที่เชื่อมโยงกันอย่างลึกซึ้งทั้งการค้าและการลงทุน ดังนั้น ในวันนี้ ไทยและเวียดนามจึงเห็นพ้องกันที่จะผลักดันความเป็นหุ้นส่วนทางเศรษฐกิจที่แน่นแฟ้นยิ่งขึ้นเพื่อส่งเสริมการฟื้นฟูเศรษฐกิจสังคมของทั้งสองประเทศและภูมิภาค โดยครอบคลุมทั้งการค้า การลงทุน ความเชื่อมโยงทางคมนาคม การเงินการธนาคารและเศรษฐกิจดิจิทัล และทราบว่า จะมีพิธีเปิดใช้งาน QR code อย่างเป็นทางการในวันพรุ่งนี้
ซึ่งก็จะยิ่งทำให้การชำระค่าสินค้าและบริการระหว่างกันสะดวกรวดเร็วยิ่งขึ้น
ทั้งสองฝ่ายจะเร่งอำนวยความสะดวกและลดอุปสรรคทางการค้าระหว่างกัน ทั้งการนำเข้า ส่งออก และการนำผ่านสินค้าไปประเทศที่สาม โดยเฉพาะสินค้าเกษตร ปศุสัตว์ ชิ้นส่วนอุปกรณ์ และยา เพื่อให้บรรลุเป้าหมายทางการค้าที่ 25,000 ล้านดอลลาร์สหรัฐในปี 2568 (ค.ศ. 2025) ขณะเดียวกัน ทั้งสองฝ่ายจะเร่งส่งเสริมการลงทุนระหว่างกันให้มากยิ่งขึ้น และจะดูแลสนับสนุนนักลงทุนของแต่ละฝ่ายเป็นอย่างดีต่อไป
นอกจากนี้ ผมและท่านประธานาธิบดีฟุกเห็นพ้องที่ไทยและเวียดนามจะรวมพลังทางเศรษฐกิจเพื่อขับเคลื่อนการเจริญเติบโตของอนุภูมิภาคลุ่มน้ำโขงไปข้างหน้ายิ่งขึ้น ตามแนวทาง Three Connects คือ (1) การเชื่อมโยงห่วงโซ่อุปทานในสาขาที่เกื้อกูลกัน (2) การเชื่อมโยงเศรษฐกิจฐานรากและผู้ประกอบการท้องถิ่น โดยเฉพาะภาคอีสานของไทยกับภาคกลางและภาคใต้ของเวียดนาม และ (3) การเชื่อมโยงนโยบายเศรษฐกิจสีเขียว โดยเฉพาะ BCG กับนโยบายเศรษฐกิจสีเขียวของเวียดนาม
ในด้านการพัฒนาและประชาชน ทั้งสองฝ่ายมุ่งมั่นที่จะส่งเสริมความเป็นหุ้นส่วนเพื่อการพัฒนาและการแลกเปลี่ยนระหว่างประชาชน เพื่อยกระดับความกินดีอยู่ดีของประชาชนในทั้งสองประเทศ โดยเฉพาะผ่านโครงการความร่วมมือเพื่อการพัฒนา ที่ประชาชนและท้องถิ่นเวียดนามจะได้รับประโยชน์จากโครงการให้ความช่วยเหลือจากไทย เช่น โครงการพัฒนาชุมชนต้นแบบจากปรัชญาเศรษฐกิจพอเพียงในพื้นที่ชนบท โครงการพัฒนาการประมงยั่งยืน และโครงการสอนภาษาไทยในสถานศึกษาเวียดนาม
ทั้งสองฝ่ายเห็นพ้องให้ใช้ประโยชน์จากกรอบกลไกความร่วมมือในระดับประชาชนและท้องถิ่นระหว่างจังหวัดไทยและเวียดนาม และสมาคมมิตรภาพต่าง ๆ เพื่อเร่งส่งเสริมความเชื่อมโยง การไปมาหาสู่ และการดำเนินกิจกรรมธุรกิจต่าง ๆ ซึ่งจะช่วยเพิ่มมูลค่าการแลกเปลี่ยนทางเศรษฐกิจระหว่างท้องถิ่นของทั้งสองประเทศต่อไป
แขกผู้มีเกียรติ และสื่อมวลชนทุกท่านครับ
ผมและท่านประธานาธิบดีฟุกได้หารือและแลกเปลี่ยนความเห็นกันเกี่ยวกับประเด็นความท้าทายในภูมิภาคและระหว่างประเทศที่เรามีความห่วงใยและมีผลประโยชน์ร่วมกัน โดยเราเห็นพ้องกันว่า ไทยและเวียดนามให้ฐานะประเทศที่มีบทบาทสำคัญในภูมิภาค จึงควรประสานท่าทีและความร่วมมืออย่างใกล้ชิดเพื่อขับเคลื่อนความร่วมมือในระดับอนุภูมิภาคและภูมิภาค โดยเฉพาะในกรอบ ACMECS และอาเซียน เราทั้งสองประเทศต้องการให้ภูมิภาคนี้มีสันติภาพ เสถียรภาพ และความเจริญรุ่งเรือง โดยฝ่ายต่าง ๆ มีความร่วมมือที่สร้างสรรค์และเป็นประโยชน์ต่อประเทศในภูมิภาค นอกจากนี้ ไทยและเวียดนามให้ความสำคัญอย่างยิ่งกับความเป็นเอกภาพและความเข้มแข็งของอาเซียน และจะร่วมมือกันใกล้ชิดยิ่งขึ้นเพื่อสร้างประชาคมอาเซียนที่เข้มแข็งท่ามกลางความท้าทายต่าง ๆ และให้อาเซียนเป็นแกนกลางกำหนดทิศทางในอนาคตของภูมิภาค
ผมและท่านประธานาธิบดีฟุก เห็นตรงกันว่าไทยและเวียดนามมีเป้าหมายเดียวกัน
ในเรื่องเมียนมา คือต้องการให้มีการคลี่คลายสถานการณ์และความเป็นปกติสุขกลับคืนสู่เมียนมาโดยเร็ว โดยเชื่อว่าการดำเนินการของอาเซียนตามแนวทาง ASEAN Way บนพื้นฐานของความร่วมมือ การปรึกษาหารือกัน และฉันทามติร่วมกัน (Cooperation, Consultation, Consensus) จะสามารถช่วยสนับสนุนการคลี่คลายปัญหาได้อย่างสร้างสรรค์
ผมขอย้ำความยินดี และดีใจที่ได้ต้อนรับและหารือกับท่านประธานาธิบดีฟุกในการเยือนไทย
อย่างเป็นทางการในวันนี้ และยินดีที่จะได้ร่วมประชุมผู้นำเขตเศรษฐกิจเอเปคกับท่านในวันที่ ๑๘ และ ๑๙ พฤศจิกายนนี้ต่อไป
ขอบคุณครับ ซินก๋ามเอิน

ที่มา : https://www.thaigov.go.th/news/contents/details/61703