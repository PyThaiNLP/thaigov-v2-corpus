รัฐบาลไทย-ข่าวทำเนียบรัฐบาล-พ่อเมืองลำพูน นำทุกภาคส่วนรื้อถอนเสาไฟฟ้าต้นแรก ตามโครงการ "1 จังหวัด 1 ถนนเพื่อเฉลิมพระเกียรติ" ปรับปรุงระบบไฟฟ้า “ถนนรอบเมืองนอก” ถนนสายสำคัญทางประวัติศาสตร์ เป็นเคเบิลใต้ดิน


วันพุธที่ 16 พฤศจิกายน 2565
พิมพ์
พ่อเมืองลำพูน นำทุกภาคส่วนรื้อถอนเสาไฟฟ้าต้นแรก ตามโครงการ "1 จังหวัด 1 ถนนเพื่อเฉลิมพระเกียรติ" ปรับปรุงระบบไฟฟ้า “ถนนรอบเมืองนอก” ถนนสายสำคัญทางประวัติศาสตร์ เป็นเคเบิลใต้ดิน
พ่อเมืองลำพูน นำทุกภาคส่วนรื้อถอนเสาไฟฟ้าต้นแรก ตามโครงการ "1 จังหวัด 1 ถนนเพื่อเฉลิมพระเกียรติ" ปรับปรุงระบบไฟฟ้า “ถนนรอบเมืองนอก” ถนนสายสำคัญทางประวัติศาสตร์ เป็นเคเบิลใต้ดิน
วันนี้ (16 พ.ย. 65) เวลา 09.00 น. ที่บริเวณหน้าสำนักงานการประปาส่วนภูมิภาค สาขาลำพูน ตำบลในเมือง อำเภอเมืองลำพูน จังหวัดลำพูน นายสันติธร ยิ้มละมัย ผู้ว่าราชการจังหวัดลำพูน เป็นประธานในพิธีรื้อถอนเสาไฟฟ้าต้นแรก ตามโครงการ “1 จังหวัด 1 ถนนเพื่อเฉลิมพระเกียรติ” ปรับปรุงระบบไฟฟ้าเป็นเคเบิลใต้ดิน ถนนรอบเมืองนอก โดยมี นายชีวิน พัฒนคูหะ รองผู้ว่าการการไฟฟ้าส่วนภูมิภาค ภาค 1 นายชาตรี กิตติธนดิตถ์ ปลัดจังหวัดลำพูน นายบุญส่ง ไชยมณี หัวหน้าสำนักงานจังหวัดลำพูน นายโยธิน ประสงค์ความดี นายอำเภอเมืองลำพูน นายบรรพต ธรรมสโรช ผู้จัดการการไฟฟ้าส่วนภูมิภาคจังหวัดลำพูน นายประภัสร์ ภู่เจริญ นายกเทศมนตรีเมืองลำพูน ข้าราชการ พนักงาน เจ้าหน้าที่ และประชาชนในพื้นที่ ร่วมในพิธี
นายสันติธร ยิ้มละมัย ผู้ว่าราชการจังหวัดลำพูน กล่าวว่า เนื่องในโอกาสมหามงคลพระราชพิธีบรมราชาภิเษก พุทธศักราช 2562 กระทรวงมหาดไทย ได้น้อมสำนึกในพระมหากรุณาธิคุณเนื่องในโอกาสอันเป็นมหามงคลดังกล่าว จึงได้มีนโยบายให้ส่วนราชการและหน่วยงานรัฐวิสาหกิจในสังกัดกระทรวงมหาดไทย ได้คิดริเริ่มโครงการที่เป็นประโยชน์กับประเทศชาติและประชาชน อันเป็นการสนองพระปฐมบรมราชโองการ "เราจะสืบสาน รักษา และต่อยอด และครองแผ่นดินโดยธรรม เพื่อประโยชน์สุขแห่งอาณาราษฎรตลอดไป" โดยการไฟฟ้าส่วนภูมิภาค (PEA) หน่วยงานรัฐวิสาหกิจในสังกัดกระทรวงมหาดไทย จึงได้ริเริ่มโครงการ “1 จังหวัด 1 ถนนเพื่อเฉลิมพระเกียรติ” โดยได้ร่วมกับทุกจังหวัดดำเนินการพิจารณาคัดเลือกถนนสายสำคัญ เช่น ถนนประวัติศาสตร์ ถนนใจกลางเมือง ถนนในพื้นที่เศรษฐกิจ ตามความเหมาะสม เพื่อพัฒนาเป็นถนนเฉลิมพระเกียรติ ไม่มีสายไฟฟ้า เสาไฟฟ้า หรือสายสื่อสารที่รกรุงรังบดบังทัศนียภาพของเมือง ทำให้เมืองมีทัศนียภาพที่สวยงาม มีความปลอดภัยกับประชาชน
“จังหวัดลำพูนได้ร่วมกับการไฟฟ้าส่วนภูมิภาคและเทศบาลเมืองลำพูน จัดทำแผนงานปรับปรุงระบบไฟฟ้าเป็นเคเบิลใต้ดิน ตามโครงการ "1 จังหวัด 1 ถนนเพื่อเฉลิมพระเกียรติ" บริเวณถนนรอบเมืองนอกจังหวัดลำพูน โดยมีพื้นที่ดำเนินงาน ตั้งแต่บริเวณด้านหน้าสำนักงานการประปาส่วนภูมิภาค สาขาลำพูน ถึงบริเวณเชิงสะพานท่านาง ระยะทางรวม 2.2 กิโลเมตร ใช้งบประมาณทั้งสิ้น 58 ล้านบาท มีเป้าหมายเพื่อปรับปรุงภูมิทัศน์ของเมืองลำพูน ให้มีทัศนียภาพที่สวยงาม เป็นระเบียบเรียบร้อย เกิดความปลอดภัยต่อประชาชนที่เดินทางสัญจรไปมา ตลอดจนเป็นการพัฒนาระบบการจ่ายไฟฟ้าให้มีความมั่นคง สามารถรองรับความต้องการพลังงานไฟฟ้าที่เพิ่มขึ้นในอนาคต และรองรับการพัฒนาจังหวัดลำพูนให้เป็นเมืองท่องเที่ยวในระดับสากล ต่อไป” ผวจ.ลำพูน กล่าวเน้นย้ำ
ด้าน นายบรรพต ธรรมสโรช ผู้จัดการการไฟฟ้าส่วนภูมิภาคจังหวัดลำพูน กล่าวว่า การไฟฟ้าส่วนภูมิภาค มุ่งเน้นการให้พัฒนางานบริการเพื่อให้ลูกค้าได้รับการบริการที่รวดเร็ว มีมาตรฐาน ให้บริการพลังงานไฟฟ้าที่มีคุณภาพ ปลอดภัย ด้วยเทคโนโลยีที่ทันสมัย รวมทั้งพัฒนาระบบไฟฟ้า ให้ตอบสนองต่อนโยบายการพัฒนาเมืองในแต่ละพื้นที่ โดยการไฟฟ้าส่วนภูมิภาคได้ประชุมร่วมกับหน่วยงานที่เกี่ยวข้องและภาคีเครือข่ายในพื้นที่จังหวัดลำพูนแล้วเห็นว่า จังหวัดลำพูนมีจุดเด่นที่สำคัญ คือ เป็นเมืองโบราณที่มีประวัติศาสตร์อันยาวนานกว่า 1,300 ปี มีสถานที่ท่องเที่ยวทางประวัติศาสตร์ที่น่าสนใจ เป็นเมืองที่มีศักยภาพด้านการท่องเที่ยวในเชิงศิลปะและวัฒนธรรม โดย “ถนนรอบเมืองนอก” เป็นถนนสายประวัติศาสตร์ล้อมรอบตัวเมืองลำพูนชั้นในเป็นรูปหอยสังข์ เป็นถนนที่มีความสำคัญในด้านการคมนาคมขนส่งและเป็นเส้นทางสัญจรหลักของผู้คนทั้งชาวไทยและชาวต่างชาติ จึงเป็นที่มาของการเลือกให้เข้าร่วมโครงการ "1 จังหวัด 1 ถนนเพื่อเฉลิมพระเกียรติ"
นายสันติธร ยิ้มละมัย ผู้ว่าราชการจังหวัดลำพูน กล่าวเพิ่มเติมว่า จังหวัดลำพูนให้ความสำคัญในการอนุรักษ์และพัฒนาเมืองเก่าและการส่งเสริมวัฒนธรรมและเศรษฐกิจ โดยดำเนินการพัฒนาปรับปรุงถนน และปรับปรุงระบบไฟฟ้าเป็นระบบเคเบิ้ลใต้ดิน เพื่อทำให้เมืองลำพูนเป็นเมืองที่สวยงาม ปลอดภัย และประการสำคัญที่สุด เป็นการดำเนินการเพื่อร่วมกันสนองพระราชปณิธานของพระบาทสมเด็จพระเจ้าอยู่หัว พระผู้ทรงพระคุณอันประเสริฐ ผู้ทรงเป็นหลักชัยของปวงชนชาวไทย ที่ได้พระราชทานพระราชดำรัส ความว่า “ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง” ซึ่งการดำเนินการโครงการฯ ในครั้งนี้ เป็นส่วนหนึ่งในการ “แก้ไขในสิ่งผิด” ทำให้บ้านเมืองมีความสวยงาม
“ขอขอบคุณเทศบาลเมืองลำพูน การไฟฟ้าส่วนภูมิภาค และหน่วยงานที่เกี่ยวข้องทุกภาคส่วนที่ได้ให้ความร่วมมือ และสนับสนุนโครงการนี้ หวังเป็นอย่างยิ่งว่า ผลจากการดำเนินโครงการนี้จะส่งผลให้ทัศนียภาพของเมืองลำพูน มีความเป็นระเบียบเรียบร้อยสวยงาม ส่งเสริมภาพลักษณ์การท่องเที่ยวในเขตเมืองเก่า เป็นการตอบโจทย์แผนพัฒนาจังหวัดลำพูน ประเด็นที่ 1 เรื่อง เมืองแห่งวัฒนธรรมอัตลักษณ์วิถีและท่องเที่ยวเชิงสร้างสรรค์ ซึ่งจะสามารถเกื้อหนุนการพัฒนาเศรษฐกิจของเมืองลำพูนในมิติต่าง ๆ และสร้างความประทับใจแก่ผู้มาเยือน อันจะส่งผลทำให้พี่น้องประชาชนชาวลำพูนมีคุณภาพชีวิตที่ดีขึ้น และมีความสุขอย่างยั่งยืน” ผวจ.ลำพูน กล่าวในช่วงท้าย

ที่มา : https://www.thaigov.go.th/news/contents/details/61709