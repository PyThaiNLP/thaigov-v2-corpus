รัฐบาลไทย-ข่าวทำเนียบรัฐบาล-ปลัด มท. เผยทุกพื้นที่ Re X-Ray อย่างเข้มข้น ปัดกวาดบ้านตัวเองให้สะอาด และสุ่มตรวจสถานที่เสี่ยง เฝ้าระวังยาเสพติดอย่างต่อเนื่อง เพื่อขจัดภัยร้ายให้หมดสิ้นไปจากสังคมไทย


วันอังคารที่ 22 พฤศจิกายน 2565
พิมพ์
ปลัด มท. เผยทุกพื้นที่ Re X-Ray อย่างเข้มข้น ปัดกวาดบ้านตัวเองให้สะอาด และสุ่มตรวจสถานที่เสี่ยง เฝ้าระวังยาเสพติดอย่างต่อเนื่อง เพื่อขจัดภัยร้ายให้หมดสิ้นไปจากสังคมไทย
ปลัด มท. เผยทุกพื้นที่ Re X-Ray อย่างเข้มข้น ปัดกวาดบ้านตัวเองให้สะอาด และสุ่มตรวจสถานที่เสี่ยง เฝ้าระวังยาเสพติดอย่างต่อเนื่อง เพื่อขจัดภัยร้ายให้หมดสิ้นไปจากสังคมไทย
เมื่อวันที่ 21 พ.ย. 65 นายสุทธิพงษ์ จุลเจริญ ปลัดกระทรวงมหาดไทย เปิดเผยว่า นโยบายการทำสงครามกับยาเสพติด นอกจากในด้านการป้องกันเเละปราบปรามผู้ที่มีส่วนเกี่ยวข้องในขบวนการค้ายาเสพติดแล้ว ในด้านการค้นหาผู้เสพซึ่งเป็นจุดเริ่มต้นของการเข้าสู่วงจรยาเสพติดก็มีความสำคัญอย่างยิ่ง ซึ่งในขณะนี้ได้เน้นย้ำให้ทุกพื้นที่ทำการ Re X-Ray อย่างเข้มข้นและต่อเนื่อง เพื่อเป็นการสอบทานยืนยันว่าไม่มีผู้ที่เกี่ยวข้องกับยาเสพติดอยู่ โดยเฉพาะในลำดับแรก ทุกส่วนราชการจะต้องตรวจสอบคนของตนเองก่อนที่จะไปตรวจผู้อื่น ต้องกวาดบ้านตนเองให้สะอาด เพื่อสร้างความเชื่อมั่นให้กับพี่น้องประชาชน นอกจากนี้ให้สุ่มตรวจสถานที่เสี่ยงที่จะมีโอกาสเกี่ยวข้องกับยาเสพติด เช่น โรงเรียน สถานบันเทิง สถานประกอบการต่างๆ หรือหมู่บ้าน/ชุมชนเป้าหมาย ซึ่งทุกพื้นที่ได้ดำเนินการอย่างแข็งขันและต่อเนื่อง โดยขอนำตัวอย่างที่เเต่ละจังหวัดมาอธิบายรายละเอียดพอสังเขป ดังนี้
1. จังหวัดอุดรธานี นายวันชัย คงเกษม ผู้ว่าราชการจังหวัดอุดรธานี สั่งการให้ เจ้าหน้าที่ ศอ.ปส.จ. และพัฒนาสังคมและความมั่นคงของมนุษย์จังหวัด ร่วมกันจัดกิจกรรมรณรงค์ป้องกันการแพร่ระบาดยาเสพติดในสถานที่ราชการ และตรวจปัสสาวะหาสารเสพติดให้กับข้าราชการ พนักงาน ลูกจ้างในสังกัด กระทรวงการพัฒนาสังคมและความมั่นคงของมนุษย์ เพื่อเป็นการป้องกันการแพร่ระบาดของยาเสพติดในบุคลากรและสถานที่ราชการของรัฐ โดยดำเนินการดังนี้ 1. บ้านอุดรธานี (สถานสงเคราะห์เด็กกำพร้า) จำนวน 54 คน 2. สถานธนานุเคราะห์ 38 อุดรธานี จำนวน 6 คน 3. นิคมสร้างตนเองเชียงพิณ จำนวน 13 คน 4. บ้านพักเด็กและครอบครัวจังหวัดอุดรธานี จำนวน 13 คน 5. ศูนย์คุ้มครองคนไร้ที่พึ่งจังหวัดอุดรธานี จำนวน 9 คน 6. สำนักงานการเคหะจังหวัดอุดรธานี จำนวน 6 คน ซึ่งรวมทั้งสิ้น 101 คน ผลการตรวจไม่พบผู้มีสารเสพติดในปัสสาวะแต่อย่างใด
2. จังหวัดกำเเพงเพชร นายธีรศักดิ์ ลิขิต นายอำเภอคลองลาน/ผอ.ศป.ปส.อ.คลองลาน มอบหมายให้ปลัดอำเภอฝ่ายความมั่นคง พร้อมด้วยสมาชิก อส. ดำเนินการ ร่วมกับผู้ใหญ่บ้าน ผู้ช่วยผู้ใหญ่บ้าน คณะกรรมการหมู่บ้าน อสม. และชุด ชรบ ม.7 ต.สักงาม อบรมให้ความรู้เกี่ยวกับโทษและพิษภัยยาเสพติดแก่นักเรียนระดับชั้น ป.4-ม.3 โรงเรียนบ้านคลองแขยงวิทยา (ขยายโอกาส) จำนวน 92 คน พร้อมทั้งสุ่มตรวจปัสสาวะกลุ่มเสี่ยง เพื่อสร้างภูมิคุ้มกันให้แก่เด็กและเยาวชนในสถานศึกษาผลการปฏิบัติ ไม่พบผู้มีสารเสพติดในร่างกายแต่อย่างใด
3. จังหวัดอุตรดิตถ์ นายจักรี สโมสร นายอำเภอน้ำปาด/ผอ.ศป.ปส.อ.น้ำปาด มอบหมายให้ นายทวีศักดิ์ พุ่มมรดก ปลัดอำเภอหัวหน้ากลุ่มงานบริหารงานปกครอง พร้อมชุดปฏิบัติการกองร้อยอาสารักษาดินแดนอำเภอน้ำปาดที่ 4 ร่วมกับ เจ้าหน้าที่โรงพยาบาลน้ำปาด เจ้าหน้าที่สาธารณสุขอำเภอน้ำปาด เจ้าหน้าที่ตำรวจภูธรน้ำปาด ติด.316 ดำเนินกิจกรรมขับเคลื่อนงานยาเสพติด ตามนโยบายจังหวัดอุตรดิตถ์ "เมืองสงบ มั่นคง ปลอดภัย" และกิจกรรมเดือนแห่งการรณรงค์ค้นหาผู้เสพ/ผู้ติดยาเสพติด เข้าสู่กระบวนการบำบัดตามประมวลกฎหมายยาเสพติด พ.ศ. 2564 ดำเนินการสุ่มตรวจปัสสาวะ นักเรียน โรงเรียนสหคริสเตียนจำนวน 112 คน ปรากฏว่าผลการตรวจปัสสาวะไม่พบสารเสพติดทุกราย
4. จังหวัดบุรีรัมย์ นายเกรียงศักดิ์​ สมจิต​ นายอำเภอเมืองบุรีรัมย์​ มอบหมายให้ นายอุกฤษฎ์​ หงษ์ไธสง​ ปลัดอำเภอ​ ปลัดอำเภอหัวหน้ากลุ่มงานบริหารงานปกครอง นายทนนท์​ เม็นไธสง​ ปลัดอำเภอ​ นางปิยาภรณ์​ มีภักดี​ ปลัดอำเภอ พร้อม​สมาชิก​ อส.​ ร้อย​ อส.อ.เมืองบุรีรัมย์ ​ร่วมกับ​ สำนักงานสาธารณสุข​ อ.เมือง​บุรีรัมย์​ และ​สวัสดิการและคุ้มครอง​แรงงานจังหวัด​บุรีรัมย์​ ตรวจปัสสาวะเพื่อคัดกรองหาสารเสพติดให้กับพนักงานของบริษัท โตโยต้า บุรีรัมย์​ จำกัด จำนวน​ 75 คน​ เพื่อ​เป็นการป้องกันเฝ้าระวังและแก้ไขปัญ​หายาเสพติดในสถานประกอบการ ผลการปฏิบัติ​ ไม่พบผู้มีสารเสพติด​เช่นกัน
5. จังหวัดสกลนคร นางจุรีรัตน์ เทพอาสน์ สั่งการให้ ที่ทำการปกครองจังหวัดสกลนคร และกองร้อยอาสารักษาดินแดนจังหวัดสกลนครที่ 1 ร่วมกับ กองบังคับการตำรวจภูธรจังหวัดสกลนคร/สถานีตำรวจภูธรเมืองสกลนคร/ ที่ทำการปกครองอำเภอเมืองสกลนคร และสาธารณสุขอำเภอเมืองสกลนคร ปฏิบัติการป้องกันปราบปรามแก้ไขปัญหายาเสพติด ตามแผนปฏิบัติการ “สกลนคร 90 วัน ปราบปรามผู้ค้า ค้นหาผู้ติด เป็นมิตรกับชุมชน” โดยได้ทำการร่วมกันออกตรวจหาสารเสพติดในปัสสาวะ พนักงานร้าน และนักท่องเที่ยว ในสถานบริการ สถานประกอบการคล้ายกับสถานบริการ ได้แก่ ร้านฟิกซ์คลับ จำนวนผู้ตรวจเป็นพนักงานร้านและนักท่องเที่ยว รวม 39 ราย ไม่พบสารเสพติดในร่างกายแต่อย่างใด พร้อมทั้งได้ออกตรวจเข้มงวดเกี่ยวกับมาตรการ ตาม พรบ.สถานบริการฯ คำสั่ง คสช.ที่22/2558 พรบ.ควบคุมเครื่องดื่มแอลกอฮอล์ฯ และกฎหมายที่เกี่ยวข้อง รวม 5 ร้าน ได้แก่ ร้านเพื่อน ร้านวันดีดี ร้านรสนิยม ร้านอินบ็อก และร้านจีบาร์ ซึ่งไม่พบการกระทำความผิดเเต่อย่างใด นอกจากนี้ นายบรรลือ สัมฤทธิ์จินตนา นายอำเภอพังโคน ได้มอบหมายให้ นายสุชาติ รังสินารา ปลัดอาวุโส นายเสถียร ถวายชัย ปลัดอำเภอหัวหน้าฝ่ายความมั่นคง พร้อมสมาชิก อส. ออกตั้งจุดตรวจ/จุดสกัดและตรวจพื้นที่เสี่ยงเพื่อค้นหาผู้เสพ/ผู้ติด ณ บ้านหนองไฮใหญ่ หมู่ที่ 3 ตำบลแร่ อำเภอพังโคน จังหวัดสกลนคร ซึ่งเป็นหมู่บ้านเป้าหมายตามโครงการ "ปฏิบัติการสกลนคร 90 วัน ปราบปรามผู้ค้า ค้นหาผู้ติด เป็นมิตรกับชุมชน" ผลการตรวจพบผู้เสพจำนวน 5 รายจึงได้บันทึกข้อมูลเพื่อนำเข้าบำบัดรักษาตามระบบ
6. จังหวัดมหาสารคาม นายเกียรติศักดิ์ ตรงศิริ ผู้ว่าราชการจังหวัดมหาสารคาม/ผอ.ศอ.ปส.จ.มค. มอบหมายให้ ศอ.ปส.จ.มค. บูรณาการร่วมกับสำนักงานสาธารณสุขจังหวัดมหาสารคาม ดำเนินการตรวจสอบบุคลากรโดยการสุ่มตรวจหาสารเสพติดในร่างกายบุคลากรในหน่วยงานสำนักงานที่ดินจังหวัดมหาสารคาม ตามหนังสือร้องขอฯ จำนวน 78 ราย และสำนักงานพัฒนาสังคมและความมั่นคงของมนุษย์จังหวัดมหาสารคาม ตามหนังสือร้องขอฯ จำนวน 42 ราย รวมทั้งสิ้น 120 คน ตามนโยบายประกาศสงครามกับยาเสพติดของรัฐบาลและกระทรวงมหาดไทย แผนปฏิบัติการป้องกันและปราบปรามยาเสพติด และปฏิบัติการเชิงรุกตาม “ยุทธการเมืองมหาสารคามเมืองปลอดภัยยาเสพติด” ยุทธการที่ 3. ยุทธการกวาดบ้าน/ล้างบ้าน ผลการดำเนินการไม่พบสารเสพติดในร่ายกายแต่อย่างใด
นายสุทธิพงษ์ จุลเจริญ ปลัดกระทรวงมหาดไทย กล่าวต่อว่า จากตัวอย่างที่ได้นำมาเล่าสู่กันฟังในวันนี้ จะเห็นได้ว่า หน่วยงานภาครัฐ โดยเฉพาะฝ่ายปกครอง ไม่ได้นิ่งนอนใจกับนโยบายการทำสงครามกับยาเสพติดในส่วนของหลังบ้านเเต่อย่างใด ซึ่งเป็นการกวาดบ้านตัวเองให้สะอาด เพื่อพร้อมทำการ Re X-Ray ในพื้นที่เพื่อนำตัวการผู้กระทำความผิดเเละผู้ที่มีส่วนเกี่ยวข้องตลอดทั้งขบวนการมาดำเนินคดีตามกฎหมาย นอกจากนี้ ในส่วนของการใช้กลไกทางสังคมบำบัดรักษาผู้ป่วยยาเสพติด หรือผู้ป่วยจิตเวช ยังคงต้องอาศัยการสร้างการรับรู้ให้เเก่พี่น้องประชาชนเเละคนในชุมชมอย่างต่อเนื่อง เพื่อเป็นการให้โอกาสผู้ป่วยยาเสพติดที่ผ่านการบำบัดรักษา และการฟื้นฟู ได้มีโอกาสได้กลับมาใช้ชีวิตโดยไม่พึ่งยาเสพติด ซึ่งกำลังใจเป็นเรื่องที่สำคัญ ที่จะทำให้คนเหล่านี้ กลับตัวกลับใจเป็นคนดีของสังคมได้อย่างยั่งยืน และเป็นส่วนสำคัญของชุมชนที่จะช่วยสร้างภูมิคุ้มกันให้เเก่ เด็ก เยาวชน รวมถึงผู้ที่มีความเสี่ยงในพื้นที่ ทั้งนี้ หากพบเบาะเเสที่เกี่ยวข้องกับยาเสพติด หรือ ต้องการเเจ้งนำตัวผู้ป่วยยาเสพติดเข้ารับการบำบัดรักษาด้วยความสมัครใจ สามารถโทรศัพท์เพื่อเเจ้งข้อมูลได้ที่ศูนย์ดำรงธรรม กระทรวงมหาดไทย โทรสายด่วน 1567 หรือสามารถเดินทางไปเเจ้งเบาะเเสด้วยตนเองได้ที่ศูนย์ดำรงธรรมอำเภอ ณ ที่ว่าการอำเภอทุกแห่ง หรือที่ศูนย์ดำรงธรรมจังหวัด ณ ศาลากลางจังหวัด หรือศูนย์บริการประชาชนอื่น ๆ ที่มีการจัดกิจกรรม "ศูนย์ดำรงธรรม เคลื่อนที่" ซึ่งพี่น้องประชาชนสามารถไว้ใจได้ว่าข้อมูลส่วนตัวของท่านจะถูกคุ้มครองอย่างปลอดภัย

ที่มา : https://www.thaigov.go.th/news/contents/details/61851