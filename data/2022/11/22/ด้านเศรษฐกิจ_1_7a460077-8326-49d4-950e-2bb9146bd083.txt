รัฐบาลไทย-ข่าวทำเนียบรัฐบาล-ปลัดดีอีเอส เปิดแผน 4 ข้อ ขับเคลื่อนดิจิทัลทรานส์ฟอร์เมชั่นไทย พร้อมสร้างแพลตฟอร์มการชำระเงิน ออนไลน์ใน 6 เดือน


วันจันทร์ที่ 21 พฤศจิกายน 2565
ปลัดดีอีเอส เปิดแผน 4 ข้อ ขับเคลื่อนดิจิทัลทรานส์ฟอร์เมชั่นไทย พร้อมสร้างแพลตฟอร์มการชำระเงิน ออนไลน์ใน 6 เดือน
ปลัดดีอีเอส เปิดแผน 4 ข้อ ขับเคลื่อนดิจิทัลทรานส์ฟอร์เมชั่นไทย พร้อมสร้างแพลตฟอร์มการชำระเงิน ออนไลน์ใน 6 เดือน
ดีอีเอส ชู 4 ประเด็นหลัก ขับเคลื่อนดิจิทัลไทย ดันกระทรวงมากกว่าครึ่งใช้เอกสารอิเล็กทรอนิกส์ (Paperless) ใน 6 เดือน
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม (ดีอีเอส) ปลัดคนที่ 4 ของดีอีเอส ซึ่งรับตำแหน่ง เมื่อต้นเดือนตุลาคมที่ผ่านมา กล่าวถึงนโยบายและทิศทางในการขับเคลื่อนดิจิทัลทั้งภาครัฐและเอกชนของไทย ว่า ดีอีเอส มีนโยบาย 4 เรื่องหลักในการขับเคลื่อนดิจิทัลทรานฟอร์มเมชั่นของประเทศประกอบด้วย
1. การสร้างความปลอดภัยบนเครือข่ายดิจิทัล (Safe & secured)
2. การเข้าถึงบริการด้านดิจิทัลในราคาที่สมเหตุสมผล (Reasonably affordable)
3. บริการเครือข่ายเพื่อลดความเหลื่อมล้ำ  (Widely available)
4. นวัตกรรม (Innovation)
ในส่วนของการสร้างความปลอดภัยบนเครือข่ายดิจิทัล ดีอีเอส มีความมุ่งมั่นที่จะสร้างความปลอดภัยบนเครือข่ายออนไลน์ เพื่อให้เกิดความเชื่อมั่นในการทำธุรกรรมต่างๆ ซึ่งเป็นปัจจัยสำคัญในการขยายและการพัฒนาเศรษฐกิจของประเทศ นอกจากนี้ดีอีเอส ยังจะพัฒนาเทคโนโลยี อาทิ เอไอ (Artificial intelligence) เพื่อลดการหลอกลวง (Scamming) บนเครือข่ายดิจิทัลที่เกิดขึ้นในประเทศโดยมีการทำงานร่วมกับหน่วยงานที่เกี่ยวข้อง อาทิ ธนาคารแห่งประเทศไทย ร่วมมือในการปรับปรุงระบบการแลกเปลี่ยนข้อมูลของธนาคารให้มีประสิทธิภาพ เพื่อให้ทุกธนาคารสามารถทำธุรกรรมออนไลน์ร่วมกันได้ มีการสร้างแพลตฟอร์มการตลาดกลาง (Marketplace) เพื่อให้การทำตลาดและการชำระเงินบนโลกดิจิทัลมีประสิทธิภาพมากยิ่งขึ้น ทั้งนี้คาดว่าจะสามารถเห็นภาพรวมในการนำเสนอแพลตฟอร์มดิจิทัล ออกสู่สาธารณะได้ภายใน 6 เดือน รวมถึงสามารถแจ้งความผิดปกติบนเครือข่ายออนไลน์ผ่านแอปพลิเคชันเป๋าตัง ซึ่งมีผู้ใช้มากกว่า 40 ล้านคน
นอกจากนี้กระทรวงยังมีแผนที่จะขับเคลื่อนให้กระทรวงต่างๆ ประมาณ 10 กระทรวงจาก 20 กระทรวง มีการใช้ดิจิทัลมากยิ่งขึ้นภายใน 6 เดือน จากปัจจุบันมีการพัฒนาและมีการใช้ดิจิทัลหลากหลายรูปแบบ เช่น การลดใช้กระดาษ (Paperless) ใน 3 กระทรวง ได้แก่ กระทรวงดิจิทัลเพื่อเศรษฐกิจและสังคม กระทรวงยุติธรรม และกระทรวงการต่างประเทศ ที่มีการพัฒนาและใช้เทคโนโลยีดิจิทัลมากกว่า 80 เปอร์เซ็นต์ สำหรับการส่งเสริมให้ประชาชนสามารถเข้าถึงบริการด้านดิจิทัลได้ในราคาที่สมเหตุสมผล (Reasonably affordable) นั้น ดีอีเอส มีนโยบายที่จะส่งเสริมให้ผู้ให้บริการอินเทอร์เน็ต (Service providers) มีการแข่งขันกันอย่างเป็นธรรม รวมถึงส่งเสริมความร่วมมือกับต่างประเทศเพื่อพัฒนาโครงข่ายอินเทอร์เน็ตระหว่างประเทศของไทยให้มีประสิทธิภาพมากยิ่งขึ้น ซึ่งจะสามารถช่วยลดราคาอินเทอร์เน็ตในประเทศทำให้สามารถลดความเหลื่อมล้ำในการเข้าถึงอินเทอร์เน็ตได้อีกทางหนึ่ง
ศาสตราจารย์พิเศษวิศิษฏ์ กล่าวต่อว่า สำหรับบริการเครือข่ายอย่างทั่วถึงเพื่อลดการเหลื่อมล้ำ  (Widely available) ดีอีเอส ร่วมกับกระทรวงศึกษาธิการในการให้บริการอินเทอร์เน็ตชายขอบเพื่อสร้างโอกาสในการใช้ดิจิทัลของนักเรียนชายขอบสามารถใช้ดิจิทัลและเครือข่ายออนไลน์ในการเข้าถึงความรู้ได้มากยิ่งขึ้น และในส่วนของนวัตกรรมนั้น ดีอีเอส มีนโยบายที่จะขับเคลื่อนนวัตกรรมต่างๆ อย่างเต็มที่ สามารถที่จะเพิ่มประสิทธิภาพการทำงานยกระดับการพัฒนาประเทศรวมถึงสร้างศักยภาพการแข่งขันของประเทศด้วย
“ดีอีเอส มีแผนที่จะนำเทคโนโลยีและพัฒนาเทคโนโลยีร่วมกับหน่วยงานที่เกี่ยวข้องในการขับเคลื่อนดิจิทัลทรานส์ฟอร์เมชั่นของไทยเพื่อเพิ่มศักยภาพและประสิทธิภาพการแข่งขันของประเทศในยุคดิจิทัลที่มีการปรับเปลี่ยนอย่างรวดเร็ว” ปลัดกระทรวงดิจิทัลฯ กล่าว
**************

ที่มา : https://www.thaigov.go.th/news/contents/details/61835