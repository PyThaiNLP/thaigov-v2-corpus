รัฐบาลไทย-ข่าวทำเนียบรัฐบาล-​เบิร์ด นำทีมนักร้องโชว์ต้อนรับผู้นำ APEC ไทยเตรียมการแสดงโขน โนรา เทศกาลลอยกระทงในน่านน้ำเจ้าพระยาสุดอลังการ จัดดนตรีร่วมสมัย พร้อมของที่ระลึกความเป็นไทย 


วันจันทร์ที่ 21 พฤศจิกายน 2565
​เบิร์ด นำทีมนักร้องโชว์ต้อนรับผู้นำ APEC ไทยเตรียมการแสดงโขน โนรา เทศกาลลอยกระทงในน่านน้ำเจ้าพระยาสุดอลังการ จัดดนตรีร่วมสมัย พร้อมของที่ระลึกความเป็นไทย
​เบิร์ด นำทีมนักร้องโชว์ต้อนรับผู้นำ APEC ไทยเตรียมการแสดงโขน โนรา เทศกาลลอยกระทงในน่านน้ำเจ้าพระยาสุดอลังการ จัดดนตรีร่วมสมัย พร้อมของที่ระลึกความเป็นไทย ร่วมต้อนรับผู้นำเขตเศรษฐกิจ APEC วันที่ 17 พ.ย.นี้
เบิร์ด นำทีมนักร้องโชว์ต้อนรับผู้นำ APEC ไทยเตรียมการแสดงโขน โนรา เทศกาลลอยกระทงในน่านน้ำเจ้าพระยาสุดอลังการ จัดดนตรีร่วมสมัย พร้อมของที่ระลึกความเป็นไทย ร่วมต้อนรับผู้นำเขตเศรษฐกิจ APEC วันที่ 17 พ.ย.นี้ ที่หอประชุมกองทัพเรือ ขับเคลื่อน Soft Power ความเป็นไทยสู่สายตาชาวโลก
นายอิทธิพล คุณปลื้ม รัฐมนตรีว่าการกระทรวงวัฒนธรรม (รมว.วธ.) กล่าวว่า ตามที่ประเทศไทยเป็นเจ้าภาพการประชุมเอเปค 2022 ระหว่างวันที่ 14 - 19 พฤศจิกายน 2565 ณ ศูนย์การประชุมแห่งชาติสิริกิติ์ และหอประชุมกองทัพเรือ โดยรัฐบาลได้มอบหมายให้กระทรวงวัฒนธรรม (วธ.) ดำเนินกิจกรรมการแสดงสำหรับการจัดงานเลี้ยงรับรองการประชุมผู้นำเขตเศรษฐกิจเอเปค ในวันที่ 17 พฤศจิกายน 2565 ณ หอประชุมกองทัพเรือ นั้น วธ.ได้บูรณาการความร่วมมือกับหน่วยงานต่างๆ อาทิ วงดุริยางค์จาก 4 เหล่าทัพ กองทัพบก กองทัพเรือ กองทัพอากาศ สำนักงานตำรวจแห่งชาติ รวมถึงหน่วยงานภายในสังกัดวธ. ไม่ว่าจะเป็น สำนักการสังคีต กรมศิลปากร และสถาบันบัณฑิตพัฒศิลป์ จัดการแสดงภายใต้แนวคิดหลักของการจัดงาน APEC Thailand 2022 คือ "เปิดกว้างสร้างสัมพันธ์ เชื่อมโยงกัน สู่สมดุล Open Connect Balance" ร้อยเรียงเรื่องราวอันงดงาม ถ่ายทอดเป็นผลงานการแสดงทางศิลปวัฒนธรรมที่งดงามประกอบฉาก แสง สี เสียง
รมว.วธ. กล่าวอีกว่า สำหรับองค์ที่ 1 : OPEN TO ALL OPPORTUNITIES เป็นการบรรเลงบทเพลงโดยวงดุริยางค์ 4 เหล่าทัพ พร้อมวงดนตรีไทยร่วมสมัยกรมศิลปากร กระทรวงวัฒนธรรม (วธ.) ประกอบกับการขับร้องเพลงโดยศิลปินระดับแนวหน้าของไทย ได้แก่ เบิร์ด ธงไชย แมคอินไตย์ , ต๊งเหน่ง รัดเกล้า อามระดิษ , วิน วศิน พรพงศา , ปุ้ย ดวงพร พงศ์ผาสุก และกิต กิตตินันท์ ชินสําราญ ร่วมขับร้องบทเพลงพระราชนิพนธ์ บทเพลงไทย เพลงสากล และเพลงร่วมสมัย องค์ที่ 2 : CONNECT IN ALL DIMENSIONS การแสดงแฟชั่นโชว์ผ้าไหมไทยร่วมสมัยจากดีไซน์เนอร์เขตเศรษฐกิจเอเปคทั้ง 21 เขต องค์ที่ 3 : BALANCE IN ALL ASPE CTS ประกอบด้วย การร้อยเรียงศิลปวัฒนธรรมถ่ายทอดในรูปแบบการแสดงประเพณีดั้งเดิม และการแสดงร่วมสมัย ภายใต้แนวคิดหลักของการประชุม "Open. Connect. Balance." และตราสัญลักษณ์ สำหรับการประชุม "ชะลอม" ผ่านการแสดงจากภาคเหนือ ภาคตะวันออกเฉียงเหนือ ภาคใต้ ภาคกลาง ประกอบกับ "ประเพณีลอยกระทง" ของประเทศไทยอันเกี่ยวเนื่องกับการแสดงความเดารพบูชา "สายน้ำ" เป็นจุดเริ่มต้นที่เชื่อมโยงทุกเขตเศรษฐกิจเข้าด้วยกันสู่ความสมดุล
นายอิทธิพล กล่าวต่อด้วยว่า การแสดงทางศิลปวัฒนธรรมแสดงถึงคุณค่าความงดงามจากท้องถิ่นสู่ระดับนานาชาติ อาทิ การแสดงภาคเหนือ การฟ้อนร่ม การแสดงกิงกะหร่า เต้นโต ภาคตะวันออกเฉียงเหนือ หน้ากากผีตาโขน บ่าวขาลาย ถือหางนกยูง ฟ้อนภูไท เซิ้ง ถือบั้งไฟ เชิดพญานาค สะท้อนถึงความสนุกสนานรื่นเริง ภาคใต้ โนรา ซึ่งได้รับการยกย่องเป็นมรดกโลกทางวัฒนธรรมที่จับต้องไม่ได้ จาก UNESCO หนังตะลุง ตารีบุหงา ในส่วนของภาคกลาง จะมีการแสดงโขน เป็นศิลปะการแสดงชั้นสูงของไทยที่มีความสง่างาม อลังการและอ่อนช้อย ปิดท้ายค่ำคืนด้วยบรรยากาศเทศกาลลอยกระทง สัมผัสประสบการณ์การลอยกระทง รับชมการจัดแสดงประเพณีที่เกี่ยวเนื่องกับสายน้ำของไทย ไม่ว่าจะเป็น ลอยกระทง ลอยกระทงสาย และไหลเรือไฟ ในแม่น้ำเจ้าพระยาแม่น้ำสายสำคัญของไทย
นายอิทธิพล กล่าวต่อไปว่า รัฐบาลไทยได้เตรียมของที่ระลึก สำหรับผู้นำเขตเศรษฐกิจเอเปค และสมรส เป็นผลิตภัณฑ์ที่สามารถใช้ได้จริง ใช้ซ้ำได้ รวมถึงให้ผู้นำเขตเศรษฐกิจนำไปตั้งอยู่ในทำเนียบรัฐบาลหรือสถานที่สำคัญของประเทศเขตเศรษฐกิจนั้นๆ เพื่อเป็นที่ระลึกว่าเอเปค 2022 จัดขึ้นที่ประเทศไทย อีกทั้งเป็นการบ่งบอกถึงวัฒนธรรมไทย 7 รายการ โดย 3 ชิ้นแรก เป็นของที่ระลึกที่ให้ความสำคัญต่อสิ่งแวดล้อม เป็นการนำสิ่งที่มีอยู่ในชุมชนมาใช้อย่างคุ้มค่าตามแนวคิดลดขยะให้เป็นศูนย์ (Zero Waste) ตระหนักถึงความสำคัญของชุมชน ที่สร้างสรรค์ผลงานจากวัสดุธรรมชาติ เป็นมิตรต่อสิ่งแวดล้อม และคำนึงถึงการใช้วัสดุอย่างคุ้มค่า ประกอบด้วย 1.ภาพดุลโลหะ "รัชตะแสนตอก"  สำหรับมอบให้ผู้นำเขตเศรษฐกิจ ภาพพระบรมมหาราชวังและกระบวนเรือพยุหยาตราทางชลมารคจากมุมมองของผู้นำที่จะได้ชมจากหอประชุมกองทัพเรือในค่ำคืนของงานเลี้ยงรับรอง ใช้เทคนิคดุนลายหรือตอกเงินบนแผ่นโลหะรีไซเคิล ประกอบกับกรอบไม้ยางพารา ผลิตจากชุมชนวัวลาย วัดศรีสุพรรณ จ.เชียงใหม่ ซึ่งเป็นชุมชนต้นแบบคุณธรรม “เที่ยวชุมชนยลวิถี” ของกระทรวงวัฒนธรรม 2.กล่องใส่เครื่องประดับดุนโลหะ "รัชตะหมื่นตอก" (สำหรับคู่สมรส) เป็นลวดลายสอดรับกันกับภาพดุลโลหะของผู้นำเขตเศรษฐกิจ กล่องเป็นไม้ยางพารา ด้านในบุเป็นผ้าไหมไทย 3.Accessories Box หรือ ชุดผลิตภัณฑ์ผ้า "จตุราภรณ์" เป็นผ้าไหมทอมือย้อมสีธรรมชาติด้วยสีจากเปลือกมะพร้าว จาก อ.ปักธงชัย จ.นครราชสีมา พิมพ์ลาย "ชะลอม" ร้อยเรียงขึ้นเป็นลายไทยประจำยาม จตุราภรณ์ ด้านในประกอบด้วย เนคไทล์ หน้ากากอนามัย ผ้าเช็ดหน้า และผ้าคลุมไหล่
นอกจากนี้ รัฐบาลยังจัดเตรียมของที่ระลึกอันทรงคุณค่าจากศิลปหัตถกรรมชั้นสูงจากสถาบันสิริกิติ์ มูลนิธิส่งเสริมศิลปาชีพ ในสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง มอบให้ผู้นำและคู่สมรส มีจำนวน 2 รายการ ประกอบด้วย 1.กรอบรูปถมเงิน พร้อมภาพพระราชทานของผู้นำเขตเศรษฐกิจเอเปค ในระหว่างการเข้าเฝ้าฯ 2.กล่องลิเภาเลี่ยมขอบเงิน ตกแต่งเงินลงยาสี โดย "ลิเภา" หรือ "ย่านลิเภา" (ตามภาษาท้องถิ่นภาคใต้) ตลอดจนผลิตภัณฑ์ที่จัดทำขึ้นในวาระพิเศษครั้งนี้อีก 2 รายการ ประกอบด้วย 1.สมุดรายนามผู้ผลิตผ้าไหมและผู้ประกอบการทั่วประเทศ ฉบับพิเศษ หรือใช้ชื่อภาษาอังกฤษว่า "Thai Silk for All"ด้วยน้อมสำนึกในพระมหากรุณาธิคุณของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่ทรงมีพระวิริยะอุตสาหะในการส่งเสริมเรื่อง "ผ้าไทย" เป็นการนำเสนอและส่งเสริมผ้าไทยในระดับนานาชาติผ่านการประชุมเอเปค 2022 ครั้งนี้ เกิดการต่อยอด สร้างมูลค่าทางเศษฐกิจ และยกระดับผ้าไทยไปสู่เวทีโลก 2.เหรียญกษาปณ์ที่ระลึกการประชุมผู้นำเขตเศรษฐกิจเอเปค โดยกรมธนารักษ์ กระทรวงการคลัง เพื่อน้อมสำนึกในพระมหากรุณาธิคุณของพระบาทสมเด็จพระเจ้าอยู่หัว และเผยแพร่พระเกียรติคุณให้แผ่ไพศาลไปทั้งในประเทศและนานาประเทศ รวมทั้งเพื่อเป็นที่ระลึกเนื่องในโอกาสการเป็นเจ้าภาพของประเทศไทย และเผยแพร่ชื่อเสียงและภาพลักษณ์ของประเทศไทยให้แพร่หลายยิ่งขึ้น ถือเป็นโอกาสสำคัญอย่างยิ่งที่ไทยจะแสดงให้ผู้นำเขตเศรษฐกิจได้เห็นถึงความงดงามของศิลปวัฒนธรรมและสถานที่อันสวยงามของประเทศไทย ผ่านงาน Soft Power ให้เกิดเป็นมูลค่าทางเศรษฐกิจ สร้างชื่อเสียงและภาพลักษณ์ที่ดีของไทยในระดับเวทีโลก

ที่มา : https://www.thaigov.go.th/news/contents/details/61836