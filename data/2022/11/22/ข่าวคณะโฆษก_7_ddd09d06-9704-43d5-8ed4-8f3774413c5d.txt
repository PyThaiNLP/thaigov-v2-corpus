รัฐบาลไทย-ข่าวทำเนียบรัฐบาล-ครม.เห็นชอบเอกสารผนวกท้ายตราสารเพื่อเสริมสร้างความเข้มแข็งแก่เครือข่ายการติดตามตรวจสอบการสะสมของกรดในภูมิภาคเอเชียตะวันออก(EANET)ขยายขอบเขตการดำเนินงานให้ครอบคลุมปัญหามลพิษทางอากาศ


วันอังคารที่ 22 พฤศจิกายน 2565
พิมพ์
ครม.เห็นชอบเอกสารผนวกท้ายตราสารเพื่อเสริมสร้างความเข้มแข็งแก่เครือข่ายการติดตามตรวจสอบการสะสมของกรดในภูมิภาคเอเชียตะวันออก(EANET)ขยายขอบเขตการดำเนินงานให้ครอบคลุมปัญหามลพิษทางอากาศ
ครม.เห็นชอบเอกสารผนวกท้ายตราสารเพื่อเสริมสร้างความเข้มแข็งแก่เครือข่ายการติดตามตรวจสอบการสะสมของกรดในภูมิภาคเอเชียตะวันออก(EANET)ขยายขอบเขตการดำเนินงานให้ครอบคลุมปัญหามลพิษทางอากาศ
วันที่ 22 พฤศจิกายน 2565 น.ส.ไตรศุลี  ไตรสรณกุล รองโฆษกประจำสำนักนายกรัฐมนตรี กล่าวว่า คณะรัฐมนตรี(ครม.)เห็นชอบเอกสารผนวกท้ายตราสารเพื่อเสริมสร้างความเข้มแข็งแก่เครือข่ายการติดตามตรวจสอบการสะสมของกรดในภูมิภาคเอเชียตะวันออก(EANET) และเห็นชอบกับร่างหนังสือให้ความยินยอมอย่างเป็นทางการและอนุมัติให้อธิบดีกรมควบคุมมลพิษเป็นผู้ลงนามในหนังสือให้ความยินยอมอย่างป็นทางการ โดยประเทศเครือข่ายEANET ต้องรายงานผลการพิจารณาให้ความเห็นชอบต่อเอกสารผนวกท้ายตราสารฯในการประชุมระดับรัฐบาล ครั้งที่ 24 ระหว่างวันที่ 24-25 พฤศจิกายน 2565 ณ กรุงมะนิลา ประเทศฟิลิปปินส์
ทั้งนี้เอกสารผนวกท้ายตราสารฯดังกล่าว มีสาระสำคัญ เป็นการกำหนดสารที่เป็นมลพิษทางอากาศ เช่น ก๊าซซัลเฟอร์ไดออกไซด์ ก๊าซคาร์บอนมอนอกไซด์ ฝุ่นละออง เป็นต้น และในส่วนของการดำเนินงาน จะมีการติดตามและประเมินผล ความร่วมมือด้านวิชาการ เป็นต้น โดยเอกสารผนวกท้ายตราสารฯจะมีผลบังคับใช้ ณ วันที่ทุกประเทศเครือข่ายให้ความเห็นชอบ หรือในกรณีที่ประเทศเครือข่ายให้ความเห็นชอบไม่ครบจะมีผลเฉพาะกับประเทศที่ให้ความเห็นชอบแล้ว ณ วันที่ 31 ตุลาคม 2565 ซึ่งทางกระทรวงทรัพยากรธรรมชาติและสิ่งแวดล้อมแจ้งว่า ในส่วนของประเทศไทย ณ วันที่ 31 ตุลาคม 2565 ยังไม่ได้เห็นชอบเอกสารผนวกท้ายตราสารฯ เอกสารดังกล่าวจะมีผลบังคับใช้กับประเทศไทย ณ วันที่ประเทศไทยลงนามในหนังสือให้ความยินยอมอย่างเป็นทางการ แต่เอกสารดังกล่าวจะไม่ส่งผลกระทบต่อประเทศไทยมากนัก เนื่องจากประเทศไทยได้ดำเนินการติดตามสถานการณ์เกี่ยวกับมลพิษทางอากาศ เช่น ฝุ่นละอองขนาดไม่เกิน 2.5 ไมครอนอยู่แล้ว
สำหรับเครือข่ายการติดตามตรวจสอบการสะสมของกรดในภูมิภาคเอเชียตะวันออก หรือ EANET นั้น จัดตั้งขึ้นในปี 2541 เพื่อรับมือกับปัญหาการตกสะสมของกรดที่เป็นปัญหามลพิษข้ามพรมแดนในภูมิภาค มีประเทศเครือข่าย 10 ประเทศ รวมถึงประเทศไทยด้วย โดยในปี 2543 ได้มีการจัดตั้งศูนย์เครือข่าย(Network Center) เป็นศูนย์ทางวิชาการในประเทศญี่ปุ่น และจัดตั้งสำนักงานเลขาธิการEANET ในประเทศไทย โดยให้โครงการสิ่งแวดล้อมแห่งสหประชาชาติ(UNEP)เป็นฝ่ายเลขาธิการ อย่างไรก็ตามเพื่อให้การดำเนินงานของEANET เป็นไปอย่างเหมาะสม มีขอบเขตความร่วมมือ กิจกรรม ภารกิจของประเทศเครือข่าย และการสนับสนุนด้านการเงินแก่EANET ที่ชัดเจน จึงมีการจัดทำตราสารเพื่อเสริมสร้างความเข้มแข็งแก่EANET เพื่อเป็นแนวทางการดำเนินงาน โดยมีการดำเนินงานหลัก เช่น การติดตามตรวจสอบ การศึกษาวิจัย การฝึกอบรมบุคลากรที่เกี่ยวข้อง และการส่งเสริมการสร้างจิตสำนึกสาธารณะเกี่ยวกับการตกสะสมของกรด
อย่างไรก็ตามเนื่องจากในปัจจุบันหลายประเทศประสบปัญหามลพิษทางอากาศหลายชนิดที่ส่งผลกระทบต่อสุขภาพและสิ่งแวดล้อม ประเทศเครือข่ายจึงเห็นควรให้มีการขยายขอบเขตการดำเนินงานของEANET ให้ครอบคลุมปัญหามลพิษทางอากาศด้วย ดังนั้นระหว่างปี 2562-2564 จึงได้มีการประชุมร่วมกันและได้ข้อสรุปให้ขยายขอบเขตดังกล่าวในรูปแบบของเอกสารผนวกท้ายตราสารฯ

ที่มา : https://www.thaigov.go.th/news/contents/details/61869