รัฐบาลไทย-ข่าวทำเนียบรัฐบาล-จังหวัดระนองจัดพิธีรับมอบผีเสื้อประดิษฐ์จากผ้าอัตลักษณ์ 500 ตัว เพื่อนำไปประดับ ตกแต่ง และร่วมจัดกิจกรรมสอยดาวผีเสื้อประดิษฐ์จากผ้าไทย ของร้านกาชาดกระทรวงมหาดไทยและสมาคมแม่บ้าน มท.


วันอังคารที่ 22 พฤศจิกายน 2565
พิมพ์
จังหวัดระนองจัดพิธีรับมอบผีเสื้อประดิษฐ์จากผ้าอัตลักษณ์ 500 ตัว เพื่อนำไปประดับ ตกแต่ง และร่วมจัดกิจกรรมสอยดาวผีเสื้อประดิษฐ์จากผ้าไทย ของร้านกาชาดกระทรวงมหาดไทยและสมาคมแม่บ้าน มท.
จังหวัดระนองจัดพิธีรับมอบผีเสื้อประดิษฐ์จากผ้าอัตลักษณ์ 500 ตัว เพื่อนำไปประดับ ตกแต่ง และร่วมจัดกิจกรรมสอยดาวผีเสื้อประดิษฐ์จากผ้าไทย ของร้านกาชาดกระทรวงมหาดไทยและสมาคมแม่บ้านมหาดไทย ในงานกาชาดประจำปี 2565
วันนี้ (22 พ.ย. 65) นายปิยพงศ์ ชูวงศ์ รองผู้ว่าราชการจังหวัดระนอง รักษาราชการแทนผู้ว่าราชการจังหวัดระนอง เปิดเผยว่า สภากาชาดไทยได้กำหนดจัดงานกาชาด ประจำปี 2565 ระหว่างวันที่ 8 – 19 ธันวาคม 2565 ณ สวนลุมพินี กรุงเทพมหานคร ภายใต้ชื่องาน “9 ทศวรรษบารมี สดุดีสภานายิกาสภากาชาดไทย” ซึ่งได้รับพระมหากรุณาธิคุณจากสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี อุปนายิกาผู้อำนวยการสภากาชาดไทย จะเสด็จพระราชดำเนินเป็นองค์ประธานเปิดงานกาชาด ประจำปี 2565 ในวันพฤหัสบดีที่ 8 ธันวาคม 2565 โดยในการจัดงานฯ ดังกล่าว กระทรวงมหาดไทยได้ร่วมกับสมาคมแม่บ้านมหาดไทย ออกร้านกาชาด ภายใต้แนวคิด “น้ำพระทัยใต้ร่มพระบารมี” ซึ่งภายในร้านกาชาดมหาดไทย ได้กำหนดจัดกิจกรรมสอยดาวผีเสื้อประดิษฐ์จากผ้าไทย โดยใช้ผ้าอัตลักษณ์ของแต่ละจังหวัดมาร่วมประดับในงาน และเมื่อพี่น้องประชาชนร่วมกิจกรรมสอยดาวเพื่อลุ้นรางวัล จะสามารถนำผีเสื้อประดิษฐ์กลับไปเป็นของที่ระลึกงานกาชาดได้อีกด้วย
นายปิยพงศ์ ชูวงศ์ กล่าวว่า จังหวัดระนอง มีความภาคภูมิใจที่ได้ร่วมประดิษฐ์ผีเสื้อจากผ้าอัตลักษณ์ของจังหวัดระนอง เพื่อเป็นส่วนหนึ่งในการนำไปออกร้านกาชาดกระทรวงมหาดไทยและสมาคมแม่บ้านมหาดไทย ในงานกาชาด ประจำปี 2565 โดยเมื่อวานนี้ (21 พ.ย. 65) ได้จัดพิธีรับมอบผีเสื้อประดิษฐ์จากผ้าอัตลักษณ์ของจังหวัดระนอง เพื่อเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ภายใต้แนวคิด “ผีเสื้อขุนเขาแห่งความภักดี” นำโดย นางณัษฐพร ชูวงศ์ รองประธานแม่บ้านมหาดไทยจังหวัดระนอง นายชัยวุฒิ ครุฑมาศ พัฒนาการจังหวัดระนอง พร้อมด้วยหัวหน้าส่วนราชการ ข้าราชการ เหล่ากาชาดจังหวัดระนอง และชมรมแม่บ้านมหาดไทยระนอง
ด้าน นายชัยวุฒิ ครุฑมาศ พัฒนาการจังหวัดระนอง กล่าวว่า กรมการพัฒนาชุมชนได้มอบหมายให้สำนักงานพัฒนาชุมชนจังหวัดสนับสนุนการร่วมประดิษฐ์ผีเสื้อที่ทำจากผ้าอัตลักษณ์ของจังหวัด โดยได้เชิญชวนชมรมแม่บ้านมหาดไทยจังหวัดระนอง เหล่ากาชาดจังหวัดระนอง ผู้นำ กลุ่ม/องค์กร เครือข่ายองค์กร และคณะกรรมการพัฒนาสตรีอำเภอกระบุรี ร่วมกันประดิษฐ์ผีเสื้อจากผ้าอัตลักษณ์ของจังหวัดระนอง รวมทั้งสิ้น 500 ตัว เพื่อนำผีเสื้อไปร่วมกิจกรรมสอยดาวของร้านกาชาดกระทรวงมหาดไทยและสมาคมแม่บ้านมหาดไทยต่อไป

ที่มา : https://www.thaigov.go.th/news/contents/details/61878