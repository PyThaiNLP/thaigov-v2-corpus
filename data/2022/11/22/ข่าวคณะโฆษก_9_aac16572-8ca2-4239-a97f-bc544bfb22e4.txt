รัฐบาลไทย-ข่าวทำเนียบรัฐบาล-ครม. เห็นชอบปรับปรุงหลักเกณฑ์ “โครงการสินเชื่อดอกเบี้ยต่ำ” (Soft Loan) Re-Open ธุรกิจโรงแรมและ Supply Chain ของโรงแรม เพิ่มสินเชื่อเพื่อเป็นทุนหมุนเวียน 


วันอังคารที่ 22 พฤศจิกายน 2565
พิมพ์
ครม. เห็นชอบปรับปรุงหลักเกณฑ์ “โครงการสินเชื่อดอกเบี้ยต่ำ” (Soft Loan) Re-Open ธุรกิจโรงแรมและ Supply Chain ของโรงแรม เพิ่มสินเชื่อเพื่อเป็นทุนหมุนเวียน
ครม. เห็นชอบปรับปรุงหลักเกณฑ์ “โครงการสินเชื่อดอกเบี้ยต่ำ” (Soft Loan) Re-Open ธุรกิจโรงแรมและ Supply Chain ของโรงแรม เพิ่มสินเชื่อเพื่อเป็นทุนหมุนเวียน พร้อมขยายระยะเวลาการขอสินเชื่อถึง 30 มิ.ย. 66 หรือจนกว่าสินเชื่อรวมในโครงการจะหมด
วันที่ 22 พฤศจิกายน 2565 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี แถลงมติคณะรัฐมนตรี (22 พ.ย. 2565) เห็นชอบการปรับปรุงหลักเกณฑ์การดําเนินโครงการสินเชื่อ ดอกเบี้ยต่ำ (Soft Loan) Re - Open ธุรกิจโรงแรมและสาขาธุรกิจที่เกี่ยวเนื่อง (Supply Chain) ของโรงแรม เพื่อช่วยเหลือผู้ประกอบการ SMEs ในธุรกิจโรงแรมและ Supply Chain ของโรงแรมให้สามารถเข้าถึงแหล่งเงินทุนได้อย่างทั่วถึงและต่อเนื่องมากขึ้น  โดยให้มีการปรับปรุงหลักเกณฑ์และเงื่อนไขของโครงการ ในส่วนของคุณสมบัติผู้กู้ ขยายวัตถุประสงค์การให้สินเชื่อ  ระยะเวลาชำระเงินกู้ และระยะเวลารับคำขอสินเชื่อ ให้มีความครอบคลุมและยืดหยุ่นมากขึ้น   สรุปสาระสำคัญ ดังนี้
1. คุณสมบัติผู้กู้  : ลดข้อจํากัดให้ผู้ประกอบธุรกิจโรงแรมที่ยังอยู่ระหว่างยื่นขอใบอนุญาตประกอบกิจการโรงแรม ให้สามารถยื่นขอสินเชื่อได้ จากเดิมต้องมีใบอนุญาตหรืออยู่ระหว่างดําเนินการขอใบอนุญาตฯ ก่อนวันที่ 31 ธ.ค. 2563  และลดข้อจํากัดให้ผู้ประกอบการที่มีกําไรอย่างน้อย 1 ใน 5  ปีย้อนหลังล่าสุด และปัจจุบันยังประกอบกิจการอยู่สามารถยื่นขอสินเชื่อได้ จากเดิมต้องมีกําไรอย่างน้อย 1 ใน 3 ปีย้อนหลังล่าสุด เพื่อให้ครอบคลุมผู้ประกอบการที่มีผลประกอบการดี ก่อนสถานการณ์การแพร่ระบาดของโรคโควิด - 19 รวมทั้งเพิ่มความชัดเจนในการพิจารณาช่วยเหลือ ผู้ประกอบการที่มีประวัติชําระหนี้ดี หรือมีหนี้ค้างชําระ และมีการปรับปรุงโครงสร้างหนี้แล้วแต่สามารถชําระหนี้ได้ เพื่อให้สามารถเข้าถึงแหล่งเงินทุนได้มากขึ้น จากเดิมต้องไม่มีหนี้ค้างชําระก่อนวันยื่นขอเข้าโครงการ
2.  วัตถุประสงค์  :   ขยายวัตถุประสงค์ให้ครอบคลุมถึงการให้สินเชื่อเพื่อเป็นเงินทุนหมุนเวียนในกิจการสําหรับเสริมสภาพคล่องในการดําเนินธุรกิจ จากเดิมให้สินเชื่อเพื่อปรับปรุงหรือซ่อมแซมสถานประกอบ กิจการหรือลงทุนในอุปกรณ์ต่าง ๆ เท่านั้น
3.  ระยะเวลาชำระเงินกู้ : แบ่งออก เป็น  2 กรณี  (1) กรณีให้สินเชื่อ เพื่อปรับปรุงซ่อมแซมสถานประกอบกิจการ และลงทุนในอุปกรณ์ต่าง ๆ ระยะเวลาการกู้ไม่เกิน 7 ปี และ (2) กรณีให้สินเชื่อเพื่อเป็นเงินทุนหมุนเวียน ในกิจการ ระยะเวลาการกู้ไม่เกิน 5 ปี จากเดิม มีกรณีเดียว ได้แก่ การให้สินเชื่อเพื่อปรับปรุงซ่อมแซม สถานประกอบกิจการ และลงทุนในอุปกรณ์ต่าง ๆ
4. ขยายระยะเวลารับคําขอสินเชื่อจนถึงวันที่ 30 มิ.ย. 2566 หรือจนกว่าวงเงินสินเชื่อรวมในโครงการจะหมด แล้วแต่ระยะเวลาใดจะถึงก่อน จากเดิมสิ้นสุดระยะเวลา รับคําขอสินเชื่อเมื่อวันที่ 30 ก.ย. 65
โดยหลักเกณฑ์และเงื่อนไขอื่น ๆ รวมทั้งกรอบวงเงินงบฯ ชดเชยยังคง เป็นไปตามหลักเกณฑ์ของโครงการที่ ครม. ได้ให้ความเห็นชอบไว้ตามมติ ครม. เมื่อวันที่ 26 ก.ค. 2565
ทั้งนี้ โครงการ Soft Loan ธุรกิจโรงแรมฯ นั้น มีวัตถุประสงค์เพื่อเป็นเงินกู้ดอกเบี้ยต่ำให้แก่ผู้ประกอบการ SMEs ในธุรกิจโรงแรม และ Supply Chain ของโรงแรมที่ได้รับผลกระทบจากการแพร่ระบาดของโรคโควิด-19 เพื่อปรับปรุงหรือ ซ่อมแซมสถานประกอบกิจการหรือลงทุนในอุปกรณ์ต่างๆ  เช่น เครื่องอบผ้า เครื่องปรับอากาศ  เครื่องซักผ้าอุตสาหกรรม เป็นต้น รวมทั้งเพื่อเป็นเงินทุนหมุนเวียนในกิจการ  ปัจจุบันธนาคารออมสิน อนุมัติสินเชื่อไปแล้ว 64 ราย จำนวน 124 ล้านบาท คิดเป็นร้อยละ  2.48 ของวงเงินรวม 5,000 ล้านบาท (ข้อมูล ณ วันที่  30 กันยายน 2565)
โฆษกประจำสำนักนายกรัฐมนตรี ยังกล่าวเพิ่มเติมว่า  การปรับปรุงหลักเกณฑ์และเงื่อนไข เป็นการดำเนินการที่สอดคล้องกับกลยุทธ์  3 แกนหลักขับเคลื่อนอนาคตประเทศ ของพลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในแกนหลักที่  3  ในการเข้าถึงเงินกู้และการบริการของสถาบันการเงินด้วย  ซึ่งนายกรัฐมนตรียังให้ธนาคารออมสิน ประชาสัมพันธ์โครงการ และนําเสนอผลิตภัณฑ์แก่กลุ่มเป้าหมายอย่างกว้างขวางด้วย

ที่มา : https://www.thaigov.go.th/news/contents/details/61871