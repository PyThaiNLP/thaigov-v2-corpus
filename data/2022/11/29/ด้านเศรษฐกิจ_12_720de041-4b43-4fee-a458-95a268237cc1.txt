รัฐบาลไทย-ข่าวทำเนียบรัฐบาล-ปลัดกระทรวงเกษตรฯ สั่งด่วนทูตเกษตร 8 ประเทศ เร่งสร้างความเชื่อมั่นในคุณภาพและมาตรฐานทุเรียนไทย พร้อมประชาสัมพันธ์วิธีการเลือกซื้อทุเรียนของไทยให้ผู้บริโภคในต่างประเทศ


วันอังคารที่ 29 พฤศจิกายน 2565
ปลัดกระทรวงเกษตรฯ สั่งด่วนทูตเกษตร 8 ประเทศ เร่งสร้างความเชื่อมั่นในคุณภาพและมาตรฐานทุเรียนไทย พร้อมประชาสัมพันธ์วิธีการเลือกซื้อทุเรียนของไทยให้ผู้บริโภคในต่างประเทศ
ปลัดกระทรวงเกษตรฯ สั่งด่วนทูตเกษตร 8 ประเทศ เร่งสร้างความเชื่อมั่นในคุณภาพและมาตรฐานทุเรียนไทย พร้อมประชาสัมพันธ์วิธีการเลือกซื้อทุเรียนของไทยให้ผู้บริโภคในต่างประเทศ
นายประยูร อินสกุล ปลัดกระทรวงเกษตรและสหกรณ์ เปิดเผยว่า การบริหารจัดการผลไม้ของกระทรวงเกษตรและสหกรณ์ในช่วงที่ผ่านมา สามารถยกระดับคุณภาพและมาตรฐานผลไม้ไทย โดยมีตัวอย่างที่เห็นชัด เช่น ทุเรียน จนประสบความสำเร็จ ทำให้ผู้บริโภคทั่วโลกและตลาดใหญ่อย่างประเทศจีนเชื่อมั่นในคุณภาพ สามารถสร้างมูลค่าการส่งออกไปยังตลาดจีน ระหว่างวันที่ 1 กุมภาพันธ์ – 24 พฤศจิกายน 2565 ได้ถึง 82,805 ล้านบาท คิดเป็นปริมาณส่งออก 779,206 ตัน (ข้อมูลจากกรมวิชาการเกษตร) ดังนั้น เพื่อเป็นการรักษามาตรฐานและพัฒนาคุณภาพอย่างต่อเนื่อง เป้าหมายคือการสร้างการรับรู้ให้กับผู้บริโภคในต่างประเทศ จึงได้สั่งการให้ทูตเกษตร 11 แห่ง ใน 8 ประเทศ ได้แก่ จีน (ปักกิ่ง เซี่ยงไฮ้ กว่างโจว) ญี่ปุ่น ออสเตรเลีย อินโดนีเซีย สหรัฐอเมริกา (วอชิงตัน ดี.ซี. ลอสแอนเจลิส) สหภาพยุโรป อิตาลี และรัสเซีย เร่งดำเนินการสร้างการรับรู้ผ่านการประชาสัมพันธ์ ให้ผู้บริโภคในต่างประเทศ เกิดความเชื่อมั่นในคุณภาพ มาตรฐาน รวมถึงให้ความรู้ถึงวิธีการเลือกทุเรียนคุณภาพจากประเทศไทย
สำหรับวิธีการเลือกซื้อทุเรียนที่ได้คุณภาพ มีหลักในการพิจารณาจากลักษณะภายนอก โดยมีจุดสังเกต      5 จุด ได้แก่ 1. ปากปลิง ต้องบวมโต เห็นรอยต่อได้อย่างชัดเจน 2. ก้านผลต้องมีความแข็งแรง สีน้ำตาลเข้ม สัมผัสแล้วสากมือ 3. ร่องหนามห่าง เมื่อบีบเข้าหากันจะรู้สึกว่ามีสปริง 4. ปลายหนามแห้ง สีน้ำตาลเข้ม เปราะและหักง่าย และ 5. พู ต้องสามารถสังเกตรอยแยกกลางพูได้อย่างชัดเจน
นอกจากนี้ กระทรวงเกษตรฯ ยังได้ขอความร่วมมือไปยังกระทรวงการต่างประเทศ และกระทรวงพาณิชย์ เพื่อประชาสัมพันธ์และสร้างการรับรู้ให้กับผู้บริโภคในต่างประเทศเกิดความเชื่อมั่นในคุณภาพ มาตรฐานของทุเรียนไทยด้วยเช่นกัน

ที่มา : https://www.thaigov.go.th/news/contents/details/62125