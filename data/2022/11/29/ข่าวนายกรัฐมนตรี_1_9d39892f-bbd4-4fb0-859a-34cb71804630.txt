รัฐบาลไทย-ข่าวทำเนียบรัฐบาล-ประมุขอัครสังฆมณฑลกรุงเทพฯ พร้อมคณะสภาประมุขบาทหลวงโรมันคาทอลิกฯ ขอบคุณรัฐบาลที่ช่วยเหลือ อำนวยความสะดวกภารกิจต่าง ๆ ของพระศาสนจักรในไทยอย่างต่อเนื่อง


วันอังคารที่ 29 พฤศจิกายน 2565
พิมพ์
ประมุขอัครสังฆมณฑลกรุงเทพฯ พร้อมคณะสภาประมุขบาทหลวงโรมันคาทอลิกฯ ขอบคุณรัฐบาลที่ช่วยเหลือ อำนวยความสะดวกภารกิจต่าง ๆ ของพระศาสนจักรในไทยอย่างต่อเนื่อง
ประมุขอัครสังฆมณฑลกรุงเทพฯ พร้อมคณะสภาประมุขบาทหลวงโรมันคาทอลิกฯ ขอบคุณรัฐบาลที่ช่วยเหลือ อำนวยความสะดวกภารกิจต่าง ๆ ของพระศาสนจักรในไทยอย่างต่อเนื่อง นายกฯ ย้ำรัฐบาลยินดีสนับสนุน อำนวยความสะดวกภารกิจต่าง ๆ ของพระศาสนจักร
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (29 พฤศจิกายน 2565) เวลา 08.30 น. ณ ห้องสีม่วง ตึกไทยคู่ฟ้า ทำเนียบรัฐบาล พระคาร์ดินัลฟรังซิส เซเวียร์ เกรียงศักดิ์ โกวิทวาณิช ประมุขอัครสังฆมณฑลกรุงเทพฯ พร้อมคณะผู้แทนสภาประมุขบาทหลวงโรมันคาทอลิกแห่งประเทศไทย เข้าพบพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่อแสดงความขอบคุณรัฐบาลในนามของพระศาสนจักรไทย ที่รัฐบาลให้ความช่วยเหลือและอำนวยความสะดวกภารกิจต่าง ๆ ของพระศาสนจักรในไทยมาอย่างต่อเนื่อง เช่น การรับรองวัดคาทอลิกในประเทศไทย ตามพระราชบัญญัติว่าด้วยลักษณะ ฐานะ ของวัดบาทหลวงโรมันคาทอลิกในกรุงสยาม ตามกฎหมาย (รศ.128) บทบาทของรัฐบาลไทยในการต้อนรับการเสด็จเยือนของสมเด็จพระสันตะปาปาฟรันซิสอย่างเป็นทางการในฐานะอาคันตุกะ ระหว่างวันที่ 20 – 23 พฤศจิกายน 2562  เพื่อร่วมเฉลิมฉลอง 350 ปี แห่งการสถาปนามิสซังสยามและฉลอง 50 ปี แห่งสัมพันธ์ทางการทูตระหว่างไทยและนครรัฐวาติกัน ตามคำเชิญของรัฐบาลและสภาประมุขบาทหลวงโรมันคาทอลิกแห่งประเทศไทย
โดยการเสด็จเยือนประเทศไทยของสมเด็จพระสันตะปาปาฟรันซิส นับว่าเป็นการเสด็จเยือนครั้งแรกในรอบ 35 ปี และการจัดประชุมใหญ่ในโอกาสครบรอบ 50 ปี สหพันธ์สภาบิชอปแห่งเอเชีย ระหว่างวันที่ 12 – 30 ตุลาคม 2565 ที่ผ่านมาซึ่งการประชุมสำเร็จลุล่วงด้วยดี และบรรดาผู้นำศาสนาคริสต์ในเอเชียที่เข้าร่วมประชุมต่างรู้สึกประทับใจที่รัฐบาลได้ให้การต้อนรับเป็นอย่างดีและเปิดกว้างทำให้ทุกศาศนาในประเทศอยู่ร่วมกันอย่างสันติ ท่ามกลางความหลากหลายทางศาสนาและวัฒนธรรม
โอกาสนี้ นายกรัฐมตรีกล่าวย้ำถึงการดำเนินการของรัฐบาลในการดูแลประชาชนทุกกลุ่มและทุกศาสนาในประเทศไทยภายใต้สังคมพหุวัฒนธรรมให้อยู่ร่วมกันด้วยความสงบสุขเกิดความรักสามัคคี โดยรัฐบาลพร้อมยินดีสนับสนุนและอำนวยความสะดวกภารกิจต่าง ๆ ของพระศาสนจักรในไทย รวมถึงการมอบหมายให้ผู้ที่เกี่ยวข้องติดตามความก้าวหน้าของการดำเนินการรับรองวัดคาทอลิกในประเทศไทย ตามพระราชบัญญัติว่าด้วยลักษณะ ฐานะ ของวัดบาทหลวงโรมันคาทอลิกในกรุงสยาม ตามกฎหมาย (รศ.128) ให้เกิดผลตามเป้าหมายและห้วงเวลาที่กำหนด และขอฝากความรักและความห่วงใยไปยังคริสต์ศาสนิกชนทุกคน พร้อมกันนี้ นายกรัฐมนตรีรับมอบเหรียญและหนังสือที่ระลึกโอกาสเสด็จเยือนประเทศไทยของสมเด็จพระสันตะปาปาฟรานซิสจากประมุขอัครสังฆมณฑลกรุงเทพฯ เพื่อแสดงความขอบคุณนายกรัฐมนตรีและรัฐบาลด้วย
ทั้งนี้ ประมุขอัครสังฆมณฑลกรุงเทพฯ ได้ขอบคุณนายกรัฐมนตรี รัฐบาล และคณะรัฐมนตรีที่สนับสนุนให้ความช่วยเหลือและอำนวยความสะดวกภารกิจต่าง ๆ ของพระศาสนจักรในไทยด้วยดีมาโดยตลอด พร้อมขอเป็นกำลังใจให้นายกรัฐมนตรีและรัฐบาลในการทำงานเพื่อประเทศและประชาชนต่อไป
-----------------

ที่มา : https://www.thaigov.go.th/news/contents/details/62094