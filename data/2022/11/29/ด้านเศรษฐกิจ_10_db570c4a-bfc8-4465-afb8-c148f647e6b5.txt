รัฐบาลไทย-ข่าวทำเนียบรัฐบาล-DAD ชวนเที่ยวงาน “Garden Food Truck” ทุกวันศุกร์ตลอดเดือนธันวาคม


วันอังคารที่ 29 พฤศจิกายน 2565
พิมพ์
DAD ชวนเที่ยวงาน “Garden Food Truck” ทุกวันศุกร์ตลอดเดือนธันวาคม
DAD Asset Development เชิญเที่ยวงาน “Garden Food Truck” อิ่มอร่อยไปกับร้านอาหาร Food Truck ทุกวันศุกร์ตลอดเดือนธันวาคมนี้ ตั้งแต่เวลา 17.00–20.00 น. ณ สวนหลังศาลพระพรหม ศูนย์ราชการเฉลิมพระเกียรติฯ แจ้งวัฒนะ
บริษัท ธนารักษ์พัฒนาสินทรัพย์ จำกัด หรือ DAD Asset Development ขอเชิญเที่ยวงาน “Garden Food Truck” อิ่มอร่อยไปกับร้านอาหาร Food Truck เพลิดเพลินไปกับการแสดงดนตรีในบรรยากาศสบาย ๆ ส่งท้ายปี 2565 ทุกวันศุกร์ตลอดเดือนธันวาคมนี้ ตั้งแต่เวลา 17.00–20.00 น. ณ สวนหลังศาลพระพรหม ศูนย์ราชการเฉลิมพระเกียรติฯ แจ้งวัฒนะ
ดร.นาฬิกอติภัค แสงสนิท กรรมการผู้จัดการ บริษัท ธนารักษ์พัฒนาสินทรัพย์ จำกัด (DAD) กล่าวว่า กิจกรรม “Garden Food Truck” ในครั้งนี้ เป็นการจัดขึ้นต่อเนื่องเป็นปีที่ 2 เพื่อส่งมอบความสุขให้กับชาวศูนย์ราชการเฉลิมพระเกียรติฯ แจ้งวัฒนะ และประชาชนได้มีพื้นที่ผ่อนคลายกับบรรยากาศที่เย็นสบายต้อนรับฤดูหนาวในช่วงเดือนธันวาคม ซึ่งเป็นเวลาแห่งการเฉลิมฉลองในช่วงเทศกาลปีใหม่ หลังจากที่การระบาดของโควิด-19 คลี่คลายลง ประชาชนเริ่มกลับมาใช้ชีวิตปกติอีกครั้ง นอกจากนี้ การจัดให้มีกิจกรรมภายในศูนย์ราชการเฉลิมพระเกียรติฯ ในช่วงเวลาหลังเลิกงานยังจะช่วยบรรเทาปริมาณการจราจรที่ติดขัดในช่วงเวลากลับบ้านได้อีกด้วย
งาน “Garden Food Truck” กำหนดจัดขึ้นทุกวันศุกร์ ตลอดเดือนธันวาคม ในวันที่ 2, 9, 16 และ 23 ธันวาคม 2565 ตั้งแต่เวลา 17.00–20.00 น. ณ สวนหลังศาลพระพรหม ศูนย์ราชการเฉลิมพระเกียรติฯ แจ้งวัฒนะ โดยในแต่ละสัปดาห์จะมีรูปแบบงานที่แตกต่างกัน ได้แก่ Happy Winter, Mountain Camping, Merry Christmas และ Happy New Year ภายในงานจะได้พบกับคาราวานอาหาร ขนม และเครื่องดื่ม ในรูปแบบ Food Truck พร้อมรับชมการแสดงดนตรีสดต้อนรับฤดูหนาว

ที่มา : https://www.thaigov.go.th/news/contents/details/62121