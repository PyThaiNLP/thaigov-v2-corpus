รัฐบาลไทย-ข่าวทำเนียบรัฐบาล-ดีอีเอสปล่อยของ ชูศักยภาพเศรษฐกิจดิจิทัล ในงาน Thailand 4.0 ประเทศไทยไปไกลกว่าที่คิด เสริมแกร่ง SME ใช้ประโยชน์ดิจิทัลขับเคลื่อนประเทศ 


วันอังคารที่ 29 พฤศจิกายน 2565
ดีอีเอสปล่อยของ ชูศักยภาพเศรษฐกิจดิจิทัล ในงาน Thailand 4.0 ประเทศไทยไปไกลกว่าที่คิด เสริมแกร่ง SME ใช้ประโยชน์ดิจิทัลขับเคลื่อนประเทศ
ดีอีเอสปล่อยของ ชูศักยภาพเศรษฐกิจดิจิทัล ในงาน Thailand 4.0 ประเทศไทยไปไกลกว่าที่คิด เสริมแกร่ง SME ใช้ประโยชน์ดิจิทัลขับเคลื่อนประเทศ
ดีอีเอสลุยต่อ ในงาน “Thailand 4.0 ประเทศไทยไปไกลกว่าที่คิด”ผนึกกำลัง            พันธมิตรทั้งภาครัฐ และเอกชนดึงภาคธุรกิจ SME และ Startup นำนวัตกรรมและดิจิทัลมาใช้สร้างรายได้ สร้างความเข้มแข็งให้กับธุรกิจ พร้อมเปิดโลกกีฬา e-Sport เทรนด์ธุรกิจ “เกมส์” ที่สร้างชื่อเสียงและมูลค่ามหาศาลให้แก่ประเทศ ตั้งเป้าการใช้ประโยชน์จากเทคโนโลยีดิจิทัลสู่การพัฒนาเศรษฐกิจของประเทศ ควบคู่การขยายขีดความสามารถด้านดิจิทัลของไทยให้กลายเป็นอันดับหนึ่งของภูมิภาคอาเซียน
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม กล่าวในการเป็นประธานเปิดงาน“Thailand 4.0 ประเทศไทยไปไกลกว่าที่คิด” เศรษฐกิจดิจิทัล หรือ Digital Economy เป็นเศรษฐกิจรูปแบบใหม่ที่จะขับเคลื่อนเศรษฐกิจไทย โดยถือเป็นแก่นหลักในการพัฒนาเศรษฐกิจและสังคมของประเทศไทยในอีก 10 – 20 ปี ข้างหน้า นอกจากนี้ เศรษฐกิจดิจิทัลของไทยมีการเติบโตขึ้นจากปีก่อน ๆ มากขึ้นอันเป็นผลจากการแพร่ระบาดของ COVID-19 ที่ผลักดันให้กิจกรรมทางเศรษฐกิจและสังคมเปลี่ยนแปลงไป เกิดการใช้เทคโนโลยีดิจิทัลแบบก้าวกระโดดในชั่วพริบตา และดิจิทัลได้แทรกซึมเข้าไปในชีวิตประจำวันของประชาชนตั้งแต่การใช้งาน Social Media การซื้อขายสินค้า เล่นเกม ดูหนัง สั่งอาหาร ท่องเที่ยว หรือแม้แต่การศึกษา โดยกลุ่มธุรกิจหรืออุตสาหกรรมที่ได้รับประโยชน์จึงหนีไม่พ้นกลุ่มเทคโนโลยีที่เกี่ยวข้องกับดิจิทัลหรือออนไลน์ อาทิ การบริการทางการเงินดิจิทัล (FinTech) ไปจนถึงการประยุกต์ใช้เทคโนโลยีดิจิทัลในด้านสุขภาพ (HeathTech) และด้านการศึกษา (EdTech) ด้วยเหตุนี้กระทรวงดีอีเอส จึงมีนโยบายด้านดิจิทัลที่ชัดเจนในการส่งเสริมการพัฒนาและการใช้นวัตกรรมเทคโนโลยีดิจิทัล เพื่อให้ประเทศหลุดพ้นจากกับดักการพัฒนาทั้งในเชิงเศรษฐกิจและสังคม อีกทั้งยังมีพระราชบัญญัติการพัฒนาดิจิทัลเพื่อเศรษฐกิจและสังคม พ.ศ. 2560 ที่ชี้ประเด็นสำคัญในการส่งเสริมไปสู่เป้าหมาย ทั้งในเรื่องของการส่งเสริมอุตสาหกรรม นวัตกรรม การลงทุน ไปจนถึงการนำไปใช้ประโยชน์ในเชิงเศรษฐกิจและสังคม และการพัฒนากำลังคนดิจิทัลของประเทศอีกด้วย ซึ่งกิจกรรม“Thailand 4.0 ประเทศไทยไปไกลกว่าที่คิด” ที่จัดขึ้นในครั้งนี้ จึงเป็นส่วนหนึ่งในการขับเคลื่อนการส่งเสริมเศรษฐกิจดิจิทัลอย่างเป็นรูปธรรม เพื่อก้าวเข้าสู่การเป็นประเทศไทย 4.0 อย่างมีศักยภาพ
ด้านนายภุชพงค์ โนดไธสง เลขาธิการคณะกรรมการดิจิทัลเพื่อเศรษฐกิจและสังคมแห่งชาติ กล่าวเพิ่มเติมว่างานสัมมนาและนิทรรศการเศรษฐกิจดิจิทัลในครั้งนี้ จัดขึ้นเพื่อแสดงให้เห็นว่าประเทศไทยมีความก้าวหน้าไม่แพ้ชาติใดในโลกในด้านการส่งเสริมเศรษฐกิจดิจิทัล ที่ไม่เพียงส่งผลกระทบในเชิงบวกต่อเศรษฐกิจในภาพรวมของประเทศเท่านั้น แต่ยังทำให้เกิดพฤติกรรมการใช้ประโยชน์เทคโนโลยีดิจิทัลในการขับเคลื่อนสังคมอีกด้วย ซึ่งการจัดงานในครั้งนี้ นอกจากจะได้เห็นถึงการเปลี่ยนแปลงแบบก้าวกระโดดของเทคโนโลยีดิจิทัล ยังได้แนวคิดการปรับตัวให้เท่าทันเทคโนโลยีและสามารถใช้เทคโนโลยีให้เกิดประโยชน์สูงสุด โดยเฉพาะอย่างยิ่งในภาคธุรกิจ ซึ่งถือเป็นหนึ่งในผู้ขับเคลื่อนเศรษฐกิจและสังคมของประเทศ ตอบโจทย์วิสัยทัศน์เชิงนโยบาย Thailand 4.0 ที่มุ่งเน้นการเปลี่ยนเศรษฐกิจแบบเดิมไปสู่ “เศรษฐกิจที่ขับเคลื่อนด้วยนวัตกรรม”
กิจกรรมที่น่าสนใจภายในงาน ประกอบด้วย  การให้ความรู้ด้านภัยคุกคามทางไซเบอร์โลกปัจจุบันและอนาคตจากผู้ที่มีความเชี่ยวชาญ รวมถึงการให้ความสำคัญกับเทรนด์เทคโนโลยีโลกที่ก้าวล้ำและสามารถพลิกผันกิจกรรมต่าง ๆ ในด้านเศรษฐกิจและสังคมอย่างมีนัยสำคัญ ไม่ว่าจะในด้านการใช้ประโยชน์จากข้อมูล อาชีพแห่งอนาคต หรือโลกอนาคตอย่าง Metaverse และที่ขาดไม่ได้เลยสำหรับเทรนด์ที่กำลังมาแรงคือ ‘เกม’ ซึ่งถือเป็นธุรกิจดิจิทัลที่เติบโตอย่างก้าวกระโดดในหมู่คนรุ่นใหม่ และขยับขยายกลายเป็นธุรกิจอีสปอร์ต (e-Sport) ขึ้น ซึ่งได้สร้างชื่อเสียงและมูลค่ามหาศาลให้แก่ประเทศจำนวนไม่น้อย ซึ่งปัจจุบัน ตลาดอีสปอร์ต (e-Sport) ที่ใหญ่ที่สุดของโลกได้แก่ จีนรองลงมา คือ สหรัฐอเมริกา ในขณะที่ประเทศไทยนั้นอยู่ในอันดับที่ 20 ของโลก ซึ่งถือว่าเป็นอันดับที่มีศักยภาพ โดยในวันนี้ เพื่อเป็นการส่งเสริมธุรกิจดิจิทัลยุคใหม่ นอกจากจะได้เปิดโลกทัศน์เกี่ยวกับกีฬา e-Sport จากนายกสมาคมกีฬาอีสปอร์ตแห่งประเทศไทยแล้ว ยังเอาใจเหล่าเกมส์เมอร์ให้ชวนติดตามการแข่งขัน ROV Thailand 4.0: The Future and Beyond จากน้องๆ นักกีฬา e-Sport ที่มากไปด้วยความสามารถ ทั้ง 32 ทีมอีกด้วย และเชื่อมั่นว่าการจัดงานในครั้งนี้จะเป็นครั้งสำคัญที่เชื่อมโยงภาคธุรกิจ SMEs องค์กร ภาคการศึกษาให้สามารถมีความรู้ความเข้าใจในการใช้ประโยชน์จากดิจิทัลเพื่อการพัฒนาเศรษฐกิจของประเทศอย่างยั่งยืนในอนาคต
______________________

ที่มา : https://www.thaigov.go.th/news/contents/details/62103