รัฐบาลไทย-ข่าวทำเนียบรัฐบาล-สธ.ขับเคลื่อนนโยบายการบำบัดฟื้นฟูผู้ติดยาเสพติด พร้อมลงนามร่วมกับ 6 หน่วยงาน เพื่อร่วมมือในการบำบัดพฤติกรรมการเสพยาเสพติดและการฟื้นฟูสภาพร่างกายและจิตใจผู้ติดยาเสพติดในสถานฟื้นฟูสม


วันอังคารที่ 29 พฤศจิกายน 2565
สธ.ขับเคลื่อนนโยบายการบำบัดฟื้นฟูผู้ติดยาเสพติด พร้อมลงนามร่วมกับ 6 หน่วยงาน เพื่อร่วมมือในการบำบัดพฤติกรรมการเสพยาเสพติดและการฟื้นฟูสภาพร่างกายและจิตใจผู้ติดยาเสพติดในสถานฟื้นฟูสม
กระทรวงสาธารณสุข ลงนามบันทึกข้อตกลงความร่วมมือกับ กองบัญชาการกองทัพไทย กองทัพบก กองทัพเรือ กองทัพอากาศ กรมการปกครอง และ ป.ป.ส. เพื่อร่วมมือในการบำบัดพฤติกรรมการเสพยาเสพติดและการฟื้นฟูสภาพร่างกาย และจิตใจผู้ติดยาเสพติด
กระทรวงสาธารณสุข ลงนามบันทึกข้อตกลงความร่วมมือกับ กองบัญชาการกองทัพไทย กองทัพบก กองทัพเรือ กองทัพอากาศ กรมการปกครอง และ ป.ป.ส. เพื่อร่วมมือในการบำบัดพฤติกรรมการเสพยาเสพติดและการฟื้นฟูสภาพร่างกาย และจิตใจผู้ติดยาเสพติด ในสถานฟื้นฟูสมรรถภาพผู้ติดยาเสพติด ตามนโยบายแก้ไขปัญหายาเสพติดระดับชาติ
วันนี้ (29 พฤศจิกายน 2565) ที่โรงแรมเซ็นทรา บาย เซ็นทารา ศูนย์ราชการและคอนเวนชันเซ็นเตอร์ กทม. นายแพทย์ยงยศ ธรรมวุฒิ รองปลัดกระทรวงสาธารณสุข เป็นประธานเปิดโครงการขับเคลื่อนนโยบายด้านการบำบัดรักษาฟื้นฟูผู้ติดยาเสพติด และพิธีลงนามความร่วมมือในการบำบัดพฤติกรรมการเสพยาเสพติด และการฟื้นฟูสภาพร่างกาย และจิตใจผู้ติดยาเสพติด ในสถานฟื้นฟูสมรรถภาพผู้ติดยาเสพติด ระหว่างกระทรวงสาธารณสุข กองบัญชาการกองทัพไทย กองทัพบก กองทัพเรือ กองทัพอากาศ กรมการปกครอง สำนักงานคณะกรรมการป้องกันและปราบปรามยาเสพติด (ป.ป.ส.)
นายแพทย์ยงยศ กล่าวว่า การแก้ไขปัญหายาเสพติดเป็นนโยบายสำคัญ และเร่งด่วนของนายกรัฐมนตรี อีกทั้งประมวลกฎหมายยาเสพติดที่มีการพลิกบทบาทในการแก้ปัญหายาเสพติดโดยใช้กลไกสาธารณสุขเป็นส่วนสำคัญในการแก้ปัญหา ซึ่งในส่วนของมาตรการบำบัดรักษาฟื้นฟูผู้ติดยาเสพติด มีกระทรวงสาธารณสุขเป็นเจ้าภาพบูรณาการ ได้ดำเนินการขับเคลื่อนนโยบายด้านการบำบัดรักษาผู้ติดยาเสพติดประจำปีงบประมาณ 2566 เพื่อสร้างความเข้าใจร่วมกันในการดำเนินงาน พร้อมทั้งเพิ่มความร่วมมือกับหน่วยงานภาคีเครือข่ายเพื่อให้เกิดการบริการทั้งศูนย์คัดกรอง สถานบำบัดผู้ติดยาเสพติด สถานฟื้นฟูสมรรถภาพผู้ติดยาเสพติด และศูนย์ฟื้นฟูสภาพทางสังคม เพื่อให้ผู้ป่วยยาเสพติดได้รับการดูแลอย่างมีมาตรฐานและครอบคลุม ทั่วทั้งประเทศ
ทั้งนี้ กระทรวงสาธารณสุข จะรับผิดชอบเรื่องควบคุมงานทะเบียนการจัดตั้งสถานฟื้นฟูสมรรถภาพผู้ติดยาเสพติด, พัฒนา ควบคุม กำกับและรับรองคุณภาพสถานฟื้นฟูสมรรถภาพฯ ให้เป็นไปตามมาตรฐาน, พัฒนาศักยภาพบุคลากร กำกับ ควบคุม และแก้ไขปัญหาระบบฐานข้อมูล, จัดทำคู่มือและแนวทางการดำเนินงานในสถานฟื้นฟูฯ, พัฒนาระบบการดำเนินงาน แลกเปลี่ยนเรียนรู้และสนับสนุนส่งเสริมด้านวิชาการที่เกี่ยวข้อง ส่วนกระทรวงกลาโหม และกรมการปกครอง กระทรวงมหาดไทยจะสนับสนุนสถานที่และบุคลากรในการดำเนินกิจกรรมของสถานฟื้นฟูสมรรถภาพฯ และร่วมกันดำเนินงาน ดูแล แก้ไข และบำบัดรักษาฟื้นฟูสมรรถภาพผู้ติดยาเสพติด ภายในสถานฟื้นฟูสมรรถภาพฯ รวมถึงประสานความร่วมมือกับหน่วยงานภาคีเครือข่ายในพื้นที่เพื่อสนับสนุนการดำเนินงาน สำหรับ ป.ป.ส.ประสานนโยบาย แผน งบประมาณ และการปฏิบัติงานด้านการป้องกัน ปราบปราม และแก้ไขปัญหายาเสพติด กับหน่วยงานอื่นที่เกี่ยวข้องกับการดำเนินงานของสถานฟื้นฟูสมรรถภาพฯ รวมถึงติดตามประเมินผลการดำเนินงานให้เป็นไปตามนโยบายและแผนระดับชาติว่าด้วยการป้องกัน ปราบปราม และแก้ไขปัญหายาเสพติด
***************************** 29 พฤศจิกายน 2565

ที่มา : https://www.thaigov.go.th/news/contents/details/62102