รัฐบาลไทย-ข่าวทำเนียบรัฐบาล-นายกฯ เชิญชวนประชาชนเที่ยวงานกาชาดประจำปี 2565 “9 ทศวรรษใต้ร่มพระบารมี สดุดีสภานายิกาสภากาชาดไทย” เฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง 


วันอังคารที่ 29 พฤศจิกายน 2565
พิมพ์
นายกฯ เชิญชวนประชาชนเที่ยวงานกาชาดประจำปี 2565 “9 ทศวรรษใต้ร่มพระบารมี สดุดีสภานายิกาสภากาชาดไทย” เฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง
นายกฯ เชิญชวนประชาชนเที่ยวงานกาชาดประจำปี 2565 “9 ทศวรรษใต้ร่มพระบารมี สดุดีสภานายิกาสภากาชาดไทย” เฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ระหว่าง 8-18 ธ.ค. 2565
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรีเผยว่า วันนี้ (29 พฤศจิกายน 2565) เวลา 09.00 น. ณ บริเวณโถงกลาง ตึกสันติไมตรี ทำเนียบรัฐบาล นายขรรค์ ประจวบเหมาะ ผู้อำนวยการสำนักงานจัดหารายได้ สภากาชาดไทย ในฐานะรองประธานคณะกรรมการอำนวยการจัดงานกาชาดประจำปี 2565 และนางจันทร์ประภา วิชิตชลชัย รองผู้อำนวยการสำนักงานจัดหารายได้สภากาชาดไทย ในฐานะกรรมการและเลขานุการคณะกรรมการอำนวยการจัดงานกาชาดประจำปี 2565 เข้าพบ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่อประชาสัมพันธ์การจัดงานกาชาดประจำปี 2565 ภายใต้แนวคิด “9 ทศวรรษใต้ร่มพระบารมี สดุดีสภานายิกาสภากาชาดไทย” เพื่อเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ในโอกาสมหามงคลเฉลิมพระชนมพรรษา 90 พรรษา และทรงดำรงตำแหน่งสภานายิกาสภากาชาดไทยครบ 66 ปี โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย และนายดิสทัต โหตระกิตย์ เลขาธิการนายกรัฐมนตรี เข้าร่วมด้วย
นายกรัฐมนตรีได้รับฟังการนำเสนอกิจกรรมภายในงานกาชาดประจำปี 2565 ซึ่งกิจกรรมภายในงานประกอบไปด้วย การจัดโซนกิจกรรมเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง การจัดแสดงภาพวาดฝีพระหัตถ์สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ในรูปแบบสติกเกอร์ไลน์ชุด “แชทได้บุญ แชร์ได้กุศล” กิจกรรมแจกกล้าไม้มงคล รวมทั้งการจัดจำหน่ายของที่ระลึกงานกาชาดต่าง ๆ มากมาย ซึ่งรายได้จะนำไปบำรุงสภากาชาดไทย จากนั้น นายกรัฐมนตรีได้รับมอบของที่ระลึกจากทางสภากาชาด พร้อมกล่าวเชิญชวนประชาชนให้เดินทางมาเที่ยวงานกาชาดประจำปี 2565 เพื่อเป็นการเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง โดยขอให้พาครอบครัวมาร่วมเล่นกิจกรรม ร่วมทำบุญ สร้างความสุขไปด้วยกัน พร้อมกับฝากให้ทุกคนช่วยกันนำถุงผ้ามาจับจ่ายซื้อของแทนการใช้ถุงพลาสติก เพื่อลดปริมาณขยะ ร่วมกันรักษ์โลกและรักษาสิ่งแวดล้อม
สำหรับงานกาชาดประจำปี 2565 จัดขึ้นระหว่างวันที่ 8-18 ธันวาคม 2565 ได้กำหนดการจัดงานในรูปแบบ Hybrid Event ผสมผสานระหว่างการจัดงานในรูปแบบ On Ground ณ สวนลุมพินี และการจัดงานในรูปแบบ Online ผ่านทาง www.งานกาชาด.com สำหรับผู้ที่ไม่สามารถเดินทางมาที่สวนลุมพินีได้ เพื่อให้สอดคล้องกับวิถีชีวิตแบบ New Normal ที่เปลี่ยนไปของประชาชน แต่ยังคงไว้ซึ่งอัตลักษณ์ของงานกาชาดประจำปี โดยประชาชนสามารถเที่ยวชมงานกาชาดประจำปี 2565 ได้ตั้งแต่เวลา 11.00-22.00 น. ส่วนทางแพลตฟอร์มออนไลน์สามารถเข้าชมได้ตลอด 24 ชั่วโมง

ที่มา : https://www.thaigov.go.th/news/contents/details/62098