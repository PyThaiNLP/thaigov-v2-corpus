รัฐบาลไทย-ข่าวทำเนียบรัฐบาล-นายกฯ เป็นประธานเปิดการแข่งขันกีฬาอีสปอร์ต รายการ “ROV FREE FIGHT” เปิดพื้นที่ให้คนรุ่นใหม่โชว์ศักยภาพ ใช้เวลาว่างให้เกิดประโยชน์ พร้อมต่อยอดทางอาชีพ สร้างประโยชน์ทางเศรษฐกิจ


วันอังคารที่ 29 พฤศจิกายน 2565
พิมพ์
นายกฯ เป็นประธานเปิดการแข่งขันกีฬาอีสปอร์ต รายการ “ROV FREE FIGHT” เปิดพื้นที่ให้คนรุ่นใหม่โชว์ศักยภาพ ใช้เวลาว่างให้เกิดประโยชน์ พร้อมต่อยอดทางอาชีพ สร้างประโยชน์ทางเศรษฐกิจ
นายกฯ เป็นประธานเปิดการแข่งขันกีฬาอีสปอร์ต รายการ “ROV FREE FIGHT” เปิดพื้นที่ให้คนรุ่นใหม่โชว์ศักยภาพ ใช้เวลาว่างให้เกิดประโยชน์ พร้อมต่อยอดทางอาชีพ สร้างประโยชน์ทางเศรษฐกิจ
วันนี้ (วันอังคารที่ 29 พฤศจิกายน 2565) เวลา 14.00 น. ณ ห้องประชุมวิภาวดีบอลรูม โรงแรมเซ็นทารา แกรนด์  เซ็นทรัล พลาซา ลาดพร้าว กรุงเทพมหานคร พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานเปิดการแข่งขันกีฬาอีสปอร์ต รายการ ROV FREE FIGHT BY MDES และร่วมทักทายนักกีฬา โดยภายหลังเสร็จสิ้น นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยสาระสำคัญ ดังนี้
นายกรัฐมนตรียินดีและขอบคุณหน่วยงานที่เกี่ยวข้องที่ได้จัดการแข่งขันกีฬาอีสปอร์ต รายการ ROV FREE FIGHT ในวันนี้ขึ้น ซึ่งถือเป็นการสร้างพื้นที่ในการแสดงออกทางทักษะและความสามารถของคนรุ่นใหม่ และเป็นการใช้เวลาว่างให้เกิดประโยชน์อย่างแท้จริง โดยในปัจจุบัน กีฬาอีสปอร์ตได้รับความสนใจและเป็นที่ชื่นชอบของคนไทย มีการแข่งขันอย่างแพร่หลายทั้งในและต่างประเทศ ซึ่งรัฐบาลได้ประกาศรับรองให้การแข่งขันอีสปอร์ตเป็นกีฬาที่ใช้แข่งขันอย่างเป็นทางการ รวมถึงได้บรรจุไว้เป็นส่วนหนึ่งของการศึกษา เศรษฐกิจสร้างสรรค์ และเศรษฐกิจดิจิทัล โดยรัฐบาลเล็งเห็นถึงความสำคัญของกีฬาอีสปอร์ต ในฐานะอาชีพและธุรกิจใหม่ของคนรุ่นใหม่ ซึ่งสามารถพัฒนาต่อยอดไปสู่การเป็นนักกีฬาอีสปอร์ตทีมชาติไทย นักกีฬาอาชีพ หรือนักสตรีมเมอร์ สร้างรายได้ให้แก่ตนเองและครอบครัวต่อไป
โอกาสนี้ นายกรัฐมนตรีอวยพรให้นักกีฬาทุกคนประสบความสำเร็จตามที่ได้ตั้งใจไว้ โดยขอให้ทำหน้าที่ของตนเองให้ดีที่สุด เคารพและปฏิบัติตามกฎกติกา รู้แพ้ รู้ชนะ รู้อภัย พร้อมทั้งเก็บเกี่ยวประสบการณ์จากการแข่งขัน และมิตรภาพที่ได้รับ ซึ่งถือเป็นความทรงจำที่ดีต่อกัน
อนึ่ง การแข่งขันกีฬาอีสปอร์ต รายการ ROV FREE FIGHT BY MDES เป็นส่วนหนึ่งของงานสัมมนาและนิทรรศการเศรษฐกิจดิจิทัล “Thailand 4.0 ประเทศไทยไปไกลกว่าที่คิด: Thailand 4.0 The Future and Beyond” จัดขึ้นโดยกระทรวงดิจิทัลเพื่อเศรษฐกิจและสังคม และสมาคมกีฬาอีสปอร์ตแห่งประเทศไทย โดยถือเป็นการแข่งขันประลองชั้นเชิงทางความคิด

ที่มา : https://www.thaigov.go.th/news/contents/details/62111