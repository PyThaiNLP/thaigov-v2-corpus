รัฐบาลไทย-ข่าวทำเนียบรัฐบาล-สปน.รายงานความคืบหน้าการดำเนินโครงการจิตอาสาพระราชทานประจำเดือน ก.ค. - ก.ย. 65 ของ 16 หน่วยงาน รวม 19,949 ครั้ง ผู้เข้าร่วมกิจกรรม 1,144,667 คน


วันอังคารที่ 29 พฤศจิกายน 2565
พิมพ์
สปน.รายงานความคืบหน้าการดำเนินโครงการจิตอาสาพระราชทานประจำเดือน ก.ค. - ก.ย. 65 ของ 16 หน่วยงาน รวม 19,949 ครั้ง ผู้เข้าร่วมกิจกรรม 1,144,667 คน
สปน.รายงานความคืบหน้าการดำเนินโครงการจิตอาสาพระราชทานประจำเดือน ก.ค. - ก.ย. 65 ของ 16 หน่วยงาน รวม 19,949 ครั้ง ผู้เข้าร่วมกิจกรรม 1,144,667 คน
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า  สำนักงานปลัดสำนักนายกรัฐมนตรี (สปน.) ได้รายงานให้ที่ประชุมคณะรัฐมนตรี(ครม.) วันที่ 29 พ.ย. 65 รับทราบความคืบหน้าการดำเนินโครงการจิตอาสาพระราชทาน ประจำเดือน ก.ค.-ก.ย. 65
สปน. ระบุว่า ณ สิ้นเดือนก.ย. 65 มีประชาชนลงทะเบียนเป็นจิตอาสาพระราชทานแล้ว 6,977,577 คน โดยเป็นประชาชน ในกรุงเทพฯ 457,466 คน และส่วนภูมิภาค 6,520,111 คน  ซึ่งในเดือน ก.ค.-ก.ย. 65 มี 16 หน่วยงาน ดำเนินกิจกรรมจิตอาสาพระราชทานรวม 19,949 ครั้ง ใน 4 กิจกรรมหลัก ได้แก่
1)จิตอาสาพัฒนา รวม 19,152 ครั้ง  โดยดำเนินการการปรับปรุงภูมิทัศน์และทำความสะอาดศาสนสถาน โรงเรียน สถานที่ราชการ อำนวยความสะดวกประชาชน บำเพ็ญประโยชน์ส่วนรวม บริจาคโลหิตและหน่วยบริการทางการแพทย์เคลื่อนที่  การคัดกรองเชิงรุกป้องกันโควิด19 มอบสิ่งของให้แก่ผู้ยากไร้ ปลูกต้นไม้ พัฒนาแหล่งน้ำ อบรมหลักสูตรการพัฒนาชีวิตขั้นพื้นฐาน
2)จิตอาสาภัยพิบัติ รวม 473 ครั้ง  โดยดำเนินการช่วยเหลือประชาชนที่ประสบอุทกภัย วาตภัย และอัคคีภัย  อบรมป้องกันและระงับอัคคีภัย   3)จิตอาสาเฉพาะกิจ  โดยการอำนวยความสะดวกแก่ประชาชนเข้าร่วมรับเสด็จพระบรมวงศานุวงศ์ จัดเตรียมสถานที่และร่วมพิธีเนื่องในวันสำคัญ บริจาคโลหิตถวายเป็นพระราชกุศล  และ 4)วิทยากรจิตอาสา 904  ในการบรรยายความรู้ในหลักสูตรจิตอาสา ความรู้เกี่ยวกับสถาบันพระมหากษัตริย์กับประเทศไทย และความรู้เกี่ยวกับโครงการจิตอาสาพระราชทานตามพระราชดำริ
สำหรับ 16 หน่วยงาน ซึ่งดำเนินกิจกรรมจิตอาสาพระราชทานในรอบเดือนก.ค.-ก.ย. 65 ประกอบด้วย กระทรวงกลาโหม, กระทรวงการคลัง, กระทรวงการพัฒนาสังคมและความมั่นคงของมนุษย์, กระทรวงเกษตรและสหกรณ์, กระทรวงทรัพยากรธรรมชาติและสิ่งแวดล้อม, กระทรวงพาณิชย์, กระทรวงมหาดไทย, กระทรวงยุติธรรม, กระทรวงแรงงาน, กระทรวงวัฒนธรรม, กระทรวงศึกษาธิการ, กระทรวงสาธารณสุข, กองอำนวยการรักษาความมั่งคงภายในราชอาณาจักร, กรมประชาสัมพันธ์, สำนักงานตำรวจแห่งชาติ และสำนักงานพระพุทธศาสนาแห่งชาติ

ที่มา : https://www.thaigov.go.th/news/contents/details/62120