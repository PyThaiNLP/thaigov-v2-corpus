รัฐบาลไทย-ข่าวทำเนียบรัฐบาล-กระทรวงคมนาคมจัดงานวันสงกรานต์ประจำปี 2568 สืบสานวัฒนธรรมประเพณีของไทย


วันพุธที่ 9 เมษายน 2568
กระทรวงคมนาคมจัดงานวันสงกรานต์ประจำปี 2568 สืบสานวัฒนธรรมประเพณีของไทย
...
วันนี้ (9 เมษายน 2568) นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม เป็นประธานงานวันสงกรานต์ของกระทรวงคมนาคม ประจำปี 2568 พร้อมด้วย นางมนพร เจริญศรี และนายสุรพงษ์ ปิยะโชติ รัฐมนตรีช่วยว่าการกระทรวงคมนาคม นายชยธรรม์ พรหมศร ปลัดกระทรวงคมนาคม ข้าราชการการเมือง ผู้บริหารระดับสูง และหัวหน้าหน่วยงานในสังกัดกระทรวงคมนาคม เข้าร่วมงานฯ ณ ห้องประชุมราชรถสโมสร กระทรวงคมนาคม
นายสุริยะ กล่าวว่า วันสงกรานต์ถือเป็นวันขึ้นปีใหม่ของไทยมาแต่โบราณ เป็นประเพณีอันดีงามและเต็มไปด้วยบรรยากาศของความสุขสนุกสนาน ความอบอุ่น ความกตัญญู และแสดงความเคารพซึ่งกันและกัน กระทรวงคมนาคมจึงขอร่วมเป็นส่วนหนึ่งในการสืบสานวัฒนธรรมประเพณีอันดีนี้ ด้วยการจัดงานวันสงกรานต์ของกระทรวงคมนาคม ประกอบด้วย การสรงน้ำพระพุทธคมนาคมบพิธ และการรดน้ำขอพรผู้ใหญ่ เพื่อความเป็นสิริมงคล ในโอกาสนี้ ได้เน้นย้ำให้ทุกหน่วยงานในสังกัดเตรียมความพร้อมรองรับการเดินทางกลับภูมิลำเนา และท่องเที่ยวของพี่น้องประชาชนในทุกมิติ ตามที่ นางสาวแพทองธาร ชินวัตร นายกรัฐมนตรี ได้สั่งการในที่ประชุมคณะรัฐมนตรีที่ให้ทุกหน่วยงานอำนวยความสะดวกการเดินทางและดูแลความปลอดภัยอย่างเต็มที่ จัดบริการขนส่งสาธารณะทุกระบบให้เพียงพอ โดยเน้นผู้ขับขี่รถโดยสารและผู้ให้บริการต้องมีความพร้อมเพื่อให้ บริการได้อย่างปลอดภัย ทั้งนี้ ได้กำชับให้คุมเข้มการดำเนินงานด้านการตรวจสอบและรักษาความปลอดภัย ในทุกขั้นตอนตามมาตรฐานอย่างเคร่งครัด รวมถึงประสานงานกับหน่วยงานที่เกี่ยวข้องบูรณาการการทำงานร่วมกัน เชื่อมต่อการเดินทางอย่างไร้รอยต่อ โดยต้องไม่มีผู้โดยสารตกค้าง และต้องประชาสัมพันธ์ข้อมูลการเดินทางต่าง ๆ ให้ทราบอย่างทั่วถึงและชัดเจน เพื่อให้พี่น้องประชาชนได้รับความสะดวกอย่างเต็มที่ตั้งแต่ ต้นทางจนถึงปลายทางและถึงที่หมายอย่างปลอดภัย

ที่มา : https://www.thaigov.go.th/news/contents/details/95247