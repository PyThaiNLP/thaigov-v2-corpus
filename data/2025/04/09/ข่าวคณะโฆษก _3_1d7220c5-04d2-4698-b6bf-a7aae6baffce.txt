รัฐบาลไทย-ข่าวทำเนียบรัฐบาล-  รฟท.อำนวยความสะดวกช่วงสงกรานต์เต็มที่ เพิ่มพิเศษอีก 26 เที่ยวรองรับการเดินทางของปชช. แนะจองตั๋วผ่านระบบ D-Ticket หรือที่สถานีทั่วประเทศ 


วันพุธที่ 9 เมษายน 2568
09/04/2568
พิมพ์
รฟท.อำนวยความสะดวกช่วงสงกรานต์เต็มที่ เพิ่มพิเศษอีก 26 เที่ยวรองรับการเดินทางของปชช. แนะจองตั๋วผ่านระบบ D-Ticket หรือที่สถานีทั่วประเทศ
รฟท.อำนวยความสะดวกช่วงสงกรานต์เต็มที่ เพิ่มพิเศษอีก 26 เที่ยวรองรับการเดินทางของปชช. แนะจองตั๋วผ่านระบบ D-Ticket หรือที่สถานีทั่วประเทศ
วันนี้ (9 เมษายน 2568) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า ในช่วงเทศกาลสงกรานต์ ปี 2568 การรถไฟแห่งประเทศไทย ได้เพิ่มตู้โดยสารในขบวนรถประจำให้เต็มหน่วยลากจูง ครอบคลุม 214 ขบวนต่อวัน สามารถรองรับผู้โดยสารเพิ่มได้ไม่ต่ำกว่า 100,000 คนต่อวัน นอกจากนี้ ยังเพิ่มขบวนรถเสริมพิเศษช่วยการโดยสารอีก 26 เที่ยว ในเส้นทางสายเหนือ สายตะวันออกเฉียงเหนือ และสายใต้ โดยจะเริ่มตั้งแต่วันที่ 11 – 17 เมษายน 2568 ทั้งเที่ยวไปและเที่ยวกลับ
นายคารม กล่าวว่า ประชาชนสามารถจองตั๋วโดยสาร ผ่านระบบ D-Ticket หรือสถานีรถไฟทุกแห่งทั่วประเทศ  นอกจากนี้ ผู้โดยสารสามารถติดตามเวลาการเดินรถแบบเรียลไทม์ ผ่านระบบ Train Tracking System (TTS) ที่สามารถตรวจสอบเวลาและตำแหน่งขบวนรถทุกขบวนได้แบบทันที
สำหรับมาตรการรักษาความปลอดภัยสูงสุดนั้น  รฟท. ได้ร่วมมือกับเจ้าหน้าที่ตำรวจรถไฟและหน่วยงานที่เกี่ยวข้องปฏิบัติหน้าที่ดูแลความปลอดภัย ตรวจตราความเรียบร้อยบนขบวนรถ พร้อมแนะนำข้อปฏิบัติตามมาตรการรักษาความปลอดภัยแก่ผู้โดยสารอย่างเคร่งครัด พร้อมทั้งการตรวจวัดระดับแอลกอฮอล์ และสารเสพติดของพนักงานทุกคน ที่จะต้องเป็น“ศูนย์”ก่อนปฏิบัติหน้าที่ รวมถึงการจัดเจ้าหน้าที่เฝ้าระวังความปลอดภัยจากกล้องวงจรปิด CCTV ตามสถานีและบนขบวนรถทั่วประเทศ
“ทั้งนี้ หากประชาชนที่ สามารถสอบถามข้อมูลเพิ่มเติมที่ ศูนย์บริการลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง” นายคารม ระบุ

ที่มา : https://www.thaigov.go.th/news/contents/details/95235