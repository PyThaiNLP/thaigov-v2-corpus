รัฐบาลไทย-ข่าวทำเนียบรัฐบาล-บิ๊กบอส” แกร็บ” เข้าพบ นายกฯ ระบุเชื่อมั่นศักยภาพไทยเตรียมขยายการลงทุนเพิ่มเติม 


วันพุธที่ 9 เมษายน 2568
บิ๊กบอส” แกร็บ” เข้าพบ นายกฯ ระบุเชื่อมั่นศักยภาพไทยเตรียมขยายการลงทุนเพิ่มเติม
เพื่อพร้อมสนับสนุนการจ้างงานในไทยเดินหน้าความร่วมมือกับภาครัฐส่งเสริมการท่องเที่ยวและซอฟต์พาวเวอร์ไทยในตลาดทุกมิติ
วันนี้ (วันพุธที่ 9 เมษายน 2568) เวลา 14.00 น. ณ ห้องสีม่วง ตึกไทยคู่ฟ้า ทำเนียบรัฐบาล นายแอนโธนี ตัน (Mr. Anthony Tan) ประธานกรรมการบริหารและผู้ก่อตั้งบริษัท แกร็บ โฮลดิ้งส์ จำกัด พร้อมคณะ เข้าเยี่ยมคารวะ นางสาวแพทองธาร ชินวัตร นายกรัฐมนตรี เพื่อหารือเกี่ยวกับการสนับสนุนอุตสาหกรรมการท่องเที่ยวไทยของบริษัทฯ
นายจิรายุ ห่วงทรัพย์ โฆษกประจำสำนักนายกรัฐมนตรี สรุปสาระสำคัญของการหารือ ดังนี้ นายกรัฐมนตรีและประธานบริษัทแกร็บฯ ต่างยินดีที่ได้พบหารือร่วมกันอีกครั้ง ภายหลังได้หารือร่วมกันกับบริษัทด้านการท่องเที่ยว เมื่อเดือนตุลาคม 2567 เพื่อส่งเสริมอุตสาหกรรมการท่องเที่ยวไทย และพบกันในห้วงการประชุม World Economic Forum (WEF) เมื่อเดือนมกราคม 2568 โดยนายกรัฐมนตรีชื่นชมบทบาทของบริษัทฯ ที่มีส่วนในการขับเคลื่อนเศรษฐกิจดิจิทัล และส่งเสริมการท่องเที่ยวผ่านแอปพลิเคชัน ซึ่งสอดคล้องกับนโยบายของรัฐบาลที่มุ่งเน้นการส่งออกซอฟต์พาวเวอร์ไทยและพัฒนาการท่องเที่ยวให้เติบโตยิ่งขึ้น นอกจากนี้ ทั้งสองฝ่ายได้แลกเปลี่ยนความคิดเห็นต่อสถานการณ์แผ่นดินไหวและแนวทางการรับมือมาตรการทางภาษีของสหรัฐฯ ต่อไทย
โอกาสนี้ ทั้งสองฝ่ายได้หารือแนวทางส่งเสริมการท่องเที่ยวและซอฟต์พาวเวอร์ไทย โดยนายกรัฐมนตรีเน้นย้ำว่า รัฐบาลให้ความสำคัญอย่างยิ่งต่อการส่งเสริมการท่องเที่ยวและซอฟต์พาวเวอร์ไทยอย่างต่อเนื่อง ในฐานะฟันเฟื่องสำคัญในการขับเคลื่อนการพัฒนาของประเทศ โดยเฉพาะในช่วงเดือนเมษายน ซึ่งถือเป็นช่วง High Season ของไทย โดยรัฐบาลได้วางมาตรการและแนวทางสนับสนุน เพื่อขับเคลื่อนเศรษฐกิจและกระตุ้นการท่องเที่ยวของประเทศ นอกจากนี้ นายกรัฐมนตรีต้องการร่วมมือกับบริษัทฯ ในการสนับสนุนซอฟต์พาวเวอร์ของไทย ผ่านการส่งเสริมอาหารไทย และภาพยนตร์ไทย เป็นต้น โดยบริษัทฯ สามารถร่วมมือกับ THACCA (Thailand Creative Content Agency) เพื่อสนับสนุนประเด็นดังกล่าว และแสวงหาแนวทางความร่วมมือระหว่างกันเพิ่มเติมต่อไป
ด้านประธานบริษัทแกร็บฯ ยืนยันว่า บริษัทฯ พร้อมสนับสนุนภาคการท่องเที่ยวและซอฟต์พาวเวอร์ไทย โดยบริษัทฯ ได้ร่วมมือกับหน่วยงานภาครัฐและหน่วยงานท้องถิ่นในจังหวัดต่าง ๆ ของไทยมาอย่างต่อเนื่อง และมีแผนจะขยายการลงทุนในไทยเพิ่มเติม ซึ่งจะมีส่วนช่วยสนับสนุนให้เกิดการจ้างงานในไทยจำนวนมาก โดยนายกรัฐมนตรีพร้อมสนับสนุนการลงทุนของบริษัทฯ และขอให้บริษัทฯ พิจารณาขยายการลงทุนไปยังพื้นที่เมืองรองของไทยมากขึ้น นอกจากนี้ บริษัทฯ ต้องการยกระดับอุตสาหกรรมเรียกรถในไทย ผ่านการสนับสนุนให้คนขับทำใบขับขี่สาธารณะและจดทะเบียนรถรับจ้างผ่านระบบอิเล็กทรอนิกส์ รวมถึงการให้บริการรับจ้างโดยใช้รถยนต์ไฟฟ้ามากขึ้น ซึ่งจะมีส่วนช่วยสนับสนุนอุตสาหกรรมยานยนต์ไฟฟ้าที่รัฐบาลให้ความสำคัญด้วย

ที่มา : https://www.thaigov.go.th/news/contents/details/95264