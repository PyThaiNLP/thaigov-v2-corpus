รัฐบาลไทย-ข่าวทำเนียบรัฐบาล-เลขาฯ รมว.กษ. เปิดงานวันยางพาราและพิธีรำลึกคุณูปการหลวงราชไมตรี บิดาแห่งยางพาราภาคตะวันออก ประจำปี 2568 ภายใต้แนวคิด “นวัตกรรมขับเคลื่อนยางพาราสู่อุตสาหกรรมภาคตะวันออก” 


วันพุธที่ 9 เมษายน 2568
เลขาฯ รมว.กษ. เปิดงานวันยางพาราและพิธีรำลึกคุณูปการหลวงราชไมตรี บิดาแห่งยางพาราภาคตะวันออก ประจำปี 2568 ภายใต้แนวคิด “นวัตกรรมขับเคลื่อนยางพาราสู่อุตสาหกรรมภาคตะวันออก”
เลขาฯ รมว.กษ. เปิดงานวันยางพาราและพิธีรำลึกคุณูปการหลวงราชไมตรี บิดาแห่งยางพาราภาคตะวันออก ประจำปี 2568 ภายใต้แนวคิด “นวัตกรรมขับเคลื่อนยางพาราสู่อุตสาหกรรมภาคตะวันออก” มุ่งยกระดับวัตถุดิบยางไทยสู่ผลิตภัณฑ์มูลค่าสูง
นางสาวอนงค์นาถ จ่าแก้ว เลขานุการรัฐมนตรีว่าการกระทรวงเกษตรและสหกรณ์ เปิดเผยภายหลังเป็นประธานนพิธีเปิดงานวันยางพาราและพิธีรำลึกคุณูปการ หลวงราชไมตรี บิดาแห่งยางพาราภาคตะวันออก ประจำปี 2568 ภายใต้แนวคิด “นวัตกรรมขับเคลื่อนยางพาราสู่อุตสาหกรรมภาคตะวันออก” (Innovation Driving The Eastern Thailand Rubber Industry) โดยมี ดร.เพิก เลิศวังพง ประธานกรรมการการยางแห่งประเทศไทย ผู้บริหารกระทรวงเกษตรและสหกรณ์ และเจ้าหน้าที่ที่เกี่ยวข้อง เข้าร่วม ณ ลานขนถ่ายสินค้าองค์การบริหารส่วนจังหวัดจันทบุรี ตำบลท่าช้าง อำเภอเมืองจันทบุรี จังหวัดจันทบุรี ซึ่งการจัดงานดังกล่าวมีวัตถุประสงค์เพื่อเผยแพร่องค์ความรู้ เทคโนโลยีและนวัตกรรมด้านการผลิต การแปรรูปผลิตภัณฑ์ที่เกี่ยวเนื่องกับยางพารา ด้านการตลาดยางพารา และเสวนาทางวิชาการเพื่อร่วมขับเคลื่อนการสร้างมูลค่าเพิ่มให้กับสินค้ายางพารา ยกระดับคุณภาพชีวิต สร้างความเข้มแข็ง และเพิ่มขีดความสามารถในการแข่งขันให้กับเกษตรกรชาวสวนยาง และให้ทุกภาคส่วนตระหนักถึงความสำคัญของยางพารา และน้อมรำลึกถึงคุณงามความดีอันมีคุณูปการของหลวงราชไมตรี บิดาแห่งยางพาราไทยภาคตะวันออก
เลขานุการรัฐมนตรีว่าการกระทรวงเกษตรและสหกรณ์ กล่าวเพิ่มเติมว่า กระทรวงเกษตรและสหกรณ์ โดยการยางแห่งประเทศไทย ในฐานะองค์กรกลางที่ทำหน้าที่เป็นองค์กรบริหารยางพาราเพื่ออนาคตอย่างยั่งยืน ได้มีแนวคิดในการดำเนินงานให้สอดคล้องกับการพัฒนาประเทศในยุคปัจจุบัน มุ่งเน้นการสร้างมูลค่าเพิ่มจากฐานทรัพยากรของประเทศ ด้วยนวัตกรรม เทคโนโลยี และความร่วมมือจากทุกภาคส่วน ให้เกิดประโยชน์สูงสุด ซึ่งการจัดงานวันยางพาราภาคตะวันออกในวันนี้ นับเป็นเวทีสำคัญที่จะช่วยส่งเสริมและพัฒนาให้เกษตรกรมีความรู้ สามารถนำนวัตกรรมและเทคโนโลยีสมัยใหม่มาใช้เพิ่มมูลค่าให้แก่สินค้ายางพาราได้ตั้งแต่ต้นน้ำ กลางน้ำ และปลายน้ำ ช่วยยกระดับและพัฒนาการประกอบอาชีพให้แก่เกษตรกรชาวสวนยาง และผู้ประกอบการยางในพื้นที่จังหวัดจันทบุรี ที่ได้ชื่อว่าเป็นถิ่นกำเนิดยางพาราแห่งภาคตะวันออกได้อย่างยั่งยืน รวมถึงยังเป็นการร่วมรำลึกและยกย่องหลวงราชไมตรี “บิดาแห่งยางพาราภาคตะวันออก” ผู้นำยางพาราต้นแรกเข้ามาปลูกในภาคตะวันออก จนยางพารากลายเป็นสินค้าเกษตรที่สร้างอาชีพ สร้างรายได้ให้กับเกษตรกรชาวสวนยางในพื้นที่มาเป็นเวลาหลายทศวรรษ ซึ่งปัจจุบันนี้ภาคตะวันออกเป็นพื้นที่ยุทธศาสตร์สำคัญทางเศรษฐกิจ โดยเฉพาะในเขตพัฒนาพิเศษภาคตะวันออก (EEC) ที่มีศักยภาพ ทั้งด้านอุตสาหกรรม การขนส่ง และการลงทุน จึงเป็นโอกาสอันดีที่ยางพาราพืชเศรษฐกิจหลักของไทยจะยกระดับจาก  “วัตถุดิบ” สู่ “ผลิตภัณฑ์มูลค่าสูง” และเชื่อมโยงเข้าสู่ห่วงโซ่ทางอุตสาหกรรมได้อย่างยั่งยืน
ในโอกาสนี้ เลขานุการรัฐมนตรีว่าการกระทรวงเกษตรและสหกรณ์ได้มอบประกาศนียบัตรและโล่รางวัลแก่ผู้กระทำคุณประโยชน์ให้กับ กยท. ตามนโยบายปราบปรามยางเถื่อนของรัฐบาลและกระทรวงเกษตรและสหกรณ์ รวมถึงมอบโล่และรางวัลแก่สถาบันเกษตรกรชาวสวนยางต้นแบบ เกษตรกรชาวสวนยางดีเด่น  สถาบันเกษตรกรชาวสวนยางดีเด่น และเครือข่ายเกษตรกรดีเด่น ระดับเขตภาคกลางและภาคตะวันออก โดยในงานยังมีการประกวดยางแผ่นคุณภาพดีและการแข่งขันกรีดยางระดับเขต ซึ่งเป็นการส่งเสริมให้มีการพัฒนาด้านการผลิตให้มีคุณภาพอย่างต่อเนื่อง
ทั้งนี้ มีการแสดงนิทรรศการ “ยางฯ คือเส้นทางชีวิต : RUBBER Is The Part of Life” พร้อมเวทีสัมมนาวิชาการนวัตกรรม ขับเคลื่อนยางพาราสู่อุตสาหกรรมภาคตะวันออก ซึ่งจะเป็นประโยชน์ต่อผู้เข้าร่วมชมงาน สามารถนำความรู้ไปพัฒนาและสร้างความยั่งยืนทางอาชีพได้ ภายในงานยังมีไฮไลท์สำคัญ เป็นการเผยโฉมผลิตภัณฑ์ยางล้อรถมอเตอร์ไซค์แบรนด์ “Greenergy Tyre” อันเป็นความร่วมมือกันระหว่าง กยท. กับ บริษัท อีโนเว รับเบอร์ (ประเทศไทย) จำกัด (มหาชน) หรือ IRC และสถาบันเกษตรกรชาวสวนยาง เพื่อยกระดับสินค้าจากยางพาราให้ได้มาตรฐานในระดับสากล ตลอดจนมีความร่วมมือกันในด้าน Transportation และ Logistic ระหว่าง กยท. กับ บริษัท ไปรษณีย์ไทย จำกัด เพื่อร่วมจัดการระบบขนส่งสินค้า และคลังสินค้า โดยมีการติดตามสถานะสินค้าแบบเรียลไทม์  ซึ่งจะทำให้การบริหารจัดการด้านโลจิสติกส์เกิดประสิทธิภาพสูงสุด ตอบโจทก์ด้านการแข่งขัน และรองรับความต้องการของลูกค้าต่อไป

ที่มา : https://www.thaigov.go.th/news/contents/details/95248