รัฐบาลไทย-ข่าวทำเนียบรัฐบาล-​“ดร.เฉลิมชัย” เปิดเวทีสัมมนา “From Food Waste to Well being“ รวมพลังผู้ประกอบการ จัดการขยะอาหารอย่างยั่งยืน ลดความสูญเปล่าของทรัพยากร มุ่งเน้น ”อาหารต้องไม่เป็นของเสีย“ 


วันพุธที่ 9 เมษายน 2568
​“ดร.เฉลิมชัย” เปิดเวทีสัมมนา “From Food Waste to Well being“ รวมพลังผู้ประกอบการ จัดการขยะอาหารอย่างยั่งยืน ลดความสูญเปล่าของทรัพยากร มุ่งเน้น ”อาหารต้องไม่เป็นของเสีย“
​“ดร.เฉลิมชัย” เปิดเวทีสัมมนา “From Food Waste to Well being“ รวมพลังผู้ประกอบการ จัดการขยะอาหารอย่างยั่งยืน ลดความสูญเปล่าของทรัพยากร มุ่งเน้น ”อาหารต้องไม่เป็นของเสีย“
“ดร.เฉลิมชัย” เปิดเวทีสัมมนา “From Food Waste to Well being“ รวมพลังผู้ประกอบการ จัดการขยะอาหารอย่างยั่งยืน ลดความสูญเปล่าของทรัพยากร มุ่งเน้น ”อาหารต้องไม่เป็นของเสีย“
วันที่ 9 เมษายน 2568 เวลา 11.00 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานในพิธีเปิดงานสัมมนา “From Food Waste to Well being รวมพลังผู้ประกอบการ...จัดการสิ่งแวดล้อมที่ดี” ซึ่งจัดขึ้นโดยความร่วมมือของ 3 หน่วยงาน ได้แก่ กรมควบคุมมลพิษ กรมการเปลี่ยนแปลงสภาพภูมิอากาศและสิ่งแวดล้อม และสำนักงานนโยบายและแผนทรัพยากรธรรมชาติและสิ่งแวดล้อม โดยมี นายอภิชาต ศักดิเศรษฐ์ ที่ปรึกษา รมว.ทส. นาวาตรี สุธรรม ระหงษ์ เลขานุการ รมว.ทส. ตลอดจนคณะผู้บริหาร ทส. ผู้บริหารหน่วยงานในสังกัด ทส. ผู้บริหารและผู้แทนสถานประกอบการ โรงแรม ร้านอาหาร ห้างสรรพสินค้า ซูเปอร์มาเก็ต เข้าร่วมงานสัมมนาฯ กว่า 450 คน ณ ห้องประชุมวายุภักษ์ โรงแรมเซ็นทารา ไลฟ์ แจ้งวัฒนะ กรุงเทพฯ เพื่อร่วมกันแลกเปลี่ยนแนวทางที่เหมาะสมในการจัดการขยะอาหารและน้ำเสีย เพื่อลดการสูญเสียทรัพยากรที่เปล่าประโยชน์
ดร.เฉลิมชัย กล่าวว่า ขยะอาหารเป็นหนึ่งในสาเหตุของการเกิดก๊าซเรือนกระจกที่สะสมในชั้นบรรยากาศ ที่ทำให้โลกมีอุณหภูมิสูงขึ้น โดยประเทศไทยมีปริมาณขยะทั้งปีถึง 27 ล้านตัน เป็นขยะอาหารกว่า 10 ล้านตัน หรือ เกือบ 40% ในวันนี้ กระทรวงทรัพยากรธรรมชาติและสิ่งแวดล้อม (ทส.) จึงอยากเชิญชวนผู้ประกอบการในทุกภาคส่วนมาร่วมกันสร้างแนวคิด ”อาหารต้องไม่เป็นของเสีย“ เพื่อช่วยกันลดความสูญเปล่าของการใช้ทรัพยากรที่ถูกนำมาใช้ในการผลิตอาหาร รวมถึงร่วมกันปรับเปลี่ยนแนวคิดให้เห็นว่า ”ขยะอาหาร“ คือ ”ทรัพยากร“ ที่ต้องนำกลับมาใช้ประโยชน์ตามแนวคิดเศรษฐกิจหมุนเวียน หรือ Circular Economy เพื่อให้เกิดการใช้ทรัพยากรอย่างมีประสิทธิภาพ ช่วยลดการปล่อยก๊าซเรือนกระจก และขับเคลื่อนประเทศไทยไปสู่เศรษฐกิจสีเขียว ทั้งนี้ การจะแก้ไขปัญหาและลดขยะอาหารอย่างยั่งยืนได้ จำเป็นต้องได้รับความร่วมมือจากทุกภาคส่วน นอกจากผู้ประกอบการแล้ว การปลูกจิตสำนึกตั้งแต่ในระดับครอบครัวเป็นสิ่งสำคัญ ที่จะช่วยสร้างความยั่งยืนในการแก้ไขปัญหาขยะอาหารในระยะยาวที่จะเกิดขึ้นในอนาคตอีกด้วย

ที่มา : https://www.thaigov.go.th/news/contents/details/95270