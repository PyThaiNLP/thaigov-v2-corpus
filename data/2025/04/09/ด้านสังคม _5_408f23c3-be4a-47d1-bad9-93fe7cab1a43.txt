รัฐบาลไทย-ข่าวทำเนียบรัฐบาล-สธ. - ม.วงษ์ชวลิตกุล ร่วมผลิตแพทย์เติมเข้าระบบสาธารณสุข มี ศูนย์แพทยศาสตรศึกษาชั้นคลินิก รพ.หนองคาย เป็นแหล่งจัดการเรียนการสอนประสบการณ์ชั้นปีที่ 4 - 6  


วันพุธที่ 9 เมษายน 2568
สธ. - ม.วงษ์ชวลิตกุล ร่วมผลิตแพทย์เติมเข้าระบบสาธารณสุข มี ศูนย์แพทยศาสตรศึกษาชั้นคลินิก รพ.หนองคาย เป็นแหล่งจัดการเรียนการสอนประสบการณ์ชั้นปีที่ 4 - 6
กระทรวงสาธารณสุข ลงนามความร่วมมือในการผลิตนักศึกษาแพทย์ ร่วมกับ มหาวิทยาลัยวงษ์ชวลิตกุล ช่วยเพิ่มกำลังผลิตแพทย์เข้าสู่ระบบสาธารณสุข
โดยมีศูนย์แพทยศาสตรศึกษาชั้นคลินิก โรงพยาบาลหนองคายเป็นแหล่งจัดการเรียนการสอนจากประสบการณ์จริง ควบคู่กับด้านวิชาการ การบริการ และงานวิจัย ในชั้นปีที่ 4 ถึง 6 คาดรับนักศึกษาแพทย์ได้ปีละ 48 คน
วันนี้ (9 เมษายน 2568) ที่สำนักงานปลัดกระทรวงสาธารณสุข จังหวัดนนทบุรี นายแพทย์โอภาส การย์กวินพงศ์ ปลัดกระทรวงสาธารณสุข และ ผู้ช่วยศาสตราจารย์ ดร.ณัฐวัฒม์ วงษ์ชวลิตกุล อธิการบดีมหาวิทยาลัยวงษ์ชวลิตกุล ลงนามบันทึกข้อตกลงความร่วมมือในการผลิตนักศึกษาแพทย์ โดยมี รองศาสตราจารย์ นายแพทย์สุชาติ อารีมิตร คณบดีคณะแพทยศาสตร์ มหาวิทยาลัยวงษ์ชวลิตกุล แพทย์หญิงฤดีมน สกุลคู ผู้อำนวยการโรงพยาบาลหนองคาย และนายแพทย์ชิษณุพงศ์ ตั้งอดุลย์รัตน์ ผู้อำนวยการสำนักส่งเสริม สนับสนุนการผลิต พัฒนาแพทย์และบุคลากรทางการแพทย์ เป็นสักขีพยาน
นายแพทย์โอภาส กล่าวว่า กระทรวงสาธารณสุขมีนโยบายยกระดับและพัฒนาศักยภาพโรงพยาบาลศูนย์/โรงพยาบาลทั่วไปให้เป็นเลิศในด้านวิชาการ การบริการและงานวิจัย โดยจัดตั้งศูนย์แพทยศาสตรศึกษาชั้นคลินิกในโรงพยาบาลศูนย์/โรงพยาบาลทั่วไปทุกจังหวัด เพื่อร่วมผลิตแพทย์เข้าสู่ระบบสุขภาพอย่างเพียงพอและมีการกระจายแพทย์อย่างเหมาะสมตามบริบทของพื้นที่ ซึ่งปัจจุบันมีการจัดตั้งศูนย์แพทยศาสตรศึกษาชั้นคลินิกแล้ว 40 แห่ง สำหรับการลงนามข้อตกลงความร่วมมือกับมหาวิทยาลัยวงษ์ชวลิตกุลในวันนี้ เป็นความร่วมมือในการสนับสนุนให้โรงพยาบาลหนองคายเป็นศูนย์แพทยศาสตร์ศึกษาชั้นคลินิก ในการฝึกประสบการณ์ให้กับนักศึกษาแพทย์ ชั้นปีที่ 4 ถึง 6 ของมหาวิทยาลัยวงษ์ชวลิตกุล และยังเป็นโอกาสในการพัฒนาขีดความสามารถของอาจารย์แพทย์ในการจัดทำหลักสูตร รวมถึงบริหารจัดการทรัพยากรให้มีประสิทธิภาพมากยิ่งขึ้น
ด้าน ดร.ณัฐวัฒม์ กล่าวว่า การลงนามบันทึกข้อตกลงความร่วมมือการผลิตนักศึกษาแพทย์ครั้งนี้ เป็นก้าวสำคัญในการยกระดับการศึกษาแพทยศาสตร์ของประเทศไทย และเป็นความร่วมมือที่เข้มแข็งระหว่างภาครัฐและสถาบันอุดมศึกษาเอกชน ในการผลิตแพทย์ที่มีคุณภาพ มีจริยธรรม สามารถตอบสนองต่อความต้องการด้านสุขภาพของประชาชนทั้งในระดับภูมิภาคและระดับประเทศ โดยเฉพาะในพื้นที่ที่ยังขาดแคลนบุคลากรทางการแพทย์ ซึ่งการเปิดคณะแพทยศาสตร์เป็นอีกหนึ่งหมุดหมายสำคัญของมหาวิทยาลัยวงษ์ชวลิตกุล โดยจัดการเรียนการสอนตามเกณฑ์มาตรฐานสากล TMC-WFME-BSC standard 2021 ที่แพทยสภากำหนด และภายใต้ปรัชญาหลักสูตร คือ “มุ่งพัฒนาแพทย์ที่มีคุณธรรม จริยธรรม เรียนรู้อย่างต่อเนื่อง บูรณาการความรู้และเทคโนโลยี  มีความเชี่ยวชาญในวิชาชีพ รับผิดชอบต่อสังคมและสิ่งแวดล้อม” และแนวคิด “Make a difference, shape the future.” โดยมหาวิทยาลัยวงษ์ชวลิตกุล จะจัดการเรียนการสอนในชั้นปีที่ 1 ถึง 3 ส่วนโรงพยาบาลหนองคาย จัดการเรียนการสอนด้วยประสบการณ์จริง ควบคู่กับด้านวิชาการ การบริการ และงานวิจัย ในชั้นปีที่ 4 ถึง 6 คาดว่ามหาวิทยาลัยฯ จะจัดการสอบคัดเลือกนักศึกษาได้ประมาณปีละ 48 คน
************************************************ 9 เมษายน 2568

ที่มา : https://www.thaigov.go.th/news/contents/details/95258