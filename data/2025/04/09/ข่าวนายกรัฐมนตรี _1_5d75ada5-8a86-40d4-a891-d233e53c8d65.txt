รัฐบาลไทย-ข่าวทำเนียบรัฐบาล-นายกรัฐมนตรีเป็นประธานงานวันครบรอบ 88 ปีกองทัพอากาศ  ชื่นชมข้าราชการกองทัพอากาศทุกคน ถือเป็นกำลังสำคัญในการพัฒนาประเทศ ดูแลทุกข์สุขของคนไทย พิทักษ์สถาบันหลักของชาติ


วันพุธที่ 9 เมษายน 2568
08/04/2568
พิมพ์
นายกรัฐมนตรีเป็นประธานงานวันครบรอบ 88 ปีกองทัพอากาศ  ชื่นชมข้าราชการกองทัพอากาศทุกคน ถือเป็นกำลังสำคัญในการพัฒนาประเทศ ดูแลทุกข์สุขของคนไทย พิทักษ์สถาบันหลักของชาติ
นายกรัฐมนตรีเป็นประธานงานวันครบรอบ 88 ปีกองทัพอากาศ  ชื่นชมข้าราชการกองทัพอากาศทุกคน ถือเป็นกำลังสำคัญในการพัฒนาประเทศ ดูแลทุกข์สุขของคนไทย พิทักษ์สถาบันหลักของชาติและสร้างความร่มเย็น
นายจิรายุ ห่วงทรัพย์ ที่ปรึกษาของนายกรัฐมนตรี เผยว่า วันนี้ (8  เมษายน 2567) เวลา 18.30 น. ณ อาคารรณนภากาศ โรงเรียนนายเรืออากาศนวมินทกษัตริยาธิราช เขตสายไหม กรุงเทพฯ  นางสาวแพทองธาร ชินวัตร นายกรัฐมนตรี พร้อมด้วยนายปิฎก สุขสวัสดิ์ คู่สมรส  เป็นประธานและกล่าวสุนทรพจน์ในงานเลี้ยงรับรองเนื่องในวันกองทัพอากาศ ประจำปี 2568  โดยมีนายภูมิธรรม เวชยชัย รองนายกรัฐมนตรี และรัฐมนตรีว่าการกระทรวงกลาโหม พร้อมคู่สมรส  พลเอก ณัฐพล นาคพาณิชย์ รัฐมนตรีช่วยว่าการกระทรวงกลาโหม
ปลัดกระทรวงกลาโหม ผู้บัญชาการทหารสูงสุด    ผู้บัญชาการเหล่าทัพ  ผู้บัญชาการตำรวจแห่งชาติ ตลอดจนอดีตผู้บัญชาการทหารอากาศ รวมถึงแขกรับเชิญภายนอกกองทัพอากาศ และแขกต่างประเทศ ผู้ช่วยทูตทหารต่างประเทศประจำกรุงเทพฯ ข้าราชการทหารกองทัพอากาศระดับชั้นนายพล รัฐวิสาหกิจและภาคเอกชนที่เกี่ยวข้องกับกองทัพอากาศ เข้าร่วมงาน
โอกาสนี้ พลอากาศเอก อมร แนวมาลี อดีตผู้บัญชาการทหารอากาศ กล่าวเชิญชวนดื่มถวายพระพรแด่พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ตลอดจนพระบรมวงศานุวงศ์ทุกพระองค์  ขอทรงจงพระเจริญ
ต่อจากนั้น พลอากาศเอก พันธ์ภักดี  พัฒนกุล  ผู้บัญชาการทหารอากาศ ได้กล่าวว่าเนื่องในโอกาสวันกองทัพอากาศ ว่า  วันที่ 9 เมษายน ของทุกปี เป็นวันที่สำคัญที่ทหารอากาศทุกคนจะได้น้อมรำลึกถึงพระกรุณาธิคุณของจอมพล สมเด็จพระเจ้าบรมวงศ์เธอ เจ้าฟ้าจักรพงษ์ภูวนารถ กรมหลวงพิศณุโลกประชานารถ พระบิดาแห่งกองทัพอากาศ รวมทั้งบุพการีทหารอากาศ อดีตผู้บังคับบัญชา และวีรชนทหารอากาศ ตลอดจนผู้บุกเบิกและวางรากฐานกองทัพอากาศให้เจริญก้าวหน้ามั่นคงมาตราบทุกวันนี้
ตลอดระยะเวลา 88 ปีที่ผ่านมา กองทัพอากาศได้มีการพัฒนากำลังทางอากาศให้มีความเข้มแข็งและสามารถตอบสนองยุทธศาสตร์ชาติด้านความมั่นคง รวมถึงนโยบายของรัฐบาลเพื่อขับเคลื่อนไปสู่วิสัยทัศน์ “กองทัพอากาศชั้นนำในภูมิภาค” ที่ปฏิบัติภารกิจทั้งในและนอกประเทศ  โดยเฉพาะในสถานการณ์ฉุกเฉินและภัยพิบัติ ได้การส่งกำลังพลร่วมปฏิบัติการช่วยเหลือด้านมนุษยธรรมในต่างประเทศ ซึ่งแสดงถึงขีดความสามารถและความพร้อมของกองทัพอากาศในการปฏิบัติการร่วมกับมิตรประเทศทั่วโลก ตลอดจนการร่วมพัฒนาอุตสาหกรรมป้องกันประเทศ และสร้างความเชื่อมั่นในเสถียรภาพและความมั่นคงของภูมิภาค  กองทัพอากาศมีความพร้อมในการปฏิบัติภารกิจตามเจตนารมณ์ "อธิปไตยเหนือน่านฟ้า ผ่านความร่วมมืออันแข็งแกร่ง" เพื่อปกป้องคุ้มครองผืนแผ่นดินและน่านฟ้าไทย เพื่อความร่มเย็นผาสุกของประชาชน  และความมั่นคงของประเทศชาติสืบไป
จากนั้น นายกรัฐมนตรี ได้กล่าวสุนทรพจน์ ตอนหนึ่งว่า  ตลอดระยะเวลาที่ผ่านมา ข้าราชการกองทัพอากาศทุกคน ได้ร่วมกันขับเคลื่อนภารกิจของกองทัพอากาศให้ก้าวหน้าอย่างมีประสิทธิภาพด้วยความเข้มแข็ง สามารถเป็นที่พึ่งพาของประชาชนในสถานการณ์ที่ยากลำบาก กองทัพจะต้องเป็นกำลังสำคัญในการพัฒนาประเทศเพื่อช่วยกันดูแลทุกข์สุขของคนไทย พร้อมกล่าวให้กำลังใจและอวยพรเนื่องในวันสงกรานต์ ขอให้กำลังพลของกองทัพอากาศทุกคน พร้อมทั้งครอบครัว ประสบแต่ความสุข ความเจริญ มีพลังใจ พลังกายที่เข้มแข็ง  มีสุขภาพพลานามัยแข็งแรงสมบูรณ์   สงกรานต์นี้ กลับไปอยู่กับครอบครัว และคนที่รักอย่างมีความสุข
โอกาสนี้ นายกรัฐมนตรีกล่าวเชิญผู้มีเกียรติร่วมดื่มอวยพรเพื่อความสถิตสถาพรของกองทัพอากาศสืบไป วงดุริยางค์บรรเลงเพลงมหาฤกษ์ ต่อจาก นายกรัฐมนตรีและคู่สมรสชมการแสดงสื่อประสมก่อนเดินทางกลับ

ที่มา : https://www.thaigov.go.th/news/contents/details/95227