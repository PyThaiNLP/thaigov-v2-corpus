รัฐบาลไทย-ข่าวทำเนียบรัฐบาล-รองปลัดถาวร ร่วมการประชุมระดับรัฐมนตรี BIMSTEC ด้านการเกษตร ครั้งที่ 3


วันพุธที่ 9 เมษายน 2568
รองปลัดถาวร ร่วมการประชุมระดับรัฐมนตรี BIMSTEC ด้านการเกษตร ครั้งที่ 3
รองปลัดถาวร ร่วมการประชุมระดับรัฐมนตรี BIMSTEC ด้านการเกษตร ครั้งที่ 3
ดร. ถาวร ทันใจ รองปลัดกระทรวงเกษตรและสหกรณ์ เป็นหัวหน้าคณะผู้แทนไทยเข้าร่วมการประชุม ได้รับมอบหมายจากศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ เข้าร่วมการประชุมระดับรัฐมนตรี BIMSTEC ด้านการเกษตร ครั้งที่ 3 (Third BIMSTEC Ministerial Meeting on Agriculture: 3rd BAMM โดยมีรัฐบาลเนปาลเป็นเจ้าภาพจัดการประชุม พร้อมด้วยเจ้าหน้าที่ที่เกี่ยวข้องเข้าร่วม ณ กรุงกาฐมาณฑุ ประเทศเนปาล โดยในที่ประชุมมีการพิจารณารายงานผลการประชุมเจ้าหน้าที่อาวุโส BIMSTEC ด้านการเกษตร ครั้งที่ 3 (3rd SOM-A) การประเมินความก้าวหน้าของความร่วมมือ และการกำหนดทิศทางในอนาคต โดยเฉพาะอย่างยิ่งการเสริมสร้างความมั่นคงทางอาหาร และประเด็นสำคัญอีกประการของการประชุมคือการพิจารณาและรับรองแผนปฏิบัติการ (Plan of Action - PoA) ว่าด้วยความร่วมมือด้านการประมงและปศุสัตว์ของ BIMSTEC ซึ่งจะเป็นกรอบสำคัญสำหรับการดำเนินกิจกรรมและความร่วมมือในสาขาเหล่านี้ระหว่างประเทศสมาชิก เพื่อส่งเสริมการพัฒนาอย่างยั่งยืนและการใช้ประโยชน์จากทรัพยากรอย่างมีประสิทธิภาพ
นอกจากนี้ ที่ประชุมยังได้มีการพิจารณาและรับรองร่างแถลงการณ์ร่วมของการประชุมรัฐมนตรี BIMSTEC ด้านการเกษตร ครั้งที่ 3 ซึ่งแสดงถึงเจตนารมณ์และความมุ่งมั่นร่วมกันของประเทศสมาชิกในการยกระดับความร่วมมือด้านการเกษตรให้มีความเข้มแข็งยิ่งขึ้น โดยแถลงการณ์ร่วมได้เน้นย้ำถึงความสำคัญของการทำงานร่วมกันในประเด็นต่าง ๆ อาทิ การส่งเสริมความมั่นคงทางอาหาร การพัฒนาเทคโนโลยีและนวัตกรรมทางการเกษตร การอำนวยความสะดวกทางการค้าสินค้าเกษตร และการรับมือกับผลกระทบจากการเปลี่ยนแปลงสภาพภูมิอากาศที่มีต่อภาคการเกษตร
รองปลัดกระทรวงเกษตรและสหกรณ์ กล่าวเน้นย้ำว่า ความมุ่งมั่นของประเทศไทยในการส่งเสริมความร่วมมือด้านการเกษตรภายใต้กรอบ BIMSTEC เนื่องจากประเทศไทยตระหนักดีถึงบทบาทสำคัญของภาคการเกษตร ประมง และปศุสัตว์ ในการบรรลุเป้าหมายการพัฒนาที่ยั่งยืน โดยเฉพาะอย่างยิ่งเป้าหมายที่เกี่ยวข้องกับการขจัดความหิวโหย และการส่งเสริมการใช้ทรัพยากรทางทะเลอย่างยั่งยืน รวมถึงมีการเตรียมความพร้อมความร่วมมือกับประเทศสมาชิกในการ "พลิกโฉมภาคการเกษตรให้เป็นภาคส่วนที่มีความยืดหยุ่นและสร้างความมั่นคงทางอาหารให้กับทุกชาติสมาชิก BIMSTEC" พร้อมทั้งแสดงความเชื่อมั่นว่า "ด้วยความร่วมมือกัน เราจะสามารถสร้างอนาคตที่ภาคการเกษตรจะเติบโตอย่างแข็งแกร่ง เป็นกลไกขับเคลื่อนการเติบโตทางเศรษฐกิจและความร่วมมือในภูมิภาค"
ทั้งนี้ การประชุมรัฐมนตรี BIMSTEC ด้านการเกษตร ครั้งที่ 3 นี้ นับเป็นก้าวสำคัญในการเสริมสร้างความร่วมมือด้านการเกษตรในภูมิภาค โดยเฉพาะอย่างยิ่งการรับรองแผนปฏิบัติการด้านการประมงและปศุสัตว์ และการแสดงเจตนารมณ์ร่วมกันผ่านแถลงการณ์ ซึ่งจะนำไปสู่การดำเนินงานที่เป็นรูปธรรมมากยิ่งขึ้น เพื่อเป้าหมายร่วมกันในการพัฒนาภาคการเกษตรที่ยั่งยืนและสร้างความมั่นคงทางอาหารในภูมิภาค BIMSTEC ต่อไป

ที่มา : https://www.thaigov.go.th/news/contents/details/95274