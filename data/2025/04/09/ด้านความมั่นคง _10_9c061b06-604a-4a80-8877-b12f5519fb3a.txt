รัฐบาลไทย-ข่าวทำเนียบรัฐบาล-กรมการจัดหางาน เปิดรับสมัครแรงงานไทยไปทำงานที่มาเก๊า 9 ตำแหน่ง เงินเดือนสูงสุดกว่า 9 หมื่นบาทต่อเดือน


วันพุธที่ 9 เมษายน 2568
09/04/2568
พิมพ์
กรมการจัดหางาน เปิดรับสมัครแรงงานไทยไปทำงานที่มาเก๊า 9 ตำแหน่ง เงินเดือนสูงสุดกว่า 9 หมื่นบาทต่อเดือน
กรมการจัดหางาน กระทรวงแรงงาน เปิดรับสมัครคนไทยไปทำงานกับบริษัท MGM Grand Paradise Limited ในเขตบริหารพิเศษมาเก๊า จำนวน 9 ตำแหน่ง รวม 73 อัตรา
ครอบคลุมงานบริการในโรงแรม ร้านอาหาร สปา และคาสิโน โดยมีอัตราเงินเดือนระหว่าง 53,883 – 93,453 บาท พร้อมสวัสดิการตามกฎหมายแรงงานมาเก๊า
นายสมชาย มรกตศรีวรรณ อธิบดีกรมการจัดหางาน เปิดเผยว่า การเปิดรับสมัครในครั้งนี้เกิดจากความร่วมมือผ่านสำนักงานแรงงาน ณ เมืองฮ่องกง และถือเป็นหนึ่งในแนวทางตามนโยบายของนายพิพัฒน์ รัชกิจประการ รัฐมนตรีว่าการกระทรวงแรงงาน ที่ได้หารือความร่วมมือด้านแรงงานกับทางการมาเก๊าในช่วงเดินทางเยือนอย่างเป็นทางการเมื่อเดือนกุมภาพันธ์ที่ผ่านมา
สำหรับตำแหน่งที่เปิดรับสมัคร ได้แก่ พนักงานบริการอาหารและเครื่องดื่ม, แฟลร์บาร์เทนเดอร์, พนักงานต้อนรับสปา, พนักงานต้อนรับส่วนหน้า,พนักงานบริการอาหารและเครื่องดื่ม วีไอพี, บัตเลอร์, หัวหน้าสปา-พนักงานนวด, โฮสต์การตลาดระหว่างประเทศ และช่างทำผมระดับพรีเมียม โดยนายจ้างจะจัดสวัสดิการ อาทิ ค่าตั๋วเครื่องบินไป-กลับ, อาหารช่วงเวลาทำงาน ค่าล่วงเวลา และสวัสดิการตามกฎหมาย
ผู้ที่สนใจสามารถสมัครได้ทางเว็บไซต์ toea.doe.go.th หัวข้อ “สมัครไปทำงานโดยรัฐจัดส่ง” ตั้งแต่วันนี้ – 16 เมษายน 2568 ตลอด 24 ชั่วโมง ไม่เว้นวันหยุดราชการ โดยไม่มีค่าใช้จ่ายในการสมัครแต่อย่างใด
ทั้งนี้ นายพิพัฒน์ รัชกิจประการ รัฐมนตรีว่าการกระทรวงแรงงาน ได้ย้ำถึงความมุ่งมั่นในการขยายโอกาสแรงงานไทยสู่ต่างประเทศอย่างถูกต้องตามกฎหมายโดยกล่าวถึงตลาดแรงงานมาเก๊าว่าเป็นอีกหนึ่งพื้นที่ที่มีศักยภาพ และแรงงานไทยได้รับการยอมรับในด้านทักษะและความรับผิดชอบ จึงเกิดการประสานงานระหว่างหน่วยงานอย่างต่อเนื่อง เพื่อเปิดทางเลือกที่หลากหลายให้กับแรงงานไทยในอนาคต
สอบถามข้อมูลเพิ่มเติมได้ที่สำนักงานจัดหางานจังหวัดทั่วประเทศ สำนักงานจัดหางานกรุงเทพมหานครพื้นที่ 1 - 10 หรือสายด่วนกระทรวงแรงงาน 1506 กด 2 กรมการจัดหางาน และสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/95265