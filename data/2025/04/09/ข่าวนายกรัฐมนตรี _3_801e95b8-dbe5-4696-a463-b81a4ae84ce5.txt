รัฐบาลไทย-ข่าวทำเนียบรัฐบาล-นายกฯ เรียกประชุมข้าราชการระดับปลัดกระทรวงทุกแห่ง สั่งการให้เร่งสร้างความเชื่อมั่นหลังเหตุการณ์แผ่นดินไหวในทุกมิติ พร้อมเดินหน้าการท่องเที่ยวเต็มสูบช่วงสงกรานต์


วันพุธที่ 9 เมษายน 2568
09/04/2568
พิมพ์
นายกฯ เรียกประชุมข้าราชการระดับปลัดกระทรวงทุกแห่ง สั่งการให้เร่งสร้างความเชื่อมั่นหลังเหตุการณ์แผ่นดินไหวในทุกมิติ พร้อมเดินหน้าการท่องเที่ยวเต็มสูบช่วงสงกรานต์
สั่งทุกส่วนต้องทำให้นักท่องเที่ยว เที่ยวได้อย่างมีความสุข สนุกทุกพื้นที่ ส่วนเอ็นเตอร์เทนเมนต์ฯ ย้ำประเทศต้องได้รับการลงทุนเพื่อสนับสนุนการท่องเที่ยว ยันไม่ควรบิดเบือนเรื่องกาสิโนแค่ 10 เปอร์เซ็นต์ ขอทุกหน่วยงาน ทำความเข้าใจและชี้แจง ปชช.
วันนี้ (9 เม.ย. 68) เวลา 11.30 น. ณ ห้องประชุมจารุวัสตร์ ชั้น 10 อาคารการท่องเที่ยวแห่งประเทศไทย กระทรวงการท่องเที่ยวแห่งประเทศไทย ถนนเพชรบุรี เขตราชเทวี กรุงเทพฯ นางสาวแพทองธาร ชินวัตร นายกรัฐมนตรี เป็นประธานการประชุมหัวหน้าส่วนราชการระดับปลัดกระทรวงหรือเทียบเท่า ครั้งที่ 4/2568 โดยมีหัวหน้าส่วนราชการระดับกระทรวงหรือเทียบเท่า จำนวน 42 คน เข้าร่วมประชุม
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรีกล่าวมอบนโยบายในการประชุมหัวหน้าส่วนราชการระดับกระทรวงหรือเทียบเท่าว่า จากเหตุการณ์แผ่นดินไหว ซึ่งถือว่าหนักพอสมควร ในทุก ๆ ส่วน โดยเฉพาะกรุงเทพมหานคร ซึ่งเป็นส่วนหน้าในการจัดการสถานการณ์ ขณะนี้อยู่ในช่วงเคลียร์พื้นที่ ต้องขอขอบคุณทุกภาคส่วนที่ร่วมมือช่วยเหลือย่างเต็มที่ สำหรับเรื่องการเยียวยารัฐบาลจะผู้ดูแลอย่างเต็มที่ และเรื่องการตรวจสอบ ได้เน้นย้ำให้ทุกภาคส่วนทำงานสืบสวนอย่างเต็มที่ ควบคู่ไปกับการเรียกความเชื่อมั่นในเรื่องการท่องเที่ยว ที่เป็นกลไกสำคัญในการขับเคลื่อนประเทศ  ซึ่งต่อจากนี้ จะต้องช่วยกันอีกครั้ง โดยเฉพาะส่วนของ การท่องเที่ยวฯที่จะต้องช่วยกันสร้างความเชื่อมั่นให้กลับมา เพื่อให้ชาวต่างชาติเชื่อมั่นว่ายังเป็นเดือนที่มีความสนุกสนานในช่วงเทศกาลสงกรานต์ ทั้งนี้ ยังต้องกระตุ้นเศรษฐกิจในมิติอื่น ๆ ให้ไปได้ต่อ
นายกรัฐมนตรี กล่าวถึงการส่งเสริมการท่องเที่ยว และ การสนับสนุนการลงทุนขนาดใหญ่ ของประเทศไทย อย่างเช่น Entertainment Complex ว่า “Entertainment Complex นั้น ไม่ใช่กาสิโน อย่างที่มีการบิดเบือน  กาสิโนที่ถูกกฎหมายจะมีเพียงที่ Entertainment Complex เท่านั้น ไม่ไช่จะไปเปิดที่ไหนก็ได้ การสร้าง Entertainment Complex หนึ่งในนั้นจะประกอบด้วยกาสิโนแค่ 10% ของพื้นที่ และนโยบายนี้ก็ได้แถลงต่อรัฐสภาไปแล้ว ซึ่งหวังว่าจะได้ขับเคลื่อนเศรษฐกิจใหม่ ๆ มีทางออกใหม่ ๆ ที่จะทำให้เกิดโอกาสการจ้างงานเพิ่มขึ้น เกิดทักษะที่สูงขึ้น
ซึ่ง Entertainment Complex 1 แห่ง ประกอบด้วยโรงแรม ร้านอาหาร ก็จะมีการจ้างงานที่มีทักษะที่สูงขึ้นในคนไทยหมายความถึงรายได้ของคนไทยที่สูงขึ้น และเมื่อมีการก่อสร้าง Entertainment Complex ก็ต้องใช้วัสดุในประเทศไทยทั้งหมด ซึ่งจะช่วยสนับสนุนสินค้าชุมชนและการเกษตร สิ่งนี้คือการขับเคลื่อนเศรษฐกิจครั้งใหญ่ ขอให้หัวหน้าส่วนราชการช่วยกันสื่อสารว่า ไม่ได้จะเปลี่ยนให้ประเทศไทยเป็นประเทศกาสิโน เป็นเพียง 1 เรื่องที่อยู่ใน Entertainment Complex เท่านั้น” นายกรัฐมนตรีระบุ
นายกรัฐมนตรีกล่าวต่อว่า เวลานี้ ขอให้ช่วยกันดำเนินการเรื่องการท่องเที่ยวอย่างเต็มที่ เพื่อที่จะได้นำตัวเลขของนักท่องเที่ยวกลับมา และทำให้ทุกภาคส่วนกลับมาเข้มแข็ง หลังจากผ่านพ้นภัยธรรมชาติ ทั้งนี้ รัฐบาลพร้อมสนับสนุนทุกภาคส่วน ขอให้ทุกคนพักผ่อนให้เพียงพอ เตรียมพร้อมรับมือช่วงสงกรานต์ที่จะกำลังจะมาถึง ทั้งนี้ ขอเป็นกำลังใจให้ทุก ๆ ท่าน ในการปฏิบัติหน้าที่ดูแลประชาชน

ที่มา : https://www.thaigov.go.th/news/contents/details/95254