รัฐบาลไทย-ข่าวทำเนียบรัฐบาล-กระทรวงการท่องเที่ยวและกีฬา เป็นเจ้าภาพจัดประชุมคณะหัวหน้าส่วนราชการระดับกระทรวง เดินหน้าขับเคลื่อน Amazing Thailand Grand Tourism and Sports Year 2025 


วันพุธที่ 9 เมษายน 2568
กระทรวงการท่องเที่ยวและกีฬา เป็นเจ้าภาพจัดประชุมคณะหัวหน้าส่วนราชการระดับกระทรวง เดินหน้าขับเคลื่อน Amazing Thailand Grand Tourism and Sports Year 2025
กระทรวงการท่องเที่ยวและกีฬา เป็นเจ้าภาพจัดประชุมคณะหัวหน้าส่วนราชการระดับกระทรวง เดินหน้าขับเคลื่อน Amazing Thailand Grand Tourism and Sports Year 2025 พร้อมเชื่อมโยงความร่วมมือทุกภาคส่วน
วันที่ 9 เมษายน 2568 กระทรวงการท่องเที่ยวและกีฬา ร่วมกับสำนักงานเลขาธิการ ก.พ. และสำนักเลขาธิการนายกรัฐมนตรี จัดการประชุมคณะหัวหน้าส่วนราชการระดับกระทรวง ครั้งที่ 3/2568 ณ อาคารการท่องเที่ยวแห่งประเทศไทย ถนนเพชรบุรี โดยมี นางสาวแพทองธาร ชินวัตร นายกรัฐมนตรี เป็นประธานการประชุม นางสาวนัทรียา ทวีวงศ์ ปลัดกระทรวงการท่องเที่ยวและกีฬา นางสาววนิดา พันธ์สอาด รองปลัดกระทรวงการท่องเที่ยวและกีฬา นายจาตุรนต์ ภักดีวานิช อธิบดีกรมการท่องเที่ยวนายมงคล วิมลรัตน์ อธิบดีกรมพลศึกษา พล.ต.ท.ศักย์ศิรา เผือกอ่ำ ผู้บัญชาการตำรวจท่องเที่ยว และนายวิษณุ ไล่ชะพิษ อธิการบดีมหาวิทยาลัยการกีฬาแห่งชาติ เข้าร่วม
การเป็นเจ้าภาพจัดประชุมในครั้งนี้ มุ่งสะท้อนบทบาทของกระทรวงการท่องเที่ยวและกีฬาในการขับเคลื่อนประเทศ ผ่านพลังของการท่องเที่ยวและกีฬา ภายใต้แนวคิด "Tourism and Sports: Powerful Tools for National Development" โดยเฉพาะในปี 2568 ซึ่งถือเป็นปีแห่งการส่งเสริมอุตสาหกรรมหลักของประเทศ ผ่านแคมเปญ “Amazing Thailand Grand Tourism and Sports Year 2025” ที่มีเป้าหมายยกระดับประเทศไทยสู่การเป็นจุดหมายปลายทางระดับโลกอย่างแท้จริง
ผลการดำเนินงานที่สำคัญของกระทรวงการท่องเที่ยวและกีฬา
ในการประชุมครั้งนี้ นางสาวนัทรียา ทวีวงศ์ ปลัดกระทรวงการท่องเที่ยวและกีฬา ได้นำเสนอผลการดำเนินงานที่สำคัญของกระทรวงการท่องเที่ยวและกีฬา โดยแบ่งเป็น 2 ด้านหลัก ได้แก่
ด้านการท่องเที่ยว
• ขับเคลื่อนปีแห่งการท่องเที่ยวและกีฬา 2025 ด้วย 5 มาตรการสำคัญ ได้แก่
1. ค้นหาและส่งเสริมเสน่ห์ไทยในพื้นที่ต่าง ๆ
2. ยกระดับความปลอดภัยและอำนวยความสะดวกแก่นักท่องเที่ยว
3. ส่งเสริมการท่องเที่ยวสำหรับทุกกลุ่ม เช่น ผู้สูงอายุ คนพิการ LGBTQ
4. สร้างเครือข่ายการท่องเที่ยวเชื่อมโยงภูมิภาค
5. ส่งเสริมการท่องเที่ยวอย่างยั่งยืน
• พัฒนาแหล่งท่องเที่ยวและบริการ เช่น การสร้างแหล่งท่องเที่ยวต้นแบบโดยชุมชน การยกระดับมาตรฐานสินค้าและบริการ การผลักดันเมืองท่องเที่ยวสร้างสรรค์สู่การเป็นสมาชิกเครือข่ายเมืองสร้างสรรค์ของยูเนสโก
• ส่งเสริมการท่องเที่ยวเชิงคุณภาพ เช่น การท่องเที่ยวเชิงวัฒนธรรม การท่องเที่ยวเชิงสุขภาพ การท่องเที่ยวสำราญทางน้ำ และการส่งเสริมการถ่ายทำภาพยนตร์ต่างประเทศในไทย
• ดูแลความปลอดภัยของนักท่องเที่ยว ผ่านศูนย์ช่วยเหลือนักท่องเที่ยว (TAC) การจัดตั้งเครือข่ายอาสาสมัครท่องเที่ยวและกีฬา (อสทก.) และการใช้เทคโนโลยีเพื่อยกระดับการบริหารความปลอดภัย เช่น แอพพลิเคชั่นของตำรวจท่องเที่ยวที่ชื่อว่า Thailand Police Tourist
ด้านการกีฬา
• ส่งเสริมกีฬาขั้นพื้นฐานและกีฬาเพื่อมวลชน เช่น การแข่งขันกีฬานักเรียน นักศึกษาแห่งชาติ, กีฬานักเรียนโรงเรียนตำรวจตระเวนชายแดน, กีฬาโรงเรียนโลก และกิจกรรมส่งเสริมสุขภาพในทุกกลุ่มเป้าหมาย
• สนับสนุนกีฬาเป็นเลิศและกีฬาอาชีพ โดยการส่งนักกีฬาเข้าร่วมการแข่งขันระดับนานาชาติ เช่น กีฬาซีเกมส์ ครั้งที่ 33 และกีฬาอาเซียนพาราเกมส์ ครั้งที่ 13 รวมถึงการพัฒนาโครงสร้างพื้นฐานและวิทยาศาสตร์การกีฬา
• จัดกิจกรรมกีฬาเพื่อสร้างมูลค่าเศรษฐกิจ หรือ Sports Tourism เช่น
o การแข่งขัน PT Grand Prix of Thailand 2025
o รายการวิ่งเทรลนานาชาติ HOKA Chiang Mai Thailand by UTMB
o การแข่งขันมวยไทย “ศึก THE HERO FIGHT MUAYTHAI”
o งานวิ่งมาราธอน Amazing Thailand Marathon Bangkok 2024
การขอความร่วมมือกับหน่วยงานภาครัฐ เพื่อขับเคลื่อนพันธกิจอย่างบูรณาการ
เพื่อให้การดำเนินงานของกระทรวงการท่องเที่ยวและกีฬา บรรลุผลอย่างมีประสิทธิภาพ ปลัดกระทรวงการท่องเที่ยวและกีฬา ได้เสนอประเด็นความร่วมมือที่สำคัญกับหน่วยงานต่าง ๆ ดังนี้
ด้านการท่องเที่ยว
• ดูแลความปลอดภัยนักท่องเที่ยวในช่วงเทศกาลสงกรานต์ 2568 ร่วมกับกระทรวงมหาดไทย, สำนักงานตำรวจแห่งชาติ และหน่วยงานท้องถิ่น เพื่อจัดกำลังเจ้าหน้าที่ในพื้นที่ท่องเที่ยวทั่วประเทศ
• ช่วยเหลือฉุกเฉินแก่นักท่องเที่ยว ขอความร่วมมือจากกระทรวงสาธารณสุข โดยเฉพาะสถาบันการแพทย์ฉุกเฉินแห่งชาติ (สพฉ.)
• บังคับใช้กฎหมายและควบคุมคุณภาพธุรกิจท่องเที่ยวร่วมกับสำนักงานตำรวจแห่งชาติ, กรมการท่องเที่ยว, กระทรวงพาณิชย์ และกรมสอบสวนคดีพิเศษ เพื่อปราบปรามบริษัทนำเที่ยวเถื่อน และธุรกิจที่เป็นตัวแทนอำพราง (Nominee)
• เพิ่มมาตรการความปลอดภัยทางน้ำและทางบก เช่น การควบคุมเรือท่องเที่ยว, การควบคุมรถเช่า Bigbike, การออกประกาศห้ามนักท่องเที่ยวเล่นน้ำบริเวณธงแดง โดยประสานงานกับกรมเจ้าท่า กรมการขนส่งทางบก และกรมอุทยานฯ
ด้านการกีฬา
• ผลักดันการมีวิชาพลศึกษาเป็นวิชาหลักในโรงเรียน โดยประสานงานกับกระทรวงศึกษาธิการ เพื่อปลูกฝังวินัยและสุขภาวะในเด็กและเยาวชน
• ส่งเสริมกีฬาเพื่อสุขภาพในแผนพัฒนาท้องถิ่น โดยร่วมกับกระทรวงมหาดไทยในการผลักดันให้องค์กรปกครองส่วนท้องถิ่นบรรจุกิจกรรมกีฬาและออกกำลังกายในแผนพัฒนาท้องถิ่น
• ร่วมประชาสัมพันธ์การแข่งขันกีฬาระดับนานาชาติ เช่น ซีเกมส์, อาเซียนพาราเกมส์ และวอลเลย์บอลหญิงชิงแชมป์โลก 2025 เพื่อสร้างแรงบันดาลใจแก่ประชาชนและส่งเสริม Soft Power ด้านกีฬา
นางสาวนัทรียา ทวีวงศ์ ปลัดกระทรวงการท่องเที่ยวและกีฬา กล่าวในช่วงท้ายว่า “กระทรวงการท่องเที่ยวและกีฬา พร้อมทำงานเชิงรุกและเชิงบูรณาการร่วมกับทุกหน่วยงาน เพื่อผลักดันศักยภาพของประเทศไทยในด้านการท่องเที่ยวและกีฬาให้เป็นพลังหลักในการพัฒนาเศรษฐกิจ สังคม และคุณภาพชีวิตของประชาชน โดยเรามุ่งหวังให้ปี 2568 เป็นจุดเปลี่ยนสำคัญที่แสดงศักยภาพของประเทศไทยในระดับโลกอย่างแท้จริง และเป็นปีที่คนไทยทุกคนจะได้ภาคภูมิใจในพลังของการท่องเที่ยวและกีฬาไทย”
การประชุมในครั้งนี้ไม่เพียงเป็นการสรุปภาพรวมการดำเนินงานของส่วนราชการเท่านั้น แต่ยังสะท้อนถึงพลังแห่งความร่วมมือระหว่างหน่วยงานต่าง ๆ ที่จะร่วมกันผลักดันประเทศไทยสู่อนาคตที่มั่นคง ยั่งยืน และเปี่ยมด้วยศักยภาพ ทั้งในมิติของเศรษฐกิจ การท่องเที่ยว กีฬา และคุณภาพชีวิตของประชาชน

ที่มา : https://www.thaigov.go.th/news/contents/details/95271