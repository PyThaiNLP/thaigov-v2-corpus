รัฐบาลไทย-ข่าวทำเนียบรัฐบาล-​ผู้แทนการค้าไทย ชัย วัชรงค์ หารือ ที่ปรึกษาฝ่ายเศรษฐกิจ สถานเอกอัครราชทูตออสเตรเลียประจำประเทศไทย พร้อมกระชับความร่วมมือด้านสินค้าเกษตรและอาหาร รวมถึงพัฒนาห่วงโซ่อุปทานร่วมกัน


วันพุธที่ 9 เมษายน 2568
09/04/2568
พิมพ์
​ผู้แทนการค้าไทย ชัย วัชรงค์ หารือ ที่ปรึกษาฝ่ายเศรษฐกิจ สถานเอกอัครราชทูตออสเตรเลียประจำประเทศไทย พร้อมกระชับความร่วมมือด้านสินค้าเกษตรและอาหาร รวมถึงพัฒนาห่วงโซ่อุปทานร่วมกัน
​ผู้แทนการค้าไทย ชัย วัชรงค์ หารือ ที่ปรึกษาฝ่ายเศรษฐกิจ สถานเอกอัครราชทูตออสเตรเลียประจำประเทศไทย พร้อมกระชับความร่วมมือด้านสินค้าเกษตรและอาหาร รวมถึงพัฒนาห่วงโซ่อุปทานร่วมกัน
วันนี้ (วันที่ 9 เมษายน 2568) เวลา 14.00 น. ณ ห้องรับรอง 1 ตึกบัญชาการ 1 ทำเนียบรัฐบาล นางสาวเคที ฟรานส์ซิส (Ms. Katie Francis) ที่ปรึกษาฝ่ายเศรษฐกิจ สถานเอกอัครราชทูตออสเตรเลียประจำประเทศไทย เข้าพบหารือกับ นายชัย วัชรงค์ ผู้แทนการค้าไทย โดยสรุปสาระสำคัญ ดังนี้
ผู้แทนการค้าไทยยินดีที่ได้พบหารือกับ ที่ปรึกษาฝ่ายเศรษฐกิจฯ และกล่าวว่าไทยและออสเตรเลีย ต่างมีความสัมพันธ์อันดีที่ดำเนินมาอย่างยาวนานเป็นรากฐานสำคัญในการขยายความร่วมมือทางการค้าและการลงทุนให้แข็งแกร่งยิ่งขึ้น พร้อมชื่นชมการจัดตั้ง Business Champion เพื่อเป็นกลไกในการส่งเสริมการค้าระหว่างประเทศของออสเตรเลียในเอเชียตะวันออกเฉียงใต้ ภายใต้กรอบยุทธศาสตร์ทางเศรษฐกิจเอเชียตะวันออกเฉียงใต้สู่ปี ค.ศ. 2040 ของออสเตรเลีย (Invested: Australia’s Southeast Asia Economic Strategy to 2040) ซึ่งช่วยส่งเสริมความเชื่อมโยงทางธุรกิจระหว่างออสเตรเลียและภูมิภาคนี้ให้เติบโตยิ่งขึ้น โดยประเทศไทยยืนยันที่จะส่งเสริมการค้าและการลงทุนที่เป็นประโยชน์ร่วมกัน พร้อมแสวงหาโอกาสใหม่ ๆ ในการเชื่อมโยงภาคธุรกิจของทั้งสองประเทศ โดยเฉพาะสาขาสินค้าเกษตรและอาหาร ที่สามารถขับเคลื่อนการเติบโตทางเศรษฐกิจอย่างยั่งยืนได้ในอนาคต
ที่ปรึกษาฝ่ายเศรษฐกิจฯ ยินดีและเป็นเกียรติอย่างยิ่งที่ได้พบผู้แทนการค้าไทย ซึ่งทั้งสองประเทศมีความสัมพันธ์ทางการค้าที่ดีมาหลายทศวรรษ มีความร่วมมือที่แน่นแฟ้น โดยเฉพาะในภาคการเกษตรผ่านโครงการต่าง ๆ  เช่น การทำงานร่วมกับองค์กรอุตสาหกรรมนมของออสเตรเลีย (Dairy Australia) ในการพัฒนายุทธศาสตร์ความยั่งยืนและการฝึกอบรมเกษตรกรในไทย รวมถึงการแลกเปลี่ยนความรู้ด้านการผลิตโคนมในภูมิอากาศเขตร้อน ซึ่งออสเตรเลียพร้อมประสานความร่วมมือกับทั้งหน่วยงานรัฐและภาคเอกชนไทยอย่างต่อเนื่อง เพื่อเพิ่มขีดความสามารถด้านสินค้าเกษตรร่วมกันในตลาดโลก
โอกาสนี้ ทั้งสองฝ่ายเห็นพ้องถึงความสำคัญในการผลักดันการค้าระหว่างไทย–ออสเตรเลียให้เติบโตอย่างมีประสิทธิภาพและเป็นประโยชน์ร่วมกันในระยะยาว โดยหารือถึงแนวทางส่งเสริมความร่วมมือที่สำคัญร่วมกัน ได้แก่ การรักษาเสถียรภาพของห่วงโซ่อุปทานสินค้าเกษตร ซึ่งต้องสอดคล้องกับพลวัตของตลาด โดยเฉพาะกลุ่มผลิตภัณฑ์นมและเนื้อวัว การขับเคลื่อนและแก้ไขอุปสรรคด้านกฎระเบียบต่าง ๆ ที่เกี่ยวเนื่องกับสินค้าเกษตร การสนับสนุนความร่วมมือเชิงยุทธศาสตร์ระหว่างภาคเอกชนของทั้งสองประเทศ เพื่อเพิ่มขีดความสามารถในการแข่งขัน การส่งเสริมความร่วมมือในอนาคตเพื่อขยายการค้าทวิภาคีให้เติบโตอย่างมั่นคงและยั่งยืน
นอกจากนี้ ผู้แทนการค้าไทยยังได้เสนอแนวคิดในการนำเข้าโคขนาดกลางจากออสเตรเลียมาเลี้ยงต่อในไทย เพื่อรองรับความต้องการของตลาดจีน ซึ่งสามารถบริหารจัดการตั้งแต่การเลี้ยงไปจนถึงการแปรรูปได้ ซึ่งที่ปรึกษาฝ่ายเศรษฐกิจฯ ให้ความสนใจและเชื่อว่าจะเป็นอีกแนวทางที่เป็นโอกาสในการพัฒนาความร่วมมือในภาคการเกษตรกับไทยได้ในอนาคต โดยพร้อมนำไปพิจารณากับหน่วยงานที่เกี่ยวข้องต่อไป

ที่มา : https://www.thaigov.go.th/news/contents/details/95263