รัฐบาลไทย-ข่าวทำเนียบรัฐบาล-กรมสรรพากรจัดเก็บรายได้เดือนมีนาคม 2568 เป็นไปตามเป้า


วันพุธที่ 9 เมษายน 2568
09/04/2568
พิมพ์
กรมสรรพากรจัดเก็บรายได้เดือนมีนาคม 2568 เป็นไปตามเป้า
กรมสรรพากรจัดเก็บรายได้เดือนมีนาคมได้ 170,473 ล้านบาท สูงกว่าช่วงเวลาเดียวกันของปีก่อน 6,603 ล้านบาท คิดเป็นร้อยละ 4.0 และสูงกว่าประมาณการจัดเก็บภาษีสรรพากรตามเอกสารงบประมาณ 1,088 ล้านบาท คิดเป็นร้อยละ 0.6
กรมสรรพากรจัดเก็บรายได้เดือนมีนาคมได้ 170,473 ล้านบาท สูงกว่าช่วงเวลาเดียวกันของปีก่อน 6,603 ล้านบาท คิดเป็นร้อยละ 4.0 และสูงกว่าประมาณการจัดเก็บภาษีสรรพากรตามเอกสารงบประมาณ 1,088 ล้านบาท คิดเป็นร้อยละ 0.6 ทั้งนี้ เมื่อพิจารณารายได้สะสม 6 เดือน (ตุลาคม 2567 - มีนาคม 2568) กรมสรรพากรจัดเก็บได้ 966,200 ล้านบาท สูงกว่าช่วงเวลาเดียวกันของปีก่อน 36,213 ล้านบาท คิดเป็นร้อยละ 3.9 และสูงกว่าประมาณการฯ 10,158 ล้านบาท คิดเป็นร้อยละ 1.1
นายปิ่นสาย สุรัสวดี อธิบดีกรมสรรพากร กล่าวว่า “สำหรับผลการจัดเก็บรายได้ ในเดือนมีนาคมนั้น ภาษีมูลค่าเพิ่มจากการบริโภคภายในประเทศ (ภ.พ. 30) ยังคงเป็นแรงขับเคลื่อนสำคัญ โดยกรมสรรพากรสามารถจัดเก็บ ภ.พ. 30 ได้สูงกว่าช่วงเวลาเดียวกันของปีก่อนร้อยละ 7.6 ขณะเดียวกันกรมสรรพากรได้จัดทำข้อตกลงการกำหนดราคาเป็นการล่วงหน้า (Advance Pricing Arrangement: APA) ระหว่างกรมสรรพากรไทยกับกรมสรรพากรต่างประเทศ ซึ่งช่วยอำนวยรายได้ภาษีเงินได้นิติบุคคลจากธุรกรรมข้ามพรมแดนที่เป็นธรรมแก่ประเทศไทย
นอกจากนี้ ในส่วนการยื่นแบบแสดงรายการภาษีเงินได้บุคคลธรรมดา จนถึงปัจจุบัน  (วันที่ 3 เมษายน 2568) มีแบบที่ยื่นมาแล้วทั้งหมดจำนวน 11.12 ล้านแบบ โดยเป็นแบบที่มีการขอคืนภาษีจำนวน 4.37 ล้านแบบ หรือร้อยละ 39 ซึ่งกรมสรรพากรได้ดำเนินการคืนภาษีเรียบร้อยแล้วร้อยละ 83 ของแบบที่มีการขอคืนภาษี สำหรับผู้เสียภาษีท่านใดที่ยื่นแบบแล้ว แต่ยังไม่ได้รับคืนภาษี กรมสรรพากรอาจใช้เวลาในการพิจารณา เช่น ต้องมีการขอเอกสารเพิ่มเติม ทั้งนี้ กรมสรรพากรอยู่ระหว่างเร่งดำเนินการ”
หากมีข้อสงสัย สอบถามรายละเอียดได้ที่สำนักงานสรรพากรทุกแห่งทั่วประเทศ หรือศูนย์สารนิเทศสรรพากร (RD Intelligence Center) โทร. 1161

ที่มา : https://www.thaigov.go.th/news/contents/details/95246