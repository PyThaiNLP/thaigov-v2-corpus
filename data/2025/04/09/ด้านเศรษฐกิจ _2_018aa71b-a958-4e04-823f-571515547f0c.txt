รัฐบาลไทย-ข่าวทำเนียบรัฐบาล-​“รมว.เอกนัฏ” มอบหมาย “ปลัดณัฐพล” พร้อมด้วย “อธิบดีณัฏฐิญา” ประชุมคณะกรรมการยุทธศาสตร์ซอฟต์พาวเวอร์แห่งชาติ


วันอังคารที่ 8 เมษายน 2568
08/04/2568
พิมพ์
​“รมว.เอกนัฏ” มอบหมาย “ปลัดณัฐพล” พร้อมด้วย “อธิบดีณัฏฐิญา” ประชุมคณะกรรมการยุทธศาสตร์ซอฟต์พาวเวอร์แห่งชาติ
​“รมว.เอกนัฏ” มอบหมาย “ปลัดณัฐพล” พร้อมด้วย “อธิบดีณัฏฐิญา” ประชุมคณะกรรมการยุทธศาสตร์ซอฟต์พาวเวอร์แห่งชาติ ดัน "ดีพร้อม" นำอัตลักษณ์ไทย สร้างมูลค่าเพิ่มทางเศรษฐกิจซอฟต์พาวเวอร์สู่สากล
กรุงเทพฯ 19 มีนาคม 2568 – ดร.ณัฐพล รังสิตพล ปลัดกระทรวงอุตสาหกรรม ได้รับมอบหมายจาก นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เข้าร่วมการประชุมคณะกรรมการยุทธศาสตร์ซอฟต์พาวเวอร์แห่งชาติ ครั้งที่ 1/2568 โดยมี นางสาวแพทองธาร ชินวัตร นายกรัฐมนตรี ให้เกียรติเป็นประธาน พร้อมด้วย นางสาวณัฏฐิญา เนตยสุภา อธิบดีกรมส่งเสริมอุตสาหกรรม และ นายสุรพล ปลื้มใจ รองอธิบดีกรมส่งเสริมอุตสาหกรรม หัวหน้าส่วนราชการ ผู้บริหารจากหน่วยงานที่เกี่ยวข้อง ณ ตึกภักดีบดินทร์ ทำเนียบรัฐบาล
ที่ประชุมฯ ได้รายงานให้คณะกรรมการยุทธศาสตร์ซอฟต์พาวเวอร์แห่งชาติทราบถึง 1) ความคืบหน้าการจัดทำมาตรการสิทธิประโยชน์ด้านศิลปะ ซึ่งมีเป้าหมายในการสนับสนุนให้ไทยเป็นศูนย์กลางการจัดงานแสดงศิลปะนานาชาติ (International Art Fair) ที่สำคัญของโลก ผลักดันให้ไทยเป็นศูนย์กลางในการซื้อขาย/ตลาดศิลปะ เพื่อดึงดูดนักสะสมและนักท่องเที่ยว ซึ่งจะช่วยให้เกิดการสร้างงาน สร้างรายได้ และสร้างมูลค่าเพิ่มทางเศรษฐกิจ รวมถึงเป็นการส่งเสริมให้ศิลปินไทยเป็นที่ยอมรับ และมีความมั่นคงทางอาชีพ 2) ความคืบหน้าการจัดงานประกวด Street Art ของเยาวชน โดยมีการเปิดพื้นที่ให้นักเรียนและนักศึกษาในการแสดงความคิดสร้างสรรค์ผ่านศิลปะบนผนังในพื้นที่ต่าง ๆ อาทิ สถานศึกษา รวมไปถึงแหล่งท่องเที่ยว ทั้งในกรุงเทพมหานครและต่างจังหวัด ภายใต้แนวคิด “Dream of Thailand” และ 3) ความคืบหน้าการจัดทำหลักสูตร E-learning สาขาต่าง ๆ และการอัพโหลดผ่านเว็บไซต์ ภายใต้โครงการ OFOS เพื่อให้ผู้ที่สนใจเข้าไปอบรมเพิ่มพูนความรู้และทักษะ
ทั้งนี้ คณะกรรมการยุทธศาสตร์ซอฟต์พาวเวอร์แห่งชาติ ได้ร่วมกันพิจารณาการดำเนินการสนับสนุนการขับเคลื่อนนโยบายการพัฒนาซอฟต์พาวเวอร์ของสำนักงานกองทุนพัฒนาสื่อปลอดภัยและสร้างสรรค์ โดยมีการดำเนินการผ่านกลยุทธ์ 6 สร้าง คือ สร้างสื่อ สร้างคน สร้างองค์ความรู้ สร้างภูมิคุ้มกัน สร้างเครือข่าย และสร้างองค์กร ซึ่งได้รับงบประมาณจากกองทุน กทปส. (กสทช.) เป็นหลัก นอกจากนี้ ยังได้พิจารณาแนวทางการขอรับสนับสนุนงบประมาณการดำเนินงานด้านซอฟต์พาวเวอร์ของกองทุนส่งเสริมวิสาหกิจขนาดกลางและขนาดย่อมด้วย
กระทรวงอุตสาหกรรม ภายใต้การนำของรัฐมนตรีว่าการกระทรวงอุตสาหกรรม นายเอกนัฏ พร้อมพันธุ์ มีนโยบาย “ปฏิรูปอุตสาหกรรมสู่เศรษฐกิจยุคใหม่ ทันสมัย สะอาด สะดวก โปร่งใส” โดยการสนับสนุนและส่งเสริมการปรับใช้ภูมิปัญญาพื้นบ้าน (Local Wisdom) ซึ่งเป็นศักยภาพของคนไทยและทุนทางวัฒนธรรมของประเทศไทย ทั้งนี้ กรมส่งเสริมอุตสาหกรรม หรือดีพร้อม (DIPROM) ได้รับมอบหมายให้ขับเคลื่อนซอฟต์พาวเวอร์ในสาขาหลัก คือ แฟชั่นและอาหาร ผ่านโครงการต่าง ๆ อาทิ โครงการพัฒนาศักยภาพบุคลากรด้านแฟชั่น โครงการหนึ่งเชฟ หนึ่งชุมชน  โดยขับเคลื่อนผ่าน 3 แนวทาง คือ สร้างสรรค์ต่อยอด โน้มน้าวจูงใจให้ชอบ และเผยแพร่เรื่องราวผ่านสื่อต่าง ๆ ด้วยการยกระดับทักษะเดิม (Upskill) และเพิ่มเติมการสร้างทักษะขึ้นมาใหม่ที่จำเป็นต่อการทำงาน (Reskill) โดยเฉพาะการสร้างทักษะอาชีพในอุตสาหกรรมสร้างสรรค์หรือซอฟต์พาวเวอร์ไทย ภายใต้นโยบาย “ดีพร้อมคอมมูนิตี้ ที่นี่มีแต่ให้” ผ่านกลยุทธ์ 4 ให้ 1 ปฏิรูป ซึ่งสอดรับกับนโยบาย OFOS (One family One Soft power) ของรัฐบาล โดยดำเนินการครอบคลุมตั้งแต่ต้นน้ำจนถึงปลายน้ำ พร้อมผลักดันอัตลักษณ์ ภูมิปัญญา วัฒนธรรมสร้างสรรค์ของไทยสร้างมูลค่าเพิ่มทางเศรษฐกิจซอฟต์พาวเวอร์สู่สากล

ที่มา : https://www.thaigov.go.th/news/contents/details/95230