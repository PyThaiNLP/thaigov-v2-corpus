รัฐบาลไทย-ข่าวทำเนียบรัฐบาล-​โฆษกอุตฯ เคลียร์ชัดไม่มีการต่ออายุ มอก. “ซินเคอหยวน” ซัดผู้ไม่หวังดี สร้างความสับสนให้ ปชช. 


วันอังคารที่ 8 เมษายน 2568
08/04/2568
พิมพ์
​โฆษกอุตฯ เคลียร์ชัดไม่มีการต่ออายุ มอก. “ซินเคอหยวน” ซัดผู้ไม่หวังดี สร้างความสับสนให้ ปชช.
​โฆษกอุตฯ เคลียร์ชัดไม่มีการต่ออายุ มอก. “ซินเคอหยวน” ซัดผู้ไม่หวังดี สร้างความสับสนให้ ปชช.
วันนี้ (5 เมษายน 2568) นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรม ในฐานะโฆษกกระทรวงอุตสาหกรรม เปิดเผยว่า ตามที่ปรากฏเป็นข่าวว่า กระทรวงอุตสาหกรรมได้ทำการต่ออายุ มอก. ให้บริษัทเหล็กสัญชาติจีน  "ซินเคอหยวน" เมื่อเดือนมกราคมที่ผ่านมานั้น เป็นข้อมูลที่ไม่ถูกต้อง ซึ่งข้อเท็จจริงคือบริษัท ซินเคอหยวน ปัจจุบันยังถูกสั่งพักใบอนุญาตฯ ห้ามผลิต ห้ามจำหน่าย สินค้าเหล็กเส้นที่ทดสอบไม่ผ่านมาตรฐาน ตามมาตรา 40 หนังสือเลขที่ อก 0706/1943 ลงวันที่ 20 กุมภาพันธ์ 2568 ตามการยืนยันของสำนักมาตรฐานผลิตภัณฑ์อุตสาหกรรม ว่าสินค้าไม่ได้มีการต่ออายุ มอก. ตามข้อมูลข่าวที่เผยแพร่ไปแต่อย่างใด
โฆษกฯพงศ์พล กล่าวเพิ่มเติมว่า ไม่เข้าใจว่าผู้ปล่อยข่าวมีเจตนาอันใด หรือเป็นผู้ไม่หวังดี เพราะได้นำข้อความบางส่วนของหนังสือแก้ไขความบกพร่องในระบบควบคุมคุณภาพ (QC) ลงวันที่ 23 มกราคม 2568 ที่ไม่ได้เกี่ยวข้องกันกับประเด็นมาตรฐานผลิตภัณฑ์ มาเชื่อมโยงว่าโรงงานได้รับการต่อ มอก. ซึ่งไม่ได้เป็นความจริง
“ย้ำอีกครั้งว่า นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เดินหน้าเอาจริงในการแก้ไขปัญหามาตลอด 5 เดือน เพื่อจัดการอุตสาหกรรมศูนย์เหรียญ ที่ไม่สร้างรายได้ให้แก่ประเทศ และยังเป็นอันตรายต่อชีวิตประชาชนและทำลายสิ่งแวดล้อม ล่าสุดได้มีการตั้งคณะกรรมการสอบข้อเท็จจริงเรื่องวัสดุก่อสร้างเหล็กไม่ได้มาตรฐานอันเป็นเหตุให้เกิดความเสียหายจากแผ่นดินไหว รวมถึงการลงนามเสนอปลดสิทธิประโยชน์ BOI กับโรงงานเหล็กสัญชาติจีนดังกล่าว เมื่อวันที่ 4 เมษายน 2568 ซึ่งอยากให้ทุกคน ทุกฝ่ายติดตามเรื่องนี้อย่างใกล้ชิด เพื่อความปลอดภัยในชีวิตและทรัพย์ของประชาชนคนไทย และผลประโยชน์ของประเทศ” นายพงศ์พล กล่าวทิ้งท้าย

ที่มา : https://www.thaigov.go.th/news/contents/details/95229