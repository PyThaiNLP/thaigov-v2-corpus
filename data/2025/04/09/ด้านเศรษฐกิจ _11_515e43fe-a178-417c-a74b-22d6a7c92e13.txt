รัฐบาลไทย-ข่าวทำเนียบรัฐบาล-“คมนาคม” คาด 7 วัน ช่วงสงกรานต์ 68 มีผู้ใช้ทางบนทางหลวงสายหลัก - มอเตอร์เวย์กว่า 7.01 ล้านคัน เตรียมเปิดทดลองใช้ฟรี! มอเตอร์เวย์ M6 ดีเดย์ 11 - 17 เม.ย.นี้ วิ่งฉิว “หินกอง - โคราช”


วันพุธที่ 9 เมษายน 2568
“คมนาคม” คาด 7 วัน ช่วงสงกรานต์ 68 มีผู้ใช้ทางบนทางหลวงสายหลัก - มอเตอร์เวย์กว่า 7.01 ล้านคัน เตรียมเปิดทดลองใช้ฟรี! มอเตอร์เวย์ M6 ดีเดย์ 11 - 17 เม.ย.นี้ วิ่งฉิว “หินกอง - โคราช”
....
นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม เปิดเผยว่า ในช่วงเทศกาลสงกรานต์ 2568 ซึ่งคาดว่า ระหว่างวันที่ 11 – 17 เมษายน 2568 รวม 7 วัน จะมีพี่น้องประชาชนเดินทางกลับภูมิลำเนา และเดินทางท่องเที่ยวด้วยรถยนต์ส่วนบุคคลและใช้บริการขนส่งสาธารณะเป็นจำนวนมาก โดยคาดการณ์ว่า จะมีปริมาณการเดินทางเข้า - ออกกรุงเทพมหานคร (กทม.) ด้วยรถยนต์ส่วนบุคคล บนทางหลวงสายหลักและมอเตอร์เวย์ รวม 7.01 ล้านคัน ทั้งนี้ เพื่อเป็นการอำนวยความสะดวกการเดินทางของพี่น้องประชาชนได้อย่างรวดเร็ว และปลอดภัย จึงได้มอบหมายให้กรมทางหลวง (ทล.) ดำเนินการเปิดทดลองใช้มอเตอร์เวย์ M6 ฟรีในช่วงเทศกาลสงกรานต์ 2568 วันที่ 11 เมษายน 2568 ตั้งแต่เวลา 00.01 น. ไปจนถึงวันที่ 17 เมษายน 2568 ตั้งแต่ช่วงหินกอง - นครราชสีมา ระยะทาง 163 กิโลเมตร (กม.) แบ่งเป็น ช่วงหินกอง – ปากช่อง ระยะทาง 85.4 กม. และช่วงปากช่อง – นครราชสีมา ระยะทาง 77.9 กม. โดยจะเปิดให้วิ่งด้านซ้ายทาง (ทิศทางเดียว) คือ วันที่ 11 - 13 เมษายน 2568 กำหนดให้รถวิ่งขาออก มุ่งหน้าสู่ปากช่อง จ.นครราชสีมา และวันที่ 14 - 17 เมษายน 2568 วิ่งขาเข้ามุ่งหน้า ต.หินกอง อ.หนองแค จ.สระบุรี
นายสุริยะ กล่าวต่อว่า การเปิดทดลองใช้มอเตอร์เวย์ M6 ฟรีในช่วงเทศกาลสงกรานต์นี้ ถือเป็นของขวัญจากกระทรวงคมนาคมที่มอบให้แก่พี่น้องประชาชน เพื่อให้สามารถเดินทางไปยังภาคตะวันออกเฉียงเหนือ (อีสาน) ได้อย่างสะดวก รวดเร็ว และมีความปลอดภัยยิ่งขึ้น ซึ่งสามารถร่นระยะเวลาในการเดินทางช่วงเทศกาลได้ถึง 2-3 ชั่วโมง รวมถึงเป็นการสนับสนุนการท่องเที่ยวตามนโยบายของรัฐบาลอีกด้วย นอกจากนี้ยังช่วยแบ่งเบาการจราจรหนาแน่นบนถนนมิตรภาพ โดยคาดว่า M6 ช่วงหินกอง-ปากช่อง ที่เป็นการให้บริการเพิ่มเติมเป็นการชั่วคราวในช่วงเทศกาลสงกรานต์ 2568 (ระหว่างวันที่ 11-17 เมษายน 2568) คาดว่าจะมีรถเข้าใช้บริการไม่น้อยกว่า 176,000 คัน สามารถแบ่งเบาปริมาณจราจรบนทางหลวงหมายเลข 1 (ถนนพหลโยธิน) ได้ประมาณ 25-30% ส่วน M6 ช่วงปากช่อง-นครราชสีมา คาดว่าจะมีรถเข้าใช้บริการไม่น้อยกว่า 300,000 คัน  สามารถแบ่งเบาปริมาณจราจรบนทางหลวงหมายเลข 2 (ถนนมิตรภาพ) ได้ประมาณ 40-45% ซึ่งจากข้อมูลสถิติปริมาณรถใช้มอเตอร์เวย์ M6 ในช่วงเทศกาลสงกรานต์ 2567 พบว่า มีปริมาณรถใช้ รวมทั้งสิ้น 299,627 คัน แบ่งเป็น ขาออก จำนวน 165,472 คัน สามารถช่วยแบ่งเบาปริมาณจราจรบนถนนมิตรภาพได้ถึง 43% และขาเข้า จำนวน 134,155 คัน สามารถช่วยแบ่งเบาปริมาณจราจรบนถนนมิตรภาพได้ 35%
ขณะเดียวกัน กระทรวงคมนาคมยังให้ความสำคัญอย่างยิ่งกับการดูแลความปลอดภัยในการเดินทางของประชาชน ภายใต้แนวคิด “เทศกาลความสุข ทุกที่ทั่วไทย เดินทางสะดวก ปลอดภัย บนโครงข่ายคมนาคม” ทั้งบก ทาง ราง น้ำ และอากาศ โดยมีเป้าหมายหลัก คือ การลดอุบัติเหตุให้เป็นศูนย์ พร้อมเน้นย้ำให้ทุกหน่วยงานบูรณาการการทำงานร่วมกันอย่างมีประสิทธิภาพสูงสุด เพื่อให้ประชาชนทุกคนสามารถเดินทางได้อย่างอุ่นใจ และถึงจุดหมายโดยสวัสดิภาพ
ด้านนายอภิรัฐ ไชยวงศ์น้อย อธิบดีกรมทางหลวง เปิดเผยว่า ตามที่ได้รับมอบหมายจาก นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม ให้ลงพื้นที่ตรวจเยี่ยมโครงการทางหลวงพิเศษระหว่างเมือง (มอเตอร์เวย์) หมายเลข 6 (M6) ช่วงหินกอง – นครราชสีมา ณ บริเวณด่านหินกอง จ.สระบุรี สำหรับเทศกาลสงกรานต์ 2568 นี้ ทล. ได้สั่งการให้หยุดก่อสร้าง เพื่อคืนพื้นผิวจราจร และเพิ่มเจ้าหน้าที่อำนวยความสะดวกอย่างเต็มกำลัง พร้อมรองรับปริมาณรถจำนวนมาก ซึ่งคาดว่าจะช่วยลดความแออัดบนถนนมิตรภาพและเส้นทางหลักได้อย่างมีประสิทธิภาพ ซึ่งโครงการมอเตอร์เวย์ M6 สายบางปะอิน - นครราชสีมา ระยะทาง 196 กม. ปัจจุบันการก่อสร้างงานโยธาของโครงการ มีความก้าวหน้าโดยรวม 97.75% ส่วนงานก่อสร้างด่านเก็บเงินค่าธรรมเนียมผ่านทางและติดตั้งงานระบบ มีความก้าวหน้าโดยรวม 75.02% โดยมีเป้าหมายให้งานก่อสร้างแล้วเสร็จ พร้อมเปิดให้ประชาชนทดลองใช้บริการตลอดเส้นทางในช่วงปลายปี 2568 และเปิดให้บริการเต็มรูปแบบโดยเริ่มเก็บค่าธรรมเนียมผ่านทางภายในปี 2569
โดยจุดขึ้น-ลงมอเตอร์เวย์ M6 ช่วงสงกรานต์นี้ สำหรับขาออก ในช่วงวันที่ 11 - 13 เม.ย. 68 จะเปิดเพิ่มทั้งหมด 3 ด่าน ได้แก่ ด่านหินกอง (กม. 33+100) , ด่านสระบุรี (ต่างระดับพระพุทธฉาย) (กม. 40+760) , ด่านปากช่อง (กม. 110+500 ) ส่วนอีก 2 ด่าน ได้แก่ ด่านสีคิ้ว (กม. 147+000) และ ด่านขามทะเลสอ (กม. 177+000) ยังคงเปิดตามปกติ
ส่วนขาเข้าตั้งแต่วันที่ 14-17 เม.ย.68 จะเปิดเพิ่มจำนวน 3 ด่าน เช่นกัน ได้แก่ ด่านปากช่อง (กม. 110+500) , ด่านสระบุรี (ต่างระดับพระพุทธฉาย) (กม. 40+760) , ด่านหินกอง (กม. 33+100) ส่วนอีก 2 ด่านได้แก่ ด่านขามทะเลสอ (กม. 177+000) และ ด่านสีคิ้ว (กม. 147+000) ยังคงเปิดตามปกติ
ทั้งนี้ผู้ที่ใช้เส้นทาง ควรใช้ความเร็ว ไม่เกิน 80 กิโลเมตร ต่อชั่วโมง เนื่องด้วยเส้นทางดังกล่าว เป็นช่วงเขตการก่อสร้าง แต่อย่างไรก็ตามได้จัดกำลังเจ้าหน้าที่เข้าดูแลตามจุดต่างๆตลอดเส้นทางที่เปิดให้ใช้บริการ ทั้งนี้ประชาชนผู้ใช้เส้นทาง สามารถติดต่อสายด่วนเหตุฉุกเฉินได้ที่เบอร์ 1586
สำหรับโครงการมอเตอร์เวย์ M6 เป็นทางหลวงพิเศษที่มีมาตรฐานขนาด 4 - 6 ช่องจราจร มีการควบคุมการเข้า -ออกอย่างสมบูรณ์ (Fully Controlled Access) ทำให้ผู้ใช้ทางสามารถใช้ความเร็วได้อย่างปลอดภัย โดยมีจุดเริ่มต้นที่จุดตัดทางหลวงพิเศษหมายเลข 9 บริเวณทางแยกต่างระดับบางปะอิน อ.บางปะอิน จ.พระนครศรีอยุธยา ผ่านพื้นที่ จ.สระบุรี และไปบรรจบกับทางหลวงหมายเลข 204 (ทางเลี่ยงเมืองนครราชสีมา) อ.เมือง จ.นครราชสีมา ระยะทางรวม 196 กม. โดยมีทางแยกต่างระดับ จำนวน 10 แห่ง เพื่อให้สามารถเชื่อมต่อการเดินทางกับโครงข่ายทางหลวงสายสำคัญตลอดแนวเส้นทาง พร้อมด่านเก็บเงินค่าธรรมเนียมผ่านทาง จำนวน 9 แห่ง และที่พักริมทางหลวง 8 แห่ง เพื่ออำนวยความสะดวกแก่ผู้ใช้ทาง
อย่างไรก็ตาม เมื่อโครงการมอเตอร์เวย์ M6 เป็นหนึ่งในโครงข่ายสำคัญตามแผนแม่บทการพัฒนาทางหลวงพิเศษระหว่างเมือง ระยะ 20 ปี ทั้งนี้ เมื่อแล้วเสร็จ จะช่วยเติมเต็มโครงข่ายมอเตอร์เวย์ให้มีความสมบูรณ์ยิ่งขึ้น เพิ่มความสะดวก รวดเร็ว และปลอดภัยให้กับประชาชนในการเดินทางและขนส่งสินค้าจากกรุงเทพฯ และปริมณฑล ไปสู่ประตูภาคอีสาน ส่งเสริมการค้า การลงทุน การท่องเที่ยว และเพิ่มขีดความสามารถทางการแข่งขันของไทยบนเวทีโลก ซึ่งเป็นไปตามนโยบายของรัฐบาล นางสาวแพทองธาร ชินวัตร นายกรัฐมนตรี และนโยบาย “คมนาคมเพื่อโอกาสประเทศไทย” ของกระทรวงคมนาคม

ที่มา : https://www.thaigov.go.th/news/contents/details/95266