รัฐบาลไทย-ข่าวทำเนียบรัฐบาล-​“อธิบดีณัฏฐิญา” บินตรงเมืองล้านนา นำทัพ ผปก. ดีพร้อม ร่วมงาน Thailand Coffee Hub 2025 ภาคเหนือ โชว์ศักยภาพดันซอฟต์พาวเวอร์อาหารไทย ขานรับนโยบาย รมว.เอกนัฏ


วันอังคารที่ 8 เมษายน 2568
08/04/2568
พิมพ์
​“อธิบดีณัฏฐิญา” บินตรงเมืองล้านนา นำทัพ ผปก. ดีพร้อม ร่วมงาน Thailand Coffee Hub 2025 ภาคเหนือ โชว์ศักยภาพดันซอฟต์พาวเวอร์อาหารไทย ขานรับนโยบาย รมว.เอกนัฏ
​“อธิบดีณัฏฐิญา” บินตรงเมืองล้านนา นำทัพ ผปก. ดีพร้อม ร่วมงาน Thailand Coffee Hub 2025 ภาคเหนือ โชว์ศักยภาพดันซอฟต์พาวเวอร์อาหารไทย ขานรับนโยบาย รมว.เอกนัฏ
จ.เชียงใหม่ 2 เมษายน 2568 - นางสาวณัฏฐิญา เนตยสุภา อธิบดีกรมส่งเสริมอุตสาหกรรม ให้เกียรติเป็นประธานเปิดงาน Thailand Coffee Hub 2025 ภาคเหนือ โดย นายพรเทพ อรรถกิจไพศาล รักษาการผู้อำนวยการ กลุ่มปฏิบัติการสาขาภาคเหนือ บริษัท เซ็นทรัลพัฒนา จำกัด (มหาชน) กล่าวรายงาน ร่วมด้วย นางดวงดาว ขาวเจริญ และนายดุสิต อนันตรักษ์ รองอธิบดีกรมส่งเสริมอุตสาหกรรม ผู้แทนจากหน่วยงานเครือข่ายพันธมิตร คณะผู้บริหารและเจ้าหน้าที่กรมส่งเสริมอุตสาหกรรม หรือดีพร้อม (DIPROM) และสื่อมวลชนเข้าร่วมงานดังกล่าว ณ ลานโปรโมชั่น ชั้น 1 ศูนย์การค้าเซ็นทรัลเชียงใหม่ อ.เมืองเชียงใหม่
งาน Thailand Coffee Hub 2025 ภาคเหนือ จัดขึ้นระหว่างวันที่ 2 - 6 เมษายน 2568 ณ ลานโปรโมชั่น ชั้น 1 ศูนย์การค้าเซ็นทรัล เชียงใหม่ เพื่อแสดงศักยภาพผู้ประกอบการกลุ่มผลิตภัณฑ์อุตสาหกรรมเกษตรแปรรูป อาหารแปรรูป และอุตสาหกรรมที่เกี่ยวข้องในพื้นที่ภาคเหนือ ภายในงานเปิดเวทีเสริมแกร่งให้กับวิสาหกิจของไทยให้สามารถต่อยอดและขยายโอกาสผ่านการเจรจาธุรกิจ (Business Matching) เพื่อให้อุตสาหกรรมอาหารและเครื่องดื่มของไทยเป็นที่รู้จักและสามารถแข่งขันได้ในระดับสากลต่อไป โดย ดีพร้อม ได้นำผู้ประกอบการกลุ่มอุตสาหกรรมกาแฟ โกโก้ และเครื่งดื่ม ที่ได้รับการส่งเสริมและพัฒนาศักยภาพการประกอบการจากดีพร้อม จำนวน 12 กิจการ เข้าร่วมงานดังกล่าว ภายในโซน “DIPROM Community” เพื่อสร้างโอกาสทางธุรกิจและทดสอบตลาดให้กับผู้ประกอบการ SMEs และวิสาหกิจชุมชน รวมถึงแลกเปลี่ยนประสบการณ์และแบ่งปันองค์ความรู้ในด้านต่าง ๆ อีกด้วย
ผู้ประกอบการที่เข้าร่วมงานดังกล่าว เป็นอีกหนึ่งความสำเร็จของการผลักดันนโยบาย Soft Power สาขาอาหาร ภายใต้นโยบาย “ดีพร้อมคอมมูนิตี้ ที่นี่มีแต่ให้” ผ่านกลยุทธ์ 4 ให้ 1 ปฏิรูป ที่มุ่งเน้นเชื่อมโยงความเป็นอัตลักษณ์ของพื้นที่และยกระดับกลุ่มผู้ประกอบการเกษตรอุตสาหกรรม โดยการนำเครื่องมือและเทคโนโลยีของความเป็นอุตสาหกรรมเข้าไปพัฒนาในกระบวนการตั้งแต่ต้นน้ำถึงปลายน้ำ รวมถึงส่งเสริมภาพลักษณ์ผ่านการใช้อาหารไทยเป็นเครื่องมือในการกระตุ้นเศรษฐกิจและสร้างการรับรู้ในตลาดต่างประเทศ ตลอดจนยกระดับความรู้และแนวคิดการพัฒนาผลิตภัณฑ์ กระบวนการผลิตเพื่อตอบสนองความต้องการของลูกค้าเป้าหมาย เพื่อให้เกิดการสร้างงาน สร้างรายได้ สร้างเครือข่าย และเกิดเป็นห่วงโซ่อุปทาน (Supply Chain) ในอนาคต ซึ่งสอดรับกับการปฏิรูปอุตสาหกรรมไทยสู่เศรษฐกิจยุคใหม่ ตามนโยบายของ นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม

ที่มา : https://www.thaigov.go.th/news/contents/details/95232