รัฐบาลไทย-ข่าวทำเนียบรัฐบาล-ปักหมุด...จุดเล่นน้ำสงกรานต์ ส่วนกลาง – ภูมิภาค ในงาน Water Festival 2025 ชวน ปชช. ร่วมกิจกรรมรับความสุขอย่างชุ่มฉ่ำ 


วันพุธที่ 9 เมษายน 2568
09/04/2568
พิมพ์
ปักหมุด...จุดเล่นน้ำสงกรานต์ ส่วนกลาง – ภูมิภาค ในงาน Water Festival 2025 ชวน ปชช. ร่วมกิจกรรมรับความสุขอย่างชุ่มฉ่ำ
ปักหมุด...จุดเล่นน้ำสงกรานต์ ส่วนกลาง – ภูมิภาค ในงาน Water Festival 2025 ชวน ปชช. ร่วมกิจกรรมรับความสุขอย่างชุ่มฉ่ำ
วันนี้ (9 เมษายน 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า การท่องเที่ยวแห่งประเทศไทย ขอเชิญชวนคนไทยร่วมกิจกรรมในงาน “Maha Songkran World Water Festival 2025” ณ สถานที่ต่าง ๆ ที่จัดขึ้นเพื่อให้ประชาชนและนักท่องเที่ยวได้รับความสุขอย่างชุ่มฉ่ำ ได้แก่
1) 11-15 เมษายน 2568 กิจกรรม “มรดกภูมิปัญญาทางวัฒนธรรมที่จับต้องไม่ได้ของมนุษยชาติ” กับสงกรานต์ที่ ถนนราชดำเนิน & ท้องสนามหลวง กรุงเทพฯ
2) 13-15 เมษายน 2568 ณ สยามสแควร์ ในงาน “สงกรานต์สยามผ้าขาวม้า สาดสนุก สุดอะเมซิ่ง”  เนรมิตสยามสแควร์ให้กลายเป็นสวนน้ำ กับ สงกรานต์สยามผ้าขาวม้า
3) 14 เมษายน 2568 ในงาน Amazing Bangkok Songkran Parade 2025  ณ ถนนสีลม มีขบวนพาเหรดสงกรานต์ของชาว LGBTQIA+ ที่ร่วมมือของหน่วยงานภาครัฐ จัดงานภายใต้แนวคิดสืบสานประเพณีวัฒนธรรมของไทย
4) 12-14 เมษายน 2568 ณ สนามราชมังคลากีฬาสถาน กรุงเทพฯ ในงาน S2O Songkran Music Festival เทศกาลดนตรีสงกรานต์ระดับโลกผสมผสานระหว่าง “ดนตรี” และ “น้ำ”
5) 10 – 15 เมษายน 2568 ณ  One Bangkok ในงาน One Bangkok, One Lagoon Splashing Songkran Rhythms เนรมิตรังสรรค์พื้นที่ใจกลางกรุงให้เป็นโอเอซิส ผสานสายน้ำและศิลปะวัฒนธรรมไทยในรูปแบบร่วมสมัยมีเอกลักษณ์
6) 10 – 16 เมษายน 2568 ณ ไอคอนสยาม ในงาน ICONSIAM THAICONIC SONGKRAN CELEBRATION 2025 ภายใต้แนวคิด “สาดสนุกมหาสงกรานต์ สายธารแห่งเสน่ห์ไทย”
7) 12-14 เมษายน 2568 ณ ลานด้านหน้าศูนย์การค้าเซ็นทรัลเวิลด์ ในงาน Thai Rhythm Songkran Festival 2025
สำหรับไฮไลต์การจัดงาน Water Festival 2025 ในส่วนภูมิภาค เช่น
1) 12-15 เมษายน 2568 จ.เชียงใหม่ ณ วัดเจดีย์หลวง: ประเพณีปี๋ใหม่เมือง สรงน้ำพระพุทธรูปสำคัญ ของวัดเจดีย์หลวง จุดประทีปบูชาพระธาตุ พร้อมลิ้มรสอาหารเหนืออร่อยแบบล้านนาแท้ ๆ
2) 12-13 เมษายน 2568 จ.ลำพูน ณ ตลาดนัดสงกรานต์ ถนนรถแก้ว: ทำบุญสรงน้ำพระ ชมขบวนแห่ของดีเวียงลำพูน ชอปของดีของชุมชนและลิ้มรสอาหารล้านนา
3) 13-15 เมษายน 2568 จ.ขอนแก่น ณ วัดไชยศรี บ้านสาวะถี: ร่วมพิธีสะเดาะเคราะห์แบบอีสานดั้งเดิม พร้อมทำบุญเสริมสิริมงคลด้วยการตักบาตรหน้าสิมและสรงน้ำพระพุทธรูปไม้โบราณ การแสดงหมอลำสาวะถี
4) 12-13 เมษายน 2568  จ.อุดรธานี ณ ลานวัฒนธรรมมรดกโลกบ้านเชียง: ร่วมรดน้ำดำหัวขอพรพ่อใหญ่ แม่ใหญ่ ไทยพวนบ้านเชียง เพื่อรับพรจากผู้สูงอายุ ทำบุญตักบาตรสรงน้ำพระ
5) 12-13 เมษายน 2568 จ.ภูเก็ต ณ สวนเฉลิมพระเกียรติ 72 พรรษา มหาราชินี หรือลานมังกร ซอยรมณีย์และวัดไม้ขาว: ชวนสวมใส่ชุดเคบาย่า เดินเล่นรอบเมืองภูเก็ต ถ่ายรูปเช็กอินลงโซเชียล ชวนชิมและเดินเล่นชิล ๆ อุดหนุนของดีของชุมชน โดยในวันที่ 13 เมษายน 2568 เริ่มต้นปีใหม่ด้วยการตักบาตรข้าวสุกและข้าวสารอาหารแห้ง ที่วัดไม้ขาวเพื่อความเป็นสิริมงคล
“รัฐบาลเชิญชวนคนไทยร่วมเป็นส่วนหนึ่งในงานประเพณีสงกรานต์เป็นมรดกทางวัฒนธรรมของไทยที่มีความหมายมากกว่าการเล่นน้ำ แต่เป็นเทศกาลแห่งความรัก ความกตัญญู และความอบอุ่นของครอบครัว ซึ่งควรค่าแก่การส่งต่อไปสู่สายตาชาวโลก
สงกรานต์ไทยคือมรดกทางวัฒนธรรมที่ควรค่าแก่การอนุรักษ์และสืบทอดให้คนรุ่นหลัง เราต้องการให้สงกรานต์เป็นเทศกาลที่ทุกคนต้องมาเยือน อย่างน้อยครั้งหนึ่งในชีวิต” นายอนุกูล กล่าว

ที่มา : https://www.thaigov.go.th/news/contents/details/95233