รัฐบาลไทย-ข่าวทำเนียบรัฐบาล-รองนายกฯ “ประเสริฐ” หารือรมว.เทคโนโลยีและการสื่อสาร สปป.ลาว จับมือยกระดับพัฒนาเทคโนโลยีดิจิทัลอาเซียน 


วันพฤหัสบดีที่ 3 เมษายน 2568
03/04/2568
พิมพ์
รองนายกฯ “ประเสริฐ” หารือรมว.เทคโนโลยีและการสื่อสาร สปป.ลาว จับมือยกระดับพัฒนาเทคโนโลยีดิจิทัลอาเซียน
รองนายกฯ “ประเสริฐ” หารือรมว.เทคโนโลยีและการสื่อสาร สปป.ลาว จับมือยกระดับพัฒนาเทคโนโลยีดิจิทัลอาเซียน ชี้เวทีประชุม High Level Digital Transformation Forum  “Lao Digital Week 2025”ผลักดัน 5 ความร่วมมือด้านดิจิทัลอย่างยั่งยืน
การพูดคุยหารือในประเด็นสำคัญเกี่ยวกับความร่วมมือของไทยและ สปป. ลาว ซึ่งเป็นที่่น่าดีใจที่ทั้งไทยและลาวเห็นตรงกันที่จะร่วมมือกันต่อยอดในเรื่องที่รัฐบาลไทย โดยกระทรวงดีอี เคยได้หารือกับทาง สปป.ลาวเอาไว้เมื่อวันที่ 15 มกราคม 2568 ที่ผ่านมาและได้ลงนามบันทึกความร่วมมือ (MOU) ด้านการไปรษณีย์ โทรคมนาคมและเทคโนโลยีสารสนเทศและการสื่อสาร และเทคโนโลยีดิจิทัล ซึ่งเป็นก้าวสำคัญที่ช่วยขับเคลื่อนความก้าวหน้าทางเทคโนโลยีดิจิทัล และส่งเสริมความเข้มแข็งในการพัฒนาร่วมกันอย่างยั่งยืน ทำให้ในการหารือร่วมครั้งนี้ สามารถสรุปความสำคัญได้ 6 ประเด็นดังนี้
1.ด้านการไปรษณีย์ ทาง สปป.ลาว พร้อมให้การสนับสนุนประเทศไทยในการลงสมัครรับเลือกตั้งในตำแหน่งสมาชิกสภาบริหาร (Council of Administration : CA) และสมาชิกสภาปฏิบัติการไปรษณีย์ (Postal Operations Council : POC) ของสหภาพสากลไปรษณีย์ (Universal Postal Union : UPU) วาระ 4 ปี (ปี ค.ศ. 2026-2029) ซึ่งจะมีการเลือกตั้งในการประชุมใหญ่สหภาพสากลไปรษณีย์ สมัยที่ 28 ซึ่งจะจัดขึ้นในระหว่างวันที่ 8 – 19 กันยายน 2568 ณ นครดูไบ สหรัฐอาหรับเอมิเรตส์
2.การส่งเสริมด้าน Start up กระทรวงดีอี โดย สำนักงานเศรษฐกิจดิจิทัล หรือ ดีป้า เตรียมร่วมกับ สปป.ลาว ออกแบบและจัดโครงการส่งเสริมการขยายตลาดของวิสาหกิจดิจิทัลเริ่มต้นระหว่างประเทศ ผ่านกิจกรรมหรือโครงการที่เป็นเวทีแลกเปลี่ยนเทคโนโลยีระหว่างวิสาหกิจดิจิทัลเริ่มต้น อาทิ การเข้าร่วมโครงการและกิจกรรมต่าง ๆ Incubation หรือ Acceleration Program นอกจากนี้ ยังรวมถึงการดึงดูดนักลงทุน และบริษัทเทคโนโลยี ทำให้เกิดการจับคู่ธุรกิจ (Business Matching) เพื่อผลักดันและพัฒนากลุ่มวิสาหกิจดิจิทัลเริ่มต้นของทั้ง 2 ประเทศไปสู่ระดับนานาชาติ
3.การพัฒนาทักษะดิจิทัล ซึ่งกระทรวงดีอี โดย ดีป้า ร่วมกับ กรมความร่วมมือระหว่างประเทศ (Thailand International Cooperation Agency: TICA) กระทรวงต่างประเทศ และ หน่วยงานเพื่อการพัฒนาระหว่างประเทศสหรัฐ (United States Agency for International Development: USAID) จัดทำข้อเสนอโครงการ Digital Economy Leadership Series/ Digital Economy Leadership Workshop and Networking เพื่อพัฒนาทักษะด้านดิจิทัลของผู้ประกอบการ SMEs Startup และบุคลากรภาคการผลิต ใน สปป.ลาว รวมทั้งยกระดับความสามารถด้านการแข่งขันสำหรับกลุ่มประเทศอาเซียน
4.ความร่วมมือด้านสถิติ กระทรวงดีอี พร้อมสนับสนุน สปป.ลาว ในการส่งเสริมและพัฒนาระบบสถิติด้านเทคโนโลยีและการสื่อสาร เช่น การแลกเปลี่ยนและถ่ายทอดประสบการณ์การพัฒนาทักษะดิจิทัล รวมถึงการจัดทำแผนพัฒนารายบุคคลแก่ผู้ปฏิบัติงานที่ผ่านมาของสำนักงานสถิติแห่งชาติทั่วประเทศ
5.ความร่วมมือด้านการแก้ไขปัญหาอาชญากรรมออนไลน์ โดยกระทรวงดีอี และสปป.ลาว จะดำเนินการแลกเปลี่ยนข้อมูลนโยบาย และแนวปฏิบัติที่ดีระหว่างกัน ในเรื่องที่เกี่ยวข้องกับการจัดการปัญหาอาชญากรรมออนไลน์ภายในประเทศ เพื่อการดำเนินการแก้ไขปัญหาอาชญกรรมออนไลน์ร่วมกัน โดยเฉพาะปัญหาการหลอกลวงทางออนไลน์ ที่สปป.ลาวกำลังได้รับผลกระทบอยู่เช่นกัน และ 6. ความร่วมมือด้านการใช้เทคโนโลยีดาวเทียม แก้ไขปัญหาฝุ่น PM2.5 โดยจะมีการประสานความร่วมมือการใช้เทคโนโลยีดาวเทียมในการสังเกตและติดตามในการแก้ไขปัญหา PM2.5 เพื่อเฝ้าระวัง ควบคุม ติดตามเหตุการณ์การเผาป่าและการเกิดไฟป่า ในพื้นที่ประเทศไทย และสปป.ลาว ที่ได้รับผลกระทบเช่นกัน
“กระทรวงดีอี พร้อมผลักดันความร่วมมือกับ สปป.ลาว ในการพัฒนาด้านเทคโนโลยีดิจิทัลที่ยั่งยืนของทั้ง 2 ประเทศ รวมไปถึงกลุ่มประเทศอาเซียน เพื่อเป็นร่วมกันกำหนดอนาคตทางดิจิทัลที่ยั่งยืนและมั่นคงของภูมิภาคอาเซียน” นายประเสริฐ กล่าวย้ำ

ที่มา : https://www.thaigov.go.th/news/contents/details/95030