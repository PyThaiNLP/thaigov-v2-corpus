รัฐบาลไทย-ข่าวทำเนียบรัฐบาล-สธ.เขต 12 แจงการสร้างตึก รพ.ห้วยยอดล่าช้า จนเป็นเหตุให้รัฐบอกเลิกสัญญาและมีค่าปรับ


วันพฤหัสบดีที่ 3 เมษายน 2568
สธ.เขต 12 แจงการสร้างตึก รพ.ห้วยยอดล่าช้า จนเป็นเหตุให้รัฐบอกเลิกสัญญาและมีค่าปรับ
ผู้ตรวจราชการกระทรวงสาธารณสุข เขตสุขภาพที่ 12 ตรวจสอบความคืบหน้าการก่อสร้างอาคารผู้ป่วยนอก รพ.ห้วยยอด จ.ตรัง พบการก่อสร้างล่าช้าไม่เป็นไปตามกำหนดในสัญญา
เผย 3 ปี ก่อสร้างได้เพียง 4 งวดงาน จากทั้งหมด 16 งวดงาน จึงบอกเลิกสัญญาและมีค่าปรับ พร้อมเตรียมจัดซื้อจัดจ้างใหม่
วันนี้ (3 เมษายน 2568) นพ.อภิชาต วชิรพันธ์ ผู้ตรวจราชการกระทรวงสาธารณสุข เขตสุขภาพที่ 12 กล่าวถึงกรณีมีการเสนอข่าวอาคารผู้ป่วยนอก-อุบัติเหตุ 5 ชั้น โรงพยาบาลห้วยยอด จังหวัดตรัง ก่อสร้างมา 3 ปี ยังไม่แล้วเสร็จ และผู้รับเหมามีแววส่อทิ้งงาน ว่า ได้รับรายงานข้อเท็จจริงจาก นพ.ปพน ดีไชยเศรษฐ นายแพทย์สาธารณสุขจังหวัดตรัง ว่าโรงพยาบาลห้วยยอดได้รับจัดสรรงบประมาณประจำปี พ.ศ. 2564 เพื่อจ้างก่อสร้างอาคารผู้ป่วยนอก-อุบัติเหตุ 5 ชั้น พื้นที่ใช้สอยประมาณ 9,318 ตารางเมตร จำนวน 1 หลัง วงเงินตามสัญญาจ้าง 135,177,426.60 บาท ระยะเวลาก่อสร้าง 800 วัน ตั้งแต่ 31 ธันวาคม 2564 ถึง 9 มีนาคม 2567 แบ่งเป็น 16 งวดงาน และมีการปรับแผนขยายระยะเวลาสิ้นสุดเป็น 14 พฤษภาคม 2567 โดยการก่อสร้างแล้วเสร็จและมีการเบิกจ่ายไปเพียง 3 งวดงาน เป็นเงิน 19,621,426.60 บาท ปัจจุบัน ผู้รับเหมาได้ส่งมอบงานงวดที่ 4 ซึ่งคณะกรรมการตรวจรับการจ้างได้มีการประชุมตรวจรับ เมื่อวันที่ 18 มีนาคม 2568 และมีมติให้ปรับปรุงแก้ไขบางส่วน แต่เนื่องจากการก่อสร้างล่าช้ากว่าสัญญาไปมาก จึงก่อให้เกิดค่าปรับตามสัญญา แม้จะมีการปรับแผนการทำงานแล้วแต่ยังส่งมอบงานได้เพียง 4 งวดงานจาก 16 งวดงาน
ด้าน นพ.ปพน ดีไชยเศรษฐ นายแพทย์สาธารณสุขจังหวัดตรัง กล่าวว่า กรณีนี้สำนักงานสาธารณสุขจังหวัดตรังได้ให้โอกาสผู้รับจ้างในการเร่งดำเนินการก่อสร้างมาโดยตลอด แต่ยังคงมีความล่าช้าเป็นระยะเวลานานมากคิดค่าปรับจากการก่อสร้างล่าช้าไม่เป็นไปตามสัญญาเป็นเงินมากกว่าร้อยละ 10 ของค่าจ้าง จึงได้เสนอความเห็นต่อผู้ว่าราชการจังหวัดเพื่อขอบอกเลิกสัญญา เมื่อวันที่ 27 มีนาคม 2568 และส่งหนังสือการบอกเลิกสัญญาทางไปรษณีย์ตอบรับไปยังผู้รับเหมาแล้ว พร้อมทั้งแจ้งกองแบบแผน กรมสนับสนุนบริการสุขภาพ เข้าประเมินงานส่วนที่เหลือ เพื่อดำเนินการตามกระบวนการประกวดราคาต่อไป คาดว่าจะได้ผู้รับเหมารายใหม่ภายในเดือนตุลาคม 2568 นี้
********************************* 3 เมษายน 2568

ที่มา : https://www.thaigov.go.th/news/contents/details/95069