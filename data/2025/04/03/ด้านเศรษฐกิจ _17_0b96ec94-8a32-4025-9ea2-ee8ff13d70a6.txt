รัฐบาลไทย-ข่าวทำเนียบรัฐบาล-กรมธนารักษ์ออกมาตรการให้ความช่วยเหลือเพื่อบรรเทาความเดือดร้อนให้กับผู้เช่าที่ราชพัสดุที่ได้รับผลกระทบจากเหตุการณ์แผ่นดินไหว


วันพฤหัสบดีที่ 3 เมษายน 2568
03/04/2568
พิมพ์
กรมธนารักษ์ออกมาตรการให้ความช่วยเหลือเพื่อบรรเทาความเดือดร้อนให้กับผู้เช่าที่ราชพัสดุที่ได้รับผลกระทบจากเหตุการณ์แผ่นดินไหว
จากเหตุการณ์เกิดแผ่นดินไหวครั้งใหญ่ที่สาธารณรัฐแห่งสหภาพเมียนมาร์ เมื่อวันที่ 28 มี.ค.2568 ส่งผลกระทบเป็นวงกว้างต่อไทย กรมธนารักษ์จได้ออกมาตรการช่วยเหลือและบรรเทาความเดือดร้อนให้กับผู้เช่าที่ราชพัสดุที่ได้รับผลกระทบจากเหตุการณ์แผ่นดินไหวครั้งนี้
กรมธนารักษ์ออกมาตรการให้ความช่วยเหลือเพื่อบรรเทาความเดือดร้อนให้กับผู้เช่าที่ราชพัสดุที่ได้รับผลกระทบจากเหตุการณ์แผ่นดินไหว
วันนี้ (3 เมษายน 2568) นายเอกนิติ นิติทัณฑ์ประภาศ อธิบดีกรมธนารักษ์ เปิดเผยว่า จากเหตุการณ์เกิดแผ่นดินไหวครั้งใหญ่ ที่ประเทศสาธารณรัฐแห่งสหภาพเมียนมาร์ เมื่อวันที่ 28 มีนาคม 2568 ซึ่งส่งผลกระทบเป็นวงกว้างต่อประเทศไทย ทั้งภาคเหนือ ภาคตะวันออกเฉียงเหนือ ภาคกลาง และภาคใต้ โดยเฉพาะในพื้นที่กรุงเทพมหานคร และ 18 จังหวัด ได้แก่ จังหวัดชัยนาท จังหวัดเชียงราย จังหวัดเชียงใหม่ จังหวัดนนทบุรี จังหวัดน่าน จังหวัดปทุมธานี จังหวัดพระนครศรีอยุธยา จังหวัดพิษณุโลก จังหวัดเพชรบูรณ์ จังหวัดแพร่ จังหวัดพะเยา จังหวัดแม่ฮ่องสอน จังหวัดลำปาง จังหวัดลำพูน จังหวัดสมุทรปราการ จังหวัดสมุทรสาคร จังหวัดสุโขทัย และจังหวัดอ่างทอง กรมธนารักษ์จึงได้ออกมาตรการเพื่อเป็นการช่วยเหลือและบรรเทาความเดือดร้อนให้กับผู้เช่าที่ราชพัสดุที่ได้รับผลกระทบจากเหตุการณ์แผ่นดินไหวในครั้งนี้ ดังนี้
1. สัญญาเช่าที่ดินเพื่ออยู่อาศัย และสัญญาเช่าที่ดินเพื่อประโยชน์อย่างอื่น (ไม่ยกกรรมสิทธิ์ให้กระทรวงการคลัง) พิจารณาให้ความช่วยเหลือผู้เช่าที่ราชพัสดุ ดังนี้
1.1 โครงสร้างอาคารมีความเสียหายอย่างหนักและอาจเกิดการพังถล่มได้ หรืออาคารมีสภาพที่เป็นอันตรายต่อชีวิต ไม่สามารถให้ใช้งานอาคารต่อไปได้ ยกเว้นค่าเช่าเป็นเวลาไม่เกิน 1 ปี
1.2 โครงสร้างอาคารมีความเสียหายปานกลาง สามารถใช้งานได้แต่ต้องระมัดระวังภัยจากเศษวัสดุร่วงหล่นจากชิ้นส่วนโครงสร้างและส่วนประกอบต่าง ๆ ของอาคาร ยกเว้นค่าเช่าเป็นเวลาไม่เกิน 6 เดือน
2. สัญญาเช่าอาคารราชพัสดุ สัญญาเช่าที่ราชพัสดุ และสัญญาเช่าที่ดินเพื่อประโยชน์อย่างอื่น (ยกกรรมสิทธิ์ให้กระทรวงการคลัง) พิจารณาให้ความช่วยเหลือผู้เช่าที่ราชพัสดุ ดังนี้
2.1 โครงสร้างอาคารมีความเสียหายอย่างหนักและอาจเกิดการพังถล่มได้ หรืออาคารมีสภาพที่เป็นอันตรายต่อชีวิต ไม่สามารถให้ใช้งานอาคารต่อไปได้ ยกเว้นค่าเช่าหรือค่าตอบแทนไม่เกิน 1 ปี
2.2 โครงสร้างอาคารมีความเสียหายปานกลาง สามารถใช้งานได้แต่ต้องระมัดระวังภัยจากเศษวัสดุร่วงหล่นจากชิ้นส่วนโครงสร้างและส่วนประกอบต่าง ๆ ของอาคาร ยกเว้นค่าเช่าไม่เกิน 3 เดือน
3. สัญญาก่อสร้างอาคารยกกรรมสิทธิ์ให้กระทรวงการคลัง พิจารณาให้ความช่วยเหลือผู้เช่าที่ราชพัสดุ ดังนี้
3.1 โครงสร้างอาคารมีความเสียหายอย่างหนักและอาจเกิดการพังถล่มได้ หรืออาคารมีสภาพที่เป็นอันตรายต่อชีวิต ไม่สามารถให้ใช้งานอาคารต่อไปได้ ให้ขยายระยะเวลาการก่อสร้าง พร้อมทั้งยกเว้นการชำระค่าตอบแทนการใช้ที่ดินในระหว่างก่อสร้างไม่เกิน 1 ปี
3.2 โครงสร้างอาคารมีความเสียหายปานกลาง สามารถใช้งานได้แต่ต้องระมัดระวังภัยจากเศษวัสดุร่วงหล่นจากชิ้นส่วนโครงสร้างและส่วนประกอบต่าง ๆ ของอาคาร ให้ขยายระยะเวลาการก่อสร้าง พร้อมทั้งยกเว้นการชำระค่าตอบแทนการใช้ที่ดินในระหว่างก่อสร้างไม่เกิน 6 เดือน
การยกเว้นค่าเช่า ค่าตอบแทนการใช้ประโยชน์ และค่าตอบแทนการใช้ที่ดินในระหว่างก่อสร้างตามข้อ 1 – 3 นี้จะต้องเป็นพื้นที่ที่ได้รับความเสียหายตามรายงานสถานการณ์สาธารณภัย กรมป้องกันและบรรเทาสาธารณภัย กระทรวงมหาดไทย โดยการยื่นความประสงค์เข้าร่วมมาตรการฯ ให้แนบแบบสำรวจความเสียหายขั้นต้นของโครงสร้างอาคารหลังจากเหตุการณ์แผ่นดินไหวของกรมโยธาธิการและผังเมือง ซึ่งผ่านการรับรองจากกรมโยธาธิการและผังเมือง หรือสำนักงานโยธาธิการและผังเมืองจังหวัด เพื่อประกอบการพิจารณา ทั้งนี้ การพิจารณายกเว้นข้างต้นอยู่ภายใต้การพิจารณาของกรมธนารักษ์
นายเอกนิติ อธิบดีกรมธนารักษ์ กล่าวเพิ่มเติมว่า ผู้เช่าที่ราชพัสดุสามารถยื่นคำร้องแจ้งความประสงค์เข้าร่วมมาตรการฯ ณ สำนักงานธนารักษ์พื้นที่ ซึ่งที่ราชพัสดุนั้นตั้งอยู่ สำหรับที่ราชพัสดุที่ตั้งอยู่ในกรุงเทพมหานคร ให้ยื่นต่อกรมธนารักษ์ ตั้งแต่วันที่ 3 เมษายน 2568 ถึงวันที่ 30 เมษายน 2568

ที่มา : https://www.thaigov.go.th/news/contents/details/95071