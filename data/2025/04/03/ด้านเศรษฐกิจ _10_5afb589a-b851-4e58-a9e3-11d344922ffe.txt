รัฐบาลไทย-ข่าวทำเนียบรัฐบาล-​เลขาฯ ลอรี่ นำประชุม“อ้อยและความยั่งยืน” ณ ศูนย์ประชุมสหประชาชาติ


วันพฤหัสบดีที่ 3 เมษายน 2568
03/04/2568
พิมพ์
​เลขาฯ ลอรี่ นำประชุม“อ้อยและความยั่งยืน” ณ ศูนย์ประชุมสหประชาชาติ
​เลขาฯ ลอรี่ นำประชุม“อ้อยและความยั่งยืน” ณ ศูนย์ประชุมสหประชาชาติ
วันที่ 26 มีนาคม 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม มอบหมายให้ นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม กล่าวสุนทรพจน์เปิดการประชุม Sustainable Sugarcane and Regenerative Energy Conference โดยมี นายสามารถ น้อยวัน รองเลขาธิการคณะกรรมการอ้อยและน้ำตาลทราย และผู้แทนจากภาครัฐ ภาคเอกชน และองค์กรระหว่างประเทศเข้าร่วม ณ ห้องประชุม 4 ชั้น 1 ศูนย์การประชุมสหประชาชาติ กรุงเทพฯ
นายพงศ์พลกล่าวว่า อ้อยไม่เป็นเพียงพืชผลทางการเกษตร แต่ยังเป็นวัตถุดิบสำคัญในภาคอุตสาหกรรม เชื่อมโยงเกษตรกร โรงงาน และตลาดโลกเข้าด้วยกัน ประเทศไทยเป็นผู้ผลิตและส่งออกน้ำตาลรายใหญ่อันดับสองของโลก ดังนั้น นโยบายและแนวปฏิบัติของไทยจึงส่งผลกระทบต่อตลาดโลก การประชุมครั้งนี้ เน้นย้ำถึงความเชื่อมโยงของอุตสาหกรรมอ้อยกับเป้าหมายการพัฒนาที่ยั่งยืน (SDGs) ถึง 4 ด้าน ได้แก่ 1) SDG 7 (พลังงานสะอาด): เอทานอลจากอ้อยเป็นพลังงานหมุนเวียน ช่วยลดการพึ่งพาพลังงานฟอสซิล 2) SDG 8 (การจ้างงานที่มีคุณค่าและการเติบโตทางเศรษฐกิจ): หลายล้านคนพึ่งพาอุตสาหกรรมอ้อยในการดำรงชีวิต 3) SDG 12 (การผลิตและการบริโภคที่ยั่งยืน): แนวทางเศรษฐกิจหมุนเวียนช่วยลดของเสียและนำผลพลอยได้กลับมาใช้ประโยชน์ และ 4) SDG 13 (การดำเนินการด้านสภาพภูมิอากาศ): การลดเผาอ้อยด้วยการส่งเสริมการเก็บเกี่ยวด้วยเครื่องจักรกล ช่วยลดการปล่อยก๊าซเรือนกระจก
นอกจากนี้ ยังกล่าวอีกว่าภายใต้การนำของรัฐมนตรีว่าการกระทรวงอุตสาหกรรม (นายเอกนัฏ พร้อมพันธุ์) กระทรวงอุตสาหกรรมได้ดำเนินมาตรการที่เป็นรูปธรรมเพื่อส่งเสริมความยั่งยืนในอุตสาหกรรมอ้อย ได้แก่ 1) ความร่วมมือกับโรงงานน้ำตาล ดำเนินมาตรการที่เป็นระบบในการลดอ้อยเผา โดยมีการปิดโรงงานน้ำตาลในช่วงวันหยุดปีใหม่ - ช่วงวันเด็กแห่งชาติ และดำเนินการทางกฎหมายกับโรงงานน้ำตาลที่รับซื้ออ้อยเผาเกินกว่ากำหนด ซึ่งมาตรการเหล่านี้ส่งผลให้อ้อยเผาลดลงอย่างมีนัยสำคัญ 2) โครงการซื้อใบอ้อย ในการผลิตพลังงานชีวภาพ ช่วยลดการเผาอ้อยและสร้างมูลค่าเพิ่มจากผลพลอยได้ทางการเกษตร 3) การสนับสนุนการใช้เครื่องจักรกลทางการเกษตร เพื่อแก้ไขปัญหาการขาดแคลนแรงงานและลดการเผาอ้อย และ 4) มาตรการจูงใจในการเก็บเกี่ยวอ้อยสด เสนอให้มีการจ่ายเงินชดเชยเพิ่มเติมสำหรับอ้อยสด เพื่อส่งเสริมเกษตรกรหันมาเก็บเกี่ยวอ้อยสดแทนการเผา นอกจากนี้ กระทรวงอุตสาหกรรมยังเตรียมที่จะปฏิรูปอุตสาหกรรมปาล์มน้ำมัน โดยการจัดตั้งหน่วยงานกำกับดูแลที่มีความเป็นธรรมและโปร่งใส เพื่อส่งเสริมเสถียรภาพทางด้านราคา การกระจายผลกำไรที่เป็นธรรม
การประชุมดังกล่าวมีปาฐกถาพิเศษ “แนวทางการแก้ปัญหาที่อาศัยธรรมชาติเป็นพื้นฐาน (Nature-based Solutions) เพื่อการพัฒนาที่ยั่งยืน” โดยวิทยากรจากกรมวิชาการเกษตร และมีการเสวนาในหัวข้อ “การเกษตรที่ยั่งยืน อาหาร และการรับมือการเปลี่ยนแปลงสภาพภูมิอากาศ” “ความมั่นคงทางอาหารและพลังงานที่ยั่งยืน” และ “นวัตกรรมทางสังคมและสิ่งแวดล้อม” ทั้งนี้ กระทรวงอุตสาหกรรม มั่นใจว่าอุตสาหกรรมอ้อยและน้ำตาล ไม่เพียงแต่ขับเคลื่อนความเจริญทางเศรษฐกิจ แต่ยังเป็นส่วนหนึ่งในการสร้างอนาคตที่ยั่งยืน และเป็นมิตรต่อสิ่งแวดล้อมได้

ที่มา : https://www.thaigov.go.th/news/contents/details/95047