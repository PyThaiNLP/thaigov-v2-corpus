รัฐบาลไทย-ข่าวทำเนียบรัฐบาล-กรมการขนส่งทางบก ขอความร่วมมือผู้ประกอบขนส่งสินค้าหลีกเลี่ยงการขนส่งสินค้าและวิ่งรถเปล่า ในช่วงเทศกาลสงกรานต์ 2568 เพื่อป้องกันและลดความสูญเสียจากอุบัติเหตุทางถนน


วันพฤหัสบดีที่ 3 เมษายน 2568
กรมการขนส่งทางบก ขอความร่วมมือผู้ประกอบขนส่งสินค้าหลีกเลี่ยงการขนส่งสินค้าและวิ่งรถเปล่า ในช่วงเทศกาลสงกรานต์ 2568 เพื่อป้องกันและลดความสูญเสียจากอุบัติเหตุทางถนน
......
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม กล่าวว่า ช่วงเทศกาลสงกรานต์ 2568 จะมีพี่น้องประชาชนเดินทางกลับภูมิลำเนาหรือท่องเที่ยวตามสถานที่ต่าง ๆ เป็นจำนวนมาก ทำให้ปริมาณยานพาหนะที่ใช้บนท้องถนน มีความคับคั่งและมีโอกาสจะเกิดอุบัติเหตุทางถนนสูงขึ้น กรมการขนส่งทางบก (ขบ.) จึงขอความร่วมมือผู้ประกอบการขนส่งสินค้าด้วยรถบรรทุกหลีกเลี่ยงการขนส่งสินค้าและงดการใช้รถที่ไม่มีการบรรทุกสินค้า (รถเปล่า)ในช่วงเทศกาลสงกรานต์ 2568 ระหว่างวันที่ 11 - 17 เมษายน 2568 เพื่อลดปัญหาการจราจรและป้องกันการเกิดอุบัติเหตุรุนแรง ในกรณีที่มีความจำเป็นต้องใช้รถ แนะนำให้ผู้ประกอบการขนส่งดูแลกวดขันผู้ขับรถให้ปฏิบัติ ดังนี้
1) กำชับผู้ขับรถให้ขับด้วยความระมัดระวัง ใช้ความเร็วตามกฎหมายกำหนด พักผ่อนอย่างเพียงพอ เตรียมสภาพร่างกายให้พร้อมที่จะปฏิบัติหน้าที่ได้อย่างปลอดภัย และไม่ขับรถเกินชั่วโมงทำงานตามที่กฎหมายกำหนด 2) ตรวจสอบสภาพความมั่นคงแข็งแรงของตัวรถและอุปกรณ์ส่วนควบด้านความปลอดภัยของรถบรรทุก รถลากจูง รถพ่วง ก่อนใช้งานทุกครั้ง 3) ผู้ขับรถบรรทุกต้องมีปริมาณแอลกอฮอล์ในลมหายใจเป็นศูนย์ 4) ผู้ประกอบการขนส่งที่มีการ
ติดตั้งระบบ GPS ในรถของตนเอง ให้ติดตามการใช้ความเร็วของรถบรรทุกอย่างต่อเนื่องและแจ้งเตือนผู้ขับรถเมื่อพบว่ามีการใช้ความเร็วเกินกำหนด และ 5) สำหรับผู้ประกอบการที่ขนส่งน้ำมันเชื้อเพลิง ขอให้วางแผนการรับ - ส่งสินค้าให้ไม่กระทบต่อการเดินทางของประชาชน เพื่อเป็นการป้องกันการเกิดอุบัติเหตุ
ทั้งนี้ ขบ. ได้ขอความร่วมมือไปยังผู้ประกอบการขนส่งด้วยรถบรรทุกไม่ประจำทาง รถบรรทุก ส่วนบุคคล รวมถึงองค์กรด้านการขนส่งสินค้า 28 แห่ง ให้ปฏิบัติตามที่ ขบ. กำหนด และเชื่อมั่นว่าผู้ประกอบการ พร้อมเป็นส่วนหนึ่งในการป้องกันและลดอุบัติเหตุทางถนน และส่งมอบถนนที่ปลอดภัยให้แก่ผู้ใช้รถใช้ถนนในช่วงวันหยุดเทศกาลสงกรานต์ หากประชาชนมีเรื่องร้องเรียนเกี่ยวกับรถบรรทุกขนส่งสินค้าติดต่อได้ที่สายด่วน ขบ. โทร. 1584 ตลอด 24 ชั่วโมง

ที่มา : https://www.thaigov.go.th/news/contents/details/95035