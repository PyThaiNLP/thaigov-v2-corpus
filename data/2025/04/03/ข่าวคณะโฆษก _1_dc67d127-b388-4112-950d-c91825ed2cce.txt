รัฐบาลไทย-ข่าวทำเนียบรัฐบาล-เตือน ปชช. ระวังตกเป็นเหยื่อมิจฉาชีพ สร้างสลิปปลอมสมจริง แนะค้าขายเช็กยอดบัญชีเสมอ อย่าหลงกลมิจฉาชีพ 


วันพฤหัสบดีที่ 3 เมษายน 2568
03/04/2568
พิมพ์
เตือน ปชช. ระวังตกเป็นเหยื่อมิจฉาชีพ สร้างสลิปปลอมสมจริง แนะค้าขายเช็กยอดบัญชีเสมอ อย่าหลงกลมิจฉาชีพ
เตือน ปชช. ระวังตกเป็นเหยื่อมิจฉาชีพ สร้างสลิปปลอมสมจริง แนะค้าขายเช็กยอดบัญชีเสมอ อย่าหลงกลมิจฉาชีพ
วันนี้ (3 เมษายน 2568) นายคารม พลพรกลาง รองโฆษกประจำสำนักนายกรัฐมนตรี เตือนภัยมิจฉาชีพ ใช้เครื่องมือ AI ยอดฮิต Chat GPT สร้างสลิปโอนเงินปลอมได้ แนะประชาชนคนทำงาน คนทำธุรกิจ ร้านค้าดูให้ดี เช็กยอดเงินเข้าในบัญชีทุกครั้งที่มีการโอน ซึ่งปัจจุบันเทคโนโลยี AI เข้ามาตอบสนองความต้องการ และมีบทบาทต่อการใช้ชีวิตเป็นอย่างมาก เช่น ChatGPT หรือ OpenAI GPT ที่ได้รับความนิยมอย่างแพร่หลายและถูกนำไปประยุกต์ใช้ในหลากหลายวงการ เนื่องจากความสามารถในการสื่อสารและให้ข้อมูลที่เป็นประโยชน์ได้อย่างรวดเร็ว
นายคารม กล่าวว่า ChatGPT เป็น AI ที่มีความสามารถในการประมวลผลภาษาธรรมชาติ (Natural Language Processing - NLP) ได้อย่างรวดเร็ว และเข้าใจภาษาของมนุษย์ ออกแบบมาเพื่อการสนทนาโต้ตอบกับผู้ใช้ สามารถตอบคำถาม ให้ข้อมูล สร้างสรรค์ข้อความ และสนทนาในรูปแบบต่าง ๆ ได้รับการฝึกฝนด้วยข้อมูลจำนวนมหาศาล ทำให้มีความรู้ในหลากหลายหัวข้อ และสามารถสร้างข้อความที่คล้ายกับมนุษย์เขียนสามารถใช้ในการตอบคำถามทั่วไป แก้ปัญหา เขียนโค้ด สร้างสรรค์เนื้อหา เช่น บทความ บทกวี เรื่องตลก เป็นต้น โดยโมเดลล่าสุดของ ChatGPT อย่างโมเดล GPT-40 มีความสามารถในการสร้างภาพ (Image Generation) ให้มีความสมจริงได้ กำลังถูกนำมาใช้เป็นเครื่องมือใหม่ของเหล่ามิจฉาชีพทำสลิปโอนเงินปลอม ทั้งในรูปแบบข้อความภาษาอังกฤษและภาษาไทย ซึ่งไม่เพียงแต่สลิปโอนเงินปลอมของธนาคาร แต่ยังสามารถปลอมใบรับรองแพทย์ หรือเอกสารราชการต่าง ๆ ได้เสมือนจริงแทบจะแยกจากของจริงไม่ได้ สร้างความเสียหายในวงกว้างเป็นอย่างมาก
“แนะเช็กยอดเงินโอนทุกครั้ง เตือนการปลอมแปลงเอกสารทางการเงินหรือเอกสารราชการ ถือเป็นความผิดทางกฎหมายที่มีโทษร้ายแรง และหากมีการนำไปใช้หลอกลวงผู้อื่นจนได้รับความเสียหายจะยิ่งมีความผิดซ้อนหลายกระทง ตามบทบัญญัติในความผิดฐานปลอมและใช้เอกสารสิทธิปลอมตาม ป.อ. มาตรา 264 วรรคแรก ประกอบมาตรา 265 และมาตรา 268 วรรคแรก” นายคารม ย้ำ

ที่มา : https://www.thaigov.go.th/news/contents/details/95020