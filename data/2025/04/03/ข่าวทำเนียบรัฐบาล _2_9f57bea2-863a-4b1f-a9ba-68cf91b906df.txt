รัฐบาลไทย-ข่าวทำเนียบรัฐบาล-ผู้แทนการค้าไทยหารือคณะกรรมาธิการด้านการค้าระหว่างประเทศ รัฐสภายุโรป 


วันพฤหัสบดีที่ 3 เมษายน 2568
ผู้แทนการค้าไทยหารือคณะกรรมาธิการด้านการค้าระหว่างประเทศ รัฐสภายุโรป
เดินเกมรุกสร้างหุ้นส่วนทางการค้าที่มั่นคงและยั่งยืนกับยุโรป ดันไทยเป็นผู้นำเศรษฐกิจสีเขียวในอาเซียน
เมื่อวันที่ 18 มีนาคม 2568 นายวีระพงษ์ ประภา ผู้แทนการค้าไทย ได้หารือกับ นาย Bernd Lange ประธานคณะกรรมาธิการด้านการค้าระหว่างประเทศ รัฐสภายุโรป (Committee on International Trade: INTA) และนางสาว Kathleen Van Brempt รองประธานคณะกรรมการฯ และผู้เสนอรายงานเกี่ยวกับประเทศไทยของคณะกรรมการฯ ณ อาคารรัฐสภายุโรป กรุงบรัสเซลส์ เพื่อยืนยันความมุ่งมั่นร่วมกันในการยกระดับความสัมพันธ์เชิงหุ้นส่วนยุทธศาสตร์ระหว่างไทยกับสหภาพยุโรป โดยเฉพาะการขับเคลื่อนความตกลงการค้าเสรี (FTA)  ไปสู่ผลลัพธ์ที่เป็นรูปธรรม เปิดประตูสู่โอกาสทางเศรษฐกิจและการพัฒนาอย่างยั่งยืนในระยะยาว
INTA ถือเป็นหนึ่งในคณะกรรมาธิการสำคัญของรัฐสภายุโรป มีบทบาทโดยตรงต่อการกำหนดและตรวจสอบนโยบายการค้าระหว่างประเทศของอียู รวมถึงการให้ความเห็นชอบต่อความตกลงการค้าเสรีที่อียูเจรจากับประเทศต่าง ๆ นอกจากนี้ INTA ยังมีบทบาทเป็น “ประตูทางการเมือง” ที่จะสะท้อนมุมมองของรัฐสภายุโรปต่อความร่วมมือเชิงยุทธศาสตร์ในด้านเศรษฐกิจและความยั่งยืนกับประเทศคู่ค้า การหารือครั้งนี้จึงเป็นก้าวสำคัญในการสร้างความเข้าใจเชิงนโยบาย เสริมสร้างความเชื่อมั่นระหว่างทั้งสองฝ่าย และเป็นกุญแจสำคัญในการขับเคลื่อน FTA ไทย–อียู ไปสู่การรับรองในระดับรัฐสภายุโรปได้อย่างราบรื่นและมีพลังสนับสนุนในเชิงการเมืองที่เพียงพอ
นายวีระพงษ์ฯ ผู้แทนการค้าไทย เน้นย้ำบทบาทของไทยในการเป็นหุ้นส่วนที่น่าเชื่อถือและไว้ใจได้สำหรับอียู และความจำเป็นในการกระชับความสัมพันธ์ไทย-อียูให้แน่นแฟ้นยิ่งขึ้นท่ามกลางสถานการณ์ภูมิรัฐศาสตร์ที่ไม่แน่นอนในปัจจุบัน นอกจากนี้ ยังได้เน้นย้ำถึงความมุ่งมั่นของรัฐบาลไทยในการขับเคลื่อน FTA ไทย–อียู ให้เป็นกลไกสำคัญในการเปลี่ยนผ่านทางเศรษฐกิจของประเทศ โดยยังให้ความสำคัญกับความสมดุลระหว่างความรวดเร็วในการเจรจาและคุณภาพของข้อตกลง เพื่อให้เกิดประโยชน์สูงสุดต่อประชาชนทั้งสองฝ่าย
ผู้แทนการค้าไทยยังระบุว่า ถึงแม้ข้อตกลง FTA ไทย-อียู จะเป็นความตกลงที่มีมาตรฐานสูง ครอบคลุมทั้งการเปิดตลาดสินค้า บริการ และการลงทุน รวมถึงกฎระเบียบทางการค้าในประเด็นใหม่ ๆ แต่ถือเป็นโอกาสสำคัญที่ไทยจะยกระดับกฎระเบียบภายในประเทศให้สอดคล้องกับมาตรฐานสากล เช่น ด้านสิ่งแวดล้อม แรงงาน และความโปร่งใส ซึ่งจะส่งผลดีต่อภาคธุรกิจไทย โดยเฉพาะผู้ประกอบการ SMEs ที่จะสามารถเข้าถึงตลาดอียูได้ง่ายขึ้น พร้อมเสนอให้ทั้งสองฝ่ายร่วมมือกันในด้านการถ่ายทอดเทคโนโลยี การยกระดับห่วงโซ่อุปทาน และการสร้างระบบการค้าที่เป็นธรรม (fair trade) ที่ไม่ทิ้งใครไว้ข้างหลังในการยกระดับกฎระเบียบและมาตรฐานของประเทศให้สอดรับกับแนวโน้มของพลวัตเศรษฐกิจโลก ช่วยเสริมสร้างศักยภาพของประเทศไทยให้สามารถแข่งขันได้อย่างยั่งยืน
ด้านนาย Bernd Lange กล่าวว่า ไทยถือเป็นพันธมิตรที่น่าเชื่อถือและไว้ใจได้สำหรับสหภาพยุโรป และชื่นชมที่ไทยให้ความสำคัญกับการเจรจา FTA ฉบับนี้ ซึ่งสหภาพยุโรปเองก็ให้ความสำคัญกับความเป็นหุ้นส่วนเชิงยุทธศาสตร์กับไทย โดยเล็งเห็นถึงความสำคัญของการกระจายความเสี่ยงทางเศรษฐกิจ และต้องการสร้างความร่วมมือทางเศรษฐกิจที่มุ่งเน้นการสร้างมูลค่าเพิ่มและการพัฒนาให้กับเศรษฐกิจในท้องถิ่น เพื่อสร้างประโยชน์ร่วมกัน นอกจากนี้ ยังมองว่า กระบวนการเจรจา FTA เป็นโอกาสสำคัญที่ทั้งสองฝ่ายจะร่วมหารือและเปิดประตูความร่วมมือในประเด็นที่เกี่ยวข้องอื่น ๆ ด้วย เช่น การส่งเสริมศักยภาพของภาคเอกชนไทยในการปรับตัวรับกฎระเบียบ EUDR, CBAM และการแก้ไขปัญหาการทำประมง IUU Fishing เพื่อส่งเสริมความเข้าใจและความสอดคล้องของกฎระเบียบระหว่างกัน พร้อมทั้งชื่นชมที่ไทยให้ความสำคัญและเป็นผู้นำในภูมิภาคในด้านนี้ พร้อมยืนยันว่า สหภาพยุโรปยินดีให้การสนับสนุนไทยในความร่วมมือด้านการค้าและความยั่งยืนต่อไป
นายวีระพงษ์กล่าวเพิ่มเติมว่า "ประเทศไทยพร้อมก้าวสู่การเป็นผู้นำด้านการค้าและความยั่งยืน" โดยยกตัวอย่างถึงความสำเร็จของอุตสาหกรรมยางพาราไทยในการปรับตัวรับมือกับกฎระเบียบว่าด้วยสินค้าที่ปราศจากการตัดไม้ทำลายป่าของสหภาพยุโรป (EU Deforestation Regulation - EUDR) อย่างเป็นระบบและมีประสิทธิภาพ พร้อมทั้งระบุว่า ไทยจะนำแนวทางดังกล่าวไปปรับใช้กับผลิตภัณฑ์อื่น ๆ เช่น น้ำมันปาล์ม และไม้แปรรูป เพื่อให้สอดคล้องกับมาตรฐาน EUDR นอกจากนี้ ไทยยังมีแผนทำงานร่วมกับภาคอุตสาหกรรมทั้งในประเทศและสหภาพยุโรปเพื่อยกระดับห่วงโซ่อุปทานของไทยให้ได้มาตรฐานสากลและเป็นมิตรต่อสังคมและสิ่งแวดล้อม
การหารือในครั้งนี้ถือเป็นก้าวสำคัญในการสร้างความเข้าใจ ความไว้วางใจ และความเชื่อมั่นในระดับนโยบายระหว่างไทยกับสหภาพยุโรป โดยมีเป้าหมายร่วมกันในการผลักดันความตกลง FTA ที่ไม่เพียงยกระดับการค้า แต่ยังสร้างรากฐานของระบบเศรษฐกิจใหม่ที่ยั่งยืน ยืดหยุ่น และมีประชาชนเป็นศูนย์กลาง ซึ่งจะส่งผลดีต่อทั้งไทยและอียู ในระยะยาว
ในห้วงเวลาที่เศรษฐกิจโลกกำลังเผชิญแรงกดดันจากสงครามการค้า รวมถึงมาตรการภาษีจากสหรัฐฯ การขยายความร่วมมือกับสหภาพยุโรปจึงเป็นทางเลือกเชิงยุทธศาสตร์ที่สำคัญของไทยในการกระจายความเสี่ยง สร้างพันธมิตรที่ยั่งยืน และขับเคลื่อนเศรษฐกิจไทยไปข้างหน้าอย่างมั่นคง

ที่มา : https://www.thaigov.go.th/news/contents/details/95068