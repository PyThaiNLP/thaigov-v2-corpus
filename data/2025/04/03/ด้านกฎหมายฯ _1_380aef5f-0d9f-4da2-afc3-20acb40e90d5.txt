รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เปิดงานกิจกรรม “Kick off โครงการอ่านหนังสือลดวันต้องโทษ (Read for Release)” พร้อมนำหน่วยงานในสังกัดกระทรวงยุติธรรมให้ความรู้ด้านกฎหมายแก่ประชาชน


วันพฤหัสบดีที่ 3 เมษายน 2568
03/04/2568
พิมพ์
รัฐมนตรีว่าการกระทรวงยุติธรรม เปิดงานกิจกรรม “Kick off โครงการอ่านหนังสือลดวันต้องโทษ (Read for Release)” พร้อมนำหน่วยงานในสังกัดกระทรวงยุติธรรมให้ความรู้ด้านกฎหมายแก่ประชาชน
รัฐมนตรีว่าการกระทรวงยุติธรรม เปิดงานกิจกรรม “Kick off โครงการอ่านหนังสือลดวันต้องโทษ (Read for Release)” พร้อมนำหน่วยงานในสังกัดกระทรวงยุติธรรมให้ความรู้ด้านกฎหมายแก่ประชาชน ณ TK Park เซ็นทรัลเวิร์ล
ในวันพฤหัสบดีที่ 3 เมษายน 2568 เวลา 13.00 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานเปิดงาน “Kick off โครงการอ่านหนังสือลดวันต้องโทษ (Read for Release)” โดยมี นายนิยม เติมศรีสุข ผู้ช่วยรัฐมนตรีประจำกระทรวงยุติธรรม นายยู่สิน จินตภากร ผู้ช่วยรัฐมนตรีประจำกระทรวงยุติธรรม นางจิรภา สินธุนาวา รองปลัดกระทรวงยุติธรรม นายชาญ วชิรเดช รองอธิบดีกรมราชทัณฑ์ นอกจากนี้ ภายในงานได้รับเกียรติจากคณะกรรมการคณะคู่สมรสคณะรัฐมนตรี คณะกรรมการพิจารณาหลักเกณฑ์การดำเนินโครงการอ่านหนังสือลดวันต้องโทษ ผู้บริหารสำนักพิมพ์มติชน ผู้บริหารบริษัทวิริยะธุรกิจ จำกัด ผู้บริหารสถาบันอุทยานการเรียนรู้ (TK Park) บุคคลและหน่วยงานที่สนับสนุนกิจกรรมโครงการอ่านหนังสือลดวันต้องโทษ ผู้บัญชาการเรือนจำ ผู้อำนวยการทัณฑสถาน คณะผู้บริหาร และเจ้าหน้าที่ที่เกี่ยวข้อง เข้าร่วม ณ ลานสานฝัน สถาบันอุทยานการเรียนรู้ (TK Park) ศูนย์การค้าเซ็นทรัลเวิลด์
ในการนี้ รัฐมนตรีว่าการกระทรวงยุติธรรม ได้กล่าวใจความสำคัญตอนหนึ่งว่า วันนี้เป็นวันแห่งการให้โอกาสแก่คนที่ต้องในราชทัณฑ์ ซึ่งมีจำนวนมากกว่า 280,000 คน โดยประมาณ 76% มีการเรียนรู้ต่ำกว่าขั้นพื้นฐาน โดยมองว่าการศึกษาจะแก้ปัญหาทุกอย่างเพราะเปรียบเสมือนเป็นยารักษา และอยากให้เรือนจำเป็นสถานที่ศึกษาที่ปลอดภัย มั่นคง และมีคุณภาพ ขอให้ผู้บัญชาการ​เรือนจำต้องจัดการศึกษาขั้นพื้นฐานให้โดยไม่เสียค่าใช้จ่าย เพื่อให้คนที่ด้อยทางการศึกษาสามารถจบในระดับชั้นมัธยมศึกษาปีที่ 6 หรือ ปวช. ได้ ทั้งนี้ ผู้ต้องราชทัณฑ์ที่เป็นผู้มีความประพฤติดี มีความอุตสาหะ และมีความก้าวหน้าทางการศึกษา จะมีสิทธิประโยชน์หรือสิทธิพิเศษในการลดโทษจำคุกได้เดือนละ 5 วัน ซึ่งต้องการให้ผู้ต้องราชทัณฑ์มีนิสัยรักการอ่าน แสวงหาความรู้ เห็นคุณค่าในตนเอง และพร้อมกลับออกไปอย่างมีคุณภาพ นอกจากนี้ ได้กล่าวชื่นชมและขอบคุณกรมราชทัณฑ์ ข้าราชการ และเจ้าหน้าที่ทุกท่านที่ได้ทุ่มเทแรงกาย แรงใจเพื่อขับเคลื่อนโครงการนี้ พร้อมขอขอบคุณหน่วยงานที่เกี่ยวข้องที่ร่วมกันกำหนดแนวทางให้โครงการสามารถบรรลุผลอย่างมีประสิทธิภาพต่อไป
ทั้งนี้ กรมราชทัณฑ์ ได้ศึกษาแนวทางการขับเคลื่อนภารกิจด้านการพัฒนาพฤตินิสัยในระดับสากล พบว่า การบริหารโทษที่เชื่อมโยงกับการศึกษา และพัฒนาตนเองเป็นกลไกสำคัญช่วยสร้างแรงจูงใจให้ผู้ต้องขังใช้เวลาภายในเรือนจำอย่างมีคุณค่า กระทรวง​ยุติธรรม​ โดยกองพัฒนาพฤตินิสัย กรมราชทัณฑ์​ จึงจัดทำโครงการอ่านหนังสือลดวันต้องโทษ (Read for Release) ขึ้น โดยได้รับความร่วมมือจากคณะกรรมการผู้ทรงคุณวุฒิ และหน่วยงานภาคี เครือข่ายที่เกี่ยวข้อง พิจารณาแนวทางการดำเนินโครงการ โดยเริ่มต้นขับเคลื่อนโครงการจากการเชื่อมโยงการอ่านหนังสือกับประโยชน์ด้านการเลื่อนชั้น เป็นหนทางหนึ่งที่จะกระตุ้นให้ผู้ต้องขังศึกษาเรียนรู้ พัฒนาตนเอง จากการได้รับสิทธิประโยชน์จากการจัดชั้นของผู้ต้องขัง ทั้งนี้ กรมราชทัณฑ์ได้ดำเนินการคู่ขนานไปกับการแก้ไขพระราชบัญญัติราชทัณฑ์ พ.ศ. 2560 เพื่อนำไปสู่การอ่านหนังสือลดวันต้องโทษจำคุกในระยะต่อไป
การดำเนินโครงการอ่านหนังสือประกอบการพิจารณาเลื่อนชั้น ดำเนินการนำร่องในเรือนจำ/ทัณฑสถานซึ่งพิจารณาคัดเลือกจากเรือนจำที่มีห้องสมุดพร้อมปัญญา เรือนจำได้รับรางวัลห้องสมุด และเป็นพื้นที่ดำเนินงานมูลนิธิหนังสือเพื่อเด็ก จำนวน 21 แห่ง โดยวัตถุประสงค์เพื่อ 1) จูงใจให้ผู้ต้องขังอ่านหนังสือพัฒนาความรู้และทักษะอาชีพมากขึ้น 2) ส่งเสริมให้ผู้ต้องขังมีนิสัยรักการอ่าน แสวงหาความรู้ เห็นคุณค่าในตนเอง พร้อมกลับคืนสู่สังคมอย่างมีคุณภาพ และ 3) ลดปัญหาผู้ต้องขังล้นเรือนจำด้วยการพัฒนาศักยภาพผู้ต้องขังให้ได้รับการพิจารณาลดวันต้องโทษ

ที่มา : https://www.thaigov.go.th/news/contents/details/95065