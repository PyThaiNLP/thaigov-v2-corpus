รัฐบาลไทย-ข่าวทำเนียบรัฐบาล-รมว.ท่องเที่ยวฯ เดินหน้าโปรโมท “มหาสงกรานต์ประเทศไทย 2568” สุดยิ่งใหญ่ เชื่อมั่นสถานการณ์เป็นปกติ นักท่องเที่ยวร่วมงานได้อย่างมั่นใจ


วันพฤหัสบดีที่ 3 เมษายน 2568
03/04/2568
พิมพ์
รมว.ท่องเที่ยวฯ เดินหน้าโปรโมท “มหาสงกรานต์ประเทศไทย 2568” สุดยิ่งใหญ่ เชื่อมั่นสถานการณ์เป็นปกติ นักท่องเที่ยวร่วมงานได้อย่างมั่นใจ
รมว.ท่องเที่ยวฯ เดินหน้าโปรโมท “มหาสงกรานต์ประเทศไทย 2568” สุดยิ่งใหญ่ เชื่อมั่นสถานการณ์เป็นปกติ นักท่องเที่ยวร่วมงานได้อย่างมั่นใจ
วันนี้ ( 3 เมษายน 2568 ) นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เดินหน้าโปรโมทงาน “เย็นทั่วหล้ามหาสงกรานต์ ประจำปี 2568” ทั้งในและต่างประเทศอย่างเต็มรูปแบบ โดยเชื่อมั่นว่าสถานการณ์ภายในประเทศอยู่ในภาวะปกติ พร้อมต้อนรับนักท่องเที่ยวไทยและต่างชาติที่จะเดินทางมาร่วมเฉลิมฉลองเทศกาลอันยิ่งใหญ่นี้อย่างปลอดภัยและมีความสุข
รัฐมนตรีฯ กล่าวถึงความยิ่งใหญ่ของงานในปีนี้ว่า ได้มีการบูรณาการความร่วมมือกับหน่วยงานที่เกี่ยวข้อง อาทิ กระทรวงมหาดไทย กระทรวงคมนาคม กระทรวงสาธารณสุข สำนักงานตำรวจแห่งชาติ รวมถึงหน่วยงานในพื้นที่ที่จัดกิจกรรม เพื่อรองรับนักท่องเที่ยวจำนวนมากอย่างมีประสิทธิภาพ ทั้งในด้านการอำนวยความสะดวก ความปลอดภัย และการให้บริการที่มีมาตรฐาน
ขณะเดียวกัน การท่องเที่ยวแห่งประเทศไทย (ททท.) ยังได้เผยแพร่ สื่อประชาสัมพันธ์เทศกาลสงกรานต์ ในรูปแบบที่หลากหลายทั้ง ออนไลน์และออฟไลน์ อาทิ คลิปวิดีโอโปรโมท, อินโฟกราฟิก, แคมเปญออนไลน์ผ่านโซเชียลมีเดีย รวมถึงการประชาสัมพันธ์ผ่านสถานีโทรทัศน์ สื่อสิ่งพิมพ์ และป้ายโฆษณาในประเทศคู่ค้าหลัก เพื่อดึงดูดนักท่องเที่ยวทั่วโลกให้เดินทางมาสัมผัสเสน่ห์ของสงกรานต์ไทย
ที่สำคัญ กระทรวงฯ ยังได้รับเกียรติอย่างสูงจาก นางสาวแพทองธาร ชินวัตร นายกรัฐมนตรี ที่ร่วมส่งเสริมการท่องเที่ยวผ่านการจัดทำ คลิปวีดิทัศน์เชิญชวนชาวไทยและชาวต่างชาติให้มาร่วมสัมผัสเทศกาลมหาสงกรานต์ในประเทศไทยปีนี้ ซึ่งถือเป็นภาพลักษณ์เชิงบวกที่แสดงถึงความพร้อมของประเทศไทยในทุกมิติ และสะท้อนความสำคัญของสงกรานต์ในฐานะ Soft Power สำคัญระดับโลก
สำหรับเหตุการณ์แผ่นดินไหวในประเทศไทยเมื่อวันที่ 28 มีนาคม 2568 ที่ผ่านมา รัฐมนตรีฯ เปิดเผยว่า กระทรวงฯ ได้ประชุมหารือกับผู้ประกอบการด้านการท่องเที่ยวอย่างใกล้ชิด เพื่อรับฟังข้อเสนอแนะและประเมินสถานการณ์ โดยได้รับรายงานว่า โรงแรมและที่พักทุกแห่งได้รับการตรวจสอบและรับรองโครงสร้างโดยวิศวกรผู้เชี่ยวชาญแล้ว จึงขอให้ประชาชนและนักท่องเที่ยวเชื่อมั่นในความปลอดภัย และร่วมเฉลิมฉลองเทศกาลมหาสงกรานต์ในปีนี้อย่างเต็มที่
“ผมเชื่อว่าด้วยการทำงานร่วมกันของทุกภาคส่วน เราจะสามารถมอบประสบการณ์ที่ยอดเยี่ยมและความประทับใจแก่ผู้มาเยือนได้อย่างแน่นอน มหาสงกรานต์ปีนี้จะไม่ใช่แค่เทศกาลแห่งความสนุกเท่านั้น แต่ยังเป็นเวทีที่แสดงให้โลกเห็นถึงศักยภาพของประเทศไทยในฐานะศูนย์กลางการท่องเที่ยวระดับโลก” นายสรวงศ์กล่าวในตอนท้าย

ที่มา : https://www.thaigov.go.th/news/contents/details/95053