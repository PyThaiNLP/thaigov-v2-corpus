รัฐบาลไทย-ข่าวทำเนียบรัฐบาล-“สุดาวรรณ” หนุนเยาวชนไทยโชว์ศักยภาพ ด้านการเต้นบนเวทีระดับโลก เผยแพร่ภาพลักษณ์ - อัตลักษณ์ความเป็นไทย ผลักดันซอฟท์พาวเวอร์ไทยไปทั่วโลก 


วันพฤหัสบดีที่ 3 เมษายน 2568
“สุดาวรรณ” หนุนเยาวชนไทยโชว์ศักยภาพ ด้านการเต้นบนเวทีระดับโลก เผยแพร่ภาพลักษณ์ - อัตลักษณ์ความเป็นไทย ผลักดันซอฟท์พาวเวอร์ไทยไปทั่วโลก
“สุดาวรรณ” หนุนเยาวชนไทยโชว์ศักยภาพ ด้านการเต้นบนเวทีระดับโลก เผยแพร่ภาพลักษณ์ - อัตลักษณ์ความเป็นไทย ผลักดันซอฟท์พาวเวอร์ไทยไปทั่วโลก หวังยกระดับทักษะเยาวชน ขับเคลื่อนอุตสาหกรรมสร้างสรรค์ไทย
“สุดาวรรณ” หนุนเยาวชนไทยโชว์ศักยภาพ ด้านการเต้นบนเวทีระดับโลก เผยแพร่ภาพลักษณ์ - อัตลักษณ์ความเป็นไทย ผลักดันซอฟท์พาวเวอร์ไทยไปทั่วโลก หวังยกระดับทักษะเยาวชน ขับเคลื่อนอุตสาหกรรมสร้างสรรค์ไทย
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม พบปะนางสาวกานติมา สิริวิชชา พร้อมด้วยคณะครูและทีมนักเต้นเยาวชนไทย ทีม Dance Space จากโรงเรียน Dance Space and The Kick เข้าพบโดยรัฐมนตรีว่าการกระทรวงวัฒนธรรมให้โอวาท เนื่องจากได้รับคัดเลือกในฐานะตัวแทนประเทศไทยเข้าชิงชนะเลิศในการแข่งขัน Youth America Grand Prix (YAGP) 2025  ณ เมืองแทมปา รัฐฟลอริดา สหรัฐอเมริกา โดยมี นายวิเชียร สุขสร้อย เลขานุการรัฐมนตรีว่าการกระทรวงวัฒนธรรม นางเกษร กำเหนิดเพ็ชร รองผู้อำนวยการสำนักงานศิลปวัฒนธรรมร่วมสมัย ผู้บริหาร ข้าราชการ และเจ้าหน้าที่ที่เกี่ยวข้องเข้าร่วม ณ อาคารวัฒนธรรมวิศิษฏ์ กระทรวงวัฒนธรรม
นางสาวสุดาวรรณ กล่าวว่า รู้สึกปลาบปลื้มใจและยินดีกับเยาวชนทีม Dance Space จากโรงเรียน Dance Space and The Kick ทุกคน ที่ได้รับคัดเลือกเป็นตัวแทนประเทศไทยเพียงหนึ่งทีมในการเข้าร่วมแข่งขันชิงชนะเลิศ Youth America Grand Prix (YAGP) 2525 ณ เมืองแทมปา รัฐฟลอริดา สหรัฐอเมริกา นับว่าเป็นก้าวสำคัญในประวัติศาสตร์และถือว่าเป็นโอกาสอันดียอดเยี่ยมสำหรับน้อง ๆ เยาวชนได้แสดงศักยภาพด้านการเต้นเพื่อเผยแพร่ภาพลักษณ์ อัตลักษณ์ความเป็นไทยและ Soft Power ในเวทีโลก เพื่อนำชื่อเสียงอันน่าภาคภูมิใจมาสู่ประเทศชาติ ซึ่งได้ อวยพรให้น้องๆ เยาวชนทุกคนประสบความสำเร็จ มีสติ มีสมาธิและตั้งใจทำหน้าที่ของตนเองให้ดีที่สุด เชื่อมั่นในความสามารถของตนเองและภาคภูมิใจ เพราะเชื่อว่าทีม Dance Space จะสร้างแรงบันดาลใจให้กับเด็กและเยาวชนรุ่นต่อ ๆ ไปกล้าเข้าร่วมแข่งขันในเวทีระดับนานาชาติต่อไป
นางสาวสุดาวรรณ กล่าวอีกว่า วธ.มีนโยบายและยุทธศาสตร์เสริมพลังสร้างสรรค์ให้ "คน" เป็นปัจจัยสำคัญ        ในการขับเคลื่อนเศรษฐกิจวัฒนธรรม สอดคล้องกับรัฐบาลให้ความสำคัญกับการส่งเสริม Soft Power โดยใช้มิติด้านวัฒนธรรม อัตลักษณ์ความเป็นไทยเป็นเครื่องมือสนับสนุนการสร้างมูลค่าให้แก่สินค้าและบริการ รวมถึงเพิ่มขีดความสามารถในการแข่งขันและส่งเสริมภาพลักษณ์ของประเทศไทยในเวทีโลก โดยรัฐบาลได้สนับสนุนการพัฒนาแรงงานทักษะสูงกำหนดให้อย่างน้อย 1 คนต่อครอบครัว ได้มีโอกาสฝึกฝนทักษะทั้งการ Upskill (การพัฒนาทักษะเดิม) และ Reskill (การเพิ่มหรือฝึกฝนทักษะใหม่) เพื่อให้ทุกคนได้เป็นทรัพยากรที่สำคัญในการพัฒนาเศรษฐกิจของประเทศ ที่ผ่านมา วธ.ได้ขับเคลื่อนงานด้านวัฒนธรรมตามกรอบนโยบายหลัก "วัฒนธรรมนำเศรษฐกิจ" พร้อมสานต่อด้วยนโยบาย "1 ครอบครัว 1 พลังสร้างสรรค์" หรือ "One Family One Soft Power (OFOS)" เพื่อยกระดับคุณภาพชีวิตของประชาชนนำความรู้ความสามารถร่วมขับเคลื่อนผลผลิตให้เกิดเป็น Soft Power ใน 4 กลุ่มอุตสาหกรรม ได้แก่ การท่องเที่ยว ศิลปะ ดนตรี และอาหาร เพื่อสร้างเศรษฐกิจฐานรากของชุมชนที่เข้มแข็งอย่างยั่งยืน
อย่างไรก็ตาม วธ.ได้ดำเนินการมาอย่างต่อเนื่องในการสร้างบทบาทของไทยในเวทีโลก โดยการส่งเสริมการพัฒนาศักยภาพของเด็ก เยาวชนที่มีความสามารถด้านศิลปวัฒนธรรมในแขนแขนงต่างๆ เพื่อส่งเสริมบ่มเพาะศักยภาพให้ทุกคนสามารถเรียนรู้ เพื่อเพิ่มทักษะสร้างสรรค์ของตัวเองในทุกด้านไม่ว่าทักษะด้านการทำอาหาร ร้องเพลง ออกแบบ ศิลปะ กีฬา และอื่นๆ เพื่อสร้างแรงงานทักษะสูงให้กับเยาวชนไทย รวมถึงสนับสนุนให้เยาวชนแข่งขันในเวทีระดับนานาชาติ เพื่อสร้างชื่อเสียงให้แก่ประเทศไทย โดยผ่านกิจกรรมและโครงการต่างๆ เพราะมุ่งหวังบ่มเพาะเมล็ดพันธุ์เยาวชนของชาติให้ใช้ความสามารถของตนสร้างอาชีพและรายได้ เนื่องจากเด็กและเยาวชนคือกำลังสำคัญในการพัฒนาประเทศชาติในอนาคต

ที่มา : https://www.thaigov.go.th/news/contents/details/95056