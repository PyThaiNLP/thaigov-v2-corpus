รัฐบาลไทย-ข่าวทำเนียบรัฐบาล-สมาคมธนาคารไทยและธนาคารสมาชิกเร่งช่วยเหลือลูกค้าที่ได้รับผลกระทบจากเหตุการณ์แผ่นดินไหว


วันพฤหัสบดีที่ 3 เมษายน 2568
03/04/2568
พิมพ์
สมาคมธนาคารไทยและธนาคารสมาชิกเร่งช่วยเหลือลูกค้าที่ได้รับผลกระทบจากเหตุการณ์แผ่นดินไหว
สมาคมธนาคารไทยและธนาคารสมาชิก พร้อมให้ความช่วยเหลือลูกค้าประชาชนที่ได้รับผลกระทบเหตุการณ์แผ่นดินไหวโดยเร็วที่สุด ผ่านมาตรการทางการเงิน ครอบคลุมการลดภาระในการผ่อนชำระหนี้สิน และการสนับสนุนทางการเงินเพื่อซ่อมแซมที่อยู่อาศัยที่ได้รับความเสียหาย
นายกอบศักดิ์ ดวงดี เลขาธิการสมาคมธนาคารไทย เปิดเผยว่า จากเหตุการณ์แผ่นดินไหวครั้งใหญ่ที่มีผลกระทบต่ออาคารสถานที่ในหลายพื้นที่ในประเทศไทย เมื่อวันที่ 28 มีนาคม 2568 ส่งผลกระทบและสร้างความเสียหายต่อชีวิต ทรัพย์สิน การประกอบอาชีพและการดำรงชีพของประชาชนเป็นวงกว้าง สมาคมธนาคารไทยและธนาคารสมาชิก มีความห่วงใยลูกค้าประชาชนและพร้อมให้ความช่วยเหลือลูกค้าประชาชนที่ได้รับผลกระทบโดยเร็วที่สุด ผ่านมาตรการทางการเงิน ครอบคลุมการลดภาระในการผ่อนชำระหนี้สิน และการสนับสนุนทางการเงินเพื่อซ่อมแซมที่อยู่อาศัยที่ได้รับความเสียหาย ตามแนวทางการให้สินเชื่ออย่างรับผิดชอบและเป็นธรรม (Responsible Lending) ของธนาคารแห่งประเทศไทย
ทั้งนี้  เพื่อให้ความช่วยเหลือเป็นไปอย่างทันท่วงที และมีประสิทธิภาพยิ่งขึ้น  สมาคมธนาคารไทย ได้ประสานธนาคารสมาชิกในการให้ความช่วยเหลือลูกค้าอย่างเร่งด่วน ซึ่งธนาคารสมาชิกหลายธนาคารพร้อมพิจารณาให้ความช่วยเหลือลูกค้ามีมาตรการช่วยเหลือทั้งที่มีรองรับอยู่แล้วและออกมาตรการใหม่เพิ่มเติมอย่างเหมาะสม โดยยึดมั่นในแนวทางปฏิบัติในการให้ความช่วยเหลือผู้ได้รับผลกระทบจากสถานการณ์ภัยพิบัติ แผ่นดินไหวของ ธปท. อย่างไรก็ตาม เงื่อนไขและเกณฑ์การพิจารณาลูกค้าแต่ละรายเป็นไปตามหลักเกณฑ์ที่แต่ละธนาคารกำหนด
สำหรับลูกค้าที่ได้รับผลกระทบจากแผ่นดินไหว สามารถแจ้งความประสงค์ขอรับความช่วยเหลือได้ที่ธนาคารที่เป็นลูกค้า ผ่านทางสาขาเจ้าหน้าที่หรือฝ่ายงานที่ดูแลสินเชื่อ หรือ Call Center ของแต่ละธนาคารได้ทันที  ทั้งนี้สมาคมฯจะรวบรวมมาตราการช่วยเหลือผู้ประสบภัยจากแผ่นดินไหวครั้งนี้ของธนาคารสมาชิก และประชาสัมพันธ์ข้อมูลผ่านเวปไซด์ของสมาคมฯและช่องทางประชาสัมพันธ์อื่นๆ
สมาคมธนาคารไทย และธนาคารสมาชิก ขอแสดงความเสียใจต่อผู้ได้รับผลกระทบความสูญเสียต่างๆที่เกิดขึ้น และขอส่งกำลังใจให้กับพี่น้องประชาชน เจ้าหน้าที่ของรัฐ และหน่วยอาสากู้ภัยทุกท่าน ให้สามารถผ่านพ้นวิกฤติแผ่นดินไหวครั้งใหญ่นี้ไปได้

ที่มา : https://www.thaigov.go.th/news/contents/details/95021