รัฐบาลไทย-ข่าวทำเนียบรัฐบาล-​ปลัดฯ ณัฐพล นำข้าราชการ ก.อุตฯ รับรางวัลข้าราชการพลเรือนดีเด่น ประจำปี พ.ศ. 2567 เนื่องในวันข้าราชการพลเรือนฯ 


วันพฤหัสบดีที่ 3 เมษายน 2568
03/04/2568
พิมพ์
​ปลัดฯ ณัฐพล นำข้าราชการ ก.อุตฯ รับรางวัลข้าราชการพลเรือนดีเด่น ประจำปี พ.ศ. 2567 เนื่องในวันข้าราชการพลเรือนฯ
​ปลัดฯ ณัฐพล นำข้าราชการ ก.อุตฯ รับรางวัลข้าราชการพลเรือนดีเด่น ประจำปี พ.ศ. 2567 เนื่องในวันข้าราชการพลเรือนฯ
วันที่ 1 เมษายน 2568 นายณัฐพล รังสิตพล เข้าร่วมพิธีมอบเกียรติบัตรและเข็มเชิดชูเกียรติแก่ข้าราชการพลเรือนดีเด่น ประจำปี พ.ศ. 2567 เนื่องในวันข้าราชการพลเรือน ประจำปี พ.ศ. 2568 โดยมี นางสาวแพทองธาร ชินวัตร นายกรัฐมนตรี เป็นประธาน พร้อมด้วย นายชูศักดิ์ ศิรินิล รัฐมนตรีประจำสำนักนายกรัฐมนตรี นายปิยวัฒน์ ศิวรักษ์ เลขาธิการ ก.พ. นายสุเทพ แก่งสันเทียะ ปลัดกระทรวงศึกษาธิการ ผู้บริหารส่วนราชการระดับกระทรวง และข้าราชการที่ได้รับรางวัลข้าราชการพลเรือนดีเด่น เข้าร่วม ณ หอประชุมกรมประชาสัมพันธ์ ซอยอารีย์สัมพันธ์ ถนนพระราม 6 เขตพญาไท
ในการนี้ นายกรัฐมนตรี ได้กล่าวให้โอวาทเนื่องในวันข้าราชการพลเรือน ประจำปี 2568 เพื่อยกย่องเชิดชูเกียรติข้าราชการ รวมทั้งเสริมสร้างขวัญกำลังใจในการปฏิบัติราชการให้กับผู้ที่ได้รับการคัดเลือกเป็นข้าราชการพลเรือนดีเด่น ประจำปี พ.ศ. 2567 พร้อมแสดงความยินดีกับข้าราชการทุกคนที่ได้รับรางวัลข้าราชการพลเรือนดีเด่น ซึ่งถือเป็นรางวัลอันทรงเกียรติและเป็นเกียรติประวัติกับชีวิตข้าราชการ อีกทั้ง ยังเป็นเครื่องยืนยันว่าทุกคนทุ่มเททำงานอย่างหนัก ทั้งแรงกาย แรงใจ สติปัญญา และความสามารถในการปฏิบัติหน้าที่เพื่อประโยชน์ของประเทศชาติและประชาชน ทั้งนี้ ข้าราชการทุกคนมีบทบาทสำคัญในการขับเคลื่อนนโยบายของรัฐบาลและพัฒนาประเทศให้ก้าวหน้า แม้แต่การทำงานในหน้าที่ที่อาจดูเป็นส่วนเล็ก ๆ แต่เมื่อรวมพลังสามารถสร้างความสำเร็จอันยิ่งใหญ่ได้
ทั้งนี้ พิธีมอบเกียรติบัตรและเข็มเชิดชูเกียรติแก่ข้าราชการพลเรือนดีเด่น ประจำปี พ.ศ. 2567 มีข้าราชการดีเด่นเข้ารับรางวัล จำนวนทั้งสิ้น 624 คน โดยกระทรวงอุตสาหกรรม มีข้าราชการที่ได้รับการคัดเลือกเป็นข้าราชการพลเรือนดีเด่น ประจำปี พ.ศ. 2567 จำนวน 11 คน ประกอบด้วย สำนักงานปลัดกระทรวงอุตสาหกรรม จำนวน 1 คน ได้แก่ นายเตมีย์ พันธุวงค์ราช กรมส่งเสริมอุตสาหกรรม จำนวน 2 คน ได้แก่ 1. นางเกษราภรณ์ โกวิทลวากุล 2. นายมิตร ศิริอางค์ กรมโรงงานอุตสาหกรรม จำนวน 2 คน ได้แก่ 1. นางสาวมนัญญา ไชยทองศรี 2. นางสาวอรทัย อภิรัตสัมฤทธิ์ กรมอุตสาหกรรมพื้นฐานและการเหมืองแร่ จำนวน 2 คน ได้แก่ 1. นางสุกัญญา โพธิ์เจริญ 2. นางวรรทา นาคฤทธิ์ สำนักงานคณะกรรมการอ้อยและน้ำตาลทราย จำนวน 1 คน ได้แก่ นายไพรัตน์ ช่วยบำรุง สำนักงานมาตรฐานผลิตภัณฑ์อุตสาหกรรม จำนวน 2 คน ได้แก่ 1. นางสาววัลลภา พุกกิริยา 2. นายธัชพงศ์ ตัณฑสุทธิ์ และสำนักงานเศรษฐกิจอุตสาหกรรม จำนวน 1 คน ได้แก่ นางสาวขัตติยา วิสารัตน์ สำหรับการมอบรางวัลดังกล่าวฯ เป็นการยกย่องเกียรติคุณของผู้ได้รับการคัดเลือกเป็นข้าราชการพลเรือนดีเด่น เพื่อเป็นแบบอย่างที่ดีให้ข้าราชการ ได้ตระหนักถึงเกียรติ ศักดิ์ศรี และหน้าที่ของข้าราชการ รวมทั้งสร้างขวัญกำลังใจในการปฏิบัติราชการต่อไป

ที่มา : https://www.thaigov.go.th/news/contents/details/95043