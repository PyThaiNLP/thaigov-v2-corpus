รัฐบาลไทย-ข่าวทำเนียบรัฐบาล-"อนุทิน" มอบนโยบายผู้ว่าฯ-ส่วนราชการมหาดไทยเพชรบูรณ์ ย้ำ 5 นโยบาย บำบัดทุกข์ บำรุงสุขอย่าง ทันโลก ทันสมัย ทันท่วงที มีประชาชนเป็นเจ้านาย


วันพฤหัสบดีที่ 3 เมษายน 2568
03/04/2568
พิมพ์
"อนุทิน" มอบนโยบายผู้ว่าฯ-ส่วนราชการมหาดไทยเพชรบูรณ์ ย้ำ 5 นโยบาย บำบัดทุกข์ บำรุงสุขอย่าง ทันโลก ทันสมัย ทันท่วงที มีประชาชนเป็นเจ้านาย
"อนุทิน" มอบนโยบายผู้ว่าฯ-ส่วนราชการมหาดไทยเพชรบูรณ์ ย้ำ 5 นโยบาย บำบัดทุกข์ บำรุงสุขอย่าง ทันโลก ทันสมัย ทันท่วงที มีประชาชนเป็นเจ้านาย
เมื่อวันที่ 2 เม.ย. 68 เวลา 14.30 น. นายอนุทิน ชาญวีรกูล รองนายกรัฐมนตรีและ รมว.มหาดไทย มอบนโยบายการขับเคลื่อนงานตามภารกิจสำคัญของกระทรวงมหาดไทยให้กับผู้ว่าราชการจังหวัด หัวหน้าส่วนราชการ นายอำเภอ กำนัน ผู้ใหญ่บ้าน และพบปะ อปท.ในพื้นที่จังหวัดเพชรบูรณ์และจังหวัดใกล้เคียง ณ หอประชุมโรงเรียนเพชรพิทยาคม ต.ในเมือง อ.เมืองเพชรบูรณ์ จ.เพชรบูรณ์ โดยนายอรรษิษฐ์ สัมพันธรัตน์ ปลัดกระทรวงมหาดไทย นายพรพจน์ เพ็ญพาส อธิบดีกรมที่ดิน นายไชยวัฒน์ จุนถิระพงศ์ อธิบดีกรมการปกครอง ร่วมด้วย
นายอนุทิน กล่าวว่า ข้าราชการและบุคลากรของกระทรวงมหาดไทยมีจุดมุ่งหมายอย่างเดียวกัน คือ ทำให้พี่น้องประชาชนได้มีคุณภาพชีวิตที่ดี ได้รับความสะดวกสบายในการประกอบอาชีพ ดำรงชีวิต ที่ปราศจากภัยอันตราย ขอให้ชาวมหาดไทยในพื้นที่ จ.เพชรบูรณ์ มุ่งมั่นทำหน้าที่ "บำบัดทุกข์ บำรุงสุข" ให้กับประชาชนตาม 5 นโยบายหลัก ได้แก่ 1. การจัดระเบียบสังคมและปราบปรามผู้มีอิทธิพล 2. การป้องกันและแก้ไขปัญหายาเสพติดร่วมกับฝ่ายความมั่นคงอย่างมีประสิทธิภาพสูงสุด 3. การสร้างอาชีพและเพิ่มรายได้ให้ประชาชน ช่วยอำนวยความสะดวกประชาชนอย่างเต็มที่ ลดขั้นตอนที่ซ้ำซ้อน โดยใช้เทคโนโลยีให้เป็นประโยชน์ 4. การส่งเสริมการท่องเที่ยวชุมชนและยกระดับเศรษฐกิจฐานราก ซึ่งจ.เพชรบูรณ์ โด่งดังเรื่องการท่องเที่ยวอยู่แล้ว ต้องช่วยกันผลักดัน สนับสนุน ร่วมมือกันทำให้เกิดเงินหมุนเวียนในชุมชน สร้างมูลค่าเพิ่มในผลิตภัณฑ์ชุมชน เพิ่มช่องทางการตลาด และ 5. น้ำดื่มสะอาดบริการประชาชน รวมถึงไฟฟ้าที่ถือเป็นสิ่งความจำเป็นพื้นฐานของประชาชน ต้องลดภาระค่าใช้จ่ายให้กับประชาชน สนับสนุนให้ใช้ระบบโซลาร์เซลล์ อำนวยความสะดวกในการประกอบอาชีพ
นายอนุทิน กล่าวว่า การขับเคลื่อนทั้ง 5 นโยบายต้องเป็นไปอย่างต่อเนื่อง เพื่อ"บำบัดทุกข์ บำรุงสุข" พี่น้องประชาชน ซึ่งเป็นพันธกิจหลักคนมหาดไทย ควบคู่การทำงานเป็นทีมเดียวกัน ตามแนวทาง "ทันโลก ทันสมัย ทันท่วงที" ที่มี "ประชาชนเป็นเจ้านาย" โดยตนเชื่อว่า หากพวกเราสามัคคีกัน ร่วมมือกัน ทำด้วยใจที่รักชาติ รักประชาชน เราจะไม่มีคำว่าล้มเหลว เพื่อตอกย้ำหน้าที่ของคนมหาดไทยที่ทำต่อเนื่อง 133 ปี คือ การรับใช้ประชาชนและประเทศชาติอย่างเต็มความสามารถ

ที่มา : https://www.thaigov.go.th/news/contents/details/95042