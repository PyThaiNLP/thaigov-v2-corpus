รัฐบาลไทย-ข่าวทำเนียบรัฐบาล-ดร.ณมาณิตา ผู้ช่วยรัฐมนตรีเกษตรฯ  เปิดเวทีรณรงค์สร้างการรับรู้และการเรียนรู้เกษตรที่เป็นมิตรกับสิ่งแวดล้อม (Green Day) 


วันพฤหัสบดีที่ 3 เมษายน 2568
ดร.ณมาณิตา ผู้ช่วยรัฐมนตรีเกษตรฯ  เปิดเวทีรณรงค์สร้างการรับรู้และการเรียนรู้เกษตรที่เป็นมิตรกับสิ่งแวดล้อม (Green Day)
ดร.ณมาณิตา ผู้ช่วยรัฐมนตรีเกษตรฯ  เปิดเวทีรณรงค์สร้างการรับรู้และการเรียนรู้เกษตรที่เป็นมิตรกับสิ่งแวดล้อม (Green Day) ณ สวนทุเรียนอินทรีย์อารมณ์ดี อ.ท้ายเหมือง จ.พังงา
วันที่ 3 เม.ย.2568 ดร.ณมาณิตา กลับบ้านเกาะ ผู้ช่วยรัฐมนตรีประจำกระทรวงเกษตรและสหกรณ์ เป็นประธานเปิดเวทีรณรงค์สร้างการรับรู้และการเรียนรู้เกษตรที่เป็นมิตรกับสิ่งแวดล้อม (Green Day) โดยมี นายจักรกฤษณ์ ฝั่งชลจิตร์ ปลัดจังหวัดพังงา  นายอำนวย แออุดม เกษตรจังหวัดพังงา หัวหน้าส่วนราชการ และผู้บริหารท้องที่ ท้องถิ่น กลุ่มเกษตรกรอำเภอท้ายเหมือง ให้การต้อนรับ ณ สวนทุเรียนอินทรีย์อารมณ์ดี ตำบลทุ่งมะพร้าว อำเภอท้ายเหมือง จังหวัดพังงา
ดร.ณมาณิตา กล่าวว่า การจัดงาน Green Day มีวัตถุประสงค์เพื่อ ส่งเสริมการเรียนรู้ให้เกษตรกรทำการเกษตรที่เป็นมิตรกับสิ่งแวดล้อม เช่น ไม่เผา ไม่ใช้สารเคมี การปลูกพืชที่เป็นมิตรกับสิ่งแวดล้อม ซึ่งภายในงานมีการจัดฐานการเรียนรู้  ผลกระทบจากการเผา, ปุ๋ยจากทางปาล์มน้ำมัน, เศษวัสดุเหลือใช้ในสวนยางพารา, น้ำหมัก, การจัดการเศษวัสดุเหลือใช้ และการใช้ปุ๋ยตามค่าวิเคราะห์ดิน, แหนแดงเพื่อลดต้นทุนการผลิต และยังมีการจัดแสดงนิทรรศการจากหน่วยงานต่าง ๆ การให้บริการทางวิชาการและการจำหน่ายผลิตภัณฑ์สินค้าในชุมชน มีการมอบโฉนดเพื่อการเกษตร โดยสำนักงานปฏิรูปที่ดินให้กับเกษตรกร 6 ราย เพื่อใช้เป็นที่ดินทำกิน
นอกจากนี้ เกษตรกรที่เข้าร่วมกิจกรรมในวันนี้ยังได้รับคำแนะนำด้านเงินทุน การจัดทำบัญชีรายรับรายจ่าย ซึ่งจะช่วยให้เกษตรกรสามารถบริหารการเงินได้อย่างเหมาะสม และได้รับเมล็ดพันธุ์ สารชีวภัณฑ์ น้ำหมัก ปุ๋ยอินทรีย์คุณภาพสูง แหนแดง และชุดเพาะเห็ดฟางในตะกร้า อีกด้วย

ที่มา : https://www.thaigov.go.th/news/contents/details/95070