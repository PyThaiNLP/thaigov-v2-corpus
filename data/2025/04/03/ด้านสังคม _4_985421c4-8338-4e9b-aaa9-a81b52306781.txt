รัฐบาลไทย-ข่าวทำเนียบรัฐบาล-"วราวุธ" หนุน ทุกภาคส่วน ร่วม “เฉลิมพระเกียรติฯ 70 พรรษา 7 มิติแห่งความยั่งยืน” น้อมสำนึกในพระมหากรุณาธิคุณ กรมสมเด็จพระเทพรัตนราชสุดาฯ


วันพฤหัสบดีที่ 3 เมษายน 2568
"วราวุธ" หนุน ทุกภาคส่วน ร่วม “เฉลิมพระเกียรติฯ 70 พรรษา 7 มิติแห่งความยั่งยืน” น้อมสำนึกในพระมหากรุณาธิคุณ กรมสมเด็จพระเทพรัตนราชสุดาฯ
"วราวุธ" หนุน ทุกภาคส่วน ร่วม “เฉลิมพระเกียรติฯ 70 พรรษา 7 มิติแห่งความยั่งยืน” น้อมสำนึกในพระมหากรุณาธิคุณ กรมสมเด็จพระเทพรัตนราชสุดาฯ
วันที่ 3 เมษายน 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดโครงการ “เฉลิมพระเกียรติฯ 70 พรรษา 7 มิติแห่งความยั่งยืน” ภายใต้ความร่วมมือระหว่าง กระทรวงการพัฒนาสังคมและความมั่นคงของมนุษย์,  บริษัท เดอะมอลล์ กรุ๊ป จำกัด และบริษัทในเครือ, กระทรวงทรัพยากรธรรมชาติและสิ่งแวดล้อม, กรุงเทพมหานคร,  ศูนย์บริการโลหิตแห่งชาติ สภากาชาดไทย, มูลนิธิชัยพัฒนา และโรงเรียนเฉลิมพระเกียรติ 48 พรรษา ในพระราชูปถัมภ์ สมเด็จพระเทพรัตนราชสุดาฯ  สยามบรมราชกุมารี โดยมี คุณกฤษณา อัมพุช รองประธานกรรมการ บริษัท เดอะมอลล์ กรุ๊ป จำกัด กล่าวรายงาน ที่ ควอเทียร์ พาร์ค ศูนย์การค้า เอ็มควอเทียร์ กรุงเทพฯ
นายวราวุธ กล่าวว่า โครงการ “เฉลิมพระเกียรติฯ 70 พรรษา 7 มิติแห่งความยั่งยืน” ถวายเป็นพระราชกุศล เพื่อน้อมสำนึกในพระมหากรุณาธิคุณ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เนื่องในโอกาสที่ทรงเจริญพระชนมายุ 70 พรรษา เมื่อวันที่ 2 เมษายน 2568 ซึ่งเป็นที่ประจักษ์กันดี ถึงพระมหากรุณาธิคุณของพระองค์ ที่ทรงมีต่อประชาชนชาวไทย อีกทั้งยังแผ่ไปถึงประชาชนในประเทศเพื่อนบ้าน และประเทศในภูมิภาคอาเซียน ด้วยน้ำพระราชหฤทัยกับพระราชปณิธานอันแน่วแน่ ในการสืบสานต่อยอดกิจกรรมและโครงการต่างๆ มากมายจาก พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร รวมถึงการแบ่งเบาพระราชภารกิจแห่งพระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว นำมาซึ่งความปลื้มปีติแก่ชาวไทยทั้งปวงตลอดมา
นายวราวุธ กล่าวว่า สำหรับ “โครงการเฉลิมพระเกียรติฯ 70 พรรษา 7 มิติแห่งความยั่งยืน” มีการดำเนินงานตลอดปี 2568 เพื่อเป็นการขยายผลพระราชปณิธานในการสืบสานและต่อยอดกิจการที่จะก่อให้เกิดประโยชน์แก่สังคมและประเทศไทย ถวายเป็นพระราชกุศล เนื่องในโอกาสสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ทรงเจริญพระชนมายุ  70 พรรษา อีกทั้งยังเป็นการเชิญชวนให้บุคคลทั่วไป ได้มีโอกาสร่วมเป็นส่วนหนึ่งของการน้อมสำนึกในพระมหากรุณาธิคุณ ด้วยการร่วมสนับสนุน 7 โครงการสำคัญ ภายใต้โครงการในพระราชดำริและหน่วยงานที่สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ทรงเป็นองค์อุปนายิกา ตลอดจนโครงการที่ยังประโยชน์ด้านความยั่งยืนของประเทศ ประกอบด้วย โครงการน้อมสำนึกในพระมหากรุณาธิคุณพระบรมราชจักรีวงศ์, โครงการบริจาคโลหิตช่วยเหลือมวลมนุษยชาติ, โครงการส่งเสริมการศึกษา เพื่อเด็ก นักเรียน ได้รับอาหารกลางวันที่มีคุณค่าและสะอาดปลอดภัย, โครงการพัฒนาคุณภาพชีวิตของประชาชน, โครงการช่วยเหลือสาธารณสังคม เพื่อรณรงค์สร้างจิตสำนึกการให้และการแบ่งปัน, โครงการอนุรักษ์ธรรมชาติและสิ่งแวดล้อม และ โครงการองค์กรธรรมาภิบาล ในฐานะธุรกิจชั้นนำที่มีส่วนในการร่วมขับเคลื่อนสังคมในทุกมิติ
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #เฉลิมพระเกียรติฯ70พรรษา7มิติแห่งความยั่งยืน

ที่มา : https://www.thaigov.go.th/news/contents/details/95059