รัฐบาลไทย-ข่าวทำเนียบรัฐบาล-ขสมก. ปรับปรุงป้ายบอกเลขเส้นทาง สาย 73 (2-45) และ 73 (2-46) เพิ่มความสะดวกในการเดินทาง - มองเห็นที่ชัดเจน เพื่ออำนวยความสะดวกให้ประชาชน


วันพฤหัสบดีที่ 3 เมษายน 2568
ขสมก. ปรับปรุงป้ายบอกเลขเส้นทาง สาย 73 (2-45) และ 73 (2-46) เพิ่มความสะดวกในการเดินทาง - มองเห็นที่ชัดเจน เพื่ออำนวยความสะดวกให้ประชาชน
.....
นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ (ขสมก.) กระทรวงคมนาคม เปิดเผยว่า ขสมก. เพิ่มประสิทธิภาพการให้บริการแก่ประชาชน ตอบสนองความต้องการของผู้โดยสาร และยกระดับคุณภาพการเดินทางระบบขนส่งสาธารณะให้มีมาตรฐานที่ดีขึ้น จึงได้สำรวจและรับฟัง   ความคิดเห็นจากประชาชนผ่านช่องทางต่าง ๆ พบว่า บริเวณหน้ารถโดยสารสาย 73 (2-45) และสาย 73 (2-46) เนื่องจากตามเส้นทางปฏิรูปทั้ง 2 เส้นทางมีต้นทางปลายทางที่แตกต่างกัน อาจทำให้เกิดความสับสนในการใช้บริการ ดังนั้น เพื่ออำนวยความสะดวกให้ประชาชนสามารถมองเห็นได้ชัดเจนยิ่งขึ้น จึงปรับเปลี่ยนสีของป้ายบอกหมายเลขเส้นทางบริเวณหน้ารถ ดังนี้
- สาย 73 (2-45) เส้นทางหมู่บ้านเอื้ออาทรบึงกุ่ม - สะพานพระพุทธยอดฟ้าฯ ใช้ป้ายบอกเส้นทางด้วย “พื้นสีน้ำเงิน ตัวอักษรสีขาว”
- สาย 73 (2-46) เส้นทางสวนสยาม - สถานีรถไฟฟ้าสนามกีฬาแห่งชาติ ใช้ป้ายบอกเส้นทางด้วย “พื้นสีขาว ตัวอักษรสีน้ำเงิน”
ทั้งนี้ จะเริ่มใช้ป้ายบอกเส้นทางรูปแบบใหม่ ในวันที่ 5 เมษายน 2568 เป็นต้นไป สอบถามข้อมูลเพิ่มเติมได้ที่สายด่วน ขสมก. โทร. 1348 เฟซบุ๊ก “ขสมก. พร้อมบวก” และ www.bmta.co.th

ที่มา : https://www.thaigov.go.th/news/contents/details/95028