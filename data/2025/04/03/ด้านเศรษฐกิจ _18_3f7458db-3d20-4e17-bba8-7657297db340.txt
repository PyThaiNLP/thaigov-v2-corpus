รัฐบาลไทย-ข่าวทำเนียบรัฐบาล-เพิ่มความมั่นใจส่ง “วิศวกรผู้เชี่ยวชาญ” ตรวจสอบเชิงลึกอาคารศูนย์ราชการเฉลิมพระเกียรติฯ  


วันพฤหัสบดีที่ 3 เมษายน 2568
03/04/2568
พิมพ์
เพิ่มความมั่นใจส่ง “วิศวกรผู้เชี่ยวชาญ” ตรวจสอบเชิงลึกอาคารศูนย์ราชการเฉลิมพระเกียรติฯ
เพื่อให้ผู้ใช้อาคารและประชาชนมั่นใจได้ในการใช้งานอาคารในศูนย์ราชการเฉลิมพระเกียรติฯ ถนนแจ้งวัฒนะ ธพส. ได้ส่งวิศวกรผู้เชี่ยวชาญจากบริษัท เอส ที เอส  คอร์ปอเรชั่น จำกัด เข้าตรวจสอบสภาพอาคารเชิงลึกและเสถียรภาพความมั่นคงอาคารเพิ่มเติม
ดร. นาฬิกอติภัค แสงสนิท กรรมการผู้จัดการ บริษัท ธนารักษ์พัฒนาสินทรัพย์ จำกัด (ธพส.) กล่าวว่า เพื่อให้ผู้ใช้อาคารและประชาชนมั่นใจได้ในการใช้งานอาคารในศูนย์ราชการเฉลิมพระเกียรติฯ ถนนแจ้งวัฒนะ ธพส. ได้ส่งวิศวกรผู้เชี่ยวชาญจากบริษัท เอส ที เอส  คอร์ปอเรชั่น จำกัด เข้าตรวจสอบสภาพอาคารเชิงลึกและเสถียรภาพความมั่นคงอาคารเพิ่มเติม โดยลงตรวจร่วมกับอีก 2 หน่วยงาน คือกรมโยธาธิการและผังเมือง และสภาวิศวกร เป็นการตรวจร่วมกับเพื่อยืนยันความแข็งแรงของฐานรากและโครงสร้างอาคาร  โดยบริษัท เอส ที เอส  คอร์ปอเรชั่น จำกัด ดำเนินงานมากว่า 57 ปี มีความเชี่ยวชาญงานสำรวจจัดทำแผนที่ งานเจาะสำรวจดิน และทดสอบทางปฐพีกลศาสตร์ งานทดสอบการรับน้ำหนักเสาเข็ม งานทดสอบโครงสร้าง งานทดสอบเพื่อรับรองคุณภาพ งานติดตั้งเครื่องมือวัดทางธรณีเทคนิค งานตรวจวัดทางวิศวกรรมโยธา  งานออกแบบวิศวกรรม ตลอดจนงานบริหารและควบคุมงานก่อสร้าง
กรรมการผู้จัดการ ธพส. กล่าวว่า ต้องการสร้างความมั่นใจให้กับผู้ใช้อาคารศูนย์ราชการเฉลิมพระเกียรติฯ ขั้นสูงสุด การตรวจสอบเชิงลึกโดยทีมวิศวกรผู้เชี่ยวชาญครั้งนี้เพื่อเพิ่มความสบายใจให้กับผู้ใช้อาคาร ภายหลังจากที่กรมโยธาธิการและผังเมือง และสภาวิศวกร ได้เข้าตรวจสอบและยืนยันถึงความแข็งแรงของอาคารไปแล้ว
ทั้งนี้ หลังเกิดเหตุการณ์แผ่นดินไหวเมื่อวันที่ 28 มีนาคม 2568 ธพส.ได้จัดทีมวิศวกรผู้เชี่ยวชาญลงพื้นที่ตรวจสอบอาคารในศูนย์ราชการเฉลิมพระเกียรติระหว่างวันที่ 29–30 มีนาคม 2568 ผลการตรวจสอบไม่พบความเสียหายต่อโครงสร้างอาคาร และระบบประกอบอาคาร รวมถึงลิฟต์และบันไดเลื่อน จึงเปิดให้เข้าใช้งานอาคารได้ตามปกติ ต่อมาในวันที่ 31 มีนาคม 2568  อธิบดีกรมโยธาธิการและผังเมือง ร่วมกับ นายกสภาวิศวกร ได้เข้าตรวจสอบสภาพอาคารของศูนย์ราชการเฉลิมพระเกียรติฯ ซึ่งเป็นการตรวจสอบสภาพอาคารตามมาตรฐานของคู่มือการสำรวจความเสียหายฯ ของกรมโยธาธิการและผังเมือง และยืนยันว่าอาคารมีความแข็งแรงสามารถเข้าใช้งานได้ตามปกติ

ที่มา : https://www.thaigov.go.th/news/contents/details/95072