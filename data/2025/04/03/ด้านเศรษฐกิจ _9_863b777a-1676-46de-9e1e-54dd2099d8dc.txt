รัฐบาลไทย-ข่าวทำเนียบรัฐบาล-กิจกรรมแก้หนี้เชิงรุก “บสย. พร้อมค้ำ พร้อมช่วย” สำเร็จเกินคาด! ช่วย SMEs ลูกหนี้ที่ บสย. จ่ายเคลม “ปลดหนี้” สูงสุดเป็นประวัติการณ์


วันพฤหัสบดีที่ 3 เมษายน 2568
03/04/2568
พิมพ์
กิจกรรมแก้หนี้เชิงรุก “บสย. พร้อมค้ำ พร้อมช่วย” สำเร็จเกินคาด! ช่วย SMEs ลูกหนี้ที่ บสย. จ่ายเคลม “ปลดหนี้” สูงสุดเป็นประวัติการณ์
ปิดฉากไปเป็นที่เรียบร้อย สำหรับกิจกรรม “บสย. พร้อมค้ำ พร้อมช่วย” สิ้นสุดที่ห้างโลตัส ปทุมธานี เมื่อวันที่ 25-27 มีนาคมที่ผ่านมา ได้รับการตอบรับอย่างล้นหลาม สามารถช่วยลูกหนี้ “ปลดหนี้” ได้สูงถึง 171 ราย สูงสุดเป็นประวัติการณ์
ปิดฉากไปเป็นที่เรียบร้อย สำหรับกิจกรรม “บสย. พร้อมค้ำ พร้อมช่วย” ที่ บสย. ผนึกความร่วมมือกับ “ซีพี แอ็กซ์ตร้า” นำมาตรการปรับโครงสร้างหนี้ “บสย. พร้อมช่วย” และการเข้าถึงแหล่งเงินทุน เดินสายให้บริการผู้ประกอบการ SMEs ทั่วประเทศที่ห้างโลตัส 12 จังหวัด กระจายไปยังทุกภูมิภาคทั่วประเทศ ตลอด 3 เดือน ตั้งแต่เดือนมกราคม – มีนาคม 2568 สิ้นสุดที่ห้างโลตัส ปทุมธานี เมื่อวันที่ 25-27 มีนาคมที่ผ่านมา ได้รับการตอบรับอย่างล้นหลาม สามารถช่วยลูกหนี้ “ปลดหนี้” ได้สูงถึง 171 ราย สูงสุดเป็นประวัติการณ์
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) เปิดเผยว่า กิจกรรม “บสย. พร้อมค้ำ พร้อมช่วย” เป็นการขานรับนโยบายภาครัฐ เพื่อนำความช่วยเหลือไปถึงผู้ประกอบการ SMEs ในจังหวัดต่างๆ ใน 2 มิติ ได้แก่ 1. สนับสนุน SMEs เข้าถึงสินเชื่อในระบบ และ 2. ปรับโครงสร้างหนี้ให้กับ SMEs ที่ถือหนังสือค้ำประกันของ บสย. และถูกจ่ายเคลมจากสถาบันการเงิน ให้สามารถกลับมาเป็นลูกหนี้ปกติได้ ผ่านมาตรการปรับโครงสร้างหนี้ “บสย. พร้อมช่วย” หรือ มาตรการ 3 สี ม่วง เหลือง เขียว โดยมีจุดเด่นคือ เน้นตัดเงินต้นก่อนตัดดอก และอัตราดอกเบี้ย 0% ช่วยให้ SMEs สามารถปลดหนี้ได้เร็วขึ้น ง่ายขึ้น โดย บสย. ลดเงินต้นให้สูงสุด 10-15% โดยปีนี้ยังได้เปิดตัว มาตรการใหม่ ช่วย SMEs “กลุ่มเปราะบาง” ที่มียอดหนี้เงินต้นไม่เกิน 2 แสนบาท อัตราดอกเบี้ย 0% ชำระครั้งแรกเพียง 500 บาท ผ่อนสูงสุด 80 เดือน ตัดเงินต้นทั้งจำนวน ค่างวดขั้นต่ำเพียง 500-2,500 บาท และสามารถปลดหนี้ ลดต้น 30%
ทั้งนี้ ตลอด 3 เดือนของการจัดกิจกรรม พบว่ามีผู้ประกอบการ SMEs ลูกหนี้ บสย. ให้การตอบรับอย่างล้นหลาม โดยมี SMEs และลูกหนี้ บสย. หลากหลายกลุ่ม เดินทางมาที่บูธกิจกรรมเพื่อขอคำปรึกษาการเข้าถึงสินเชื่อ โดยเฉพาะเข้าร่วมมาตรการปรับโครงสร้างหนี้กับ บสย. ซึ่งจำนวนมากตั้งใจมาเพื่อ       “ปลดหนี้” ปิดบัญชี โดย บสย. ได้จัดโปรโมชั่น พิเศษ! ให้ลูกหนี้ที่ปรับโครงสร้างหนี้แล้ว ภายใต้มาตรการ “บสย. พร้อมช่วย” (มาตรการ 3 สี ม่วง เหลือง เขียว) รับโปรโมชันที่บูธ สามารถ “ปลดหนี้” ได้ทันที เมื่อผ่อนดีเพียง 3 เดือน ขณะที่ลูกหนี้กลุ่มเปราะบาง (เงินต้นไม่เกิน 2 แสนบาท) สามารถ “ปลดหนี้” เมื่อจ่ายเงินขั้นต่ำเพียง 500 บาท และจ่ายเงินต้น 70% ภายใน 30 วัน
นายสิทธิกร กล่าวว่า กิจกรรมครั้งนี้ บสย. ได้ระดมทีมงานกว่า 70 ชีวิต ลงพื้นที่ห้างโลตัส 12 สาขาทั่วประเทศ ให้บริการทางด้านการเงินในด้านต่างๆ มุ่งตอบโจทย์ผู้ประกอบการ SMEs อย่างครบวงจร ได้แก่ ตรวจสุขภาพทางการเงิน, ตรวจเครดิตบูโร, วิเคราะห์วงเงินสินเชื่อเบื้องต้น, แนะนำบริการ E consent, E KYC ผ่าน LINE OA และช่วย SMEs แก้หนี้ผ่านมาตรการ “บสย. พร้อมช่วย” เป็นต้น
โดยตลอด 3 เดือน มีผู้ประกอบการ SMEs และลูกหนี้ บสย. เข้าร่วมกิจกรรมที่บูธรวม 425 ราย เป็นลูกหนี้ที่เข้ามาเจรจาปรับโครงสร้างหนี้ 336 ราย คิดเป็นมูลหนี้ 203 ล้านบาท ในจำนวนนี้เป็น SMEs ลูกหนี้ “กลุ่มเปราะบาง” ยอดหนี้ไม่เกิน 200,000 บาท จำนวน 270 ราย คิดเป็น 80% ของลูกหนี้ที่เข้าบูธ โดยมีลูกหนี้กลุ่มเปราะบางปลดหนี้ได้สูงถึง 59 ราย เมื่อรวมกับลูกหนี้ที่เข้ามาปลดหนี้กับ บสย. ในช่องทางต่างๆ ทำให้ ช่วง 3 เดือนแรกของปี 2568 บสย. สามารถช่วยลูกหนี้ “ปลดหนี้” ได้สูงถึง 171 ราย สูงสุดเป็นประวัติการณ์ และมากกว่าจำนวนลูกหนี้ที่สามารถ “ปลดหนี้” ในปี 2567 ตลอดทั้งปี ซึ่งมีจำนวน 141 ราย
ความสำเร็จในการปรับโครงสร้างหนี้ ผ่านกิจกรรม “บสย. พร้อมค้ำ พร้อมช่วย” ในครั้งนี้ สะท้อนถึงความต้องการของ SMEs ที่ต้องการลด ปลดหนี้ และพลิกฟื้นกิจการเดินหน้าต่อได้อย่างยั่งยืน โดยจากนี้ บสย. ยังเดินหน้าให้ความช่วยเหลือ SMEs ลูกหนี้ บสย. อย่างต่อเนื่อง ด้วยการจัดเตรียมทีมงานผู้เชี่ยวชาญด้านการเงิน การค้ำประกันสินเชื่อ และการปรับโครงสร้างหนี้ นำบูธกิจกรรม “บสย. พร้อมค้ำ พร้อมช่วย” เดินสายให้ความช่วยเหลือตลอดปีนี้ สำหรับลูกหนี้ บสย. ที่ต้องการปรับโครงสร้างหนี้ สามารถลงทะเบียนผ่าน LINE OA : @tcgfirst ฟรี! หรือสอบถามข้อมูลเพิ่มเติมได้ที่ บสย. Call Center โทร. 02-890-9999

ที่มา : https://www.thaigov.go.th/news/contents/details/95046