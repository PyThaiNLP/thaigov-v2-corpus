รัฐบาลไทย-ข่าวทำเนียบรัฐบาล-“รมว.นฤมล”เผย ครม.กำหนด 18 ม.ค.ของทุกปีเป็น “วันกล้วยไม้แห่งชาติ”


วันพฤหัสบดีที่ 3 เมษายน 2568
“รมว.นฤมล”เผย ครม.กำหนด 18 ม.ค.ของทุกปีเป็น “วันกล้วยไม้แห่งชาติ”
“รมว.นฤมล”เผย ครม.กำหนด 18 ม.ค.ของทุกปีเป็น “วันกล้วยไม้แห่งชาติ”เพื่อให้เห็นคุณค่าและภาคภูมิใจในเอกลักษณ์และภาพลักษณ์ความเป็นชาติไทย
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ เปิดเผยว่า ตามที่คณะรัฐมนตรีมีมติให้วันที่ 18 มกราคมของทุกปี เป็นวันกล้วยไม้แห่งชาติ โดยไม่ถือเป็นวันหยุดราชการ เพื่อให้สาธารณชนเกิดความตระหนักรู้และเห็นคุณค่าของกล้วยไม้ไทย รวมถึงเป็นการสร้างให้เกิดความภาคภูมิใจในกล้วยไม้ ที่เป็นทั้งเอกลักษณ์และภาพลักษณ์ความเป็นชาติไทย ซึ่งประเทศไทยเป็นที่รู้จักในฐานะผู้ผลิตและส่งออกกล้วยไม้เขตร้อน (Tropical orchid) อันดับ 1 ของตลาดโลก ด้วยสภาพภูมิอากาศที่เหมาะสมกับการผลิต มีพื้นที่เพาะปลูกในจังหวัดสำคัญ ได้แก่ นครปฐม สมุทรสาคร กรุงเทพฯ ราชบุรี และนนทบุรี รวมเนื้อที่เพาะปลูกกล้วยไม้ 17,183 ไร่ มีเกษตรกรปลูกกล้วยไม้ที่มีทักษะ และประสบการณ์ประมาณ 1,600 ราย นับเป็น Land of Orchid แห่งหนึ่งของโลก ที่เป็นแหล่งกระจายพันธุ์ของกล้วยไม้พันธุ์แท้ (Species) มีพันธุกรรมของกล้วยไม้เขตร้อนที่พบในธรรมชาติมากกว่า 1,200 ชนิด จึงได้รับความสนใจจากนักอนุรักษ์กล้วยไม้ทั่วโลก สำหรับพันธุ์กล้วยไม้ที่ส่งออกหลักของไทย ได้แก่ สกุลหวาย (พันธุ์โซเนีย และขาวสนาน) สกุลอะแรนดา (มอคคารา) แวนดา และออนซิเดียม ให้ผลผลิตมากในช่วงเดือนกันยายน - มกราคม ซึ่งผลผลิตทั้งหมดจะแบ่งสัดส่วนเพื่อใช้ในประเทศ และส่งออกร้อยละ 50
ด้าน นายพีรพันธ์ คอทอง อธิบดีกรมส่งเสริมการเกษตร กล่าวว่า กล้วยไม้สามารถเป็นเครื่องแสดงถึงพลัง Soft Power ที่เป็นเอกลักษณ์โดดเด่นของไทยสร้างชื่อเสียงในวงการกล้วยไม้ทั่วโลก โดยในปี 2567 ไทยส่งออกดอกกล้วยไม้ปริมาณ 19,129 ตัน มูลค่า 2,181.15 ล้านบาท เพิ่มขึ้นจากปี 2566 ที่ส่งออก 17,992 ตัน มูลค่า 2,116.28 ล้านบาท หรือเพิ่มขึ้นร้อยละ 6.32 และร้อยละ 3.07 ตามลำดับ มีตลาดส่งออกมูลค่าสูง 3 อันดับแรก ได้แก่ สหรัฐอเมริกา เวียดนาม และญี่ปุ่น ซึ่งแสดงให้เห็นถึงศักยภาพของกล้วยไม้ไทย ดังนั้นเพื่อกระตุ้นการส่งเสริมการค้า การลงทุน และการท่องเที่ยว รวมทั้งสามารถยกระดับมาตรฐานกล้วยไม้ให้เกิดอาชีพที่สร้างรายได้ สู่การเป็นสินค้าเศรษฐกิจที่สำคัญสำหรับส่งออกของประเทศไทยอย่างต่อเนื่อง
ทั้งนี้ กล้วยไม้ เป็นไม้ดอกที่ใช้เพื่อประดับตกแต่งในประเทศไทยมาอย่างยาวนาน เริ่มมีการปลูกเลี้ยงตั้งแต่สมัยรัชกาลที่ 5 แต่ยังไม่แพร่หลายมากนัก ต่อมาจอมพลเรือ จอมพล สมเด็จพระเจ้าบรมวงศ์เธอ เจ้าฟ้าบริพัตรสุขุมพันธุ์ กรมพระนครสวรรค์วรพินิต ทรงนิพนธ์และทรงจัดพิมพ์หนังสือ “ตำราเล่นกล้วยไม้” เล่มแรกของไทย เมื่อปี พ.ศ. 2460 เพื่อเผยแพร่ความรู้ให้แก่ผู้ที่สนใจปลูกเลี้ยงกล้วยไม้เป็นงานอดิเรก ทำให้การปลูกเลี้ยงกล้วยไม้ขยายตัวออกสู่ประชาชนในวงกว้าง และได้รับการยกย่องให้ทรงเป็น “พระบิดาวงการกล้วยไม้ของประเทศไทย” ก่อนจะสิ้นพระชนม์เมื่อวันที่ 18 มกราคม 2487” นอกจากนี้ ในปี 2521 ประเทศไทยได้รับเกียรติให้เป็นเจ้าภาพจัดงาน The 9th World Orchid Conference Bangkok 1978 ณ สวนสามพราน จังหวัดนครปฐม ซึ่งเป็นการจัดงานกล้วยไม้ในระดับนานาชาติขึ้นครั้งแรกในประเทศไทย มีผู้เข้าร่วมงานประชุมกว่า 3,000 คน จาก 41 ประเทศทั่วโลก โดยพระบาทสมเด็จพระวชิรเกล้าเจ้าอยู่หัว รัชกาลที่ 10 เสด็จฯ แทนพระบาทสมเด็จพระเจ้าอยู่หัว รัชกาลที่ 9 เมื่อครั้งยังทรงเป็นสมเด็จพระบรมโอรสาธิราชฯ เจ้าฟ้ามหาวชิราลงกรณ์ สยามมกุฎราชกุมาร เสด็จร่วมงานและเป็นประธานเปิดงานชุมนุมกล้วยไม้โลกครั้งที่ 9 และไปรษณีย์ไทยได้ออกแสตมป์ชุดการประชุมกล้วยไม้โลกครั้งที่ 9 ปี 2521 อีกด้วย

ที่มา : https://www.thaigov.go.th/news/contents/details/95016