รัฐบาลไทย-ข่าวทำเนียบรัฐบาล-"อนุทิน" ย้ำความร่วมมือผู้ว่าฯ - นายก อบจ. พลังหนุนการพัฒนาเชิงพื้นที่ ชี้พร้อมอนุมัติทุกเรื่องที่เกิดประโยชน์สูงสุดกับพี่น้องประชาชน


วันพฤหัสบดีที่ 3 เมษายน 2568
03/04/2568
พิมพ์
"อนุทิน" ย้ำความร่วมมือผู้ว่าฯ - นายก อบจ. พลังหนุนการพัฒนาเชิงพื้นที่ ชี้พร้อมอนุมัติทุกเรื่องที่เกิดประโยชน์สูงสุดกับพี่น้องประชาชน
"อนุทิน" ย้ำความร่วมมือผู้ว่าฯ - นายก อบจ. พลังหนุนการพัฒนาเชิงพื้นที่ ชี้พร้อมอนุมัติทุกเรื่องที่เกิดประโยชน์สูงสุดกับพี่น้องประชาชน
วันนี้ (3 เม.ย. 68) เวลา 13.30 น. นายอนุทิน ชาญวีรกูล รองนายกรัฐมนตรีและรมว.มหาดไทย กล่าวปาฐกถาพิเศษ ในหัวข้อ "ทิศทางการขับเคลื่อนพัฒนาจังหวัดภายใต้ความร่วมมือระหว่างภูมิภาคและท้องถิ่น" ตามโครงการประชุมเชิงปฏิบัติการด้านการบริหารราชการระหว่างภูมิภาคและท้องถิ่น เพื่อบูรณาการขับเคลื่อนการพัฒนาจังหวัด โดยมี น.ส.ซาบีดา ไทยเศรษฐ์ รมช.มหาดไทย นายอรรษิษฐ์ สัมพันธรัตน์ ปลัดกระทรวงมหาดไทย พร้อมด้วยผู้บริหารกระทรวงมหาดไทย ผู้ว่าราชการจังหวัด นายกองค์การบริหารส่วนจังหวัด ทุกจังหวัด ร่วมรับฟัง ณ สนามช้าง อินเตอร์เนชั่นแนล เซอร์กิต อ.เมืองบุรีรัมย์ จ.บุรีรัมย์
นายอนุทิน ได้ขอบคุณผู้ว่าราชการจังหวัดและนายก อบจ.ทุกจังหวัดทั่วประเทศ ที่เดินทางมาร่วมประชุมสัมมนาเพื่อหารือร่วมกันกับกระทรวงมหาดไทยในการทำงานร่วมกัน เพื่อให้นโยบายต่าง ๆ ของรัฐบาล และนโยบายของจังหวัด ของ อบจ. หล่อหลอมรวมเป็นหนึ่งเดียวกัน และผลักดันขับเคลื่อนให้เกิดประโยชน์กับพี่น้องประชาชนให้มากที่สุดเท่าที่จะทำได้
วัตถุประสงค์ของการจัดประชุมเชิงปฏิบัติการครั้งนี้ เพื่อให้ผู้ว่าราชการจังหวัดและนายกองค์การบริหารส่วนจังหวัดทุกจังหวัดได้มาร่วมคิด แลกเปลี่ยน จับมือทำงานร่วมกัน ซึ่งผู้ว่าราชการจังหวัดก็คือผู้ว่าฯ ของราชการ นายก อบจ. ก็คือผู้ว่าฯ ของภาคประชาชน ซึ่งเมื่อได้รับรู้รับทราบรับฟังจากทั้งสองส่วน ก็จะส่งผลให้การขอรับการสนับสนุนสิ่งที่เป็นความตั้งใจทำเพื่อประโยชน์ประชาชนเกิดขึ้นได้อย่างมีประสิทธิภาพ การพัฒนาเมืองก็จะเกิดขึ้นอย่างเต็มกำลังทั่วทั้งประเทศ
นายอนุทิน กล่าวว่า ทั้งราชการส่วนภูมิภาคและท้องถิ่น สามารถร่วมกันพัฒนาพื้นที่ซึ่งทุกวันนี้ไม่มีคำว่าเมืองหลัก หรือเมืองรอง ต้องทำให้ทุกจังหวัดเป็น "เมืองน่าเที่ยว" เป็นแม่เหล็ก ดึงดูดการค้า การลงทุนให้เข้ามาในพื้น หนุนเสริมระหว่างกันเพื่อสร้างโอกาสทางเศรษฐกิจให้เกิดขึ้น ภายใต้เป้าหมายเดียวกัน พร้อมกับให้ความสำคัญกับนโยบาย 5 ด้าน ได้แก่ การปราบปรามผู้มีอิทธิพล การป้องกันและแก้ไขปัญหายาเสพติด การสร้างอาชีพเพิ่มรายได้ให้ประชาชน การส่งเสริมการท่องเที่ยวชุมชน และการส่งเสริมให้ประชาชนเข้าถึงน้ำดื่มสะอาด
นายอนุทิน กล่าวในช่วงท้ายว่า ผู้ว่าราชการจังหวัดเป็นข้าราชการที่มีการสัมผัสใกล้ชิดกับพี่น้องประชาชนในพื้นที่ ด้วยกำลังความสามารถและความรู้ ประสบการณ์ มีน้ำใจ มีความเข้าใจ และมีความทุ่มเทเสียสละ มั่นใจว่าผู้ว่าราชการจังหวัดพร้อมให้ความร่วมมือกับท่านนายก อบจ. ในทุกเรื่อง
"หากสิ่งที่จะขับเคลื่อนเป็นสิ่งที่เกิดประโยชน์กับประชาชน และในฐานะที่ตนมีชื่อว่า "อนุทิน" ทุกเรื่องที่ท่านผู้ว่าฯ และท่านนายกอบจ. เสนอขึ้นมาขอความเห็นชอบหรือขอรับการสนับสนุน หากเป็นเรื่องที่เกิดประโยชน์สูงสุดต่อพี่น้องประชาชน ก็ต้องเปลี่ยนจากคำว่าอนุทินเป็นคำว่าอนุมัติเพื่อประชาชน" นายอนุทิน กล่าว

ที่มา : https://www.thaigov.go.th/news/contents/details/95064