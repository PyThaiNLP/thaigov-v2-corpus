รัฐบาลไทย-ข่าวทำเนียบรัฐบาล-ปลัดกระทรวงกลาโหมตรวจเยี่ยมการตรวจเลือกทหารกองเกินเข้ารับราชการทหารกองประจำการ สร้างความเชื่อมั่น โปร่งใส เป็นธรรม


วันพฤหัสบดีที่ 3 เมษายน 2568
ปลัดกระทรวงกลาโหมตรวจเยี่ยมการตรวจเลือกทหารกองเกินเข้ารับราชการทหารกองประจำการ สร้างความเชื่อมั่น โปร่งใส เป็นธรรม
วันพฤหัสบดีที่ ๓ เมษายน ๒๕๖๘ เวลา ๐๙.๐๐ นาฬิกา พลเอก สนิธชนก สังขจันทร์ ปลัดกระทรวงกลาโหม และคณะ ได้เดินทางไปตรวจเยี่ยมการตรวจเลือกทหารกองเกินเข้ารับราชการทหารกองประจำการ ประจำปี ๒๕๖๘ ณ โดมอเนกประสงค์โรงเรียนมัธยมประชานิเวศน์ แขวงลาดยาว เขตจตุจักร
สำหรับการตรวจเยี่ยมในครั้งนี้ เป็นการให้ความสำคัญกับนโยบายเปลี่ยนผ่านการตรวจเลือกทหารกองเกินเข้ารับราชการทหารกองประจำการไปสู่ความสมัครใจ โดยผู้บังคับบัญชาระดับสูงของกระทรวงกลาโหมต้องการสร้างความเชื่อมั่นให้กับทหารกองเกินและประชาชนทั่วไปว่ากระบวนการตรวจเลือกฯ จะดำเนินไปด้วยความบริสุทธิ์ ยุติธรรม โปร่งใส และเป็นไปตามขั้นตอนที่กฎหมายกำหนด การตรวจเยี่ยมดังกล่าวเป็นการดำเนินการตามข้อบังคับกระทรวงกลาโหมว่าด้วยการกำหนดหน้าที่สัสดี พ.ศ. ๒๕๕๓ และตามอนุมัติรัฐมนตรีว่าการกระทรวงกลาโหม ที่กำหนดให้สำนักงานปลัดกระทรวงกลาโหม (กรมการสรรพกำลังกลาโหม) กำกับดูแล การตรวจเลือกทหารกองเกินเข้ารับราชการทหารกองประจำการให้เป็นไปตามนโยบายของกระทรวงกลาโหม
ทั้งนี้ กองทัพบก ได้กำหนดการตรวจเลือกฯ ประจำปี ๒๕๖๘ ระหว่างวันที่ ๑ - ๑๒ เมษายน ๒๕๖๘ (เว้นวันที่ ๖ เมษายน ๒๕๖๘) โดยการตรวจเยี่ยมของปลัดกระทรวงกลาโหมในครั้งนี้ เป็นการแสดงออกถึงความมุ่งมั่นของกองทัพในการสร้างความเข้าใจที่ถูกต้องและส่งเสริมการมีส่วนร่วมของเยาวชนไทยในการรับใช้ชาติ การเข้ารับราชการทหารกองประจำการ ถือเป็นหน้าที่อันทรงเกียรติของชายไทยทุกคน เป็นโอกาสในการสร้างความภาคภูมิใจให้กับตนเองและครอบครัว พร้อมทั้งเป็นส่วนหนึ่งในการปกป้องรักษาอธิปไตยและความมั่นคงของประเทศชาติ นอกจากนี้ การเป็นทหารยังเปิดโอกาสให้เยาวชนไทยได้พัฒนาตนเองในด้านต่างๆ อาทิ ระเบียบวินัย ความอดทน ความเสียสละ และความเป็นผู้นำ ซึ่งทักษะเหล่านี้จะเป็นประโยชน์อย่างยิ่งต่อการดำเนินชีวิตต่อไปในอนาคต
สำนักงานปลัดกระทรวงกลาโหม จึงขอเชิญชวนทหารกองเกินที่อยู่ในกำหนดเรียกเข้ารับการตรวจเลือกฯ อย่างภาคภูมิใจ เพื่อเป็นส่วนหนึ่งในการสร้างสรรค์สังคมและประเทศชาติให้เข้มแข็งหากทหารกองเกินที่เข้ารับการตรวจเลือกฯ ต้องการสมัครใจเข้ารับราชการทหารกองประจำการ สามารถแจ้งความจำนงต่อคณะกรรมการตรวจเลือกในวันตรวจเลือกได้ทุกขั้นตอนก่อนการตรวจเลือกจะแล้วเสร็จ โดยสามารถแสดงความจำนงเลือกเหล่าทัพ เลือกหน่วยทหาร และผลัดต่าง ๆ ได้ ตามยอดแบ่งเฉลี่ยของเขต/อำเภอนั้น ๆ รวมทั้งทหารกองประจำการยังได้รับสิทธิประโยชน์และสวัสดิการ และการต่อยอดการรับราชการทหารได้ สำหรับข้อมูลเพิ่มเติมเกี่ยวกับการตรวจเลือกฯ สามารถติดต่อสอบถามได้ที่หน่วยงานทหารในพื้นที่ หน่วยสัสดีเขต/อำเภอ หรือติดตามข่าวสารจากทุกช่องทางประชาสัมพันธ์ของกองทัพ

ที่มา : https://www.thaigov.go.th/news/contents/details/95061