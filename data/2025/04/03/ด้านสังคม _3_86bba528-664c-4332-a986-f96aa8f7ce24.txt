รัฐบาลไทย-ข่าวทำเนียบรัฐบาล-ดีอี ร่วมการประชุม “High Level Digital Transformation Forum” สปป.ลาว ผลักดัน 6 ความร่วมมือการพัฒนาด้านดิจิทัลอย่างยั่งยืน 


วันพฤหัสบดีที่ 3 เมษายน 2568
ดีอี ร่วมการประชุม “High Level Digital Transformation Forum” สปป.ลาว ผลักดัน 6 ความร่วมมือการพัฒนาด้านดิจิทัลอย่างยั่งยืน
ดีอี ร่วมการประชุม “High Level Digital Transformation Forum” สปป.ลาว ผลักดัน 6 ความร่วมมือการพัฒนาด้านดิจิทัลอย่างยั่งยืน
วันที่ 2 เมษายน 2568 นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เข้าเยี่ยมคารวะและร่วมหารือกับ ศาสตราจารย์บ่อเวียงคำ วงดาลา รัฐมนตรีว่าการกระทรวงเทคโนโลยีและการสื่อสาร สาธารณรัฐประชาธิปไตยประชาชนลาว ในการประชุม “High Level Digital Transformation Forum” ภายใต้งาน “Lao Digital Week 2025” ในหัวข้อหลัก “การสร้างโครงสร้างพื้นฐานดิจิทัลที่ยืดหยุ่นและยั่งยืนของ สปป.ลาว” ณ นครเวียงจันทร์ สาธารณรัฐประชาธิปไตยประชาชนลาว
นายประเสริฐ กล่าวว่า ที่ผ่านมา เมื่อวันที่ 15 มกราคม 2568 รัฐบาลไทย โดยกระทรวงดีอี ได้ร่วมหารือกับ สปป.ลาว  พร้อมลงนามบันทึกข้อตกลงความร่วมมือ (MOU) ร่วมกัน ด้านการไปรษณีย์ โทรคมนาคมและเทคโนโลยีสารสนเทศและการสื่อสาร และเทคโนโลยีดิจิทัล ซึ่งความร่วมมือดังกล่าวถือเป็นก้าวสำคัญที่ช่วยขับเคลื่อนความก้าวหน้าทางเทคโนโลยีดิจิทัล และส่งเสริมความเข้มแข็งในการพัฒนาร่วมกันอย่างยั่งยืน
สำหรับในการหารือร่วมกันครั้งนี้ สามารถสรุปเป็น 6 ประเด็นสำคัญได้ดังนี้
1.ด้านการไปรษณีย์ ทางสปป.ลาว พร้อมให้การสนับสนุนประเทศไทยในการลงสมัครรับเลือกตั้งในตำแหน่งสมาชิกสภาบริหาร (Council of Administration : CA) และสมาชิกสภาปฏิบัติการไปรษณีย์ (Postal Operations Council : POC) ของสหภาพสากลไปรษณีย์ (Universal Postal Union : UPU) วาระ 4 ปี (ปี ค.ศ. 2026-2029) ซึ่งจะมีการเลือกตั้งในการประชุมใหญ่สหภาพสากลไปรษณีย์ สมัยที่ 28 ซึ่งจะจัดขึ้นในระหว่างวันที่ 8 – 19 กันยายน 2568 ณ นครดูไบ สหรัฐอาหรับเอมิเรตส์
2.การส่งเสริมด้าน Start up กระทรวงดีอี โดย สำนักงานเศรษฐกิจดิจิทัล หรือ ดีป้า เตรียมร่วมกับ สปป.ลาว ออกแบบและจัดโครงการส่งเสริมการขยายตลาดของวิสาหกิจดิจิทัลเริ่มต้นระหว่างประเทศ ผ่านกิจกรรมหรือโครงการที่เป็นเวทีแลกเปลี่ยนเทคโนโลยีระหว่างวิสาหกิจดิจิทัลเริ่มต้น อาทิ การเข้าร่วมโครงการและกิจกรรมต่าง ๆ Incubation หรือ Acceleration Program นอกจากนี้ ยังรวมถึงการดึงดูดนักลงทุน และบริษัทเทคโนโลยี ทำให้เกิดการจับคู่ธุรกิจ (Business Matching) เพื่อผลักดันและพัฒนากลุ่มวิสาหกิจดิจิทัลเริ่มต้นของทั้ง 2 ประเทศไปสู่ระดับนานาชาติ
3.การพัฒนาทักษะดิจิทัล กระทรวงดีอี โดย ดีป้า ร่วมกับ กรมความร่วมมือระหว่างประเทศ (Thailand International Cooperation Agency: TICA) กระทรวงต่างประเทศ และ หน่วยงานเพื่อการพัฒนาระหว่างประเทศสหรัฐ (United States Agency for International Development: USAID) จัดทำข้อเสนอโครงการ Digital Economy Leadership Series/ Digital Economy Leadership Workshop and Networking เพื่อพัฒนาทักษะด้านดิจิทัลของผู้ประกอบการ SMEs Startup และบุคลากรภาคการผลิต ใน สปป.ลาว รวมทั้งยกระดับความสามารถด้านการแข่งขันสำหรับกลุ่มประเทศอาเซียน
4.ความร่วมมือด้านสถิติ กระทรวงดีอี พร้อมสนับสนุน สปป.ลาว ในการส่งเสริมและพัฒนาระบบสถิติด้านเทคโนโลยีและการสื่อสาร เช่น การแลกเปลี่ยนและถ่ายทอดประสบการณ์การพัฒนาทักษะดิจิทัล รวมถึงการจัดทำแผนพัฒนารายบุคคลแก่ผู้ปฏิบัติงานที่ผ่านมาของสำนักงานสถิติแห่งชาติทั่วประเทศ
5.ความร่วมมือด้านการแก้ไขปัญหาอาชญากรรมออนไลน์ โดยกระทรวงดีอี และสปป.ลาว จะดำเนินการแลกเปลี่ยนข้อมูลนโยบาย และแนวปฏิบัติที่ดีระหว่างกัน ในเรื่องที่เกี่ยวข้องกับการจัดการปัญหาอาชญากรรมออนไลน์ภายในประเทศ เพื่อการดำเนินการแก้ไขปัญหาอาชญกรรมออนไลน์ร่วมกัน โดยเฉพาะปัญหาการหลอกลวงทางออนไลน์ ที่สปป.ลาวกำลังได้รับผลกระทบอยู่เช่นกัน
6. ความร่วมมือด้านการใช้เทคโนโลยีดาวเทียม แก้ไขปัญหาฝุ่น PM2.5 โดยจะมีการประสานความร่วมมือการใช้เทคโนโลยีดาวเทียมในการสังเกตและติดตามการแก้ไขปัญหา PM2.5 เพื่อเฝ้าระวัง ควบคุม ติดตามเหตุการณ์การเผาป่าและการเกิดไฟป่า ในพื้นที่ประเทศไทย และสปป.ลาว
อย่างไรก็ตาม กระทรวงดีอี พร้อมผลักดันความร่วมมือกับ สปป.ลาว ในการพัฒนาด้านเทคโนโลยีดิจิทัลให้เกิดประโยชน์ร่วมกันของทั้ง 2 ประเทศ และกลุ่มประเทศอาเซียน เพื่อร่วมกันกำหนดอนาคตทางดิจิทัลที่ยั่งยืนและมั่นคงของภูมิภาคอาเซียน
--------------------------------------------------------------------------------------

ที่มา : https://www.thaigov.go.th/news/contents/details/95034