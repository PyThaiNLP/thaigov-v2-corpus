รัฐบาลไทย-ข่าวทำเนียบรัฐบาล-"วราวุธ" กำชับ พม. รุดเยี่ยมครอบครัวผู้ได้รับผลกระทบจากเหตุตึก สตง. ถล่ม ถึงภูมิลำเนา เยียวยาจิตใจ-มอบเงินสงเคราะห์-สิ่งของ


วันพฤหัสบดีที่ 3 เมษายน 2568
"วราวุธ" กำชับ พม. รุดเยี่ยมครอบครัวผู้ได้รับผลกระทบจากเหตุตึก สตง. ถล่ม ถึงภูมิลำเนา เยียวยาจิตใจ-มอบเงินสงเคราะห์-สิ่งของ
"วราวุธ" กำชับ พม. รุดเยี่ยมครอบครัวผู้ได้รับผลกระทบจากเหตุตึก สตง. ถล่ม ถึงภูมิลำเนา เยียวยาจิตใจ-มอบเงินสงเคราะห์-สิ่งของ
วันที่ 2 เมษายน 2568 ที่กระทรวงการพัฒนาสังคมและความมั่นคงของมนุษย์ (พม.) นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยภายหลังการประชุมผู้บริหารกระทรวงการพัฒนาสังคมและความมั่นคงของมนุษย์ ว่า มีการรายงานความคืบหน้าสถานการณ์แผ่นดินไหวที่เกิดขึ้นเมื่อวันที่ 28 มีนาคม ที่ผ่านมา ซึ่งมีผู้ได้รับผลกระทบทั้งคนไทยและชาวต่างชาติ ตามรายงานระบุมีผู้ประสบเหตุทั้งหมด 96 ราย (รวมผู้บาดเจ็บ 9 ราย ผู้เสียชีวิต 15 ราย และผู้ที่ยังค้นหาไม่พบ 72 ราย) ส่วนผู้เสียชีวิตที่พบแล้วและรับทราบข้อมูล มีจำนวน 14 ราย เป็นคนไทย 12 ราย และชาวต่างชาติ 2 ราย อีกทั้งผู้เสียชีวิตที่ยังไม่ทราบข้อมูล 1 ราย โดยคนไทยที่เสียชีวิตมีภูมิลำเนาอยู่ทั้งภาคเหนือ (จังหวัดน่าน) ภาคกลาง (จังหวัดชัยนาท และอุทัยธานี) และภาคตะวันออกเฉียงเหนือ (จังหวัดอุบลราชธานี ร้อยเอ็ด หนองคาย นครพนม อุดรธานี และศรีษะเกษ) จึงได้ให้เจ้าหน้าที่ พม. ในทุกๆจังหวัด จัดทีมลงพื้นที่เยี่ยมบ้านเพื่อประเมินทางสังคม และมอบสิ่งของเครื่องใช้ที่จำเป็นเพื่อช่วยบรรเทาความเดือดร้อนให้กับครอบครัวผู้ประสบเหตุในเบื้องต้น รวมทั้งเงินสงเคราะห์ แต่ที่สำคัญที่สุดคือการไปเยี่ยมให้กำลังใจ เพราะว่านอกจากการนำสิ่งของไปมอบให้แล้ว ในยามที่ครอบครัวผู้ประสบเหตุเดือดร้อนนั้นสำคัญ ขอเรียนว่ากระทรวง พม. เป็นหนึ่งในทีมแรกๆที่ได้ไปถึงครอบครัวผู้ประสบเหตุ
นายวราวุธ กล่าวต่อไปว่า การที่กระทรวง พม. ได้มีโอกาสเข้าไปเยี่ยมให้กำลังใจกับครอบครัวผู้ประสบเหตุถึงบ้าน เพื่อเยียวยาทางด้านจิตใจนั้น มีความสำคัญไม่แพ้กับการเยียวยาทางด้านวัตถุ และภาพในมือตนนี้เป็นภาพที่เจ้าหน้าที่ พม. กอดให้กำลังใจกับสมาชิกครอบครัวผู้ประสบเหตุ ซึ่งสอดคล้องกับที่มาของสัญลักษณ์ของศูนย์เร่งรัดจัดการสวัสดิภาพประชาชน (ศรส.) นี่คือภารกิจสำคัญของกระทรวง พม. โดยเฉพาะอย่างยิ่งช่วงเวลาที่เกิดภัยพิบัติเช่นนี้ ศรส. ทำงานกันอย่างเต็มที่ ต้องขอบคุณข้าราชการและเจ้าหน้าที่กระทรวง พม. เพราะประชาชนโดยเฉพาะกลุ่มเปราะบาง หรือผู้ที่ได้รับผลกระทบ ไม่ว่าจะเป็นจากการเสียชีวิต ได้รับบาดเจ็บ จากภัยพิบัติต่างๆ นั้น การเยียวยาทางด้านจิตใจเป็นสิ่งที่สำคัญไม่แพ้กัน กระทรวง พม. ซึ่งมีฐานข้อมูลของพี่น้องกลุ่มเปราะบาง ไม่ว่าจะเป็นเด็กเล็ก ผู้สูงอายุ และคนพิการทั่วประเทศครบทุกจังหวัดในทุกพื้นที่หากว่ามีสถานการณ์เร่งด่วน สามารถโทรติดต่อขอความช่วยเหลือจาก ศรส. กระทรวง พม. ผ่านสายด่วน พม. โทร.1300 ตลอด 24 ชั่วโมง
สำหรับศูนย์บริหารการจัดการดูแลกลุ่มเปราะบางจากภัยพิบัติ (ศบปภ.) กระทรวง พม. จนถึงขณะนี้ ยังไม่ได้รับรายงานว่ามีพี่น้องกลุ่มเปราะบางได้รับผลกระทบจากเหตุการณ์แผ่นดินไหวเมื่อวันที่ 28 มีนาคมที่ผ่านมา แต่ตนได้สั่งการให้เจ้าหน้าที่ พม. ทุกจังหวัด ออกไปเยี่ยมเยียนและตรวจสอบที่พักอาศัยของพี่น้องกลุ่มเปราะบาง ว่ามีความเดือดร้อนเรื่องอะไรบ้าง และได้รับผลกระทบอย่างไรบ้าง โดยขอให้ทำรายงานส่งเข้ามาโดยด่วน เพื่อที่จะได้เร่งจัดสรรงบประมาณในการดูแลเยียวยาพี่น้องกลุ่มเปราะบางจากภัยพิบัติที่เกิดขึ้น
นายวราวุธ กล่าวเพิ่มเติมว่า กระทรวง พม. ได้มีการเตรียมการรับมือสำหรับภัยพิบัติตั้งแต่ปี 2567 ที่ผ่านมาแล้ว เป็นเหตุที่เราได้จัดตั้ง ศบปภ. ขึ้นมา และได้เปิดศูนย์ ศบปภ. ที่ภาคใต้ ภาคเหนือ ซึ่งล่าสุดที่ภาคตะวันออกเฉียงเหนือ ตั้งแต่ก่อนที่จะเกิดภัยพิบัติ ไม่ว่าจะเป็นอุทกภัย หรือแผ่นดินไหว แต่สิ่งสำคัญวันนี้ที่เราจะต้องเรียนรู้เพิ่มเติม คือ จากนี้ไป ภัยพิบัติทั้งหลาย จะเริ่มเปลี่ยนรูปแบบไปมากขึ้น จากสิ่งที่ประเทศไทยไม่เคยเจอ ก็จะได้เจอมากขึ้น จึงเป็นหน้าที่ของกระทรวง พม. ที่ต้องเตรียมการรองรับ ไม่ว่าจะเป็นขั้นตอนการปฎิบัติงาน  แผนเผชิญเหตุ แนวทางการดำเนินงาน หากเจอเหตุน้ำท่วม พายุ แผ่นดินไหว ไฟไหม้ จะจัดการอย่างไร จะดูแลพี่น้องกลุ่มเปราะบางในแต่ละสถานการณ์อย่างไร ซึ่งยิ่งมีรายละเอียดมากเท่าไหร่ ยิ่งจะทำให้การปฎิบัติงานในช่วงที่เกิดวิกฤต นั้นเป็นไปด้วยความราบรื่นมากยิ่งขึ้น สำหรับเรื่องการปรับปรุงที่พักอาศัยของกลุ่มเปราะบาง นั้น จะเป็นภารกิจของกรมพัฒนาสังคมสวัสดิการ (พส.) และกรมส่งเสริมและพัฒนาคุณภาพชีวิตคนพิการ (พก.) ในการที่จะปรับปรุงที่พักอาศัย ซึ่งหากว่าได้รับรายงานเข้ามาในรายละเอียด จะเร่งดำเนินการเรื่องงบประมาณและการเบิกจ่าย รวมถึงในส่วนของสถาบันพัฒนาองค์กรชุมชน (องค์การมหาชน) หรือ พอช. ด้วยเช่นกัน
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว
#วราวุธศิลปอาชา #ศบปภ #พันธกิจสำคัญ9ด้าน #แผ่นดินไหว #ตึกถล่ม

ที่มา : https://www.thaigov.go.th/news/contents/details/95025