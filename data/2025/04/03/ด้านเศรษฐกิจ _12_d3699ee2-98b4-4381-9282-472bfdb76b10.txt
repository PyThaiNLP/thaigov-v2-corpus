รัฐบาลไทย-ข่าวทำเนียบรัฐบาล-กระทรวงอุตสาหกรรม เชิญชวนสถานประกอบการทั่วประเทศร่วมสมัครเข้ารับคัดเลือก “รางวัลอุตสาหกรรม” ประจำปี 2568 (The Prime Minister’s Industry Award 2025)


วันพฤหัสบดีที่ 3 เมษายน 2568
03/04/2568
พิมพ์
กระทรวงอุตสาหกรรม เชิญชวนสถานประกอบการทั่วประเทศร่วมสมัครเข้ารับคัดเลือก “รางวัลอุตสาหกรรม” ประจำปี 2568 (The Prime Minister’s Industry Award 2025)
กระทรวงอุตสาหกรรม เชิญชวนสถานประกอบการทั่วประเทศร่วมสมัครเข้ารับคัดเลือก “รางวัลอุตสาหกรรม” ประจำปี 2568 (The Prime Minister’s Industry Award 2025)
วันที่ 2 เมษายน 2568 ดร.ณัฐพล รังสิตพล ปลัดกระทรวงอุตสาหกรรม เป็นประธานแถลงเปิดตัวการประกวดรางวัลอุตสาหกรรม ประจำปี พ.ศ. 2568 (The Prime Minister’s Industry Award 2025) รางวัลสำหรับการยกย่องและเชิดชูองค์กรที่มีความเป็นเลิศในการดำเนินธุรกิจ พร้อมสร้างภาพลักษณ์ในเชิงบวกต่อสังคมและสิ่งแวดล้อม โดยมี นายเอกภัทร วังสุวรรณ นายวิฤษธิ์ วิเศษสินธุ์ นายศุภกิจ บุญศิริ รองปลัดกระทรวงอุตสาหกรรม นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม นายอดิทัต วะสีนนท์ อธิบดีกรมอุตสาหกรรมพื้นฐานและการเหมืองแร่ นายพรยศ กลั่นกรอง อธิบดีกรมโรงงานอุตสาหกรรม ดร.ศิริพงศ์ โพธลักษณ์ ผู้ช่วยกรรมการผู้จัดการใหญ่ (โรงงานเกตเวย์) บริษัท โตโยต้า มอเตอร์ ประเทศไทย จำกัด และคณะผู้บริหารกระทรวงอุตสาหกรรม เข้าร่วม ณ ห้องประชุมทองคำ กรมอุตสาหกรรมพื้นฐานและการเหมืองแร่
ปลัดฯ ณัฐพล กล่าวว่า รางวัลอุตสาหกรรม (The Prime Minister’s Industry Award) ก่อตั้งขึ้นตั้งแต่ปี พ.ศ. 2536 และได้รับการพัฒนาอย่างต่อเนื่อง ภายใต้หลักแนวคิด “อุตสาหกรรมเศรษฐกิจ ที่เติบโตอย่างยั่งยืนคู่ชุมชน” ครอบคลุมนโยบาย MIND 4 มิติหลัก ได้แก่ ความสำเร็จทางธุรกิจ การดูแลสังคมและชุมชน การรักษาสิ่งแวดล้อม และการกระจายรายได้สู่ชุมชน เพื่อเฟ้นหาสถานประกอบการ ที่มีความวิริยะอุตสาหะในการสร้างสรรค์งานที่มีคุณภาพและเป็นมิตรต่อสิ่งแวดล้อม รวมถึงเป็นแบบอย่างที่ดีแก่อุตสาหกรรมอื่น อันจะนำมาซึ่งการพัฒนามาตรฐาน และการประกอบการในด้านต่าง ๆ อย่างมีศักยภาพ ผู้ประกอบการที่มีคุณสมบัติและผ่านการคัดเลือกจะได้รับประกาศเกียรติคุณและโล่รางวัลเกียรติยศจากนายกรัฐมนตรี
สำหรับรางวัลอุตสาหกรรม ประจำปี 2568 เปิดรับสมัคร จำนวน 14 ประเภทรางวัล ประกอบด้วย1. รางวัลอุตสาหกรรมยอดเยี่ยม (The Prime Minister’s Best Industry Award) จำนวน 1 รางวัล ซึ่งคัดเลือกจากสถานประกอบการที่เคยได้รับรางวัลอุตสาหกรรมดีเด่นมาแล้วไม่น้อยกว่า 3 ประเภท เป็นเกียรติยศสูงสุดของภาคอุตสาหกรรมไทย 2. รางวัลอุตสาหกรรมดีเด่น (The Prime Minister’s Industry Award) 9 ประเภท ได้แก่ 1) การเพิ่มผลผลิต 2) การรักษาคุณภาพสิ่งแวดล้อม 3) การบริหารความปลอดภัย 4) การบริหารงานคุณภาพ 5) การจัดการพลังงาน 6) การจัดการโลจิสติกส์และโซ่อุปทาน 7) อุตสาหกรรมและบริการแห่งอนาคต 8) ความรับผิดชอบต่อสังคม และ 9) เศรษฐกิจหมุนเวียน และ 3. รางวัลอุตสาหกรรมขนาดกลางและขนาดย่อมดีเด่น 4 ประเภท ได้แก่ 1) การบริหารจัดการที่ดี 2) การพัฒนาผลิตภัณฑ์เชิงสร้างสรรค์ 3) การจัดการเทคโนโลยีเชิงนวัตกรรม และ 4) การบริหารธุรกิจสู่สากล
ในปีนี้ กระทรวงอุตสาหกรรม ยังคงมีรางวัลพิเศษ คือ ทูตอุตสาหกรรมภาคเอกชน (MIND Ambassador) มอบให้แก่สถานประกอบการที่ได้รับรางวัลอุตสาหกรรมยอดเยี่ยม ประจำปี พ.ศ. 2568 อีกด้วย ซึ่งในปีที่ผ่านมา บริษัท โตโยต้า มอเตอร์ ประเทศไทย จำกัด (โรงงานเกตเวย์) เป็นผู้ได้รับรางวัลอุตสาหกรรมยอดเยี่ยม พร้อมตำแหน่งทูตอุตสาหกรรมภาคเอกชน โดยได้ร่วมดำเนินงานในการยกระดับภาคอุตสาหกรรมผ่านกิจกรรมต่าง ๆ ของกระทรวงอุตสาหกรรม รวมถึงร่วมเป็นคณะกรรมการจัดงานรางวัลอุตสาหกรรม ประจำปี พ.ศ. 2568 ในครั้งนี้ด้วย
สำหรับสถานประกอบการ ที่สนใจสมัครเข้ารับการคัดเลือก ‘รางวัลอุตสาหกรรม’ ประจำปี 2568 สามารถสมัครได้มากกว่า 1 ประเภท ตั้งแต่บัดนี้ จนถึงวันที่ 16 พฤษภาคม 2568 ทาง https://industryaward.industry.go.th  หรือสอบถามรายละเอียดเพิ่มเติมได้ที่ กรมอุตสาหกรรมพื้นฐานและการเหมืองแร่ โทรศัพท์ 0-2430-6840 ต่อ 4050 หรือสำนักงานอุตสาหกรรมจังหวัดทั่วประเทศ และ ศูนย์ส่งเสริมอุตสาหกรรมภาคที่ 1-11

ที่มา : https://www.thaigov.go.th/news/contents/details/95050