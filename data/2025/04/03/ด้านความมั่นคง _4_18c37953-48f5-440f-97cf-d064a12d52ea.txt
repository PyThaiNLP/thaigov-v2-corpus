รัฐบาลไทย-ข่าวทำเนียบรัฐบาล-นายกฯ เยือนสนามช้าง อนุทิน ชูวิสัยทัศน์มหาดไทย “บุรีรัมย์โมเดล” สานพลังผู้ว่า-นายกอบจ. พัฒนาเมือง


วันพฤหัสบดีที่ 3 เมษายน 2568
03/04/2568
พิมพ์
นายกฯ เยือนสนามช้าง อนุทิน ชูวิสัยทัศน์มหาดไทย “บุรีรัมย์โมเดล” สานพลังผู้ว่า-นายกอบจ. พัฒนาเมือง
นายกฯ เยือนสนามช้าง อนุทิน ชูวิสัยทัศน์มหาดไทย “บุรีรัมย์โมเดล” สานพลังผู้ว่า-นายกอบจ. พัฒนาเมือง
เมือวันที่ ​3 เม.ย. 68 เวลา 9.30 น. ณ สนามช้าง อินเตอร์เนชั่นแนล เซอร์กิต จังหวัดบุรีรัมย์ น.ส.แพทองธาร ชินวัตร นายกรัฐมนตรี ได้เข้าร่วมชมงานแสดงผลการขับเคลื่อนนโยบายกระทรวงมหาดไทย และเป็นประธานเปิดการประชุมใน “โครงการประชุมเชิงปฏิบัติการด้านการบริหารราชการระหว่างภูมิภาคและท้องถิ่น เพื่อบูรณาการขับเคลื่อนการพัฒนาจังหวัดประจำปีงบประมาณ พ.ศ.2568” ซึ่งกระทรวงมหาดไทยจัดขึ้นระหว่างวันที่ 3-4 เมษายน 2568 โดยมี นายอนุทิน ชาญวีรกูล รองนายกฯและรัฐมนตรีว่าการกระทรวงมหาดไทย น.ส.ซาบีดา ไทยเศรษฐ์ รัฐมนตรีช่วยว่าการกระทรวงมหาดไทย นายอรรษิษฐ์ สัมพันธรัตน์ ปลัดกระทรวงมหาดไทย และผู้บริหารกระทรวงมหาดไทยให้การต้อนรับ
​หลังจากนั้น นายอนุทิน ชาญวีรกูล ได้แสดงปาฐกถาพิเศษในหัวข้อ “การขับเคลื่อนการพัฒนาจังหวัดภายใต้ความร่วมมือระหว่างภูมิภาคและท้องถิ่น” ซึ่งสอดคล้องกับแนวคิดการจัดงาน “สานพลัง สร้างเมือง สู่อนาคต” TOGETHER: Synergy to 1 Vision โดยนายอนุทินได้อธิบายความหมายของแนวคิด ที่มุ่งสร้างวัฒนธรรมองค์กรให้ส่วนภูมิภาคและท้องถิ่นสามารถทำงานร่วมกันได้อย่างเต็มประสิทธิภาพภายใต้วิสัยทัศน์เดียวกัน ซึ่งจะต้องให้ความสำคัญกับการประสานพลังสองภาคส่วน นำโดยผู้ว่าราชการจังหวัดและนายกองค์การบริหารส่วนจังหวัด การขยายโอกาสผ่านการสร้างความร่วมมือ บริหารอย่างมีประสิทธิภาพโดยมีธรรมาภิบาล เน้นการมีส่วนร่วมยึดประชาชนเป็นศูนย์กลาง เพื่อสร้างความเปลี่ยนแปลงในการพัฒนาเมือง
​นอกจากนี้ นายอนุทิน ยังได้ย้ำถึงเหตุผลที่เลือกจัดงานครั้งนี้ในจังหวัดบุรีรัมย์ โดยหวังให้ผู้บริหารและข้าราชการในกระทรวงมหาดไทยทั้งระดับภูมิภาคและส่วนท้องถิ่นได้เห็นตัวอย่างของการพัฒนาเมือง อันเกิดจากการประสานพลังของทั้งภาครัฐ ภาคเอกชน และการใช้ความคิดสร้างสรรค์ในการสร้างกิจกรรมและโอกาสทางเศรษฐกิจใหม่ๆเพื่อเพิ่มรายได้แก่ประชาชนในท้องถิ่น
​“หวังว่าการที่พวกเราทีมมหาดไทยได้มาเวิร์คชอปและดูงานที่จังหวัดบุรีรัมย์ในครั้งนี้ จะทำให้ท่านเห็นโอกาสและได้รับแรงบันดาลใจ เกิดไอเดียใหม่ๆในการพัฒนาจังหวัดและท้องถิ่นในพื้นที่ที่ท่านรับผิดชอบต่อไป เพื่อให้พี่น้องประชาชนมีรายได้มากขึ้น มีคุณภาพชีวิตที่ดีขึ้น อันเป็นเป้าหมายหลักของกระทรวงมหาดไทย” นายอนุทิน กล่าว
​ภายหลังการปาฐกถาในช่วงบ่ายวันเดียวกัน ข้าราชการผู้เข้าร่วมโครงการจะมีการประชุมเชิงปฏิบัติการและศึกษาดูงานแนวทางการส่งเสริมการท่องเที่ยวชุมชน สร้างความเข้มแข็งเศรษฐกิจฐานราก และการพัฒนาอัตลักษณ์ท้องถิ่นของจังหวัดบุรีรัมย์ ณ สนามฟุตบอลช้างอารีนา และงานนิทรรศการ "Colors of Buriram 2025"
​สำหรับกิจกรรมในวันที่ 4 เมษายน ช่วงเช้าจะมีการบรรยายพิเศษโดยนายเนวิน ชิดชอบ ประธานสโมสรฟุตบอลบุรีรัมย์ ยูไนเต็ด ในหัวข้อ “แนวทางการพัฒนาจังหวัดบุรีรัมย์ยุคใหม่ ภายใต้ความร่วมมือระหว่างผู้ว่าราชการจังหวัดและองค์การบริหารส่วนจังหวัด” ณ สนามฟุตบอลช้างอารีนา จ.บุรีรัมย์
@Muang

ที่มา : https://www.thaigov.go.th/news/contents/details/95044