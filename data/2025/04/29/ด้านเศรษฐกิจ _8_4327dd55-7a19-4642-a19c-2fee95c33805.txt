รัฐบาลไทย-ข่าวทำเนียบรัฐบาล-เปิดตัวเลขราคายางปรับขึ้นต่อเนื่องหลัง “นฤมล” ประกาศใช้ พ.ร.บ.ควบคุมยางฯ ย้ำจะดูแลชาวสวนยางให้ได้ผลกระทบน้อยที่สุด


วันอังคารที่ 29 เมษายน 2568
เปิดตัวเลขราคายางปรับขึ้นต่อเนื่องหลัง “นฤมล” ประกาศใช้ พ.ร.บ.ควบคุมยางฯ ย้ำจะดูแลชาวสวนยางให้ได้ผลกระทบน้อยที่สุด
เปิดตัวเลขราคายางปรับขึ้นต่อเนื่องหลัง “นฤมล” ประกาศใช้ พ.ร.บ.ควบคุมยางฯ ย้ำจะดูแลชาวสวนยางให้ได้ผลกระทบน้อยที่สุด
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ กล่าวถึงสถานการณ์ราคายางพาราขณะนี้ว่า ตั้งแต่วันที่ 8 เม.ย. ที่ผ่านมา เนื่องจากมาตรการการเรียกเก็บภาษี “โดนัลด์ ทรัมป์” ผู้นำสหรัฐ ประกาศปรับขึ้นภาษีนำเข้าพื้นฐาน (Baseline Tariff) ในอัตรา 10% กับทุกประเทศที่สหรัฐมีการนำเข้าสินค้า ส่งผลทำให้ราคายางตกลงอย่างต่อเนื่อง ตนจึงได้เรียกประชุมคณะกรรมการควบคุมยาง ครั้งที่ 1/2568 อาศัยอำนาจตามพระราชบัญญัติควบคุมยาง พ.ศ.2542 เมื่อวันที่ 23 เม.ย. เพื่อเร่งแก้ไขราคายางพาราอย่างเร่งด่วน
ศ.ดร.นฤมล กล่าวต่อว่า ล่าสุดราคายางพาราทุกชนิดได้ปรับขึ้นมาอย่างต่อเนื่อง โดยราคากลางเปิดตลาดวันนี้ (29 เม.ย. 68) 1) ยางแผ่นรมควันชั้น 3 (ไม่อัดก้อน) ราคา 69 บาทต่อกิโลกรัม 2) ยางแผ่นดิบคุณภาพดี (ความชื้นไม่เกิน 3%) ราคา 67 บาทต่อกิโลกรัม 3) น้ำยางสด ราคา 58.25 บาทต่อกิโลกรัม 4) ยางก้อนถ้วย (DRC 100%) ราคา 57 บาทต่อกิโลกรัม และ 5) ยางก้อนถ้วย (DRC 70%) ราคาปรับลงมาเหลือ 39.90 บาทต่อกิโลกรัม
ทั้งนี้ หากนำไปเปรียบเทียบกับราคายางในช่วงวันที่ 8 เม.ย. 68 ที่ราคากลางเปิดตลาด 1) ยางแผ่นรมควันชั้น 3 (ไม่อัดก้อน) อยู่ที่ราคา 60 บาทต่อกิโลกรัม 2) ยางแผ่นดิบคุณภาพดี (ความชื้นไม่เกิน 3%) ราคา 58 บาทต่อกิโลกรัม 3) น้ำยางสด ราคา 56 บาทต่อกิโลกรัม 4) ยางก้อนถ้วย (DRC 100%) ราคา 53 บาทต่อกิโลกรัม และ 5) ยางก้อนถ้วย (DRC 70%) ราคาปรับลงมาเหลือ 37.10 บาทต่อกิโลกรัม ซึ่งจะเห็นได้ชัดว่าราคายางขยับตัวสูงขึ้นอย่างต่อเนื่องทุกวัน
“ดิฉันได้สั่งการให้การยางแห่งประเทศไทย (กยท.) และ กรมวิชาการเกษตร รายงานการซื้อ-ขาย ทั้งราคาขายยางทั้งปริมาณ และราคาล่วงหน้า อย่างน้อย 3 เดือน ตั้งแต่เดือนพฤษภาคม-กรกฎาคม ซึ่งเป็นไปตาม พ.ร.บ.ควบคุมยาง พ.ศ. 2542 กระทรวงเกษตรฯ มีภารกิจต้องดูแลให้ราคายางพาราอยู่ในจุดที่เหมาะสม เพื่อลดผลกระทบที่จะเกิดขึ้นกับเกษตรกร ชาวสวนยางให้ได้มากที่สุด” ศ.ดร.นฤมล กล่าว

ที่มา : https://www.thaigov.go.th/news/contents/details/95865