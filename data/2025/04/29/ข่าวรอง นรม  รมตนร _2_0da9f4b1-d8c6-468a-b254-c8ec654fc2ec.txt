รัฐบาลไทย-ข่าวทำเนียบรัฐบาล-รองนายกรัฐมนตรี ประเสริฐ จันทรรวงทอง ลงพื้นที่โรงเรียนปิยะมหาราชาลัย จ.นครพนม ติดตามผลการดำเนินโครงการ Coding for Better Life สร้างรากฐานอนาคตประเทศไทย


วันอังคารที่ 29 เมษายน 2568
29/04/2568
พิมพ์
รองนายกรัฐมนตรี ประเสริฐ จันทรรวงทอง ลงพื้นที่โรงเรียนปิยะมหาราชาลัย จ.นครพนม ติดตามผลการดำเนินโครงการ Coding for Better Life สร้างรากฐานอนาคตประเทศไทย
รองนายกรัฐมนตรี ประเสริฐ จันทรรวงทอง ลงพื้นที่โรงเรียนปิยะมหาราชาลัย จ.นครพนม ติดตามผลการดำเนินโครงการ Coding for Better Life สร้างรากฐานอนาคตประเทศไทย
วันนี้ (28 เม.ย. 68) นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม (กระทรวงดีอี) พร้อมคณะ ลงพื้นที่ตรวจเยี่ยมและติดตามผลการดำเนินโครงการ Coding for Better Life สร้างรากฐานอนาคตประเทศไทย ณ โรงเรียนปิยะมหาราชาลัย ในอำเภอเมืองนครพนม จังหวัดนครพนม โดยมี นายวรวิทย์ พิมพนิตย์ รองผู้ว่าราชการจังหวัดนครพนม นายพรชัย หอมชื่น ผู้ช่วยผู้อำนวยการใหญ่ สำนักงานส่งเสริมเศรษฐกิจดิจิทัล หรือ ดีป้า นางจันทร์จิรา ไชยบุรมย์ รองผู้อำนวยการ รักษาการในตำแหน่ง ผู้อำนวยการโรงเรียนปิยะมหาราชาลัย รวมถึงข้าราชการและผู้บริหารหน่วยงานในพื้นที่ คณะครูและนักเรียนร่วมให้การต้อนรับ ซึ่งภารกิจดังกล่าวเป็นส่วนหนึ่งของการตรวจราชการและติดตามผลการดำเนินงานของส่วนราชการต่าง ๆ ในกลุ่มจังหวัดภาคตะวันออกเฉียงเหนือตอนบน 2 (สกลนคร นครพนม และมุกดาหาร) ก่อนการประชุมคณะรัฐมนตรีอย่างเป็นทางการนอกสถานที่ ครั้งที่ 2/2568 ในวันอังคารที่ 29 เมษายนนี้ที่หอประชุมอนุภูมิภาคลุ่มน้ำโขง มหาวิทยาลัยนครพนม
นายประเสริฐ กล่าวว่า รัฐบาลภายใต้การนำของ นางสาวแพทองธาร ชินวัตร นายกรัฐมนตรี ให้ความสำคัญกับการยกระดับความรู้และทักษะด้านดิจิทัลแก่คนไทยทุกกลุ่มและทุกช่วงวัย โดยโครงการ Coding for Better Life สร้างรากฐานอนาคตประเทศไทย ที่ดำเนินการโดย ดีป้า คือหนึ่งในโครงการที่มุ่งสร้างครูผู้สอนให้มีความพร้อมถ่ายทอดความรู้และทักษะด้านโค้ดดิ้งแก่นักเรียนรุ่นต่อรุ่น พร้อมกันนี้ยังยกระดับโครงสร้างพื้นฐานให้มีความพร้อมรองรับการเรียนการสอน ซึ่งทั้งหมดจะช่วยสร้างเมล็ดพันธุ์ดิจิทัลที่มีความพร้อมต่อการสร้างรากฐานอนาคตของประเทศ และบรรเทาปัญหาการขาดแคลนกำลังคนดิจิทัล สอดคล้องกับเป้าหมายในการเพิ่มศักยภาพทุนมนุษย์ด้านดิจิทัลของประเทศ ตามนโยบายการขับเคลื่อนเศรษฐกิจและสังคมดิจิทัลของกระทรวง
"ปัจจุบันทักษะดิจิทัลไม่ใช่เพียงการเรียนรู้เกี่ยวกับเทคโนโลยี แต่เป็นการเปิดประตูสู่โอกาสใหม่ ๆ ที่สามารถเปลี่ยนชีวิต สร้างอาชีพ และยกระดับประเทศได้ เรากำลังร่วมกันวางรากฐานเพื่อให้เยาวชนไทยมีศักยภาพแข่งขันบนเวทีโลก และขับเคลื่อนประเทศไทยให้เติบโตอย่างแข็งแกร่งในยุคเศรษฐกิจดิจิทัล นอกจากนี้ รัฐบาลยังมีโครงการดี ๆ อย่าง ODOS Summer Camp ค่ายแห่งโอกาสภาคฤดูร้อน หลักสูตรระยะสั้น 6 สัปดาห์ที่มีวัตถุประสงค์เพื่อเปิดโอกาสการเรียนรู้แก่เยาวชนไทยอย่างทั่วถึงและเท่าเทียม เพื่อสร้างทัศนคติใหม่ เปิดโลกดิจิทัลสู่โอกาสในการพัฒนาบ้านเกิด เชื่อมโยงบริษัทเทคโนโลยีชั้นนำระดับโลก มหาวิทยาลัยชั้นนำ และประเทศไทยเข้าด้วยกัน เพื่อสร้างความเชื่อมั่นในการพัฒนากำลังคนดิจิทัล และนำเสนอการศึกษารูปแบบใหม่ กระจายโอกาสอย่างทั่วถึงเท่าเทียมในทุกพื้นที่ ซึ่งถือเป็นการส่งเสริมเมล็ดพันธุ์รุ่นใหม่ รองรับการเปลี่ยนแปลงของเทคโนโลยีดิจิทัลและภูมิรัฐศาสตร์ ซึ่งเราเชื่อว่า โครงการดังกล่าวจะเป็นโอกาสของประเทศไทย และแน่นอนว่าจะเป็นโอกาสที่มีค่าสำหรับเด็กไทยทุกคนที่เข้าร่วมโครงการ ช่วยเปิดโลกกว้าง รับแรงบันดาลใจสู่อนาคตที่เลือกเอง น้อง ๆ ที่สนใจสามารถสมัครเข้าร่วมโครงการได้แล้ววันนี้ผ่านแอปพลิเคชันทางรัฐ" รองนายกรัฐมนตรี และรัฐมนตรีว่าการกระทรวงดีอี กล่าว
ด้าน นายพรชัย กล่าวว่า โครงการ Coding for Better Life สนับสนุนหลักสูตรพิเศษจากเครือข่ายพันธมิตรกว่า 20 หลักสูตร และอุปกรณ์ดิจิทัลประกอบการเรียนการสอน ซึ่งดำเนินการในโรงเรียน 1,500 แห่งทั่วประเทศ สามารถพัฒนาการเรียนโค้ดดิ้งและความรู้และทักษะสู่นักเรียนกว่า 300,000 คน ยกระดับทักษะครูผู้สอนกว่า 3,000 คนให้สามารถพัฒนาหลักสูตรและคู่มือการสอน นอกจากนี้ยังจัดกิจกรรมส่งเสริมการเรียนรู้นอกห้องเรียน เช่น Coding Bootcamp & Coding Roadshow และ Coding War ใน 8 ภูมิภาคทั่วประเทศ โดยมีครูและนักเรียนจากโรงเรียนต่าง ๆ ที่เข้าร่วมโครงการรวมกว่า 3,200 คนร่วมกิจกรรม Coding Bootcamp เพื่อเรียนรู้ทักษะโค้ดดิ้งเข้มข้น ทั้งภาคทฤษฎีและภาคปฏิบัติจากผู้เชี่ยวชาญแถวหน้าของประเทศ และสร้างสรรค์ผลงานด้านโค้ดดิ้ง
พร้อมกันนี้ยังมีพ่อแม่ ผู้ปกครอง และประชาชนที่สนใจร่วมกิจกรรม Coding Roadshow ที่จัดควบคู่กับ Coding Bootcamp ทั้งในรูปแบบ On-site และ Online รวมกว่า 1.16 แสนคน ขณะที่กิจกรรม Coding War มีครู นักเรียน และบุคลากรทางการศึกษาร่วมกิจกรรมกว่า 5,000 คน หรือ 1,250 ทีมจากทั่วประเทศ จากนั้นคัดเหลือ 100 ทีมเข้าสู่กิจกรรมพัฒนาศักยภาพด้านโค้ดดิ้งเข้มข้น ก่อนร่วมแข่งขันในรายการ Coding War รอบชิงชนะเลิศ โดยมีเพียง 10 สุดยอดทีมในระดับประถมศึกษา และมัธยมศึกษาได้รับทุนการศึกษาและอุปกรณ์ดิจิทัล รวมมูลค่ากว่า 1 ล้านบาทเป็นรางวัล และเกิดผลงานโค้ดดิ้งที่ได้รับการสร้างสรรค์โดยครู นักเรียนจากทั่วประเทศผ่านโครงการ Coding for Better Life กว่า 900 ผลงาน
ขณะที่ นายสมหวัง หล้าสมบัติ รองผู้อำนวยการโรงเรียนปิยะมหาราช กล่าวว่า โครงการ Coding for Better Life เป็นประโยชน์ต่อการส่งเสริม สนับสนุน และยกระดับพื้นที่การเรียนรู้ด้านเทคโนโลยีดิจิทัลให้กับนักเรียนทุกระดับชั้นได้มีโอกาสเข้าถึงการเรียนรู้ด้านโค้ดดิ้ง ซึ่งถือเป็นทักษะสำคัญในยุคดิจิทัล เพื่อให้นักเรียนนำความรู้พื้นฐานไปต่อยอดและพัฒนาชุมชนในจังหวัดนครพนมให้สามารถขับเคลื่อนสู่การเป็นเมืองอัจฉริยะ (Smart City) ได้ในอนาคต
นอกจากนี้ รองนายกรัฐมนตรี และคณะยังได้เยี่ยมชมนิทรรศการผลงานด้านโค้ดดิ้งของนักเรียนโรงเรียนปิยะมหาราชาลัย อาทิ โครงงาน AI ในการตรวจโรคปลานิล ซึ่งเป็นโครงงานที่ได้รับรางวัลเหรียญเงินจากการแข่งขันโครงงานของเยาวชนระดับภูมิภาคที่จังหวัดอุบลราชธานี โครงงานเครื่องตรวจจับสิ่งกีดขวางสำหรับคนตาบอด โครงงานเครื่องตรวจจับฝุ่น PM2.5 โครงงานเครื่องสแกนใบหน้าเพื่อคัดกรองอายุ และโครงงานลานจอดรถอัจฉริยะ พร้อมร่วมพูดคุยกับน้อง ๆ นักเรียนและครูผู้สอนอย่างใกล้ชิด

ที่มา : https://www.thaigov.go.th/news/contents/details/95889