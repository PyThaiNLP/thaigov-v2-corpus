รัฐบาลไทย-ข่าวทำเนียบรัฐบาล-รมว.ท่องเที่ยวฯ ร่วม ครม. สัญจรนครพนม ชูศักยภาพท่องเที่ยวอีสานเหนือริมโขง


วันอังคารที่ 29 เมษายน 2568
รมว.ท่องเที่ยวฯ ร่วม ครม. สัญจรนครพนม ชูศักยภาพท่องเที่ยวอีสานเหนือริมโขง
รมว.ท่องเที่ยวฯ ร่วม ครม. สัญจรนครพนม ชูศักยภาพท่องเที่ยวอีสานเหนือริมโขง
วันที่ 29 เมษายน 2568 นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา (รมว.กก.) เข้าร่วมการประชุมคณะรัฐมนตรี (ครม.) อย่างเป็นทางการนอกสถานที่ ครั้งที่ 2/2568 ณ หอประชุมอนุภูมิภาคลุ่มน้ำโขง มหาวิทยาลัยนครพนม จังหวัดนครพนม โดยมี นางสาวแพทองธาร ชินวัตร นายกรัฐมนตรี เป็นประธานการประชุม ท่ามกลางการต้อนรับอย่างอบอุ่นจากส่วนราชการและประชาชนชาวจังหวัดนครพนม
ก่อนเริ่มวาระการประชุม นายสรวงศ์ เทียนทอง พร้อมด้วย นางสาวนัทรียา ทวีวงศ์ ปลัดกระทรวงการท่องเที่ยวและกีฬา ได้ร่วมคณะนายกรัฐมนตรีเยี่ยมชมนิทรรศการผลิตภัณฑ์โอทอปขึ้นชื่อของจังหวัดนครพนมและกลุ่มวิสาหกิจชุมชนต่างๆ ซึ่งแสดงให้เห็นถึงศักยภาพและความหลากหลายของสินค้าพื้นเมือง นอกจากนี้ คณะฯ ยังได้รับชมการแสดงรำ “ศรีโคตรบูร” อันงดงามจากเยาวชนศูนย์ศึกษาพระพุทธศาสนาวันอาทิตย์ วัดศรีโพธิ์ชัย ที่สะท้อนถึงเอกลักษณ์ทางวัฒนธรรมของท้องถิ่น
ในโอกาสนี้ นายสรวงศ์ เทียนทอง และคณะรัฐมนตรี ได้สวมใส่เสื้อ “ศรีโคตรบูร” ซึ่งเป็นเสื้อผ้าไหมพื้นเมืองที่ตัดเย็บอย่างประณีตด้วยผ้าไหมย้อมสีธรรมชาติ ตกแต่งด้วยผ้าไหมมัดหมี่ลาย “ขอก่ายแก้ว” อันเป็นสิริมงคล เสื้อดังกล่าวเป็นผลงานของกลุ่มศิลปาชีพทอผ้าไหมบ้านท่าเรือ อำเภอนาหว้า ภายใต้การสนับสนุนของมูลนิธิส่งเสริมศิลปาชีพพิเศษฯ และโครงการ “นาหว้าโมเดล” ตามแนวพระราชดำริของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ซึ่งเป็นการผสมผสานภูมิปัญญาท้องถิ่นและความภาคภูมิใจของชาวนครพนมได้อย่างลงตัว
สำหรับการประชุม ครม. สัญจรในครั้งนี้ นอกเหนือจากการหารือเพื่อขับเคลื่อนเศรษฐกิจและพัฒนาภูมิภาคแล้ว ยังให้ความสำคัญกับการส่งเสริมการท่องเที่ยว โดยเฉพาะอย่างยิ่งการเชื่อมโยงกลุ่มจังหวัดภาคตะวันออกเฉียงเหนือตอนบน 2 ซึ่งประกอบด้วย นครพนม มุกดาหาร และสกลนคร ให้เป็นจุดหมายปลายทางของการท่องเที่ยวเชิงสร้างสรรค์อย่างยั่งยืน โดยเน้นย้ำถึงศักยภาพของพื้นที่ริมฝั่งแม่น้ำโขงในการดึงดูดนักท่องเที่ยวด้วยทรัพยากรทางธรรมชาติ วัฒนธรรม และวิถีชีวิตที่เป็นเอกลักษณ์
นายสรวงศ์ เทียนทอง กล่าวว่า กระทรวงการท่องเที่ยวและกีฬาเล็งเห็นถึงศักยภาพอันโดดเด่นของกลุ่มจังหวัดอีสานเหนือ โดยเฉพาะอย่างยิ่งจังหวัดนครพนม ที่มีแหล่งท่องเที่ยวทางประวัติศาสตร์ วัฒนธรรม และธรรมชาติที่สวยงาม การประชุม ครม. สัญจรครั้งนี้เป็นโอกาสอันดีที่จะผลักดันให้เกิดการบูรณาการความร่วมมือระหว่างหน่วยงานต่างๆ เพื่อพัฒนาโครงสร้างพื้นฐานและสิ่งอำนวยความสะดวกด้านการท่องเที่ยว รวมถึงการส่งเสริมกิจกรรมและผลิตภัณฑ์ทางการท่องเที่ยวที่เป็นเอกลักษณ์ของท้องถิ่น เพื่อดึงดูดนักท่องเที่ยวทั้งชาวไทยและชาวต่างชาติ สร้างรายได้และกระจายความเจริญสู่ชุมชนอย่างยั่งยืน

ที่มา : https://www.thaigov.go.th/news/contents/details/95898