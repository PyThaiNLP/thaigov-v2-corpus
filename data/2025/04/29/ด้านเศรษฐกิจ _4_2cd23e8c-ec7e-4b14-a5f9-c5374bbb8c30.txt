รัฐบาลไทย-ข่าวทำเนียบรัฐบาล-​ผู้ตรวจฯ กฤศ นำทีมขับเคลื่อนบูรณาการพัฒนาเศรษฐกิจฐานราก! ผลักดันโครงการ SNUK RICE+ และ Beef Valley กลุ่มจังหวัดสนุก


วันจันทร์ที่ 28 เมษายน 2568
28/04/2568
พิมพ์
​ผู้ตรวจฯ กฤศ นำทีมขับเคลื่อนบูรณาการพัฒนาเศรษฐกิจฐานราก! ผลักดันโครงการ SNUK RICE+ และ Beef Valley กลุ่มจังหวัดสนุก
​ผู้ตรวจฯ กฤศ นำทีมขับเคลื่อนบูรณาการพัฒนาเศรษฐกิจฐานราก! ผลักดันโครงการ SNUK RICE+ และ Beef Valley กลุ่มจังหวัดสนุก
28 เมษายน 2568 นายกฤศ จันทร์สุวรรณ ผู้ตรวจราชการกระทรวงอุตสาหกรรม เป็นประธานการประชุมบูรณาการการขับเคลื่อนโครงการสำคัญที่เป็นความต้องการของภาคีการพัฒนาของกลุ่มจังหวัดภาคตะวันออกเฉียงเหนือตอนบน 2  พร้อมด้วย นางสาวณิรดา วิสุทธิชาติธาดา รองผู้อำนวยการสำนักงานเศรษฐกิจอุตสาหกรรม นายบวรวิทย์ อัครจันทโชติ ผู้อำนวยการกองตรวจราชการ นายทินวัฒน์ แก้วสวี ผู้อำนวยการกองยุทธศาสตร์และแผนงาน สำนักงานปลัดกระทรวงอุตสาหกรรม โดยมีนายสมพร ปองไว้ อุตสาหกรรมจังหวัดนครพนม นางสาวจินดา ธนาดำรงค์ ผู้อำนวยการศูนย์ส่งเสริมอุตสาหกรรมที่ 5 นำเสนอสองโครงการที่ผ่านความเห็นชอบจากภาคเอกชน เพื่อของบประมาณจากการประชุมคณะรัฐมตรีนอกสถานที่ ครั้งที่ 2/2568 ต่อไป ณ ห้องประชุมสำนักงานอุตสาหกรรมจังหวัดนครพนม
ในการประชุมครั้งนี้ได้มีการหารือถึงแนวทางความร่วมมือระหว่างหน่วยงาน โดยศูนย์ส่งเสริมอุตสาหกรรมภาคที่ 5 กรมส่งเสริมอุตสาหกรรม สำนักงานอุตสาหกรรมจังหวัดสกลนคร สำนักงานอุตสาหกรรมจังหวัดนครพนม และอุตสาหกรรมจังหวัดมุกดาหาร ร่วมกันผลักดันขับเคลื่อนโครงการ วงเงินรวม 113.4 ล้านบาท แบ่งเป็น
1.โครงการสร้างเศรษฐกิจกลุ่มสนุกด้วยอุตสาหกรรมแปรรูปข้าวมูลค่าสูง "SNUK RICE PLUS" (SNUK RICE+) ของบประมาณ 61.4 ล้านบาท มีเป้าหมายในการยกระดับกระบวนการแปรรูปข้าว เพิ่มประสิทธิภาพการผลิต พัฒนาผลิตภัณฑ์ใหม่ และสร้างแบรนด์ “สนุกไรซ์” ให้มีความโดดเด่นในตลาด พร้อมทั้งส่งเสริมกระบวนการผลิตที่เป็นมิตรต่อสิ่งแวดล้อม
2. โครงการยกระดับอุตสาหกรรมแปรรูปโคเนื้อ "Beef Valley" ของบประมาณ 52 ล้านบาท มุ่งเน้นการพัฒนาคุณภาพเนื้อโคด้วยเทคโนโลยีสมัยใหม่ เพื่อยกระดับมาตรฐานการผลิตให้สอดคล้องกับมาตรฐานสากล พร้อมสร้างแบรนด์ "SNUK Beef Valley" เพื่อเสริมศักยภาพการแข่งขันในตลาดวงกว้าง
ทั้งสองโครงการมีเป้าหมายสำคัญในการผลักดันเศรษฐกิจฐานรากของกลุ่มจังหวัด “สนุก” (สกลนคร นครพนม มุกดาหาร) ให้เติบโตอย่างยั่งยืน โดยเน้นการใช้ทรัพยากรในพื้นที่อย่างมีประสิทธิภาพ เพิ่มมูลค่าผลิตภัณฑ์ และสร้างรายได้ให้กับเกษตรกรและผู้ประกอบการในท้องถิ่น ทั้งนี้ เพื่อให้การขับเคลื่อนโครงการบรรลุผลอย่างมีประสิทธิภาพ ที่ประชุมได้เน้นย้ำถึงความสำคัญของการพัฒนาทักษะบุคลากรในพื้นที่ในด้านนวัตกรรม การบริหารจัดการ และการตลาด ตลอดจนการส่งเสริมการสร้างเครือข่ายความร่วมมือระหว่างภาคเกษตรกรรมและอุตสาหกรรมในพื้นที่ เพื่อให้เกิดการกระจายรายได้ เพิ่มโอกาสทางเศรษฐกิจในชุมชน พร้อมทั้งส่งเสริมการเข้าถึงแหล่งเงินทุนสำหรับผู้ประกอบการในโครงการที่มีศักยภาพ สามารถยื่นขอสินเชื่อจากกองทุนเอสเอ็มอีตามแนวประชารัฐ เพื่อการขับเคลื่อนอุตสาหกรรมไทยสู่อนาคตอย่างยั่งยืน

ที่มา : https://www.thaigov.go.th/news/contents/details/95846