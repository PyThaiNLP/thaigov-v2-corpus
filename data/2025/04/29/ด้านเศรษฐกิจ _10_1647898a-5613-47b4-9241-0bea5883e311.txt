รัฐบาลไทย-ข่าวทำเนียบรัฐบาล-“สุริยะ” เผยเหตุก้อนปูนสะพานต่างระดับตกใส่รถ ยันไม่ใช่โครงการก่อสร้างมอเตอร์เวย์ M82 ชี้เป็นสะพานเดิมข้ามถนนพระราม 2 สั่ง ทล. เยียวยาผู้ได้รับบาดเจ็บ - ตรวจสอบข้อเท็จจริง


วันอังคารที่ 29 เมษายน 2568
“สุริยะ” เผยเหตุก้อนปูนสะพานต่างระดับตกใส่รถ ยันไม่ใช่โครงการก่อสร้างมอเตอร์เวย์ M82 ชี้เป็นสะพานเดิมข้ามถนนพระราม 2 สั่ง ทล. เยียวยาผู้ได้รับบาดเจ็บ - ตรวจสอบข้อเท็จจริง
....
นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม เปิดเผยว่า จากกรณีเหตุก้อนปูนตกใส่รถกระบะของประชาชนที่กำลังสัญจรอยู่บนถนนพระราม 2 ที่ กม. 27+700 (ตอน 5) ฝั่งขาออกกรุงเทพมหานคร ส่งผลให้มีผู้ได้รับบาดเจ็บ 1 ราย (เป็นผู้ขับขี่) นั้น โดยภายหลังเกิดเหตุทีมกู้ชีพและอาสาสมัครได้เร่งให้การช่วยเหลือและนำส่งโรงพยาบาลวิภารามสมุทรสาครเป็นที่เรียบร้อยแล้ว
ทั้งนี้ จากการรายงานของกรมทางหลวง (ทล.) ระบุว่า จุดเกิดเหตุเป็นสะพานต่างระดับมหาชัย ขาเข้าเมืองสมุทรสาคร ซึ่งเป็นสะพานเก่าข้ามถนนพระราม 2 โดยไม่ได้เป็นส่วนหนึ่งของโครงการก่อสร้างทางหลวงพิเศษระหว่างเมือง (มอเตอร์เวย์) หมายเลข 82 (M82) ช่วงบางขุนเทียน - บ้านแพ้ว เบื้องต้นเกิดจากคอนกรีตที่กะเทาะจากโครงสร้างเดิมของสะพานเก่าหลุดออกและหล่นลงมา
นายสุริยะ กล่าวต่อว่า ได้สั่งการให้ ทล. เยียวยาผู้ได้รับบาดเจ็บอย่างเต็มที่ พร้อมทั้งลงพื้นที่จุดเกิดเหตุโดยด่วน รวมถึงตรวจสอบข้อเท็จจริงอย่างละเอียด ก่อนรายงานกลับมายังกระทรวงคมนาคม ให้รับทราบต่อไป นอกจากนี้ มอบหมายให้ ทล. ดำเนินการตรวจสอบสะพานทุกแห่งทั่วประเทศให้เป็นไปตามมาตรฐาน มีความมั่นคง แข็งแรง โดยคำนึงถึงความปลอดภัยของพี่น้องประชาชนสูงสุด อย่างไรก็ตาม ผู้ใช้ทางสามารถสอบถามรายละเอียดหรือแจ้งเหตุได้ที่สายด่วน ทล. โทร.1586 (ตลอด 24 ชั่วโมง)

ที่มา : https://www.thaigov.go.th/news/contents/details/95870