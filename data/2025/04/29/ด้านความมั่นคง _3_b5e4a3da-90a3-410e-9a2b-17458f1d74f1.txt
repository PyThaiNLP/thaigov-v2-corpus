รัฐบาลไทย-ข่าวทำเนียบรัฐบาล-"ธีรรัตน์" ลงพื้นที่นครพนม เยี่ยมผู้ประกอบการ OTOP และกลุ่มผู้สูงอายุ สั่งหนุนพัฒนาสินค้าสู่สากล


วันอังคารที่ 29 เมษายน 2568
29/04/2568
พิมพ์
"ธีรรัตน์" ลงพื้นที่นครพนม เยี่ยมผู้ประกอบการ OTOP และกลุ่มผู้สูงอายุ สั่งหนุนพัฒนาสินค้าสู่สากล
"ธีรรัตน์" ลงพื้นที่นครพนม เยี่ยมผู้ประกอบการ OTOP และกลุ่มผู้สูงอายุ สั่งหนุนพัฒนาสินค้าสู่สากล
เมื่อวันที่ 28 เมษายน 2568 นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย พร้อมด้วย นายสยาม ศิริมงคล อธิบดีกรมการพัฒนาชุมชน ลงพื้นที่ตรวจราชการจังหวัดนครพนม พบปะและให้กำลังใจกลุ่มผู้ประกอบการผลิตภัณฑ์ OTOP และกลุ่มผู้สูงอายุในพื้นที่ โดยมีข้าราชการ ผู้นำชุมชน ผู้บริหารองค์การบริหารส่วนตำบลนาคูณใหญ่ และประชาชนให้การต้อนรับอย่างอบอุ่น
โอกาสนี้ รัฐมนตรีช่วยว่าการกระทรวงมหาดไทยได้เยี่ยมชมผลิตภัณฑ์ของกลุ่มผู้สูงอายุจากโรงเรียนผู้สูงอายุ องค์การบริหารส่วนตำบลนาคูณใหญ่ (นครพนม 10) พร้อมชมการสาธิตจักสานจากกลุ่มจักสานบ้านม่วง ซึ่งสะท้อนภูมิปัญญา วิถีชีวิต และเอกลักษณ์วัฒนธรรมท้องถิ่น พร้อมกล่าวชื่นชมและให้กำลังใจผู้ประกอบการท้องถิ่นในการพัฒนาสินค้าเพื่อสร้างรายได้และความยั่งยืนให้กับชุมชน
นอกจากนี้ ยังได้มอบนโยบายให้กรมการพัฒนาชุมชนเร่งสนับสนุนการพัฒนาศักยภาพผู้ประกอบการ OTOP ผ่านการอบรมด้านบริหารธุรกิจ การสร้างแบรนด์ การตลาดดิจิทัล รวมถึงผลักดันการตลาดออนไลน์ผ่าน e-Commerce และขยายช่องทางจำหน่ายทั้งในและต่างประเทศ พร้อมยกระดับคุณภาพสินค้าให้ได้มาตรฐานสากล ส่งเสริมการใช้วัตถุดิบท้องถิ่น การผลิตที่เป็นมิตรต่อสิ่งแวดล้อม และจัดตั้งระบบตรวจสอบคุณภาพสินค้าเพื่อสร้างความเชื่อมั่นแก่ผู้บริโภค
หลังเสร็จสิ้นภารกิจ นางสาวธีรรัตน์ได้เข้ากราบนมัสการพระครูสุจิตธรรมโชติ เจ้าอาวาสวัดป่าธรรมานุสรณ์ และเจ้าคณะตำบลเหล่าพัฒนา (ธรรมยุต) ณ วัดป่าธรรมานุสรณ์ ตำบลนาคูณใหญ่ เพื่อขอพรเป็นสิริมงคลก่อนปฏิบัติภารกิจสำคัญ
การลงพื้นที่ครั้งนี้ เป็นส่วนหนึ่งของภารกิจตรวจราชการ ก่อนการประชุมคณะรัฐมนตรีนอกสถานที่ (ครม.สัญจร) ครั้งที่ 2/2568 ซึ่งจะจัดขึ้นในวันนี้ (29 เมษายน 2568) ณ หอประชุมอนุภูมิภาคลุ่มน้ำโขง มหาวิทยาลัยนครพนม อำเภอเมืองนครพนม จังหวัดนครพนม

ที่มา : https://www.thaigov.go.th/news/contents/details/95860