รัฐบาลไทย-ข่าวทำเนียบรัฐบาล-นายกฯ ยืนยันรัฐบาล เดินหน้าสนับสนุน ทุกกิจกรรมท้องถิ่น เดินหน้ายกระดับเทศกาลเรือไฟไทยสู่เรือไฟโลก พร้อมนำคณะรัฐมนตรี สักการะพญาศรีสัตตนาคราชเพื่อความเป็นสิริมงคล 


วันจันทร์ที่ 28 เมษายน 2568
28/04/2568
พิมพ์
นายกฯ ยืนยันรัฐบาล เดินหน้าสนับสนุน ทุกกิจกรรมท้องถิ่น เดินหน้ายกระดับเทศกาลเรือไฟไทยสู่เรือไฟโลก พร้อมนำคณะรัฐมนตรี สักการะพญาศรีสัตตนาคราชเพื่อความเป็นสิริมงคล
นายกฯ ยืนยันรัฐบาล เดินหน้าสนับสนุน ทุกกิจกรรมท้องถิ่น เดินหน้ายกระดับเทศกาลเรือไฟไทยสู่เรือไฟโลก พร้อมนำคณะรัฐมนตรี สักการะพญาศรีสัตตนาคราชเพื่อความเป็นสิริมงคล
วันนี้ (28 เมษายน 2568) เวลา 19.00 น. ณ บริเวณลานพนมนาคา ตำบลในเมือง อำเภอเมืองนครพนม จังหวัดนครพนม นางสาวแพทองธาร ชินวัตร นายกรัฐมนตรี เป็นประธานในพิธีสักการะพญาศรีสัตตนาคราช และจุดเชิงตะเกียงบนเรือไฟโบราณ โดยมี นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม นายชูศักดิ์ ศิรินิล รัฐมนตรีประจำสำนักนายกรัฐมนตรี นางสาวจิราพร สินธุไพร รัฐมนตรีประจำสำนักนายกรัฐมนตรี นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา นายสมศักดิ์ เทพสุทินรัฐมนตรีว่าการกระทรวงสาธารณสุข นางมนพร เจริญศรี รัฐมนตรีช่วยว่าการกระทรวงคมนาคม และนางสาวธีรรัตน์ สำเร็จวาณิชย์รัฐมนตรีช่วยว่าการกระทรวงมหาดไทย เข้าร่วม
นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า นายกรัฐมนตรีได้พบปะทักทายประชาชนและนางรำที่มาให้การต้อนรับอย่างเป็นกันเอง พร้อมรับฟังการบรรยายประวัติความเป็นมาของพญาศรีสัตตนาคราช จากนั้น นายกรัฐมนตรีได้ร่วมทำพิธีกล่าวบูชาพญาศรีสัตตนาคราช พร้อมอธิษฐานจิต และถวายเครื่องบวงสรวงวาง พานบายศรี (ขันหมากเบ็ง) บูชาต่อพญาศรีสัตตนาคราช ทั้งนี้ นายกรัฐมนตรีได้รับมอบ "พญานาคเกี้ยว" จากนาย คฑา ชินบัญชร ตัวแทนชาวจังหวันครพนม เพื่อเป็นของที่ระลึกด้วย และรับมอบเชิงตะเกียง จาก นายปรีชา สอิ้งทอง นายอำเภอท่าอุเทน เพื่อจุดและวางบนเรือไฟโบราณ
จากนั้น นายกรัฐมนตรีร่วมชมการแสดงเรือไฟบก ซึ่งเป็นการจัดแสดงครั้งแรก ในโอกาสประชุมคณะรัฐมนตรีอย่างเป็นทางการนอกสถานที่ ครั้งที่ 2 / 2568
โดยเรือไฟที่นำมาจัดแสดง เป็นเรือไฟจากอำเภอท่าอุเทน ประกอบขึ้นจากไม้ไผ่หลายร้อยลำ เมื่อชมในระยะใกล้ จะแสดงถึงความสามัคคีของคนในชุมชน ในการร่วมจัดสร้างเรือไฟขนาดใหญ่ ซึ่งการแสดงเรือไฟโดยปกติแล้ว ผู้ชมจะไม่ได้เห็นโครงสร้างของเรือไฟ แต่จะเห็นเพียงองค์ประกอบลวดลายต่าง ๆ ที่ประกอบขึ้นจากตะเกียงไฟ ในวันออกพรรษา เท่านั้น จังหวัดนครพนม มุ่งหวังในการใช้ทุนทางวัฒนธรรม เพื่อยกระดับเทศกาลไหลเรือไฟให้นานาชาติรู้จัก โดยมีเป้าหมายให้ เทศกาลไหลเรือไฟ เป็น เทศกาลเรือไฟระดับโลกในอนาคต
พร้อมกันนี้ นายกรัฐมนตรีได้รับชมชุดการแสดงประทีปไหลเรือไฟนฤมิตรนาฏกรรม เหนือลำแม่น้ำโขง จากตัวแทน โรงเรียนเชียงยืนวิทยา และโรงเรียนบ้านโพนจาน ก่อนเดินทางกลับเข้าที่พัก
สำหรับวันพรุ่งนี้ นายกรัฐมนตรีจะเป็นประธานการประชุมคณะรัฐมนตรีอย่างเป็นทางการนอกสถานที่ครั้งที่ 2/2568 ณ หอประชุมภูมิภาคลุ่มแม่น้ำโขงมหาวิทยาลัยนครพนม จากนั้นในช่วงบ่าย นายกรัฐมนตรี จะเดินทางต่อไปยังด่านศุลกากรนครพนม เพื่อเป็นประธานการประชุมติดตามสถานการณ์การค้าชายแดนในพื้นที่ ก่อนเดินทางกลับกรุงเทพมหานคร

ที่มา : https://www.thaigov.go.th/news/contents/details/95845