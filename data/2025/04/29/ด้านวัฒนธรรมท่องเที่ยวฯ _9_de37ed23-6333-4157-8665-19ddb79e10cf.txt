รัฐบาลไทย-ข่าวทำเนียบรัฐบาล-รัฐมนตรีว่าการกระทรวงการท่องเที่ยวและกีฬา ร่วมคณะนายกฯ แพทองธาร สักการะพญาศรีสัตตนาคราช จุดประกายท่องเที่ยวเรือไฟระดับโลก


วันอังคารที่ 29 เมษายน 2568
รัฐมนตรีว่าการกระทรวงการท่องเที่ยวและกีฬา ร่วมคณะนายกฯ แพทองธาร สักการะพญาศรีสัตตนาคราช จุดประกายท่องเที่ยวเรือไฟระดับโลก
รัฐมนตรีว่าการกระทรวงการท่องเที่ยวและกีฬา ร่วมคณะนายกฯ แพทองธาร สักการะพญาศรีสัตตนาคราช จุดประกายท่องเที่ยวเรือไฟระดับโลก
วันที่ 28 เมษายน 2568 เวลา 19.00 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา พร้อมด้วย นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬาและโฆษกกระทรวงฯ และนายกฤษฎา ตันเทอดทิตย์ เลขานุการรัฐมนตรีว่าการกระทรวงการท่องเที่ยวและกีฬา ร่วมคณะรัฐมนตรี (ครม.) โดยมี นางสาวแพทองธาร ชินวัตร นายกรัฐมนตรี เป็นประธานในพิธีศักดิ์สิทธิ์สักการะพญาศรีสัตตนาคราช และจุดเชิงตะเกียงบนเรือไฟโบราณ ณ ลานพนมนาคา จังหวัดนครพนม ท่ามกลางบรรยากาศอันงดงามริมฝั่งแม่น้ำโขง
โดย นายสรวงศ์ เทียนทอง ได้ร่วมพิธีกล่าวบูชาพญาศรีสัตตนาคราช และถวายเครื่องบวงสรวง พานบายศรี (ขันหมากเบ็ง) เพื่อความเป็นสิริมงคล ซึ่งนายกรัฐมนตรี เป็นผู้แทนคณะรัฐมนตรี รับมอบ "พญานาคเกี้ยว" อันเป็นสัญลักษณ์แห่งความศรัทธาและความผูกพันของชาวนครพนม
จากนั้น ร่วมชมการแสดงเรือไฟบกอันตระการตา และการแสดงประทีปไหลเรือไฟนฤมิตรนาฏกรรมเหนือลำน้ำโขง ซึ่งเรือไฟที่นำมาจัดแสดงเป็นผลงานจากอำเภอท่าอุเทน ที่สร้างสรรค์ขึ้นจากไม้ไผ่หลายร้อยลำ สะท้อนถึงความสามัคคีและพลังของชุมชน
นายสรวงศ์ เทียนทอง กล่าวว่า เทศกาลไหลเรือไฟนครพนม เป็นงานประเพณีที่มีเอกลักษณ์โดดเด่นและมีศักยภาพในการดึงดูดนักท่องเที่ยวทั้งชาวไทยและชาวต่างชาติ กระทรวงฯ พร้อมสนับสนุนจังหวัดนครพนมในการยกระดับเทศกาลนี้ให้เป็นเทศกาลเรือไฟระดับโลก สร้างรายได้ให้กับชุมชน และส่งเสริมการท่องเที่ยวเชิงวัฒนธรรมอย่างยั่งยืน โดยตั้งเป้าหมายให้นครพนมเป็นหมุดหมายการท่องเที่ยวสำคัญของภูมิภาค
การจัดงานครั้งนี้ไม่เพียงแต่เป็นการสืบสานประเพณีอันดีงาม แต่ยังเป็นการส่งเสริมการท่องเที่ยวเชิงวัฒนธรรมของจังหวัดนครพนมให้เป็นที่รู้จักในระดับนานาชาติ ซึ่งสอดคล้องกับนโยบายของรัฐบาลในการผลักดัน Soft Power และส่งเสริมการท่องเที่ยวเพื่อสร้างรายได้ให้กับประเทศ

ที่มา : https://www.thaigov.go.th/news/contents/details/95877