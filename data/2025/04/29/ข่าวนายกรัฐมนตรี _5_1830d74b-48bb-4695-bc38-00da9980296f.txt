รัฐบาลไทย-ข่าวทำเนียบรัฐบาล-นายกรัฐมนตรี ยอมรับมีการคุยอาเซียนเพื่อผนึกกำลังเจรจาแก้ปัญหาภาษีสหรัฐอเมริกา ยืนยันทำเต็มที่ทุกทาง 


วันอังคารที่ 29 เมษายน 2568
29/04/2568
พิมพ์
นายกรัฐมนตรี ยอมรับมีการคุยอาเซียนเพื่อผนึกกำลังเจรจาแก้ปัญหาภาษีสหรัฐอเมริกา ยืนยันทำเต็มที่ทุกทาง
นายกรัฐมนตรี ยอมรับมีการคุยอาเซียนเพื่อผนึกกำลังเจรจาแก้ปัญหาภาษีสหรัฐอเมริกา ยืนยันทำเต็มที่ทุกทาง
วันนี้ (29 เมษายน 2568) เวลา 11.30 น. ณ บริเวณโถงกลาง  หอประชุมอนุภูมิภาคลุ่มน้ำโขง มหาวิทยาลัยนครพนม อำเภอเมืองนครพนม จังหวัดนครพนม นางสาวแพทองธาร ชินวัตร นายกรัฐมนตรีกล่าวภายหลังการประชุมคณะรัฐมนตรี (ครม.) อย่างเป็นทางการนอกสถานที่ กลุ่มจังหวัดภาคตะวันออกเฉียงเหนือตอนบน 2 (นครพนม มุกดาหาร และสกลนคร) ถึงกรณีมีข้อสั่งการ เรื่องการร่วมมือกับอาเซียน ในการแก้ปัญหาภาษีสหรัฐอเมริกา ว่า ได้พูดคุยกับนายกรัฐมนตรีราชอาณาจักรกัมพูชา รวมถึงนายกรัฐมนตรีของมาเลเซียแล้ว โดยเน้นในเรื่องของทรัพยากรธรรมชาติ และทรัพยากรที่มีอยู่แล้ว มาเป็นจุดที่แต่ละประเทศจะนำมารวมพลังเพื่อเป็นข้อต่อรองที่สำคัญ เพราะเมื่อรวมกลุ่มอาเซียน จะมีประชากรมากขึ้น และมีน้ำหนักมากขึ้นในการต่อรองกับสหรัฐฯ ซึ่งจะมีการประชุมนอกรอบอีกครั้ง รวมถึงจะหยิบยกไปพูดคุยในการประชุมร่วมนายกรัฐมนตรีและรัฐมนตรีอย่างไม่เป็นทางการ (Joint Cabinet Retreat: JCR) ที่จังหวัดสระแก้วด้วย
ส่วนกรณีที่นายทักษิณ ชินวัตร อดีตนายกรัฐมนตรี ออกมายอมรับว่าการฟ้องนายพอล แชมเบอร์ส นักวิชาการ อาจถูกหยิบยกมาเป็นเงื่อนไขทำให้การเจรจายากขึ้นหรือไม่ นายกรัฐมนตรี กล่าวว่า กระทรวงการต่างประเทศ ดำเนินการควบคู่ไปกับกระทรวงพาณิชย์ ทั้งหมดนี้เป็นการเจรจาในภาพรวมทั้งหมด ได้มีการพูดคุยเรื่องที่เกี่ยวข้องทั้งหมด พร้อมยอมรับว่าเรื่องของวันเจรจา ขณะนี้ยังไม่ได้ระบุออกมา จะเห็นได้ชัดว่าเรื่องความเร็วไม่ใช่ประเด็นสำคัญ แต่เป็นเรื่องของความแม่นยำมากกว่า และต้องมีข้อมูลที่ละเอียดมากยิ่งขึ้นในการไปเจรจากับสหรัฐฯ ซึ่งก็ยังคงทำอย่างต่อเนื่อง
ส่วนกรณีมีกระแสข่าวว่ารัฐบาลไทย ไม่ได้ถูกเลื่อนการเจรจา แต่ไม่ได้มีการประสานตกลงวันเจรจาตั้งแต่แรก นายกรัฐมนตรีย้ำว่า เป็นข่าวลือ ไม่ต้องการนำมาเล่นเป็นประเด็นการเมืองเช่นนี้ เพราะไทยกับสหรัฐฯ มีความสัมพันธ์ที่ดีกันมาเป็นระยะเวลายาวนาน  ต้องผนึกกำลังกันไว้ เพื่อให้ทุกฝ่ายช่วยกันทำให้การเจรจาต่อรองเข้มแข็ง
ส่วนกรณีที่บางฝ่ายต้องการให้มีการไปเจรจาก่อน เพื่อให้เห็นความต้องการของสหรัฐฯ นายกรัฐมนตรี กล่าวว่า ได้ มีการพูดคุยกันอย่างต่อเนื่องถึงเรื่องความต้องการของสหรัฐฯ  การทำงานร่วมกันในกลุ่มต่าง ๆ ทั้งเรื่องการค้า ที่นายพิชัย ชุณหวชิร รองนายกรัฐมนตรี และรัฐมนตรีว่าการกระทรวงการคลัง เป็นคนรับผิดชอบอยู่ตอนนี้ ต้องคุยกันทุกแง่มุมให้เรียบร้อยก่อน พร้อมกล่าวยืนยันว่า ทุกหน่วยงานที่เกี่ยวข้องประชุม และยังติดต่อกับทางสหรัฐฯ ต่อเนื่อง

ที่มา : https://www.thaigov.go.th/news/contents/details/95878