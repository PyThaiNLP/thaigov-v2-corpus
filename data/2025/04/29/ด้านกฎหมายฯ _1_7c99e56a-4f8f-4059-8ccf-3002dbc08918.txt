รัฐบาลไทย-ข่าวทำเนียบรัฐบาล-รมว.ยุติธรรม ร่วมการประชุม ครม.สัญจร นอกสถานที่ ครั้งที่ 2/2568 จังหวัดนครพนม


วันอังคารที่ 29 เมษายน 2568
29/04/2568
พิมพ์
รมว.ยุติธรรม ร่วมการประชุม ครม.สัญจร นอกสถานที่ ครั้งที่ 2/2568 จังหวัดนครพนม
รมว.ยุติธรรม ร่วมการประชุม ครม.สัญจร นอกสถานที่ ครั้งที่ 2/2568 จังหวัดนครพนม
ในวันอังคารที่ 29 เมษายน 2568 นางสาวแพทองธาร ชินวัตร นายกรัฐมนตรี เป็นประธานการประชุมคณะรัฐมนตรีอย่างเป็นทางการนอกสถานที่ ครั้งที่ 2/2568 กลุ่มจังหวัดภาคตะวันออกเฉียงเหนือตอนบน โดยมี พันตำรวจเอก ทวี สอดส่อง​ รัฐมนตรี​ว่าการ​กระทรวง​ยุติธรรม​ พร้อมด้วย​คณะรัฐมนตรี เข้าร่วมฯ ณ หอประชุมอณุภูมิภาคลุ่มน้ำโขง มหาวิทยาลัยนครพนม จังหวัดนครพนม โอกาสนี้​ นายกรัฐมนตรี พร้อมคณะรัฐมนตรี ได้สวมใส่ “ชุดศรีโคตรบูร” ซึ่งได้รับมอบจากตัวแทนจังหวัดนครพนม ซึ่งสื่อถึงเอกลักษณ์ทางวัฒนธรรม ภูมิปัญญาท้องถิ่น และความภาคภูมิใจของชาวจังหวัดนครพนม ​
ทั้งนี้ ใน​การประชุม​คณะรัฐมนตรี​ได้มีมติเห็นชอบข้อสั่งการของ พันตำรวจเอก ทวี สอดส่อง รัฐมนตรีว่าการกระทรวงยุติธรรม ในการปฎิบัติราชการในพื้นที่กลุ่มจังหวัดภาคตะวันออกเฉียงเหนือตอนบน ในการพัฒนาด้านสังคม การเสริมสร้างความมั่นคงปลอดภัยในชีวิตและทรัพย์สินของประชาชน และการแก้ปัญหายาเสพติด โดยมอบหมายให้หน่วยงานที่เกี่ยวข้องรับไปดำเนินการ
ดังนี้
1) ตรวจเยี่ยมพื้นที่ตำบลเข้มแข็งในการแก้ปัญหายาเสพติด ณ องค์การบริหารส่วนตำบลห้วยยาง อำเภอเมืองสกลนคร จังหวัดสกลนคร และตรวจเยี่ยมพื้นที่หมู่บ้านเข้มแข็ง ในการแก้ปัญหายาเสพติด (บ้านฝั่งแดง หมู่ที่ 7 และหมู่ที่ 17) ณ ที่ว่าการอำเภอพังโคน อำเภอพังโคน จังหวัดสกลนคร โดยมีข้อสั่งการ มอบหมายให้ สำนักงานคณะกรรมการป้องกันและปราบปรามยาเสพติด (ป.ป.ส.) ร่วมกับหน่วยงานที่เกี่ยวข้องดำเนินการ ดังนี้
(1) ขยายผลแนวทางการดำเนินงานภายใต้โครงการ "ร่วมแก้ไขปัญหายาเสพติด เพื่อให้ประชาชนมีความสุข" (สกลนครโมเดล) ให้ครอบคลุมทั้งจังหวัด
(2) สนับสนุนให้ภาคประชาชน ชุมชน และท้องถิ่นเข้ามามีส่วนร่วมในการป้องกันและแก้ไขปัญหายาเสพติดในทุกมิติ
(3) จัดการบำบัดรักษา ฟื้นฟูสมรรถภาพ และฟื้นฟูสภาพทางสังคมให้แก่ผู้เสพหรือผู้ติดยาเสพติดอย่างครบวงจร
(4) จัดให้ผู้อยู่ในกระบวนการพัฒนาพฤตินิสัยของกรมคุมประพฤติ กรมราชทัณฑ์ และกรมพินิจและคุ้มครองเด็กและเยาวชน ได้รับการศึกษาไม่ต่ำกว่าการศึกษาภาคบังคับ
(5) ยกระดับการติดตาม ดูแล ช่วยเหลือผู้พ้นโทษ ทั้งในด้านการศึกษาและหรือการประกอบอาชีพ เพื่อลดการกลับมากระทำผิดซ้ำ
(6) จัดหาอุปกรณ์ที่เหมาะสมและมีประสิทธิภาพ เพื่อใช้ในการระงับเหตุและควบคุมผู้มีอาการจิตเวชที่คลุ้มคลั่งในชุมชนหรือหมู่บ้าน
(7) ศึกษาความเป็นไปได้ในการถ่ายโอนหน้าที่การบำบัดรักษาผู้ติดยาเสพติดให้องค์กรปกครองส่วนท้องถิ่น เพื่อให้สามารถตั้งงบประมาณในการดำเนินงานได้
(8) ติดตามประเมินผลและสำรวจความคิดเห็นของประชาชน เพื่อพัฒนาแนวทางการดำเนินงานให้มีประสิทธิภาพมากยิ่งขึ้น
2) ประชุมตรวจติดตามความคืบหน้าการดำเนินงานตามนโยบายคุมขังผู้ต้องขังในสถานที่คุมขังอื่น ณ โรงแรมมุกดาหารแกรนด์ อำเภอเมืองมุกดาหาร จังหวัดมุกดาหาร โดยมีข้อสั่งการ มอบหมายให้กรมราชทัณฑ์เร่งรัดแก้ไขปัญหาความแออัดอย่างรุนแรงในเรือนจำทั้ง 143 แห่งทั่วประเทศ ที่มีจำนวนผู้ต้องขังสูงเกินจำนวนที่กำหนดไว้ โดยดำเนินการปฏิบัติตามกฎกระทรวงกำหนดสถานที่คุมขัง พ.ศ. 2563 ระเบียบกรมราชทัณฑ์ว่าด้วยการดำเนินการสำหรับการคุมขังในสถานที่คุมขัง พ.ศ. 2566 ประกาศกรมราชทัณฑ์ เรื่อง กำหนดคุณสมบัติเฉพาะ ลักษณะต้องห้ามและวิธีการคุมขังผู้ต้องขังในสถานที่คุมขัง ตามระเบียบกรมราชทัณฑ์ว่าด้วยการดำเนินการสำหรับการคุมขังในสถานที่คุมขัง พ.ศ. 2566 พ.ศ. 2568 เพื่อให้การพัฒนาพฤตินัยและการบริหารงานในเรือนจำเป็นไปตามเจตนารมย์ของพระราชบัญญัติราชทัณฑ์ พ.ศ. 2560 ซึ่งเป็นเป็นการดำเนินการตามหลักนิติธรรมเพื่อคุ้มครองสิทธิและเสรีภาพของประชาชนและลดความแออัดของเรือนจำ รวมถึงสื่อสาร สร้างความเข้าใจกับผู้ที่เกี่ยวข้องและประชาชนเกี่ยวกับการปฎิบัติตามกฏหมายดังกล่าว
3) ตรวจเยี่ยมเรือนจำจังหวัดมุกดาหาร เพื่อติดตามผลการดำเนินงานตามนโยบายกระทรวงยุติธรรม ณ เรือนจำจังหวัดมุกดาหาร อำเภอเมืองมุกดาหาร จังหวัดมุกดาหารโดยมีข้อสั่งการ มอบหมายให้กรมราชทัณฑ์ดำเนินการ
(1) เร่งจัดการศึกษาให้กับผู้ต้องราชทัณฑ์อย่างทั่วถึง พร้อมทั้งขับเคลื่อนนโยบายการอ่านหนังสือเพื่อลดวันต้องโทษจำคุก เป็นการสร้างคนให้มีคุณภาพ มีความพร้อมในการกลับคืนสู่สังคมและไม่กลับมากระทำความผิดซ้ำ
(2) เร่งจัดการฝึกวิชาชีพให้กับผู้ต้องราชทัณฑ์และการเตรียมความพร้อมก่อนปล่อย เพื่อให้ผู้ต้องราชทัณฑ์มีอาชีพมีเงินสะสม และมีรายได้เพียงพอภายหลังพ้นโทษ
(3) พิจารณาศึกษากฎหมายที่เป็นข้อจำกัดในการประกอบอาชีพของผู้พ้นโทษ อาทิ พระราชบัญญัติธุรกิจรักษาความปลอดภัย พ.ศ 2558 เพื่อเป็นการสนับสนุนการแก้ไขปัญหาการขาดแคลนแรงงานในบางสาขาอาชีพ
4) เสวนาแนวทางการแก้ไขปัญหาหนี้สินของประชาชนและเจ้าหน้าที่รัฐ ณ โรงแรมมุกดาหารแกรนด์อำเภอเมืองมุกดาหาร จังหวัดมุกดาหาร โดยมีข้อสั่งการ มอบหมายให้กระทรวงยุติธรรม ดำเนินการ ดังนี้
(1) ศูนย์ยุติธรรมแก้ปัญหาหนี้ เร่งดำเนินการแก้ไขปัญหาหนี้สินครัวเรือน และหนี้สินของประชาชนที่ไม่เป็นธรรม พร้อมทั้งทบทวนมาตรการที่เกี่ยวกับการแก้ไขปัญหาหนี้สินที่มีอยู่ให้มีประสิทธิภาพและถูกต้องตามกฎหมาย และสร้างความเป็นธรรมให้แก่ประชาชน อาทิ มาตรการพักชำระหนี้ รวมถึงกำหนดแนวทางในการนำมาตรการดังกล่าวมาดำเนินการเพื่อให้เกิดผลการปฏิบัติอย่างเป็นรูปธรรม
(2) ส่วนราชการในสังกัดกระทรวงยุติธรรม เร่งดำเนินการประชาสัมพันธ์เพื่อสร้างการรับรู้และทำความเข้าใจแก่ประชาชนในเรื่องการยื่นขอปรับโครงสร้างหนี้กองทุนให้กู้ยืมเงินเพื่อการศึกษา (กยศ.) ผ่านระบบออนไลน์และการนัดหมายทำสัญญาปรับโครงสร้างหนี้ ผ่านสำนักงานบังคับคดีทั่วประเทศ เพื่อขยายระยะเวลาการผ่อนชำระหนี้ และปลดภาระผู้ค้ำประกัน

ที่มา : https://www.thaigov.go.th/news/contents/details/95886