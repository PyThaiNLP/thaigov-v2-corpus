รัฐบาลไทย-ข่าวทำเนียบรัฐบาล-​วธ. จัดพิธีมอบเกียรติบัตรประกาศยกย่ององค์กรคุณธรรม สังกัดองค์กรอิสระและองค์กรภาคเอกชนในส่วนกลาง ประจำปีงบประมาณ พ.ศ. 2567 ส่งเสริมสังคมไทยเป็นสังคมคุณธรรม ที่มีความมั่นคง มั่งคั่ง


วันอังคารที่ 29 เมษายน 2568
​วธ. จัดพิธีมอบเกียรติบัตรประกาศยกย่ององค์กรคุณธรรม สังกัดองค์กรอิสระและองค์กรภาคเอกชนในส่วนกลาง ประจำปีงบประมาณ พ.ศ. 2567 ส่งเสริมสังคมไทยเป็นสังคมคุณธรรม ที่มีความมั่นคง มั่งคั่ง
​วธ. จัดพิธีมอบเกียรติบัตรประกาศยกย่ององค์กรคุณธรรม สังกัดองค์กรอิสระและองค์กรภาคเอกชนในส่วนกลาง ประจำปีงบประมาณ พ.ศ. 2567 ส่งเสริมสังคมไทยเป็นสังคมคุณธรรม ที่มีความมั่นคง มั่งคั่ง และยั่งยืน
วธ. จัดพิธีมอบเกียรติบัตรประกาศยกย่ององค์กรคุณธรรม สังกัดองค์กรอิสระและองค์กรภาคเอกชนในส่วนกลาง ประจำปีงบประมาณ พ.ศ. 2567 ส่งเสริมสังคมไทยเป็นสังคมคุณธรรม ที่มีความมั่นคง มั่งคั่ง และยั่งยืน
**********************************************************************************
วันที่ 24 เมษายน 2568 เวลา 10.30 น. ปลัดกระทรวงวัฒนธรรม ในฐานะประธานอนุกรรมการด้านการประเมินบุคคล ชุมชน องค์กร อำเภอ และจังหวัดคุณธรรม เป็นประธานพิธีมอบเกียรติบัตรประกาศยกย่ององค์กรคุณธรรม สังกัดองค์กรอิสระ หน่วยราชการอิสระและองค์กรภาคเอกชนในส่วนกลาง ประจำปีงบประมาณ พ.ศ. 2567 โดยมี นายชัยพล สุขเอี่ยม อธิบดีกรมการศาสนา ผู้บริหารกระทรวงวัฒนธรรม คณะอนุกรรมการด้านการประเมินบุคคล ชุมชน องค์กร อำเภอ และจังหวัดคุณธรรม เข้าร่วมพิธี ณ โรงแรม เอส รัชดา เลเชอร์ เขตห้วยขวาง กรุงเทพมหานคร
นายประสพ เรียงเงิน ปลัดกระทรวงวัฒนธรรม (ปวธ.) เปิดเผยว่า กระทรวงวัฒนธรรม ดำเนินการตามแผนปฏิบัติการด้านการส่งเสริมคุณธรรมแห่งชาติ ระยะที่ 2 (พ.ศ. 2566 – 2570) มีเป้าหมาย “คนไทยมีพฤติกรรมที่สะท้อนการมีคุณธรรมเพิ่มขึ้น มุ่งสู่สังคมคุณธรรมที่คนไทยอยู่ร่วมกันด้วยความสมานฉันท์ ภายใต้หลักธรรมทางศาสนา หลักปรัชญาของเศรษฐกิจพอเพียง วิถีวัฒนธรรมไทยที่ดีงาม และประเทศไทยปลอดทุจริตและประพฤติมิชอบ” และมีตัวชี้วัด ดัชนีคุณธรรม 5 ประการ “พอเพียง วินัย สุจริต จิตอาสา กตัญญู” ซึ่งเป็นคุณธรรมพื้นฐานของการอยู่ร่วมกันในสังคม
นายประสพ เรียงเงิน ปลัดกระทรวงวัฒนธรรม (ปวธ.) กล่าวต่อไปว่า ในวันนี้ (24 เมษายน 2568)กระทรวงวัฒนธรรม โดยกรมการศาสนา ในฐานะเลขานุการคณะกรรมการส่งเสริมคุณธรรมแห่งชาติ ได้จัดงานพิธีมอบเกียรติบัตรประกาศยกย่ององค์กรคุณธรรมให้แก่หน่วยราชการอิสระ ซึ่งเป็นองค์กรระดับกรมหรือเทียบเท่า จำนวน 8 หน่วยงาน ได้แก่ (1) สำนักงานคณะกรรมการการเลือกตั้ง (2) สำนักงานคณะกรรมการป้องกันและปราบปรามการทุจริตในภาครัฐ (3) สำนักงานคณะกรรมการป้องกันและปราบปรามการทุจริตแห่งชาติ (4) สำนักงานคณะกรรมการพิเศษเพื่อประสานงานโครงการอันเนื่องมาจากพระราชดำริ (5) สำนักงานป้องกันและปราบปรามการฟอกเงิน (6) สำนักงานพระพุทธศาสนาแห่งชาติ (7) สำนักงานเลขาธิการวุฒิสภา และ (8) สำนักงานเลขาธิการสภาผู้แทนราษฎร รวมจำนวน 162 องค์กร โดยมีผลการประเมินระดับส่งเสริมคุณธรรม 17 องค์กร ระดับพัฒนาคุณธรรม 60 องค์กร และระดับคุณธรรมต้นแบบ 85 องค์กร เพื่อเป็นการสร้างขวัญกำลังใจ และเสริมแรงจูงใจในการส่งเสริมการขับเคลื่อนองค์กรคุณธรรม ซึ่งเป็นส่วนหนึ่งของเป้าหมายในการสร้าง “สังคมไทยเป็นสังคมคุณธรรม”
นายประสพ เรียงเงิน ปลัดกระทรวงวัฒนธรรม (ปวธ.) กล่าวเพิ่มเติมว่า การขับเคลื่อนคุณธรรมของสังคมไทยจะเกิดขึ้นอย่างเข้มแข็งและมั่นคงได้ ต้องได้รับความร่วมมือการขับเคลื่อนการดำเนินงานจากเครือข่าย ทุกภาคส่วน ร่วมสร้างสังคมไทยในปัจจุบันและอนาคต เพื่อให้เห็นผลสำเร็จเป็นรูปธรรมและสะท้อนพฤติกรรมที่แสดงออกถึงคุณธรรม 5 ประการ “พอเพียง วินัย สุจริต จิตอาสา กตัญญู” รวมทั้งน้อมนำหลักธรรมทางศาสนา หลักปรัชญาของเศรษฐกิจพอเพียง วิถีวัฒนธรรมไทยที่ดีงาม และยึดมั่นในสถาบันหลักของชาติ เพื่อให้บรรลุเป้าหมายแผนปฏิบัติการด้านการส่งเสริมคุณธรรมแห่งชาติ ระยะที่ ๒ (พ.ศ. ๒๕๖๖ - ๒๕๗๐) และเป้าหมายยุทธศาสตร์ชาติ มีระบบการบริหารงานด้านคุณธรรมที่มีมาตรฐาน มีแผนงานและกิจกรรมส่งเสริมคุณธรรม สร้างวัฒนธรรมให้บุคลากรภาครัฐมีความสุจริต ส่งผลให้ค่าคะแนนการประเมินดัชนีคุณธรรมและความโปร่งใสในการดำเนินงานของหน่วยงานภาครัฐ หรือ ITA เพิ่มสูงขึ้น อันจะนำสังคมไทยสู่สังคมคุณธรรม

ที่มา : https://www.thaigov.go.th/news/contents/details/95851