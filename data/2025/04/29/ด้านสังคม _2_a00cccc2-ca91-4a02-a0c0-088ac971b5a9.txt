รัฐบาลไทย-ข่าวทำเนียบรัฐบาล-"วราวุธ" ส่งทีม พม. เยี่ยม 2 ด.ญ. รอดอุบัติเหตุรถบรรทุกพ่วงชนบนมอเตอร์เวย์


วันอังคารที่ 29 เมษายน 2568
"วราวุธ" ส่งทีม พม. เยี่ยม 2 ด.ญ. รอดอุบัติเหตุรถบรรทุกพ่วงชนบนมอเตอร์เวย์
"วราวุธ" ส่งทีม พม. เยี่ยม 2 ด.ญ. รอดอุบัติเหตุรถบรรทุกพ่วงชนบนมอเตอร์เวย์
วันที่ 29 เมษายน 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ทางศูนย์เร่งรัดจัดการสวัสดิภาพประชาชน (ศรส.) กระทรวง พม. รายงานถึงความคืบหน้าการช่วยเหลือของกระทรวง พม. กรณีอุบัติเหตุรถบรรทุกพ่วงชนรถเอสยูวี ทำให้มีผู้เสียชีวิตพร้อมกันทั้งครอบครัว 8 ราย และผู้บาดเจ็บ 2 ราย โดยผู้เสียชีวิต 3 รายมีภูมิลำเนาในจังหวัดนครราชสีมา ได้แก่ หญิงอายุ 31 ปี พร้อมลูก 2 คน อายุ 2 และ 5 ปี และเมื่อวันที่ 28 เมษายน 2568 ครอบครัวผู้เสียชีวิตประกอบพิธีฌาปนกิจศพ ที่วัดบ้านหนองสะแบง-หนองโจด อ.ประทาย จ.นครราชสีมา โดยชายที่เป็นทั้งสามีและบิดาของผู้เสียชีวิต เมื่อทราบข่าว จึงรีบเดินทางกลับจากการไปทำงานที่ประเทศมาเลเซียเพื่อมาร่วมงานศพ
ทางทีม ศรส. และ พม.หนึ่งเดียว ได้พูดคุยกับพี่สาวของหญิงผู้เสียชีวิตซึ่งให้ข้อมูลว่า ระหว่างหญิงผู้เสียชีวิตทำงานที่ต่างประเทศ ตนเป็นผู้เลี้ยงดูเด็กทั้ง 2 คน โดยแม่เด็กเป็นเสาหลักของครอบครัว ส่งเงินมาเป็นค่าใช้จ่ายในการดูแลเด็กและครอบครัว ทั้งนี้ จึงได้พูดคุยเยียวยาให้กำลังใจครอบครัวผู้เสียชีวิต พร้อมให้คำปรึกษาแนะนำเรื่องการให้ความช่วยเหลือเรื่องสิทธิสวัสดิการของกระทรวง พม. อีกทั้งมอบเครื่องอุปโภคบริโภคที่จำเป็นและพิจารณาให้ความช่วยเหลือเป็นเงินสงเคราะห์ผู้ประสบปัญหาทางสังคมกรณีฉุกเฉิน เพื่อบรรเทาความเดือดร้อนเบื้องต้น และหากต้องการความช่วยเหลือเร่งด่วน ขอให้โทรแจ้ง ศรส. จังหวัดนครราชสีมา
นอกจากนี้ในส่วนของผู้บาดเจ็บ 2 รายนั้น ได้แก่ 1. เด็กหญิงอายุ 12 ปี ขณะนี้ ได้รับการรักษาตัวและกลับมาอยู่กับมารดาที่ จ.ชลบุรี เนื่องจากได้รับบาดเจ็บเล็กน้อย และ 2. เด็กสาวอายุ 18 ปี ขณะนี้ รักษาตัวอยู่ที่โรงพยาบาลในจังหวัดสมุทรปราการ เนื่องจากได้รับบาดเจ็บสาหัส ทาง ทีม ศรส. และ พม.หนึ่งเดียวจังหวัดสมุทรปราการ ได้เยี่ยมให้กำลังใจที่โรงพยาบาล เนื่องจากมีอาการบาดเจ็บจากปอดฉีก ตับฉีก และกระดูกซี่โครงหัก ต้องพักรักษาตัวอยู่ประมาณ 1 สัปดาห์ ก่อนจะย้ายผู้ป่วยไปโรงพยาบาลตามสิทธิ์ และประสานส่งต่อความช่วยเหลือครอบครัวผู้บาดเจ็บไปยัง ทีม ศรส. และ พม. จังหวัดที่เกี่ยวข้อง เพื่อวางแผนการช่วยเหลือต่างๆ กับหน่วยงานที่เกี่ยวข้องในพื้นที่ต่อไป
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา
#ศบปภ #พันธกิจสำคัญ9ด้าน #อุบัติเหตุ #มอเตอร์เวย์ #เสียชีวิตยกครอบครัว

ที่มา : https://www.thaigov.go.th/news/contents/details/95866