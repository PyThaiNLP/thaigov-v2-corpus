รัฐบาลไทย-ข่าวทำเนียบรัฐบาล-“ดร.เฉลิมชัย” ประชุมติดตามงานพื้นที่ 3 จังหวัด กลุ่มอีสานตอนบน 2 เตรียมเสนอโครงการแก้ปัญหาความเดือดร้อนของประชาชนในพื้นที่ เข้าที่ประชุม ครม.สัญจร จ.นครพนม


วันจันทร์ที่ 28 เมษายน 2568
“ดร.เฉลิมชัย” ประชุมติดตามงานพื้นที่ 3 จังหวัด กลุ่มอีสานตอนบน 2 เตรียมเสนอโครงการแก้ปัญหาความเดือดร้อนของประชาชนในพื้นที่ เข้าที่ประชุม ครม.สัญจร จ.นครพนม
“ดร.เฉลิมชัย” ประชุมติดตามงานพื้นที่ 3 จังหวัด กลุ่มอีสานตอนบน 2 เตรียมเสนอโครงการแก้ปัญหาความเดือดร้อนของประชาชนในพื้นที่ เข้าที่ประชุม ครม.สัญจร จ.นครพนม
“ดร.เฉลิมชัย” ประชุมติดตามงานพื้นที่ 3 จังหวัด กลุ่มอีสานตอนบน 2 เตรียมเสนอโครงการแก้ปัญหาความเดือดร้อนของประชาชนในพื้นที่ เข้าที่ประชุม ครม.สัญจร จ.นครพนม
วันที่ 28 เมษายน 2568 เวลา 14.30 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานการประชุมติดตามการดำเนินงานของหน่วยงานในพื้นที่กลุ่มจังหวัดภาคตะวันออกเฉียงเหนือตอนบน 2 ประกอบด้วย จังหวัดนครพนม มุกดาหาร และสกลนคร โดยมี นาวาตรี สุธรรม ระหงษ์ เลขานุการ รมว.ทส. นายจตุพร บุรุษพัฒน์ ปลัดกระทรวงฯ พร้อมด้วยรองปลัดกระทรวงฯ ผู้ตรวจราชการกระทรวงฯ หัวหน้าส่วนราชการในสังกัดกระทรวงฯ ผู้อำนวยการสำนักงานทรัพยากรธรรมชาติและสิ่งแวดล้อมจังหวัด และหัวหน้าหน่วยงานในระดับพื้นที่ 3 จังหวัด เข้าร่วมประชุม ณ ห้องประชุมทิพย์โฆษิตคุณ สำนักงานเทศบาลเมืองนครพนม จังหวัดนครพนม เพื่อรับทราบประเด็นปัญหาและพิจารณาโครงการของหน่วยงานที่มีความพร้อมในการแก้ไขปัญหาและบรรเทาความเดือดร้อนให้แก่ประชาชน ทั้งด้านทรัพยากรธรรมชาติ ทรัพยากรน้ำ และสิ่งแวดล้อม รวมถึงแนวทางการแก้ไขปัญหาและความต้องการในแต่ละจังหวัด ก่อนนำเสนอต่อที่ประชุมคณะรัฐมนตรีอย่างเป็นทางการนอกสถานที่ ครั้งที่ 2/2568 ในวันที่ 29 เมษายน 2568 นี้
ดร.เฉลิมชัย ได้กล่าวขอบคุณทุกหน่วยงานที่ร่วมกันดูแลรักษาทรัพยากรธรรมชาติและสิ่งแวดล้อม เพราะ “คุณภาพสิ่งแวดล้อม คือ คุณภาพชีวิตของประชาชน ดังนั้น ถ้าคุณภาพสิ่งแวดล้อมดี เท่ากับประชาชนจะมีสุขภาพและคุณภาพชีวิตที่ดี” พร้อมทั้งกำชับสั่งการให้ทุกหน่วยงานเตรียมความพร้อมของบุคลากร กำลังพล และเครื่องมือ ให้พร้อมรับสถานการณ์และการดำเนินงานที่สำคัญต่อจากนี้ อาทิ การเตรียมพร้อมรับสถานการณ์พายุฤดูร้อนโดยเฉพาะในพื้นที่ที่มีแนวโน้มจะได้รับผลกระทบที่รุนแรง การเตรียมพร้อมรับสถานการณ์ภัยแล้งในช่วงสุดท้ายที่อาจเกิดภาวะแล้งจัด ก่อนเข้าสู่ช่วงฤดูฝน รวมถึงเหตุการณ์ฉุกเฉินอื่นๆ ที่อาจเกิดขึ้น เพื่อให้สามารถช่วยเหลือประชาชนได้อย่างทันท่วงที
การดูแลป้องกันการบุกรุกทำลายทรัพยากรธรรมชาติ ทั้งการบุกรุกเพื่อการอยู่อาศัย ทำกิน การตัดไม้ทำลายป่า การล่าสัตว์ และการเผาป่า ขอให้ทุกหน่วยงานเน้นการประชาสัมพันธ์เชิงรุก ทำความเข้าใจสร้างความร่วมมือกับพี่น้องประชาชนก่อนเป็นอันดับแรก โดยขอให้ยึดหลัก 3 ป. ได้แก่ "ปราม ป้องกัน และปราบปราม" เป็นหลักสำคัญ 3 ขั้นในการดำเนินงาน เพื่อให้เกิดการป้องกันอย่างจริงจังก่อนการดำเนินการปราบปรามจับกุม รวมทั้งบูรณาการการทำงานร่วมกับหน่วยงานอื่น นอกจากนี้ ในด้านการเบิกจ่ายงบประมาณ ขอให้ทุกหน่วยงานเร่งรัดการเบิกจ่ายงบประมาณให้เป็นไปตามเป้าหมาย เพื่อให้เกิดการกระตุ้นเศรษฐกิจตามนโยบายของรัฐบาล และสุดท้ายขอฝากถึงผู้บริหารทุกหน่วยงาน ขอให้ดูแลเรื่องสวัสดิการ ขวัญกำลังใจ และเห็นใจการทำงานของเจ้าหน้าที่ผู้ปฏิบัติงานในระดับพื้นที่ซึ่งเป็นส่วนหน้าให้มาก โดยในปีนี้จะเร่งรัดการจัดการเรื่องสวัสดิการให้แล้วเสร็จ พร้อมกันนี้ ขอฝากให้ทุกฝ่ายปฏิบัติงานร่วมกันอย่างให้เกียรติซึ่งกันและกัน และทำงานร่วมกันอย่างเป็น ทส.หนึ่งเดียว

ที่มา : https://www.thaigov.go.th/news/contents/details/95841