รัฐบาลไทย-ข่าวทำเนียบรัฐบาล-วธ. จัดพิธีเจริญพระพุทธมนต์ถวายพระกุศล สมเด็จพระเจ้าลูกยาเธอ เจ้าฟ้าทีปังกรรัศมีโชติฯ เนื่องในโอกาสวันคล้ายวันประสูติ


วันอังคารที่ 29 เมษายน 2568
วธ. จัดพิธีเจริญพระพุทธมนต์ถวายพระกุศล สมเด็จพระเจ้าลูกยาเธอ เจ้าฟ้าทีปังกรรัศมีโชติฯ เนื่องในโอกาสวันคล้ายวันประสูติ
วธ. จัดพิธีเจริญพระพุทธมนต์ถวายพระกุศล สมเด็จพระเจ้าลูกยาเธอ เจ้าฟ้าทีปังกรรัศมีโชติฯ เนื่องในโอกาสวันคล้ายวันประสูติ
วธ. จัดพิธีเจริญพระพุทธมนต์ถวายพระกุศล สมเด็จพระเจ้าลูกยาเธอ เจ้าฟ้าทีปังกรรัศมีโชติฯ เนื่องในโอกาสวันคล้ายวันประสูติ
กระทรวงวัฒนธรรม โดยกรมการศาสนา จัดพิธีเจริญพระพุทธมนต์เสริมพระชะตาหลวงทูลพระขวัญ และจัดกิจกรรมเเฉลิมพระเกียรติ เนื่องในวันคล้ายวันประสูติสมเด็จพระเจ้าลูกยาเธอ เจ้าฟ้าทีปังกรรัศมีโชติ มหาวชิโรตตมางกูร สิริวิบูลยราชกุมาร 29 เมษายน 2568 ทั่วประเทศ
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม (รมว.วธ.) กล่าวว่า สมเด็จพระเจ้าลูกยาเธอ เจ้าฟ้าทีปังกรรัศมีโชติ มหาวชิโรตตมางกูร สิริวิบูลยราชกุมาร  ทรงเจริญวัยด้วยพระราชจริยวัตรที่งดงาม ในการปฏิบัติพระราชกรณียกิจด้านศาสนาในงานพระราขพิธีทรงบำเพ็ญกุศล พระราขกุศลถวายพระกฐิน และงานพระราชพิธีต่างๆ ทรงเป็นต้นแบบด้านจิตอาสาของคนรุ่นใหม่ และประชาชนทุกหมู่เหล่าในการสมัครใจช่วยเหลือผู้อื่น ยอมเสียสละเวลา แรงกายแรงใจ และสติปัญญา ในการทำงานที่เป็นสาธารณประโยชน์ โดยไม่หวังผลตอบแทนใด ๆ  ทรงตระหนักในคุณค่าของการทำความดีด้วยหัวใจ เปี่ยมดังน้ำทิพย์ใสกระจ่างที่สร้างความชุ่มชื่นใจแก่ประชาชนชาวไทย ในการจัดพิธีในครั้งนี้ กระทรวงวัฒนธรรม โดยกรมการศาสนา ร่วมกับวัดพระธาตุหริภุญชัย อำเภอเมืองลำพูน จังหวัดลำพูน จัดพิธีเจริญพระพุทธมนต์เสริมพระชะตาหลวงทูลพระขวัญ หรือสืบชะตาหลวงแบบล้านนา เพื่อถวายพระกุศล ในวันพุธที่ 30 เมษายน 2568 ณ พระวิหารหลวง วัดพระธาตุหริภุญชัย อำเภอเมืองลำพูน จังหวัดลำพูน เวลา 14.00 น. เป็นต้นไป ในส่วนภูมิภาค กรมการศาสนา อุดหนุนงบประมาณให้สำนักงานวัฒนธรรมจังหวัด 76 จังหวัด จัดกิจกรรมเฉลิมพระเกียรติ เนื่องในวันคล้ายวันประสูติ 29 เมษายน  ได้แก่ พิธีเจริญพระพุทธมนต์ ทำบุญตักบาตรพระสงฆ์ นิทรรศการเฉลิมพระเกียรติ กิจกรรมจิตอาสาบำเพ็ญสาธารณประโยชน์ในศาสนสถาน การจัดนิทรรศการหรือจัดทำวีดีทัศน์ในมิติทางศาสนา และกิจกรรมอื่น ๆ ที่เป็นการเทิดทูนสถาบันพระมหากษัตริย์ในมิติทางศาสนา  และจัดพิธีเจริญพระพุทธมนต์นวัคคหายุสมธัมม์
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม (รมว.วธ.) กล่าวเพิ่มเติมว่า การจัดกิจกรรมเฉลิมพระเกียรติเนื่องในวันคล้ายวันประสูติปีนี้ ดำเนินการจัดที่พระวิหารหลวง วัดพระธาตุหริภุญชัย อำเภอเมืองลำพูน จังหวัดลำพูน เนื่องจากปีประจำนักษัตรของพระองค์ท่านคือปีระกา พระธาตุประจำปีระกา (ปีไก่) ได้แก่ “พระธาตุหริภุญชัย” พระธาตุประจำปีเกิดนั้นเป็นคติความเชื่อของชาวล้านนามาตั้งแต่โบราณ ซึ่งเชื่อกันว่าก่อนที่ดวงวิญญาณจะมาปฏิสนธิในครรภ์มารดาก็จะมีสัตว์ประจำนักษัตร หรือที่ชาวล้านนาเรียกกันว่า “ตั๋วเปิ้ง” นำดวงวิญญาณมาพักไว้ที่พระธาตุเจดีย์ หรือเรียกกันว่า “ชุธาตุ” เมื่อถึงเวลาดวงวิญญาณจะย้ายไปสถิตอยู่ที่กระหม่อมของผู้เป็นบิดาเพียง 7 วัน จากนั้นจึงเคลื่อนเข้าสู่ครรภ์มารดา และเมื่อเสียชีวิตลง ดวงวิญญาณก็จะกลับไปสถิตอยู่ที่พระธาตุเจดีย์เดิมที่เคยจากมา พระธาตุประจำปีระกา (ปีไก่) ได้แก่ “พระธาตุหริภุญชัย” ซึ่งพระธาตุแห่งนี้ตั้งอยู่ที่วัดพระธาตุหริภุญชัย ตำบลในเมือง อำเภอเมืองลำพูน จังหวัดลำพูน สร้างขึ้นในปี พ.ศ. 1420 ถือได้ว่าเป็นปูชนียสถานที่สำคัญและศักดิ์สิทธิ์อยู่คู่บ้านคู่เมืองลำพูนมาอย่างยาวนาน เชื่อกันว่าสร้างพระธาตุแห่งนี้ขึ้นเพื่อเป็นศูนย์กลางทางศาสนาของเมืองหริภุญชัย โดยพระเจดีย์ธาตุเป็นทรงล้านนาไทยแท้หุ้มแผ่นทองสีเหลืองที่มีความงดงามมาก ภายในพระธาตุบรรจุพระบรมธาตุส่วนต่าง ๆ เช่น ส่วนกระหม่อม, ส่วนหน้าอก, นิ้วพระหัตถ์ รวมไปถึงพระเกศาธาตุในโกศทองคำ ทำให้ชาวพุทธศาสนิกชนเดินทางมากราบไหว้อย่างไม่ขาดสาย อีกทั้งในวันวิสาขบูชาของทุกปีจะมี “งานประเพณีสรงน้ำพระธาตุ” ที่จัดขึ้นเพื่อเฉลิมฉลองสมโภชองค์พระธาตุ
สำหรับพิธีเจริญพระพุทธมนต์เสริมพระชะตาหลวงทูลพระขวัญ หรือที่เรียกว่าสืบชะตาหลวงแบบล้านนา ที่จัดขึ้นเพื่อถวายพระกุศลในครั้งนี้ เป็นพิธีกรรมที่เกี่ยวข้องกับการดำเนินชีวิตของชาวล้านนา ที่เชื่อกันว่าเป็นการต่ออายุหรือต่อชีวิตของบ้านเมืองหรือของคนให้ยืนยาวมีความสุข ความเจริญ ตลอดจนเป็นการขจัดภัยอันตรายต่าง ๆ ที่จะบังเกิดขึ้นให้แคล้วคลาดปลอดภัยแบ่งเป็น 3 ประเภทคือ สืบชะตาคน นิยมทำเมื่อขึ้นบ้านใหม่ ย้ายที่อยู่ใหม่ ได้รับยศหรือตำแหน่งสูงขึ้น วันเกิดที่ครบรอบ สืบชะตาบ้าน นิยมทำเมื่อคนในหมู่บ้านประสบความเดือดร้อน หรือเจ็บไข้ได้ป่วยกันทั่วไปในหมู่บ้าน หรือตายติดต่อกันเกิน 3 คนขึ้นไป และสืบชะตาเมือง จัดขึ้นเมื่อบ้านเมืองเกิดความเดือดร้อนจากอิทธิพลของดาวพระเคราะห์ตามความเชื่อทางโหราศาสตร์ เพราะทำให้บ้านเมืองปั่นป่วนวุ่นวาย เพราะการจลาจลการศึก หรือเกิดโรคภัยแก่ประชาชนในเมือง

ที่มา : https://www.thaigov.go.th/news/contents/details/95853