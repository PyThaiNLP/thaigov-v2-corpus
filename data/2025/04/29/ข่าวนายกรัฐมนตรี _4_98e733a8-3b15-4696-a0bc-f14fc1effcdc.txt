รัฐบาลไทย-ข่าวทำเนียบรัฐบาล-  นายกรัฐมนตรีนำ  ครม.สวมเสื้อ “ศรีโคตรบูร” เยี่ยมชมนิทรรศการสินค้า OTOP นครพนม ภูมิปัญญาลุ่มน้ำโขง ก่อนประชุม ครม.


วันอังคารที่ 29 เมษายน 2568
29/04/2568
พิมพ์
นายกรัฐมนตรีนำ  ครม.สวมเสื้อ “ศรีโคตรบูร” เยี่ยมชมนิทรรศการสินค้า OTOP นครพนม ภูมิปัญญาลุ่มน้ำโขง ก่อนประชุม ครม.
นายกรัฐมนตรีนำ  ครม.สวมเสื้อ “ศรีโคตรบูร” เยี่ยมชมนิทรรศการสินค้า OTOP นครพนม ภูมิปัญญาลุ่มน้ำโขง ก่อนประชุม ครม.
วันนี้ (29 เมษายน 2568) เวลา 09.30 น. ณ  หอประชุมอนุภูมิภาคลุ่มน้ำโขง มหาวิทยาลัยนครพนม อำเภอเมืองนครพนม จังหวัดนครพนม นางสาวแพทองธาร ชินวัตร นายกรัฐมนตรี เป็นประธานการประชุมคณะรัฐมนตรีอย่างเป็นทางการนอกสถานที่ ครั้งที่ 2/2568
นายจิรายุ ห่วงทรัพย์โฆษกประจำสำนักนายกรัฐมนตรี เปิดเผยว่า นายกรัฐมนตรีและคณะรัฐมนตรีร่วมสวมเสื้อ  “ศรีโคตรบูร”  ซึ่งเป็นเสื้อที่ตัดเย็บด้วยผ้าไหมพื้นเรียบสีกรมท่าย้อมสีธรรมชาติ (ย้อมคราม) ขลิบด้วยผ้าไหมพื้นเรียบสีแดง (ย้อมครั่ง)  ตกแต่งด้านหน้าของตัวเสื้อด้วยผ้าไหมมัดหมี่  “ลายขอก่ายแก้ว”  ซึ่งเป็นลายพื้นถิ่นที่มีความหมายอันเป็นมงคลที่สื่อถึงความเจริญรุ่งเรืองและความมั่นคง  ทอโดยกลุ่มศิลปาชีพทอผ้าไหมบ้านท่าเรือ อำเภอนาหว้า  โดยมูลนิธิส่งเสริมศิลปาชีพพิเศษ ในสมเด็จพระนางเจ้าสิริกิติ์พระบรมราชินีนาถ และโครงการสืบสานพระราชปณิธานสมเด็จพระบรมราชชนนีพันปีหลวง “นาหว้าโมเดล” ซึ่งเป็นโครงการตามแนวพระราชดำริของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา “เสื้อชุดศรีโคตรบูร” ถือเป็นชุดแต่งกายที่มีการหลอมรวมประวัติศาสตร์ ภูมิปัญญาท้องถิ่น และความภาคภูมิใจของชาวจังหวัดนครพนมโดยวันนี้นายกรัฐมนตรีมีท่าทางและสีหน้าที่สดชื่นขึ้น
ทั้งนี้ ก่อนการประชุมนายกรัฐมนตรี เยี่ยมชมนิทรรศการ ชมสินค้าโอทอป จังหวัดนครพนม และจากกลุ่มวิสาหกิจชุมชนต่าง ๆ ประกอบด้วย
- นิทรรศการ "เส้นทางสายธรรม พระธาตุประจำวันเกิด"  นิทรรศการ ผลไม้ GI นครพนม
- นิทรรศการ "ชุมชน ยลวิถี" บ้านท่าเรือ ตำบลท่าเรือ อำเภอนาหว้า ซึ่งได้มอบแคนใหญ่ ลายโบราณ ผลิตภัณฑ์ของบ้านท่าเรือ เป็นของที่ระลึก
- นิทรรศการ สานกกครูเรือง  ได้มอบกระเป๋ากก ลายพระราชทาน ตัว S กระเป๋ากก ลายดอกรักต้นสน กระเป๋ากก ลาย ครม. เป็นของที่ระลึก
- นิทรรศการเรือไฟโบราณนครพนม นิทรรศการ โครงการจัดตั้งคณะแพทยศาสตร์ มหาวิทยาลัยนครพนม
- นิทรรศการ OTOP นครพนมภูมิปัญญา ลุ่มน้ำโขง อาทิ ปุณณดา แปรรูปผ้าทอมือย้อมสีธรรมชาติ อ.นาทม จ.นครพนม อนุสราแปรรูปผ้า อ.นาหว้า จ.นครพนม กลุ่มแปรรูปผ้า (ละมัยผ้าทอ) ละมัย ไม้มงคล  NAWHA
- ศูนย์หัตถกรรม วัดธาตุประสิทธิ์จังหวัดนครพนม  กลุ่มศิลปาชีพทอผ้าไหมบ้านท่าเรือ กลุ่มภูมิปัญญา ผู้ไทเรณูนคร อ.เรณูนคร จ.นครพนม กาละแมครูน้อย อ.ธาตุพนม จ.นครพนม
- กลุ่มอาชีพสตรี ไม้กวาดดอกแขมบ้านโคกสี อ. นาทม จ.นครพนม กลุ่มจักสานบ้านหนาด ม.2
- วิสาหกิจชุมชนหัตถกรรมงานผ้า "ผ้าไทย สไตล์คราฟท์ "แก้วกิริยา" อ.ธาตุพนม  ได้มอบกระเป๋าถือ ผ้าฝ้ายทอมือย้อมสีธรรมชาติ  เป็นของที่ระลึกให้นายกรัฐมนตรี
โอกาสนี้ นายกรัฐมนตรีได้อุดหนุนกระเป๋าสานใบใหญ่ จากกลุ่มวิสาหกิจชุมชน สหกรณ์ชุมชนจักสานเส้นกกเหลาพัฒนา กระติบรูปหัวใจ ไม้กวาดจากดอกหญ้าขนตาช้าง และผ้าไหมสามกษัตริย์ เพื่อเป็นกำลังใจ ให้กับผู้ประกอบการ
จากนั้น นายกรัฐมนตรีได้ทักทายนักศึกษาคณะพยาบาลศาสตร์ วิทยาลัยพยาบาลบรมราชชนนีนครพนม มหาวิทยาลัยนครพนม จำนวน 100 คน ที่รอให้การต้อนรับพร้อมมอบดอกไม้ให้กำลังใจนายกรัฐมนตรี พร้อมกันนี้ นายกรัฐมนตรีได้รับชม รำ “ศรีโคตรบูร” โดยวงดนตรี พิณ แคน ฟันน้ำนม ศูนย์ศึกษาพระพุทธศาสนาวันอาทิตย์ “ ศพอ.”  วัดศรีโพธิ์ชัย
สำหรับการประชุม ครม. สัญจรครั้งนี้ นอกจากจะเป็นเวทีหารือแนวทางขับเคลื่อนเศรษฐกิจและพัฒนาภูมิภาคแล้ว ยังเป็นโอกาสสำคัญในการเชื่อมโยงอนุภูมิภาคและจุดหมายการพักผ่อนริมโขงให้เป็นสถานที่ท่องเที่ยวเชิงสร้างสรรค์อย่างยั่งยืนในอนาคตอีกด้วย

ที่มา : https://www.thaigov.go.th/news/contents/details/95876