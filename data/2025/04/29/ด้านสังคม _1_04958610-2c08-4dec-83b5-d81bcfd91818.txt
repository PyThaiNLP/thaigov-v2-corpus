รัฐบาลไทย-ข่าวทำเนียบรัฐบาล-พม. ดึงเครือข่าย จัด “มหกรรม พม. สร้างสรรค์สังคม นครพนมน่าอยู่" ชู ศพอส. ดูแลคุณภาพชีวิตผู้สูงอายุในชุมชน


วันอังคารที่ 29 เมษายน 2568
พม. ดึงเครือข่าย จัด “มหกรรม พม. สร้างสรรค์สังคม นครพนมน่าอยู่" ชู ศพอส. ดูแลคุณภาพชีวิตผู้สูงอายุในชุมชน
พม. ดึงเครือข่าย จัด “มหกรรม พม. สร้างสรรค์สังคม นครพนมน่าอยู่" ชู ศพอส. ดูแลคุณภาพชีวิตผู้สูงอายุในชุมชน
เมื่อวันที่ 28 เมษายน 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) มอบหมายให้ นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) พร้อมด้วยคณะผู้บริหารกระทรวง พม. ลงพื้นที่จังหวัดนครพนม เพื่อตรวจเยี่ยมและติดตามการดำเนินงานของหน่วยงานสังกัดกระทรวง พม. ในคราวการประชุมคณะรัฐมนตรีอย่างเป็นทางการนอกสถานที่ ณ จังหวัดนครพนม
นายอนุกูล กล่าวว่า ช่วงเช้าของวันนี้ ตนพร้อมด้วยคณะผู้บริหารกระทรวง พม. ได้ลงพื้นที่ติดตามการดำเนินงานตามโครงการเสริมพลังวัดพัฒนาคุณภาพชีวิตกลุ่มเปราะบาง ณ วัดมหาธาตุ พระธาตุนคร อำเภอเมืองนครพนม จังหวัดนครพนม ซึ่งเป็นโครงการหนึ่งในพันธกิจสำคัญด้านที่ 5 สร้างหุ้นส่วนทางสังคมสู่สวัสดิการที่ยั่งยืน ที่มุ่งส่งเสริมการจัดสวัสดิการสังคมสำหรับประชาชนทุกกลุ่มเป้าหมาย โดยเฉพาะกลุ่มเปราะบาง ร่วมกับภาคีเครือข่ายทุกภาคส่วนของสังคม
จากนั้น เดินทางไปเยี่ยมชมการดำเนินงานของศูนย์พัฒนาคุณภาพชีวิตและส่งเสริมอาชีพผู้สูงอายุจังหวัดนครพนม (ศพอส.) พร้อมเปิดงาน  “มหกรรม พม. สร้างสรรค์สังคมนครพนมน่าอยู่" และร่วมกิจกรรม “ส่งต่อความสุข ให้คนทุกช่วงวัย” ด้วยการมอบไม้เท้าขาวในโครงการจัดหากายอุปกรณ์สำหรับช่วยเหลือคนพิการ 72,000 ชุด เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 , มอบเงินสงเคราะห์เด็กในครอบครัวอุปถัมภ์ และมอบวีลแชร์สำหรับคนพิการและผู้สูงอายุ ประจำปี 2568 นอกจากนี้ เดินเยี่ยมชมบูธกิจกรรมและบูธแสดงผลงานของภาคีเครือข่าย
และช่วงบ่ายของวันนี้ ได้ลงพื้นที่ตรวจเยี่ยมและติดตามการขับเคลื่อนกิจกรรมของศูนย์พัฒนาคุณภาพชีวิตและส่งเสริมอาชีพผู้สูงอายุ (ศพอส.) ตำบลหนองย่างชิ้น อำเภอเรณูนคร จังหวัดนครพนม พร้อมเปิดงาน “มหกรรม พม. สร้างสรรค์สังคมนครพนมน่าอยู่” และร่วมกิจกรรม “เติมสุข สร้างรอยยิ้ม” ด้วยการมอบเงินสงเคราะห์เด็กในครอบครัวยากจน และมอบเงินทุนประกอบอาชีพคนพิการ นอกจากนี้ นอกจากนี้ เดินเยี่ยมชมบูธกิจกรรมและบูธแสดงผลงานของภาคีเครือข่าย
นายอนุกูล กล่าวต่อไปว่า วันนี้ ตนพร้อมคณะผู้บริหารกระทรวง พม. ได้ลงพื้นที่พบปะกับพี่น้องประชาชน โดยเฉพาะพี่น้องกลุ่มเปราะบาง และภาคีเครือข่ายต่างๆ ในโอกาสที่คณะรัฐมนตรีเดินทางมาที่จังหวัดนครพนม เพื่อประชุมคณะรัฐมนตรีนอกสถานที่ ซึ่งการเดินทางมาลงพื้นที่ครั้งนี้ กระทรวง พม. ได้ให้ความสำคัญกับการเสริมสร้างโอกาสและการคุ้มครองทางสังคมอย่างเท่าเทียม เพื่อให้ประชาชนทุกกลุ่มเป้าหมายมีความมั่นคงในชีวิต ลดความเหลื่อมล้ำ ตามการขับเคลื่อนนโยบายรัฐบาล รวมถึงนโยบายกระทรวง พม. "5x5 ฝ่าวิกฤตประชากร" และพันธกิจสำคัญ (Flagship Projects) 9 ด้าน ภายใต้หลักการ พม.หนึ่งเดียว ที่มุ่งพัฒนาคุณภาพชีวิตที่ครอบคลุมทุกกลุ่มเป้าหมาย
นายอนุกล กล่าวเพิ่มเติมว่า กระทรวง พม. ยังได้ให้ความสำคัญในการดำเนินงานของศูนย์พัฒนาคุณภาพชีวิตและส่งเสริมอาชีพผู้สูงอายุ (ศพอส.) ซึ่งเป็นการจัดสวัสดิการสังคมสำหรับผู้สูงอายุในชุมชนรูปแบบหนึ่ง โดยใช้ชุมชนเป็นฐาน และเปิดโอกาสให้ผู้สูงอายุ แกนนำชุมชน และภาคีเครือข่ายทุกภาคส่วน มีส่วนร่วมในการขับเคลื่อนงานร่วมกัน ถือเป็นศูนย์กลางในการพัฒนาคุณภาพชีวิตผู้สูงอายุ ปัจจุบันมี ศพอส. ทั่วประเทศจำนวน 2,218 แห่ง โดยภาคตะวันออกเฉียงเหนือมีจำนวน 806 แห่ง และจังหวัดนครพนมมีจำนวน 39 แห่ง อีกทั้ง กระทรวง พม. ได้มุ่งเน้นการคุ้มครองสิทธิผู้สูงอายุในชุมชน ด้วยการสร้างกลไกการดูแลผู้สูงอายุในระดับพื้นที่ เพื่อให้ผู้สูงอายุมีคุณภาพชีวิตที่ดี  ผ่าน “โครงการบริบาลและคุ้มครองสิทธิผู้สูงอายุในชุมชน” ซึ่งดำเนินการในทุกจังหวัดทั่วประเทศ
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา
#ศบปภ #พันธกิจสำคัญ9ด้าน #สร้างสรรค์สังคมนครพนมน่าอยู่ #ผู้สูงอายุ #ครมสัญจร #นครพนม

ที่มา : https://www.thaigov.go.th/news/contents/details/95857