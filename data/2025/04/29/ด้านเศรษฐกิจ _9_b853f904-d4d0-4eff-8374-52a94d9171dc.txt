รัฐบาลไทย-ข่าวทำเนียบรัฐบาล-สำนักงานสลากฯ ออกรางวัลงวดวันที่ 2 พฤษภาคม 2568 นอกสถานที่ ณ ศูนย์การประชุมแห่งชาติสิริกิติ์


วันอังคารที่ 29 เมษายน 2568
29/04/2568
พิมพ์
สำนักงานสลากฯ ออกรางวัลงวดวันที่ 2 พฤษภาคม 2568 นอกสถานที่ ณ ศูนย์การประชุมแห่งชาติสิริกิติ์
ในการออกรางวัลงวดวันที่ 2 พฤษภาคม 2568 นี้ สำนักงานสลากกินแบ่งรัฐบาลจะเดินทางไปออกรางวัลนอกสถานที่ ณ ฮอลล์ 3-4 ศูนย์การประชุมแห่งชาติสิริกิติ์ ภายในสถานที่จัดงาน “MOF JOURNEY 150 ปี เส้นทางการคลังไทย”
พันโท หนุน ศันสนาคม ผู้อำนวยการสำนักงานสลากกินแบ่งรัฐบาล เปิดเผยว่า ในการออกรางวัลงวดวันที่ 2 พฤษภาคม 2568 นี้ สำนักงานสลากกินแบ่งรัฐบาลจะเดินทางไปออกรางวัลนอกสถานที่ ณ ฮอลล์ 3-4 ศูนย์การประชุมแห่งชาติสิริกิติ์ ภายในสถานที่จัดงาน “MOF JOURNEY 150 ปี เส้นทางการคลังไทย” ซึ่งเป็นกิจกรรมที่จัดขึ้นเนื่องในโอกาสครบรอบสถาปนา 150 ปี กระทรวงการคลัง เพื่อแสดงให้เห็นถึงความมุ่งมั่นในการเป็นองค์กรรัฐวิสาหกิจ ในสังกัดกระทรวงการคลัง ซึ่งมีภารกิจหลักสำคัญในการนำส่งรายได้เข้ารัฐ เพื่อส่งเสริม สนับสนุน และสร้างโอกาสทางเศรษฐกิจและดูแลสังคม มาอย่างต่อเนื่องยาวนานตลอดระยะเวลาที่ผ่านมา
การออกรางวัลนอกสถานที่ในครั้งนี้ เป็นโอกาสพิเศษนอกเหนือจากที่สำนักงานฯ ออกรางวัลสัญจร ปีละ 4 ครั้ง เพื่อเปิดโอกาสให้ประชาชนได้เห็นขั้นตอนและวิธีการตลอดจนอุปกรณ์ที่ใช้ในการออกรางวัลด้วยตนเอง จะได้ไม่หลงเชื่อข่าวลือเรื่องเลขเด็ดจากกลุ่มมิจฉาชีพที่ทำการหลอกลวงต้มตุ๋น ผ่านทางสื่อสังคมออนไลน์ และการส่งจดหมายแอบอ้างว่าสามารถให้ตัวเลขที่จะออกรางวัลได้
สำหรับการออกรางวัลครั้งนี้ นายลวรณ แสงสนิท ปลัดกระทรวงการคลัง ให้เกียรติเป็นประธานกรรมการออกรางวัล พร้อมด้วยข้าราชการระดับสูง ผู้แทนจากภาคประชาชนและหน่วยงานรัฐ รวมถึงผู้แทนสื่อมวลชนร่วมเป็นคณะกรรมการออกรางวัล นอกจากนี้ ยังได้รับเกียรติจากผู้บริหารระดับสูงของหน่วยงาน
ในสังกัดกระทรวงการคลัง ร่วมทำหน้าที่หมุนวงล้อสลับกับพนักงานหมุนวงล้อของสำนักงานสลากกินแบ่งรัฐบาลด้วย
สำหรับประชาชนที่สนใจสามารถเข้าชมการออกรางวัลได้ด้วยตนเองโดยไม่มีค่าใช้จ่าย พร้อมนำบัตรประจำตัวประชาชนหรือบัตรที่ทางราชการออกให้แสดงในวันดังกล่าว โดยเปิดให้เข้าพื้นที่ได้ตั้งแต่เวลา 12.00 น. นอกจากนี้ยังสามารถรับชมการถ่ายทอดสดผ่านสถานีโทรทัศน์อมรินทร์ ทีวี ตั้งแต่เวลา 13.50 น. เป็นต้นไป สถานีโทรทัศน์ไทยรัฐทีวี ตั้งแต่เวลา 14.00 น. รวมถึงช่องทาง LINE TODAY, เว็บไซต์สำนักงานสลากกินแบ่งรัฐบาล www.glo.or.th,  แอปพลิเคชันของสำนักงานสลากกินแบ่งรัฐบาล “GLO Lottery official” และรับฟังการถ่ายทอดเสียงทางสถานีวิทยุกระจายเสียงแห่งประเทศไทย กรมประชาสัมพันธ์ ตั้งแต่เวลา 14.30 น. เป็นต้นไป

ที่มา : https://www.thaigov.go.th/news/contents/details/95867