รัฐบาลไทย-ข่าวทำเนียบรัฐบาล-“รมว.นฤมล”ติดตามความสำเร็จ แปลงใหญ่ลิ้นจี่ นพ.1” จ.นครพนม 


วันอังคารที่ 29 เมษายน 2568
“รมว.นฤมล”ติดตามความสำเร็จ แปลงใหญ่ลิ้นจี่ นพ.1” จ.นครพนม
“รมว.นฤมล”ติดตามความสำเร็จ แปลงใหญ่ลิ้นจี่ นพ.1” จ.นครพนม ที่สร้างชื่อเสียงและรายได้ให้เกษตรกร ลั่น  มั่นใจ ราคายางจะต้องกลับไปสูงเหมือนเดิม และจะสูงขึ้นในอนาคต
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ ลงพื้นที่ติดตามผลงานดำเนินงานตามนโยบายยกระดับสินค้าเกษตรและบริการมูลค่าสูง ของกลุ่มเกษตรกรแปลงใหญ่ลิ้นจี่นครพนม 1 และพบปะรับฟังปัญหาความเดือดร้อนพี่น้องเกษตรกรในพื้นที่ โดยมีนางสาวอนงค์นาถ จ่าแก้ว เลขานุการรัฐมนตรีว่าการกระทรวงเกษตรและสหกรณ์ และคณะผู้บริหารกระทรวงเกษตรและสหกรณ์ ร่วมลงพื้นที่ ณ แปลงใหญ่ลิ้นจี่นครพนม 1 อุทัยรัศมี
สำหรับลิ้นจี่พันธุ์นครพนม 1 เป็นพืชเศรษฐกิจที่สำคัญของจังหวัดนครพนม เป็นอีกพืชหนึ่งที่มีศักยภาพเป็นสินค้าเกษตรมูลค่าสูง ตรงตามนโยบายของรัฐมนตรีว่าการกระทรวงเกษตรและสหกรณ์ โดยมีเป้าหมายให้ “เกษตรกรต้องอยู่ดี สินค้าเกษตรมูลค่าสูง ทรัพยากรเกษตรยั่งยืน” ปัจจุบันมีพื้นที่ปลูกประมาณ 2,969 ไร่ ผลผลิตรวมประมาณ 2,500 ตันต่อปี โดยให้ผลผลิต 50 – 180 กิโลกรัมต่อต้น เมื่อต้นอายุ8 – 10 ปีมีการรวมกลุ่มขึ้นทะเบียนแปลงใหญ่ 1 แปลง และขึ้นทะเบียนเป็นสินค้า GI ของจังหวัดนครพนม อีกทั้ง มีเกษตรกรและผู้สนใจจากนอกพื้นที่นำไปปลูกสร้างรายได้ เช่น จังหวัดสกลนคร มุกดาหาร หนองคาย หนองบัวลำภู อุดรธานี เป็นต้น
โดย ศ.ดร.นฤมล กล่าวว่า ในช่วงปีที่ผ่านมาสินค้าเกษตรโดยเฉพาะผลไม้ไทย สามารถส่งออกและสร้างมูลค่าทางเศรษฐกิจได้กว่า 1 ล้านล้านบาท ซึ่งลิ้นจี่ก็เป็นหนึ่งในผลไม้เศรษฐกิจสำคัญที่สร้างชื่อเสียงให้กับประเทศไทย กระทรวงเกษตรฯ จึงมีความภาคภูมิใจในสินค้าเกษตรไทยที่มาจากน้ำพักน้ำแรงของพี่น้องเกษตรกรไทยเป็นอย่างมาก และพร้อมเดินหน้าสนับสนุน และบรรเทาความเดือดร้อนพี่น้องเกษตรกรอย่างครอบคลุมทุกมิติ
ศ.ดร.นฤมล กล่าวต่อว่า วันนี้ได้มาให้กำลังใจพี่น้องเกษตรกรกลุ่มแปลงใหญ่ ผู้ปลูกลิ้นจี่พันธุ์นครพนม 1 เป็นพันธุ์พิเศษที่ได้รับการรับรองมาตรฐาน GI ที่สร้างชื่อเสียงให้กับประเทศ และในจังหวัดนครพนมยังมีผลไม้อื่น ๆ ที่มีการส่งออกไปยังตลาดต่างประเทศเยอะมาก โดยกระทรวงเกษตรฯ มีความตั้งใจที่จะสนับสนุนให้พี่น้องเกษตรกรได้รับการดูแลเพิ่มเติมตามขอเรียกร้อง ไม่ว่าจะเป็นเรื่องที่ดินทำกิน ซึ่งได้มีการมอบโฉนดเพิ่มการเกษตรเพิ่มเติมเพื่อจัดสรรที่ดินให้พี่น้องเกษตรกรหรือเรื่องน้ำ ที่เป็นปัจจัยสำคัญสำหรับการเพาะปลูกและดูแลไม้ผล โดยตนได้มอบให้กรมชลประทานศึกษาทบทวนแนวทางการก่อสร้างสถานีสูบน้ำในพื้นที่ เพื่อแก้ไขปัญหาการขาดแคลนน้ำและเพิ่มประสิทธิภาพการกระจายน้ำในพื้นที่เกษตรกรรม
ส่วนเรื่องการพัฒนาและปรับปรุงโครงสร้างดิน กระทรวงเกษตรฯ โดย กรมพัฒนาที่ดิน ได้มีการจัดเตรียมปุ๋ย น้ำหมัก และอื่น ๆ เพื่อให้การสนับสนุนและอำนวยความสะดวกพี่น้องเกษตรกรให้สามารถใช้ทรัพยากรทางการเกษตรได้อย่างเต็มที่ และสามารถเพิ่มประสิทธิภาพการผลิตสินค้าเกษตรมูลค่าสูง ตอบโจทย์ตามนโยบายและ สร้างความมั่นคงทางอาชีพและรายได้เกษตรกร
”สำหรับพี่น้องชาวสวนยางขอให้สบายใจได้ในเรื่องของราคายาง เนื่องจากกระทรวงเกษตรฯ ได้มีการหารือร่วมกับภาคเอกชน เพื่อหาแนวทางการรับซื้อและขายยางให้เป็นไปในทิศทางเดียวกัน และเป็นธรรมต่อทั้งเกษตรกรและผู้ประกอบการ ซึ่งมีความตั้งใจเป็นอย่างยิ่งว่าจะสามารถทำให้ราคายางกลับไปจุดเดิมและจะสูงกว่าเดิมในอนาคต ทั้งนี้ ในส่วนของพืชบางชนิดที่อยู่นอกเหนืออำนาจการกำกับดูแลของกระทรวงเกษตรฯ นั้น จะมีการประสานงานระหว่างหน่วยงานที่รับผิดชอบ เพื่อลดกระทบที่อาจจะเกิดขึ้นกับพี่น้องเกษตรกรให้มากที่สุดต่อไป“ศ.ดร.นฤมล กล่าว

ที่มา : https://www.thaigov.go.th/news/contents/details/95899