รัฐบาลไทย-ข่าวทำเนียบรัฐบาล-กรมทางหลวง รายงานความคืบหน้าก่อสร้าง “สะพานข้ามแม่น้ำบางปะกง” เชื่อมทางเลี่ยงเมืองฉะเชิงเทราด้านใต้ คืบหน้า 96% เตรียมเปิดวิ่งเดือนกรกฎาคม นี้ ช่วยลดปัญหาจราจร-หนุน EEC


วันอังคารที่ 29 เมษายน 2568
กรมทางหลวง รายงานความคืบหน้าก่อสร้าง “สะพานข้ามแม่น้ำบางปะกง” เชื่อมทางเลี่ยงเมืองฉะเชิงเทราด้านใต้ คืบหน้า 96% เตรียมเปิดวิ่งเดือนกรกฎาคม นี้ ช่วยลดปัญหาจราจร-หนุน EEC
....
กรมทางหลวง (ทล.) กระทรวงคมนาคม รายงานความคืบหน้าโครงการก่อสร้างสายทางเลี่ยงเมืองฉะเชิงเทราด้านใต้ (สะพานข้ามแม่น้ำบางปะกง) อำเภอเมือง จังหวัดฉะเชิงเทรา บนทางหลวงหมายเลข 365 ทางเลี่ยงเมืองฉะเชิงเทราด้านใต้ ระหว่าง กม.2+875 - 3+825 ซึ่งเป็นโครงการสำคัญมูลค่า 978.7 ล้านบาท ที่มุ่งแก้ไขปัญหาจราจรติดขัดในพื้นที่ เชื่อมโยงโครงข่ายคมนาคม และสนับสนุนการพัฒนาเขตเศรษฐกิจพิเศษภาคตะวันออก (EEC) ขณะนี้โครงการฯ มีความคืบหน้า 96.74% คาดว่าจะสามารถเปิดให้ประชาชนสัญจรได้ในเดือนกรกฎาคม 2568
นายอภิรัฐ ไชยวงศ์น้อย อธิบดีกรมทางหลวง เปิดเผยว่า โครงการก่อสร้างสายทางเลี่ยงเมืองฉะเชิงเทราด้านใต้ (สะพานข้ามแม่น้ำบางปะกง) เป็นโครงการที่มีความสำคัญอย่างยิ่งต่อการพัฒนาโครงข่ายคมนาคมในพื้นที่จังหวัดฉะเชิงเทรา และภาคตะวันออก ปัจจุบันสภาพการจราจรบนทางหลวงหมายเลข 365 สายทางเลี่ยงเมืองฉะเชิงเทรา มีปริมาณ 80,000 คันต่อวัน เป็นรถบรรทุก 30% เดิมมีขนาด 4 ช่องจราจร (ไป - กลับ) ต่อมา ทล. ได้ก่อสร้างขยายทางหลวงเป็นขนาด 10 ช่องจราจร (ไป - กลับ) แต่สะพานข้ามแม่น้ำบางปะกง มี 4 ช่องจราจร ส่งผลให้เกิดจุดคอขวดที่บริเวณทางขึ้นลงสะพาน การจราจรติดขัดอย่างมาก โดยเฉพาะในช่วงเวลาเร่งด่วน รถติดสะสมเป็นทางยาว ทำให้ผู้ใช้ทางต้องเสียเวลาในการเดินทางมากขึ้นหลายเท่าตัว ประชาชนไม่ได้รับความสะดวกในการเดินทางและการขนส่งสินค้า เพิ่มต้นทุนโลจิสติกส์ และเพิ่มมลพิษทางอากาศ ซึ่งส่งผลเสียต่อสุขภาพของประชาชนที่อาศัยอยู่ในพื้นที่ ด้วยความสำคัญนี้ ทล. โดยสำนักก่อสร้างสะพาน จึงได้ดำเนินการโครงการฯ เพื่อแก้ไขปัญหาจราจรติดขัดในตัวเมือง เชื่อมโยงโครงข่ายทางหลวงสายสำคัญ พร้อมทั้งสนับสนุนการเดินทางและการขนส่งสินค้าให้มีความคล่องตัวมากยิ่งขึ้น ซึ่งจะช่วยเสริมศักยภาพด้านโลจิสติกส์ของประเทศ ลดระยะเวลาเดินทางในตัวเมืองฉะเชิงเทราและจังหวัดใกล้เคียง ยกระดับคุณภาพชีวิต สนับสนุนการค้าการลงทุนใน EEC โดยมีลักษณะ การก่อสร้างงานโยธาดังนี้
- ก่อสร้างสะพานคอนกรีตอัดแรง ด้านทางหลักขนาด 3 ช่องจราจร ความกว้าง 13.50 เมตร ความยาว 420 เมตร จำนวน 2 แห่ง (ขาไปและขากลับ) ผิวจราจรแอสฟัลท์คอนกรีต
- ก่อสร้างสะพานคอนกรีตอัดแรง ด้านคู่ขนานขนาด 2 ช่องจราจร ความกว้าง 10 เมตร ความยาว 420 เมตร จำนวน 2 แห่ง (ขาไปและขากลับ) พร้อมงานวางท่อระบายน้ำและระบบระบายน้ำ
ปัจจุบันโครงการฯ กำลังดำเนินการในส่วนที่เหลือ ได้แก่ ทางเท้าคอนกรีต งานติดตั้งไฟฟ้าแสงสว่าง งานตีเส้นจราจร ติดตั้งป้ายจราจร และอุปกรณ์อำนวยความปลอดภัย ซึ่งจะแล้วเสร็จสมบูรณ์และเปิดใช้บริการในเดือนกรกฎาคม 2568 เมื่อการก่อสร้างแล้วเสร็จ โครงการนี้จะนำมาซึ่งประโยชน์มากมายแก่ประชาชนและเศรษฐกิจของจังหวัดฉะเชิงเทรา โดยจะช่วยให้การคมนาคมขนส่งมีความคล่องตัวและรวดเร็วขึ้น รองรับปริมาณจราจรที่เพิ่มขึ้นในอนาคต และส่งเสริมคุณภาพชีวิตของประชาชนในพื้นที่ นอกจากนี้ โครงการนี้ยังเป็นส่วนสำคัญในการสนับสนุนการเติบโตทางเศรษฐกิจของจังหวัด โดยเฉพาะอย่างยิ่ง การเชื่อมโยงกับโครงการเขตพัฒนาพิเศษภาคตะวันออก (EEC) ซึ่งจะช่วยดึงดูดการลงทุนและสร้างโอกาสทางเศรษฐกิจใหม่ ๆ นับเป็นการบรรลุเป้าหมายสำคัญของกรมทางหลวงในการพัฒนาประสิทธิภาพระบบขนส่งของประเทศ

ที่มา : https://www.thaigov.go.th/news/contents/details/95881