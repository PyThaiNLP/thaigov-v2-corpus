รัฐบาลไทย-ข่าวทำเนียบรัฐบาล-รัฐมนตรีว่าการกระทรวงการท่องเที่ยวและกีฬา เยือนนครพนม มุ่งส่งเสริมการท่องเที่ยวและพัฒนาชุมชนอย่างยั่งยืน


วันอังคารที่ 29 เมษายน 2568
รัฐมนตรีว่าการกระทรวงการท่องเที่ยวและกีฬา เยือนนครพนม มุ่งส่งเสริมการท่องเที่ยวและพัฒนาชุมชนอย่างยั่งยืน
รัฐมนตรีว่าการกระทรวงการท่องเที่ยวและกีฬา เยือนนครพนม มุ่งส่งเสริมการท่องเที่ยวและพัฒนาชุมชนอย่างยั่งยืน
วันที่ 28 เมษายน 2568 เวลา 09.00 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา พร้อมคณะผู้บริหารระดับสูงของกระทรวงฯ ประกอบด้วย นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬาและโฆษกกระทรวงฯ, นายกฤษฎา ตันเทอดทิตย์ เลขานุการรัฐมนตรีว่าการกระทรวงการท่องเที่ยวและกีฬา, นางสาวนัทรียา ทวีวงศ์ ปลัดกระทรวงการท่องเที่ยวและกีฬา และนายจาตุรนต์ ภักดีวานิช อธิบดีกรมการท่องเที่ยว ลงพื้นที่จังหวัดนครพนม เพื่อรับฟังความคิดเห็นและข้อเสนอแนะจากผู้ประกอบการด้านการท่องเที่ยวในพื้นที่ ณ ห้องประชุมร่มโพธิ์ องค์การบริหารส่วนตำบลนาถ่อน อำเภอธาตุพนม
การประชุมครั้งนี้เน้นการขับเคลื่อนนโยบายการท่องเที่ยวให้สอดคล้องกับสภาพพื้นที่จริง พร้อมแผนพัฒนาการท่องเที่ยวแห่งชาติ ฉบับที่ 3 (พ.ศ. 2566–2570) โดยเน้นการยกระดับคุณภาพแหล่งท่องเที่ยว การสร้างความร่วมมือกับชุมชน และการพัฒนาการท่องเที่ยวเชิงอนุรักษ์อย่างยั่งยืน
หลังการประชุม นายสรวงศ์และคณะ ได้ร่วมกิจกรรมชมวิถีชีวิตและวัฒนธรรมชุมชน เช่น การนวดสมุนไพรแบบฉบับชนเผ่าไทกวน สินค้าหัตกรรมจากชุมชน ณ บ้านนาถ่อน ก่อนเดินทางสักการะพระธาตุพนม และร่วมพิธีห่มผ้ารอบพระธาตุ ณ วัดพระธาตุพนมวรมหาวิหาร
การลงพื้นที่ในครั้งนี้ถือเป็นส่วนหนึ่งของแผนการติดตามความก้าวหน้าของการพัฒนาในพื้นที่ภาคตะวันออกเฉียงเหนือตอนบน พร้อมมุ่งสร้างความมั่นใจให้แก่ธุรกิจด้านการท่องเที่ยวระดับภูมิภาค พร้อมกันนี้ยังเตรียมส่งเสริมกิจกรรมท่องเที่ยวในจังหวัดสกลนคร มุกดาหาร และนครพนม เพื่อยกระดับสู่เวทีนานาชาติ
ร่วมกันส่งเสริมเศรษฐกิจชุมชนไทยให้เติบโต สร้างรายได้สู่ประชาชนและประเทศ

ที่มา : https://www.thaigov.go.th/news/contents/details/95849