รัฐบาลไทย-ข่าวทำเนียบรัฐบาล-“สุดาวรรณ” ชวนย้อนวันวาน ยลวิถีย่านกะดีจีน – คลองสาน ณ วัดประยุรฯ ฉลองครบรอบ 243 ปี กรุงรัตนโกสินทร์ เที่ยวงานวัด ไหว้พระรับพร เสริมสิริมงคล 


วันอังคารที่ 29 เมษายน 2568
“สุดาวรรณ” ชวนย้อนวันวาน ยลวิถีย่านกะดีจีน – คลองสาน ณ วัดประยุรฯ ฉลองครบรอบ 243 ปี กรุงรัตนโกสินทร์ เที่ยวงานวัด ไหว้พระรับพร เสริมสิริมงคล
“สุดาวรรณ” ชวนย้อนวันวาน ยลวิถีย่านกะดีจีน – คลองสาน ณ วัดประยุรฯ ฉลองครบรอบ 243 ปี กรุงรัตนโกสินทร์ เที่ยวงานวัด ไหว้พระรับพร เสริมสิริมงคล ตั้งแผงอาหารเด็ดและของดีย่านกะดีจีน–คลองสาน กว่า 130 ร้าน
“สุดาวรรณ” ชวนย้อนวันวาน ยลวิถีย่านกะดีจีน – คลองสาน ณ วัดประยุรฯ ฉลองครบรอบ 243 ปี กรุงรัตนโกสินทร์ เที่ยวงานวัด ไหว้พระรับพร เสริมสิริมงคล ตั้งแผงอาหารเด็ดและของดีย่านกะดีจีน–คลองสาน กว่า 130 ร้าน ร่วมลุ้นประกวดอาหารสามศาสน์ ประกวดร้องเพลงลูกทุ่ง ประกวดร้านอร่อย แวะท่องเที่ยวเชิงวัฒนธรรม “ปั่นจักรยานเที่ยววัดยามค่ำคืน”
วันที่ 24 เมษายน 2568 เวลา 18.00 น. นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม เป็นประธานพิธีเปิดงานใต้ร่มพระบารมี 243 ปี กรุงรัตนโกสินทร์ “เที่ยวงานวัด ย้อนวันวาน ยลวิถีย่านกะดีจีน – คลองสาน” โดยมี โดยมีพระโสภณ วชิรวาที ผู้ช่วยเจ้าอาวาสวัดประยุรวงศาวาสวรวิหาร นายประสพ เรียงเงิน ปลัดกระทรวงวัฒนธรรม นางยุถิกา อิศรางกูร ณ อยุธยา รองปลัดกระทรวงวัฒนธรรม นายชัยพล สุขเอี่ยม อธิบดีกรมการศาสนา นายวิเชียร สุขสร้อย เลขานุการรัฐมนตรีว่าการกระทรวงวัฒนธรรม ผู้บริหารกระทรวงวัฒนธรรม ผู้แทนกรุงเทพมหานคร ผู้แทนหน่วยงานภาครัฐ ภาคเอกชน ผู้แทนเครือข่ายวัฒนธรรม เจ้าหน้าที่ และประชาชนเข้าร่วม ณ วัดประยุรวงศาวาสวรวิหาร เขตธนบุรี กรุงเทพมหานคร พร้อมรับชมการแสดงศิลปวัฒนธรรมสุดตระการตา และมอบรางวัลการประกวดร้านอร่อย ปลอดภัย ใส่ใจสุขอนามัย
นางสาวสุดาวรรณ กล่าวว่า เนื่องในวันที่ 21 เมษายน ปีพุทธศักราช 2325 เป็นวันที่พระบาทสมเด็จพระพุทธยอดฟ้าจุฬาโลกมหาราช ทรงโปรดเกล้าฯ ให้จัดการพระราชพิธียกเสาหลักเมือง และทรงสถาปนากรุงรัตนโกสินทร์เป็นราชธานี ยืนยาวมาจนถึงปัจจุบันเป็นเวลา 243 ปี จึงเป็นโอกาสสำคัญที่ประชาชนชาวไทย จะได้ร่วมกันรำลึกในพระมหากรุณาธิคุณของปฐมกษัตริย์ และพระมหากษัตริย์ ในพระบรมราชจักรีวงศ์ ทุกพระองค์ รวมถึงเปิดโอกาสให้เด็ก เยาวชน และประชาชน ได้เรียนรู้ประวัติศาสตร์การสถาปนากรุงรัตนโกสินทร์และความภาคภูมิใจในความเป็นคนไทย ส่งเสริมการท่องเที่ยวเชิงศาสนา ศิลปะและวัฒนธรรม สร้างอาชีพและรายได้สู่ประชาชนและชุมชน ช่วยส่งเสริมเศรษฐกิจชาติ กระทรวงวัฒนธรรม (วธ.) จึงร่วมกับหน่วยงานรัฐ เอกชนและเครือข่ายทางศาสนา ศิลปะและวัฒนธรรม จัด “งานใต้ร่มพระบารมี 243 ปี กรุงรัตนโกสินทร์” ระหว่างวันที่ 23 - 27 เมษายน 2568 อย่างยิ่งใหญ่และจัดเต็มในหลายพื้นที่ ณ อุทยาน 100 ปี จุฬาลงกรณ์มหาวิทยาลัย พิพิธภัณฑสถานแห่งชาติ พระนคร และวัดประยุรวงศาวาสวรวิหาร
นางสาวสุดาวรรณ กล่าวอีกว่า โดยในส่วนของการจัดงานในวันนี้ กระทรวงวัฒนธรรม ร่วมกับวัดประยุรวงศาวาสวรวิหาร และหน่วยงานที่เกี่ยวข้อง ได้แก่ สำนักงานคณะกรรมการอาชีวะศึกษา สำนักงานคณะกรรมการการศึกษาขั้นพื้นฐาน กรุงเทพมหานคร กองทัพบก กองทัพเรือ กองทัพอากาศ  สำนักงานตำรวจแห่งชาติ กรมโยธาธิการและผังเมือง จุฬาลงกรณ์มหาวิทยาลัย มหาวิทยาลัยราชภัฏบ้านสมเด็จเจ้าพระยา โรงเรียนหอวัง สำนักงานเขตธนบุรี สำนักงานคลองสาน และบริษัท ไทยเบฟเวอเรจ จำกัด (มหาชน) จัดงานใต้ร่มพระบารมี 243 ปี กรุงรัตนโกสินทร์ “เที่ยวงานวัด ย้อนวันวาน ยลวิถีย่านกะดีจีน – คลองสาน” ระหว่างวันที่ 23 – 27 เมษายน 2568 ณ วัดประยุรวงศาวาสวรวิหาร เขตธนบุรี กรุงเทพมหานคร นับว่าเป็นงานที่สำคัญยิ่ง นอกจากเป็นการเทิดพระเกียรติและน้อมรำลึกในพระมหากรุณาธิคุณของพระมหากษัตริย์ ในพระบรมราชวงศ์จักรี ทุกพระองค์แล้ว ยังมีกิจกรรมที่ช่วยส่งเสริมเด็ก เยาวชน และประชาชนที่มาร่วมงาน ได้เรียนรู้ศิลปวัฒนธรรมที่ทรงคุณค่าและมีอัตลักษณ์ ของชุมชนย่านกะดีจีน – คลองสาน เพื่อให้เกิดการสืบสาน พัฒนา ต่อยอด เกิดการกระตุ้นเศรษฐกิจ สร้างรายได้ให้กับผู้ประกอบการและเครือข่ายทางวัฒนธรรมได้อย่างดี อีกด้วย
นางสาวสุดาวรรณ กล่าวต่อไปว่า กิจกรรมภายในงาน ประกอบด้วย กิจกรรมไหว้พระรับพร เสริมสิริมงคล ระหว่างเวลา 09.00 – 22.00 น. ของทุกวัน กิจกรรมสาธิต และจำหน่ายผลิตภัณฑ์ทางวัฒนธรรมและของดีย่านกะดีจีน – คลองสาน กว่า 130 ร้าน ระหว่างเวลา 16.00 – 22.00 น. ของทุกวัน การประกวดอาหารสามศาสน์ จำนวน 5 วันๆ ละ 1 รอบ ๆ ละ 10 ทีม โดยจัดการประกวดในเวลา 19.00 น. ของแต่ละวัน การแสดงศิลปวัฒนธรรม เวลา 17.30 – 22.00 น. ตลอดระยะเวลา 5 วันประกอบด้วย เวทีกลาง บริเวณลานหน้าพระวิหาร : มีการแสดงวันละ 2 วง ได้แก่ วงออร์เคสตรา หรือวงดนตรีสากล (Big Band) ระหว่างเวลา 17.30 – 22.00 น. โดยเป็นการแสดงจากภาคีเครือข่าย อาทิ กองทัพบก กองทัพเรือ กองทัพอากาศ สำนักงานตำรวจแห่งชาติ จุฬาลงกรณ์มหาวิทยาลัย มหาวิทยาลัยราชภัฏบ้านสมเด็จเจ้าพระยา โรงเรียนหอวัง รวมถึงหน่วยงานในสังกัดกระทรวงวัฒนธรรม สถาบันบัณฑิตพัฒนศิลป์ และกรมศิลปากร โดยมีศิลปินแห่งชาติ และศิลปินผู้ทรงคุณวุฒิ ร่วมขับร้องบทเพลง และเวทีการแสดง บริเวณลานหน้าพระบรมธาตุเจดีย์ : การแสดงลิเกรวมดาว ระหว่างเวลา 18.00 – 22.00 น. ของทุกวัน
รมว. วธ. กล่าวอีกว่า นอกจากนี้ ยังมีการประกวดร้องเพลงลูกทุ่ง ณ เวทีหน้าอาคารสิริวัฒนภักดีธรรม โดยจัดการประกวดร้องเพลงลูกทุ่ง ระหว่างเวลา 18.00 - 22.00 น. กิจกรรมท่องเที่ยวเชิงวัฒนธรรม “ปั่นจักรยานเที่ยววัดยามค่ำคืน” ในวันที่ 26 เมษายน 2568 ระหว่างเวลา 18.00 - 20.00 น. การประกวดร้านอร่อย ปลอดภัย ใส่ใจสุขอนามัย จำนวน 2 ประเภท ได้แก่ ร้านอาหารคาว และร้านอาหารหวาน/เครื่องดื่ม โดยผู้ชนะการประกวดแต่ละประเภท ลำดับที่ 1 – 3 จะได้เงินรางวัลพร้อมเกียรติบัตร การแสดงผลงานโรงเรียนมัธยมเขตธนบุรี ในบริเวณพื้นที่เขามอ ระหว่างเวลา 16.00 – 20.00 น. จำนวน 5 วัน กิจกรรมวาดภาพเหมือน ภาพการ์ตูนล้อเลียน โดยวิทยาลัยอาชีวเสาวภา ณ บริเวณด้านหน้าพระอุโบสถ์ ระหว่างเวลา 16.00 – 22.00 น. จำนวน 5 วัน กิจกรรมตอบปัญหาธรรมะ โดยกรมการศาสนา ร่วมกับ เครือข่ายธรรมะอารมณ์ดี ณ ศาลาฝรั่ง ในเขามอ ระหว่างเวลา 16.00 – 20.00 น. จำนวน 5 วัน กิจกรรมการเสวนา เรื่อง “หนังสือคุณธรรม จริยธรรมสำหรับเด็กและเยาวชน” ระหว่างเวลา 17.30 – 19.30 น. จำนวน 5 วัน การแสดงวงดนตรีไทย ระหว่างเวลา 19.30 – 21.00 น. จำนวน 5 วัน
สำหรับกิจกรรมในอีก 2 พื้นที่ มีกิจกรรมที่น่าสนใจมากมาย ได้แก่ 1.อุทยาน 100 ปี จุฬาลงกรณ์มหาวิทยาลัย ได้แก่ นิทรรศการ Immersive Art “แสงแห่งพระบารมี” (Light of Royal Wisdom) เฉลิมพระเกียรติพระบาทสมเด็จพระเจ้าอยู่หัว และสมเด็จพระบูรพมหากษัตริยาธิราชในพระบรมราชจักรีวงศ์ ซุ้มเฉลิมพระเกียรติ กิจกรรมทางวิชาการ การแสดงศิลปวัฒนธรรม และการแสดงดนตรี วงดนตรีสากล โดยกรมศิลปากร การแสดงของสมาคมศิลปินพื้นบ้าน โดยกรมส่งเสริมวัฒนธรรม โขน โดยสถาบันบัณฑิตพัฒนศิลป์ การแสดงศิลปวัฒนธรรมร่วมสมัย โดยสำนักงานศิลปวัฒนธรรมร่วมสมัย การแสดงของศิลปินที่มีชื่อเสียง อาทิ นิวคันทรี , ก้านตอง ทุ่งเงิน , เพียว เดอะวอยซ์ , อ๊อด โฟร์เอส , ฟอร์ด-พีท บอส-โนอึล เป็นต้น การสาธิตมรดกวัฒนธรรมกรุงรัตนโกสินทร์ ได้แก่ มรดกภูมิปัญญาวัฒนธรรม อาหารและขนมไทย กิจกรรมเวิร์คชอปไทยร่วมสมัย ตลาดอาหารไทย อาหารถิ่น ตลาดผลิตภัณฑ์วัฒนธรรม และตลาดนัดศิลปิน 2.พิพิธภัณฑสถานแห่งชาติ พระนคร ได้แก่ การแสดงศิลปวัฒนธรรม การชมพิพิธภัณฑสถานแห่งชาติ พระนครในยามค่ำคืน (Night Museum) เปิดให้เข้าฟรี!!! มี 2 รอบ เวลา 17.00 น. และ  18.00 น. การฉายหนังกลางแปลง การจำหน่ายผลิตภัณฑ์และอาหาร
ทั้งนี้ สอบถามรายละเอียดสายด่วนวัฒนธรรม 1765 และดูรายละเอียดข้อมูลเพิ่มเติมได้ที่เว็บไซต์กระทรวงวัฒนธรรม และแฟนเพจเฟซบุ๊กกระทรวงวัฒนธรรม

ที่มา : https://www.thaigov.go.th/news/contents/details/95852