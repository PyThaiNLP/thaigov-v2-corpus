รัฐบาลไทย-ข่าวทำเนียบรัฐบาล-คลังพร้อมเต็มที่จัดงาน 150 ปี กระทรวงการคลัง


วันอังคารที่ 29 เมษายน 2568
29/04/2568
พิมพ์
คลังพร้อมเต็มที่จัดงาน 150 ปี กระทรวงการคลัง
ยืนยันความพร้อมในการจัดงาน 150 ปี กระทรวงการคลัง ภายใต้ชื่องาน “MOF Journey 150 ปี เส้นทางการคลังไทย” ซึ่งจะจัดขึ้นระหว่างวันที่ 1-3 พฤษภาคม 2568 ณ Hall 3-4 ศูนย์การประชุมแห่งชาติสิริกิติ์ ตั้งแต่เวลา 10:00 - 20:00 น. คอนเซ็ป อดีต - ปัจจุบัน - อนาคต
นายลวรณ แสงสนิท ปลัดกระทรวงการคลัง ยืนยันความพร้อมในการจัดงาน 150 ปี กระทรวงการคลัง ภายใต้ชื่องาน “MOF Journey 150 ปี เส้นทางการคลังไทย” ซึ่งจะจัดขึ้นระหว่างวันที่ 1-3 พฤษภาคม 2568 ณ Hall 3-4 ศูนย์การประชุมแห่งชาติสิริกิติ์ ตั้งแต่เวลา 10:00 - 20:00 น โดยมีคอนเซ็ป อดีต - ปัจจุบัน - อนาคต เป็นการบอกกล่าวเล่าเรื่องให้ประชาชนได้ทราบว่าในแต่ละภาคส่วนในแต่ละช่วงเวลาเหตุการณ์ที่เกิดขึ้น เช่น วิกฤติต้มยำกุ้ง Covid - 19 กระทรวงการคลังมีส่วนเกี่ยวข้องอะไรบ้างในการแก้ปัญหาหรือการพัฒนาประเทศ
การจัดงานดังกล่าวจะเป็นครั้งแรกที่มีการรวบรวมข้อมูลตลอด 150 ปี ของกระทรวงการคลังและหน่วยงานในสังกัดมานำเสนอในลักษณะนิทรรศการ โดยมีการจัดโซนแบ่งเป็น 3 ส่วน คือ
โซนอดีต นำเสนอประวัติความเป็นมาของหน่วยงานกระทรวงการคลังและหน่วยงานในสังกัดทุกแห่งทั้ง 32 หน่วยงาน ตั้งแต่การคลังยุคเก่า สู่การคลังยุคปฏิรูป
โซนปัจจุบัน  เป็นการนำเสนอข้อมูลบทบาทของหน่วยงานในสังกัดในยุคแห่งการแข่งขันทางการค้า การสร้างความเข้มแข็ง ความเชื่อมั่นให้กับการคลังของประเทศไทย เพื่อให้ทัดเทียมนานาประเทศ
โซนอนาคต เป็นการพุดถึงทิศทางองค์กรกระทรวงการคลังและหน่วยงานในสังกัดว่าจะมีการวางแผนยังไงกับทิศทางระบบเศรษฐกิจในอนาคต ความเปลี่ยนแปลงในมิติเศรษฐกิจด้านต่าง ๆ การดูแลสังคมและสิ่งแวดล้อม Green economy การเตรียมความพร้อมรองรับความเปลี่ยนแปลงใหม่ ๆ เทคโนโลยีที่เปลี่ยนไป การใช้เทคโนโลยีดิจิทัล เทคโนโลยี AI ในการให้บริการประชาชน
“ขอเชิญชวนพี่น้องประชาชน นักเรียน นิสิต นักศึกษา และผู้ที่สนใจเข้าร่วมชมงาน 150 ปี กระทรวงการคลัง พบการเสวนาให้ความรู้จากผู้บริหารกระทรวงการคลังทั้งอดีตและปัจจุบัน การปาฐกถาจาก วิทยากรผู้ทรงคุณวุฒิระดับประเทศ และพบกิจกรรมดี ๆ จากบูธหน่วยงานในสังกัดของกระทรวงการคลังทั้ง 32 แห่ง ซึ่งได้มีการคัดสรรโปรโมชั่นพิเศษมาให้บริการประชาชนเฉพาะงานนี้เท่านั้น อาทิ สำนักงานบริหารหนี้สาธารณะนำพันธบัตรออมทรัพย์ รุ่น 150 ปี วงเงิน 300 ล้านบาท จำกัดการซื้อ คนละ 2,000,000 บาท สินเชื่ออัตราดอกเบี้ยพิเศษจากธนาคารเฉพาะกิจของรัฐทุกแห่ง การให้ความรู้เรื่องบัตรสวัสดิการแห่งรัฐ การปิดหนี้ด้วยเงื่อนไขพิเศษ กิจกรรมบันเทิง สันทนาการ การจำหน่ายของที่ระลึก (ธนบัตร และเหรียญที่ระลึก) ชุดละ 270 บาท  ผ้ายันต์พระคลัง ในพระคลังมหาสมบัติ ที่เปิดให้เช่าบูชาผืนละ 99 บาท รวมถึงของที่ระลึกพิเศษสำหรับผู้มาร่วมงาน ที่จะ แจกให้แก่ผู้มาร่วมงาน ทุกวันวันละ 100 ชุด รวมจำนวนทั้งสิ้น 3 วัน”
กระทรวงการคลัง
โทร. 0 126 5800

ที่มา : https://www.thaigov.go.th/news/contents/details/95887