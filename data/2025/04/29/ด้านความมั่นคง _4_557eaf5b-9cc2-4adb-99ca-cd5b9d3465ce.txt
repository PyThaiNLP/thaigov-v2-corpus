รัฐบาลไทย-ข่าวทำเนียบรัฐบาล-"ทรงศักดิ์" ลงพื้นที่นครพนม มอบนโยบายฝ่ายปกครอง กำนัน ผู้ใหญ่บ้าน และพบปะผู้บริหาร อปท. ในพื้นที่ เน้นย้ำ ผนึกกำลังความร่วมมือขับเคลื่อนนโยบายของรัฐบาลและกระทรวงมหาดไทย


วันอังคารที่ 29 เมษายน 2568
29/04/2568
พิมพ์
"ทรงศักดิ์" ลงพื้นที่นครพนม มอบนโยบายฝ่ายปกครอง กำนัน ผู้ใหญ่บ้าน และพบปะผู้บริหาร อปท. ในพื้นที่ เน้นย้ำ ผนึกกำลังความร่วมมือขับเคลื่อนนโยบายของรัฐบาลและกระทรวงมหาดไทย
"ทรงศักดิ์" ลงพื้นที่นครพนม มอบนโยบายฝ่ายปกครอง กำนัน ผู้ใหญ่บ้าน และพบปะผู้บริหาร อปท. ในพื้นที่ เน้นย้ำ ผนึกกำลังความร่วมมือขับเคลื่อนนโยบายของรัฐบาลและกระทรวงมหาดไทย เพื่อบำบัดทุกข์ บำรุงสุขให้กับประชาชนอย่างทั่วถึงและยั่งยืน
เมื่อวานนี้ (28 เม.ย. 68) เวลา 14.30 น. นายทรงศักดิ์ ทองศรี รัฐมนตรีช่วยว่าการกระทรวงมหาดไทย พร้อมคณะ ลงพื้นที่ติดตามการขับเคลื่อนงานและมอบนโยบายการทำงานตามภารกิจการบำบัดทุกข์ บำรุงสุข ให้กับฝ่ายปกครอง กำนัน ผู้ใหญ่บ้าน และพบปะผู้บริหารองค์กรปกครองส่วนท้องถิ่นในพื้นที่ ณโรงเรียนธาตุพนม อำเภอธาตุพนม จังหวัดนครพนม โดยมี นายปรีชา มณีสร้อย นายอำเภอธาตุพนม นายหริรักษ์ หัตถศาสตร์ เจ้าพนักงานที่ดินจังหวัดนครพนม นายแพทย์อลงกต มณีกาศ สมาชิกสภาผู้แทนราษฎรจังหวัดนครพนม พร้อมด้วยปลัดอำเภอ ข้าราชการ กำนัน ผู้ใหญ่บ้าน ผู้บริหารองค์กรปกครองส่วนท้องถิ่น สมาชิกสภาองค์กรปกครองส่วนท้องถิ่น และภาคีเครือข่าย ร่วมรับฟัง
นายทรงศักดิ์ ได้เน้นย้ำถึงการขับเคลื่อนนโยบาย “บำบัดทุกข์ บำรุงสุข” ซึ่งเป็นแนวทางสำคัญของกระทรวงมหาดไทยในการพัฒนาคุณภาพชีวิตของประชาชน โดยเฉพาะอย่างยิ่ง การแก้ปัญหาความยากจน การส่งเสริมอาชีพ การพัฒนาสาธารณูปโภคพื้นฐาน และการป้องกันและปราบปรามยาเสพติดในพื้นที่
"บทบาทสำคัญของผู้นำท้องที่และท้องถิ่น คือ การเป็นกลไกหลักในการขับเคลื่อนนโยบายของรัฐบาลสู่ประชาชนที่มีความใกล้ชิดประชาชนที่สุด โดยขอให้ทุกภาคส่วนร่วมมือกันอย่างใกล้ชิด เพื่อให้การดำเนินงานเป็นไปอย่างมีประสิทธิภาพและเกิดผลสัมฤทธิ์ที่เป็นรูปธรรม ซึ่งการลงพื้นที่จังหวัดนครพนมในครั้งนี้ สะท้อนความร่วมมืออย่างดีจากส่วนราชการในพื้นที่ ผู้นำท้องที่ ท้องถิ่น และประชาชน แสดงให้เห็นถึงความตั้งใจร่วมกันในการขับเคลื่อนจังหวัดนครพนมสู่การพัฒนาอย่างยั่งยืน" นายทรงศักดิ์ กล่าวเพิ่มเติม
ข้อมูล : สำนักงาน มท.2

ที่มา : https://www.thaigov.go.th/news/contents/details/95861