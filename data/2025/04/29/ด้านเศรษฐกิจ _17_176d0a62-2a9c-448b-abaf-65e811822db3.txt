รัฐบาลไทย-ข่าวทำเนียบรัฐบาล-“รมว.นฤมล”นำกระทรวงเกษตรฯ ร่วมประชุมนายกฯ ติดตามศูนย์การขนส่งชายแดนรูปแบบ One Stop Service พร้อมร่วมมือทุกภาคส่วนอำนวยความสะดวกให้ผู้มาใช้บริการ


วันอังคารที่ 29 เมษายน 2568
“รมว.นฤมล”นำกระทรวงเกษตรฯ ร่วมประชุมนายกฯ ติดตามศูนย์การขนส่งชายแดนรูปแบบ One Stop Service พร้อมร่วมมือทุกภาคส่วนอำนวยความสะดวกให้ผู้มาใช้บริการ
“รมว.นฤมล”นำกระทรวงเกษตรฯ ร่วมประชุมนายกฯ ติดตามศูนย์การขนส่งชายแดนรูปแบบ One Stop Service พร้อมร่วมมือทุกภาคส่วนอำนวยความสะดวกให้ผู้มาใช้บริการ
นางสาวแพทองธาร ชินวัตร นายกรัฐมนตรี เป็นประธานการประชุมติดตามสถานการณ์การค้าชายแดน ณ ด่านศุลกากรนครพนม โดยมี ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ พร้อมด้วย นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ และหน่วยงานที่เกี่ยวข้องเข้าร่วม ซึ่งที่ประชุมได้รับฟังรายงานสถานการณ์การค้าชายแดนในพื้นที่ รวมทั้งผลความคืบหน้าโครงการก่อสร้างศูนย์การขนส่งชายแดนจังหวัดนครพนม ข้อมูลความคืบหน้าโครงการก่อสร้างถนนสายเชื่อมศูนย์ซ่อมอากาศยาน - ศูนย์การค้าส่งชายแดนบริเวณสะพานมิตรภาพแห่งที่ 3 - ทางหลวงแผ่นดินหมายเลข 212 อำเภอท่าอุเทน จังหวัดนครพนม
โดย ศ.ดร.นฤมล เปิดเผยว่า นายกฯได้ติดตามการดำเนินงานจัดตั้งศูนย์การขนส่งชายแดนจังหวัดนครพนมเป็นศูนย์ให้บริการแบบเบ็ดเสร็จ (One Stop Service) เพื่ออำนวยความสะดวกในการเข้า–ส่งออกในจุดเดียว โดยในส่วนของกระทรวงเกษตรและสหกรณ์ ซึ่งเป็นหน่วยงานที่เกี่ยวข้องด้านการตรวจปล่อยสินค้า (Customs, Immigrations and Quarantine – CIQ) ทั้งพืช ประมง และปศุสัตว์ พร้อมจะร่วมผลักดันให้การสนับสนุน เพื่อขับเคลื่อนการดำเนินงานให้เกิดผลเป็นรูปธรรม และให้ความร่วมมือกับทุกภาคส่วนอย่างเต็มกำลัง เพื่ออำนวยความสะดวกให้แก่ผู้มาใช้บริการ พร้อมกันนี้ กระทรวงเกษตรฯ ยังคงเดินหน้านโยบายขับเคลื่อนการส่งออกโคมีชีวิตไปสาธารณรัฐประชาชนจีน เพื่อกระตุ้นการค้าขายสินค้า ซึ่งได้มีการติดตามความคืบหน้าผลการเจรจากับ GACC อย่างใกล้ชิด เพื่อแก้ปัญหาราคาเนื้อในประเทศตกต่ำ
ในส่วนของด่านศุลกากรนครพนม มีด่านตรวจของกระทรวงเกษตรและสหกรณ์ จำนวน 3 ด่าน ได้แก่ ด่านกักกันสัตว์ ด่านตรวจพืช และด่านตรวจประมง โดยมีสถิติการนำเข้า ส่งออก ปี 2567 ดังนี้ 1. การนำเข้า มีมูลค่ารวม 1,336.91 ล้านบาท แยกเป็น ด้านพืช ปริมาณ 163,041.85 ตัน มูลค่า 1,146.54 ล้านบาท (ผักผลไม้ เมล่อน มันสำะหลัง) ด้านประมง ปริมาณ 1,594.98 ตัน มูลค่า 190.37 ล้านบาท (หอยนางรม หอยเชอรี่ กุ้งมังกร) 2. การส่งออก มีมูลค่ารวม 47,666.90 ล้านบาท แยกเป็น ด้านพืช ปริมาณ 398,750.35 ตัน มูลค่า 45,171.94 ล้านบาท (ทุเรียน มังคุด ลำไย อื่นๆ) ด้านประมง ปริมาณ 3,999,200 ตัว (ลูกปลานิล ลูกปลาดุก) ปริมาณ 1,923.46 ตัน (ปลาดุก,กุ้งมังกร,ปลาหมึกแช่เย็น,ปลาซาดีน,ปลาแมกเคอรอลกระป๋อง อาหารสัตว์น้ำ) และมีการนําผ่านปลาซาบะกระป๋อง 0.46 ตัน มูลค่ารวม 89.96 ล้านบาท ด้านปศุสัตว์ ปริมาณ 1,492,716 ตัว มูลค่า 2,405 ล้านบาท (โคเนื้อ กระบือ สุกร ไก่เนื้อ ไก่ไข่)

ที่มา : https://www.thaigov.go.th/news/contents/details/95893