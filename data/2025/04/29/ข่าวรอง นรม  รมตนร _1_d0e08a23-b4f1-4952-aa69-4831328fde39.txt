รัฐบาลไทย-ข่าวทำเนียบรัฐบาล-"จิราพร" ตรวจเยี่ยมศูนย์สื่อมวลชน กรมประชาสัมพันธ์ ย้ำ หนุนสื่อสารภารกิจ ครม.สัญจร นครพนม เต็มที่


วันอังคารที่ 29 เมษายน 2568
29/04/2568
พิมพ์
"จิราพร" ตรวจเยี่ยมศูนย์สื่อมวลชน กรมประชาสัมพันธ์ ย้ำ หนุนสื่อสารภารกิจ ครม.สัญจร นครพนม เต็มที่
"จิราพร" ตรวจเยี่ยมศูนย์สื่อมวลชน กรมประชาสัมพันธ์ ย้ำ หนุนสื่อสารภารกิจ ครม.สัญจร นครพนม เต็มที่
วันที่ 29 เมษายน 2568 เวลา 09.00 น. นางสาวจิราพร สินธุไพร รัฐมนตรีประจำสำนักนายกรัฐมนตรี ตรวจเยี่ยมศูนย์สื่อมวลชน (Press Center) ของกรมประชาสัมพันธ์ ณ อาคารหอประชุมอนุภูมิภาคลุ่มน้ำโขง มหาวิทยาลัยนครพนม อำเภอเมืองนครพนม จังหวัดนครพนม เพื่อติดตามความพร้อมในการอำนวยความสะดวกแก่สื่อมวลชนที่จะมาปฏิบัติหน้าที่รายงานข่าวการประชุมคณะรัฐมนตรีอย่างเป็นทางการนอกสถานที่ (ครม.สัญจร)
ในการตรวจเยี่ยมครั้งนี้ นางสาวจิราพร ได้รับฟังบรรยายสรุปจากเจ้าหน้าที่กรมประชาสัมพันธ์ เกี่ยวกับการจัดเตรียมสถานที่ อุปกรณ์ สิ่งอำนวยความสะดวก และระบบการเชื่อมต่อต่างๆ ที่จะสนับสนุนการทำงานของสื่อมวลชนทั้งในส่วนกลางและส่วนภูมิภาคให้เป็นไปอย่างราบรื่นและมีประสิทธิภาพ
นางสาวจิราพร กล่าวว่า "รัฐบาลให้ความสำคัญกับการเผยแพร่ข้อมูลข่าวสารการประชุม ครม.สัญจร ให้ประชาชนได้รับทราบอย่างรวดเร็วและถูกต้อง รวมถึงรัฐบาลยังได้ใช้โอกาสการประชุม ครม. สัญจร ครั้งนี้ ในการประชาสัมพันธ์กลุ่มจังหวัดภาคอีสานตอนบน ซึ่งเป็นจังหวัดที่มีจุดเด่นด้านการท่องเที่ยวและวัฒนธรรม รวมถึงประชาสัมพันธ์สินค้าที่สะท้อนอัตลักษณ์ท้องถิ่นและภูมิปัญญาไทย และสินค้าเกษตรที่มีศักยภาพ อาทิ กระเป๋ากก ที่ผลิตโดยกลุ่มแม่บ้านเกษตร หรือลิ้นจี่นครพนม ซึ่งเป็นลิ้นจี่ที่ได้ขึ้นทะเบียนสิ่งบ่งชี้ทางภูมิศาสตร์ (GI)  ทั้งนี้ ศูนย์สื่อมวลชน โดยกรมประชาสัมพันธ์แห่งนี้ เป็นส่วนสำคัญในการสนับสนุนภารกิจของสื่อมวลชน เพื่อให้สามารถปฏิบัติหน้าที่ได้อย่างเต็มที่และมีประสิทธิภาพ"
รัฐมนตรีประจำสำนักนายกรัฐมนตรี ยังได้เดินเยี่ยมชมพื้นที่ปฏิบัติงานต่างๆ ภายในศูนย์สื่อมวลชน พร้อมทั้งสอบถามถึงความต้องการและข้อเสนอแนะจากเจ้าหน้าที่กรมประชาสัมพันธ์ เพื่อนำไปปรับปรุงและพัฒนาการสนับสนุนการทำงานของสื่อมวลชนให้ดียิ่งขึ้น
การประชุม ครม.สัญจร ที่จังหวัดนครพนมในครั้งนี้ คาดว่าจะมีการพิจารณาและอนุมัติโครงการสำคัญต่างๆ ที่จะส่งผลดีต่อการพัฒนาเศรษฐกิจและสังคมในพื้นที่ภาคตะวันออกเฉียงเหนือ ซึ่งการมีศูนย์สื่อมวลชนที่พร้อมและมีประสิทธิภาพ จะช่วยให้การรายงานข่าวเป็นไปอย่างกว้างขวางและเข้าถึงประชาชนทุกกลุ่ม

ที่มา : https://www.thaigov.go.th/news/contents/details/95869