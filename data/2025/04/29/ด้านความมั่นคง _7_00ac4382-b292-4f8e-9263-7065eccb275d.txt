รัฐบาลไทย-ข่าวทำเนียบรัฐบาล-"อนุทิน - ทรงศักดิ์ - ซาบีดา - ธีรรัตน์" ประชุมการพัฒนาเศรษฐกิจและสังคมกลุ่มจังหวัดสนุก และการประชุม ครม.สัญจร ณ จังหวัดนครพนม


วันอังคารที่ 29 เมษายน 2568
29/04/2568
พิมพ์
"อนุทิน - ทรงศักดิ์ - ซาบีดา - ธีรรัตน์" ประชุมการพัฒนาเศรษฐกิจและสังคมกลุ่มจังหวัดสนุก และการประชุม ครม.สัญจร ณ จังหวัดนครพนม
"อนุทิน - ทรงศักดิ์ - ซาบีดา - ธีรรัตน์" ประชุมการพัฒนาเศรษฐกิจและสังคมกลุ่มจังหวัดสนุก และการประชุม ครม.สัญจร ณ จังหวัดนครพนม
วันนี้ (29 เม.ย. 68) เวลา 10.00 น. น.ส.แพทองธาร ชินวัตร นายกรัฐมนตรี เป็นประธานประชุมการพัฒนาเศรษฐกิจและสังคมกลุ่มจังหวัดภาคตะวันออกเฉียงเหนือตอนบน 2 (สกลนคร นครพนม มุกดาหาร) และการประชุมคณะรัฐมนตรีอย่างเป็นทางการนอกสถานที่ ครั้งที่ 2/2568 โดย นายอนุทิน ชาญวีรกูล รองนายกรัฐมนตรีและรมว.มหาดไทย พร้อมด้วย นายทรงศักดิ์ ทองศรี รมช.มหาดไทย น.ส.ซาบีดา ไทยเศรษฐ์ รมช.มหาดไทย น.ส.ธีรรัตน์ สำเร็จวาณิชย์ รมช.มหาดไทย เข้าประชุม ณ หอประชุมอนุภูมิภาคลุ่มน้ำโขง มหาวิทยาลัยนครพนม ต.นาราชควาย อ.เมืองนครพนม จ.นครพนม
โอกาสนี้ นายอรรษิษฐ์ สัมพันธรัตน์ ปลัดกระทรวงมหาดไทย พร้อมด้วย นายไชยวัฒน์ จุนถิระพงศ์ อธิบดีกรมการปกครอง นายสยาม ศิริมงคล อธิบดีกรมการพัฒนาชุมชน นายธนนท์ พรรพีภาส รองอธิบดีกรมส่งเสริมการปกครองท้องถิ่น ร่วมคณะด้วย โดยมี นายปราชญา อุ่นเพชรวรากร ผู้ว่าราชการจังหวัดนครพนม นายวรญาณ บุญณราช ผู้ว่าราชการจังหวัดมุกดาหาร นายชูศักดิ์ รู้ยิ่ง ผู้ว่าราชการจังหวัดสกลนคร ร่วมประชุมกลุ่มจังหวัดฯ ด้วย
ทั้งนี้ช่วงก่อนการประชุมและภายหลังการประชุม คณะรัฐมนตรี และผู้บริหารกระทรวงมหาดไทย ร่วมเยี่ยมชมบูธสินค้า OTOP ของจังหวัดนครพนม พร้อมทั้งให้กำลังใจผู้ประกอบการ ที่มาจัดแสดงและจำหน่ายสินค้า บริเวณศูนย์ประชุม
การประชุมในวันนี้ รมว.มหาดไทย รมช.มหาดไทย และผู้บริหารกระทรวงมหาดไทย ร่วมสวมใส่ "ชุดศรีโคตรบูร" เน้นแบบที่เรียบง่าย แต่สง่างาม ใช้สีที่โดดเด่นและสื่อถึงพลังและความเคารพในพิธีกรรม คือ “สีกรมท่า” แต่งด้วยลวดลายมัดหมี่ ขลิบคอเสื้อ แนวกระดุม ปลายแขนและชายเสื้อให้สวยงามด้วยผ้าสีแดง ตัดเย็บด้วยผ้าไหมย้อมครามพื้นเรียบสีกรมท่าย้อมสีธรรมชาติ ขลิบด้วยผ้าไหมย้อมครั่งพื้นเรียบสีแดง ตกแต่งด้านหน้าของตัวเสื้อด้วยผ้าไหมมัดหมี่ “ลายขอก่ายแก้ว” ซึ่งเป็นลายพื้นถิ่นที่มีความหมายอันเป็นมงคล สื่อถึงความเจริญรุ่งเรืองและความมั่นคง ทอโดยกลุ่มศิลปาชีพทอผ้าไหมบ้านท่าเรือ อ.นาหว้า โดยมูลนิธิส่งเสริมศิลปาชีพพิเศษในสมเด็จพระนางเจ้าสิริกิติ์พระบรมราชินีนาถ และโครงการสืบสานพระราชปณิธานสมเด็จพระบรมราชชนนีพันปีหลวง “นาหว้าโมเดล” ตามแนวพระราชดำริของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา
#MOIONETEAM  #บำบัดทุกข์บำรุงสุข #ทันโลกทันสมัยทันท่วงที #สื่อสารฉับไวร้อยใจทำงาน
#ข่าวมหาดไทย #กองสารนิเทศสำนักงานปลัดกระทรวงมหาดไทย

ที่มา : https://www.thaigov.go.th/news/contents/details/95868