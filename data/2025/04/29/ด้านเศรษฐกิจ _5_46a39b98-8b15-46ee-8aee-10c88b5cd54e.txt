รัฐบาลไทย-ข่าวทำเนียบรัฐบาล-“เอกนัฏ” หารือ CEO มิตซูบิชิ มอเตอร์ส ประเทศไทย คนใหม่ ถกแนวทางพัฒนาอุตฯ ยานยนต์ไทย


วันจันทร์ที่ 28 เมษายน 2568
28/04/2568
พิมพ์
“เอกนัฏ” หารือ CEO มิตซูบิชิ มอเตอร์ส ประเทศไทย คนใหม่ ถกแนวทางพัฒนาอุตฯ ยานยนต์ไทย
“เอกนัฏ” หารือ CEO มิตซูบิชิ มอเตอร์ส ประเทศไทย คนใหม่ ถกแนวทางพัฒนาอุตฯ ยานยนต์ไทย
เมื่อวันที่ 24 เมษายน 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ให้ นายคิโนะชิตะ มิโนะรุ ประธานคณะกรรมการบริษัท มิตซูบิช มอเตอร์ส (ประเทศไทย) จำกัด เข้าพบเพื่อเยี่ยมคารวะในโอกาสเข้ารับตำแหน่งประธานคณะกรรมการบริษัทฯ และได้ประชุมหารือข้อมูลแนวทางในการดำเนินกิจการของบริษัทฯ และการพัฒนาอุตสาหกรรมยานยนต์ในประเทศไทย โดยมี นายสึจิ โนโบรุ ที่ปรึกษาคณะกรรมการ (อดีตประธานกรรมการฯ) พร้อมด้วยคณะผู้บริหารระดับสูงจาก บริษัท มิตซูบิชิ มอเตอร์ส (ประเทศไทย) จำกัด มีผู้บริหารกระทรวงอุตสาหกรรมนำโดยนายวีรพงษ์ เอี่ยมเจริญชัย ผู้ตรวจราชการกระทรวงอุตสาหกรรม เข้าร่วม ณ ห้องประชุมชุณหะวัณ ชั้น 3 กระทรวงอุตสาหกรรม
รัฐมนตรีฯ เอกนัฏ กล่าวว่า ขอแสดงยินดีในโอกาสเข้ารับตำแหน่งประธานคณะกรรมการบริษัทฯ คนใหม่ และขอบคุณที่ บริษัทมิตซูบิชิฯ ให้ความเชื่อมั่นในการลงทุนที่ประเทศไทยว่าเป็นจุดหมายการลงทุนที่มีศักยภาพ โดยกระทรวงอุตสาหกรรมยินดีที่สนับสนุนความร่วมมือกับภาคเอกชน ในการร่วมกันพัฒนาอุตสาหกรรมยานยนต์ของประเทศไทยให้เติบโตอย่างยั่งยืน
บริษัท มิตซูบิชิ มอเตอร์ส (ประเทศไทย) จำกัด เป็นบริษัทผู้ผลิตและจำหน่ายรถยนต์มิตซูบิชิในประเทศไทยอย่างเป็นทางการ โดยมีฐานการผลิตรถยนต์ขนาดใหญ่ตั้งอยู่ที่นิคมอุตสาหกรรมแหลมฉบัง จังหวัดชลบุรี ซึ่งนับเป็นฐานการผลิตที่สำคัญของมิตซูบิชิ มอเตอร์ส คอร์ปอเรชั่น (ประเทศญี่ปุ่น) สำหรับตลาดในประเทศไทยและส่งออกไปทั่วโลก โดยในปัจจุบัน บริษัท มิตซูบิชิฯ ได้มีการลงทุนในการผลิตรถยนต์ที่ขับเคลื่อนด้วยมอเตอร์ไฟฟ้า (xEV) รถยนต์ไฟฟ้าแบบผสมเสียบปลั๊ก (Plug-In Hybrid Electric Vehicle : PHEV) รถยนต์ไฟฟ้าแบบแบตเตอรี่ (Battery Electric Vehicles : BEV) เพิ่มเติมด้วย

ที่มา : https://www.thaigov.go.th/news/contents/details/95847