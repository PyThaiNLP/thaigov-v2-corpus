รัฐบาลไทย-ข่าวทำเนียบรัฐบาล-ทส.ประชุมหารือหน่วยงานที่เกี่ยวข้องร่วมหาแนวทางบริหารจัดการพื้นที่เกาะและป่าบนเกาะ


วันอังคารที่ 22 เมษายน 2568
ทส.ประชุมหารือหน่วยงานที่เกี่ยวข้องร่วมหาแนวทางบริหารจัดการพื้นที่เกาะและป่าบนเกาะ
ทส.ประชุมหารือหน่วยงานที่เกี่ยวข้องร่วมหาแนวทางบริหารจัดการพื้นที่เกาะและป่าบนเกาะ
ทส.ประชุมหารือหน่วยงานที่เกี่ยวข้องร่วมหาแนวทางบริหารจัดการพื้นที่เกาะและป่าบนเกาะ
วันที่ 21 เมษายน 2568 เวลา 13.30 น. นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม (ปกท.ทส.) เป็นประธานการประชุมหารือและรับนโยบายแนวทางการบริหารจัดการพื้นที่ทรัพยากรทางทะเลและชายฝั่ง (เกาะ และป่าบนเกาะ) ณ ห้องประชุม ชั้น 17 กระทรวงทรัพยากรธรรมชาติและสิ่งแวดล้อม โดยมีนายนิพนธ์ จำนงสิริศักดิ์ รองปลัดกระทรวงทรัพยากรธรรมชาติและสิ่งแวดล้อม พร้อมด้วยนายสุรชัย อาจลบุญ อธิบดีกรมป่าไม้ นายปิ่นสักก์ สุรัสวดี อธิบดีกรมทรัพยากรทางทะเลและชายฝั่ง และคณะผู้บริหาร รวมถึงเจ้าหน้าที่ที่เกี่ยวข้องร่วมประชุมฯ เพื่อพิจารณาการแก้ไขร่างพระราชบัญญัติส่งเสริมการบริหารจัดการทรัพยากรทางทะเลและชายฝั่ง (ฉบับที่ ...) พ.ศ....  มาตรา 3 นิยามคำว่า “เกาะ” และ มาตรา 19 เกี่ยวกับอำนาจของอธิบดีกรมทรัพยากรทางทะเลและชายฝั่งในพื้นที่ป่าเป็นทรัพยากรทางทะเลและชายฝั่ง
โอกาสนี้ ปกท.ทส. ได้กำชับและมอบหมายให้หน่วยงานที่เกี่ยวข้องพิจารณาและสำรวจคัดเลือกพื้นที่ที่อยู่ความรับผิดชอบของแต่ละหน่วยงานให้แล้วเสร็จโดยเร็ว เพื่อให้เกิดความชัดเจนในขอบเขตพื้นที่และอำนาจหน้าที่ในการดูแลพื้นที่ดังกล่าว ทั้งนี้ เพื่อนำไปสู่เป้าหมายการบริหารจัดการพื้นที่ทรัพยากรทางทะเลและชายฝั่งอย่างมีประสิทธิภาพ รวมถึงการปฏิบัติงานในพื้นที่เกาะของหน่วยงานทั้งในด้านบุคลากร การใช้เรือ และการเข้าถึงพื้นที่เกาะต่างๆ ในทะเล ให้เป็นไปอย่างคุ้มค่าและเกิดประโยชน์สูงสุดต่อทรัพยากรธรรมชาติ สิ่งแวดล้อม และประชาชน

ที่มา : https://www.thaigov.go.th/news/contents/details/95587