รัฐบาลไทย-ข่าวทำเนียบรัฐบาล-"วราวุธ" จับมือ พม.-ทส. ชู กระเสียวโมเดล ช่วยแก้ปัญหาขาดแคลนน้ำ ช่วยชาวนิคมสร้างตนเอง เพิ่มผลผลิต สร้างรายได้


วันจันทร์ที่ 21 เมษายน 2568
"วราวุธ" จับมือ พม.-ทส. ชู กระเสียวโมเดล ช่วยแก้ปัญหาขาดแคลนน้ำ ช่วยชาวนิคมสร้างตนเอง เพิ่มผลผลิต สร้างรายได้
"วราวุธ" จับมือ พม.-ทส. ชู กระเสียวโมเดล ช่วยแก้ปัญหาขาดแคลนน้ำ ช่วยชาวนิคมสร้างตนเอง เพิ่มผลผลิต สร้างรายได้
วันที่ 21 เมษายน 2568 ที่ อ.ด่านช้าง จ.สุพรรณบุรี นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดโครงการกระเสียวโมเดล : น้ำบาดาลเพื่อการเกษตรแปลงใหญ่ บนพื้นที่ 500 ไร่ ภายใต้ "โครงการขับเคลื่อนการพัฒนาทุนมนุษย์ สร้างมูลค่าทางเศรษฐกิจ สังคม และส่งเสริมอัตลักษณ์ในนิคมสร้างตนเอง (กระเสียวโมเดล : น้ำบาดาลเพื่อการเกษตร) โดยมี นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) นายพิริยะ ฉันทดิลก ผู้ว่าราชการจังหวัดสุพรรณบุรี และนายภาดล ถาวรกฤชรัตน์ อธิบดีกรมทรัพยากรน้ำบาดาล กระทรวงทรัพยากรธรรมชาติและสิ่งแวดล้อม ซึ่งเป็นผู้กล่าวถึงความร่วมมือของโครงการกระเสียวโมเดลฯ จากนั้น รมว.พม. และคณะได้เยี่ยมชมนิทรรศการผลการดำเนินงานของโครงการกระเสียวโมเดลฯ ณ นิคมสร้างตนเองกระเสียว อ.ด่านช้าง จ.สุพรรณบุรี
นายวราวุธ กล่าวว่า โครงการขับเคลื่อนการพัฒนาทุนมนุษย์ สร้างมูลค่าทางเศรษฐกิจ สังคมและส่งเสริมอัตลักษณ์ในนิคมสร้างตนเอง (นิคม Next) เป็นโครงการหนึ่งตามพันธกิจสำคัญ (Flagship projects) ด้านที่ 3 ระบุเรื่องสร้างงานสร้างรายได้ พัฒนาชีวิตคนเปราะบาง ซึ่งต่อยอดขยายผลจากนโยบาย 5x5 ฝ่าวิกฤตประชากร ที่มุ่งเน้นการพัฒนาคุณภาพชีวิตครอบคลุมทุกกลุ่มเป้าหมาย โดยดำเนินการในนิคมสร้างตนเองกระเสียว จ.สุพรรณบุรี เป็นพื้นที่ต้นแบบ (กระเสียวโมเดล) มาตั้งแต่ ปีงบประมาณ พ.ศ. 2567 นับเป็นการทำงานที่บูรณาการความร่วมมือกับภาคีเครือข่ายทุกภาคส่วนทั้งภาครัฐ เอกชน และประชาชน เพื่อร่วมกันขับเคลื่อนในมิติด้านอาชีพและรายได้ ของการส่งเสริมการทำเกษตร ด้วยการพัฒนาทักษะและความรู้ นำไปสู่การสร้างรายได้ที่มั่นคง โดยเฉพาะน้ำเป็นปัจจัยสำคัญในการทำเกษตร ควบคู่กับดินที่ดี ส่งผลให้การเพาะปลูกพืชผลเจริญงอกงาม
สำหรับโครงการน้ำบาดาลเพื่อการเกษตร พื้นที่ 500 ไร่ สามารถเข้ามาแก้ปัญหาการขาดแคลนน้ำให้กับสมาชิกในนิคมสร้างตนเองกระเสียว จังหวัดสุพรรณบุรี ทำให้สมาชิกนิคมสร้างตนเองได้รับประโยชน์ จำนวน 44 ราย มีน้ำที่เพียงพอในการปลูกพืชแบบใช้น้ำน้อย (ระบบสายน้ำหยด) สามารถเพิ่มผลผลิต สร้างรายได้ และเกิดเศรฐกิจหมุนเวียนที่ดีในระดับพื้นที่ เป็นการพัฒนาคุณภาพชีวิตด้านอาชีพและรายได้ที่มั่นคง  และสร้างความเข็มแข็งให้กับครอบครัว ด้วยสัมพันธภาพที่ดีระหว่างสมาชิก เป็นรากฐานที่มั่นคงให้กับสังคมไทยได้อย่างยั่งยืน
นายวราวุธ กล่าวว่า ขอขอบคุณภาคีเครือข่ายทุกภาคส่วน โดยเฉพาะอย่างยิ่ง กรมทรัพยากรน้ำบาดาล สำนักทรัพยากรน้ำบาดาล เขต 2 สุพรรณบุรี องค์การบริหารส่วนตำบลกระเสียว และทุกหน่วยงานที่เกี่ยวข้อง ที่บูรณาการความร่วมมือในการทำงานร่วมกัน เพื่อประโยชน์สุขของประชาชนอย่างแท้จริง และสามารถบรรลุวัตถุประสงค์ของโครงการกระเสียวโมเดลฯ และหวังว่า กระทรวง พม. จะทำงานร่วมกับกรมทรัพยากรน้ำบาดาล เพื่อยกระดับคุณภาพชีวิตให้แก่พี่น้องประชาชนทุกกลุ่มเป้าหมายในพื้นที่อื่นๆ ได้อีก
"แทงค์น้ำขนาดใหญ่ 2 แทงค์นี้ จะดูแลพื้นที่ทางการเกษตรกว่า 500 ไร่ สำหรับใช้ในการเกษตรน้ำน้อย เป็นการใช้เทคโนโลยีเข้ามาพัฒนาคุณภาพชีวิตของพี่น้องเกษตรกรในนิคมสร้างตนเองกระเสียว เป็นพื้นที่ที่จะทำให้ความเป็นอยู่และคุณภาพชีวิตที่ดีขึ้นจากรายได้ที่เพิ่มขึ้นอย่างมีนัยสำคัญ เพราะเรามีน้ำสำหรับทำการเกษตรเพิ่มขึ้น นับเป็นการแบ่งเบาภาระด้านสวัสดิการสังคมของประเทศ เพราะเงินกระตุ้นเศรษฐกิจ 10,000 บาท ของรัฐบาลนายกฯ แพทองธาร ชินวัตร ที่มอบให้กับพี่น้องประชาชนกลุ่มเปราะบาง ผู้สูงอายุ และคนพิการ ซึ่งหากกลุ่มคนเหล่านี้สามารถยืนได้บนลำแข้งของตนเอง ด้วยรายได้ที่เพิ่มขึ้น จะเป็นการทำงานของกระทรวง พม. ที่เราอยากจะเห็นความเป็นอยู่ที่ดีขึ้นของพี่น้องประชาชนในทุกๆ พื้นที่ โดยใช้พื้นที่ของนิคมสร้างตนเองที่อยู่ภายใต้การดูแลของกรมพัฒนาสังคมและสวัสดิการ กระทรวง พม. เป็นพื้นที่ตัวอย่างให้กับอีกหลายๆ พื้นที่ได้ดำเนินการ ขอให้ทุกหน่วยงานและพี่น้องประชาชนทุกคนในพื้นที่นั้น ช่วยกันดูแลระบบน้ำบาดาลขนาดใหญ่แห่งนี้เพื่อประโยชน์ของพี่น้องประชาชนทุกคน" นายวราวุธ กล่าว
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #กะเสียวโมเดล #น้ำบาดาลเพื่อการเกษตร #สุพรรณบุรี

ที่มา : https://www.thaigov.go.th/news/contents/details/95579