รัฐบาลไทย-ข่าวทำเนียบรัฐบาล-เปิดชมฟรี 5 วันเต็ม “รมว.ปุ๋ง” ชวนเที่ยวชมสัมผัสเสน่ห์พิพิธภัณฑ์ยามค่ำคืน รื่นเริงกับการแสดงศิลปวัฒนธรรมแบบเต็มอิ่ม – ย้อนวันวานชมหนังกลางแปลง งานฉลอง 243 ปี กรุงรัตนโกสินทร์ 


วันอังคารที่ 22 เมษายน 2568
เปิดชมฟรี 5 วันเต็ม “รมว.ปุ๋ง” ชวนเที่ยวชมสัมผัสเสน่ห์พิพิธภัณฑ์ยามค่ำคืน รื่นเริงกับการแสดงศิลปวัฒนธรรมแบบเต็มอิ่ม – ย้อนวันวานชมหนังกลางแปลง งานฉลอง 243 ปี กรุงรัตนโกสินทร์
เปิดชมฟรี 5 วันเต็ม “รมว.ปุ๋ง” ชวนเที่ยวชมสัมผัสเสน่ห์พิพิธภัณฑ์ยามค่ำคืน รื่นเริงกับการแสดงศิลปวัฒนธรรมแบบเต็มอิ่ม – ย้อนวันวานชมหนังกลางแปลง งานฉลอง 243 ปี กรุงรัตนโกสินทร์ 23 - 27 เม.ย.นี้ ณ พิพิธภัณฑสถานแห่งชาติ พระนคร
เปิดชมฟรี 5 วันเต็ม “รมว.ปุ๋ง” ชวนเที่ยวชมสัมผัสเสน่ห์พิพิธภัณฑ์ยามค่ำคืน รื่นเริงกับการแสดงศิลปวัฒนธรรมแบบเต็มอิ่ม – ย้อนวันวานชมหนังกลางแปลง งานฉลอง 243 ปี กรุงรัตนโกสินทร์ 23 - 27 เม.ย.นี้ ณ พิพิธภัณฑสถานแห่งชาติ พระนคร
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม กล่าวว่า กระทรวงวัฒนธรรมร่วมกับหน่วยงานภาครัฐ ภาคเอกชน และเครือข่ายทางศาสนา ศิลปะและวัฒนธรรม จัดงานใต้ร่มพระบารมี 243 ปี กรุงรัตนโกสินทร์ ระหว่างวันที่ 23 - 27 เมษายน 2568 ใน 3 พื้นที่ ณ อุทยาน 100 ปี จุฬาลงกรณ์มหาวิทยาลัย ณ พิพิธภัณฑสถานแห่งชาติ พระนคร และวัดประยุรวงศาวาสวรวิหาร เพื่อร่วมเฉลิมฉลองเนื่องในวาระครบรอบวันคล้ายวันสถาปนากรุงรัตนโกสินทร์ 243 ปี และน้อมรำลึกในพระมหากรุณาธิคุณและเทิดพระเกียรติพระบาทสมเด็จพระพุทธยอดฟ้าจุฬาโลกมหาราช ปฐมกษัตริย์แห่งพระบรมราชวงศ์จักรี ทรงสถาปนากรุงรัตนโกสินทร์เป็นราชธานีของไทย เมื่อวันที่ 21 เมษายน 2325 นับถึงปัจจุบันเป็นเวลากว่า 243 ปี
รมว.วธ. กล่าวว่า กระทรวงวัฒนธรรม โดยกรมศิลปากร หอภาพยนตร์ (องค์การมหาชน) และกรมส่งเสริมวัฒนธรรม รวมถึงภาคีเครือข่ายภาครัฐ และเอกชน ร่วมจัดกิจกรรม "ชมพิพิธภัณฑ์ยามค่ำคืน รื่นเริงศิลปวัฒนธรรมและหนังกลางแปลง" ณ พิพิธภัณฑ์สถานแห่งชาติ พระนคร ตลอดระยะเวลาการจัดงาน 5 วัน ระหว่างวันที่ 23 - 27 เมษายน 2568 โดยมีการจัดการแสดงทางศิลปวัฒนธรรมสุดอลังการและหลากหลายให้คนไทยและชาวต่างประเทศได้เที่ยวชมงาน โดยกรมศิลปากรได้จัดกิจกรรม “Night at The Museum ยลพิพิธภัณฑ์ยามค่ำ” ขึ้นระหว่างวันที่ 23 - 27 เมษายน 2568 ณ พิพิธภัณฑสถานแห่งชาติ พระนคร ซึ่งเปิดให้เข้าชมฟรีไม่มีค่าใช้จ่าย ที่สำคัญพลาดไม่ได้กับกิจกรรมนำชมพิพิธภัณฑสถานแห่งชาติ พระนครในช่วงค่ำภายใต้สองหัวข้อพิเศษ: "รัตน์ฯ แรกเริ่ม : ประวัติศาสตร์กรุงรัตนโกสินทร์" และ“ชีวิต (แรก) กรุง : วิถีชีวิตคนต้นกรุงรัตนโกสินทร์” ซึ่งจัดนำชมวันละ 2 รอบ เวลา 17.00 น. และ 18.00 น. โดยผู้สนใจสามารถลงทะเบียนเข้าร่วมได้ที่ศาลาลงสรง ตั้งแต่เวลา 16.30 น. ของแต่ละวัน
รัฐมนตรีว่าการกระทรวงวัฒนธรรม กล่าว นอกจากนี้ยังมีการจัดการแสดงทางศิลปวัฒนธรรมและฉายหนังกลางแปลง โดยหอภาพยนตร์ (องค์การมหาชน) เริ่มวันที่ 23 เมษายน จัดการแสดงวงโปงลางอีสาน โดยวิทยาลัยนาฏศิลปะร้อยเอ็ด และจัดฉายหนังกลางแปลง เรื่อง “ชมสยาม” ผ่านกรุหนังกรมรถไฟหลวง ซึ่งเป็นหนังบันทึกกรุงเทพและสยาม สมัย ร.7 บันทึกเสียงดนตรี โดย วงกอไผ่ จากนั้นวันที่ 24 เมษายน มีการแสดงวงดนตรีสากล โดยกรมส่งเสริมวัฒนธรรมและฉายหนังกลางแปลง เรื่อง “เลือดสุพรรณ” (2522) ขณะที่วันที่ 25 เมษายน 2568 มีการแสดงจำอวดหน้าม่านและฉายหนังกลางแปลง เรื่อง “แดนสาป” (2567) ส่วนวันที่ 26 เมษายน มีการแสดงดนตรีลูกทุ่ง โดย กรมส่งเสริมวัฒนธรรม และฉายหนังกลางแปลง เรื่อง “ทวิภพ” (2533) ส่วนวันที่ 27 เมษายนสุดท้ายของการจัดงานปิดท้ายด้วยการแสดงหุ่นละครเล็กโจหลุยส์ ตอน หนุมานทหารพระจักรา และฉายหนังกลางแปลง เรื่อง “ลุกบ้าเที่ยวล่าสุด” (2536)
“อยากเชิญชวนร่วมเป็นส่วนหนึ่งในการเฉลิมฉลองประวัติศาสตร์ชาติ และสัมผัสมนตร์เสน่ห์ของกรุงรัตนโกสินทร์ในบรรยากาศยามค่ำได้ที่งานนี้เท่านั้น ทั้งนี้ประชาชนที่สนใจร่วมกิจกรรม “Night at The Museum ยลพิพิธภัณฑ์ยามค่ำ”สามารถสอบถามรายละเอียดเพิ่มเติม ฝ่ายวิชาการพิพิธภัณฑสถานแห่งชาติ พระนคร โทร. 02224 1402 และ02224 1333” นางสาวสุดาวรรณ กล่าว

ที่มา : https://www.thaigov.go.th/news/contents/details/95594