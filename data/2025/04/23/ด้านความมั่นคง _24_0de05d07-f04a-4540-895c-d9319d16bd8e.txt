รัฐบาลไทย-ข่าวทำเนียบรัฐบาล-"อนุทิน" เปิดอบรม นปส. รุ่น 83 ย้ำการเป็นผู้บริหารที่ดี ต้องรู้จักให้อภัย ใช้ซอฟต์พาวเวอร์สานความร่วมมือให้ปฏิบัติราชการสำเร็จเกิดประโยชน์ต่อประชาชนและชาติบ้านเมือง


วันจันทร์ที่ 21 เมษายน 2568
21/04/2568
พิมพ์
"อนุทิน" เปิดอบรม นปส. รุ่น 83 ย้ำการเป็นผู้บริหารที่ดี ต้องรู้จักให้อภัย ใช้ซอฟต์พาวเวอร์สานความร่วมมือให้ปฏิบัติราชการสำเร็จเกิดประโยชน์ต่อประชาชนและชาติบ้านเมือง
"อนุทิน" เปิดอบรม นปส. รุ่น 83 ย้ำการเป็นผู้บริหารที่ดี ต้องรู้จักให้อภัย ใช้ซอฟต์พาวเวอร์สานความร่วมมือให้ปฏิบัติราชการสำเร็จเกิดประโยชน์ต่อประชาชนและชาติบ้านเมือง
วันนี้ (21 เม.ย. 68) เวลา 09.00 น. นายอนุทิน ชาญวีรกูล รองนายกรัฐมนตรีและ รมว.มหาดไทย เป็นประธานเปิดการศึกษาอบรมหลักสูตรนักปกครองระดับสูง (นปส.) รุ่นที่ 83 พร้อมบรรยายพิเศษหัวข้อ "ประสบการณ์นักบริหาร" และเป็นประธานพิธีรับเหรียญที่ระลึกพระราชทานของพระบาทสมเด็จพระเจ้าอยู่หัว เพื่อมอบให้แก่ผู้เข้ารับการศึกษาอบรมฯ ณ ห้องประชุมอัษฎางค์ ชั้น 5 อาคารดำรงราชานุสรณ์ กระทรวงมหาดไทย
นายอนุทิน กล่าวว่า การเข้าอบรมตามหลักสูตร นปส. ถือเป็นจุดที่ผู้เข้ากำลังจะได้เปลี่ยนผ่านจากผู้ปฏิบัติ สู่การเป็นบริหารระดับสูงของหน่วยงาน เป็นโอกาสให้เพื่อนข้าราชการจากกระทรวงต่าง ๆ ได้มาแลกเปลี่ยนเรียนรู้ และที่สำคัญ คือ เป็นหลักสูตรที่สำนักงาน ก.พ. รับรอง ว่าเป็นหลักสูตรเสมือนหลักสูตรนักบริหารระดับสูง (นบส.) ที่มีศักดิ์และสิทธิ์เท่ากัน
นายอนุทิน กล่าวในช่วงหนึ่งของการบรรยายว่า การเป็นผู้บริหารต้องหาวิธีที่จะไปถึงจุดหมาย (กรอบนโยบาย) ที่วางไว้ แต่ต้องไม่ขัดต่อระเบียบกฎหมายและไม่ทำให้ผู้อื่นเดือดร้อน และการเป็นผู้บริหารที่ดี ไม่ว่าท่านจะอยู่ที่ใด ก็จะทำให้องค์กรเจริญรุ่งเรืองได้
นอกจากนี้ การเป็นผู้บริหารที่ดี ต้องรู้จักให้อภัย "forgive but not forget" ต้องมีความอดทนอดกลั้น ฟังผู้ใต้บังคับบัญชา ใช้อำนาจตามระเบียบตามกฎหมายอย่างถูกต้อง ใช้ Soft Power แทน Hard Power ซึ่งจะบันดาลให้เกิดความสำเร็จได้มากกว่า อีกทั้งต้องปกป้องดูแลลูกน้อง และใช้ความรู้ความสามารถ สายใยความสัมพันธ์อันดีมาใช้ให้งานสำเร็จอย่างมีประสิทธิภาพสูงสุดกับองค์กร แม้ว่าจะเจอสิ่งที่ท้าทายหลากหลายมากมาย แต่เราก็จะผ่านไปได้ เรารู้อะไรไม่สู้รู้จักกัน ร่วมมือช่วยกันแก้ไขปัญหาให้กับบ้านเมือง
"ขอให้ช่วงเวลา 11 สัปดาห์ตลอดหลักสูตร เป็นโอกาสที่ผู้อบรบหลักสูตรใช้ให้คุ้มค่า สร้างความรู้ ความสัมพันธ์อันจะนำไปสู่การทำงานและสนับสนุนงานร่วมกัน ใช้อานิสงส์จากการเรียนให้เกิดพลังในการปฏิบัติราชการให้สำเร็จและดีที่สุดต่อประชาชนและประเทศชาติบ้านเมือง" นายอนุทิน กล่าว
สำหรับพิธีเปิดฯ ในวันนี้ นายบุญจง วงศ์ไตรรัตน์ ผู้ช่วยรัฐมนตรีประจำกระทรวงมหาดไทย นายชำนาญวิทย์ เตรัตน์ รองปลัดกระทรวงมหาดไทย หัวหน้ากลุ่มภารกิจด้านกิจการความมั่นคงภายใน นายสยาม ศิริมงคล อธิบดีกรมการพัฒนาชุมชน นายนฤชา โฆษาศิวิไลซ์ อธิบดีกรมส่งเสริมการปกครองท้องถิ่น นายพงษ์นรา เย็นยิ่ง อธิบดีกรมโยธาธิการและผังเมือง คณะที่ปรึกษารัฐมนตรีว่าการกระทรวงมหาดไทย คณะผู้ตรวจราชการกระทรวงมหาดไทย คณาจารย์ประจำหลักสูตร พร้อมผู้เข้าร่วมศึกษาอบรมรวม 100 คน ร่วมรับฟัง

ที่มา : https://www.thaigov.go.th/news/contents/details/95577