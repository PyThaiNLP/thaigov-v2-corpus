รัฐบาลไทย-ข่าวทำเนียบรัฐบาล-“อนุทิน” ให้การต้อนรับผู้แทนข้าหลวงใหญ่ UNHCR ประเทศไทย พร้อมหารือแนวทางการดูแลผู้หนีภัยการสู้รบจากเมียนมา และผู้ไม่มีสถานะทางทะเบียน ตามหลักมนุษยธรรม


วันพุธที่ 23 เมษายน 2568
23/04/2568
พิมพ์
“อนุทิน” ให้การต้อนรับผู้แทนข้าหลวงใหญ่ UNHCR ประเทศไทย พร้อมหารือแนวทางการดูแลผู้หนีภัยการสู้รบจากเมียนมา และผู้ไม่มีสถานะทางทะเบียน ตามหลักมนุษยธรรม
“อนุทิน” ให้การต้อนรับผู้แทนข้าหลวงใหญ่ UNHCR ประเทศไทย พร้อมหารือแนวทางการดูแลผู้หนีภัยการสู้รบจากเมียนมา และผู้ไม่มีสถานะทางทะเบียน ตามหลักมนุษยธรรม
เมื่อวันที่ 22 เม.ย. 68 เวลา 15.00 น. นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ให้การต้อนรับ นางแทมมี่ ลินน์ ชาร์ป (Ms. Tammy Lynn Sharpe) ผู้แทนสำนักงานข้าหลวงใหญ่ผู้ลี้ภัยแห่งสหประชาชาติ (UNHCR) ประจำประเทศไทย และ น.ส.นีวีน อัลเบิร์ต (Ms. Nivene Albert) รองผู้แทน UNHCR ประจำประเทศไทย ในโอกาสเข้าเยี่ยมคารวะและร่วมหารือเพื่อหาแนวทางแก้ไขปัญหาด้านมนุษยธรรมเกี่ยวกับผู้หนีภัยการสู้รบจากเมียนมา และการพัฒนาสถานะบุคคลผู้ไม่มีสถานะทางทะเบียน ณ ห้องดำรงราชานุภาพ ชั้น 2 อาคารศาลาว่าการกระทรวงมหาดไทย
นายอนุทิน กล่าวว่า กระทรวงมหาดไทยตระหนักในด้านการเคารพสิทธิมนุษยชนและหลักมนุษยธรรมเพื่อดูแลช่วยเหลือผู้หนีภัยการสู้รบจากเมียนมาและบุคคลผู้ไม่มีสถานะทางทะเบียนอย่างต่อเนื่อง ซึ่งที่ผ่านมาได้มีสร้างความร่วมมือกับทุกภาคส่วนให้เข้ามาร่วมกันสนับสนุนทรัพยากรต่าง ๆ ตลอดจนงบประมาณเพื่อให้เกิดการขับเคลื่อนดูแลช่วยเหลือกลุ่มคนเหล่านี้ต่อไปได้
อย่างไรก็ตาม การดูแลช่วยเหลือกลุ่มผู้หนีภัยในพื้นที่พักพิงชั่วคราวฯ ต้องใช้งบประมาณที่ค่อนข้างสูง ดังนั้น จึงต้องมีการวางแผนให้ความช่วยเหลืออย่างยั่งยืนผ่านการสนับสนุนให้เข้าถึงระบบสาธารณสุขที่ดี มีการศึกษาที่ได้มาตรฐาน และการฝึกทักษะอาชีพให้กับกลุ่มคนเหล่านี้เพื่อที่พวกเขาจะได้ทักษะติดตัวไปใช้ในอนาคตข้างหน้าได้
นายอนุทิน กล่าวว่า ทางการไทยได้สนับสนุน การพัฒนาสถานะของบุคคลผู้ไม่มีสถานะทางทะเบียน โดยที่ผ่านมาได้มีการมอบบัตรประชาชนโดยผ่านการพิจารณาขั้นตอนตามกระบวนการทางกฎหมาย ให้แก่ประชาชนกลุ่มนี้ เพื่อเป็นการยกระดับคุณภาพชีวิตให้มีสถานะที่ถูกต้องทางกฎหมาย มีความปลอดภัยในชีวิต สามารถรับบริการสุขภาพที่ครอบคลุมได้มากยิ่งขึ้นอีกด้วย
“ขอขอบคุณ UNHCR ประจำประเทศไทย ที่ให้การสนับสนุนภารกิจด้านมนุษยธรรมอย่างต่อเนื่อง กระทรวงมหาดไทยจะดำเนินการสนับสนุนและขับเคลื่อนตามแนวทางของรัฐบาล ทั้งในเชิงปฏิบัติและเชิงนโยบาย รวมทั้งกระทรวงมหาดไทยจะสื่อสารให้พื้นที่พักพิงชั่วคราวฯ ทั้ง 9 แห่ง รวมถึงจังหวัด และผู้ที่เกี่ยวข้อง ตลอดจนผู้หนีภัยการสู้รบจากเมียนมา (ผภร.) ที่อาศัยอยู่ ได้เข้าใจในแนวทางของการดูแลช่วยเหลือให้เกิดความยั่งยืนต่อไป“ นายอนุทิน กล่าว
ด้าน นางแทมมี่ ลินน์ ชาร์ป กล่าวว่า ขอขอบคุณกระทรวงมหาดไทย ที่เปิดโอกาสให้เข้ามาหารือในประเด็นสำคัญในวันนี้ และในปี 2568 ก็จะครบรอบ 50 ปี ของการก่อตั้งสำนักศูนย์ดำเนินการเกี่ยวกับผู้อพยพ กระทรวงมหาดไทย ซึ่งถือเป็นโอกาสที่ดีที่จะได้มาร่วมพูดคุยกับทุกท่านเพื่อร่วมกันยกระดับภารกิจด้านการส่งเสริมมนุษยธรรม เสริมสร้างความร่วมมือในการทำงานกับกระทรวงมหาดไทยให้ก้าวหน้ามากยิ่งขึ้น
ทั้งนี้ นายไชยวัฒน์ จุนถิระพงศ์ อธิบดีกรมการปกครอง นายรอมดอน หะยีอาแว ผู้อำนวยการสำนักกิจการความมั่นคงภายใน ปค.  นายทรงกลด ขาวแจ้ง ผู้อำนวยการกลุ่มงานประสานนโยบายผู้อพยพและหลบหนีเข้าเมือง กองการต่างประเทศ สป. เข้าร่วมหารือในครั้งนี้ด้วย

ที่มา : https://www.thaigov.go.th/news/contents/details/95662