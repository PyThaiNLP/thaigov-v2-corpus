รัฐบาลไทย-ข่าวทำเนียบรัฐบาล-"วราวุธ" เยี่ยมบ้าน เคหะชุมชนฯ อู่ยา 1 สุพรรณบุรี ตั้งเป้า ช่วยกลุ่มเปราะบาง-ผู้มีรายได้น้อย เข้าไม่ถึงสินเชื่อสถาบันการเงิน


วันจันทร์ที่ 21 เมษายน 2568
"วราวุธ" เยี่ยมบ้าน เคหะชุมชนฯ อู่ยา 1 สุพรรณบุรี ตั้งเป้า ช่วยกลุ่มเปราะบาง-ผู้มีรายได้น้อย เข้าไม่ถึงสินเชื่อสถาบันการเงิน
"วราวุธ" เยี่ยมบ้าน เคหะชุมชนฯ อู่ยา 1 สุพรรณบุรี ตั้งเป้า ช่วยกลุ่มเปราะบาง-ผู้มีรายได้น้อย เข้าไม่ถึงสินเชื่อสถาบันการเงิน
วันที่ 21 เมษายน 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่ติดตามความคืบหน้าเพื่อยกระดับคุณภาพชีวิตของประชาชนในโครงการเคหะชุมชนและบริการชุมชนสุพรรณบุรี (อู่ยา 1) อ.เมือง จ.สุพรรณบุรี พร้อมส่งมอบบ้านให้กับผู้ได้รับอนุมัติสินเชื่อจากโครงการสินเชื่อเพื่อการพัฒนาที่อยู่อาศัยสำหรับผู้มีรายได้น้อย จำนวน 57 ราย และมอบถุงยังชีพให้กลุ่มผู้สูงอายุ เยี่ยมชมกิจกรรมพัฒนาคุณภาพชีวิต และตรวจเยี่ยมพื้นที่สำหรับพัฒนาเป็นสวนสาธารณะ เพื่อยกระดับมาตรฐานชุมชนสำหรับรองรับเด็กและผู้สูงอายุในโครงการเคหะชุมชนฯ โดยมี นายทวีพงษ์ วิชัยดิษฐ ผู้ว่าการการเคหะแห่งชาติ พร้อมคณะผู้บริหารกระทรวง พม. ร่วมลงพื้นที่โครงการเคหะชุมชนและบริการชุมชน จังหวัดสุพรรณบุรี (อู่ยา 1) ถนนอู่ยา-ดอนเจดีย์ ต.ดอนกำยาน อ.เมืองสุพรรณบุรี จ.สุพรรณบุรี
นายวราวุธ กล่าวว่า โครงการสินเชื่อเพื่อการพัฒนาที่อยู่อาศัยสำหรับผู้มีรายได้น้อย เป็นกลไกสำคัญในการช่วยเหลือประชาชนที่ไม่สามารถเข้าถึงสินเชื่อจากสถาบันการเงิน ให้มีโอกาสได้มีบ้านเป็นของตนเองอย่างแท้จริง ซึ่งจะช่วยลดความเหลื่อมล้ำและยกระดับคุณภาพชีวิตของการอยู่อาศัยอย่างมั่นคงและยั่งยืน กระทรวง พม. จะผลักดันให้ความช่วยเหลือประชาชนผู้มีรายได้น้อยและกลุ่มเปราะบางได้มีที่อยู่อาศัยที่มีคุณภาพชีวิตและสิ่งแวดล้อมที่ดีอย่างต่อเนื่อง
การเคหะแห่งชาติ (กคช.) กระทรวง พม. ได้จัดกิจกรรมส่งเสริมสุขภาวะของคนภายในชุมชน อาทิ การแจกจุลินทรีย์ที่มีประสิทธิภาพ (EM) การสอนทำน้ำยาล้างจานที่สามารถนำกลับไปใช้ได้ทันที และการให้ความรู้เกี่ยวกับการคัดแยกขยะ เพื่อสร้างมูลค่าจากของเหลือใช้ รวมถึงบูธกิจกรรมเกี่ยวกับการบริหารจัดการขยะในชุมชน ที่เริ่มตั้งแต่การคัดแยกขยะ ขยะเปียก ขยะรีไซเคิล ขยะพลาสติก ซึ่งทุกวันนี้ เราสามารถเปลี่ยนขยะให้เป็นเงินได้ เพราะนอกเหนือจากการสร้างความมั่นคงในการอยู่อาศัยแล้ว การพัฒนาคุณภาพชีวิตของชาวชุมชนนับเป็นเรื่องสำคัญเช่นเดียวกัน ดังนั้นจึงได้เปิดโอกาสให้ชาวชุมชน เข้ามามีส่วนร่วมในการดูแลรักษาชุมชนของตนเอง เพราะการพัฒนาชุมชนที่ดี จะต้องเริ่มจากการมีส่วนร่วมของชาวชุมชน อันนำไปสู่ชุมชนเข้มแข็งอย่างยั่งยืน
สำหรับผลการดำเนินงานโครงการสินเชื่อเพื่อการพัฒนาที่อยู่อาศัยสำหรับผู้มีรายได้น้อย นับตั้งแต่ปี 2563-2567 ทาง กคช. ได้อนุมัติสินเชื่อให้กับประชาชนที่เข้าร่วมโครงการฯ ซึ่งสามารถช่วยเหลือให้ผู้มีรายได้น้อยและกลุ่มเปราะบางมีบ้านเป็นของตนเอง 2.75 พันครัวเรือน และในปี 2568 ได้อนุมัติสินเชื่อเพิ่มอีก 408 ครัวเรือน เน้นกลุ่มลูกค้าทั่วไป และกลุ่มเปราะบางเป็นหลัก
ในส่วนของโครงการเคหะชุมชนฯ สุพรรณบุรี (อู่ยา 1) จัดสร้างเป็นที่พักอาศัยรวมทั้งสิ้นจำนวน 322 หน่วย ประกอบด้วย บ้านแฝด 2 ชั้น จำนวน 186 หน่วย ขนาดที่ดินประมาณ 21 ตารางวา พื้นที่การใช้สอยประกอบด้วย 2 ห้องนอน 1 ห้องน้ำ และพื้นที่ซักล้าง ราคาเริ่มต้น 850,000 บาท และบ้านแถว 2 ชั้น จำนวน 136 หน่วย ขนาดที่ดินประมาณ 16 ตารางวา พื้นที่การใช้สอยประกอบด้วย 2 ห้องนอน 1 ห้องน้ำ และพื้นที่ซักล้าง ราคาเริ่มต้น 710,000 บาท และที่สำคัญ โครงการนี้ยังได้รับการออกแบบตามแนวคิด ECO VILLAGE และ UNIVERSAL DESIGN พร้อมการันตีบ้านประหยัดพลังงาน "เบอร์ 5" จาก กฟผ. อีกทั้งมีแผนพัฒนาเป็นพื้นที่สีเขียว เพื่อให้บริการชุมชนโดยรอบอย่างเท่าเทียม
ประชาชนผู้ที่สนใจ สามารถเข้าชมบ้านตัวอย่างได้ที่โครงการฯ ซึ่งปัจจุบันเหลือเพียง 10 หลังสุดท้าย หรือสอบถามข้อมูลเพิ่มเติมได้ที่ ฝ่ายขาย กคช. โทร. 09 1047 1263 , สำนักงานเคหะจังหวัดสุพรรณบุรี โทร. 08 4387 4024 และ Call Center 1615
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #โครงการเคหะชุมชน #สุพรรณบุรี #กคช #การเคหะแห่งชาติ

ที่มา : https://www.thaigov.go.th/news/contents/details/95582