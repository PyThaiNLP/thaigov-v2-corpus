รัฐบาลไทย-ข่าวทำเนียบรัฐบาล-“Maha Songkran World Water Festival 2025” นักท่องเที่ยวทะลุล้าน สะท้อนพลัง Soft Power รัฐบาลเดินหน้ายกระดับอุตสาหกรรมการท่องเที่ยวไทยให้ก้าวสู่เวทีโลก ดันเศรษฐกิจโตทั่วประเทศ


วันศุกร์ที่ 18 เมษายน 2568
18/04/2568
พิมพ์
“Maha Songkran World Water Festival 2025” นักท่องเที่ยวทะลุล้าน สะท้อนพลัง Soft Power รัฐบาลเดินหน้ายกระดับอุตสาหกรรมการท่องเที่ยวไทยให้ก้าวสู่เวทีโลก ดันเศรษฐกิจโตทั่วประเทศ
“Maha Songkran World Water Festival 2025” นักท่องเที่ยวทะลุล้าน สะท้อนพลัง Soft Power รัฐบาลเดินหน้ายกระดับอุตสาหกรรมการท่องเที่ยวไทยให้ก้าวสู่เวทีโลก ดันเศรษฐกิจโตทั่วประเทศ
วันนี้ (18 เม.ย. 68) เวลา 08.00 น. นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า การจัดงาน Maha Songkran World Water Festival 2025 นับเป็นความสำเร็จที่สร้างกระแสตอบรับอย่างล้นหลามจากทั้งนักท่องเที่ยวชาวไทยและชาวต่างชาติ ซึ่งเดินทางเข้ามาท่องเที่ยวยังประเทศไทยเป็นจำนวนมาก โดยความสำเร็จของงานนี้ไม่เพียงสะท้อนถึงศักยภาพของประเทศในการจัดกิจกรรมขนาดใหญ่ระดับโลกเท่านั้น แต่ยังชี้ให้เห็นถึงการใช้ “ซอฟต์พาวเวอร์ (Soft Power)” ด้านวัฒนธรรมไทยอย่างมีประสิทธิภาพ ในการสร้างภาพลักษณ์ที่ดีงามต่อสายตาชาวโลก พร้อมทั้งส่งเสริมเศรษฐกิจฐานรากและสนับสนุนผู้ประกอบการในภาคการท่องเที่ยวทั่วประเทศอย่างเป็นรูปธรรม
นายอนุกูล กล่าวต่อว่า ความสำเร็จของการจัดงาน “มหกรรมสงกรานต์ระดับโลก” ซึ่งจัดขึ้น ณ ท้องสนามหลวง กรุงเทพมหานคร ระหว่างวันที่ 11 - 15 เมษายน พ.ศ. 2568 ที่ผ่านมา มีผู้เข้าร่วมงานรวม 1,106,999 คน แสดงให้เห็นถึงความสนใจและกระแสตอบรับอย่างล้นหลามจากทั้งชาวไทยและนักท่องเที่ยวต่างชาติ จากจำนวนผู้ร่วมงานทั้งหมด พบว่าเป็นชาวไทยจำนวน 999,810 คน และนักท่องเที่ยวชาวต่างชาติอีก 107,189 คน ซึ่งถือเป็นตัวเลขที่สะท้อนถึงการดึงดูดความสนใจจากทั่วทุกมุมโลกได้อย่างยอดเยี่ยม
ด้านความพึงพอใจของผู้เข้าร่วมงาน งานครั้งนี้ได้รับคะแนนในระดับสูงเป็นอย่างมาก โดยผู้ร่วมงานมีอัตราความพึงพอใจถึง 97.46% ขณะที่ ผู้ประกอบการที่มีส่วนร่วมในงานมีความพึงพอใจอยู่ที่ 94.54% นอกจากนี้ ยังพบว่ามีการรับรู้ข่าวสารของงานผ่านสื่อออนไลน์สูงถึง 84.91% ซึ่งแสดงถึงการสื่อสารและประชาสัมพันธ์ที่มีประสิทธิภาพ ส่วนด้านเศรษฐกิจ งานมหกรรมสงกรานต์ในครั้งนี้ก่อให้เกิดกระแสเงินหมุนเวียนในระบบรวมกว่า 4,097 ล้านบาท แบ่งออกเป็นรายได้ตรงเข้าสู่อุตสาหกรรมท่องเที่ยวจำนวน 1,589 ล้านบาท และ ผลกระทบทางเศรษฐกิจทางอ้อมอีก 2,507 ล้านบาท โดยมีการคาดการณ์ว่ารัฐจะสามารถจัดเก็บรายได้จากภาษีได้สูงถึง 678 ล้านบาท
นายอนุกูล กล่าวต่อว่า อีกหนึ่งตัวชี้วัดที่สะท้อนถึงความสำเร็จของงาน คือ ความตั้งใจในการเข้าร่วมงานของประชาชน ซึ่งอยู่ที่ 85.39% และยังสามารถกระตุ้นความต้องการในการเดินทางท่องเที่ยวของผู้เข้าร่วมงานได้มากถึง 97.37% แสดงให้เห็นถึงศักยภาพของงานในการส่งเสริมการท่องเที่ยวและกระตุ้นเศรษฐกิจในระดับประเทศอย่างแท้จริง ซึ่งตัวเลขต่าง ๆ ที่เกิดขึ้นภายหลังการจัดงานเป็นหลักฐานที่ชัดเจนว่าประเทศไทยยังคงเป็นหนึ่งในจุดหมายปลายทางยอดนิยมของนักท่องเที่ยวทั่วโลก งานมหาสงกรานต์ครั้งนี้ไม่เพียงแต่แสดงให้เห็นถึงความร่วมมือที่เข้มแข็งระหว่างภาครัฐและภาคเอกชนในการผลักดันกิจกรรมระดับนานาชาติเท่านั้น ยังเป็นจุดเริ่มต้นที่ดีในการต่อยอดกิจกรรมด้านการท่องเที่ยวตลอดทั้งปีอีกด้วย
ทั้งนี้ ภาคเอกชนต่างมีความเชื่อมั่นว่า ภาคการท่องเที่ยวของประเทศไทยในปี 2568 จะยังคงเติบโตอย่างต่อเนื่อง และมีบทบาทสำคัญในการขับเคลื่อนเศรษฐกิจภาพรวมของประเทศ โดยเฉพาะในด้านการสร้างรายได้ การกระจายรายได้สู่ท้องถิ่น และการสร้างโอกาสทางเศรษฐกิจที่ทั่วถึงในทุกภูมิภาค โดยเฉพาะหอการค้าไทยและหอการค้าจังหวัดทั่วประเทศ ที่ประกาศให้ความร่วมมือกับทุกภาคส่วนอย่างใกล้ชิด ในการผลักดันและส่งเสริมอุตสาหกรรมการท่องเที่ยวของไทยให้เติบโตอย่างมั่นคงและยั่งยืน พร้อมมุ่งเน้นการรักษามาตรฐานและยกระดับคุณภาพการให้บริการในทุกมิติ เพื่อสร้างความประทับใจและความเชื่อมั่นให้แก่นักท่องเที่ยวจากทั่วโลก ซึ่งจะส่งผลดีในระยะยาวต่อเศรษฐกิจและภาพลักษณ์ของประเทศไทยบนเวทีโลก
“งาน Maha Songkran World Water Festival 2025 ถือเป็นต้นแบบของการจัดอีเวนต์ระดับโลกที่สามารถผสานอัตลักษณ์วัฒนธรรมไทยเข้ากับการส่งเสริมเศรษฐกิจและภาพลักษณ์ของประเทศได้อย่างลงตัว และยังเป็นจุดเริ่มต้นของโอกาสใหม่ ๆ ในการยกระดับอุตสาหกรรมการท่องเที่ยวไทยให้ก้าวสู่เวทีโลกได้อย่างมั่นคงและยั่งยืนในระยะยาว” นายอนุกูล ย้ำ

ที่มา : https://www.thaigov.go.th/news/contents/details/95493