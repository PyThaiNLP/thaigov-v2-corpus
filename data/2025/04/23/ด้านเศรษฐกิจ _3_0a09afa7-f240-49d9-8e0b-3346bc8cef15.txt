รัฐบาลไทย-ข่าวทำเนียบรัฐบาล-ประธานบอร์ด บขส. ตรวจการอำนวยความสะดวกประชาชนเดินทางกลับเข้ากรุงเทพฯ ณ สถานีขนส่งหมอชิต 2 พร้อมสรุปยอดเดินทางเทศกาลสงกรานต์ 8 วัน (9 - 16 เมษายน 2568) เกือบ 1 ล้านคน 


วันพฤหัสบดีที่ 17 เมษายน 2568
ประธานบอร์ด บขส. ตรวจการอำนวยความสะดวกประชาชนเดินทางกลับเข้ากรุงเทพฯ ณ สถานีขนส่งหมอชิต 2 พร้อมสรุปยอดเดินทางเทศกาลสงกรานต์ 8 วัน (9 - 16 เมษายน 2568) เกือบ 1 ล้านคน
....
วันนี้ (17 เมษายน 2568) นายสรพงศ์ ไพฑูรย์พงษ์ รองปลัดกระทรวงคมนาคม ในฐานะประธานกรรมการ บริษัท ขนส่ง จำกัด (บขส.) ลงพื้นที่บริเวณจุดบริการแท็กซี่ และจุดพักคอยรถเมล์องค์การขนส่งมวลชนกรุงเทพ (ขสมก.) เพื่อตรวจความเรียบร้อยในการอำนวยความสะดวกประชาชนที่เดินทางกลับเข้ากรุงเทพฯ ณ สถานีขนส่งผู้โดยสารกรุงเทพ (จตุจักร) หรือหมอชิต 2 พบว่า ในช่วงเช้าเวลา 05.00 - 08.00 น. จะมีผู้โดยสารรอรถแท็กซี่จำนวนมาก บขส. จึงแนะนำให้ผู้โดยสารเลือกใช้บริการรถโดยสาร (รถเมล์) ของ ขสมก. ซึ่งได้จัดรถเมล์เข้าจอดรับ - ส่งบริการประชาชนภายในสถานีขนส่งหมอชิต 2 เพื่อเชื่อมต่อระหว่างสถานีรถไฟฟ้า BTS หมอชิต และ MRT สวนจตุจักร ทำให้เกิดความสะดวกและรวดเร็วในการเดินทางมากขึ้น
นายชัชวาล พรอมรธรรม กรรมการฯ รักษาการแทนกรรมการผู้จัดการใหญ่ บขส. กล่าวว่า ได้สรุปข้อมูลการเดินทางประชาชนช่วงเทศกาลสงกรานต์ 2568 วันที่ 9 - 16 เมษายน 2568 รวม 8 วัน มีประชาชนเดินทาง (เที่ยวไป - กลับ) 993,712 คน ใช้รถโดยสาร (รถ บขส. และรถร่วม) 55,973 เที่ยว แบ่งเป็นเที่ยวไป 537,712 คน ใช้รถโดยสาร 28,284 เที่ยว เที่ยวกลับ 456,000 คน ใช้รถโดยสาร 27,689 เที่ยว โดยประชาชนเดินทางออกไปยังจังหวัดในภาคตะวันออกเฉียงเหนือมากที่สุด รองลงเป็นภาคเหนือและภาคใต้ตามลำดับ ทั้งนี้   จากข้อมูลการเดินทางเที่ยวไป พบว่า ในวันที่ 11 เมษายน 2568 มีประชาชนเดินทางออกจากกรุงเทพฯ สูงสุด 106,337 คน ใช้รถโดยสาร 4,214 เที่ยว และในวันที่ 16 เมษายน 2568 มีประชาชนเดินทางกลับเข้ากรุงเทพฯ สูงสุด 81,014 คน ใช้รถโดยสาร 7,414 เที่ยว
สำหรับข้อมูลการเดินรถเมื่อวานนี้ (16 เมษายน 2568) มีประชาชนเดินทางด้วยรถโดยสาร (เที่ยวไป - กลับ) รวม 130,640 คน ใช้รถโดยสาร 7,414 เที่ยว แบ่งเป็นเที่ยวกลับ 81,014 คน ใช้รถโดยสาร 3,890 เที่ยว เที่ยวไป 49,626 คน ใช้รถโดยสาร 3,524 เที่ยว ส่วนข้อมูลสถิติรถโดยสารที่เกิดอุบัติเหตุช่วงเทศกาลสงกรานต์ 2568 วันที่ 9 - 16 เมษายน 2568 รวม 8 วัน พบว่า รถโดยสาร บขส. อุบัติเหตุเป็นศูนย์ ขณะที่รถร่วมบริการเกิดอุบัติเหตุ 3 ครั้ง บาดเจ็บ 31 ราย ไม่มีผู้เสียชีวิต ทั้งนี้ บขส. กำชับให้พนักงานรถโดยสาร บขส. และรถร่วมบริการให้ความสำคัญด้านมาตรการความปลอดภัยในการเดินทางอย่างต่อเนื่อง เพื่อป้องกันและลดอุบัติเหตุ โดยช่วงเทศกาลสงกรานต์ที่ผ่านมา บขส. สามารถจัดการเดินรถอำนวยความสะดวกประชาชนได้อย่างเพียงพอ ไม่มีผู้โดยสารตกค้าง และได้จัดจุดรับ - ส่งผู้โดยสารที่สถานีกลางกรุงเทพอภิวัฒน์ เพื่อให้ผู้โดยสารสามารถเลือกเดินทางเชื่อมต่อรถไฟ รถไฟฟ้า MRT สายสีน้ำเงิน สายสีแดง รถเมล์ ขสมก. และแท็กซี่ได้สะดวกขึ้น ตามนโยบายกระทรวงคมนาคม รวมถึงร่วมมือกับหน่วยงานที่เกี่ยวข้องดำเนินการตรวจเข้มความพร้อมรถโดยสารและพนักงานขับรถ เพื่อเพิ่มความปลอดภัยในการเดินทาง
อย่างไรก็ตาม แม้จะสิ้นสุดเทศกาลสงกรานต์ 2568 แล้ว แต่ยังมีประชาชนที่ขอลาหยุดต่อ บขส. คาดว่าในช่วงวันที่ 19 - 20 เมษายน 2568 จะมีประชาชนทยอยเดินทางกลับเข้ากรุงเทพฯ อย่างต่อเนื่อง จึงได้จัดเตรียมรถโดยสาร 4,000 เที่ยววิ่ง รองรับผู้โดยสารวันละ 80,000 - 90,000 คน เพื่ออำนวยความสะดวกประชาชนในการเดินทางด้วยระบบขนส่งสาธารณะ ผู้โดยสารสามารถสอบถามข้อมูลการเดินทางและจองตั๋ว บขส. ล่วงหน้าได้ที่เว็บไซต์ บขส. Application E-ticket Facebook Page : บขส. Line : บขส.99 และช่องจำหน่ายตั๋วโดยสาร บขส. ทั่วประเทศ หรือ โทร. 0 2936 3660 ในวันและเวลาราชการ

ที่มา : https://www.thaigov.go.th/news/contents/details/95478