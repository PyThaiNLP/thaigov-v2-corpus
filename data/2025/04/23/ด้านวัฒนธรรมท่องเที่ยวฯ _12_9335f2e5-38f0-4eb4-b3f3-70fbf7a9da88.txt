รัฐบาลไทย-ข่าวทำเนียบรัฐบาล-วธ. ชวนเที่ยว “สงกรานต์บ้านฉัน ณ กาญจนบุรี สืบสานประเพณีท้องถิ่น”  ชาวมอญ ส่งเสริมการฟื้นฟูและสืบสานให้จัดประเพณีสงกรานต์ตามแบบวิถีไทย รวมทั้งสร้างเสริมความสามัคคีในชุมชน


วันพฤหัสบดีที่ 17 เมษายน 2568
วธ. ชวนเที่ยว “สงกรานต์บ้านฉัน ณ กาญจนบุรี สืบสานประเพณีท้องถิ่น”  ชาวมอญ ส่งเสริมการฟื้นฟูและสืบสานให้จัดประเพณีสงกรานต์ตามแบบวิถีไทย รวมทั้งสร้างเสริมความสามัคคีในชุมชน
วธ. ชวนเที่ยว “สงกรานต์บ้านฉัน ณ กาญจนบุรี สืบสานประเพณีท้องถิ่น”  ชาวมอญ ส่งเสริมการฟื้นฟูและสืบสานให้จัดประเพณีสงกรานต์ตามแบบวิถีไทย รวมทั้งสร้างเสริมความสามัคคีในชุมชน
วธ. ชวนเที่ยว “สงกรานต์บ้านฉัน ณ กาญจนบุรี สืบสานประเพณีท้องถิ่น”  ชาวมอญ ส่งเสริมการฟื้นฟูและสืบสานให้จัดประเพณีสงกรานต์ตามแบบวิถีไทย รวมทั้งสร้างเสริมความสามัคคีในชุมชน
(๑๗ เมษายน ๒๕๖๘ เวลา ๐๘.๐๐ น.) กระทรวงวัฒนธรรม โดยกรมส่งเสริมวัฒนธรรม ร่วมกับภาคีเครือข่ายเปิดพิธีแห่ผ้าห่มพระแท่น เทศกาลสงกรานต์ ในงาน “สงกรานต์บ้านฉัน ณ กาญจนบุรี สืบสานประเพณีท้องถิ่น” ณ วัดพระแท่นดงรังวรวิหาร โดยมีพระราชวิสุทธาภรณ์ รองเจ้าคณะจังหวัดกาญจนบุรี เจ้าอาวาสวัดพระแท่นดงรังวรวิหาร พระอารามหลวง เป็นประธานฝ่ายสงฆ์ นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม มอบหมายให้นางสาวพลอย ธนิกุล ผู้ช่วยรัฐมนตรีประจำกระทรวงวัฒนธรรม เป็นประธานฝ่ายฆราวาส และมีนายสำรวย นักการเรียน ผู้ตรวจราชการกระทรวงวัฒนธรรม วัฒนธรรมจังหวัดกาญจนบุรี ผู้บริหารกรมส่งเสริมวัฒนธรรม นายอำเภอท่ามะกา ผู้บริหารองค์กรปกครองส่วนท้องถิ่น ประธานสภาวัฒนธรรมอำเภอท่ามะกา คณะกรรมการสภาวัฒนธรรมจังหวัดกาญจนบุรี แขกผู้มีเกียรติ และประชาชนในพื้นที่ เข้าร่วมงานฯ
นางสาวพลอย กล่าวว่า งานสงกรานต์ในจังหวัดกาญจนบุรีเป็นการเฉลิมฉลองที่ผสมผสานวัฒนธรรมไทยและมอญอย่างลงตัว โดยผู้คนในพื้นที่จำนวนมากจะพากันทำกิจกรรมต่าง ๆ อย่างสนุกสนานและอบอุ่น อาทิ การทำบุญตักบาตร การก่อเจดีย์ทรายขนาดใหญ่ การรดน้ำพระสงฆ์มอญ การแต่งตัวด้วยเสื้อผ้าแบบมอญที่สวยงาม กิจกรรมการละเล่นพื้นบ้านเช่น การละเล่นสะบ้า และการชิมอาหารพื้นบ้านแบบมอญ ตลอดจนการรับชมการแข่งขันเรือยาว ๑๒ ฝีพาย และการแสดงย้อนยุคต่าง ๆ สำหรับการจัดงาน “สงกรานต์บ้านฉัน ณ กาญจนบุรี สืบสานประเพณีท้องถิ่น” ในครั้งนี้ จัดขึ้นในวันที่ ๑๑ , ๑๓ , ๑๗ และ ๑๘ เมษายน ๒๕๖๘ มีกิจกรรมอันสนุกสนานมากมาย โดยวันที่ ๑๗ เมษายน ๒๕๖๘ จัด ณ วัดพระแท่นดงรังวรวิหาร พบกับพิธีสมโภชผ้าห่มและพระแท่น ขบวนแห่ผ้าห่มพระแท่น พิธีสรงน้ำพระ รดน้ำขอพรผู้สูงอายุ และการแสดงทางวัฒนธรรม ได้แก่ “รำนิราศพระแท่น” และ “รำนาฏศิลป์” และวันที่ ๑๘ เมษายน ๒๕๖๘ ซึ่งเป็นวันสุดท้ายของงานในครั้งนี้ จะได้พบกับพิธีสรงน้ำหลวงพ่อดำ พิธีสรงน้ำพระ รดน้ำขอพรผู้สูงอายุ การแสดงทางวัฒนธรรมของชุมชน การแสดงกลองยาว การแสดงของศิลปินลูกทุ่ง และการร่วมรับประทานอาหารถิ่น “ฟรี” ณ วัดตะคร้ำเอน ซึ่งกิจกรรมดังกล่าวจะทำให้ผู้เข้าร่วมงานทุกท่านมีส่วนร่วมในการส่งเสริมการฟื้นฟูและสืบสานให้จัดประเพณีสงกรานต์ตามแบบวิถีไทย รวมทั้งสร้างเสริมความสามัคคีในชุมชนในการมีโอกาสทำงานร่วมกัน โดยใช้งานประเพณีวัฒนธรรมเป็นศูนย์รวมจิตใจ ก่อให้เกิดความร่วมแรงร่วมใจ เกิดความรัก ความสนุกสนาน อันจะนำไปสู่ความเข้มแข็งและเกิดสำนึกรักท้องถิ่น อีกทั้งการจัดงานดังกล่าวจะช่วยส่งเสริมเอกลักษณ์และภาพลักษณ์ที่ดีของประชาชนจังหวัดกาญจนบุรี ในการมีส่วนร่วมทำบุญบำรุงสนับสนุนและอนุรักษ์ประเพณีและวัฒนธรรมท้องถิ่น และเพื่อปลูกจิตสำนึกให้เด็ก เยาวชน ประชาชนในท้องถิ่นเกิดความตระหนัก และเข้ามามีส่วนร่วมในการอนุรักษ์ ฟื้นฟู และสืบสานภูมิปัญญา และคุณค่าความหลากหลายทางวัฒนธรรม ทั้งที่เป็นชีวิต ค่านิยมที่ดีงาม และความเป็นไทย ตลอดจนส่งเสริม Soft Power และสร้างรายได้แก่ประชาชนในจังหวัดกาญจนบุรี โดยใช้ภูมิปัญญาพื้นบ้านและวัฒนธรรมสร้างสรรค์
นางสาวพลอย กล่าวอีกว่า รัฐบาล และทุกภาคส่วน ร่วมบูรณาการในการส่งเสริมประเพณีสงกรานต์ โดยจัดงาน "เย็นทั่วหล้ามหาสงกรานต์" ทั่วประเทศ เพื่อส่งเสริมประเพณีไทย นำเสนอความงดงามของวัฒนธรรมไทยและต้อนรับนักท่องเที่ยวจากทั่วทุกมุมโลก มาร่วมสัมผัสประสบการณ์สงกรานต์และร่วมเฉลิมฉลองเทศกาลนี้อย่างยิ่งใหญ่ไปด้วยกัน และมีความคาดหวังผลในการส่งเสริมประเพณีสงกรานต์ในปีนี้ ให้คนไทยทั่วโลกภาคภูมิใจและร่วมสืบสานประเพณีสงกรานต์ มรดกภูมิปัญญาทางวัฒนธรรมของมนุษยชาติ พร้อมยกระดับประเพณีสงกรานต์สู่ World Event เป็นหมุดหมายของนักท่องเที่ยวทั่วโลก โดยมีการคาดการณ์ว่าจะสร้างรายได้จากงานเทศกาลสงกรานต์ ๒๕๖๘ นี้ ได้ถึง ๒๖,๕๐๐ล้านบาท / และจะมีนักท่องเที่ยวต่างชาติเดินทางมาร่วมงานถึง ๔๗๖,๐๐๐คน / และนักท่องเที่ยวไทยเพิ่ม ๔,๔๑๘,๕๐๐ คน
สุดท้ายนี้ นางสาวพลอย ฝากถึงพี่น้องประชาชนและนักท่องเที่ยวว่าประเพณีสงกรานต์เป็นมรดกทางวัฒนธรรมของไทยที่มีความหมายมากกว่าการเล่นน้ำ แต่เป็นเทศกาลแห่งความรัก ความกตัญญู และความอบอุ่นของครอบครัว ซึ่งควรค่าแก่การส่งต่อไปสู่สายตาชาวโลก "สงกรานต์ไทยคือมรดกทางวัฒนธรรมที่ควรค่าแก่การอนุรักษ์และสืบทอดให้คนรุ่นหลัง เราต้องการให้สงกรานต์เป็นเทศกาลที่ทุกคนต้องมาเยือน อย่างน้อยครั้งหนึ่งในชีวิต"
กระทรวงวัฒนธรรมขอเชิญชวนทุกท่านเตรียมตัวให้พร้อมกับสงกรานต์ ๒๕๖๘ ซึ่งจะเป็นเทศกาลที่มอบประสบการณ์สุดประทับใจให้แก่ทั้งคนไทยและชาวโลก ติดตามรายละเอียดเพิ่มเติมได้ที่ เว็บไซต์กรมส่งเสริมวัฒนธรรม: www.culture.go.th หรือ Facebook กรมส่งเสริมวัฒนธรรม

ที่มา : https://www.thaigov.go.th/news/contents/details/95491