รัฐบาลไทย-ข่าวทำเนียบรัฐบาล-กรมทางหลวงชนบท ก่อสร้างถนนสาย ง2 ผังเมืองรวมเมืองร้อยเอ็ด จังหวัดร้อยเอ็ด คืบหน้ากว่า 63% 


วันพุธที่ 23 เมษายน 2568
กรมทางหลวงชนบท ก่อสร้างถนนสาย ง2 ผังเมืองรวมเมืองร้อยเอ็ด จังหวัดร้อยเอ็ด คืบหน้ากว่า 63%
.....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ได้ดำเนินโครงการก่อสร้างถนนสาย ง2 ผังเมืองรวมเมืองร้อยเอ็ด จังหวัดร้อยเอ็ด เพื่อพัฒนาเมืองและแก้ไขปัญหาโครงสร้างพื้นฐานด้านคมนาคม และการขนส่งในชุมชนเมืองให้มีความสมบูรณ์ มีความคืบหน้ากว่าร้อยละ 63 อยู่ระหว่างงานเทผิวจราจรคอนกรีต คาดว่าจะแล้วเสร็จในช่วงปลายปี 2568 ใช้งบประมาณ 569.7 ล้านบาท
โครงการฯ เป็นการก่อสร้างต่อจากถนนสาย รอ.3073 บริเวณช่วง กม. ที่ 3+810 (แยกเทวาภิบาล) - 11+193 (แยกประเสริฐสงคราม) ระยะทาง 7.383 กิโลเมตร เชื่อมต่อกับ ทล.23 ผิวจราจรแบบคอนกรีตเสริมเหล็ก ขนาด 4 ช่องจราจร กว้างช่องละ 3.50 เมตร เกาะกลางเป็นแบบกำแพงคอนกรีตแบ่งทิศทางจราจรบริเวณทางแยก เกาะกลางแบบทาสีตีเส้น ก่อสร้างทางเท้า ระบบระบายน้ำ เครื่องหมายจราจร ไฟฟ้าแสงสว่าง และสิ่งอำนวยความปลอดภัยตลอดสายทาง ทั้งนี้ เมื่อโครงการฯ แล้วเสร็จ จะรองรับการเจริญเติบโตและขยายชุมชนเมืองร้อยเอ็ดทางทิศใต้ บรรเทาปัญหาการจราจรติดขัดในตัวเมืองร้อยเอ็ดให้การเดินทางมีความสะดวกรวดเร็วปลอดภัยยิ่งขึ้น และเชื่อมต่อโครงข่ายคมนาคมขนส่งภาคตะวันออกเฉียงเหนือให้สมบูรณ์ ตลอดจนเป็นการส่งเสริมเศรษฐกิจด้านการท่องเที่ยวบึงพลาญชัย และวัดผาน้ำทิพย์เทพประสิทธิ์วนารามของจังหวัดร้อยเอ็ดอีกด้วย

ที่มา : https://www.thaigov.go.th/news/contents/details/95637