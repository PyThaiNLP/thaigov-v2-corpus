รัฐบาลไทย-ข่าวทำเนียบรัฐบาล-“สมศักดิ์” หนุนพัฒนาศักยภาพ อสม. นนทบุรี เป็น อสม.เชี่ยวชาญ ช่วยคนไทยห่างไกล NCDs


วันศุกร์ที่ 18 เมษายน 2568
“สมศักดิ์” หนุนพัฒนาศักยภาพ อสม. นนทบุรี เป็น อสม.เชี่ยวชาญ ช่วยคนไทยห่างไกล NCDs
รัฐมนตรีว่าการกระทรวงสาธารณสุข เปิดโครงการเสริมพลังความรู้ อสม. สู่ อสม.เชี่ยวชาญ เพื่อคนไทยห่างไกล NCDs จังหวัดนนทบุรี สนับสนุน อสม. ทำงานร่วมกับศูนย์คนไทยห่างไกล NCDS ในหน่วยบริการปฐมภูมิ
รัฐมนตรีว่าการกระทรวงสาธารณสุข เปิดโครงการเสริมพลังความรู้ อสม. สู่ อสม.เชี่ยวชาญ เพื่อคนไทยห่างไกล NCDs จังหวัดนนทบุรี สนับสนุน อสม. ทำงานร่วมกับศูนย์คนไทยห่างไกล NCDS ในหน่วยบริการปฐมภูมิ ให้คำปรึกษาแก่ประชาชนในพื้นที่นนทบุรี ซึ่งมี NCDs Remission Clinic ครบทุกโรงพยาบาล และ NCDs Prevention Center ในสำนักงานสาธารณสุขอำเภอครบทุกแห่ง
วันนี้ (18 เมษายน 2568) ที่ อาคารยิมเนเซียม สนามกีฬากลางองค์การบริหารส่วนจังหวัดนนทบุรี นายสมศักดิ์ เทพสุทิน รัฐมนตรีว่าการกระทรวงสาธารณสุข เปิดโครงการเสริมพลังความรู้ อสม. สู่ อสม.เชี่ยวชาญ เพื่อคนไทยห่างไกล NCDs จังหวัดนนทบุรี ประจำปีงบประมาณ พ.ศ.2568 โดยมี นพ.โอภาส การย์กวินพงศ์ ปลัดกระทรวงสาธารณสุข นายเกียรติศักดิ์ ตรงศิริ ผู้ว่าราชการจังหวัดนนทบุรี ผู้บริหารกระทรวงสาธารณสุข ส่วนราชการ และ อสม. เข้าร่วมกว่า 2,500 คน
นายสมศักดิ์ กล่าวว่า กระทรวงสาธารณสุขขับเคลื่อนนโยบายคนไทยห่างไกล NCDs โดยให้ความสำคัญกับการปฏิบัติตามแนวคิดเวชศาสตร์วิถีชีวิต ครอบคลุมทั้งด้านการกิน การออกกำลังกาย การนอน การงดพฤติกรรมเสี่ยงเกิดโรค การจัดการความเครียด และความสัมพันธ์กับผู้คนรอบข้าง โดยมี อสม. เป็นกำลังสำคัญในการถ่ายทอดความรู้ไปสู่ประชาชน พร้อมทั้งพัฒนาศักยภาพ อสม. ให้เป็น อสม.เชี่ยวชาญ ทำหน้าที่สนับสนุนการดำเนินงานของศูนย์คนไทยห่างไกล NCDs ในหน่วยบริการปฐมภูมิ รวมถึงให้คำปรึกษาแก่ประชาชนในพื้นที่ เพื่อช่วยป้องกันไม่ให้เกิดโรค NCDs ในอนาคต
สำหรับจังหวัดนนทบุรี ได้จัดตั้ง NCDs Remission Clinic ในทุกโรงพยาบาลศูนย์ โรงพยาบาลทั่วไป และ รพ.สต. ครบทุกแห่ง ให้บริการดูแลฟื้นฟูผู้ป่วยเรื้อรัง เช่น เบาหวานชนิดที่ 2 ที่เกิดจากร่างกายมีภาวะดื้ออินซูลิน โรคอ้วน โรคความดันโลหิตสูง โรคไขมันในเลือดสูง และโรคเมตาบอลิกอื่นๆ เพื่อให้เข้าสู่ภาวะสงบ  โดยในส่วนของผู้ป่วยโรคเบาหวานชนิดที่ 2 จำนวน 60,857 คน ได้เข้ารับบริการใน NCDs Remission Clinic 1,719 คน มีผู้ป่วยที่โรคเข้าสู่ระยะสงบ 145 คน หยุดยาได้ 113 คน  ลดขนาดยาได้ 143 คน และน้ำหนักลดลง 845 คน นอกจากนี้ ยังจัดตั้ง NCDs Prevention Center แล้วทุกสำนักงานสาธารณสุขอำเภอ
“สำหรับ พ.ร.บ. อสม. ล่าสุดเมื่อวันที่ 8 เมษายน ที่ผ่านมา คณะรัฐมนตรีได้มีมติอนุมัติในหลักการและส่งไปยังสภาผู้แทนราษฎรเพื่อพิจารณา ก่อนจะประกาศใช้เป็นกฎหมายตามขั้นตอนต่อไป ซึ่ง พ.ร.บ.ฉบับนี้จะช่วยเพิ่มสิทธิประโยชน์สวัสดิการที่เป็นการยกระดับคุณภาพชีวิตและสร้างความมั่นคงในการปฏิบัติหน้าที่ของพี่น้อง อสม.” นายสมศักดิ์กล่าว
************************************ 18 เมษายน 2568

ที่มา : https://www.thaigov.go.th/news/contents/details/95503