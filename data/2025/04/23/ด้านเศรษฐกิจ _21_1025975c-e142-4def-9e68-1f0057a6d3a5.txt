รัฐบาลไทย-ข่าวทำเนียบรัฐบาล-ร่วมฉลอง 150 ปี กระทรวงการคลัง ณ ศูนย์ประชุมแห่งชาติสิริกิติ์ เปิดจองพันธบัตรออมทรัพย์ คนละไม่เกิน 2 ล้านบาท


วันจันทร์ที่ 21 เมษายน 2568
21/04/2568
พิมพ์
ร่วมฉลอง 150 ปี กระทรวงการคลัง ณ ศูนย์ประชุมแห่งชาติสิริกิติ์ เปิดจองพันธบัตรออมทรัพย์ คนละไม่เกิน 2 ล้านบาท
เนื่องในวาระครบรอบ 150 ปี วันสถาปนากระทรวงการคลัง สบน. เปิดจำหน่ายพันธบัตรออมทรัพย์ “รุ่น 150 ปี กระทรวงการคลัง” วงเงิน 300 ลบ. ในวันที่ 1-3 พ.ค.2568 ที่ให้ผลตอบแทนสูง หน่วยละ 1,000,000 บาท ป็นเจ้าของ “รูปจำลองใบพันธบัตรที่ระลึก” ที่ออกแบบเป็นพิเศษ
นายพชร อนันตศิลป์ ผู้อำนวยการสำนักงานบริหารหนี้สาธารณะ ขอแจ้งว่า เนื่องในวาระครบรอบ 150 ปี วันสถาปนากระทรวงการคลัง สำนักงานบริหารหนี้สาธารณะ (สบน.) ขอเชิญชวนประชาชนร่วมเป็นส่วนหนึ่งในวาระพิเศษ กับการเปิดจำหน่ายพันธบัตรออมทรัพย์ “รุ่น 150 ปี กระทรวงการคลัง” วงเงิน 300 ล้านบาท ในวันที่ 1-3 พฤษภาคม 2568 ณ ศูนย์ประชุมแห่งชาติสิริกิติ์ ที่ให้ผลตอบแทนสูง หน่วยละ 1,000,000 บาท พร้อมเป็นเจ้าของ “รูปจำลองใบพันธบัตรที่ระลึก” ที่ออกแบบเป็นพิเศษ จำหน่ายเฉพาะในงาน และมีจำนวนเพียง 150 ใบ เท่านั้น
นอกจากนี้ จะมีพันธบัตรออมทรัพย์ของกระทรวงการคลัง ในปีงบประมาณ พ.ศ. 2568 ครั้งที่ 1 วงเงินรวม 35,000 ล้านบาท จำหน่ายในวันที่ 8-16 พฤษภาคม 2568 ผ่านช่องทางต่างๆ ได้แก่ วอลเล็ต สบม. (สะสมบอนด์มั่งคั่ง) บนแอปพลิเคชันเป๋าตัง วงเงิน 10,000 ล้านบาท และธนาคารตัวแทนจำหน่าย วงเงิน 25,000 ล้านบาท รายละเอียดเป็นดังนี้
1. การจำหน่ายพันธบัตรออมทรัพย์ รุ่น 150 ปี กระทรวงการคลัง ของกระทรวงการคลัง ในปีงบประมาณ พ.ศ. 2568
การจำหน่ายพันธบัตรออมทรัพย์ รุ่น 150 ปี กระทรวงการคลัง ของกระทรวงการคลัง ในปีงบประมาณ พ.ศ. 2568
วงเงิน    300 ล้านบาท
วันจองซื้อและ
ช่องทางการจำหน่าย    1-3 พฤษภาคม 2568
บูธสำนักงานบริหารหนี้สาธารณะ งานวันคล้ายวันสถาปนากระทรวงการคลัง ครบรอบ 150 ปี
ณ ศูนย์ประชุมแห่งชาติสิริกิติ์ อาคาร 3-4 ชั้น G
รุ่นอายุและอัตราดอกเบี้ย
(จ่ายดอกเบี้ยทุก 3 เดือน)    15 ปี
3.15% ต่อปี
วงเงินจองซื้อขั้นต่ำ – ขั้นสูง (พันธบัตรราคาหน่วยละ 1,000,000 บาท)
ช่วงที่    วันจองซื้อ    วงเงินจำหน่าย
(บาท)    วงเงินซื้อต่อราย
(ไม่จำกัดจำนวนครั้งที่เข้าซื้อ)
ขั้นต่ำ (บาท)    ขั้นสูง (บาท)
1    1-2 พฤษภาคม 2568
(10.00 – 19.00 น.)    300,000,000    1,000,000    2,000,000
2    3 พฤษภาคม 2568
(10.00 – 15.00 น.)    วงเงินจำหน่ายที่เหลือจากช่วงที่ 1    1,000,000    ไม่จำกัดวงเงิน
-
ผู้มีสิทธิ์ซื้อ    บุคคลธรรมดาที่ถือสัญชาติไทย
การชำระเงิน    ซื้อผ่านเคาน์เตอร์ ชำระเป็นเงินสด หรือหักเงินบัญชีเงินฝากธนาคารกรุงไทยเท่านั้น
วันออกพันธบัตร    6 พฤษภาคม 2568
วิธีจัดสรรการจองซื้อ    First-Come, First-Served (มาก่อนได้รับสิทธิ์ก่อน)
2. การจำหน่ายพันธบัตรออมทรัพย์ผ่านวอลเล็ต สบม. บนแอปพลิเคชันเป๋าตัง
สบน. ได้ปรับเงื่อนไขการซื้อพันธบัตรออมทรัพย์ผ่านวอลเล็ต สบม. ในครั้งนี้ เพื่อกระจายการซื้อพันธบัตรออมทรัพย์ให้แก่ประชาชนอย่างทั่วถึง โดยปรับให้ผู้ลงทุนทยอยซื้อได้ด้วยวงเงินจำกัด 5 ล้านบาทต่อครั้ง และสามารถซื้อได้วงเงินสูงสุด 20 ล้านบาทต่อราย ยกตัวอย่าง นาย ก ต้องการซื้อพันธบัตรวงเงิน 20 ล้านบาท นาย ก จะต้องกดซื้อพันธบัตรบนวอลเล็ต สบม. จำนวน 4 ครั้งๆ ละ 5 ล้านบาท เงื่อนไขการจำหน่ายปรากฎดังตาราง
พันธบัตรออมทรัพย์บนวอลเล็ต สบม. ของกระทรวงการคลัง ในปีงบประมาณ พ.ศ. 2568 ครั้งที่ 1
วงเงิน    10,000 ล้านบาท
รุ่นอายุและอัตราดอกเบี้ย
(จ่ายดอกเบี้ยทุก 3 เดือน)    7 ปี
2.65% ต่อปี
วันจำหน่าย (เวลา 08.30 น. เป็นต้นไป)    8-16 พฤษภาคม 2568
ผู้มีสิทธิ์ซื้อ    บุคคลธรรมดาที่ถือสัญชาติไทย ที่มีอายุตั้งแต่ 15 ปีขึ้นไป
วงเงินขั้นต่ำ – ขั้นสูง    100 บาท – 20,000,000 บาท
- หน่วยละ 1 บาท ซื้อเพิ่มเป็นจำนวนเท่าของ 100 บาท และไม่จำกัดจำนวนครั้งที่เข้าซื้อ
- วงเงินซื้อขั้นสูงต่อครั้ง ไม่เกิน 5,000,000 บาท
ช่องทางการจำหน่าย    วอลเล็ต สบม. บนแอปพลิเคชันเป๋าตัง
วิธีการจัดสรร    First-Come, First-Served (มาก่อนได้รับสิทธิ์ก่อน)
หมายเหตุ ผู้ที่สนใจสามารถดาวน์โหลดแอปพลิเคชันเป๋าตังได้ตั้งแต่วันนี้ เพื่อลงทะเบียน ยืนยันตัวตน และเติมเงินเข้าวอลเล็ต สบม.
ผ่าน Mobile Banking หรือผูกบัญชีธนาคารกรุงไทย รวมถึงเติมเงินด้วย Wallet ID ที่เคาน์เตอร์ธนาคารกรุงไทยทุกสาขา
3. การจำหน่ายพันธบัตรออมทรัพย์ผ่านธนาคารตัวแทนจำหน่ายทั้ง 6 ราย ได้แก่ ธนาคารกรุงไทย จำกัด (มหาชน) ธนาคารกรุงเทพ จำกัด (มหาชน) ธนาคารกสิกรไทย จำกัด (มหาชน) ธนาคารไทยพาณิชย์ จำกัด (มหาชน) ธนาคารกรุงศรีอยุธยา จำกัด (มหาชน) และธนาคาร ซีไอเอ็มบี ไทย จำกัด (มหาชน)
พันธบัตรออมทรัพย์ของกระทรวงการคลัง ในปีงบประมาณ พ.ศ. 2568 ครั้งที่ 1
วงเงิน    25,000 ล้านบาท
รุ่นอายุและอัตราดอกเบี้ย
(จ่ายดอกเบี้ยทุก 3 เดือน)    7 ปี
2.65% ต่อปี
วันจองซื้อ    13-15 พฤษภาคม 2568
ผู้มีสิทธิ์ซื้อ    บุคคลธรรมดาที่ถือสัญชาติไทย หรือมีถิ่นที่อยู่ในประเทศไทย
วงเงินขั้นต่ำ – ขั้นสูง    1,000 บาท –  ไม่จำกัดวงเงินขั้นสูง (หน่วยละ 1,000 บาท)
ช่องทางการจำหน่าย    Internet Banking Mobile Banking และเคาน์เตอร์
ของธนาคารตัวแทนจำหน่ายทั้ง 6 แห่ง
วิธีการจัดสรร    Small Lot First (การทยอยจัดสรรฯ)
การจำหน่ายพันธบัตรออมทรัพย์ให้กับประชาชนในวันที่ 13 - 15 พฤษภาคม 2568 จะใช้วิธีการจัดสรรพันธบัตรแบบ Small Lot First (ทยอยจัดสรรพันธบัตรเป็นรอบๆ เวียนจนครบผู้ซื้อทุกราย) โดยทวีคูณรอบละ 1,000 บาท ซึ่งลำดับในการจองซื้อก่อน-หลัง ไม่มีผลต่อการจัดสรร และในกรณีที่วงเงินพันธบัตรที่จะจัดสรรในรอบสุดท้ายไม่เพียงพอที่จะจัดสรรให้ผู้ซื้อทุกราย ระบบคอมพิวเตอร์จะจัดสรรพันธบัตรในรอบสุดท้ายด้วยวิธีการสุ่ม (Random) จนครบวงเงินจำหน่าย ทั้งนี้ ผู้จองซื้อจะทราบผลการจัดสรรพันธบัตรและได้รับเงินคืน กรณีที่ไม่ได้รับจัดสรรพันธบัตร หรือได้รับจัดสรรไม่ครบตามวงเงินจองซื้อ ในวันที่ 16 พฤษภาคม 2568 (รายละเอียดและเงื่อนไขการจำหน่ายเป็นไปตามเอกสารการจำหน่ายพันธบัตรออมทรัพย์ของกระทรวงการคลัง)
ทั้งนี้ วงเงินที่จำหน่ายบนวอลเล็ต สบม. และผ่านธนาคารตัวแทนจำหน่ายจะแยกจากกัน โดยผู้ลงทุนสามารถลงทุนได้ทั้ง 2 ช่องทาง โดยประชาชนที่สนใจสามารถศึกษารายละเอียดเพิ่มเติมได้ในหนังสือชี้ชวนและเอกสารสรุปเงื่อนไขการจำหน่ายพันธบัตรออมทรัพย์ หรือสอบถามได้กับธนาคารตัวแทนจำหน่ายทั้ง 6 แห่ง
นอกจากนี้ สบน. ร่วมกับสำนักงานสลากกินแบ่งรัฐบาล จัดทำสินค้าที่ระลึก เพื่อร่วมฉลองในวาระครบรอบ 150 ปี วันสถาปนากระทรวงการคลัง โดยจัดพิมพ์ “รูปจำลองใบพันธบัตรที่ระลึก” ชุดพิเศษ ที่ออกแบบให้คล้ายคลึงกับพันธบัตรรัฐบาลสกุลปอนด์สเตอร์ลิง เมื่อปี พ.ศ. 2447 (รัชกาลที่ 5) ซึ่งเป็นการกู้เงินต่างประเทศเพื่อพัฒนาประเทศในด้านเศรษฐกิจ การเงิน และสาธารณูปโภค โดยจัดพิมพ์อย่างประณีตด้วยกระดาษคุณภาพสูงที่มีลายน้ำและเส้นไหมในเนื้อกระดาษเพื่อป้องกันปลอมแปลง อีกทั้งลวดลายการออกแบบมีเอกลักษณ์เฉพาะที่สะท้อนความวิจิตรบรรจงของยุคสมัย โดยผลิตจำนวนจำกัด 150 ใบเท่านั้น ทำให้รูปจำลองใบพันธบัตรที่ระลึกชุดนี้เป็นของหายากและทรงคุณค่า เหมาะแก่การสะสมสำหรับแฟนพันธุ์แท้พันธบัตรรัฐบาล เป็นโอกาสที่ไม่ควรพลาดในการครอบครอง “รูปจำลองใบพันธบัตรที่ระลึก” ราคาจำหน่ายใบละ 4,999 บาท ซึ่งรายได้หลังหักค่าใช้จ่าย สบน. จะรวบรวมเพื่อนำไปใช้ในกิจกรรมสาธารณประโยชน์อื่นๆ ที่เกี่ยวข้อง
หมายเหตุ: ใบพันธบัตรที่ระลึกฉบับนี้ออกเพื่อเป็นที่ระลึกเท่านั้น ไม่มูลค่าทางการเงินหรือสิทธิทางกฎหมายใดๆ และไม่สามารถซื้อขาย โอนกรรมสิทธิ์ ใช้เป็นหลักประกัน หรือใช้ในการทำธุรกรรมทางการเงินใดๆ ได้
สบน. ขอเรียนเชิญท่านมาร่วมเป็นส่วนหนึ่งของการร่วมฉลองวาระครบรอบ 150 ปี กระทรวงการคลัง ณ ศูนย์ประชุมแห่งชาติสิริกิติ์ และร่วมลงทุนอย่างมั่นคงกับพันธบัตรออมทรัพย์ สบน. หวังเป็นอย่างยิ่งว่าการจำหน่ายพันธบัตรจะได้รับการตอบรับที่ดี และขอขอบคุณทุกท่านที่ให้ความสนใจลงทุนกับพันธบัตรออมทรัพย์ด้วยดีเสมอมา

ที่มา : https://www.thaigov.go.th/news/contents/details/95571