รัฐบาลไทย-ข่าวทำเนียบรัฐบาล-"อนุทิน" ชื่นชมทุกภาคส่วนและประชาชนที่ร่วมกันทำให้สถิติอุบัติเหตุสงกรานต์ 5 วันแรกลดลง พร้อมเน้นย้ำ "ดื่มต้องไม่ขับ" ร่วมกันสร้างความปลอดภัย


วันพุธที่ 16 เมษายน 2568
16/04/2568
พิมพ์
"อนุทิน" ชื่นชมทุกภาคส่วนและประชาชนที่ร่วมกันทำให้สถิติอุบัติเหตุสงกรานต์ 5 วันแรกลดลง พร้อมเน้นย้ำ "ดื่มต้องไม่ขับ" ร่วมกันสร้างความปลอดภัย
"อนุทิน" ชื่นชมทุกภาคส่วนและประชาชนที่ร่วมกันทำให้สถิติอุบัติเหตุสงกรานต์ 5 วันแรกลดลง พร้อมเน้นย้ำ "ดื่มต้องไม่ขับ" ร่วมกันสร้างความปลอดภัย
วันนี้ (16 เม.ย. 68) นายอนุทิน ชาญวีรกูล รองนายกรัฐมนตรีและรมว.มหาดไทย ในฐานะผู้บัญชาการป้องกันและบรรเทาสาธารณภัยแห่งชาติ ได้กล่าวถึงการดำเนินงานมาตรการป้องกันและลดอุบัติเหตุทางถนนในช่วงเทศกาลสงกรานต์ ประจำปี 2568 โดยกล่าวว่า ในช่วง 5 วันที่ผ่านมาตั้งแต่วันที่ 11 - 15 เม.ย. 2568 กรมป้องกันและบรรเทาสาธารณภัย(ปภ.) ได้รายงานสถิติจำนวนอุบัติเหตุ จำนวนผู้บาดเจ็บ และผู้เสียชีวิตลดลง รวมถึงสถิติรายวัน เมื่อเทียบกับช่วงเทศกาลสงกรานต์ปี 2567 ลดลงมากกว่า 10%
"แต่ส่วนสาเหตุที่เป็นแชมป์ยังน่าเป็นห่วงอยู่ คือ เมาสุรา ขับรถเร็ว โดยสถิติในเชิงวิเคราะห์ รถมอเตอร์ไซค์ ยังคงเป็นยานพาหนะที่ประสบอุบัติเหตุถึงร้อยละ 80 จึงขอความร่วมมือผู้ขับขี่มอเตอร์ไซค์ทุกคนว่า ต้องสวมหมวกกันน็อค มีความตระหนัก มีสติ ไม่ดื่ม สถิติอุบัติเหตุก็จะลดลงเป็นอย่างมาก รวมถึงรถกระบะ จึงขอเน้นย้ำว่า "ดื่มไม่ขับ" ไม่ใช่ เมาไม่ขับ ดื่มต้องไม่ขับ และต้องมีสติในการขับรถ" นายอนุทิน กล่าว
นายอนุทิน กล่าวอีกว่า ปีนี้ ศูนย์อำนวยการความปลอดภัยทางถนน ซึ่งมีกรมป้องกันและบรรเทาสาธารณภัยเป็นฝ่ายเลขานุการ ได้ร่วมกับศูนย์ปฏิบัติการความปลอดภัยทางถนนจังหวัด อำเภอ และองค์กรปกครองส่วนท้องถิ่น เข้มงวดอย่างมาก ทั้งถนนสายหลักและถนนสายรอง ส่งผลให้จำนวนอุบัติเหตุลดลงเป็นอย่างมาก จึงต้องขอขอบพระคุณทุกภาคส่วนและพี่น้องประชาชนที่ได้ให้ความร่วมมือเป็นอย่างดี
โดยในวันนี้เป็นวันสุดท้ายของช่วงหยุดยาวประชาชนกำลังเดินทางกลับ ขอให้ขับรถด้วยความใจเย็น ๆ ดื่มไม่ขับ ไม่ต้องรีบ ไหน ๆ ก็ได้ไปใช้เวลาอย่างมีความสุขเต็มที่ ปีนี้หยุดได้หลายวันด้วย ก็ค่อย ๆ ขับกลับ และในช่วงหยุดสงกรานต์นี้ตนได้เดินทางไปไหว้สิ่งศักดิ์สิทธิ์ ขอให้พี่น้องประชาชนชาวไทย ขอให้ประเทศไทย มีความผาสุก มีสันติสุข ประชาชนมีความสามัคคีรักกัน

ที่มา : https://www.thaigov.go.th/news/contents/details/95454