รัฐบาลไทย-ข่าวทำเนียบรัฐบาล-ธีรรัตน์ เปิดงาน “ย่านสร้างสรรค์ มอญลาดกระบัง” สืบสานวัฒนธรรมมอญกว่า 100 ปี


วันจันทร์ที่ 21 เมษายน 2568
21/04/2568
พิมพ์
ธีรรัตน์ เปิดงาน “ย่านสร้างสรรค์ มอญลาดกระบัง” สืบสานวัฒนธรรมมอญกว่า 100 ปี
ธีรรัตน์ เปิดงาน “ย่านสร้างสรรค์ มอญลาดกระบัง” สืบสานวัฒนธรรมมอญกว่า 100 ปี
เมื่อวันที่ 20 เมษายน 2568 ณ วัดสุทธาโภชน์ แขวงทับยาว เขตลาดกระบัง กรุงเทพมหานคร นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เป็นประธานในพิธีเปิดงาน “ย่านสร้างสรรค์ มอญลาดกระบัง” ซึ่งจัดขึ้นเพื่อส่งเสริมการอนุรักษ์วัฒนธรรมอันดีงามของชุมชนไทยเชื้อสายมอญในเขตลาดกระบัง
ภายในงานมีกิจกรรมหลากหลายที่สะท้อนวิถีชีวิตดั้งเดิมของชาวมอญ อาทิ ขบวนแห่หงส์และธงตะขาบ การปล่อยนกปล่อยปลา การสรงน้ำพระทางราง ซึ่งเป็นพิธีกรรมเฉพาะที่ยังคงจัดขึ้นเฉพาะในชุมชนมอญบางแห่งของกรุงเทพมหานครเท่านั้น ตลอดจนกิจกรรมเวิร์คชอปงานฝีมือแบบมอญแท้ เช่น การปักสไบ ทำผ้าเช็ดหน้าผืนเดียวในโลก การชิมอาหารพื้นถิ่นอย่างข้าวแดงแกงร้อน และข้าวแช่มอญตำรับเจ้าจอมมารดากลิ่น
นางสาวธีรรัตน์ กล่าวแสดงความยินดีที่ได้มาเป็นประธานในพิธี พร้อมย้ำถึงความสำคัญของ “ย่านสร้างสรรค์” ซึ่งได้รับการคัดเลือกจากกรุงเทพมหานครให้เป็น 1 ใน 30 ย่านสร้างสรรค์ในปี 2568 ว่าเป็นต้นแบบของการขับเคลื่อน “Soft Power” ด้านวัฒนธรรม ตามนโยบายของรัฐบาล ภายใต้การนำของนางสาวแพทองธาร ชินวัตร นายกรัฐมนตรี ที่ให้ความสำคัญในเรื่องดังกล่าวที่สามารถต่อยอดสู่การพัฒนาเศรษฐกิจฐานรากอย่างยั่งยืนได้
“ขอขอบคุณหน่วยงานภาครัฐ ภาคเอกชน วัด โรงเรียน ชุมชน และพี่น้องประชาชนทุกท่านที่ร่วมแรงร่วมใจจัดงานในวันนี้ ถือเป็นพลังสำคัญในการรักษามรดกทางวัฒนธรรมให้คงอยู่คู่กรุงเทพมหานคร” รมช.มหาดไทย กล่าวปิดท้าย
บรรยากาศภายในงานเต็มไปด้วยความสุขและความอบอุ่นจากการมีส่วนร่วมของชาวชุมชน และผู้เข้าร่วมงานจำนวนมากที่ต่างให้ความสนใจและร่วมสืบสานวัฒนธรรมพื้นถิ่นร่วมกันอย่างคึกคัก

ที่มา : https://www.thaigov.go.th/news/contents/details/95554