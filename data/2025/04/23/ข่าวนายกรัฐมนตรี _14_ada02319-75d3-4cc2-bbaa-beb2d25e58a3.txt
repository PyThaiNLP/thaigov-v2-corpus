รัฐบาลไทย-ข่าวทำเนียบรัฐบาล-นายกฯ “แพทองธาร” หารือกับประธานสภาฯกัมพูชา ร่วมส่งเสริมความสัมพันธ์ระหว่างรัฐสภาไทย - กัมพูชา 


วันพุธที่ 23 เมษายน 2568
นายกฯ “แพทองธาร” หารือกับประธานสภาฯกัมพูชา ร่วมส่งเสริมความสัมพันธ์ระหว่างรัฐสภาไทย - กัมพูชา
เพื่อสร้างโอกาสและส่งเสริมบทบาทสตรีของทั้งสองประเทศ
วันนี้ (วันที่ 23 เมษายน 2568) เวลา 15.00 น. (ตามเวลาท้องถิ่น ซึ่งตรงกับเวลาในประเทศไทย) ณ สภาแห่งชาติราชอาณาจักรกัมพูชา (National Assembly) นางสาวแพทองธาร ชินวัตร นายกรัฐมนตรี พบหารือกับสมเด็จมหารัฐสภาธิการธิบดี ควน โซะดารี (Samdech Maha Rathsapheathika Thipadei Khuon Sudary) ประธานสภาแห่งชาติ ราชอาณาจักรกัมพูชา โดยนายจิรายุ ห่วงทรัพย์ โฆษกประจำสำนักนายกรัฐมนตรี ได้เปิดเผยถึงผลการหารือ ดังนี้
นายกรัฐมนตรีแสดงความยินดีที่ได้มาเยือนกัมพูชาในครั้งนี้ พร้อมกล่าวชื่นชมสมเด็จมหารัฐสภาธิการธิบดี ควน โซะดารี ซึ่งนับเป็นสตรีคนแรกที่ได้ดำรงตำแหน่งสำคัญนี้ พร้อมชื่นชมบทบาทในการส่งเสริมสตรีและเด็กผู้หญิงในกัมพูชาให้ได้รับการศึกษา การฝึกอบรม และสร้างโอกาสการเป็นผู้นำให้กับสตรีมากขึ้น โดยมีการแลกเปลี่ยนความคิดเห็นเกี่ยวกับการส่งเสริมบทบาทของสตรีระหว่างสองประเทศ ซึ่งนายกรัฐมนตรีกล่าวว่าในฐานะผู้นำสตรี พร้อมริเริ่มและสนับสนุนความร่วมมือระหว่างไทยกับกัมพูชาในประเด็นที่เกี่ยวข้องกับเด็กผู้หญิงและสตรีอย่างเต็มที่
ด้านความสัมพันธ์ระหว่างรัฐสภาไทย - กัมพูชา นายกรัฐมนตรีย้ำว่า จะใช้โอกาสครบรอบ 75 ปี การสถาปนาความสัมพันธ์ทางการทูตระหว่างกันในปีนี้ เสริมสร้างความสัมพันธ์ระหว่างรัฐสภาไทย - กัมพูชา ให้มีความแน่นแฟ้นมากยิ่งขึ้น และยินดีที่ในปีที่ผ่านมา มีการแลกเปลี่ยนการเยือนระหว่างประธานรัฐสภาของทั้งสองประเทศ โดยนายกรัฐมนตรียังต้องการริเริ่มและส่งเสริมความสัมพันธ์ระหว่างสมาชิกรัฐสภารุ่นใหม่และสมาชิกสตรีของรัฐสภาทั้งสองประเทศให้ใกล้ชิดยิ่งขึ้น
โดยนายกรัฐมนตรีได้กล่าวว่า ในการเยือนครั้งนี้ ยินดีที่ได้หารือกับทุกภาคส่วนสำคัญของกัมพูชา และได้รับผลลัพธ์ที่เป็นรูปธรรมในหลายประเด็น โดยเฉพาะในการหารือกับสมเด็จฯ ฮุน มาแนด ซึ่งจะช่วยส่งเสริมความสัมพันธ์ทวิภาคีระหว่างสองประเทศในทุกมิติ ทั้งในด้านเศรษฐกิจ ที่เน้นการสร้างความกินดีอยู่ดีของประชาชน การส่งเสริมการค้าการลงทุนระหว่างกัน ความเชื่อมโยง การท่องเที่ยว ขณะที่ด้านความมั่นคง สองประเทศเห็นพ้องที่จะร่วมกันแก้ไขปัญหาข้ามแดนที่กระทบต่อความเป็นอยู่ของประชาชน โดยเฉพาะปัญหา online scams ซึ่งประธานรัฐสภากัมพูชาได้แสดงความยินดีที่การเยือนของนายกรัฐมนตรีช่วยส่งเสริมความร่วมมือระหว่างกันให้แน่นแฟ้นยิ่งขึ้นและพร้อมสนับสนุนความร่วมมือเหล่านี้ ให้มีความคืบหน้าต่อไป

ที่มา : https://www.thaigov.go.th/news/contents/details/95665