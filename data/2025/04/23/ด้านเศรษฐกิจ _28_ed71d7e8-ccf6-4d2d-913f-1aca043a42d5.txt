รัฐบาลไทย-ข่าวทำเนียบรัฐบาล-“สุริยะ” เผย FAA คืน CAT1 ปลดล็อกสายการบินของไทย บินตรงเข้าสหรัฐฯ ได้ ในรอบเกือบ 10 ปี


วันอังคารที่ 22 เมษายน 2568
“สุริยะ” เผย FAA คืน CAT1 ปลดล็อกสายการบินของไทย บินตรงเข้าสหรัฐฯ ได้ ในรอบเกือบ 10 ปี
....
วันนี้ (22 เมษายน 2568) นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม เปิดเผยว่า องค์การบริหารการบินแห่งสหรัฐอเมริกา (Federal Aviation Administration) หรือ FAA ได้ประกาศผ่านเว็บไซต์อย่างเป็นทางการ ปรับระดับมาตรฐานการบินของไทย จาก Category 2 (CAT2) ซึ่งไทยได้รับการจัดให้อยู่ในกลุ่มนี้ตั้งแต่ปี 2558 ยกระดับกลับไปสู่ Category 1 (CAT1) เป็นกลุ่มประเทศที่มีมาตรฐานการบินอยู่ในระดับมาตรฐานสากล นับเป็นข่าวดีของอุตสาหกรรมการบินของไทยในรอบเกือบ 10 ปี
การที่ไทยได้กลับสู่ FAA Category 1 จะเอื้อประโยชน์อย่างมากต่อการขยายตัวของอุตสาหกรรมการบินของไทย โดยเฉพาะการเปิดหรือขยายเส้นทางบินของสายการบินไทยไปยังสหรัฐอเมริกา นอกจากนี้สายการบินของไทยทั้งสายการบินใหม่และสายการบินเดิม จะสามารถเปิดเส้นทางใหม่หรือเพิ่มความถี่เที่ยวบินไปยังประเทศที่ให้ความสำคัญกับผลการประเมินของ FAA เช่น เกาหลีใต้ ญี่ปุ่น และฮ่องกง เป็นการเพิ่มโอกาสการเดินทางระหว่างประเทศ คนไทยจะมีตัวเลือกในการเดินทางมากขึ้น ทั้งในด้านเส้นทาง เวลาเดินทาง และราคาที่แข่งขันกันมากขึ้น ซึ่งจะส่งผลให้ค่าโดยสารมีแนวโน้มถูกลง และการเดินทางสะดวกสบายขึ้น รวมถึงเป็นการเพิ่มโอกาสการจ้างงานในสายการบินต่างประเทศ นักบินไทยที่เคยถูกปฏิเสธการรับเข้าทำงาน เนื่องจากข้อจำกัดจาก FAA CAT2 จะสามารถสมัครงานกับสายการบินต่างประเทศได้เพิ่มมากขึ้น เปิดโอกาสให้นักบินไทยได้มีรายได้สูงขึ้น และได้พัฒนาทักษะระดับสากล ซึ่งเป็นประโยชน์ต่อการยกระดับบุคลากรการบินของไทยในระยะยาว
นายสุริยะฯ กล่าวต่อว่า เมื่อการบินของไทยมีมาตรฐานเทียบเท่าสากล จะทำให้นักท่องเที่ยวต่างชาติเกิดความเชื่อมั่นและมีทางเลือกในการเดินทางมายังประเทศไทยมากขึ้น ส่งผลให้เกิดรายได้จากการท่องเที่ยวเพิ่มขึ้น และมีการจ้างงานในภาคการบิน การท่องเที่ยว และบริการที่เกี่ยวข้องมากขึ้น ซึ่งอุตสาหกรรมท่องเที่ยวถือเป็นหนึ่งในอุตสาหกรรมหลักที่ช่วยขับเคลื่อนเศรษฐกิจไทย นอกจากนี้ การกลับสู่ CAT1 เป็นสัญลักษณ์ของความน่าเชื่อถือในมาตรฐานความปลอดภัยการบินของไทยในสายตานานาชาติ ช่วยเสริมสร้างภาพลักษณ์ที่ดีต่อการเจรจาทางเศรษฐกิจ การค้าระหว่างประเทศ และการลงทุนจากต่างชาติ ยกระดับภาพลักษณ์และความน่าเชื่อถือของประเทศ
ในด้านของการดำเนินการเพื่อยกระดับมาตรฐานการบินของไทยกลับคืนสู่ CAT1 สำนักงานการบินพลเรือนแห่งประเทศไทย (กพท.) หรือ CAAT ได้ดำเนินการตามแผนการแก้ไขข้อบกพร่อง (Corrective Action Plan – CAP) อย่างเป็นรูปธรรม ซึ่งจากการที่ FAA เข้ามาตรวจประเมินที่ CAAT ตั้งแต่ช่วงพฤศจิกายน 2567 และได้แจ้งให้แก้ไขข้อบกพร่อง (Findings) CAAT ได้ทำงานกันอย่างเต็มที่ในการปรับปรุงข้อกำหนด รวมถึงประสานหน่วยงานด้านการบินทุกภาคส่วน จนสามารถแก้ไขข้อบกพร่องทั้งหมด 36 ข้อได้อย่างครบถ้วน โดย FAA ได้พิจารณาและปิดข้อบกพร่องทั้งหมด (Zero Open Finding) ภายหลังการหารือขั้นสุดท้าย (Final Discussion) เมื่อวันที่ 10 – 12 มีนาคม 2568

ที่มา : https://www.thaigov.go.th/news/contents/details/95601