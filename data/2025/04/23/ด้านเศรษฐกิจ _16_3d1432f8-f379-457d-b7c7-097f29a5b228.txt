รัฐบาลไทย-ข่าวทำเนียบรัฐบาล-นายสุรพงษ์ ปิยะโชติ รัฐมนตรีช่วยว่าการกระทรวงคมนาคม สั่งกรมการขนส่งทางบกเร่งส่งทีมลงพื้นที่จังหวัดปราจีนบุรี เพื่อสอบสวนข้อเท็จจริงกรณีอุบัติเหตุรถบัสโดยสารพลิกคว่ำ


วันจันทร์ที่ 21 เมษายน 2568
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม สั่งกรมการขนส่งทางบกเร่งส่งทีมลงพื้นที่จังหวัดปราจีนบุรี เพื่อสอบสวนข้อเท็จจริงกรณีอุบัติเหตุรถบัสโดยสารพลิกคว่ำ
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม สั่งกรมการขนส่งทางบกเร่งส่งทีมลงพื้นที่จังหวัดปราจีนบุรี เพื่อสอบสวนข้อเท็จจริงกรณีอุบัติเหตุรถบัสโดยสารพลิกคว่ำและเกิดเพลิงลุกไหม้ พร้อมประสานกับหน่วยงานที่เกี่ยวข้องช่วยเหลือเยียวยา
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เปิดเผยว่า จากกรณีอุบัติเหตุรถบัสโดยสารประสบอุบัติเหตุพลิกคว่ำและเกิดเพลิงลุกไหม้ บริเวณทางหลวงหมายเลข 304 สี่แยกกบินทร์บุรี - วังน้ำเขียว กม. ที่ 208+600 ตำบลบุพราหมณ์ อำเภอนาดี จังหวัดปราจีนบุรี เมื่อเวลา 01.17 น. ของวันที่ 21 เมษายน 2568 เป็นเหตุให้มีผู้เสียชีวิตและผู้ได้รับบาดเจ็บจำนวนมาก ตนขอแสดงความเสียใจอย่างสุดซึ้งต่อเหตุการณ์ที่เกิดขึ้น และขอเป็นกำลังใจให้กับผู้ที่ได้รับบาดเจ็บให้หายโดยเร็ว โดยได้สั่งการและกำชับให้กรมการขนส่งทางบก (ขบ.) เร่งดำเนินการตรวจสอบข้อเท็จจริงและสาเหตุที่เกิดขึ้นอย่างละเอียด และเร่งช่วยเหลือผู้ประสบอุบัติเหตุอย่างเร่งด่วน ขณะเดียวกันให้ ขบ. ได้ประสานกับพนักงานสอบสวนเพื่อติดตามผลคดีอย่างใกล้ชิด พร้อมทั้งเรียกผู้ประกอบการมาชี้แจงข้อเท็จจริง หากพบว่ามีการกระทำความผิดตามกฎหมายว่าด้วยการขนส่งทางบก ให้ดำเนินการพิจารณาลงโทษในกรณีความผิดต่อไป
รัฐมนตรีช่วยว่าการกระทรวงคมนาคม กล่าวต่อว่า จากการรายงานข้อมูลอุบัติเหตุของ ขบ. พบว่า รถโดยสารประจำทางคันที่ประสบอุบัติเหตุ หมายเลขทะเบียน 10-7125 อุดรธานี ขับรถมากจากจังหวัดหนองคาย เมื่อมาถึงบริเวณเกิดเหตุได้เฉี่ยวชนกับรถเทรลเลอร์ 18 ล้อ พลิกคว่ำและเกิดเพลิงลุกไหม้ เป็นเหตุให้มีทรัพย์สินเสียหาย มีผู้เสียชีวิต 7 ราย และได้รับบาดเจ็บจำนวนมาก (ข้อมูล ณ วันที่ 21 เมษายน 2568 เวลา 10.30 น.) ทั้งนี้ จากการตรวจสอบตัวรถโดยสารคันที่เกิดเหตุ เป็นรถโดยสารประจำทาง สิ้นอายุภาษีวันที่ 31 ธันวาคม 2568 ผู้ประกอบการ คือ บริษัท 407 พัฒนา จำกัด ใบอนุญาตสิ้นอายุวันที่ 20 กรกฎาคม 2574 ทั้งนี้ ได้สั่งการเร่งด่วนให้ ขบ. ส่งทีมสอบสวนอุบัติเหตุลงพื้นสอบสวนข้อเท็จจริงอย่างละเอียด พร้อมประสานหน่วยงานที่เกี่ยวข้องเพื่อช่วยเหลือเยียวยาผู้ประสบอุบัติเหตุโดยเร็วที่สุดต่อไป

ที่มา : https://www.thaigov.go.th/news/contents/details/95562