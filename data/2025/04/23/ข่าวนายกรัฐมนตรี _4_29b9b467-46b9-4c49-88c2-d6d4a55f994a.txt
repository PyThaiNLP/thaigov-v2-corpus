รัฐบาลไทย-ข่าวทำเนียบรัฐบาล-นายกฯ คุย ผู้ว่าฯ กทม. แจ้งความคืบหน้าการกู้ซากตึก สตง. ถล่ม ย้ำ ทุกหน่วยทำงานร่วมกัน อำนวยความสะดวกให้ จนท. รวมหลักฐานสืบต่อไป ยัน ทำเต็มที่อย่างโปร่งใส ยุติธรรม


วันศุกร์ที่ 18 เมษายน 2568
18/04/2568
พิมพ์
นายกฯ คุย ผู้ว่าฯ กทม. แจ้งความคืบหน้าการกู้ซากตึก สตง. ถล่ม ย้ำ ทุกหน่วยทำงานร่วมกัน อำนวยความสะดวกให้ จนท. รวมหลักฐานสืบต่อไป ยัน ทำเต็มที่อย่างโปร่งใส ยุติธรรม
นายกฯ คุย ผู้ว่าฯ กทม. แจ้งความคืบหน้าการกู้ซากตึก สตง. ถล่ม ย้ำ ทุกหน่วยทำงานร่วมกัน อำนวยความสะดวกให้ จนท. รวมหลักฐานสืบต่อไป ยัน ทำเต็มที่อย่างโปร่งใส ยุติธรรม
วันนี้ (18 เม.ย. 68) นางสาวแพทองธาร ชินวัตร นายกรัฐมนตรี โพสต์ข้อความหลังเรียกนายชัชชาติ สิทธิพันธุ์ ผู้ว่าราชการกรุงเทพมหานคร รศ.ทวิดา กมลเวชช รองผู้ว่าราชการกรุงเทพมหานคร และนางวันทนีย์ วัฒนะ ปลัดกรุงเทพมหานคร เข้าหารือ เพื่อติดตามความคืบหน้าการกู้ซากอาคาร สตง. ถล่ม ใจความว่า
“ต่อเนื่องจากการสืบสวนกรณีตึก สตง. ถล่ม อีกหนึ่งเรื่องที่ต้องตามต่อคือการเคลียร์ซากตึกในพื้นที่ประสบสาธารณภัย และ การพิสูจน์ทราบผู้เสียชีวิตที่ต้องดำเนินการด้วยความระมัดระวัง รวมทั้งการแจ้งรายงานกลับไปยังครอบครัวที่กำลังรอคอยอยู่ จึงได้เชิญทาง กทม. นำโดยผู้ว่าราชการกทม. เข้ามาอัพเดทการทำงาน และสอบถามการอำนวยความสะดวกเพิ่มเติมจากรัฐบาลให้ทางทีมทำงานได้เต็มกำลังและสะดวกขึ้น
เหตุการณ์นี้นับเป็นการสูญเสียครั้งใหญ่ ดิฉันขอแสดงความเสียใจอย่างสุดซึ้งต่อทุกครอบครัวที่สูญเสียมา ณ ที่นี้อีกครั้งค่ะ และได้เน้นย้ำให้ทุกภาคส่วนร่วมกันทำงาน โดยที่ทางหน้างานที่รับผิดชอบจะต้องอำนวยความสะดวกให้แก่เจ้าหน้าที่ที่เกี่ยวข้อง รวมถึงเจ้าหน้าที่ตำรวจที่จะต้องรวบรวมหลักฐาน เพื่อดำเนินคดีต่อไป
สุดท้ายนี้ ดิฉันต้องขอขอบคุณเจ้าหน้าที่ทุกท่าน ทั้งเจ้าหน้าที่รัฐ ภาคเอกชน และอาสาสมัครจากทุกหน่วยงาน ที่เสียสละเข้ามาทำงานหน้าที่ครั้งนี้ ซึ่งเต็มไปด้วยความยากลำบากหลายประการ ขอขอบคุณทุกท่านจากหัวใจค่ะ
และดิฉันขอยืนยันค่ะว่ารัฐบาลจะดำเนินงานทุกอย่างอย่างเต็มที่ โปร่งใส ยุติธรรม และผู้กระทำความผิดจะต้องถูกดำเนินคดีตามกฎหมายค่ะ”

ที่มา : https://www.thaigov.go.th/news/contents/details/95509