รัฐบาลไทย-ข่าวทำเนียบรัฐบาล-เฮลโหล…ไทยแลนด์  “Maha Songkran World Water Festival 2025” ประสบความสำเร็จอย่างล้นหลาม นักท่องเที่ยวทะลุกว่า 1.1 ล้านคน สร้างรายได้หมุนเวียน4พันกว่าล้านบาท


วันเสาร์ที่ 19 เมษายน 2568
19/04/2568
พิมพ์
เฮลโหล…ไทยแลนด์  “Maha Songkran World Water Festival 2025” ประสบความสำเร็จอย่างล้นหลาม นักท่องเที่ยวทะลุกว่า 1.1 ล้านคน สร้างรายได้หมุนเวียน4พันกว่าล้านบาท
เฮลโหล…ไทยแลนด์
“Maha Songkran World Water Festival 2025” ประสบความสำเร็จอย่างล้นหลาม นักท่องเที่ยวทะลุกว่า 1.1 ล้านคน สร้างรายได้หมุนเวียน4พันกว่าล้านบาท
วันนี้ (19 เมษายน 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า การท่องเที่ยวแห่งประเทศไทย (ททท.) ได้สรุปผลการจัดงาน Maha Songkran World Water Festival 2025 ซึ่งจัดขึ้นระหว่างวันที่ 11–15 เมษายน 2568 ณ บริเวณท้องสนามหลวง กรุงเทพมหานคร โดยปีนี้มีผู้เข้าร่วมงานรวมทั้งสิ้น 1,106,999 คน เพิ่มขึ้นจากปีก่อนถึง 41.04% โดยเป็นนักท่องเที่ยวชาวไทย 90% และชาวต่างชาติ 10% ส่งผลให้เกิดการใช้จ่ายภายในงานรวม 4,097.17 ล้านบาท เพิ่มขึ้นจากปีก่อน 41.92%
จากรายได้นี้ รัฐสามารถจัดเก็บภาษีได้ 678.92 ล้านบาท เพิ่มขึ้น 32.21% แบ่งเป็นรายได้ทางตรงต่อภาคการท่องเที่ยว 1,589.35 ล้านบาท และผลกระทบทางเศรษฐกิจทางอ้อมอีก 2,507.81 ล้านบาท
สำหรับการเดินทางท่องเที่ยวทั่วประเทศในช่วงเทศกาลสงกรานต์ ระหว่างวันที่ 12–16 เมษายน 2568 พบว่ามีนักท่องเที่ยวชาวไทยกว่า 5.27 ล้านคน เพิ่มขึ้น 27% เมื่อเทียบกับปี 2567 สร้างรายได้รวม 22,273 ล้านบาท เพิ่มขึ้น 26% โดยกรุงเทพฯ ยังคงเป็นพื้นที่ยอดนิยมสูงสุด ขณะที่ภาคตะวันออกเฉียงเหนือมีจำนวนนักท่องเที่ยวสูงสุดที่ 1.17 ล้านคน ตามด้วยภาคกลางและภาคเหนือ ส่วนภาคตะวันออกทำรายได้สูงสุดรองจากกรุงเทพฯ ที่ 4,044 ล้านบาท และภาคเหนือมีอัตราการเติบโตด้านรายได้สูงสุดที่ 30% รวมเป็น 2,536 ล้านบาท
นักท่องเที่ยวต่างชาติที่เดินทางเข้าประเทศในช่วงวันที่ 12–16 เมษายน 2568 มีจำนวนรวม 421,394 คน สร้างรายได้ 6,450 ล้านบาท โดยพบว่าช่วงเทศกาล (8–14 เม.ย.) มีนักท่องเที่ยวต่างชาติเพิ่มขึ้น 11% เมื่อเทียบกับสัปดาห์ก่อนหน้า โดยนักท่องเที่ยวหลักมาจากยุโรป (+42%) อเมริกา (+13%) เอเชียใต้ (+22%) และโอเชียเนีย (+29%)
“ความสำเร็จของงาน Maha Songkran World Water Festival 2025 สะท้อนพลังของคนไทยในการขับเคลื่อนเศรษฐกิจผ่านการท่องเที่ยวและการใช้จ่ายภายในประเทศ อีกทั้งยังช่วยส่งเสริมอัตลักษณ์ไทยสู่สายตาชาวโลกอย่างโดดเด่น รัฐบาลยืนยันเดินหน้าจัดงานต่อเนื่องในปีถัดไป พร้อมยกระดับมาตรฐานให้ยิ่งใหญ่ยิ่งขึ้น เพื่อดึงดูดนักท่องเที่ยวต่างชาติ และเสริมภาพลักษณ์ประเทศไทยในฐานะจุดหมายปลายทางด้านวัฒนธรรมและการท่องเที่ยวระดับโลกอย่างยั่งยืน”  นางสาวศศิกานต์ ระบุ

ที่มา : https://www.thaigov.go.th/news/contents/details/95521