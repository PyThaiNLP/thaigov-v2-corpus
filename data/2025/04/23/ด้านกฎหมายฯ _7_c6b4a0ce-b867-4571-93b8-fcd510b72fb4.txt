รัฐบาลไทย-ข่าวทำเนียบรัฐบาล-กระทรวงยุติธรรม โดยกรมราชทัณฑ์ จัดกิจกรรม Kick Off "รวมพลังอาสาสมัครราชทัณฑ์ คืนคนดีสู่สังคม"


วันพุธที่ 23 เมษายน 2568
23/04/2568
พิมพ์
กระทรวงยุติธรรม โดยกรมราชทัณฑ์ จัดกิจกรรม Kick Off "รวมพลังอาสาสมัครราชทัณฑ์ คืนคนดีสู่สังคม"
กระทรวงยุติธรรม โดยกรมราชทัณฑ์ จัดกิจกรรม Kick Off "รวมพลังอาสาสมัครราชทัณฑ์ คืนคนดีสู่สังคม"
ในวันพุธที่ 23 เมษายน 2568 เวลา 12.15 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานในพิธีเปิดกิจกรรม Kick Off โครงการรวมพลังอาสาสมัครราชทัณฑ์ คืนคนดีสู่สังคม โดยมี นายสมบูรณ์ ม่วงกล่ำ ที่ปรึกษารัฐมนตรีว่าการกระทรวงยุติธรรม นางจิรภา สินธุนาวา รองปลัดกระทรวงยุติธรรม นายสหการณ์ เพ็ชรนรินทร์ อธิบดีกรมราชทัณฑ์ พร้อมด้วยคณะผู้บริหาร อาสาสมัครราชทัณฑ์ แขกผู้มีเกียรติ และผู้ที่เกี่ยวข้อง เข้าร่วมฯ ณ ลาน AVENUE A ชั้น G ศูนย์การค้า เอ็ม บี เค เซ็นเตอร์ กรุงเทพมหานคร
ในการนี้ รัฐมนตรีว่าการกระทรวงยุติธรรม กล่าวใจความสำคัญตอนหนึ่งว่า กรมราชทัณฑ์ถือเป็นหน่วยงานที่ทำหน้าที่รักษาความสมดุลและสร้างความปลอดภัยให้กับสังคมมาอย่างยาวนาน ตลอดระยะ​เวลากว่าหนึ่งร้อยปี เรามองว่ามนุษย์ทุกคนมีคุณค่า มีศักดิ์ศรี และมีความสำคัญ ซึ่งผู้ที่ต้องการโอกาสมากที่สุด คือ ผู้ที่อยู่หลังกำแพง โดยโครงการรวมพลังอาสาสมัครราชทัณฑ์ คืนคนดีสู่สังคม ถือเป็นโครงการที่ให้โอกาสผู้ก้าวพลาดที่ต้องออกมาอยู่ในสังคม เป็นการสร้างคน คนสร้างสังคม และสังคมสร้างชาติ นับว่าเป็นโอกาสที่มีคุณค่าเป็นอย่างยิ่งในการคืนคนดีกลับสู่สังคม ทั้งนี้ อาสาสมัครราชทัณฑ์ ถือเป็นบุคคลสำคัญที่จะช่วยให้ผู้กระทำผิดได้รับการแก้ไขฟื้นฟู และได้รับความช่วยเหลือในด้านต่าง ๆ เพื่อให้สามารถกลับคืนสู่สังคมและดำรงชีวิตในสังคมได้อย่างปกติสุข และไม่หวนกลับไปกระทำผิดซ้ำ
โอกาสนี้ รัฐมนตรีว่าการกระทรวงยุติธรรม ได้รับชมการแสดงฉ่อยชุดพิเศษจากผู้ต้องราชทัณฑ์ ทัณฑสถานหญิงกลาง ในตอน "อาสาสมัครราชทัณฑ์ แสงสว่างข้างกำแพง" พร้อมทั้งได้มอบใบประกาศเกียรติคุณและเข็มอาสาสมัครราชทัณฑ์ให้แก่ BRAND AMBASSADOR อาสาสมัครราชทัณฑ์ในด้านต่าง ๆ ประกอบด้วย 1) อาสาสมัครราชทัณฑ์ด้านวิชาการ 2) อาสาสมัครราชทัณฑ์ด้านศาสนาและจิตใจ 3) อาสาสมัครราชทัณฑ์ด้านสื่อสารและประชาสัมพันธ์ 4) อาสาสมัครราชทัณฑ์ด้านอาชีพ 5) อาสาสมัครราชทัณฑ์ด้านการเกษตร และ 6) อาสาสมัครราชทัณฑ์ด้านสังคมสงเคราะห์และติดตามผู้พ้นโทษ จากนั้น ได้เยี่ยมชมบูธนิทรรศการต่าง ๆ อาทิ บูธนิทรรศการอาสาสมัครราชทัณฑ์ บูธภาคีเครือข่ายที่ให้ความร่วมมือเป็นอาสาสมัครราชทัณฑ์ บูธผลิตภัณฑ์ฝีมือผู้ต้องขัง เป็นต้น
สำหรับกิจกรรมดังกล่าวจัดขึ้นเพื่อเป็นการประกาศจุดเริ่มต้นของการร่วมมือระหว่างอาสาสมัครและกรมราชทัณฑ์ ในการแก้ไขพัฒนาพฤตินิสัยและการติดตามภายหลังพ้นโทษ ซึ่งสอดคล้องกับนโยบายรัฐมนตรีว่าการกระทรวงยุติธรรม ด้านการพัฒนาพฤตินิสัย สร้างภูมิคุ้มกันในการใช้ชีวิตของผู้กระทำผิด โดยเน้นการเตรียมความพร้อมก่อนพ้นโทษและกระบวนการส่งต่อผู้พ้นโทษที่มีการติดตามผลอย่างเป็นระบบและมีประสิทธิภาพ ส่งเสริมการสร้างงาน สร้างอาชีพ และสอดคล้องกับนโยบายการบริหารงานราชทัณฑ์ ตามแนวคิดรวมพลังขับเคลื่อน 8 มิติ ยกระดับสร้างความเปลี่ยนแปลง ในมิติที่ 6 พัฒนาระบบเตรียมความพร้อมก่อนปล่อย และช่วยเหลือหลังพ้นโทษ และมิติที่ 7 ยกระดับการสร้างการยอมรับและสร้างความเชื่อมั่นต่อสังคม โดยการจัดตั้งอาสาสมัครราชทัณฑ์ประจำเรือนจำ/ทัณฑสถาน ถือเป็นการสนับสนุนภารกิจของกรมราชทัณฑ์ในการแก้ไขพัฒนาพฤตินิสัยและติดตามภายหลังพ้นโทษ โดยความร่วมมือจากภาคประชาชนในด้านต่าง ๆ อาทิ ด้านวิชาการ อาชีพ ศาสนาและจิตใจ การสื่อสารและประชาสัมพันธ์ ดนตรี การเกษตร เป็นต้น

ที่มา : https://www.thaigov.go.th/news/contents/details/95661