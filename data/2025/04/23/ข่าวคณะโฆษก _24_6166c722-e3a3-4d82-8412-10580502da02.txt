รัฐบาลไทย-ข่าวทำเนียบรัฐบาล-รัฐบาลเร่งปราบปราม แรงงานต่างชาติ ทำงานผิดกฎหมาย ไม่มีใบอนุญาตทำงาน ประจำปี 68 ดำเนินคดีแรงงานต่างชาติแล้ว 2,575 คน


วันพุธที่ 23 เมษายน 2568
23/04/2568
พิมพ์
รัฐบาลเร่งปราบปราม แรงงานต่างชาติ ทำงานผิดกฎหมาย ไม่มีใบอนุญาตทำงาน ประจำปี 68 ดำเนินคดีแรงงานต่างชาติแล้ว 2,575 คน
รัฐบาลเร่งปราบปราม แรงงานต่างชาติ ทำงานผิดกฎหมาย ไม่มีใบอนุญาตทำงาน ประจำปี 68 ดำเนินคดีแรงงานต่างชาติแล้ว 2,575 คน
วันนี้ ( 23 เมษายน 2568) เวลา 08.30 น. นายคารม พลพรกลาง รองโฆษกประจำสำนักนายกรัฐมนตรี เปิดเผยว่า กระทรวงแรงงาน เผยผลดำเนินการปีงบประมาณ 2568 ระหว่างวันที่ 1 ตุลาคม 2567 – 18 เมษายน 2568 มีการเข้าตรวจสอบสถานประกอบการที่จ้างแรงงานต่างชาติทั่วประเทศแล้ว จำนวน 38,734 แห่ง ดำเนินคดี 1,329 แห่ง และตรวจสอบแรงงานต่างชาติ จำนวน 523,706 คน มีการดำเนินคดีกับแรงงานต่างชาติทั้งสิ้น 2,575 คน โดยจำนวนนี้พบแรงงานต่างชาติหลายสัญชาติ อาทิ เมียนมา กัมพูชา เวียดนาม จีน รัสเซีย และอินเดีย ซึ่งเข้ามาประกอบอาชีพแข่งขันกับแรงงานไทยในหลายพื้นที่ เช่น ตลาดนัด ตลาดสด ร้านทำเล็บ อู่ซ่อมรถ แผงค้าขาย รถเข็น รวมถึงสถานบันเทิงตามแหล่งท่องเที่ยวและย่านการค้าสำคัญ โดยอาชีพที่พบแรงงานต่างชาติแย่งอาชีพมากที่สุด ได้แก่ งานเร่ขายสินค้า งานตัดผม งานขับขี่ยานพาหนะ และงานนวด ตามลำดับ ส่วนงานที่แรงงานต่างชาติถูกดำเนินคดีเนื่องจากไม่ปฏิบัติตามเงื่อนไข ได้แก่ งานขายของหน้าร้าน งานช่างก่อสร้าง และงานกรรมกร ซึ่งส่งผลกระทบต่อผู้ประกอบการในพื้นที่อย่างมาก
รัฐบาล โดยกระทรวงแรงงาน ได้มอบหมายให้ชุดเฉพาะกิจของกรมการจัดหางาน ดำเนินการตรวจสอบและกวาดล้างแรงงานต่างชาติที่ประกอบอาชีพแข่งขันกับคนไทยอย่างเข้มงวดและไม่เลือกปฏิบัติ โดยการดำเนินงานดังกล่าวจะใช้มาตรการสุ่มตรวจสถานประกอบการในทุกจังหวัดทั่วประเทศโดยไม่แจ้งล่วงหน้า ซึ่งพื้นที่เป้าหมาย ได้แก่ กรุงเทพมหานครและปริมณฑล รวมถึงจังหวัดท่องเที่ยวและแหล่งประกอบอาชีพหลักของคนไทย เช่น ภูเก็ต สมุย พัทยา เชียงใหม่ ตลอดจนย่านการค้าและแหล่งเศรษฐกิจหลักที่มีแรงงานต่างชาติจำนวนมาก อาทิ เยาวราช ห้วยขวาง ปากคลองตลาด อนุสาวรีย์ชัยสมรภูมิ และตลาดนัดสำคัญต่าง ๆ
“แรงงานต่างชาติต้องมีเอกสารประจำตัวบุคคลและใบอนุญาตทำงานที่ถูกต้อง รวมทั้งต้องทำงานตามสิทธิ ที่กฎหมายกำหนด ตลอดจนปฏิบัติตามเงื่อนไขของกฎหมายที่ระบุไว้ในประกาศกระทรวงแรงงาน เรื่อง กำหนดงานที่ห้ามคนต่างด้าวทำ มีทั้งสิ้น 40 ประเภท ทั้งนี้ แรงงานต่างด้าวที่ทำงานโดยไม่มีใบอนุญาตทำงาน หรือทำงานนอกเหนือสิทธิที่จะทำได้ จะมีโทษปรับตั้งแต่ 5,000 – 50,000 บาท และถูกส่งกลับประเทศต้นทาง รวมถึงถูกห้ามขอใบอนุญาตทำงานเป็นเวลา 2 ปี นับตั้งแต่วันที่ได้รับโทษ ในส่วนของนายจ้างหรือสถานประกอบการที่รับคนต่างด้าวที่ไม่มีใบอนุญาตทำงานเข้าทำงาน หรือให้คนต่างด้าวทำงานนอกเหนือจากที่มีสิทธิ จะมีโทษปรับตั้งแต่ 10,000 – 100,000 บาท ต่อคนต่างด้าวที่จ้างหนึ่งคน หากกระทำผิดซ้ำต้องระวางโทษจำคุกไม่เกิน 1 ปี หรือปรับตั้งแต่ 50,000 – 200,000 บาท ต่อคนต่างด้าวที่จ้างหนึ่งคน และห้ามจ้างคนต่างด้าวทำงานเป็นเวลา 3 ปี” นายคารม ระบุ

ที่มา : https://www.thaigov.go.th/news/contents/details/95625