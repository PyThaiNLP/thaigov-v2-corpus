รัฐบาลไทย-ข่าวทำเนียบรัฐบาล-“กฤชนนท์” โต้กลับ “โฆษก พปชร.” ปล่อยข่าวมั่ว! โยงอุบัติเหตุรถบัสหวังปั่นกระแส ย้ำชัด! รถที่เกิดเหตุไม่ใช่ระบบก๊าซ NGV ฟาดให้ข้อมูลแบบไร้วุฒิภาวะ แถมสร้างเฟคนิวส์บิดเบือนข้อเท็จจริง


วันพุธที่ 23 เมษายน 2568
“กฤชนนท์” โต้กลับ “โฆษก พปชร.” ปล่อยข่าวมั่ว! โยงอุบัติเหตุรถบัสหวังปั่นกระแส ย้ำชัด! รถที่เกิดเหตุไม่ใช่ระบบก๊าซ NGV ฟาดให้ข้อมูลแบบไร้วุฒิภาวะ แถมสร้างเฟคนิวส์บิดเบือนข้อเท็จจริง
“กฤชนนท์” โต้กลับ “โฆษก พปชร.” ปล่อยข่าวมั่ว! โยงอุบัติเหตุรถบัสหวังปั่นกระแส ย้ำชัด! รถที่เกิดเหตุไม่ใช่ระบบก๊าซ NGV ฟาดให้ข้อมูลแบบไร้วุฒิภาวะ แถมสร้างเฟคนิวส์บิดเบือนข้อเท็จจริง ทำประชาชนเข้าใจผิดทั้งประเทศ ยัน “คมนาคม” เดินเครื่องยกระดับขนส่งสาธา
นายกฤชนนท์ อัยยปัญญา ผู้ช่วยรัฐมนตรีประจำกระทรวงคมนาคม ในฐานะโฆษกกระทรวงคมนาคม เปิดเผยว่า จากกรณีที่ พล.ต.ท. ปิยะ ต๊ะวิชัย โฆษกพรรคพลังประชารัฐ (พปชร.) ออกมากล่าวหารัฐบาลและกระทรวงคมนาคม ว่า เพิกเฉยและไม่สนใจความเดือดร้อนหรือความสูญเสียของประชาชนในการขับเคลื่อนมาตรการต่าง ๆ ในการแก้ปัญหารถโดยสารประสบอุบัติเหตุบ่อยครั้งนั้น โดยการออกมากล่าวหาของโฆษก พปชร. ดังกล่าว ถือว่าไม่ทราบข้อมูลและข้อเท็จจริงที่เป็นความจริง เป็นข้อมูลมั่วในหลายเรื่อง ไม่ทราบว่าไปรับข้อมูลมาจากที่ใด เพราะการกระทำเช่นนี้ อาจทำให้พี่น้องประชาชนเกิดความเข้าใจคลาดเคลื่อน เรียกได้ว่าเป็นการสร้างข่าวปลอม (เฟคนิวส์) ในสังคมไทย
ทั้งนี้ ยืนยันว่า กระทรวงคมนาคมพร้อมรับฟังทุกแนวคิดและข้อเสนอแนะดี ๆ ของทุกฝ่าย แต่ต้องอยู่บนพื้นฐานของความเป็นจริง ไม่บิดเบือนข้อมูล หรือสร้างความเสียหาย และสร้างความเข้าใจผิดต่อพี่น้องประชาชน อย่างเช่นเดียวกับการออกมากล่าวหาของ พล.ต.ท. ปิยะ ในครั้งนี้ ที่ไม่ได้พิจารณาเรื่องราวโดยละเอียด ไม่สมกับการเคยปฏิบัติวิชาชีพตำรวจมาก่อน ซึ่งนับว่าการกระทำดังกล่าวน่าเสียใจเป็นอย่างยิ่ง ไม่มีวุฒิภาวะทางสังคม และไม่ได้คำนึงถึงประเทศชาติ และพี่น้องประชาชนเป็นลำดับต้น ๆ ด้วย
นายกฤชนนท์ กล่าวต่อว่า การที่ พล.ต.ท. ปิยะ หยิบยกเอากรณีอุบัติเหตุรถบัสโดยสารประสบอุบัติเหตุชนท้ายรถบรรทุกและเกิดเพลิงลุกไหม้ บริเวณถนนหลวงหมายเลข 304 (สี่แยกกบินทร์บุรี - วังน้ำเขียว กม. ที่ 208+600) ตำบลบุพราหมณ์ อำเภอนาดี จังหวัดปราจีนบุรี มาสร้างข้อมูลเท็จ โดยระบุว่ารถบัสที่เกิดอุบัติเหตุเกิดไฟไหม้        มีต้นเหตุมาจากการติดตั้งระบบก๊าซ NGV ซึ่งเรื่องนี้ ขอชี้แจงว่าจากการรายงานของกรมการขนส่งทางบก (ขบ.) พบว่า รถคันดังกล่าวเป็นรถที่ใช้น้ำมันเชื้อเพลิงชนิดดีเซล (ไม่ใช่ NGV) และอุปกรณ์ต่าง ๆ อยู่ในสภาพพร้อมใช้งาน ส่วนเรื่องรถโดยสารสาธารณะต้องติดตั้งลิ้นปิด - เปิดอัตโนมัติ (โซลินอยด์วาล์ว) ก็ดำเนินการติดตั้งอยู่แล้ว
อย่างไรก็ตาม กระทรวงคมนาคม โดยนายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม รวมถึงทุกหน่วยงานที่เกี่ยวข้อง ไม่ได้เพิกเฉยต่อเหตุการณ์ต่าง ๆ ที่เกิดขึ้น และมีความตั้งใจที่จะเปลี่ยนการคมนาคมของประเทศไทยให้ดีขึ้น โดยตลอดระยะเวลาในช่วงที่ผ่านมา ได้ทำงานกันเต็มที่มาอย่างต่อเนื่องในการป้องกันและกำหนดมาตรการด้านความปลอดภัยในทุกมิติ เพื่อแก้ไขปัญหารถโดยสารประสบอุบัติเหตุให้เป็นรูปธรรมและยั่งยืน โดยคำนึงถึงความปลอดภัยสูงสุดของพี่น้องประชาชน เพื่อยกระดับการให้บริการระบบขนส่งสาธารณะ และลดอุบัติเหตุบนท้องถนนอย่างมีประสิทธิภาพ

ที่มา : https://www.thaigov.go.th/news/contents/details/95643