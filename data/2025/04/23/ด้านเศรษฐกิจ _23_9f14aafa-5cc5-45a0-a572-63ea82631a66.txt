รัฐบาลไทย-ข่าวทำเนียบรัฐบาล-“กรมทางหลวง” แก้ปัญหารถติดพระราม 2 บ้านแพ้ว - บางน้ำวน จังหวัดสมุทรสาคร อนุมัติงบ 400 ล้านบาท สร้างทางคู่ขนาน - สะพานใหม่ ดำเนินการนอกช่องทางหลัก ยันไม่มีผลกระทบต่อการจราจร ย้ำทุกก


วันจันทร์ที่ 21 เมษายน 2568
“กรมทางหลวง” แก้ปัญหารถติดพระราม 2 บ้านแพ้ว - บางน้ำวน จังหวัดสมุทรสาคร อนุมัติงบ 400 ล้านบาท สร้างทางคู่ขนาน - สะพานใหม่ ดำเนินการนอกช่องทางหลัก ยันไม่มีผลกระทบต่อการจราจร ย้ำทุกก
...
นายอภิรัฐ ไชยวงศ์น้อย อธิบดีกรมทางหลวง กระทรวงคมนาคม เปิดเผยว่า จากสถานการณ์การจราจรติดขัดบนทางหลวงหมายเลข 35 หรือถนนพระราม 2 ซึ่งปัญหาเกิดจากบริเวณจุดสัญจรเป็นลักษณะคอขวด ได้แก่ สะพานคลองขุดบ้านบ่อ (กม. ที่ 39+357) และสะพานข้ามคลองท่าแร้ง (กม. ที่ 39+987) ในพื้นที่อำเภอเมืองสมุทรสาคร จังหวัดสมุทรสาคร ปัจจุบันบริเวณดังกล่าวมีช่องจราจรเพียง 3 ช่อง ทั้งฝั่งขาเข้าและขาออก ส่งผลให้รถเคลื่อนตัวช้า และมีรถติดสะสมเป็นระยะทางยาว รวมถึงรถยนต์ที่มาจากโครงการก่อสร้างทางพิเศษหมายเลข 82 ที่ไหลเข้ามาสู่ถนนพระราม 2 มีแนวโน้มสูงขึ้นต่อเนื่อง ทั้งนี้ ถนนพระราม 2 เป็นเส้นทางหลักสู่ภาคใต้มีปริมาณการจราจรหนาแน่นถึง 200,000 คันต่อวัน และมีความสำคัญอย่างยิ่งต่อเศรษฐกิจของประเทศ ดังนั้น กรมทางหลวง (ทล.) จึงแก้ไขปัญหาเพื่อให้การสัญจรของประชาชนมีความราบรื่นและสะดวกมากยิ่งขึ้น รวมถึงรองรับปริมาณจราจรที่เพิ่มขึ้นในอนาคต จึงได้อนุมัติงบประมาณ 400 ล้านบาท สำหรับโครงการก่อสร้างทางคู่ขนานถนนพระราม 2 สายทางแยกต่างระดับบ้านแพ้ว - บ้านบางน้ำวน ช่วง กม. ที่ 39+000 - 40+050 ซึ่งเป็นโครงการที่ได้รับจัดสรรงบประมาณในปี 2568 และคาดว่าจะสามารถเริ่มดำเนินการก่อสร้างได้ภายในเดือนกันยายน 2568 ระยะเวลาดำเนินการ 780 วัน โดยมีรายละเอียดการก่อสร้างที่สำคัญ ดังนี้
1. ก่อสร้างสะพานใหม่ข้างละ 2 แห่ง ในช่องทางคู่ขนาน ข้ามคลองขุดบ้านบ่อ ความยาว 370 เมตร และคลองท่าแร้ง ความยาว 350 เมตร เพื่อขจัดปัญหาคอขวดบริเวณสะพานช่องทางหลัก พร้อมปรับปรุงจุดกลับรถใต้สะพาน 4 แห่ง เพื่ออำนวยความสะดวกในการเดินทางและลดปัญหาการตัดกระแสจราจรบนทางหลัก
2. ปรับปรุงทางคู่ขนานใหม่ขนาด 6 ช่องจราจร (ไป - กลับ) ผิวทางคอนกรีต ไหล่ทาง และทางเท้า เพื่อเพิ่มพื้นที่รองรับการจราจร ซึ่งจะส่งผลดีต่อการระบายรถและลดความแออัด พร้อมทั้งระบบระบายน้ำ
ทั้งนี้ โครงการฯ จะดำเนินการในพื้นที่นอกช่องทางหลัก ยืนยันว่าไม่มีผลกระทบต่อการจราจรบนช่องทางหลักแต่อย่างใด ทล. และทุกฝ่ายที่เกี่ยวข้องได้วางแผนการก่อสร้างอย่างรอบคอบ โดยคำนึงถึงผลกระทบต่อผู้ใช้ทางน้อยที่สุด และให้ความสำคัญกับการบริหารจัดการจราจรด้วยความปลอดภัยและอำนวยความสะดวกอย่างเคร่งครัด เพื่อให้ประชาชนสามารถเดินทางได้อย่างต่อเนื่อง อีกทั้งการก่อสร้างทางคู่ขนานและสะพานใหม่นี้ จะช่วยเพิ่มช่องทางรองรับรถยนต์ในทิศทางขาออก ลดปัญหาการเบียดแทรก และบรรเทาปัญหาการจราจรติดขัดบริเวณคอสะพานได้อย่างมีประสิทธิภาพ ซึ่งเป็นประโยชน์โดยตรงต่อประชาชนผู้ใช้ทาง

ที่มา : https://www.thaigov.go.th/news/contents/details/95574