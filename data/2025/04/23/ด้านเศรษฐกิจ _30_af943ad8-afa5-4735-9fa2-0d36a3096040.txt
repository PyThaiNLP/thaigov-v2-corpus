รัฐบาลไทย-ข่าวทำเนียบรัฐบาล-ผู้ช่วยรัฐมนตรีเกษตรฯ เดินหน้ารุกมาตรการที่ 7 ฟื้นฟูระบบนิเวศ แก้วิกฤติหมอคางดำ ปล่อยพันธุ์สัตว์น้ำคืนสู่แหล่งน้ำธรรมชาติ 


วันอังคารที่ 22 เมษายน 2568
ผู้ช่วยรัฐมนตรีเกษตรฯ เดินหน้ารุกมาตรการที่ 7 ฟื้นฟูระบบนิเวศ แก้วิกฤติหมอคางดำ ปล่อยพันธุ์สัตว์น้ำคืนสู่แหล่งน้ำธรรมชาติ
ผู้ช่วยรัฐมนตรีเกษตรฯ เดินหน้ารุกมาตรการที่ 7 ฟื้นฟูระบบนิเวศ แก้วิกฤติหมอคางดำ ปล่อยพันธุ์สัตว์น้ำคืนสู่แหล่งน้ำธรรมชาติ
ดร.ณมาณิตา กลับบ้านเกาะ ผู้ช่วยรัฐมนตรีประจำกระทรวงเกษตรและสหกรณ์ เป็นประธานเปิดกิจกรรมปล่อยพันธุ์สัตว์น้ำคืนสู่แหล่งน้ำธรรมชาติเพื่อฟื้นฟูระบบนิเวศจังหวัดสมุทรสาคร โดยมี นายเผดิม รอดอินทร์ ประมงจังหวัดสมุทรสาคร นายบุญชู ถาดทอง ปลัดเทศบาลเมืองพันท้ายนรสิงห์ฯ  ผู้มีเกียรติ หัวหน้าส่วนราชการ ข้าราชการ ตลอดจนผู้แทนภาคประชาชนในพื้นที่ เข้าร่วม ณ ท่าเทียบเรือประมง โครงการพัฒนาประมงทะเลชายฝั่งพื้นบ้าน ตำบลพันท้ายนรสิงห์ (บริเวณ อ.บ.ต. พันท้ายนรสิงห์เดิม) อำเภอเมืองสมุทรสาคร จังหวัดสมุทรสาคร
สำหรับการจัดกิจกรรมปล่อยพันธุ์สัตว์น้ำคืนสู่แหล่งน้ำธรรมชาติเพื่อฟื้นฟูระบบนิเวศจังหวัดสมุทรสาครในครั้งนี้ เป็นความร่วมมือระหว่างสำนักงานประมงจังหวัดสมุทรสาครกับเทศบาลเมืองพันท้ายนรสิงห์ ตามมาตรการที่ 7 การฟื้นฟูระบบนิเวศ เพื่อแก้ไขปัญหาการแพร่ระบาดของปลาหมอคางดำ มีวัตถุประสงค์เพื่อสนับสนุนมาตรการและแก้ไขปัญหาปลาหมอคางดำ อีกทั้งยังเป็นการอนุรักษ์ทรัพยากรและเพิ่มปริมาณสัตว์น้ำให้มีความอุดมสมบูรณ์มากขึ้น และเพื่อให้หน่วยงานภาครัฐ ภาคเอกชน และประชาชนทั่วไปมีส่วนร่วมในการปล่อย พันธุ์สัตว์น้ำ และร่วมกันแก้ไขปัญหาปลาหมอคางดำในพื้นที่ด้วย
"ด้วยนโยบายและมาตรการของกระทรวงเกษตรและสหกรณ์ ที่ได้ให้ความสำคัญกับการบริหารจัดการทรัพยากรประมงอย่างยั่งยืน โดยเฉพาะการแก้ไขปัญหาการรุกรานของปลาหมอคางดำ ซึ่งเป็นหนึ่งในภัยคุกคามต่อระบบนิเวศน้ำจืดและน้ำกร่อย ขณะที่การปล่อยพันธุ์สัตว์น้ำในครั้งนี้ เป็นการดำเนินงานตามมาตรการที่ 7 ว่าด้วยการฟื้นฟูระบบนิเวศ ด้วยการปล่อยพันธุ์สัตว์น้ำที่มีความหลากหลายลงสู่แหล่งน้ำ อันจะช่วยเพิ่มจำนวนสัตว์น้ำพื้นถิ่นที่มีความสำคัญต่อระบบนิเวศและต่อการดำรงชีวิตของประชาชน รวมทั้งเป็นการสร้างสมดุลให้สิ่งมีชีวิตในแหล่งน้ำ ตลอดจนยังสะท้อนให้เห็นถึงความร่วมมือของทุกภาคส่วน ในการฟื้นฟูแหล่งน้ำให้อุดมสมบูรณ์ สร้างความมั่นคงทางอาหาร และสนับสนุนอาชีพประมงพื้นบ้านให้ยั่งยืนเป็นการส่งต่อมรดกสู่รุ่นลูกรุ่นหลานอีกทางหนึ่งด้วย" ดร.ณมาณิตา กล่าว
ทั้งนี้ จังหวัดสมุทรสาคร ได้ดำเนินงานการแก้ไขปัญหาการแพร่ระบาดของปลาหมอคางดำ ภายใต้แผนปฏิบัติการดำเนินการแก้ไขปัญหาการแพร่ระบาดของปลาหมอคางดำของกรมประมง ทั้งหมด 7 มาตรการ ได้แก่ มาตรการที่ 1 การควบคุมและกำจัดปลาหมอคางดำในแหล่งน้ำทุกแห่งที่พบการแพร่ระบาด มาตรการที่ 2 การกำจัดปลาหมอคางดำในแหล่งน้ำธรรมชาติ โดยการปล่อยปลาผู้ล่าอย่างต่อเนื่อง มาตรการที่ 3 การนำปลาหมอคางดำที่กำจัดออกจากระบบนิเวศไปใช้ประโยชน์ มาตรการที่ 4 การสำรวจและเฝ้าระวังการแพร่กระจายประชากรปลาหมอคางดำในพื้นที่เขตกันชน มาตรการที่ 5 สร้างความรู้ ความตระหนัก และการมีส่วนร่วมในการกำจัดปลาหมอคางดำ มาตรการที่ 6 การพัฒนางานวิจัยและนวัตกรรมเพื่อแก้ไขปัญหาการแพร่ระบาดปลาหมอคางดำ และมาตรการที่ 7 การฟื้นฟูระบบนิเวศ โดยจังหวัดสมุทรสาครมีการกำจัดปลาหมอคางดำแล้ว จำนวน 1,937,998 กิโลกรัม

ที่มา : https://www.thaigov.go.th/news/contents/details/95608