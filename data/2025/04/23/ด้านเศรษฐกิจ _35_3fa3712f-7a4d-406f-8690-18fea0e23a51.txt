รัฐบาลไทย-ข่าวทำเนียบรัฐบาล-คค. ประชุมการพัฒนาระบบเชื่อมโยงระบบขนส่งสาธารณะอย่างไร้รอยต่อ (Feeder) ในเขตกรุงเทพฯ และปริมณฑล - ขับเคลื่อนการพัฒนาระบบโครงข่ายคมนาคมในพื้นที่จังหวัดเชียงใหม่ เร่งแก้ไขปัญหาจราจร


วันพุธที่ 23 เมษายน 2568
คค. ประชุมการพัฒนาระบบเชื่อมโยงระบบขนส่งสาธารณะอย่างไร้รอยต่อ (Feeder) ในเขตกรุงเทพฯ และปริมณฑล - ขับเคลื่อนการพัฒนาระบบโครงข่ายคมนาคมในพื้นที่จังหวัดเชียงใหม่ เร่งแก้ไขปัญหาจราจร
.....
นายสุรพงษ์ ปิยะโชติ และนางมนพร เจริญศรี รัฐมนตรีช่วยว่าการกระทรวงคมนาคม ประชุมพัฒนาระบบเชื่อมโยงระบบขนส่งสาธารณะอย่างไร้รอยต่อ (Feeder) ในเขตกรุงเทพมหานครและปริมณฑล และการขับเคลื่อนการพัฒนาระบบโครงข่ายคมนาคมในพื้นที่จังหวัดเชียงใหม่ ร่วมกับผู้บริหารและหัวหน้าหน่วยงานในสังกัดกระทรวงคมนาคม ได้แก่ กรมการขนส่งทางบก (ขบ.) กรมทางหลวง (ทล.) กรมทางหลวงชนบท (ทช.) บริษัท ขนส่ง จำกัด (บขส.) กรมการขนส่งทางราง (ขร.) กรมเจ้าท่า (จท.) สำนักงานนโยบายและแผนการขนส่งและจราจร (สนข.) องค์การขนส่งมวลชนกรุงเทพ (ขสมก.) การรถไฟแห่งประเทศไทย (รฟท.) การรถไฟฟ้าขนส่งมวลชนแห่งประเทศไทย (รฟม.) และบริษัท รถไฟฟ้า ร.ฟ.ท. จำกัด เมื่อวันที่ 22 เมษายน 2568 ณ ห้องประชุมกระทรวงคมนาคม เพื่อเร่งพัฒนาระบบขนส่งสาธารณะและแก้ไขปัญหาจราจรให้กับประชาชนในพื้นที่กรุงเทพฯ และเชียงใหม่
นายสุรพงษ์ กล่าวว่า การพัฒนาระบบเชื่อมโยงระบบขนส่งสาธารณะอย่างไร้รอยต่อ (Feeder) เป็นมิติใหม่ของการพัฒนาโครงข่ายการเดินทางให้สมบูรณ์ เชื่อมระบบขนส่งหลักและระบบขนส่งรองเข้าด้วยกันอย่างไร้รอยต่อ ครอบคลุม ตอบสนองความต้องการในการเดินทางของประชาชนให้สามารถเข้าถึงสถานีรถไฟฟ้าและสนามบินได้อย่างสะดวก เพื่อกระตุ้นให้เกิดการเดินทางด้วยระบบขนส่งสาธารณะมากขึ้น ซึ่งจะนำไปสู่การลดการใช้รถยนต์ส่วนบุคคล บรรเทาปัญหาการจราจรในเขตเมือง ลดฝุ่น PM2.5 และยังเป็นกลไกสำคัญของการรองรับการเติบโตของชุมชน รวมถึงแก้ไขปัญหาการเข้าถึงระบบขนส่งสาธารณะของประชาชนให้มีความสะดวก รวดเร็ว ปลอดภัย และประหยัดค่าใช้จ่ายในการเดินทาง โดยได้สั่งการให้ ขบ. ขสมก. และ สนข. ร่วมกันศึกษาออกแบบเส้นทางของระบบขนส่งสาธารณะให้เหมาะสมกับความต้องการของประชาชนในทุกพื้นที่ รวมถึงสนับสนุนการนำรถตู้ไฟฟ้าและรถมินิบัสไฟฟ้ามาใช้ในพื้นที่หมู่บ้านจัดสรรขนาดเล็ก เพื่อเชื่อมต่อการเดินทางสู่ระบบการขนส่งทางรางและทางเรือ และศึกษาการตั้งศูนย์เชื่อมต่อระบบขนส่งล้อ ราง และเรือในพื้นที่ปริมณฑล
นายสุรพงษ์ ยังได้กล่าวถึงการพัฒนาระบบโครงข่ายคมนาคมในพื้นที่จังหวัดเชียงใหม่ โดยเน้นย้ำการแก้ไขปัญหาจราจร การลดค่าใช้จ่ายในการเดินทาง การแก้ไขปัญหามลพิษ และการเชื่อมต่อสถานที่ท่องเที่ยวในพื้นที่ อาทิ การแปลงรถโดยสารขนาดเล็กในพื้นที่ให้เป็นรถไฟฟ้า เพื่อลดปัญหามลพิษและลดค่าใช้จ่ายให้กับผู้ประกอบการและผู้โดยสาร การเพิ่มจำนวนเส้นทางรถโดยสารบริเวณสถานที่ท่องเที่ยว และการแก้ไขปัญหาจราจรติดขัดในพื้นที่มหาวิทยาลัยเชียงใหม่ เนื่องจากเส้นทางจราจรอยู่ในเขตพื้นที่ทหาร ทำให้ต้องใช้บัตรผ่านในการสัญจร โดยได้สั่งการให้ ขบ. ร่วมกับค่ายทหารในพื้นที่ เพื่อให้ประชาชนสามารถเดินทางได้อย่างสะดวกและ รวดเร็วมากยิ่งขึ้น

ที่มา : https://www.thaigov.go.th/news/contents/details/95628