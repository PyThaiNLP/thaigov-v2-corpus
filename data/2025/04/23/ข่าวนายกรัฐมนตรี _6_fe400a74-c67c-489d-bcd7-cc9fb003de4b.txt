รัฐบาลไทย-ข่าวทำเนียบรัฐบาล-นายกฯ มอบนโยบายกองทุนSMLเผยจุดเริ่มต้นมาจากรัฐบาลไทยรักไทยปี 2544 ก้าวสู่ปีที่ 24 ย้ำเสริมสร้างกองทุนให้เข้มแข็งด้วยชุมชนเล็งเพิ่มวงเงินหากทำดีต่อยอดเศรษฐกิจจุดเล็กไปสู่ระดับประเทศ


วันจันทร์ที่ 21 เมษายน 2568
21/04/2568
พิมพ์
นายกฯ มอบนโยบายกองทุนSMLเผยจุดเริ่มต้นมาจากรัฐบาลไทยรักไทยปี 2544 ก้าวสู่ปีที่ 24 ย้ำเสริมสร้างกองทุนให้เข้มแข็งด้วยชุมชนเล็งเพิ่มวงเงินหากทำดีต่อยอดเศรษฐกิจจุดเล็กไปสู่ระดับประเทศ
นายกฯ มอบนโยบายกองทุน SML เผยจุดเริ่มต้นมาจากรัฐบาลไทยรักไทยปี 2544 ก้าวสู่ปีที่ 24 ย้ำเสริมสร้างกองทุนให้เข้มแข็งด้วยชุมชน เล็งเพิ่มวงเงินหากทำดี ต่อยอดเศรษฐกิจจุดเล็กไปสู่ระดับประเทศ
วันนี้ (21 เมษายน 2568) เวลา 14.00 น. ณ อาคารอิมแพ็ค เอ็กซิบิชัน เซ็นเตอร์ ฮอลล์ 12 ศูนย์แสดงสินค้าและการประชุมอิมแพ็คเมืองทองธานี อำเภอปากเกร็ด จังหวัดนนทบุรี นางสาวแพทองธาร ชินวัตร นายกรัฐมนตรี เป็นประธานเปิดงานและมอบนโยบาย “ส่งตรงโอกาสถึงชุมชน โดยชุมชน เพื่อชุมชน” ภายใต้โครงการสนับสนุน เสริมสร้าง ศักยภาพกองทุนหมู่บ้านและชุมชนเมืองอย่างมั่นคง โดยมีนายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม นางสาวจิราพร สินธุไพร รัฐมนตรีประจำสำนักนายกรัฐมนตรี นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง นายพรหมินทร์ เลิศสุริย์เดช เลขาธิการนายกรัฐมนตรี และนายเบญจพล นาคประเสริฐ ผู้อำนวยการสำนักงานกองทุนหมู่บ้านและชุมชนเมืองแห่งชาติ เข้าร่วมด้วย
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรีรับฟังการบรรยายพร้อมชมวีดิทัศน์ที่มาแนวคิดการจัดงาน โครงการ SML “ส่งตรงโอกาส ถึงชุมชน โดยชุมชนเพื่อชุมชน” ซึ่งรัฐบาล โดยสำนักงานกองทุนหมู่บ้านและชุมชนเมืองแห่งชาติ เปิดโครงการ “ส่งตรงโอกาสถึงชุมชน โดยชุมชน เพื่อชุมชน” ภายใต้โครงการสนับสนุน เสริมสร้างศักยภาพกองทุนหมู่บ้านและชุมชนเมืองอย่างมั่นคง ยกระดับเศรษฐกิจฐานรากอย่างยิ่งใหญ่ ซึ่งพัฒนาต่อยอดมาจากแนวคิดโครงการพัฒนาศักยภาพหมู่บ้านและชุมชน (SML) มุ่งเน้นการส่งเสริมการมีส่วนของประชาชนในการบริหารจัดการงบประมาณโดยชุมชน ครอบคลุมกองทุนหมู่บ้านทั่วประเทศกว่า 79,610 แห่ง เพื่อพัฒนาชุมชนอย่างยั่งยืน
นายกรัฐมนตรีกล่าว มอบนโยบายโครงการ SML “ส่งตรงโอกาสถึงชุมชน โดยชุมชน เพื่อชุมชน” ภายใต้โครงการสนับสนุน เสริมสร้าง ศักยภาพกองทุนหมู่บ้านและชุมชนเมืองอย่างมั่นคง ว่าเป็นอีกวันสำคัญที่ได้มาร่วมกันยืนยันว่าประเทศไทยก้าวไปข้างหน้าได้อย่างเข้มแข็ง เพราะว่าถ้าชุมชนเข้มแข็ง ประเทศไทยจะเข้มแข็งไปด้วย ทั้งนี้ การทำให้ชุมชนต่าง ๆ เข้มแข็งมากขึ้นได้นั้น ก็คือการเปิดโอกาสให้พี่น้องประชาชนมีสิทธิ์ร่วมกันตัดสินใจเพื่อชุมชนของตัวเอง คือสิ่งที่สำคัญที่สุด เพราะรัฐบาลตั้งใจกระจายอำนาจสู่ท้องถิ่น ซึ่งพี่น้องประชาชนในที่ต่าง ๆ จะรู้ปัญหาของตัวเองดีที่สุด รัฐบาลเป็นเพียงผู้สนับสนุนเท่านั้น การที่ประชาชนในแต่ละชุมชนมีโอกาสร่วมกันตัดสินใจร่วมกันทำประชาคมว่าสิ่งใดสำคัญที่สุดสำหรับชุมชนของตัวเองนั้น คือทางออกทางแก้ไขปัญหาที่ตรงจุด และเป็นสิ่งที่ทุกคนต้องการเห็น
“กองทุนหมู่บ้านเริ่มต้นเมื่อปี 2544 โดยรัฐบาลของพรรคไทยรักไทย ซึ่งปีนี้ก้าวเข้าสู่ปีที่ 24 แล้ว ได้เห็นบทบาทของกองทุนที่ช่วยกันขับเคลื่อนเศรษฐกิจจากฐานรากสร้างโอกาสในเรื่องของอาชีพเพิ่มขึ้นให้กับพี่น้องประชาชน สามารถแก้ปัญหาหลัก ๆ ของประชาชนทั่วไปได้ ปัจจุบันมีกองทุนหมู่บ้านและชุมชนเมืองกว่า 79,610 แห่ง มีสมาชิกกว่า 13 ล้านคน และมีเงินทุนหมุนเวียนรวมกันกว่า 3 แสนล้านบาท ซึ่งในวันนี้มีโครงการสนับสนุนและเสริมสร้างศักยภาพกองทุนหมู่บ้านและชุมชนเมืองอย่างมั่นคง หรือ โครงการ SML” นายกรัฐมนตรี ระบุ
นายกรัฐมนตรีกล่าวต่อว่า หัวใจของโครงการนี้ ไม่ใช่แค่การแจกเงินให้ชุมชน แต่สามารถมองเห็นว่าโครงการเล็ก ๆ มีผลต่อประชาชน ซึ่งสำคัญจริง ๆ โดยเริ่มจากการดูจำนวนของประชาชนในแต่ละหมู่บ้านก่อน เพื่อที่จะกำหนดงบประมาณในการช่วยเหลือ โดยกำหนดงบประมาณ 2 แสน 3 แสน และ 4 แสนบาท ซึ่งเงินเหล่านี้คนในหมู่บ้านสามารถรวมตัวทำประชาคม ร่วมกันโหวตว่าต้องการโครงการใด โครงการไหนหรือนโยบายใดที่จะพัฒนาชุมชนได้จริง ๆ อาทิ การทำให้น้ำสะอาดพร้อมบริโภค การติดตั้งกล้อง CCTV เพื่อพัฒนาความเป็นอยู่ความปลอดภัยของชุมชน ถือว่าเป็นสิ่งที่คนในหมู่บ้านต้องมารวมตัวกันทำประชาคมแล้วก็เลือกว่าอะไรที่ดีที่สุดสำหรับชุมชนของตน ถือเป็นการตอบโจทย์เรื่องการขับเคลื่อนเศรษฐกิจได้ เป็นโอกาสให้ชุมชนเล็ก ๆ ได้ช่วยกันผลักดันเศรษฐกิจในจุดเล็ก ๆ เพิ่มขึ้น จนกลายเป็นจุดที่ใหญ่ขึ้นเรื่อย ๆ จนถึงระดับประเทศ
“หวังเป็นอย่างยิ่งว่าทุก ๆ ชุมชนจะสามารถหาสิ่งที่ดีที่สุดให้กับชุมชนของตัวเองได้อย่างดี และมั่นคงต่อไป รัฐบาลพร้อมที่จะส่งตรงโอกาสถึงชุมชนโดยชุมชนเพื่อชุมชน แน่นอนว่านี่ก็คือจุดเริ่มต้นอีกครั้งที่จะทำให้ชุมชนแต่ละที่แข็งแรงยิ่งขึ้น และก้าวไปข้างหน้าอย่างมั่นคงพร้อม ๆ กัน โอกาสนี้ ขอบคุณทีมงานที่ร่วมกันทำโครงการดี ๆ แบบนี้มาตั้งแต่ระยะเริ่มต้นจนวันนี้ได้กลับมาทำ SML กันอีกครั้ง ขอให้มั่นใจว่ารัฐบาลก็จะเป็นผู้สนับสนุนที่ดีให้กับประชาชนทุกคน เพื่อที่จะได้มีฐานะมีความกินดีอยู่ดีมีอาชีพ จนสามารถดูแลครอบครัวของตนเองได้ดียิ่งขึ้นต่อไปอย่างมั่นคง” นายกรัฐมนตรี กล่าว

ที่มา : https://www.thaigov.go.th/news/contents/details/95572