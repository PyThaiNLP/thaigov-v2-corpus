รัฐบาลไทย-ข่าวทำเนียบรัฐบาล-บสย. จับมือ อ.ส.ค. จัดกิจกรรม “สร้างโอกาส สร้างธุรกิจ” ร่วมฝึกอาชีพ “ทำไอศกรีม” ให้ผู้ที่กำลังพ้นโทษ ณ เรือนจำจังหวัดสระบุรี


วันจันทร์ที่ 21 เมษายน 2568
21/04/2568
พิมพ์
บสย. จับมือ อ.ส.ค. จัดกิจกรรม “สร้างโอกาส สร้างธุรกิจ” ร่วมฝึกอาชีพ “ทำไอศกรีม” ให้ผู้ที่กำลังพ้นโทษ ณ เรือนจำจังหวัดสระบุรี
บสย. - อ.ส.ค. ร่วมกิจกรรม CSR โครงการ “สร้างโอกาส สร้างธุรกิจ” เรือนจำจังหวัดสระบุรี โดย บสย. ร่วมกับ อ.ส.ค. จัดกิจกรรมฝึกอาชีพการทำไอศกรีมให้แก่ผู้ต้องขังที่กำลังพ้นโทษ เพื่อสนับสนุนให้เกิดการสร้างงาน สร้างอาชีพ
นายกิตติพงษ์ บุรณศิริ รองผู้จัดการทั่วไป สายงานกลยุทธ์และผลิตภัณฑ์ บรรษัทประกันสินเชื่ออุตสาหกรรมขนาดย่อม (บสย.) และนายสุชาติ แพ่งจันทึก หัวหน้ากองส่งเสริมการเลี้ยงโคนม องค์การส่งเสริมกิจการโคนมแห่งประเทศไทย (อ.ส.ค.) ร่วมกิจกรรม CSR โครงการ “สร้างโอกาส สร้างธุรกิจ” เรือนจำจังหวัดสระบุรี โดย บสย. ร่วมกับ อ.ส.ค. จัดกิจกรรมฝึกอาชีพการทำไอศกรีมให้แก่ผู้ต้องขังที่กำลังพ้นโทษ เพื่อสนับสนุนให้เกิดการสร้างงาน สร้างอาชีพ พร้อมมอบเครื่องมือทำไอศกรีม และนมสด ให้แก่เรือนจำจังหวัดสระบุรี โดยมีนายกิตติพงษ์ ละชั่ว ผู้บัญชาการเรือนจำจังหวัดสระบุรี เป็นตัวแทนรับมอบ พร้อมเยี่ยมชมการผลิตไอศกรีม และให้กำลังใจผู้ต้องขัง เมื่อวันที่ 18 เมษายน 2568 ณ เรือนจำจังหวัดสระบุรี
นายกิตติพงษ์ กล่าวว่า โครงการนี้เป็นการนำความเชี่ยวชาญของทั้ง 2 หน่วยงาน โดยใช้ความสามารถด้านการเงิน (Financial Literacy) ของ บสย. ประกอบกับองค์ความรู้และวัตถุดิบของ อ.ส.ค. ร่วมกันอบรมหลักสูตรสร้างอาชีพให้กับผู้ต้องขังที่กำลังพ้นโทษ ในเรือนจำจังหวัดสระบุรี สามารถใช้วัตถุดิบในพื้นที่มาสร้างเป็นธุรกิจ สร้างรายได้และเงินออมหลังกลับสู่สังคม รวมถึงสามารถเข้าถึงสินเชื่อได้ง่ายขึ้น ผ่านกลไกการค้ำประกันของ บสย. เพื่อช่วยให้คนกลุ่มนี้มีอาชีพที่สามารถเลี้ยงตนเองและครอบครัวได้อย่างยั่งยืน และไม่กลับมากระทำความผิดซ้ำในภายหลัง
สำหรับโครงการ “สร้างโอกาส สร้างธุรกิจ” เป็นการพัฒนาชุมชนแบบองค์รวมที่ บสย. ตั้งเป้าให้เป็นต้นแบบของการพัฒนาที่ยึดโยงกับบริบทแวดล้อมของพื้นที่ ภายใต้แนวคิด “การสร้างคุณค่าร่วม”  (Creating Shared Value : CSV) เพื่อสนับสนุนการเติบโตของธุรกิจฐานราก ตลอดจนห่วงโซ่อุปทาน (Supply chain) คู่กับการสร้างประโยชน์แก่ชุมชนและสังคมอย่างยั่งยืน โดยจัดกิจกรรมฝึกอบรมอาชีพการทำไอศกรีมพร้อมปฏิบัติจริงแก่ผู้ต้องขังที่กำลังพ้นโทษ ณ เรือนจำจังหวัดสระบุรี ระหว่างวันที่ 17-18 เมษายน 2568 เนื้อหาหลักสูตรเน้นการนำผลิตภัณฑ์นมโคของ อ.ส.ค. วัตถุดิบหลักมาแปรรูปเป็นไอศกรีม รวมถึงให้ความรู้การวางแผนทางการเงิน วางแผนต้นทุน ตลอดจนเตรียมความพร้อมสร้างโอกาสสู่การเป็นผู้ประกอบการ เพื่อเป็นประโยชน์ต่อการประกอบอาชีพสร้างธุรกิจจริงในอนาคต
พร้อมกันนี้  บสย. ยังเปิดให้คำปรึกษาแก่ผู้ประกอบการ และผู้ที่ต้องการเริ่มต้นทำธุรกิจ ผ่านศูนย์ที่ปรึกษาทางการเงิน SMEs หรือ บสย. F.A. Center พร้อมเพิ่มความสะดวกให้ SMEs สามารถเข้ามาตรวจสุขภาพทางการเงิน และจองคิวขอรับคำปรึกษาทางการเงิน ฟรี! ได้ที่ LINE OA : @tcgfirst

ที่มา : https://www.thaigov.go.th/news/contents/details/95567