รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา เป็นประธานสมโภชศาลหลักเมืองปรางค์กู่ – ชู “เมืองน่าเที่ยว” ขับเคลื่อน Soft Power สู่เมืองรอง


วันอังคารที่ 22 เมษายน 2568
รมว.ท่องเที่ยวและกีฬา เป็นประธานสมโภชศาลหลักเมืองปรางค์กู่ – ชู “เมืองน่าเที่ยว” ขับเคลื่อน Soft Power สู่เมืองรอง
รมว.ท่องเที่ยวและกีฬา เป็นประธานสมโภชศาลหลักเมืองปรางค์กู่ – ชู “เมืองน่าเที่ยว” ขับเคลื่อน Soft Power สู่เมืองรอง
วันที่ 21 เมษายน 2568 นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานเปิดงานสมโภชศาลหลักเมืองปรางค์กู่ และเฉลิมฉลองวันสถาปนาอำเภอปรางค์กู่ ครบรอบ 62 ปี ณ ศาลหลักเมืองปรางค์กู่ อำเภอปรางค์กู่ จังหวัดศรีสะเกษ โดยมีสมาชิกสภาผู้แทนราษฎรจังหวัดศรีสะเกษ ผู้ว่าราชการจังหวัด หัวหน้าส่วนราชการ ผู้นำท้องถิ่น และประชาชนร่วมให้การต้อนรับอย่างอบอุ่น
นายสรวงศ์ กล่าวว่า รัฐบาลได้กำหนดให้ปีนี้เป็น “ปีทองแห่งการท่องเที่ยว” พร้อมเดินหน้ายกระดับเมืองรองให้กลายเป็น “เมืองน่าเที่ยว” ทั่วไทยตลอดทั้งปี โดยจังหวัดศรีสะเกษมีแหล่งท่องเที่ยวที่หลากหลาย ทั้งในด้านศิลปวัฒนธรรม ภูมิปัญญาโบราณ และโบราณสถานทางประวัติศาสตร์ที่ทรงคุณค่า อย่างไรก็ตาม ปัญหาเรื่องการคมนาคมที่ยังไม่สะดวกหรือขาดการเชื่อมโยงเป็นอุปสรรคสำคัญในการพัฒนา
กระทรวงการท่องเที่ยวและกีฬา จะประสานความร่วมมือกับกระทรวงคมนาคมในการแก้ไขปัญหาดังกล่าว ควบคู่กับการมอบหมายให้หน่วยงานที่เกี่ยวข้องจัดทำ “แผนท่องเที่ยววันเดียวจบ” เพื่อส่งเสริมให้คนไทยเที่ยวเมืองไทยให้มากยิ่งขึ้น ขับเคลื่อนเศรษฐกิจฐานราก และกระจายรายได้ลงสู่ชุมชนอย่างยั่งยืน
ทั้งนี้ การจัดงานสมโภชศาลหลักเมืองและเฉลิมฉลองวันสถาปนาอำเภอปรางค์กู่ในครั้งนี้ ถือเป็นหนึ่งในกิจกรรมที่ช่วยยกระดับภาพลักษณ์ด้านการท่องเที่ยวของเมืองรอง และเป็นเวทีสำคัญในการผลักดัน Soft Power ของชุมชนท้องถิ่นสู่การรับรู้ในวงกว้าง

ที่มา : https://www.thaigov.go.th/news/contents/details/95618