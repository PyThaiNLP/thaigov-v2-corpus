รัฐบาลไทย-ข่าวทำเนียบรัฐบาล-“ธีรรัตน์” ประชุมติดตามสถานการณ์สารหนูปนเปื้อนแม่น้ำกก ย้ำเร่งหาสาเหตุ สร้างความมั่นใจประชาชน


วันศุกร์ที่ 18 เมษายน 2568
18/04/2568
พิมพ์
“ธีรรัตน์” ประชุมติดตามสถานการณ์สารหนูปนเปื้อนแม่น้ำกก ย้ำเร่งหาสาเหตุ สร้างความมั่นใจประชาชน
“ธีรรัตน์” ประชุมติดตามสถานการณ์สารหนูปนเปื้อนแม่น้ำกก ย้ำเร่งหาสาเหตุ สร้างความมั่นใจประชาชน
เมื่อวันที่ 17 เมษายน 2568 เวลา 13.00 น. นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ได้เป็นประธานการประชุมผ่านระบบออนไลน์ เพื่อติดตามสถานการณ์กรณีตรวจพบสารหนูปนเปื้อนในแม่น้ำกกเกินค่ามาตรฐาน โดยมีนายประเสริฐ จิตต์พลีชีพ รองผู้ว่าราชการจังหวัดเชียงราย เข้าร่วมประชุม พร้อมด้วยหน่วยงานที่เกี่ยวข้อง ได้แก่ สำนักงานสิ่งแวดล้อมและควบคุมมลพิษที่ 1 (เชียงใหม่) การประปาส่วนภูมิภาคเขต 9 สำนักงานป้องกันและบรรเทาสาธารณภัยจังหวัดเชียงราย สำนักงานสาธารณสุขจังหวัดเชียงราย สำนักงานสิ่งแวดล้อมจังหวัดเชียงราย และสำนักงานทรัพยากรน้ำแห่งชาติ (สทนช.)
ในการประชุม นายประเสริฐ จิตต์พลีชีพ รายงานว่า สำนักงานสิ่งแวดล้อมและควบคุมมลพิษที่ 1 (เชียงใหม่) พร้อมหน่วยงานที่เกี่ยวข้อง ได้ดำเนินการสุ่มเก็บตัวอย่างน้ำจากแม่น้ำกกใน 3 จุด และพบว่าค่าสารหนูเกินมาตรฐานเล็กน้อย แต่ยังไม่อยู่ในระดับที่ส่งผลกระทบต่อสุขภาพของประชาชน ขณะเดียวกัน การประปาส่วนภูมิภาคได้ยืนยันว่า น้ำดิบที่นำมาใช้ผลิตน้ำประปายังคงมีคุณภาพอยู่ในเกณฑ์ปลอดภัย สามารถอุปโภคบริโภคได้ตามปกติ นอกจากนี้ จังหวัดเชียงรายได้จัดตั้งคณะทำงานเฉพาะกิจเพื่อติดตามและแก้ไขสถานการณ์อย่างใกล้ชิด พร้อมมีมาตรการเฝ้าระวังและรายงานผลอย่างต่อเนื่อง เพื่อสร้างความมั่นใจให้กับประชาชน
นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ได้เน้นย้ำให้ทุกหน่วยงานเร่งตรวจสอบหาสาเหตุของการปนเปื้อนสารหนูในแม่น้ำกกโดยด่วน โดยขอให้สำนักงานทรัพยากรน้ำแห่งชาติ (สทนช.) เข้ามามีบทบาทหลักในการวางมาตรการป้องกันและฟื้นฟูคุณภาพน้ำ รวมถึงกำหนดแนวทางการแก้ไขปัญหาในระยะยาว เพื่อไม่ให้เกิดเหตุการณ์ในลักษณะเดียวกันอีก และยังได้กำชับให้มีการประชาสัมพันธ์ข้อมูลอย่างถูกต้องและทั่วถึง เพื่อให้ประชาชนได้รับทราบข้อเท็จจริง
ทั้งนี้ สามารถติดตามสถานการณ์คุณภาพน้ำผิวดินได้ผ่านเว็บไซต์ของสำนักงานสิ่งแวดล้อมและควบคุมมลพิษที่ 1 (เชียงใหม่) ที่ https://epo01.pcd.go.th/th

ที่มา : https://www.thaigov.go.th/news/contents/details/95505