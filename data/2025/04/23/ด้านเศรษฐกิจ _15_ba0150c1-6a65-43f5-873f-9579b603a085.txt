รัฐบาลไทย-ข่าวทำเนียบรัฐบาล-บขส. เดินหน้าโครงการ “ทุกการเดินทางขับเคลื่อนความสุขสู่คนไทยด้วยวีลแชร์” ต่อเนื่อง ปีที่ 10 ส่งมอบรถวีลแชร์ให้ผู้ด้อยโอกาสทางการเคลื่อนไหวกว่า 910 คัน 


วันจันทร์ที่ 21 เมษายน 2568
บขส. เดินหน้าโครงการ “ทุกการเดินทางขับเคลื่อนความสุขสู่คนไทยด้วยวีลแชร์” ต่อเนื่อง ปีที่ 10 ส่งมอบรถวีลแชร์ให้ผู้ด้อยโอกาสทางการเคลื่อนไหวกว่า 910 คัน
.....
นายชัชวาล พรอมรธรรม กรรมการฯ รักษาการแทนกรรมการผู้จัดการใหญ่ บริษัท ขนส่ง จำกัด กระทรวงคมนาคม เปิดเผยว่า เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 73 พรรษา 28 กรกฎาคม 2568 บริษัท ขนส่ง จำกัด (บขส.) ได้ดำเนินโครงการ “ทุกการเดินทางขับเคลื่อนความสุขสู่คนไทยด้วยวีลแชร์” ปีที่ 10 โดยมอบรถวีลแชร์ให้กับผู้ด้อยโอกาสทางการเคลื่อนไหว เพื่อช่วยเหลือผู้ด้อยโอกาสฯ ให้สามารถใช้ชีวิตประจำวันได้อย่างปกติและเดินทางไปยังสถานที่ต่าง ๆ ได้อย่างสะดวกสบายและปลอดภัย ลดภาระแก่ผู้ดูแล เปิดโอกาสให้คนกลุ่มนี้ได้มีคุณภาพชีวิตที่ดีขึ้น เห็นโลกทัศน์ที่กว้างไกล และสอดคล้องตามแผนความรับผิดชอบต่อสังคมและสิ่งแวดล้อม (CSR)
บขส. มีภารกิจให้บริการขนส่งผู้โดยสารด้วยรถโดยสารจากกรุงเทพฯ ไปยังจังหวัดต่าง ๆ ทั้งภายในประเทศและระหว่างประเทศ จึงได้ตระหนักถึงความสะดวกปลอดภัยในการเดินทางของผู้โดยสารเป็นลำดับแรก และตระหนักเสมอว่าการเดินทางไปยังสถานที่ต่าง ๆ เพื่อท่องเที่ยว ไปมาหาสู่ญาติมิตร หรือประกอบอาชีพ ความสะดวกสบายในการเดินทางจะนำมาซึ่งความสุข แต่สำหรับคนที่ด้อยโอกาสทางการเคลื่อนไหว คนพิการ ผู้ป่วย ผู้สูงอายุ การเดินทางในชีวิตประจำวันนั้นมีความยากลำบากเป็นอย่างมาก เนื่องจากไม่สามารถเดินด้วยตนเองได้ บุคคลกลุ่มนี้จำเป็นต้องใช้รถวีลแชร์ในการเคลื่อนไหว
นายชัชวาล พรอมรธรรม กล่าวต่อว่า ในปีงบประมาณ 2568 บขส. มีแผนส่งมอบรถวีลแชร์ให้ผู้ด้อยโอกาสฯ ที่ขาดแคลนทุนทรัพย์ 73 คัน ทำให้ผลดำเนินโครงการฯ ตั้งแต่ปี 2559 - 2568 รวม 10 ปี มีการส่งมอบรถวีลแชร์ให้แก่ผู้ด้อยโอกาสฯ ทั้งหมด 910 คัน ซึ่งผู้ด้อยโอกาสฯ สามารถสแกน QR Code เพื่อสมัครเข้าร่วมโครงการและสอบถามข้อมูลเพิ่มเติมได้ที่เพจเฟซบุ๊ก : CSR บขส. หรืองานกิจกรรมเพื่อสังคม โทร. 0 2936 2996 ในวันและเวลาราชการ
ปัจจุบัน บขส. จัดเจ้าหน้าที่ให้บริการดูแลผู้โดยสารที่ต้องการความช่วยเหลือพิเศษ เช่น ผู้สูงอายุและผู้ป่วย ให้ได้รับความสะดวกในการเดินทางและเข้าใช้สถานีขนส่ง อาทิ มีบริการรถวีลแชร์ จัดสิ่งอำนวยความสะดวก ห้องน้ำ เคาท์เตอร์จำหน่ายตั๋วโดยสารสำหรับคนพิการ และลิฟต์โดยสาร ผู้โดยสารที่ต้องการความช่วยเหลือพิเศษสามารถแจ้งเจ้าหน้าที่ของ บขส. ที่ปฏิบัติหน้าที่ได้ทันที

ที่มา : https://www.thaigov.go.th/news/contents/details/95561