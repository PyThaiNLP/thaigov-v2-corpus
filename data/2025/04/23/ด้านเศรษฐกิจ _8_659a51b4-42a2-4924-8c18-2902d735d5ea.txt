รัฐบาลไทย-ข่าวทำเนียบรัฐบาล-กรมบัญชีกลางเดินหน้าพัฒนาระบบบริการสาธารณสุข เพิ่มประสิทธิภาพการเบิกจ่ายเงินสวัสดิการรักษาพยาบาลข้าราชการ


วันศุกร์ที่ 18 เมษายน 2568
18/04/2568
พิมพ์
กรมบัญชีกลางเดินหน้าพัฒนาระบบบริการสาธารณสุข เพิ่มประสิทธิภาพการเบิกจ่ายเงินสวัสดิการรักษาพยาบาลข้าราชการ
กรมบัญชีกลางร่วมมือกับ สนง.ปลัด สธ. ในการพัฒนาระบบบริการสาธารณสุข เชื่อมโยงข้อมูลบริการสุขภาพสวัสดิการรักษาพยาบาล ขรก. และระบบข้อมูลการเบิกจ่ายค่าบริการทางการแพทย์สวัสดิการรักษาพยาบาล ขรก. ผ่านระบบศูนย์กลางข้อมูลด้านการเงินของกระทรวง สธ.
นางแพตริเซีย มงคลวนิช อธิบดีกรมบัญชีกลาง เปิดเผยภายหลังการลงนามบันทึกข้อตกลงระหว่างกรมบัญชีกลางและสำนักงานปลัดกระทรวงสาธารณสุขว่า กรมบัญชีกลางร่วมมือกับสำนักงานปลัดกระทรวงสาธารณสุขในการพัฒนาระบบบริการสาธารณสุข โดยความร่วมมือในครั้งนี้ เป็นการเชื่อมโยงข้อมูลบริการสุขภาพสวัสดิการรักษาพยาบาลข้าราชการและระบบข้อมูลการเบิกจ่ายค่าบริการทางการแพทย์สวัสดิการรักษาพยาบาลข้าราชการ ผ่านระบบศูนย์กลางข้อมูลด้านการเงิน (Financial Data Hub: FDH) ของกระทรวงสาธารณสุข เพื่อกำกับดูแลการเบิกจ่ายเงินสวัสดิการเกี่ยวกับการรักษาพยาบาลข้าราชการให้มีความถูกต้อง เหมาะสม ภายใต้กรอบวงเงินงบประมาณที่ได้รับจัดสรร อีกทั้งพัฒนาการส่งต่อผู้ป่วยสิทธิสวัสดิการรักษาพยาบาลข้าราชการ รวมถึงพัฒนามาตรฐานข้อมูลระบบบริการสุขภาพสวัสดิการรักษาพยาบาลข้าราชการ ให้เป็นไปตามพระราชบัญญัติคุ้มครองข้อมูลส่วนบุคคล พ.ศ. 2562 และพระราชบัญญัติความมั่นคงปลอดภัยไซเบอร์ พ.ศ. 2562 เพื่อให้ผู้มีสิทธิได้รับการบริการสาธารณสุขที่มีคุณภาพและมีมาตรฐานมากยิ่งขึ้น ช่วยเพิ่มประสิทธิภาพการเบิกจ่ายค่ารักษาพยาบาลสิทธิข้าราชการให้มีความโปร่งใสและตรวจสอบได้
“ที่ผ่านมาโรงพยาบาลแต่ละแห่งในสังกัดกระทรวงสาธารณสุขจะส่งข้อมูลให้กรมบัญชีกลาง เพื่อขอเบิกเงินสวัสดิการค่ารักษาพยาบาลเป็นรายโรงพยาบาล ซึ่งยากต่อการนำข้อมูลไปใช้ในการวิเคราะห์และตรวจสอบอย่างเป็นระบบ  ดังนั้น การร่วมมือระหว่างกระทรวงสาธารณสุขและกรมบัญชีกลางในครั้งนี้ จะทำให้กรมบัญชีกลางได้รับข้อมูลการรักษาพยาบาลและการสั่งจ่ายยาของโรงพยาบาลทุกแห่งในสังกัดกระทรวงสาธารณสุขจากระบบ FDH เพียงแหล่งเดียว ซึ่งกรมบัญชีกลางจะสามารถนำข้อมูลดังกล่าว ไปตรวจสอบการรักษาและการเบิกจ่ายยาได้อย่างถูกต้อง ครบถ้วน และมีประสิทธิภาพยิ่งขึ้น ช่วยลดความซ้ำซ้อนในการตรวจวินิจฉัยและการจ่ายยา ลดภาระงบประมาณที่เกินความจำเป็น อีกทั้งจะช่วยป้องกันไม่ให้เกิดการเดินสาย Shopping ยา นอกจากนี้ยังสามารถนำข้อมูลมาใช้ในการพัฒนาระบบสุขภาพ หรือ Service Plan ร่วมกัน เพื่อให้ผู้มีสิทธิและบุคคลในครอบครัวสามารถเข้าถึงการรักษาพยาบาลที่จำเป็นและเหมาะสม มีระบบการส่งต่อผู้ป่วยที่ดีขึ้น อันจะช่วยยกระดับให้การบริการของภาครัฐมีประสิทธิภาพมากยิ่งขึ้น” อธิบดีกรมบัญชีกลางกล่าว

ที่มา : https://www.thaigov.go.th/news/contents/details/95507