รัฐบาลไทย-ข่าวทำเนียบรัฐบาล-ครม. อนุมัติตามที่กระทรวงมหาดไทยเสนอจัดงบกลาง 781.88 ล้านบาท จ่ายเยียวยาครัวเรือนละ 9,000 บาทเพิ่มเติม พร้อมขยายระยะเวลาดำเนินการ 15 วัน ให้การช่วยเหลือถึงมือประชาชนครบถ้วน


วันอังคารที่ 22 เมษายน 2568
22/04/2568
พิมพ์
ครม. อนุมัติตามที่กระทรวงมหาดไทยเสนอจัดงบกลาง 781.88 ล้านบาท จ่ายเยียวยาครัวเรือนละ 9,000 บาทเพิ่มเติม พร้อมขยายระยะเวลาดำเนินการ 15 วัน ให้การช่วยเหลือถึงมือประชาชนครบถ้วน
ครม. อนุมัติตามที่กระทรวงมหาดไทยเสนอจัดงบกลาง 781.88 ล้านบาท จ่ายเยียวยาครัวเรือนละ 9,000 บาทเพิ่มเติม พร้อมขยายระยะเวลาดำเนินการ 15 วัน ให้การช่วยเหลือถึงมือประชาชนครบถ้วน
น.ส.ไตรศุลี ไตรสรณกุล เลขานุการ รมว.มหาดไทยและโฆษกกระทรวงมหาดไทย กล่าวว่า วันนี้ (22 เม.ย. 68) ที่ประชุมคณะรัฐมนตรี (ครม.) ได้อนุมัติตามที่กระทรวงมหาดไทยเสนอ ประกอบด้วยการอนุมัติกรอบวงเงินงบประมาณ พ.ศ. 2568 งบกลาง รายการเงินสำรองจ่ายเพื่อกรณีฉุกเฉินหรือจำเป็น จำนวนเงิน 781.88 ล้านบาท สำหรับจ่ายเป็นเงินช่วยเหลือผู้ประสบอุทกภัย ในช่วงฤดูฝน ปี 2567 เพิ่มเติม และอนุมัติระยะเวลาสำหรับดำเนินการการเพื่อจ่ายเงินให้แก่ผู้ประสบภัยตามหลักเกณฑ์ภายใน 15 วันทำการ นับแต่วันที่ได้รับการจัดสรรงบประมาณจากสำนักงบประมาณ
ในส่วนของกรอบระยะเวลาดำเนินการนี้ จะมีผลถึงการขยายระยะเวลาให้กับการดำเนินการจ่ายเงินช่วยเหลือซึ่งได้รับอนุมัติจาก ครม. เมื่อวันที่ 3 ธ.ค. 2567 และ 18 ก.พ. 2568 เนื่องจากยังมีผู้ประสบภัยซึ่งได้ลงทะเบียนขอรับการช่วยเหลือตามมติ ครม. ห้วงเวลาดังกล่าว ยังอยู่ในขั้นตอนรอการโอนเงินช่วยเหลือแต่กรอบระยะเวลาดำเนินโครงการสิ้นสุดลงเมื่อวันที่ 19 มี.ค. 2568 ดังนั้น เพื่อให้ประชาชนได้รับการช่วยเหลืออย่างครบถ้วน จึงขยายระยะเวลาให้ดำเนินการให้แล้วเสร็จภายใน 15 วันทำการ นับแต่ได้รับการจัดสรรงบประมาณในครั้งนี้ด้วย
น.ส.ไตรศุลี กล่าวว่า กรอบวงเงินงบประมาณเพิ่มเติม 781.88 ล้านบาท จะใช้จ่ายสำหรับจ่ายเงินช่วยเหลือสำหรับอุทกภัยที่เกิดขั้นใน 2 ช่วง ได้แก่ 1) เกิดสถานการณ์ตั้งแต่วันที่ 20 พ.ค. 67 – 2 พ.ย. 2567 ในพื้นที่ 4 จังหวัด ได้แก่ ชัยนาท บุรีรัมย์ สมุทรสาคร และจังหวัดสิงห์บุรี 2) เกิดสถานการณ์ตั้งแต่วันที่ 3 พ.ย. 2567 – 31 ธ.ค. 2567 ในพื้นที่ 13 จังหวัด ได้แก่ กระบี่ ชุมพร นครศรีธรรมราช นราธิวาส ปัตตานี ประจวบคีรีขันธ์ ตรัง พัทลุง ยะลา ระนอง สงขลา สตูล และจังหวัดสุราษฎร์ธานี โดยครัวเรือนที่จะได้รับความช่วยเหลือจะต้องไม่เป็นครัวเรือนที่ได้รับความช่วยเหลือผู้ประสบอุทกภัย ในช่วงฤดูฝน ปี 2567 มาแล้ว
“การช่วยเหลือผู้ประสบอุทกภัยตามมติ ครม. วันที่ 3 ธ.ค. 2567 และ 18 ก.พ. 2568 มีกำหนดสิ้นสุดระยะเวลาการช่วยเหลือไปเมื่อวันที่ 19 มี.ค. 2568 แต่เนื่องจากการดำเนินการต้องมีการตรวจสอบความถูกต้องของข้อมูลผู้ประสบภัยให้เป็นไปตามหลักเกณฑ์ซึ่งต้องใช้ระยะเวลาพอสมควร ประกอบกับมีจำนวนครัวเรือนผู้ประสบภัยที่เป็นไปตามมติ ครม. มากกว่าจำนวนที่ ครม. มีมติเห็นชอบอนุมติกรอบวงเงินไว้แล้ว ซึ่งขณะนี้ ยังคงมีผู้ประสบอุทกภัยที่จังหวัดตรวจสอบยืนยันแล้ว รออยู่ในกระบวนการจ่ายเงินคงเหลืออยู่อีก 86,876 ครัวเรือน ที่คาดว่าจะต้องใช้งบประมาณประมาณ 781.88 ล้านบาท กระทรวงมหาดไทยจึงเสนอ ครม. อนุมัติทั้งกรอบงบประมาณเพิ่มเติมและกรอบระยะเวลาดำเนินการในครั้งนี้ เพื่อให้การช่วยเหลือถึงผู้ประสบภัยอย่างครบถ้วน มีเงินใช้จ่ายเพื่อการดำรงชีพสู่ภาวะปกติโดยเร็วต่อไป” น.ส.ไตรศุลี กล่าว
สำหรับ ผลการดำเนินการให้ความช่วยเหลือผู้ประสบอุทกภัยในช่วงฤดูฝน ปี 2567 ตามมติ ครม. เมื่อวันที่ 3 ธ.ค. 2567 และ 18 ก.พ. 2568 ภายใต้วงเงินงบประมาณรวม 8,693.51 ล้านบาท มีความคืบหน้าใน 3 ส่วน ประกอบด้วย 1) ดำเนินการจ่ายเงินให้แก่ผู้ประสบภัยแล้ว จำนวน 596,307 ครัวเรือน จำนวนเงิน 5,366.76 ล้านบาท 2) อยู่ระหว่างโอนจ่ายเงินให้แก่ผู้ประสบภัย จำนวน 402,437 ครัวเรือน จำนวนเงิน 3,621.93 ล้านบาท และ 3) อยู่ระหว่างปรับปรุงสถานะบุคคล จำนวน 3,532 ครัวเรือน จำนวนเงิน 31.78 ล้านบาท

ที่มา : https://www.thaigov.go.th/news/contents/details/95599