รัฐบาลไทย-ข่าวทำเนียบรัฐบาล-"วราวุธ" ส่ง ทีม พม. จังหวัด เยี่ยมทุกครอบครัวผู้ประสบภัย จากตึก สตง. ให้กำลังใจ-ช่วยเหลือสิทธิสวัสดิการสังคมเต็มที่


วันอังคารที่ 22 เมษายน 2568
"วราวุธ" ส่ง ทีม พม. จังหวัด เยี่ยมทุกครอบครัวผู้ประสบภัย จากตึก สตง. ให้กำลังใจ-ช่วยเหลือสิทธิสวัสดิการสังคมเต็มที่
"วราวุธ" ส่ง ทีม พม. จังหวัด เยี่ยมทุกครอบครัวผู้ประสบภัย จากตึก สตง. ให้กำลังใจ-ช่วยเหลือสิทธิสวัสดิการสังคมเต็มที่
วันที่ 22 เมษายน 2568 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยถึงความคืบหน้ากรณีการให้ความช่วยเหลือของกระทรวง พม. สำหรับผู้ประสบภัยจากเหตุตึก สตง. แห่งใหม่ พังถล่ม สาเหตุจากแผ่นดินไหว ว่า ได้รับรายงานจากศูนย์เร่งรัดจัดการสวัสดิภาพประชาชน (ศรส.) กระทรวง พม. ว่า ตั้งแต่วันที่ 28 มี.ค. 68 - 21 เม.ย. 68 พบว่า มีการดำเนินการส่งต่อผู้ประสบปัญหาจากผลกระทบเหตุการณ์แผ่นดินไหว จำนวน 79 ราย ได้แก่ 1) ผู้เสียชีวิต 20 ราย มีภูมิลำเนาในกรุงเทพมหานคร หนองบัวลำภู ร้อยเอ็ด อุบลราชธานี พิษณุโลก อุทัยธานี อุดรธานี ศรีสะเกษ นครพนม น่าน หนองคาย ขอนแก่น ชัยนาท ชัยภูมิ และไม่ทราบจังหวัด 2 ราย 2) ผู้บาดเจ็บ 11 ราย มีภูมิลำเนาในกรุงเทพมหานคร ศรีสะเกษ นครพนม และ 3) ผู้สูญหายที่อยู่ระหว่างการค้นหา 45 ราย มีภูมิลำเนาในกรุงเทพมหานคร ยโสธร หนองบัวลำภู ร้อยเอ็ด อุบลราชธานี เพชรบูรณ์ สมุทรปราการ อุตรดิตถ์ สุพรรณบุรี อุดรธานี กำแพงเพชร ศรีสะเกษ นครพนม พิจิตร น่าน หนองคาย ขอนแก่น ชัยนาท นครราชสีมา ชัยภูมิ นนทบุรี และไม่ทราบจังหวัดอีก 1 ราย
สำหรับการดำเนินการช่วยเหลือของกระทรวง พม. โดย ศรส. นั้น มีการแบ่งเจ้าหน้าที่ออกเป็น 4 ทีม ประกอบด้วย ทีม 1 ลงพื้นที่จุดเกิดเหตุดูแลญาติที่มาเฝ้าติดตามสถานการณ์ ในการสืบค้นข้อมูลบุคคลเพื่อส่งต่อให้ทีม 2 และอำนวยความสะดวกให้กับญาติในการเดินทางไปยังโรงพยาบาลตำรวจเพื่อตรวจพิสูจน์อัตลักษณ์บุคคล และประสานติดตามข้อมูลของญาติ รวมถึงเปิดเรื่องในระบบส่งต่อให้จังหวัดและกรมต่างๆ ทีม 3 ติดตามรายงานการช่วยเหลือของจังหวัดและกรมต่างๆ และ ทีม 4 รวบรวมและจัดทำ Infographic เพื่อนำเสนอข้อมูลการช่วยเหลือ
สำหรับการดำเนินการช่วยเหลือ โดย ทีม พม.จังหวัด นั้น มีการลงพื้นที่เยี่ยมบ้านประเมินครอบครัวทางสังคม ตั้งแต่วันแรกที่เกิดเหตุจนถึงขณะนี้ โดยเข้าไปพูดคุยเพื่อเยียวยาให้กำลังใจ ช่วยเหลือเงินฉุกเฉินหรือเงินสงเคราะห์ตามกลุ่มเป้าหมายของกระทรวง พม. มอบเครื่องอุปโภคบริโภคที่จำเป็นเพื่อบรรเทาความเดือดร้อนในเบื้องต้น ซ่อมแซมปรับสภาพแวดล้อมที่อยู่อาศัยสำหรับผู้สูงอายุและคนพิการให้กับครอบครัวที่ประสบปัญหาด้านที่อยู่อาศัย รวมทั้งการดูแลช่วยเหลืออย่างต่อเนื่องตามภารกิจที่เกี่ยวข้อง อาทิ การฝึกอาชีพ และการประสานหน่วยงานที่เกี่ยวข้องในจังหวัดต่างๆ เพื่อบูรณาการความช่วยเหลืออย่างรอบด้านต่อไป
นอกจากนี้ ศรส. กระทรวง พม. ได้รับรายงานว่า ทีม พม.จังหวัดที่เกี่ยวข้อง ลงพื้นที่เยี่ยมบ้านเพื่อเยียวยาให้กำลังใจและประเมินทางสังคม พร้อมให้การช่วยเหลือและคำปรึกษาแนะนำเรื่องสิทธิสวัสดิการสังคมสำหรับครอบครัวของผู้ประสบภัย อาทิ 1) ศรส.จังหวัดชัยภูมิ ร่วมกับหน่วยงานท้องถิ่น ลงพื้นที่เยี่ยมให้กำลังใจครอบครัวผู้ประสบภัยที่เสียชีวิต พร้อมมอบเครื่องอุปโภคบริโภคที่จำเป็นเพื่อบรรเทาความเดือดร้อนเบื้องต้น และพิจารณาการช่วยเหลือเป็นเงินสงเคราะห์ครอบครัวกรณีฉุกเฉิน
2) ศรส.จังหวัดสุพรรณบุรี ร่วมกับหน่วยงานท้องถิ่น  ลงพื้นที่เยี่ยมให้กำลังใจครอบครัวผู้ประสบภัยที่อยู่ระหว่างการค้นหา แต่มีญาติได้เดินทางไปรอติดตามสถานการณ์ ณ จุดเกิดเหตุตึกถล่ม ซึ่งทางกระทรวง พม. ได้จัดเตรียมที่พักชั่วคราวไว้ให้ ณ ที่พักคนเดินทาง ดินแดง พร้อมบริการรับ-ส่ง ทั้งนี้ ในเบื้องต้น ได้มอบถุงยังชีพ และพิจารณาการช่วยเหลือเป็นเงินอุดหนุนเพื่อช่วยเหลือผู้ประสบปัญหาทางสังคมกรณีฉุกเฉิน อีกทั้งช่วยประสานข้อมูลในเรื่องประกันสังคมและประกันชีวิต รวมถึงให้ผู้นำชุมชนและอาสาสมัครพัฒนาสังคมและความมั่นคงของมนุษย์ (อพม.) ในพื้นที่ ช่วยดูแลในการบำบัดฟื้นฟูจิตใจกับหน่วยงานที่เกี่ยวข้องต่อไป
3) ศรส.จังหวัดชัยนาท ร่วมกับผู้นำชุมชน ลงพื้นที่เยี่ยมให้กำลังใจครอบครัวผู้ประสบภัยที่เสียชีวิต พร้อมมอบเครื่องอุปโภคบริโภคที่จำเป็นเพื่อบรรเทาความเดือดร้อนเบื้องต้น อีกทั้งพิจารณาการช่วยเหลือเป็นเงินอุดหนุนเพื่อช่วยเหลือผู้ประสบปัญหาทางสังคมกรณีฉุกเฉิน และประสานหน่วยงานที่เกี่ยวข้องในพื้นที่ช่วยดูแลฟื้นฟูสภาพจิตใจของบุคคลในครอบครัว และคอยติดตามให้ความช่วยเหลือต่างๆ อย่างต่อเนื่อง นอกจากนี้ ยังได้รับเงินช่วยเหลือจาก ศูนย์ขับเคลื่อนการส่งเสริมความรับผิดชอบต่อสังคมของภาคธุรกิจจังหวัดชัยนาท (CSR)
4) ศรส.จังหวัดน่าน ร่วมกับหน่วยงานท้องถิ่น ลงพื้นที่เยี่ยมให้กำลังใจครอบครัวผู้ประสบภัยที่อยู่ระหว่างการค้นหา ซึ่งปัจจุบันสภาพจิตใจของครอบครัวค่อนข้างมีความวิตกกังวล มีอาการนอนไม่หลับ และมีญาติเดินทางไปรอติดตามสถานการณ์ ณ จุดเกิดเหตุตึกถล่ม ซึ่งทางกระทรวง พม. ได้จัดเตรียมที่พักชั่วคราวไว้ให้ ณ ที่พักคนเดินทาง ดินแดง พร้อมบริการรับ-ส่ง  ทั้งนี้ ในเบื้องต้น ได้มอบเครื่องอุปโภคบริโภคที่จำเป็น เพื่อบรรเทาความเดือดร้อนเฉพาะหน้า อีกทั้ง พิจารณาการช่วยเหลือเป็นเงินอุดหนุนเพื่อช่วยเหลือผู้ประสบปัญหาทางสังคมกรณีฉุกเฉิน และประสานหน่วยงานในสังกัดกระทรวงสาธารณสุขประเมินสุขภาพจิต พร้อมบำบัดฟื้นฟู และให้อาสาสมัครสาธารณสุขประจำหมู่บ้าน (อสม.) คอยดูแลสมาชิกครอบครัวอย่างใกล้ชิด
อย่างไรก็ตาม หากครอบครัวผู้ประสบภัยต้องการความช่วยเหลือเร่งด่วน ขอให้ติดต่อมาที่ศูนย์เร่งรัดจัดการสวัสดิภาพประชาชน (ศรส.) กระทรวง พม. ผ่าน สายด่วน พม. โทร. 1300 ตลอด 24 ชั่วโมง
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #แผ่นดินไหว #ตึกถล่ม #ช่วยเหลือ

ที่มา : https://www.thaigov.go.th/news/contents/details/95616