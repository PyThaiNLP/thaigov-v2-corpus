รัฐบาลไทย-ข่าวทำเนียบรัฐบาล-ปลัด พม. กล่าวถ้อยแถลง ในเวทีสหประชาชาติ หนุน ปชช. พัฒนาเมืองแบบมีส่วนร่วม เพราะมีสิทธิกำหนดอนาคตของตนเอง


วันพุธที่ 23 เมษายน 2568
ปลัด พม. กล่าวถ้อยแถลง ในเวทีสหประชาชาติ หนุน ปชช. พัฒนาเมืองแบบมีส่วนร่วม เพราะมีสิทธิกำหนดอนาคตของตนเอง
ปลัด พม. กล่าวถ้อยแถลง ในเวทีสหประชาชาติ หนุน ปชช. พัฒนาเมืองแบบมีส่วนร่วม เพราะมีสิทธิกำหนดอนาคตของตนเอง
วันที่ 22 เมษายน 2568 ที่ศูนย์การประชุมสหประชาชาติ กรุงเทพฯ  นายอนุกล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) กล่าวถ้อยแถลงในนามประเทศไทยสำหรับการประชุมประจำปีของคณะกรรมาธิการเศรษฐกิจและสังคมแห่งสหประชาชาติสำหรับเอเชียและแปซิฟิก สมัยที่ 81 (The 81st Session of the Economic and Social Commission for Asia and the Pacific - ESCAP) ในช่วงการประชุมระดับรัฐมนตรี วาระที่ 3 หัวข้อหลัก “ความร่วมมือระดับภูมิภาคเพื่อการพัฒนาเมืองที่ยืดหยุ่นและยั่งยืนในภูมิภาคเอเชียและแปซิฟิก”  โดยมีสาระสำคัญว่า ประเทศไทยได้ให้ความสำคัญกับการพัฒนาเมืองอย่างยั่งยืนควบคู่กับการส่งเสริมการมีส่วนร่วมของประชาชนอย่างทั่วถึง ตามกรอบแผนพัฒนาเศรษฐกิจและสังคมแห่งชาติ ฉบับที่ 13 และเป้าหมายการพัฒนาที่ยั่งยืนข้อที่ 11 รวมถึงวาระการพัฒนาเมืองใหม่ (New Urban Agenda) โดยได้ขับเคลื่อนนโยบาย “5x5 ฝ่าวิกฤตประชากร” เพื่อยกระดับคุณภาพชีวิตของประชาชนที่ครอบคลุมทุกช่วงวัย และส่งเสริมความมั่นคงของสถาบันครอบครัว อีกทั้งลดความเหลื่อมล้ำในการเข้าถึงโอกาสและบริการพื้นฐาน โดยภาครัฐได้ส่งเสริมการมีส่วนร่วมของประชาชนในการพัฒนาเมืองผ่านโครงการที่อยู่อาศัยแบบมีส่วนร่วม อาทิ โครงการบ้านมั่นคง และ โครงการฟื้นฟูเมืองชุมชนดินแดง เพื่อให้ประชาชนมีสิทธิในการกำหนดอนาคตของตนเองอย่างแท้จริง
นอกจากนี้ ยังมีความร่วมมือกับองค์กรความร่วมมือระหว่างประเทศของเยอรมนี (GIZ) ในการดำเนินโครงการพัฒนาเมืองเชิงบูรณาการในจังหวัดเชียงใหม่ ขอนแก่น และภูเก็ต เพื่อส่งเสริมการเติบโตแบบคาร์บอนต่ำและความสามารถในการรับมือกับการเปลี่ยนแปลงสภาพภูมิอากาศอย่างยั่งยืน
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #escap #un #สหประชาชาติ

ที่มา : https://www.thaigov.go.th/news/contents/details/95644