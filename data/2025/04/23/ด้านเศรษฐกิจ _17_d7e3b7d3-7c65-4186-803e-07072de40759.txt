รัฐบาลไทย-ข่าวทำเนียบรัฐบาล-กรมทางหลวงชนบท ซ่อมสร้างถนนเชิงลาด สาย ตง.019 เชื่อมตรัง - นครศรีธรรมราช แล้วเสร็จ เพิ่มประสิทธิภาพความปลอดภัย ส่งเสริมเศรษฐกิจการขนส่งสินค้า


วันจันทร์ที่ 21 เมษายน 2568
กรมทางหลวงชนบท ซ่อมสร้างถนนเชิงลาด สาย ตง.019 เชื่อมตรัง - นครศรีธรรมราช แล้วเสร็จ เพิ่มประสิทธิภาพความปลอดภัย ส่งเสริมเศรษฐกิจการขนส่งสินค้า
...
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) มีภารกิจสำคัญในการพัฒนาและยกระดับทางหลวงสายรอง เพื่อเชื่อมโยงโครงข่ายการคมนาคมให้ครอบคลุมการเดินทางของประชาชน ตลอดจนบำรุงรักษาสายทางในโครงข่ายให้มีประสิทธิภาพ เพื่อความสะดวก รวดเร็ว ปลอดภัย จึงได้ดำเนินโครงการซ่อมสร้างถนนเชิงลาด สาย ตง.019 สะพานข้ามแม่น้ำตรัง (สะพานอ้ายเต็ง - วังหิน) มีจุดเริ่มต้นที่ตำบลควนเมา อำเภอรัษฎา จังหวัดตรัง และสิ้นสุดที่ตำบลวังหิน อำเภอบางขัน จังหวัดตรัง รูปแบบถนนแอสฟัลท์คอนกรีต ด้วยวิธีการ Pavement In Place Recycling แบ่งดำเนินการเป็นช่วงที่ 1 ตั้งแต่ กม. ที่ 0+000 - 0+777 ระยะทาง 0.777 กิโลเมตร และช่วงที่ 2 กม.ที่ 0+917 - 2+343 ระยะทาง 1.426 กิโลเมตร รวม 2.203 กิโลเมตร พร้อมติดตั้งเครื่องหมายจราจร และอุปกรณ์อำนวยความปลอดภัย แล้วเสร็จและเปิดให้ประชาชนใช้ในการสัญจรแล้ว ใช้งบประมาณ 8.800 ล้านบาท
โครงการฯ ช่วยยกระดับคุณภาพชีวิตที่ดียิ่งขึ้นให้กับประชาชน เพิ่มประสิทธิภาพในการเดินทาง สามารถใช้เป็นเส้นทางเชื่อมระหว่างจังหวัดตรังและนครศรีธรรมราช ตลอดจนช่วยส่งเสริมเศรษฐกิจการค้าผลผลิตทางการเกษตร โดยเฉพาะปาล์มน้ำมันให้ได้รับความสะดวก รวดเร็ว และทันเวลา รวมทั้งช่วยลดต้นทุนค่าใช้จ่ายในการขนส่งสินค้าให้กับประชาชนได้อีกทางหนึ่งด้วย

ที่มา : https://www.thaigov.go.th/news/contents/details/95565