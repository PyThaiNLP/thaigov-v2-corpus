รัฐบาลไทย-ข่าวทำเนียบรัฐบาล-​รัฐมนตรีฯ เอกนัฏ เข้าเฝ้ารับเสด็จพระบาทสมเด็จพระเจ้าอยู่หัว เสด็จพระราชดำเนินพร้อมด้วย สมเด็จพระนางเจ้าฯ พระบรมราชินี เปิดงานเมาลิดกลางแห่งประเทศไทย ประจำปี ฮ.ศ.1446


วันเสาร์ที่ 19 เมษายน 2568
19/04/2568
พิมพ์
​รัฐมนตรีฯ เอกนัฏ เข้าเฝ้ารับเสด็จพระบาทสมเด็จพระเจ้าอยู่หัว เสด็จพระราชดำเนินพร้อมด้วย สมเด็จพระนางเจ้าฯ พระบรมราชินี เปิดงานเมาลิดกลางแห่งประเทศไทย ประจำปี ฮ.ศ.1446
​รัฐมนตรีฯ เอกนัฏ เข้าเฝ้ารับเสด็จพระบาทสมเด็จพระเจ้าอยู่หัว เสด็จพระราชดำเนินพร้อมด้วย สมเด็จพระนางเจ้าฯ พระบรมราชินี เปิดงานเมาลิดกลางแห่งประเทศไทย ประจำปี ฮ.ศ.1446
วันที่ 18 เมษายน 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เข้าเฝ้ารับเสด็จ พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี เสด็จพระราชดำเนินโดยรถยนต์พระที่นั่ง  ไปทรงเปิด “งานเมาลิดกลาง แห่งประเทศไทย ประจำปีฮิจเราะห์ศักราช 1446” พุทธศักราช 2568  โดยมีนางสาวแพทองธาร  ชินวัตร นายกรัฐมนตรี นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม นายอนุทิน  ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นายอรุณ บุญชม จุฬาราชมนตรี ในฐานะประธานอำนวยการจัดงานเมาลิดกลางแห่งประเทศไทย ฯ พลตำรวจตรี สุรินทร์ ปาลาเร่ ประธานจัดงานเมาลิดกลางแห่งประเทศไทย ฯ พร้อมด้วยคณะกรรมการจัดงาน ฯ เฝ้าทูลละอองธุลีพระบาทรับเสด็จ ณ ศูนย์บริหารกิจการศาสนาอิสลามแห่งชาติ เฉลิมพระเกียรติ เขตหนองจอก กรุงเทพมหานคร
จากนั้น พระราชทานพระบรมราชวโรกาสให้ นายประเสริฐ ยามัน ผู้ชนะเลิศการทดสอบกอรีในงานเมาลิดกลางแห่งประเทศไทย ฯ อัญเชิญพระมหาคัมภีร์อัลกุรอาน นายมานิต ทองแสง ผู้แทนคณะกรรมการจัดงาน ฯ แปลความหมายเป็นภาษาไทย จากนั้น พระราชทานพระบรมราชวโรกาสให้ นายอรุณ บุญชม จุฬาราชมนตรี กราบบังคมทูลชีวประวัติของบรมศาสดามุฮัมหมัด (ซ.ล.) โดยสังเขป
เสร็จแล้ว ประธานจัดงานเมาลิดกลางแห่งประเทศไทย ฯ กราบบังคมทูลรายงานวัตถุประสงค์ของการจัดงานเมาลิดกลาง แห่งประเทศไทย ประจำปีฮิจเราะห์ศักราช 1446 พุทธศักราช 2568 เสร็จแล้ว รองศาสตราจารย์ปกรณ์ ปรียากร เลขานุการ คณะกรรมการจัดงาน ฯ กราบบังคมทูลเบิกผู้ได้รับรางวัลชนะเลิศการแข่งขันทดสอบกอรี ประเภททั่วไปชาย และประเภททั่วไปหญิง ประจำปีฮิจเราะห์ศักราช 1440 พุทธศักราช 2562 และผู้ได้รับรางวัลชนะเลิศการประชันเสียงนกเขาชวา เฝ้าทูลละอองธุลีพระบาท รับพระราชทานถ้วยรางวัล และกราบบังคมทูลเบิกผู้ให้การสนับสนุนการจัดงาน ฯ เฝ้าทูลละอองธุลีพระบาท รับพระราชทานโล่เกียรติคุณ
ในโอกาสนี้ พระบาทสมเด็จพระเจ้าอยู่หัว พระราชทานพระราชดำรัสเปิดงานเมาลิดกลางแห่งประเทศไทย ฯ เสร็จแล้ว นายประสาน ศรีเจริญ ประธานฝ่ายพิธีการศาสนา อ่านบทร้อยแก้ววันประสูติองค์พระศาสดา ต่อจากนั้น จุฬาราชมนตรี นำกล่าวดุอาอ์ ถวายพระพรชัยมงคลพระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง และพระบรมวงศานุวงศ์
จากนั้น เสด็จพระราชดำเนิน ไปทอดพระเนตรนิทรรศการเฉลิมพระเกียรติพระบาทสมเด็จพระเจ้าอยู่หัว “ทศมราชา มหาวชิราลงกรณ” ซึ่งจัดแสดงเกี่ยวกับพระราชประวัติ และพระราชกรณียกิจของพระบาทสมเด็จพระเจ้าอยู่หัว รวมถึงโครงการอันเนื่องมาจากพระราชดำริในด้านต่าง ๆ กับทอดพระเนตรนิทรรศการ “ฮาลาล คุณูปการของ นบีมุฮัมมัด ศ็อลลัลลอฮุอะลัยฮิวะซัลลัม ที่ประจักษ์ชัดในเศรษฐกิจ และสังคมในโลกทุกวันนี้” เพื่อเผยแพร่พัฒนาการด้านวิทยาศาสตร์ เทคโนโลยีและนวัตกรรม เพื่อส่งเสริมกิจการฮาลาลของประเทศไทย
ในการนี้ เสด็จฯ ทอดพระเนตรกิจกรรมต่าง ๆ อาทิ กิจกรรมที่แสดงถึง ศิลปวัฒนธรรมอิสลามที่เกี่ยวข้องกับวิถีชีวิตมุสลิม ที่เกี่ยวข้องกับสังคมไทย และการจัดงานแสดงสินค้าฮาลาลจากผู้ประกอบการมุสลิม เป็นต้น เสร็จแล้ว พระราชทานพระบรมราชวโรกาสให้ คณะกรรมการจัดงาน ฯ เฝ้าทูลละอองธุลีพระบาท ทูลเกล้าทูลกระหม่อมถวายของที่ระลึกแด่พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี สมควรแก่เวลา จึงประทับรถยนต์พระที่นั่ง เสด็จพระราชดำเนินกลับ
สำหรับงานเมาลิดกลางแห่งประเทศไทย เป็นงานฉลองที่สำคัญของชาวไทยมุสลิม ซึ่งมีการจัดงานมาอย่างต่อเนื่องเป็นประจำทุกปี เริ่มจัดขึ้นครั้งแรกเมื่อปีฮิจเราะห์ศักราช 1385 พุทธศักราช 2504 สำหรับในปีนี้เป็นการจัดงาน ฯ ครั้งที่ 58 ด้วยความร่วมมือร่วมใจของชาวไทยมุสลิมทั้งประเทศ ผ่านองค์กรศาสนาอิสลาม เพื่อเชิดชูคุณธรรมคำสอนของบรมศาสดามุฮัมหมัด โดยมุ่งมั่นและให้มีความตระหนักในการปฏิบัติตามหลักธรรมและประพฤติตนตามแบบอย่างของบรมศาสดามุฮัมหมัดมาเป็นแนวทางแห่งการดำเนินชีวิต เพื่อให้เกิดความรักและความสงบสุขแห่งมวลประชาชาติ
พระบาทสมเด็จพระเจ้าอยู่หัว ในฐานะองค์อัครศาสนูปถัมภก ได้พระราชทานพระมหากรุณาธิคุณ และทรงให้การสนับสนุนในการจัดงานมาตั้งแต่เมื่อครั้งทรงดำรงพระราช อิสริยยศสมเด็จพระบรมโอรสาธิราช ฯ สยามมกุฎราชกุมาร โดยได้เสด็จพระราชดำเนินแทนพระองค์ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ไปทรงเปิดงานเมาลิดกลางแห่งประเทศไทยต่อเนื่องเป็นประจำทุกปี ตั้งแต่ปีพุทธศักราช 2527 จนถึงปี 2559 นับเป็นพระมหากรุณาต่อชาวไทยมุสลิมอย่างล้นพ้น

ที่มา : https://www.thaigov.go.th/news/contents/details/95526