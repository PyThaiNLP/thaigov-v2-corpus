รัฐบาลไทย-ข่าวทำเนียบรัฐบาล-“สุดาวรรณ” เปิดงานอลังการ “เย็นทั่วหล้ามหาสงกรานต์บ้านฉัน สีสันแบบไทย สุขไกลทั่วโลก @ขอนแก่น” ถนนข้าวเหนียวคึกคัก คลื่นมนุษย์ยิ่งใหญ่ไร้แอลกอฮอล์เพียบ หนุนประเพณีสงกรานต์ไทย


วันพฤหัสบดีที่ 17 เมษายน 2568
“สุดาวรรณ” เปิดงานอลังการ “เย็นทั่วหล้ามหาสงกรานต์บ้านฉัน สีสันแบบไทย สุขไกลทั่วโลก @ขอนแก่น” ถนนข้าวเหนียวคึกคัก คลื่นมนุษย์ยิ่งใหญ่ไร้แอลกอฮอล์เพียบ หนุนประเพณีสงกรานต์ไทย
“สุดาวรรณ” เปิดงานอลังการ “เย็นทั่วหล้ามหาสงกรานต์บ้านฉัน สีสันแบบไทย สุขไกลทั่วโลก @ขอนแก่น” ถนนข้าวเหนียวคึกคัก คลื่นมนุษย์ยิ่งใหญ่ไร้แอลกอฮอล์เพียบ หนุนประเพณีสงกรานต์ไทย วีถีไทยที่งดงาม ชุ่มฉ่ำเบิกบานใจ
“สุดาวรรณ” เปิดงานอลังการ “เย็นทั่วหล้ามหาสงกรานต์บ้านฉัน สีสันแบบไทย สุขไกลทั่วโลก @ขอนแก่น” ถนนข้าวเหนียวคึกคัก คลื่นมนุษย์ยิ่งใหญ่ไร้แอลกอฮอล์เพียบ หนุนประเพณีสงกรานต์ไทย วีถีไทยที่งดงาม ชุ่มฉ่ำเบิกบานใจ ให้ประเทศไทยเป็นหมุดหมายของนักท่องเที่ยวทั่วโลก กระตุ้นเศรษฐกิจประเทศ
๑๕ เมษายน ๒๕๖๘ (เวลา ๑๗.๔๐ น.) นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม เป็นประธานในพิธีเปิดงาน “เย็นทั่วหล้ามหาสงกรานต์บ้านฉัน สีสันแบบไทย สุขไกลทั่วโลก @ขอนแก่น Once in a Lifetime : Experience Songkran in Thailand @Khonkaen พร้อมด้วยนางยุถิกา  อิศรางกูร ณ อยุธยา รองปลัดกระทรวงวัฒนธรรม รักษาราชการแทนอธิบดีกรมส่งเสริมวัฒนธรรม นายไกรสร กองฉลาด ผู้ว่าราชการจังหวัดขอนแก่น  กงศุลใหญ่ประจำสาธารณรัฐประชาชนจีน ณ จังหวัดขอนแก่น นางสาวลิปิการ์ กำลังชัย รองอธิบดีกรมส่งเสริมวัฒนธรรม  นางราตรี ศรีวิไล ศิลปินแห่งชาติ สาขาศิลปะการแสดง (หมอลำ) วัฒนธรรมจังหวัดขอนแก่น ประธานสภาวัฒนธรรมจังหวัดขอนแก่น ผู้บริหารกรมส่งเสริมวัฒนธรรม และหัวหน้าส่วนราชการประจำจังหวัดขอนแก่น ให้การต้อนรับ ณ เวทีการแสดงศิลปวัฒนธรรม บริเวณหน้าธนาคารกรุงเทพ จำกัด ถนนข้าวเหนียว (ศรีจันทร์)
๑๗.๕๐ น. ช่วงพิธีเปิดงาน รับชมการแสดงหมอลำเป่าแคนพ่นน้ำสงกรานต์สีสันบ้านฉัน โดยคณะแม่ราตรี ศรีวิไล ศิลปินแห่งชาติ สาขาศิลปะการแสดง (หมอลำ)  การแสดงสงกรานต์ Cover dance festival 2025  และการแสดงนางสงกรานต์ ประจำปี ๒๕๖๘ โดยคุณอัยโกะ วิชญฎา วิชญพงษ์กุล นางสาวไทยขอนแก่น ๒๕๖๘ และทูตวัฒนธรรมจังหวัดขอนแก่น จากนั้นเข้าสู่พิธีเปิดงาน นายไกรสร กองฉลาด ผู้ว่าราชการจังหวัดขอนแก่น กล่าวต้อนรับ นายสมยงค์ แก้วสุพรรณ ประธานสภาวัฒนธรรมจังหวัดขอนแก่น กล่าวรายงาน และนางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรมกล่าวเปิดงาน และร่วมทำพิธีเปิดงานอย่างชื่นมื่น และเยี่ยมชมการสาธิตมรดกภูมิปัญญาอาหารจากข้าวเหนียว วันครอบครัวเดียวกัน โดยสภาวัฒนธรรมทั้ง ๒๖ อำเภอ
จากนั้น เวลา ๑๙.๐๐ น. รัฐมนตรีว่าการกระทรวงวัฒนธรรม เป็นประธานในพิธีเปิดกิจกรรม “การเล่นคลื่นมนุษย์ไร้แอลกอฮอล์” ณ เวทีกลาง  นายวิทยา ภูโยสาร ปลัดเทศบาลนคร ปฏิบัติหน้าที่นายกเทศมนตรีนครขอนแก่น กล่าวรายงาน และนางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรมกล่าวเปิดงาน จากนั้นร่วมเล่นคลื่นมนุษย์กับนักท่องเที่ยวทั้งชาวไทยและต่างชาติ บริเวณถนนข้าวเหนียวตลอดทั้งสาย อย่างสนุกสนานคึกคัก
นางสาวสุดาวรรณ เปิดเผยว่า ปีนี้เทศกาลสงกรานต์ทั่วประเทศจัดอย่างยิ่งใหญ่ภายใต้ชื่อ งานเย็นทั่วหล้ามหาสงกรานต์บ้านฉัน สีสันแบบไทย สุขไกลทั่วโลก Once in a Lifetime : Experience Songkran in Thailand @Khonkaen เพื่อดึงดูดนักท่องเที่ยวทั้งชาวไทยและชาวต่างชาติ สร้างมูลค่าทางเศรษฐกิจให้กับประเทศไทยอย่างมหาศาล อีกทั้งจังหวัดขอนแก่นเป็นจังหวัดอัตลักษณ์ที่มีความโดดเด่น ในเรื่องประเพณีสงกรานต์ดั้งเดิมที่ดีงามของชาวอีสาน โดยเฉพาะพื้นที่ถนนข้าวเหนียว เป็นพื้นที่สำคัญของจังหวัดขอนแก่นที่โด่งดัง เป็นพื้นที่เก่าแก่ย่านชุมชนเมือง ของจังหวัด มีจุดเริ่มต้นจากบริเวณศาลหลักเมือง ศาลาสุขใจ และอนุสาวรีย์ประชาธิปไตย รวมไปถึงการมีสถานที่สำคัญต่าง ๆ อาทิ ธนาคารไทยพาณิชย์ ธนาคารกสิกรไทย ธนาคารกรุงเทพ ธนาคารนครหลวงไทย ธนาคารแห่งประเทศไทย สำนักงานภาคตะวันออกเฉียงเหนือ มาตั้งสาขาเรียงรายตลอดถนน ไปสิ้นสุด ที่วัดศรีจันทร์ ซึ่งเป็นวัดธรรมยุตเก่าแก่ของเมืองศรีจันทร์ ถือเป็นถนนสายเศรษฐกิจการค้าที่สำคัญมากที่สุดแห่งหนึ่งของจังหวัดขอนแก่น เป็นศูนย์กลางการค้าขายของขอนแก่นและจังหวัดใกล้เคียง มีการค้าขายในรูปแบบปลีกและส่ง รวมไปถึงการค้าขายทั่วไป ประชากรส่วนใหญ่เป็นผู้ประกอบธุรกิจการค้า และธุรกิจเชิงพาณิชย์อื่น ๆ ทั้งต่อยอดและรักษาธุรกิจดั้งเดิม และเริ่มต้น ธุรกิจใหม่ มีความหลากหลายของสินค้าและบริการ รองรับทุกกลุ่มเป้าหมายได้อย่างครอบคลุม ในช่วงเทศกาลสำคัญต่าง ๆ ยังใช้เป็นพื้นที่สำหรับจัดกิจกรรมของทางจังหวัด อาทิ เทศกาลไหมนานาชาติ ประเพณีผูกเสี่ยว งานกาชาดจังหวัดขอนแก่น และงานขอนแก่นซอฟต์พาวเวอร์ ใช้เป็นสถานที่สำหรับรำบวงสรวง การจัดงาน เทศกาลตรุษจีน หรือกระทั่งงานสงกรานต์ ที่เป็นจุดเริ่มต้นถนนตระกูลข้าว ปลอดเหล้าที่มีชื่อเสียงระดับโลก ที่ผู้คนจากต่างถิ่นให้ความสนใจและเดินทางมาเยี่ยมเยียนอย่างไม่ขาดสาย โดยกระทรวงวัฒนธรรม คาดว่าการจัดงานประเพณีสงกรานต์ พุทธศักราช ๒๕๖๘ ทั่วประเทศในครั้งนี้ จะส่งผลให้ประเทศไทยมีรายได้จากการท่องเที่ยวถึง ๒๖,๕๐๐ ล้านบาท นักท่องเที่ยวต่างชาติเดินทางเข้าร่วมงานกว่า ๔๗๖,๐๐๐ คน และคนไทยเดินทางท่องเที่ยวเพิ่มขึ้นอีก ๔,๔๑๘,๕๐๐ คน
กระทรวงวัฒนธรรมขอเชิญชวนทุกท่านร่วมเป็นส่วนหนึ่งของเทศกาลสงกรานต์ ๒๕๖๘ ที่จะมอบความสุข ความสนุก และความอบอุ่นใจ พร้อมร่วมภาคภูมิใจในการรักษารากเหง้าทางวัฒนธรรมไทยไว้ให้ชาวโลกได้ชื่นชม ติดตามรายละเอียดเพิ่มเติมได้ที่ เว็บไซต์กรมส่งเสริมวัฒนธรรม www.culture.go.th หรือ Facebook กรมส่งเสริมวัฒนธรรม

ที่มา : https://www.thaigov.go.th/news/contents/details/95475