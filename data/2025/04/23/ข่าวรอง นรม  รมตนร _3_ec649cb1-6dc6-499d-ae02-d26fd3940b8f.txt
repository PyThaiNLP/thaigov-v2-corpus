รัฐบาลไทย-ข่าวทำเนียบรัฐบาล-พิธีประกาศเกียรติคุณ เนื่องในโอกาสวันคล้ายวันสถาปนาสำนักงานปลัดสำนักนายกรัฐมนตรี ปีที่ 65 และเทศกาลสงกรานต์


วันพุธที่ 23 เมษายน 2568
23/04/2568
พิมพ์
พิธีประกาศเกียรติคุณ เนื่องในโอกาสวันคล้ายวันสถาปนาสำนักงานปลัดสำนักนายกรัฐมนตรี ปีที่ 65 และเทศกาลสงกรานต์
พิธีประกาศเกียรติคุณ เนื่องในโอกาสวันคล้ายวันสถาปนาสำนักงานปลัดสำนักนายกรัฐมนตรี ปีที่ 65 และเทศกาลสงกรานต์
วันพุธที่ 23 เมษายน 2568 เวลา 09.30 น. นายชูศักดิ์ ศิรินิล รัฐมนตรีประจำสำนักนายกรัฐมนตรี เป็นประธานพิธีประกาศเกียรติคุณ เนื่องในโอกาสวันคล้ายวันสถาปนาสำนักงานปลัดสำนักนายกรัฐมนตรี ปีที่ 65 และเทศกาลสงกรานต์
รัฐมนตรีประจำสำนักนายกรัฐมนตรี กล่าวว่า วันที่ 14 เมษายนของทุกปี เป็นวันคล้ายวันสถาปนาสำนักงานปลัดสำนักนายกรัฐมนตรี และในปี 2568 นี้ สำนักงานปลัดสำนักนายกรัฐมนตรีได้จัดกิจกรรมเนื่องในโอกาสวันคล้ายวันสถาปนาครบรอบปีที่ 65 โดยภายในงานประกอบด้วยกิจกรรมสำคัญ อาทิ พิธีเจริญพระพุทธมนต์ พิธีสรงน้ำพระพุทธรูปและรดน้ำขอพร และพิธีเปิดคลังสมองสำนักงานปลัดสำนักนายกรัฐมนตรี
ในโอกาสนี้ เพื่อเป็นการยกย่องเชิดชูเกียรติองค์กรที่ให้การสนับสนุนการดำเนินงานของสำนักงานปลัดสำนักนายกรัฐมนตรีอย่างดียิ่ง ตลอดจนเป็นการเสริมสร้างขวัญและกำลังใจแก่บุคลากรผู้ปฏิบัติงานของสำนักงานปลัดสำนักนายกรัฐมนตรี จึงได้จัดพิธีมอบโล่ประกาศเกียรติคุณแก่หน่วยงานที่ให้การสนับสนุนกิจกรรมของสำนักงานปลัดสำนักนายกรัฐมนตรี จำนวน 28 หน่วยงาน พร้อมทั้งมอบเงินสวัสดิการให้แก่ข้าราชการพลเรือนดีเด่นของสำนักงานปลัดสำนักนายกรัฐมนตรี ประจำปี 2567 จำนวน 2 ราย และมอบเกียรติบัตร “คนดี คนเก่ง คนกล้า” ให้แก่บุคลากรของสำนักงานปลัดสำนักนายกรัฐมนตรี จำนวน 13 ราย
รัฐมนตรีประจำสำนักนายกรัฐมนตรี กล่าวเพิ่มเติมว่า งานในครั้งนี้นับเป็นโอกาสอันดีอีกวาระหนึ่ง ที่สำนักงานปลัดสำนักนายกรัฐมนตรีได้จัดกิจกรรมวันคล้ายวันสถาปนาครบรอบ 65 ปี เพื่อให้พี่น้องชาวสำนักงานปลัดสำนักนายกรัฐมนตรีซึ่งถือว่าเป็นครอบครัวเดียวกัน ได้พร้อมใจกันมาร่วมทำบุญและร่วมกิจกรรมอย่างพร้อมเพรียงกัน ในโอกาสนี้ ขอขอบคุณองค์กรภาคีเครือข่ายทุกแห่งที่ได้ให้การสนับสนุนกิจกรรมของสำนักงานปลัดสำนักนายกรัฐมนตรีด้วยดีเสมอมา พร้อมทั้งขอแสดงความยินดีกับข้าราชการพลเรือนดีเด่นทั้งสองท่าน รวมถึงบุคลากรผู้ได้รับเกียรติบัตร “คนดี คนเก่ง คนกล้า” ทุกท่าน
รัฐมนตรีประจำสำนักนายกรัฐมนตรี กล่าวในตอนท้ายว่า ขอให้พี่น้องชาวสำนักงานปลัดสำนักนายกรัฐมนตรีและองค์กรภาคีเครือข่ายทั้งหลาย มีความรัก ความสามัคคี พร้อมใจกันสร้างสรรค์ความดี และร่วมกันผลักดันให้องค์กรมีความสุข ความเจริญ ยืนหยัดเป็นองค์กรชั้นนำในการบริหารราชการแผ่นดิน เพื่อประโยชน์สุขของประชาชนอย่างยั่งยืนตลอดไป

ที่มา : https://www.thaigov.go.th/news/contents/details/95635