รัฐบาลไทย-ข่าวทำเนียบรัฐบาล-"ธีรรัตน์" นำองค์การตลาดและจังหวัดปทุมธานี Kick off แบ่งปันความสุขสู่ชุมชน มหากุศล อิ่มบุญ อิ่มใจ ยกระดับผลิตภัณฑ์การดูแลประชาชนทุกกลุ่ม ทุกช่วงวัยอย่างยั่งยืน


วันพุธที่ 23 เมษายน 2568
23/04/2568
พิมพ์
"ธีรรัตน์" นำองค์การตลาดและจังหวัดปทุมธานี Kick off แบ่งปันความสุขสู่ชุมชน มหากุศล อิ่มบุญ อิ่มใจ ยกระดับผลิตภัณฑ์การดูแลประชาชนทุกกลุ่ม ทุกช่วงวัยอย่างยั่งยืน
"ธีรรัตน์" นำองค์การตลาดและจังหวัดปทุมธานี Kick off แบ่งปันความสุขสู่ชุมชน มหากุศล อิ่มบุญ อิ่มใจ ยกระดับผลิตภัณฑ์การดูแลประชาชนทุกกลุ่ม ทุกช่วงวัยอย่างยั่งยืน
วันนี้ (23 เม.ย. 68) เวลา 08.00 น. น.ส.ธีรรัตน์ สำเร็จวาณิชย์ รมช.มหาดไทย เป็นประธาน Kick off โครงการแบ่งปันความสุขสู่ชุมชน ณ วัดปลูกศรัทธา เขตลาดกระบัง กรุงเทพฯ โดยมี น.ส.กานต์กนิษฐ์ แห้วสันตติ ผู้ช่วยเลขานุการรมว.มหาดไทย นายบูรณิศ ยุกตะนันทน์ ผู้อำนวยการองค์การตลาด ร่วมด้วย โดยได้รับเมตตาจาก พระครูปลัดสุวัฒนวิสุทธิคุณ เจ้าคณะแขวงลาดกระบัง เจ้าอาวาสวัดปลูกศรัทธา เป็นประธานสงฆ์ ทำพิธีเจริญพระพุทธมนต์
จากนั้น น.ส.ธีรรัตน์ สำเร็จวาณิชย์ รมช.มหาดไทย และคณะ ลงพื้นที่เยี่ยมครัวเรือนผู้ป่วยติดเตียงเขตลาดกระบัง แล้วเดินทางไปยังพื้นที่ ต.บ้านกลาง อ.เมืองปทุมธานี จ.ปทุมธานี และ อ.สามโคก จ.ปทุมธานี เพื่อร่วมกับนายสมคิด จันทมฤก ผู้ว่าราชการจังหวัดปทุมธานี และประธานกรรมการองค์การตลาด เยี่ยมครัวเรือนผู้ป่วยติดเตียง พร้อมมอบเครื่องอุปโภคบริโภคตามโครงการฯ
น.ส.ธีรรัตน์ กล่าวว่า รัฐบาล ภายใต้การนำของ น.ส.แพทองธาร ชินวัตร นายกรัฐมนตรี มีนโยบายอย่างชัดเจนที่ต้องการส่งเสริมสุขภาพและดูแลพี่น้องประชาชนอย่างดีที่สุด ซึ่งวันนี้เป็นภารกิจหนึ่งขององค์การตลาด กระทรวงมหาดไทย ที่ได้ทำงานร่วมกับภาคเอกชน เพื่อคัดสรรสินค้าที่มีประโยชน์และดีต่อสุขภาพ ทั้งของประชาชนและพระสงฆ์ เพื่อได้มีสุขภาพแข็งแรง และเป็นส่วนหนึ่งในการลดภาระงบประมาณของประเทศในการดูแลสุขภาพในยามเจ็บป่วย ด้วยการส่งเสริมผลิตภัณฑ์ที่มีประโยชน์ลงสู่ชุมชน
"วันนี้ ยังได้มาร่วมดูแลเด็กนักเรียนที่อาจจะขัดสนขาดแคลนให้ได้รับการสนับสนุน ไม่ว่าจะเป็นเรื่องคุณภาพชีวิตดี มีที่อยู่อาศัย มีสภาพแวดล้อมที่เหมาะสมในการดำรงชีวิต ซึ่งกระทรวงมหาดไทยจะนำนโยบายของรัฐบาลมุ่งส่งเสริมสนับสนุนให้ประชาชนได้มีสุขภาพที่ดีอย่างสูงสุด" น.ส.ธีรรัตน์ กล่าว
นายสมคิด จันทมฤก ผู้ว่าราชการจังหวัดปทุมธานี กล่าวว่า องค์การตลาด ได้นำนโยบายของรัฐบาลและกระทรวงมหาดไทย ดูแลสุขภาพกาย สุขภาพใจ และความเป็นอยู่ของประชาชน ควบคู่การสร้างเศรษฐกิจฐานรากและสร้างรายได้ให้กับชุมชนและประชาชน จึงเป็นที่มาการจัดทำโครงการตักบาตรไร้โรค โครงการขอให้หายดี โครงการบวร สร้างสุขให้ทุกคน ภายใต้ชื่อโครงการแบ่งปันความสุขสู่ชุมชน
"ในวันนี้ ท่าน รมช.มหาดไทย ได้นำคณะร่วมกับจังหวัดปทุมธานี นำเครื่องอุปโภคบริโภค ทั้งข้าวสารประจำจังหวัดปทุมธานี และน้ำดื่มประจำหน่วยงาน อาหารแห้ง ผ้าอ้อมสำหรับผู้ใหญ่ แผ่นรองปูเตียง ผลิตภัณฑ์ซักล้าง มอบให้กับครัวเรือนที่มีผู้ป่วยติดเตียง เพื่อเป็นการสร้างการมีส่วนร่วม ของจังหวัดและองค์การตลาด ที่เป็นรัฐวิสาหกิจในสังกัดกระทรวงมหาดไทย เพื่อร่วมเป็นส่วนหนึ่งในการสร้างสรรค์สังคมแห่งความสุขให้ประชาชน" นายสมคิด กล่าว
นายบูรณิศ กล่าวว่า จากสถานการณ์ด้านสุขภาพที่ประชาชนคนไทย และพระสงฆ์ มีอัตราการเสียชีวิต และมรณภาพจากโรคไม่ติดต่อแต่เรื้อรัง (Non-Communicable Diseases : NCDs) ทั้งโรคมะเร็ง ความดันโลหิตสูง ไขมันในเลือด เบาหวาน และโรคหัวใจ มากถึงปีละ 3.8 แสนคน หรือชั่วโมงละ 43 คน จึงเป็นที่มาของการร่วมกับหน่วยงานที่เกี่ยวข้อง ส่งเสริมผลิตภัณฑ์เพื่อสุขภาพ รวมไปถึงการส่งเสริมผลิตภัณฑ์ตามความเชื่อในการอุทิศส่วนกุศลให้กับผู้เสียชีวิต ผ่านการสร้างสรรค์สิ่งที่ดีให้กับชุมชน และสังคม
"วันนี้องค์การตลาด กระทรวงมหาดไทย ได้นำผลิตภัณฑ์สุขภาพภายใต้แบรนด์ Health Me ซึ่งเป็นอาหารที่ควบคุมแคลอรี่ มีสารอาหารครบถ้วน รวมทั้งผลิตภัณฑ์ HAIDEE สเปรย์ทำความสะอาดแผลและผิวหนัง รวมถึงผลิตภัณฑ์ข้าวสารอาหารแห้งตราเพิ่มบุญ และพวงหรีดต่อชีวิต ซึ่งเป็นพวงหรีดรักษ์โลก รายได้ส่วนหนึ่งจะนำไปสมทบเป็นค่าโซล่าเซลล์ ชุดยาสำหรับผู้ป่วยแผลกดทับ และเครื่องอุปโภคบริโภค เพื่อนำช่วยเหลือกลุ่มเปราะบางในชุมชน"
องค์การตลาด กระทรวงมหาดไทย มุ่งพัฒนาและบริหารเครือข่ายตลาดภาครัฐและเอกชน เพื่อเป็นกลไกของรัฐบาลในการกระจายสินค้าอุปโภคบริโภคและสินค้าชุมชน เพื่อประชาชน
ข้อมูล : องค์การตลาด

ที่มา : https://www.thaigov.go.th/news/contents/details/95664