รัฐบาลไทย-ข่าวทำเนียบรัฐบาล-​"ปลัดณัฐพล" แท็คทีม การรถไฟฯ และ บ.สหพัฒน์ เตรียมผนึกกำลังโชว์ศักยภาพอุตสาหกรรมไทย จัดงาน “อุตสาหกรรมแฟร์” 


วันพุธที่ 23 เมษายน 2568
23/04/2568
พิมพ์
​"ปลัดณัฐพล" แท็คทีม การรถไฟฯ และ บ.สหพัฒน์ เตรียมผนึกกำลังโชว์ศักยภาพอุตสาหกรรมไทย จัดงาน “อุตสาหกรรมแฟร์”
มหกรรมสินค้าโรงงาน ซื้อของไทย ใช้ของดี หวังกระตุ้นเศรษฐกิจ ตามนโยบาย รมว.เอกนัฎ
กรุงเทพฯ  18 เมษายน 2568 -  ดร.ณัฐพล รังสิตพล ปลัดกระทรวงอุตสาหกรรม ให้เกียรติเป็นประธานการประชุมหารือการจัดงาน “อุตสาหกรรมแฟร์” มหกรรมสินค้าโรงงาน ซื้อของไทย ใช้ของดี ร่วมด้วย นายบรรจง สุกรีฑา และนายศุภกิจ บุญศิริ รองปลัดกระทรวงอุตสาหกรรม นางสาวณัฏฐิญา เนตยสุภา อธิบดีกรมส่งเสริมอุตสาหกรรม นายฐากูร อินทรชม รองผู้ว่าการรถไฟแห่งประเทศไทย นายวัชรพงษ์ ซื่อตรง ผู้ช่วยผู้อำนวยการฝ่ายส่งเสริมความร่วมมือภาครัฐและเอกชน บริษัท สหพัฒนาอินเตอร์ โฮลดิ้ง จำกัด นางสุชาดา โพธิ์เจริญ ที่ปรึกษาปลัดกระทรวงอุตสาหกรรม นางดวงดาว ขาวเจริญ นายสุรพล ปลื้มใจ และนายดุสิต อนันตรักษ์ รองอธิบดีกรมส่งเสริมอุตสาหกรรม คณะผู้บริหารและเจ้าหน้าที่กระทรวงอุตสาหกรรม และการรถไฟแห่งประเทศไทย เข้าร่วมประชุมดังกล่าว ณ ห้องประชุมชุณหะวัณ ชั้น 3 อาคารสำนักงานปลัดกระทรวงอุตสาหกรรม ถ.พระรามที่ 6 ราชเทวี
การประชุมหารือในครั้งนี้ เพื่อบูรณาการความร่วมมือระหว่างกระทรวงอุตสาหกรรม กระทรวงคมนาคม และ บริษัท สหพัฒนาอินเตอร์ โฮลดิ้ง จำกัด ซึ่งเป็นบริษัทในเครือสหพัฒน์ ในการจัดงาน “อุตสาหกรรมแฟร์” มหกรรมสินค้าโรงงาน ซื้อของไทย ใช้ของดี ณ สถานีกลางกรุงเทพอภิวัฒน์ โดยมีวัตถุประสงค์ที่จะกระตุ้นเศรษฐกิจอุตสาหกรรม และสร้างรายได้ให้กับผู้ประกอบการ สอดรับกับนโยบายของนายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ที่เน้นการปฏิรูปอุตสาหกรรมสู่เศรษฐกิจยุคใหม่ ให้ทันสมัย สะอาด สะดวก โปร่งใส เพื่อสร้างความเท่าเทียมในการแข่งขันของ SMEs ไทย อีกทั้งเป็นการพัฒนาพื้นที่สถานีกลางกรุงเทพอภิวัฒน์ บางซื่อ ให้เป็นศูนย์กลางการคมนาคม ส่งผลต่อการพัฒนาระบบรางและอุตสาหกรรมต่อเนื่องในอนาคต
ที่ประชุมมีการร่วมกันพิจารณากำหนดการจัดงาน “อุตสาหกรรมแฟร์” มหกรรมสินค้าโรงงาน ซื้อของไทย ใช้ของดี รวม 4 วัน คือ ระหว่างวันพฤหัสบดีที่ 31 กรกฎาคม ถึง วันอาทิตย์ที่ 3 สิงหาคม 2568 ณ สถานีกลางกรุงเทพอภิวัฒน์ บางซื่อ กรุงเทพ โดยมีพื้นที่ในการจัดงานรวมกว่า 28,000 ตารางเมตร ภายในงานจะมีการจัดกิจกรรมที่หลากหลาย ผ่านความร่วมมือของหน่วยงานภายใต้กระทรวงอุตสาหกรรม กระทรวงคมนาคม และเครือสหพัฒน์ ดังนี้ (1) มหกรรมสินค้าอุปโภค บริโภค (สหพัฒน์แฟร์) โดย เครือสหพัฒน์ (2) มหกรรมเครื่องใช้ไฟฟ้าอิเล็กทรอนิกส์ โดย กสอ. ร่วมกับ สมอ. (3) มหกรรมรถยนต์ โดย กสอ. (4) มหกรรมสินค้า SMEs และ OTOP โดย กสอ. ร่วมกับ สปอ. (5) มหกรรมอาหาร Food Court / Food Truck โดย กสอ. (6) มหกรรมสร้างงานสร้างอาชีพ อบรมฝึกทักษะ SMEs และประชาชน โดย กสอ. (7) MOU ร่วมระหว่างกระทรวงอุตสาหกรรม และกระทรวงคมนาคม การพัฒนาอุตสาหกรรมระบบราง โดย กสอ. และ การรถไฟแห่งประเทศไทย นอกจากนี้ ยังมีการจัดกิจกรรมอื่น ๆ ภายในงาน อาทิ บริเวณเวทีกลาง จะมีการจัดสัมมนา สันทนาการการแสดงดนตรี/คอนเสิร์ต การจัดพิธีเปิด พิธีปิด การมอบวุฒิบัตร การประกวดแข่งขันต่าง ๆ ตลอดจน การจัดกิจกรรมกีฬา เดิน - วิ่ง Strides for the Ozone : Protecting Every Step บริเวณถนนโดยรอบอาคารสถานีกลางกรุงเทพอภิวัฒน์ โดย กรอ.
ซึ่งการจัดงานมหกรรมสินค้าดังกล่าว ได้รับความร่วมมือและความอนุเคราะห์งบประมาณในการสนับสนุนการจัดงานจากภาครัฐและเอกชน โดย เครือสหพัฒน์ สนับสนุนการออกบูธ การนำสินค้าอุปโภค บริโภคในราคาประหยัดเพื่อนำมาจัดจำหน่ายให้กับผู้เข้าร่วมงาน สำหรับกระทรวงคมนาคม โดย การรถไฟแห่งประเทศไทย สนับสนุนสถานที่ ไม่มีค่าเช่า/ค่าใช้จ่ายสาธารณูปโภคในการใช้พื้นที่การจัดงาน และสนับสนุนค่าโดยสารรถไฟสำหรับผู้ประกอบการ SMEs และ OTOP ที่นำสินค้ามาร่วมจัดจำหน่ายภายในงาน ในส่วนของกระทรวงอุตสาหกรรม โดย หน่วยงานภายใต้สังกัด จะสนับสนุนการนำผู้ประกอบการ SMEs และ OTOP ที่มีสินค้าคุณภาพมาร่วมจัดจำหน่ายภายในงาน รวมทั้ง ร่วมกันสนับสนุนและส่งเสริมด้านการประชาสัมพันธ์การจัดงานดังกล่าวอย่างต่อเนื่องผ่านสื่อในช่องทางต่าง ๆ อาทิ สื่อสิ่งพิมพ์ สื่ออนไลน์ และ Influencer ตั้งแต่ช่วงเดือนพฤษภาคมจนถึงกำหนดการจัดงาน เพื่อสร้างการรับรู้ให้กลุ่มเป้าหมาย
“ดีพร้อม” ได้มอบหมายให้หน่วยงานภายใต้สังกัดร่วมกันส่งเสริมและผลักดันให้ผู้ประกอบการ SMEs และ OTOP นำสินค้าที่มีคุณภาพมาจัดจำหน่ายในงานมหกรรมสินค้าดังกล่าว ซึ่งเป็นการให้โอกาสในด้านการตลาด รวมทั้งผลักดันและสนับสนุนการเสริมสร้างความเข้มแข็งให้กับ Supply Chain ของอุตสาหกรรมระบบรางของประเทศไทย ตามนโยบาย “ดีพร้อมคอมมูนิตี้ ที่นี่มีแต่ให้” ของ นางสาวณัฏฐิญา เนตยสุภา อธิบดีกรมส่งเสริมอุตสาหกรรม ผ่านกลยุทธ์การดำเนินงาน 4 ให้ 1 ปฏิรูป ที่มุ่งส่งเสริม พัฒนา และยกระดับศักยภาพผู้ประกอบการในทุก ๆ ด้านอย่างตรงจุด

ที่มา : https://www.thaigov.go.th/news/contents/details/95640