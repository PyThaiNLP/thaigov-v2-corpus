รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ แพทองธารและคณะมีกำหนดการเยือนราชอาณาจักรกัมพูชาอย่างเป็นทางการ พรุ่งนี้   


วันอังคารที่ 22 เมษายน 2568
โฆษกรัฐบาลเผย นายกฯ แพทองธารและคณะมีกำหนดการเยือนราชอาณาจักรกัมพูชาอย่างเป็นทางการ พรุ่งนี้
หารือนายกรัฐมนตรีกัมพูชา และผู้นำสำคัญของกัมพูชาทุกภาคส่วน ในโอกาสครบรอบความสัมพันธ์ทางการทูต 75 ปี
วันนี้ (วันอังคารที่ 22 เมษายน 2568) เวลา 13.00 น. นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า ในพรุ่งนี้ นางสาวแพทองธาร ชินวัตร นายกรัฐมนตรี มีกำหนดการเดินทางเยือนราชอาณาจักรกัมพูชาอย่างเป็นทางการ ระหว่างวันที่ 23 - 24 เมษายน 2568
โดยนายกรัฐมนตรีและคณะออกเดินทางจากท่าอากาศยานทหาร 2 กองบิน 6 (บน.6) ในเวลาประมาณ 08.30 น. และจะเดินทางถึงท่าอากาศยานนานาชาติกรุงพนมเปญ ในเวลา 09.50 น.
จากนั้น นายกรัฐมนตรีจะเดินทางต่อไปยังวิมานสันติภาพ (Peace Palace) เพื่อเข้าร่วมพิธีต้อนรับอย่างเป็นทางการ โดยในเวลา 10.50 น. นายกรัฐมนตรีและสมเด็จมหาบวรธิบดี ฮุน มาแนด นายกรัฐมนตรีแห่งราชอาณาจักรกัมพูชาจะร่วมหารือเต็มคณะ ก่อนร่วมเป็นสักขีพยานในพิธีลงนามเอกสารสำคัญต่าง ๆ และร่วมเป็นประธานในพิธีเปิดตราสัญลักษณ์ ครบรอบ 75 ปี การสถาปนาความสัมพันธ์ทางการทูตไทย - กัมพูชา ต่อด้วยการแถลงข่าวร่วม ซึ่งภายหลังเสร็จสิ้น นายกรัฐมนตรีกัมพูชาจะเป็นเจ้าภาพงานเลี้ยงอาหารกลางวันเพื่อเป็นเกียรติแก่นายกรัฐมนตรี
สำหรับกำหนดการในช่วงบ่ายของวันที่ 23 เมษายน 2568 นายกรัฐมนตรีจะเดินทางไปวางพวงมาลา ณ วิมานเอกราช และวางพวงมาลาถวายสักการะพระบรมราชานุสาวรีย์ พระบาทสมเด็จพระนโรดม สีหนุพระบรมรัตนโกศ หลังจากนั้น เวลา 15.00 น. นายกรัฐมนตรีมีกำหนดการเข้าเยี่ยมคารวะสมเด็จมหารัฐสภาธิการธิบดี ควน โซะดารี ประธานรัฐสภาแห่งราชอาณาจักรกัมพูชา และในเวลา 16.00 น. นายกรัฐมนตรีจะเข้าเยี่ยมคารวะสมเด็จอัคคมหาเสนาบดีเดโช ฮุน เซน ประธานวุฒิสภาและประธานองคมนตรีแห่งราชอาณาจักรกัมพูชา
โดยในวันพฤหัสบดีที่ 24 เมษายน 2568 นายกรัฐมนตรีมีกำหนดการสำคัญในการเข้าเฝ้าพระบาทสมเด็จพระบรมนาถนโรดม สีหมุนี พระมหากษัตริย์แห่งราชอาณาจักรกัมพูชา หลังจากนั้น นายกรัฐมนตรีและคณะจะเดินทางกลับประเทศไทย โดยจะถึงท่าอากาศยานทหาร 2 กองบิน 6 (บน.6) เวลาประมาณ 16.20 น.

ที่มา : https://www.thaigov.go.th/news/contents/details/95602