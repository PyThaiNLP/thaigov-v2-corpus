รัฐบาลไทย-ข่าวทำเนียบรัฐบาล-​รัฐมนตรีว่าการกระทรวงยุติธรรม รับฟังข้อเสนอศูนย์ทนายความเพื่อสิทธิมนุษยชน พร้อมเครือข่ายภาคประชาสังคมเพื่อพัฒนามาตรการดูแลผู้ต้องขังคดีการเมือง


วันอาทิตย์ที่ 20 เมษายน 2568
20/04/2568
พิมพ์
​รัฐมนตรีว่าการกระทรวงยุติธรรม รับฟังข้อเสนอศูนย์ทนายความเพื่อสิทธิมนุษยชน พร้อมเครือข่ายภาคประชาสังคมเพื่อพัฒนามาตรการดูแลผู้ต้องขังคดีการเมือง
​รัฐมนตรีว่าการกระทรวงยุติธรรม รับฟังข้อเสนอศูนย์ทนายความเพื่อสิทธิมนุษยชน พร้อมเครือข่ายภาคประชาสังคมเพื่อพัฒนามาตรการดูแลผู้ต้องขังคดีการเมือง
ในวันศุก​ร์ที่ 18 เมษายน 2568 เวลา 10.00 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วย นายสมบูรณ์ ม่วงกล่ำ ที่ปรึกษารัฐมนตรีว่าการกระทรวงยุติธรรม นายธีรยุทธ แก้วสิงห์ รองอธิบดีกรมคุ้มครองสิทธิและเสรีภาพ และคณะเจ้าหน้าที่จากกรมราชทัณฑ์ และกรมคุ้มครองสิทธิและเสรีภาพ หารือร่วมกับผู้แทนจากศูนย์ทนายความเพื่อสิทธิมนุษยชน องค์กรแอมเนสตี้ อินเตอร์เนชั่นแนล ประเทศไทย และองค์กร Freedom Bridge เพื่อรับฟังสภาพปัญหาการดูแลผู้ต้องขังคดีการเมือง และข้อเสนอเพื่อการพัฒนางานราชทัณฑ์ในส่วนที่เกี่ยวข้อง
ทั้งนี้ ในการหารือดังกล่าว คณะผู้แทนภาคประชาสังคมได้ร่วมกันสะท้อนภาพรวมสถานการณ์ผู้ต้องขังคดีการเมือง สภาพปัญหาที่เกี่ยวข้อง พร้อมทั้งได้เสนอข้อเสนอแนะเพื่อพัฒนางานราชทัณฑ์ใน 3 ประเด็น ได้แก่ (1) การปรับปรุงสภาพเรือนจำให้มีมาตรฐานเดียวกันทั้งประเทศ (2) การจัดตั้งเรือนจำชั่วคราวสำหรับผู้ต้องขังคดีการเมือง และ (3) การพิจารณาพักโทษผูัต้องขังคดีการเมือง สำหรับในภาพรวมงานราชทัณฑ์นั้น เห็นว่ามีพัฒนาการขึ้นในหลายมิติ ทั้งในเชิงนโยบาย เช่น
การแยกผู้ต้องขังระหว่างการพิจารณาคดีออกจากผู้ต้องขังเด็ดขาด การกำหนดสถานที่คุมขังทางเลือก การอ่านหนังสือเพื่อลดวันต้องโทษ และในเชิงการปฏิบัติ เช่น การปรับปรุงเรือนจำ การดูแลผู้ต้องขัง การฝึกทักษะอาชีพ และการเพิ่มช่องทางติดต่อสื่อสารกับผู้ต้องขัง อย่างไรก็ตามยังมีข้อห่วงกังวลต่อการนำไปปฏิบัติอย่างทั่วถึงในทุกเรือนจำเพื่อให้มีมาตรฐานเดียวกันทั้งประเทศ
ในโอกาสนี้ รัฐมนตรีว่าการกระทรวงยุติธรรม ได้ขอบคุณคณะผู้แทนภาคประชาสังคมที่ได้ร่วมสะท้อนสภาพปัญหาที่ได้พบจากการปฏิบัติ พร้อมทั้งได้ร่วมกับหน่วยงานที่เกี่ยวข้องให้ข้อมูลพัฒนาการในส่วนของกฎ ระเบียบ ประกาศ และแนวปฏิบัติเพิ่มเติม เช่น ระเบียบกรมราชทัณฑ์ว่าด้วยการดำเนินการสำหรับการคุมขังในสถานที่คุมขัง พ.ศ. 2566 รวมถึงได้มอบหมายกรมราชทัณฑ์นำข้อเสนอแนะของภาคประชาสังคมไปศึกษาเพิ่มเติม โดยอาจจัดประชุมหารือร่วมกันเพื่อปรับปรุงงานราชทัณฑ์ต่อไป

ที่มา : https://www.thaigov.go.th/news/contents/details/95535