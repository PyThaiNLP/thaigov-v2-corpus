รัฐบาลไทย-ข่าวทำเนียบรัฐบาล-สธ.ส่งทีม Thailand EMT ผลัด 2 สมทบช่วยผู้ประสบภัยแผ่นดินไหว “เมียนมา” พร้อมรับผลัดแรกกลับ


วันศุกร์ที่ 18 เมษายน 2568
สธ.ส่งทีม Thailand EMT ผลัด 2 สมทบช่วยผู้ประสบภัยแผ่นดินไหว “เมียนมา” พร้อมรับผลัดแรกกลับ
กระทรวงสาธารณสุข ส่งทีม Thailand EMT ผลัด 2 เดินทางช่วยเหลือผู้ประสบภัยแผ่นดินไหว “เมียนมา”ด้วยเครื่องบิน ทอ. พร้อมรับผลัดแรกเดินทางกลับ เผยผลปฏิบัติการ 4 วันที่ผ่านมา ให้บริการรวม 740 ราย ส่วนใหญ่มีอาการระบบกล้ามเนื้อ เวียนศีรษะ บาดแผลและอุบัติเหตุ
กระทรวงสาธารณสุข ส่งทีม Thailand EMT ผลัด 2 เดินทางช่วยเหลือผู้ประสบภัยแผ่นดินไหว “เมียนมา”ด้วยเครื่องบิน ทอ. พร้อมรับผลัดแรกเดินทางกลับ เผยผลปฏิบัติการ 4 วันที่ผ่านมา ให้บริการรวม 740 ราย ส่วนใหญ่มีอาการระบบกล้ามเนื้อ เวียนศีรษะ บาดแผลและอุบัติเหตุ ในจำนวนนี้ต้องส่งไปรับการรักษาต่อ  5 ราย
วันนี้ (18 เมษายน 2568) ที่ท่าอากาศยานทหาร 2 (บน.6) ดอนเมือง กรุงเทพฯ  นพ.โอภาส การย์กวินพงศ์ ปลัดกระทรวงสาธารณสุข มอบหมายให้ นพ.อุดม อัศวุตมางกุร สาธารณสุขนิเทศก์ เขตสุขภาพที่ 4 พร้อมด้วย นพ.ธิติ แสวงธรรม รองอธิบดีกรมอนามัย นพ.สุทัศน์ โชตนพันธ์ รองอธิบดีกรมควบคุมโรค และ นพ.สฤษดิ์เดช เจริญไชย ผู้อำนวยการกองสาธารณสุขฉุกเฉิน ร่วมส่งทีมปฏิบัติการฉุกเฉินทางการแพทย์และสาธารณสุขในภาวะภัยพิบัติ (Thailand EMT) ผลัด 2 เดินทางไปช่วยเหลือผู้ประสบภัยแผ่นดินไหว ณ เมืองมัณฑะเลย์ สาธารณรัฐแห่งสหภาพเมียนมา
นพ.อุดมกล่าวว่า ทีม Thailand EMT เป็นบุคลากรที่ผ่านการฝึกอบรมและสมัครใจไปปฏิบัติภารกิจ ซึ่งผลัด 2 ประกอบด้วย บุคลากรจากโรงพยาบาลสังกัดกรมการแพทย์และสำนักงานปลัดกระทรวงสาธารณสุข กองสาธารณสุขฉุกเฉิน ศูนย์อนามัยที่ 10 อุบลราชธานี กองวิศวกรรมการแพทย์ กรมสนับสนุนบริการสุขภาพ กรมควบคุมโรค และมูลนิธิร่วมกตัญญู รวม 25 คน จะเดินทางด้วยเครื่องบินของกองทัพอากาศ ไปยังมัณฑะเลย์ พร้อมรับทีมผลัดแรกกลับ 21 คน เหลือผลัดแรก 9 คน อยู่ปฏิบัติหน้าที่ร่วมกับผลัด 2 รวมเป็น 34 คน โดยจะปฏิบัติหน้าที่ตั้งแต่วันที่ 18 - 25 เมษายน 2568 ภายใต้การดูแลความปลอดภัยของทีมทหารไทยและเมียนมา
สำหรับการปฏิบัติงานทีม Thailand EMT ผลัดแรก ระหว่างวันที่ 13 - 16 เมษายน 2568 ได้ให้บริการผู้ป่วยรวม 740 ราย พบกลุ่มอาการระบบกล้ามเนื้อ 250 ราย เวียนศีรษะ 101 ราย กลุ่มโรคไม่ติดต่อเรื้อรัง (NCDs) 96 ราย เจ็บหน้าอก 33 ราย บริการทางทันตกรรม 18 ราย บาดแผลและอุบัติเหตุ 135 ราย และอื่นๆ รวมถึงอาการไอ หอบ หวัด ปวดศีรษะ 135 ราย ในจำนวนนี้ ให้การรักษาพยาบาลโดยไม่ต้องส่งต่อ 709 ราย ให้คำแนะนำการดูแลตนเอง 44 ราย ตรวจน้ำตาล/ความดัน 39 ราย ทำแผล 18 ราย พ่นยา 8 ราย และส่งไปรับการรักษาต่อ 5 ราย
***************************************** 18 เมษายน 2568

ที่มา : https://www.thaigov.go.th/news/contents/details/95498