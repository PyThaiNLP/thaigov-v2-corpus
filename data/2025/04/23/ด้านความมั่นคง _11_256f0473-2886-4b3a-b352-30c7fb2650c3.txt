รัฐบาลไทย-ข่าวทำเนียบรัฐบาล-มหาดไทยหารือร่วมผู้แทน UNHCR ประเทศไทย ประสานแนวทางดูแลผู้หนีภัยการสู้รบจากเมียนมาในพื้นที่พักพิงชั่วคราวฯ ตามหลักมนุษยธรรม


วันศุกร์ที่ 18 เมษายน 2568
18/04/2568
พิมพ์
มหาดไทยหารือร่วมผู้แทน UNHCR ประเทศไทย ประสานแนวทางดูแลผู้หนีภัยการสู้รบจากเมียนมาในพื้นที่พักพิงชั่วคราวฯ ตามหลักมนุษยธรรม
มหาดไทยหารือร่วมผู้แทน UNHCR ประเทศไทย ประสานแนวทางดูแลผู้หนีภัยการสู้รบจากเมียนมาในพื้นที่พักพิงชั่วคราวฯ ตามหลักมนุษยธรรม
เมื่อวานนี้ (17 เม.ย. 68) เวลา 10.00 น. นายอรรษิษฐ์ สัมพันธรัตน์ ปลัดกระทรวงมหาดไทย มอบหมายให้นายเชษฐา โมสิกรัตน์ รองปลัดกระทรวงมหาดไทยด้านการบริหาร ให้การต้อนรับ นางแทมมี่ ลินน์ ชาร์ป (Ms. Tammy Lynn Sharpe) ผู้แทนสำนักงานข้าหลวงใหญ่ผู้ลี้ภัยแห่งสหประชาชาติ (UNHCR) ประจำประเทศไทย และ น.ส.นีวีน อัลเบิร์ต (Ms. Nivene Albert) รองผู้แทน UNHCR ประจำประเทศไทย ในโอกาสหารือการดำเนินการเกี่ยวกับผู้หนีภัยการสู้รบจากเมียนมา (ผภร.) โดยมี น.ส.อรอุมา วรแสน ผู้อำนวยการกองการต่างประเทศ สำนักงานปลัดกระทรวงมหาดไทย นายกฤษฎา กัลยาณะธรรม ผู้อำนวยการส่วนกิจการชายแดนและผู้อพยพ สำนักกิจการความมั่นคงภายใน กรมการปกครอง นายทรงกลด ขาวแจ้ง ผู้อำนวยการกลุ่มงานประสานนโยบายผู้อพยพและหลบหนีเข้าเมือง กองการต่างประเทศ สป.มท. และเจ้าหน้าที่ที่เกี่ยวข้อง ร่วมประชุม ณ ห้องประชุมกองการต่างประเทศ สำนักงานปลัดกระทรวงมหาดไทย อาคารศาลาว่าการกระทรวงมหาดไทย
นายเชษฐา กล่าวว่า กระทรวงมหาดไทยมีบทบาทในการบริหารจัดการพื้นที่พักพิงชั่วคราวฯ การจัดทำทะเบียนของผู้หนีภัยการสู้รบจากเมียนมา (ผภร.) และควบคุมการเคลื่อนย้าย ซึ่งได้ทำงานร่วมกับ UNHCR ในการคุ้มครอง ช่วยเหลือ และปกป้องสิทธิของกลุ่มคนดังกล่าวมาอย่างต่อเนื่อง
"จากการหารือร่วมกับสภาความมั่นคงแห่งชาติ ขณะนี้อยู่ระหว่างการจัดทำร่างแผนการดำเนินการต่อผู้หนีภัยการสู้รบจากเมียนมา ให้สอดคล้องกับสถานการณ์ปัจจุบัน ซึ่จำเป็นต้องพิจารณาอย่างรอบคอบ อย่างไรก็ดี กระทรวงมหาดไทยยังคงประสานงานกับทุกหน่วยงานที่เกี่ยวข้องอย่างต่อเนื่อง และจะเร่งผลักดันให้มีมาตรการที่ชัดเจนและเหมาะสมออกมาโดยเร็ว" นายเชษฐา กล่าว
นายเชษฐา กล่าวเพิ่มเติมว่า ขอขอบคุณ UNHCR ประจำประเทศไทย ที่ให้การสนับสนุนภารกิจด้านมนุษยธรรมอย่างต่อเนื่อง ทั้งนี้ กระทรวงมหาดไทย โดยกรมการปกครอง จะดำเนินการสนับสนุนและขับเคลื่อนตามแนวทางของรัฐบาลและสภาความมั่นคงแห่งชาติ ทั้งในเชิงปฏิบัติและเชิงนโยบาย ซึ่งเมื่อมีมาตรการที่ชัดเจนออกมาแล้ว กระทรวงมหาดไทยจะสื่อสารให้พื้นที่พักพิงชั่วคราวฯ ทั้ง 9 แห่ง รวมถึงจังหวัด และผู้ที่เกี่ยวข้อง ตลอดจนผู้หนีภัยการสู้รบจากเมียนมา (ผภร.) ที่อาศัยอยู่ ได้เข้าใจอย่างชัดเจนต่อไป
ด้าน นางแทมมี่ ลินน์ ชาร์ป กล่าวว่า ขอขอบคุณกระทรวงมหาดไทย ที่เปิดโอกาสให้เข้ามาหารือในประเด็นสำคัญในวันนี้ และตามที่ทราบกันดีว่า รัฐบาลสหรัฐอเมริกาได้มีนโยบายตัดลดงบประมาณสนับสนุนด้านการบริหารแก่หน่วยงานที่ดำเนินงานด้านมนุษยธรรมทั่วโลก UNHCR จึงได้มีหนังสือแจ้งไปยังกว่า 40 ประเทศทั่วโลก รวมถึงประเทศไทย และใช้โอกาสนี้ในการพบปะผู้แทนหน่วยงานที่เกี่ยวข้องเพื่อเสริมสร้างความร่วมมือให้แน่นแฟ้นยิ่งขึ้น

ที่มา : https://www.thaigov.go.th/news/contents/details/95499