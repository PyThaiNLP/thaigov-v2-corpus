รัฐบาลไทย-ข่าวทำเนียบรัฐบาล-สุด WOW แบมแบม-กันต์พิมุกต์ โผล่เซอร์ไพรส์ ส่งคลิปรณรงค์สงกรานต์ไทย ด้านสถานเอกอัครราชทูตประจำประเทศไทย 44 แห่ง ประชันคลิปอวยพรสงกรานต์ไทย โดนใจทุกชาติ พูดไทยเป๊ะทุกคำ 


วันพฤหัสบดีที่ 17 เมษายน 2568
สุด WOW แบมแบม-กันต์พิมุกต์ โผล่เซอร์ไพรส์ ส่งคลิปรณรงค์สงกรานต์ไทย ด้านสถานเอกอัครราชทูตประจำประเทศไทย 44 แห่ง ประชันคลิปอวยพรสงกรานต์ไทย โดนใจทุกชาติ พูดไทยเป๊ะทุกคำ
สุด WOW แบมแบม-กันต์พิมุกต์ โผล่เซอร์ไพรส์ ส่งคลิปรณรงค์สงกรานต์ไทย ด้านสถานเอกอัครราชทูตประจำประเทศไทย 44 แห่ง ประชันคลิปอวยพรสงกรานต์ไทย โดนใจทุกชาติ พูดไทยเป๊ะทุกคำ ส่งเสริมคุณค่าสาระวันสงกรานต์ไทย ชวนร่วมประเพณีสงกรานต์ World Event
สุด WOW แบมแบม-กันต์พิมุกต์ โผล่เซอร์ไพรส์ ส่งคลิปรณรงค์สงกรานต์ไทย ด้านสถานเอกอัครราชทูตประจำประเทศไทย 44 แห่ง ประชันคลิปอวยพรสงกรานต์ไทย โดนใจทุกชาติ พูดไทยเป๊ะทุกคำ ส่งเสริมคุณค่าสาระวันสงกรานต์ไทย ชวนร่วมประเพณีสงกรานต์ World Event หมุดหมายของนักท่องเที่ยวทั่วโลก
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม เปิดเผยว่า กระทรวงวัฒนธรรม (วธ.) มีเป้าหมายส่งเสริมคุณค่าและมูลค่าเทศกาลประเพณีไทยให้ประเทศไทยเป็นหมุดหมายของนักท่องเที่ยวทั่วโลก และกระตุ้นให้นักท่องเที่ยวสามารถวางแผนการเดินทางท่องเที่ยวได้ตลอดทั้งปี ชูทุนทางวัฒนธรรมสร้างภาพลักษณ์ที่ดีให้แก่ประเทศไทยในเวทีนานาชาติ ดึงดูดนักท่องเที่ยวชาวไทยและต่างประเทศ รวมถึงคาดหวังผลในการส่งเสริมประเพณีสงกรานต์ในปีนี้ ให้คนไทยทั่วโลกภาคภูมิใจและร่วมสืบสานประเพณีสงกรานต์ มรดกภูมิปัญญาทางวัฒนธรรมของมนุษยชาติ พร้อมยกระดับประเพณีสงกรานต์สู่ World Event เป็นหมุดหมายของนักท่องเที่ยวทั่วโลก สร้างมูลค่าทางเศรษฐกิจหมุนเวียนเพิ่มมากขึ้นจากปีที่ผ่านมา
รัฐมนตรีว่าการกระทรวงวัฒนธรรม กล่าวอีกว่า วธ.ได้รับการตอบรับเป็นอย่างดีและมีสถานเอกอัครราชทูตต่างประเทศในประเทศไทย 44 แห่ง ร่วมจัดทำวีดิทัศน์อวยพร ส่งความสุข ความปรารถนาดี และร่วมสืบสานประเพณีสงกรานต์ของไทย ได้แก่ ออสเตรเลีย สหราชอาณาจักร บาห์เรน บังกลาเทศ เบลเยียม กัมพูชา แคนาดา จีน เช็ก เดนมาร์ก ฟินแลนด์  ฝรั่งเศส เยอรมนี กัวเตมาลา อินเดีย  อินโดนีเซีย อิหร่าน ไอร์แลนด์ อิสราเอล ญี่ปุ่น คาซัคสถาน เกาหลี คอซอวอ ลักเซมเบิร์ก มาเลเซีย มัลดีฟส์ เม็กซิโก มองโกเลีย โมร็อกโก เนเธอร์แลนด์ นิวซีแลนด์ โอมาน เปรู ฟิลิปปินส์ โรมาเนีย สิงคโปร์ ศรีลังกา สวีเดน สวิตเซอร์แลนด์ ติมอร์-เลสเต ยูเครน สหรัฐอเมริกา เวียดนาม และสหภาพยุโรปประจำประเทศไทย
สำหรับปีนี้ สถานเอกอัครราชทูตสาธารณรัฐเกาหลีฯ ทำเซอร์ไพรส์สุดพิเศษ จับมือแบมแบม กันต์พิมุกต์หรือ นายกันต์พิมุกต์ ภูวกุล ศิลปินนักร้องคนไทยชื่อดังที่โกอินเตอร์ในเกาหลีใต้ สมาชิกวง GOT7 ร่วมจัดทำวีดิทัศน์ให้ความรู้คุณค่าสาระวันสงกรานต์ไทย บอกความหมาย “วันสงกรานต์ของไทย” สั้นๆ เข้าใจง่าย ให้เหล่าเยาวชนเข้าใจอีกด้วย โดยสามารถรับชมได้ทาง Youtube ของสำนักงานปลัดกระทรวงวัฒนธรรม https://www.youtube.com/watch?v=VOt3OxRQMh0&feature=youtu.be
“วธ.ขอขอบคุณสถานทูตและสถานเอกอัครราชทูตต่างประเทศในประเทศไทยทุกประเทศที่ได้ร่วมอวยพรวันสงกรานต์และส่งความปรารถนาดีให้แก่ประชาชนชาวไทย เนื่องในเทศกาลประเพณีสงกรานต์ ปี พ.ศ. 2568 ซึ่งเป็นประเพณีที่ได้รับการประกาศขึ้นทะเบียนในรายการตัวแทนมรดกวัฒนธรรมที่จับต้องไม่ได้ของมนุษยชาติ โดยองค์การการศึกษา วิทยาศาสตร์ และวัฒนธรรมแห่งสหประชาชาติ (ยูเนสโก) เมื่อปี พ.ศ. 2566 เกิดความภาคภูมิใจแก่ประชาชนชาวไทยเป็นอย่างยิ่ง ด้านกระทรวงวัฒนธรรมจะเผยแพร่วีดิทัศน์ดังกล่าวทั้งในประเทศไทยและต่างประเทศผ่านเว็บไซต์และสื่อโซเซียลมีเดียของกระทรวงวัฒนธรรม เพื่อเชื่อมความสัมพันธ์ระหว่างประเทศและส่งเสริม Soft Power ด้านเฟสติวัลและด้านการท่องเที่ยวของประเทศไทยทำให้ชาวต่างชาติทั่วโลกได้รับรู้และเข้าใจถึงคุณค่าสาระของประเพณีสงกรานต์ในประเทศไทยมากยิ่งขึ้น นอกจากนี้ขอขอบคุณสถานเอกอัครราชทูตต่างประเทศในประเทศไทยที่ได้ร่วมมือกับกระทรวงวัฒนธรรมในการเผยแพร่ศิลปวัฒนธรรมของไทยด้วยดีตลอดมา จัดทำวีดิทัศน์เนื่องในโอกาสต่างๆอย่างต่อเนื่อง ไม่ว่าจะเป็นวันสำคัญของไทย เทศกาล และประเพณี อาทิ วันภาษาไทยแห่งชาติ วันปีใหม่ไทยหรือวันสงกรานต์” รมว.วธ. กล่าว

ที่มา : https://www.thaigov.go.th/news/contents/details/95467