รัฐบาลไทย-ข่าวทำเนียบรัฐบาล-“อันวาร์” นายกฯมาเลย์เยือนไทยจับเข่าหารือร่วมกันพัฒนาในทุกมิติ


วันพุธที่ 16 เมษายน 2568
“อันวาร์” นายกฯมาเลย์เยือนไทยจับเข่าหารือร่วมกันพัฒนาในทุกมิติ
นายกฯมาเลเซีย ปธ.อาเซียน เยือนไทยพรุ่งนี้ ประชุมติดตามความคืบหน้าระหว่างสองประเทศทุกมิติ ด้านนายกฯแพทองธาร พร้อมหารือเน้นการพัฒนาความเชื่อมโยงชายแดน การค้า ยกระดับความร่วมมือในเวทีอาเซียน
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า ในวันพฤหัสบดีที่ 17 เมษายนนี้ ที่ทำเนียบรัฐบาล นางสาวแพทองธาร ชินวัตร นายกรัฐมนตรี พร้อมให้การต้อนรับ ดาโตะ เซอรี อันวาร์ อิบราฮิม (Dato’ Seri Anwar Ibrahim) นายกรัฐมนตรีมาเลเซีย ในโอกาสเยือนไทยเพื่อประชุมหารือติดตามความคืบหน้าต่างๆ (Working Visit) ที่เคยมีการประชุมของทั้งสองประเทศ
โดยการเยือนครั้งนี้มีเป้าหมายเพื่อหารือและติดตาม รวมทั้งผลักดันความร่วมมือทวิภาคีระหว่างไทยกับมาเลเซียให้ก้าวหน้ายิ่งขึ้น ภายหลังจากที่นายกรัฐมนตรีแพทองธาร ได้เดินทางเยือนมาเลเซียอย่างเป็นทางการเมื่อวันที่ 16 ธันวาคม 2567 ที่ผ่านมา และมีการหารือทางโทรศัพท์ระหว่างผู้นำทั้งสองเมื่อวันที่ 5 เมษายน 2568
ประเด็นสำคัญที่จะหารือ และติดตามความคืบหน้า ได้แก่ การพัฒนาโครงสร้างพื้นฐาน ทางด้านคมนาคม การส่งเสริมความเชื่อมโยงระหว่างกัน ทั้งในด้านการค้า การท่องเที่ยว ความร่วมมือด้านความมั่นคง การพัฒนาพื้นที่ชายแดนและเสริมสร้างสันติสุขในพื้นที่ชายแดนภาคใต้ของไทย มาเลเซีย ตลอดจนการประสานความร่วมมือกับมาเลเซียในฐานะประธานอาเซียน เพื่อขับเคลื่อน ความสัมพันธ์ระหว่าง 10 ประเทศ ตามกรอบข้อตกลงต่างๆในที่ประชุมหลายระดับในภูมิภาค
ซึ่งที่ผ่านมานักวิเคราะห์หลายสำนักคาดการณ์ว่า เศรษฐกิจในอาเซียน ปี 2568 นี้จะมีแนวโน้มขยายตัวเพิ่มขึ้นจากปีที่แล้ว ซึ่งถือเป็นภูมิภาคที่โดดเด่นด้วยปัจจัยขับเคลื่อนเศรษฐกิจที่สำคัญ ซึ่งทั้ง 10 ประเทศมีประชากรรวมกันกว่า 670 ล้านคน และมีการค้าขายระหว่างกันทั้งการนำเข้าและ การส่งออกสินค้าที่หลากหลาย เช่น สินค้าเกษตร สินค้าอุปโภค/บริโภค และสินค้าไฮเทค
ทั้งนี้ การหารือร่วมกันระหว่างไทยกับ นายกรัฐมนตรีของมาเลเซียในฐานะประธานอาเซียนจะทำให้ ภูมิภาคอาเซียนมีความแน่นแฟ้นยิ่งขึ้น ซึ่งเป็นแนวทางสำคัญในการเจรจาในทุกมิติกับประเทศนอกอาเซียน นายจิรายุกล่าว

ที่มา : https://www.thaigov.go.th/news/contents/details/95448