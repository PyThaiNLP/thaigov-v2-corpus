รัฐบาลไทย-ข่าวทำเนียบรัฐบาล-รัฐบาลลุยหนักจับกุมทั้งผู้ค้าและผู้เสพยาเสพติด “อาร์ตทอย” หลังพบระบาดช่วงสงกรานต์ อันตรายถึงขั้นเสียชีวิต  ผู้นำเข้า จำหน่าย ครอบครอง เสพ มีโทษหนักทั้งจำและปรับ


วันพุธที่ 23 เมษายน 2568
23/04/2568
พิมพ์
รัฐบาลลุยหนักจับกุมทั้งผู้ค้าและผู้เสพยาเสพติด “อาร์ตทอย” หลังพบระบาดช่วงสงกรานต์ อันตรายถึงขั้นเสียชีวิต  ผู้นำเข้า จำหน่าย ครอบครอง เสพ มีโทษหนักทั้งจำและปรับ
รัฐบาลลุยหนักจับกุมทั้งผู้ค้าและผู้เสพยาเสพติด “อาร์ตทอย” หลังพบระบาดช่วงสงกรานต์ อันตรายถึงขั้นเสียชีวิต  ผู้นำเข้า จำหน่าย ครอบครอง เสพ มีโทษหนักทั้งจำและปรับ
วันนี้ (23 เมษายน 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า ปัจจุบันขบวนการค้ายาเสพติด ยังคงสรรหาวิธีการต่าง ๆ ลักลอบนำยาเสพติดเข้ามาในประเทศ และมักมีการหลบเลี่ยงการตรวจค้นจากเจ้าหน้าที่ด้วยการปรับเปลี่ยนรูปแบบอยู่ตลอดเวลา โดยปัจจุบันพบการผลิตยาเสพติดที่มีการปั๊มเป็นตัวการ์ตูน หรือ "อาร์ตทอยลาบูบู้" ซึ่งพบแพร่ระบาดในกลุ่มนักท่องเที่ยวช่วงเทศกาลสงกรานต์ที่ผ่านมา
ขอย้ำเตือนกลุ่มวัยรุ่นและนักท่องเที่ยวที่นิยมใช้สารเสพติดเพื่อต้องการให้เกิดการมึนเมาและสนุกสนานมากขึ้นว่า ยาเสพติดมีส่วนผสมยาที่มีฤทธิ์กดประสาท ทำให้มีการเสริมฤทธิ์กันที่รุนแรงมากยิ่งขึ้น โดยในบางรายมีการดื่มร่วมกับเครื่องดื่มแอลกอฮอล์จะยิ่งเสริมฤทธิ์มากขึ้นไปอีกขั้น อาจทำให้กดการหายใจระบบหัวใจล้มเหลวและถึงขั้นเสียชีวิตได้ อย่างกรณีในช่วงเทศกาลสงกรานต์ มีผู้เสียชีวิตแล้วจำนวน 2 ราย และ 1 ราย อยู่ในไอซียู จากการใช้ยาเสพติดอาร์ตทอยลาบูบู้ ทั้งนี้ ขอให้ตระหนักว่าการใช้ยาเสพติด นอกจากสร้างผลเสียต่อสุขภาพร่างกายแล้ว การมียาเสพติดไว้ในครอบครอง จะมีความผิดตามกฎหมายของประเทศไทย หากพบว่ามีการผลิต นำเข้า ส่งออก จำหน่ายหรือมีไว้ในครอบครองซึ่งยาเสพติดให้โทษในประเภทที่ 1 โดยไม่ได้รับอนุญาต มีโทษจำคุกไม่เกิน 15 ปี และปรับไม่เกิน 1.5 ล้านบาท หากมีไว้ในครอบครองซึ่งยาเสพติดให้โทษในประเภทที่ 1 ต้องระวางโทษไม่เกิน 2 ปี หรือปรับไม่เกิน 40,000 บาท หรือทั้งจำทั้งปรับ และการเสพยาเสพติดให้โทษในประเภท 1 จำคุกไม่เกิน 1 ปี หรือปรับไม่เกิน 20,000 บาท หรือทั้งจำทั้งปรับ
"รัฐบาลให้ความสำคัญ และตระหนักถึงปัญหาด้านยาเสพติดที่ได้ส่งผลกระทบต่อทุกมิติของสังคม ตั้งแต่ด้านสุขภาพ เศรษฐกิจ ความมั่นคง ไปจนถึงการพัฒนาเยาวชนและครอบครัว ดังนั้น การแก้ปัญหายาเสพติดอย่างเป็นระบบ จึงเป็นสิ่งที่จำเป็นเพื่อสร้างสังคมที่ปลอดภัยและมั่นคง ขอให้ประชาชนติดตามข่าวสารต่าง ๆ ช่วยกันสอดส่องและแจ้งเบาะแส โดยเฉพาะในช่วงทุก ๆ เทศกาลที่มักจะมีรวมกลุ่มท่องเที่ยวและดื่มกิน หากพบสิ่งของที่เข้าข่ายต้องสงสัย สามารถแจ้งเบาะแสได้ที่ สายด่วน 1386 สำนักงานปราบปรามยาเสพติด ขณะที่รัฐบาลได้กำชับให้หน่วยงานที่เกี่ยวข้องเร่งดำเนินการป้องกันและปราบปรามรวมทั้งจับกุมอย่างเข้มข้นต่อไป" นายอนุกูล กล่าว

ที่มา : https://www.thaigov.go.th/news/contents/details/95626