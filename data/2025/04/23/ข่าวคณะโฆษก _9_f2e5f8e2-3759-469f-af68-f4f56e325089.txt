รัฐบาลไทย-ข่าวทำเนียบรัฐบาล-ที่สุด..ไทยแลนด์ สงกรานต์ ดึงดูดนักท่องเที่ยวทั่วโลก กรุงเทพฯ ครองแชมป์จุดหมายปลายทางยอดนิยม เศรษฐกิจไทยฟื้นตัวแข็งแกร่ง ขึ้นแท่นอันดับ 2 ของเอเชียตะวันออกเฉียงใต้


วันศุกร์ที่ 18 เมษายน 2568
18/04/2568
พิมพ์
ที่สุด..ไทยแลนด์ สงกรานต์ ดึงดูดนักท่องเที่ยวทั่วโลก กรุงเทพฯ ครองแชมป์จุดหมายปลายทางยอดนิยม เศรษฐกิจไทยฟื้นตัวแข็งแกร่ง ขึ้นแท่นอันดับ 2 ของเอเชียตะวันออกเฉียงใต้
ที่สุด..ไทยแลนด์ สงกรานต์ ดึงดูดนักท่องเที่ยวทั่วโลก กรุงเทพฯ ครองแชมป์จุดหมายปลายทางยอดนิยม เศรษฐกิจไทยฟื้นตัวแข็งแกร่ง ขึ้นแท่นอันดับ 2 ของเอเชียตะวันออกเฉียงใต้
วันนี้ ( 18 เมษายน 2568 ) เวลา 08.30 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า เทศกาลสงกรานต์ปี 2568 ที่ผ่านมา ได้รับความสนใจจากนักท่องเที่ยวทั่วโลก ส่งผลให้การท่องเที่ยวของประเทศไทยกลับมาคึกคักอย่างเห็นได้ชัด ข้อมูลจากสายการบิน การจองที่พัก และการเดินทางของศิลปินชื่อดังที่มาพักผ่อนในประเทศไทย สะท้อนถึงการฟื้นตัวของอุตสาหกรรมท่องเที่ยวไทยอย่างเป็นรูปธรรม โดยมีเงินสะพัดไม่ต่ำกว่า 3.5 พันล้านดอลลาร์สหรัฐ หรือประมาณ 100,000 ล้านบาท ส่งผลให้ประเทศไทยกลับมาครองอันดับ 2 ของเอเชียตะวันออกเฉียงใต้ในด้านเศรษฐกิจ คาดว่ารายได้จากการท่องเที่ยวจะเติบโตถึง 4% ตลอดทั้งปี
เทศกาลสงกรานต์ในปีนี้ ถือเป็นสัญญาณบวกที่สำคัญ โดยมีนักท่องเที่ยวต่างชาติเดินทางเข้าร่วมงานอย่างคึกคัก หลังจากผ่านพ้นข้อจำกัดจากสถานการณ์โควิด-19 ในไตรมาสแรกของปีนี้ มีนักท่องเที่ยวต่างชาติเข้ามากกว่า 6.15 ล้านคน และคาดว่าจะมีนักท่องเที่ยวรวมทั้งปีไม่ต่ำกว่า 30 ล้านคน โดยคาดว่าการใช้จ่ายของนักท่องเที่ยวตลอดปีจะสูงถึง 4.4 หมื่นล้านดอลลาร์สหรัฐ หรือประมาณ 1.5 ล้านล้านบาท ซึ่งจะเป็นแรงขับเคลื่อนสำคัญในการฟื้นฟูเศรษฐกิจไทยให้กลับมาแข็งแกร่ง
ข้อมูลจากเว็บไซต์ Airbnb ระบุว่า การค้นหาที่พักในช่วงเทศกาลสงกรานต์เพิ่มขึ้นกว่า 310% โดยกรุงเทพฯ เป็นจุดหมายปลายทางยอดนิยมอันดับหนึ่งของนักท่องเที่ยวต่างชาติ ตามด้วยพัทยา เชียงใหม่ กระบี่ และภูเก็ต สำหรับนักท่องเที่ยวชาวไทย พัทยาเป็นจุดหมายปลายทางอันดับหนึ่งในการค้นหาที่พักบน Airbnb นอกจากนี้ Airbnb ยังได้เพิ่มการเข้าพักระยะยาวในประเทศไทยผ่านแคมเปญ “Live and Work Anywhere” เพื่อดึงดูดนักท่องเที่ยวมากขึ้น
“รัฐบาลพร้อมสนับสนุนและยกระดับการจัดงานสงกรานต์ให้ยิ่งใหญ่ในปีต่อไป เพื่อเสริมศักยภาพไทยในฐานะจุดหมายปลายทางยอดนิยมของนักท่องเที่ยว พร้อมผลักดันอัตลักษณ์ไทยผ่านหลากหลายแขนงวัฒนธรรม โดยเชื่อมั่นว่าแนวทางการขับเคลื่อนซอฟต์พาวเวอร์ไทย ไม่เพียงส่งเสริมวัฒนธรรมไทย แต่ยังเป็นกุญแจสำคัญในการสร้างรายได้ กระตุ้นเศรษฐกิจ และผลักดันประเทศไทยสู่การเป็นศูนย์กลางวัฒนธรรมระดับเอเชียในอนาคต” นางสาวศศิกานต์ กล่าว

ที่มา : https://www.thaigov.go.th/news/contents/details/95494