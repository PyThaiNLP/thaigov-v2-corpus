รัฐบาลไทย-ข่าวทำเนียบรัฐบาล-“ธีรรัตน์” เปิดโครงการเพิ่มประสิทธิภาพกองทุนพัฒนาบทบาทสตรี ดันศักยภาพสตรีไทย สู่การพัฒนาเศรษฐกิจฐานรากอย่างยั่งยืน


วันจันทร์ที่ 21 เมษายน 2568
21/04/2568
พิมพ์
“ธีรรัตน์” เปิดโครงการเพิ่มประสิทธิภาพกองทุนพัฒนาบทบาทสตรี ดันศักยภาพสตรีไทย สู่การพัฒนาเศรษฐกิจฐานรากอย่างยั่งยืน
“ธีรรัตน์” เปิดโครงการเพิ่มประสิทธิภาพกองทุนพัฒนาบทบาทสตรี ดันศักยภาพสตรีไทย สู่การพัฒนาเศรษฐกิจฐานรากอย่างยั่งยืน
วันที่ 21 เมษายน 2568 นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ได้เป็นประธานในพิธีเปิดโครงการเพิ่มประสิทธิภาพการดำเนินงานกองทุนพัฒนาบทบาทสตรี กรุงเทพมหานคร ประจำปีงบประมาณ พ.ศ. 2568 รุ่นที่ 1 โซนกรุงเทพตะวันออก ซึ่งจัดขึ้น ณ ห้องประชุมเสนีย์วงศ์ 1 สำนักงานเขตคันนายาว กรุงเทพมหานคร โดยมีผู้อำนวยการสำนักพัฒนาสังคม กรุงเทพมหานคร ผู้อำนวยการเขตคันนายาว นางชญาดา วิภัติภูมิประเทศ สก. เขตคันนายาว นางสาวมธุรส เบนท์ สก. เขตสะพานสูง ตลอดจนเจ้าหน้าที่และผู้แทนจากหน่วยงานที่เกี่ยวข้องให้การต้อนรับ
รัฐมนตรีช่วยว่าการกระทรวงมหาดไทย กล่าวถึงความสำคัญของกองทุนพัฒนาบทบาทสตรี ซึ่งเป็นหนึ่งในกลไกที่ช่วยเสริมสร้างบทบาทของสตรีไทยในทุกมิติ โดยเฉพาะการส่งเสริมศักยภาพในการสร้างอาชีพและรายได้ ทั้งนี้ กองทุนดังกล่าวถือเป็นผลผลิตจากวิสัยทัศน์ของอดีตนายกรัฐมนตรี นางสาวยิ่งลักษณ์ ชินวัตร ที่ริเริ่มโครงการเพื่อเปิดโอกาสให้สตรีได้มีส่วนร่วมในการพัฒนาเศรษฐกิจและสังคมของประเทศอย่างเป็นรูปธรรม
ปัจจุบันรัฐบาลภายใต้การนำของ นางสาวแพทองธาร ชินวัตร นายกรัฐมนตรีหญิงคนที่สองของประเทศไทย ยังคงให้ความสำคัญกับการขับเคลื่อนกองทุนพัฒนาบทบาทสตรีอย่างต่อเนื่อง โดยมุ่งหวังให้กองทุนนี้เป็นเครื่องมือสำคัญในการสนับสนุนให้ผู้หญิงสามารถเข้าถึงแหล่งทุนในอัตราดอกเบี้ยต่ำ เพื่อนำไปต่อยอดในด้านอาชีพ การประกอบกิจการ และการสร้างรายได้ให้กับครอบครัวและชุมชน
นางสาวธีรรัตน์ กล่าวเพิ่มเติมว่า กระทรวงมหาดไทยในฐานะหน่วยงานกำกับดูแลการดำเนินงานของกองทุนฯ ได้ให้ความสำคัญกับการติดตามและส่งเสริมให้การใช้จ่ายเงินกองทุนเกิดประโยชน์สูงสุดต่อกลุ่มเป้าหมาย โดยเฉพาะในระดับชุมชน ซึ่งถือเป็นฐานรากสำคัญของการพัฒนาอย่างยั่งยืน พร้อมหวังว่าโครงการนี้จะเป็นเวทีสำคัญในการแลกเปลี่ยนประสบการณ์ การสะท้อนปัญหา ตลอดจนเสนอแนวทางพัฒนาและปรับปรุงกลไกการดำเนินงานของกองทุนให้มีประสิทธิภาพและตอบโจทย์ความต้องการของผู้หญิงได้อย่างแท้จริง

ที่มา : https://www.thaigov.go.th/news/contents/details/95578