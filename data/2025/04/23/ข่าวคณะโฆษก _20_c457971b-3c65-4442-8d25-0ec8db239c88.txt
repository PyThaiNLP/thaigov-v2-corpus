รัฐบาลไทย-ข่าวทำเนียบรัฐบาล-กรมท่าอากาศยาน เผยสงกรานต์ปีนี้ ยอดเดินทางผ่านสนามบินของกรม ฯ พุ่งกว่า 3 แสนคน เพิ่มขึ้นร้อยละ 14.43 หนุนภาพรวมการท่องเที่ยวไทยกลับมาแข็งแกร่ง


วันจันทร์ที่ 21 เมษายน 2568
21/04/2568
พิมพ์
กรมท่าอากาศยาน เผยสงกรานต์ปีนี้ ยอดเดินทางผ่านสนามบินของกรม ฯ พุ่งกว่า 3 แสนคน เพิ่มขึ้นร้อยละ 14.43 หนุนภาพรวมการท่องเที่ยวไทยกลับมาแข็งแกร่ง
กรมท่าอากาศยาน เผยสงกรานต์ปีนี้ ยอดเดินทางผ่านสนามบินของกรม ฯ พุ่งกว่า 3 แสนคน เพิ่มขึ้นร้อยละ 14.43 หนุนภาพรวมการท่องเที่ยวไทยกลับมาแข็งแกร่ง
วันนี้ (21 เมษายน 25568) เวลา 08.45 นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยสถิติการเดินทางผ่านท่าอากาศยานในสังกัดกรมท่าอากาศยาน (ทย.) ในช่วงเทศกาลสงกรานต์ ประจำปี 2568 ระหว่างวันที่ 11 - 17 เมษายนที่ผ่านมา พบว่ามีประชาชนและนักท่องเที่ยวเดินทางเป็นจำนวนมาก โดยมีผู้โดยสารภายในประเทศรวมทั้งสิ้น 267,368 คน และผู้โดยสารระหว่างประเทศ 14,035 คน ส่งผลให้ยอดผู้โดยสารรวมทั้งหมดอยู่ที่ 301,403 คน เพิ่มขึ้นจากช่วงเดียวกันของปี 2567 คิดเป็นร้อยละ 14.43 และมีเที่ยวบินภายในประเทศรวม 2,003 เที่ยวบิน และเที่ยวบินระหว่างประเทศ 121 เที่ยวบิน รวมเที่ยวบินทั้งหมด 2,124 เที่ยวบิน ซึ่งเพิ่มขึ้นจากปีก่อนร้อยละ 12.17 สะท้อนให้เห็นถึงการฟื้นตัวของการเดินทางและการท่องเที่ยวอย่างต่อเนื่องในช่วงเทศกาลสำคัญของไทยไม่นับรวมยอดผู้โดยสารที่ใช้ ผ่านบริษัทท่าอากาศยานไทย AOT 6แห่ง อาทิสุวรรณภูมิ ดอนเมือง ภูเก็ต เชียงใหม่ หาดใหญ่ และท่าอากาศยานเชียงราย
สำหรับท่าอากาศยาน ของกรมท่าอากาศยาน กระทรวงคมนาคม มีจำนวนผู้โดยสารและเที่ยวบินสูงสุด 3 อันดับแรก ได้แก่ อันดับที่ 1 ท่าอากาศยานกระบี่ มีผู้โดยสารรวม 63,523 คน และให้บริการเที่ยวบินจำนวน 462 เที่ยวบิน อันดับที่ 2 ท่าอากาศยานอุดรธานี มีผู้โดยสารรวม 42,538 คน จำนวนเที่ยวบิน 296 เที่ยวบิน และอันดับที่ 3 ท่าอากาศยานขอนแก่น มีผู้โดยสารรวม 34,864 คน และจำนวนเที่ยวบิน 232 เที่ยวบิน ขณะเดียวกัน ในส่วนของการขนส่งสินค้าทางอากาศ ท่าอากาศยานสุราษฎร์ธานี ครองอันดับ 1 ด้วยปริมาณการขนส่งสินค้ารวม 12,673 กิโลกรัม ตามมาด้วยท่าอากาศยานอุดรธานี ที่มีน้ำหนักสินค้ารวม 7,760 กิโลกรัม และอันดับ 3 ได้แก่ ท่าอากาศยานกระบี่ ที่มีน้ำหนักสินค้ารวม 3,797 กิโลกรัม โดยภาพรวมของการขนส่งสินค้าผ่านท่าอากาศยานทั้งหมดในช่วงเทศกาลดังกล่าวอยู่ที่ 35,388 กิโลกรัม
สำหรับภาพรวมการบริหารจัดการและอำนวยความสะดวกแก่ผู้โดยสารในช่วงเทศกาล ทางกรมท่าอากาศยานได้ดำเนินมาตรการเรื่องของความปลอดภัย การจัดระบบขนส่งสาธารณะเชื่อมต่อระหว่างสนามบินกับตัวเมืองและสถานที่ท่องเที่ยว รวมถึงการป้องกันปัญหาผู้โดยสารตกค้าง ซึ่งผลการดำเนินงานเป็นไปอย่างราบรื่น มีการจัดเตรียมรถโดยสารไว้เพียงพอกับความต้องการในแต่ละวัน ส่งผลให้ผู้โดยสารได้รับความสะดวกและเกิดความพึงพอใจเป็นอย่างมาก นอกจากนี้ กรมท่าอากาศยานยังได้จัดกิจกรรมพิเศษภายใต้ชื่อ “สนามบินมีชีวิต” เพื่อสร้างบรรยากาศความสุขและความสนุกสนานให้กับผู้โดยสารในช่วงวันหยุดยาว โดยกิจกรรมดังกล่าวสามารถสร้างรอยยิ้ม ความประทับใจ และความผูกพันระหว่างสนามบินกับผู้ใช้บริการได้เป็นอย่างดี จากแนวโน้มจำนวนผู้โดยสารที่เพิ่มขึ้นอย่างต่อเนื่อง ขณะนี้ กรมท่าอากาศยานอยู่ระหว่างจัดทำแผนรองรับการเดินทางในทุกมิติ และเร่งพัฒนาท่าอากาศยานในสังกัดให้ทันสมัย สะดวก รวดเร็ว และมีมาตรฐานสากล เพื่อยกระดับประสบการณ์ของผู้โดยสารและนักท่องเที่ยวทั้งชาวไทยและชาวต่างชาติ
“รัฐบาลขอยืนยันความมุ่งมั่นในการพัฒนาและยกระดับท่าอากาศยานและระบบคมนาคมของประเทศให้มีความทันสมัย ปลอดภัย และได้มาตรฐานระดับสากล เพื่อรองรับการเติบโตของภาคการเดินทางและการท่องเที่ยวอย่างยั่งยืน รัฐบาลจะเดินหน้าอย่างเป็นรูปธรรมในการสร้างโครงสร้างพื้นฐานที่มีประสิทธิภาพ เพื่ออำนวยความสะดวกสูงสุดแก่ประชาชนและนักท่องเที่ยว พร้อมผลักดันประเทศไทยให้เป็นศูนย์กลางการเดินทางที่เชื่อมโยงภูมิภาคในอนาคต” นางสาวศศิกานต์ ย้ำ

ที่มา : https://www.thaigov.go.th/news/contents/details/95540