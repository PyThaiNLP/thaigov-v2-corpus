รัฐบาลไทย-ข่าวทำเนียบรัฐบาล-เตือนคุณครู..!!    เปิดเทอมนี้ ครูทุกคนต้องมี “ใบอนุญาตประกอบวิชาชีพครู” แนะ ครูรีบต่ออายุใบอนุญาตประกอบวิชาชีพ หลังคุรุสภาออกมาตรการ 5 ต. คุมเข้มทุกโรงเรียนทั่วไทย


วันเสาร์ที่ 19 เมษายน 2568
19/04/2568
พิมพ์
เตือนคุณครู..!!    เปิดเทอมนี้ ครูทุกคนต้องมี “ใบอนุญาตประกอบวิชาชีพครู” แนะ ครูรีบต่ออายุใบอนุญาตประกอบวิชาชีพ หลังคุรุสภาออกมาตรการ 5 ต. คุมเข้มทุกโรงเรียนทั่วไทย
เตือนคุณครู..!! เปิดเทอมนี้ ครูทุกคนต้องมี “ใบอนุญาตประกอบวิชาชีพครู” แนะ ครูรีบต่ออายุใบอนุญาตประกอบวิชาชีพ หลังคุรุสภาออกมาตรการ 5 ต. คุมเข้มทุกโรงเรียนทั่วไทย
วันนี้ (19 เมษายน 2568) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า รัฐบาลโดยกระทรวงศึกษาธิการ และคุรุสภา เดินหน้าขับเคลื่อนนโยบายยกระดับคุณภาพการศึกษาอย่างเข้มข้น โดยเฉพาะเรื่องมาตรฐานวิชาชีพครู โดยกำหนดให้ครูผู้สอนทุกคนต้องมี “ใบอนุญาตประกอบวิชาชีพครู” ที่ถูกต้องตามกฎหมาย หากไม่มีใบอนุญาต จะไม่สามารถปฏิบัติหน้าที่สอนในสถานศึกษาได้ ข้อมูลล่าสุดจากคุรุสภาพบว่า ขณะนี้มีครูกว่า 25,000 รายทั่วประเทศที่ยังไม่ได้ดำเนินการต่ออายุใบอนุญาตประกอบวิชาชีพ และจำเป็นต้องดำเนินการต่ออายุให้ทันในภาคเรียนที่ 1 ปีการศึกษา 2568 ที่จะถึงนี้
นายคารม กล่าวต่อว่า มาตรการที่ทุกโรงเรียนต้องปฏิบัติตาม ภายใต้การรณรงค์ของคุรุสภา “เปิดเทอมนี้ เด็กทุกคนต้องเรียนกับครูที่มีใบอนุญาตประกอบวิชาชีพ” โดยจะมีการพัฒนาฐานข้อมูลและเชื่อมโยงระหว่างหน่วยงานต้นสังกัด พร้อมระบบแจ้งเตือนแบบเรียลไทม์ นอกจากนี้ยังมีการอบรมพัฒนาสมรรถนะครูและการใช้มาตรการ 5 ต: ตระหนัก - ตื่นตัว - แจ้งเตือน - ติดตาม - ติดตรา ซึ่งมุ่งเน้นให้นักเรียนได้รับการเรียนการสอนจากครูที่มีคุณภาพและจรรยาบรรณวิชาชีพ รวมถึงการพัฒนาระบบการกำกับดูแลที่ทันสมัยและตรวจสอบได้ เพื่อสร้างความเชื่อมั่นในคุณภาพครูและการศึกษาของชาติ รวมถึงการพัฒนาระบบการกำกับดูแลที่ทันสมัยและตรวจสอบได้ สร้างความเชื่อมั่นให้แก่สังคมในคุณภาพครูและการศึกษาของชาติ
ทั้งนี้ ขอให้สถานศึกษาและหน่วยงานต้นสังกัดเร่งตรวจสอบรายชื่อครูที่ใบอนุญาตประกอบวิชาชีพใกล้หมดอายุ หรือยังไม่ได้ดำเนินการต่ออายุ โดยสามารถยื่นคำขอต่ออายุใบอนุญาตผ่านระบบออนไลน์ เพื่อให้ครูสามารถปฏิบัติหน้าที่สอนได้อย่างต่อเนื่องโดยไม่กระทบต่อการเรียนของนักเรียน
“ขอความร่วมมือจากผู้ประกอบวิชาชีพทางการศึกษาในการตรวจสอบสถานะใบอนุญาตประกอบวิชาชีพให้ถูกต้องและเป็นปัจจุบัน รวมทั้งดำเนินการต่ออายุใบอนุญาตฯ ภายในระยะเวลาที่กำหนด โดยสามารถตรวจสอบสถานะใบอนุญาตได้ที่ https://www.ksp.or.th/service/license_search.php และดำเนินการต่ออายุใบอนุญาตผ่านระบบ KSP Self-Service ได้ที่ https://selfservice.ksp.or.th/ksp-esv/index.jbx และหากต้องการข้อมูลเพิ่มเติม สามารถดูรายละเอียดได้ที่เว็บไซต์คุรุสภา https://www.ksp.or.th/ksp-selfservice/“ นายคารม กล่าว

ที่มา : https://www.thaigov.go.th/news/contents/details/95518