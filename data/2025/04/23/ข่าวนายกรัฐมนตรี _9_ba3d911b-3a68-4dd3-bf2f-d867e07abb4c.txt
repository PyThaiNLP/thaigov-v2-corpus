รัฐบาลไทย-ข่าวทำเนียบรัฐบาล-นายกฯ หารือผู้แทนพิเศษเลขาธิการสหประชาชาติ ด้านความปลอดภัยทางถนน 


วันอังคารที่ 22 เมษายน 2568
นายกฯ หารือผู้แทนพิเศษเลขาธิการสหประชาชาติ ด้านความปลอดภัยทางถนน
เดินหน้าขับเคลื่อนความร่วมมือด้านความปลอดภัยมั่นใจไทยลดสถิติได้ดีในรอบหลายปีที่ผ่านมา
วันนี้ (อังคารที่ 22 เมษายน 2568) เวลา 16.00 น. ณ ห้องสีม่วง ตึกไทยคู่ฟ้า ทำเนียบรัฐบาล นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรี พบหารือกับนายฌอง ท็อด (Mr. Jean Todt) ผู้แทนพิเศษของเลขาธิการสหประชาชาติด้านความปลอดภัยทางถนน (UN Secretary General’s Special Envoy for Road Safety) และคณะ ในโอกาสเดินทางเยือนไทย โดยสรุปสาระสำคัญของการหารือ ดังนี้
นายกรัฐมนตรีและผู้แทนพิเศษสหประชาชาติฯ ได้ร่วมแลกเปลี่ยนข้อคิดเห็นเชิงนโยบายเกี่ยวกับแนวทางการยกระดับมาตรการด้านความปลอดภัยทางถนนของไทย ซึ่งยังคงเผชิญกับอัตราการเสียชีวิตจากอุบัติเหตุทางถนนในระดับสูง โดยเฉพาะผู้ขับขี่รถจักรยานยนต์ ซึ่งคิดเป็นกว่า 80% ของอุบัติเหตุที่เกิดขึ้น โดยปัญหาดังกล่าวส่งผลต่อทั้งสุขภาพของประชาชนและศักยภาพทางเศรษฐกิจไทยในระยะยาว ซึ่งนายกรัฐมนตรีเน้นย้ำว่า รัฐบาลไทยตระหนักถึงปัญหาดังกล่าวมาโดยตลอด โดยเฉพาะในช่วงเทศกาลสำคัญ เช่น สงกรานต์ ซึ่งมีอัตราอุบัติเหตุสูงกว่าปกติ และในปีนี้รัฐบาลสามารถลดจำนวนอุบัติเหตุลงได้
ผู้แทนพิเศษของเลขาธิการสหประชาชาติฯ ชื่นชมบทบาทของรัฐบาลไทยที่ให้ความสำคัญต่อการยกระดับความปลอดภัยบนท้องถนน ผ่านโครงการรณรงค์ของรัฐบาล และกรุงเทพมหานคร ที่มีการส่งเสริมการใช้หมวกนิรภัยให้แก่เด็กและเยาวชน และเน้นย้ำถึงการส่งเสริมการใช้หมวกนิรภัยมาตรฐาน ซึ่งได้รับการยืนยันจากองค์การอนามัยโลกว่าสามารถลดความเสี่ยงการเสียชีวิตและบาดเจ็บได้ พร้อมเสนอแนะแนวทางต่อยอดให้โครงการดังกล่าวเป็นต้นแบบระดับชาติให้ครอบคลุมทุก ๆ จังหวัดในไทย
ผู้แทนพิเศษของเลขาธิการสหประชาชาติฯ ได้เสนอแนวทางกำหนดให้ผู้จำหน่ายจักรยานยนต์ต้องแถมหมวกนิรภัยมาตรฐานเพื่อป้องกันการสูญเสีย โดยเสนอให้ไทยพิจารณาการนำหมวกนิรภัยที่มีมาตรฐานสากลมาใช้ และอาจพิจารณายกเว้นหรือลดภาษีนำเข้าอุปกรณ์ดังกล่าว เพื่อจูงใจประชาชน ซึ่งนายกรัฐมนตรีรับทราบ และเห็นว่าเป็นประโยชน์และส่งผลต่อความปลอดภัยของพี่น้องประชาชนโดยตรง ซึ่งจะนำไปหารือกับหน่วยงานที่เกี่ยวข้องต่อไป
นอกจากนี้ ทั้งสองฝ่ายยังได้แสดงเจตจำนงร่วมกันในการสานต่อความร่วมมือเพื่อส่งเสริมความปลอดภัยทางถนน พร้อมทั้งยินดีแสวงหาโอกาสความร่วมมือกับภาคประชาสังคมและภาคเอกชน เช่น การเชิญศิลปินระดับโลกของไทยเข้าร่วมเป็นทูตส่งเสริมความปลอดภัยบนท้องถนน ร่วมกับบุคคลที่มีบทบาทสำคัญระดับนานาชาติ และพร้อมร่วมมือกันเดินหน้าขับเคลื่อนความร่วมมือเพื่อส่งเสริมความปลอดภัยทางถนนอย่างยั่งยืนต่อไป

ที่มา : https://www.thaigov.go.th/news/contents/details/95620