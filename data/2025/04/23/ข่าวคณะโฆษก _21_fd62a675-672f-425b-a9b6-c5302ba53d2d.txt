รัฐบาลไทย-ข่าวทำเนียบรัฐบาล-หาดท้ายเหมือง พังงาคว้ามาตรฐานชายหาดระดับสากลพร้อมรางวัล “อุทยานสีเขียว” ระดับดีเยี่ยม รัฐบาลหนุนพังงาสู่จุดหมายท่องเที่ยวยั่งยืนของไทย


วันจันทร์ที่ 21 เมษายน 2568
21/04/2568
พิมพ์
หาดท้ายเหมือง พังงาคว้ามาตรฐานชายหาดระดับสากลพร้อมรางวัล “อุทยานสีเขียว” ระดับดีเยี่ยม รัฐบาลหนุนพังงาสู่จุดหมายท่องเที่ยวยั่งยืนของไทย
หาดท้ายเหมือง พังงาคว้ามาตรฐานชายหาดระดับสากลพร้อมรางวัล “อุทยานสีเขียว” ระดับดีเยี่ยม รัฐบาลหนุนพังงาสู่จุดหมายท่องเที่ยวยั่งยืนของไทย
วันนี้ ( 21 เมษายน 2568 ) เวลา 09.00 น. นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า หาดท้ายเหมือง บริเวณหาดปางและหาดพลับพลึง ตั้งอยู่ภายในเขตอุทยานแห่งชาติเขาลำปี–หาดท้ายเหมือง อ.ท้ายเหมือง จ.พังงา มีความยาวตลอดแนวชายฝั่งกว่า 13.6 กิโลเมตร ได้รับการรับรองมาตรฐานการบริหารจัดการชายหาดระดับสากล ตามมาตรฐาน ISO 13009:2015 (Tourism and related services – Requirements and recommendations for beach operation) ซึ่งครอบคลุมองค์ประกอบสำคัญ อาทิ การส่งเสริมและประชาสัมพันธ์ข้อมูลด้านการท่องเที่ยว มาตรการด้านความปลอดภัย การจัดการสิ่งแวดล้อมและผลกระทบจากการท่องเที่ยว รวมถึงความพร้อมของโครงสร้างพื้นฐานเพื่อการพัฒนาอย่างยั่งยืน
นอกจากนี้ อุทยานแห่งชาติเขาลำปี–หาดท้ายเหมืองยังได้รับรางวัล “อุทยานสีเขียว” ระดับดีเยี่ยม สร้างความภาคภูมิใจให้กับชาวจังหวัดพังงา โดยชายหาดแห่งนี้โดดเด่นด้วยแนวทิวสนที่เรียงรายตลอดแนวชายฝั่ง พร้อมบรรยากาศที่เงียบสงบ เหมาะสำหรับการพักผ่อนและกิจกรรมอนุรักษ์ธรรมชาติ และเป็นชายหาดที่เต่ามะเฟืองกลับขึ้นมาวางไข่อยู่เป็นประจำ
“สถานที่ท่องเที่ยวในภาคใต้มีชายหาดและทะเลที่สวยงาม หลายแห่งได้รับการอนุรักษ์และผ่านการรับรองมาตรฐานชายหาดระดับสากลแล้ว พร้อมทั้งได้รับการส่งเสริมให้เป็นจุดหมายปลายทางด้านการท่องเที่ยว โดยหาดท้ายเหมืองถือเป็นหนึ่งในจุดหมายสำคัญที่นักท่องเที่ยวไม่ควรพลาด เหมาะอย่างยิ่งสำหรับผู้ที่ต้องการสัมผัสความงดงามของธรรมชาติ ควบคู่กับการท่องเที่ยวที่มีการบริหารจัดการอย่างมีมาตรฐานและยั่งยืน”  นายอนุกูล กล่าว

ที่มา : https://www.thaigov.go.th/news/contents/details/95542