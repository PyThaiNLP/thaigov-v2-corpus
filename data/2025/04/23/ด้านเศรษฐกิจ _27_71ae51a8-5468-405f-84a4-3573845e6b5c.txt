รัฐบาลไทย-ข่าวทำเนียบรัฐบาล-ก.อุตฯ ประชุมนัดแรก คณะกรรมการตรวจสอบข้อเท็จจริงกรณีวัสดุที่ใช้ในการก่อสร้างไม่เป็นไปตามมาตรฐานฯ 


วันอังคารที่ 22 เมษายน 2568
22/04/2568
พิมพ์
ก.อุตฯ ประชุมนัดแรก คณะกรรมการตรวจสอบข้อเท็จจริงกรณีวัสดุที่ใช้ในการก่อสร้างไม่เป็นไปตามมาตรฐานฯ
เร่ง ! ขยายผลหาผู้ซื้อในล็อตเดียวกัน วางแผนป้องกันเกิดเหตุในอนาคต
เมื่อวันที่ 18 เมษายน 2568 นายอรรถวิชช์ สุวรรณภักดี ประธานคณะที่ปรึกษาของรัฐมนตรีว่าการกระทรวงอุตสาหกรรม เป็นประธานการประชุม คณะกรรมการตรวจสอบข้อเท็จจริงกรณีวัสดุที่ใช้ในการก่อสร้างไม่เป็นไปตามมาตรฐานผลิตภัณฑ์อุตสาหกรรมเป็นเหตุให้เกิดความเสียหายจากภัยพิบัติแผ่นดินไหว ครั้งที่ 1/2568 โดยมีนายณัฐพล รังสิตพล ปลัดกระทรวงอุตสาหกรรม ในฐานะที่ปรึกษาคณะกรรมการฯ นางสาวฐิติภัสร์ โชติเดขาชัยนันต์ หัวหน้าคณะทำงานของรัฐมนตรีว่าการกระทรวงอุตสาหกรรม นายเอกนิติ รมยานนท์ ผู้ตรวจราชการกระทรวงอุตสาหกรรม นางสาวณัฏฐิญา เนตยสุภา อธิบดีกรมส่งเสริมอุตสาหกรรม และคณะกรรมการฯ เข้าร่วมการประชุมด้วย
ในที่ประชุมได้หารือเกี่ยวกับข้อมูลการตั้งโรงงานของ บริษัท ซิน เคอ หยวน สตีล จำกัด ว่าการขออนุญาตต่างๆ ทำอย่างถูกต้องหรือไม่ จึงอาจจะต้องทำการขยายผลการตรวจสอบอย่างละเอียด และทั้งในขั้นตอนการจำหน่ายเหล็กที่อยู่ในล็อตเดียวกับเหล็กที่พบจากอาคารสำนักงานตรวจเงินแผ่นดิน (สตง.) ว่าได้จำหน่ายให้กับผู้รับซื้อคนใดบ้างเพื่อแจ้งผลให้กับผู้ใช้เหล็กในล็อตเดียวกันทราบ และวางแผนป้องกันการเกิดเหตุในอนาคต โดยอาจจะขอความร่วมมือจากหน่วยงานต่างๆ ที่เคยทดสอบเหล็กล็อตนี้ว่ามีหน่วยงานใดเคยนำมาทดสอบบ้าง และขณะนี้กรมสอบสวนคดีพิเศษได้ดำเนินคดีกับ ซิน เคอ หยวน แล้ว 2 คดี คือ 1.ความผิดตามกฎหมายว่าด้วยการประกอบธุรกิจของคนต่างด้าวและกฎหมายว่าด้วยการเสนอราคาต่อหน่วยงานของรัฐ 2.ความผิดเกี่ยวกับการหลีกเลี่ยงภาษีมูลค่าเพิ่ม ใช้ใบกำกับภาษีที่ออกไปโดยไม่ชอบ
โดยนายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ได้มีคำสั่งแต่งตั้งคณะกรรมการตรวจสอบข้อเท็จจริงกรณีวัสดุที่ใช้ในการก่อสร้างไม่เป็นไปตามมาตรฐานผลิตภัณฑ์อุตสาหกรรมเป็นเหตุให้เกิดความเสียหายจากภัยพิบัติแผ่นดินไหว ลงวันที่ 1 เมษายน พ.ศ. 2568 เพื่อให้กระทรวงอุตสาหกรรมที่เป็นหน่วยงานที่กำกับดูแลด้านมาตรฐานผลิตภัณฑ์อุตสาหกรรมตามกฎหมายว่าด้วยมาตรฐานผลิตภัณฑ์อุตสาหกรรม มีกระบวนการตรวจสอบในประเด็นต่างๆ อย่างครบถ้วน เพื่อให้ได้ข้อเท็จจริงและสร้างความเชื่อมั่นต่อภาคการก่อสร้างของประเทศไทย และคณะกรรมการฯ ยังมีหน้าที่รับข้อร้องเรียนจากประชาชน และจัดการข้อร้องเรียนเกี่ยวกับผลกระทบจากภัยพิบัติแผ่นดินไหว อันเนื่องมาจากวัสดุที่ใช้ในการก่อสร้างฯ จัดทำแผนการตรวจสอบและกำหนดพื้นที่เป้าหมายในการตรวจสอบกรณีเห็นว่าความเสียหายที่เกิดขึ้นเกิดจากวัสดุที่ใช้ในการก่อสร้างฯ พร้อมประสานกับหน่วยงานที่มีอำนาจหน้าที่เกี่ยวข้องทั้งในกระทรวงอุตสาหกรรมและหน่วยงานภายนอก และการดำเนินการอื่นๆที่เกี่ยวข้อง
ทั้งนี้ องค์ประกอบคณะกรรมการตรวจสอบข้อเท็จจริงกรณีวัสดุที่ใช้ในการก่อสร้างไม่เป็นไปตามมาตรฐานผลิตภัณฑ์อุตสาหกรรมเป็นเหตุให้เกิดความเสียหายจากภัยพิบัติแผ่นดินไหว ประกอบด้วย ปลัดกระทรวงอุตสาหกรรม เป็นที่ปรึกษา นายอรรถวิชข์ สุวรรณภักดี ประธานคณะที่ปรึกษาของรัฐมนตรีว่าการกระทรวงอุตสาหกรรมด้านยุทธศาสตร์ เป็นประธานคณะกรรมการ นางสาวฐิติภัสร์ โชติเดขาชัยนันต์ หัวหน้าคณะทำงานของรัฐมนตรีว่าการกระทรวงอุตสาหกรรม เป็นรองประธานคณะกรรมการ นายเอกนิติ รมยานนท์ ผู้ตรวจราชการกระทรวงอุตสาหกรรม เป็นกรรมการ พร้อมด้วยผู้แทนสำนักงานมาตรฐานผลิตภัณฑ์อุตสาหกรรม ผู้แทนกรมโรงงานอุตสาหกรรม ผู้แทนกรมสอบสวนคดีพิเศษ ผู้แทนสถาบันเหล็กและเหล็กกล้าแห่งประเทศไทย ผู้แทนกรรมการ ผู้แทนสภาวิศวกร ผู้แทนวิศวกรรมสถานแห่งประเทศไทย ในพระบรมราชูปภัมภ์ ผู้แทนศูนย์เทคโนโลยีโลหะและวัสดุแห่งชาติ และผู้แทนกรมโยธาธิการและผังเมือง ร่วมเป็นกรรมการ

ที่มา : https://www.thaigov.go.th/news/contents/details/95593