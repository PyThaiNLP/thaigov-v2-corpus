รัฐบาลไทย-ข่าวทำเนียบรัฐบาล-"อนุทิน" ร่วมประกอบพิธียกฉัตรกางกั้นถวายพระพุทธปฏิมาประธานอุโบสถวัดเสนาวงศ์ และวัดเลียบ จ.อุบลราชธานี


วันเสาร์ที่ 19 เมษายน 2568
19/04/2568
พิมพ์
"อนุทิน" ร่วมประกอบพิธียกฉัตรกางกั้นถวายพระพุทธปฏิมาประธานอุโบสถวัดเสนาวงศ์ และวัดเลียบ จ.อุบลราชธานี
"อนุทิน" ร่วมประกอบพิธียกฉัตรกางกั้นถวายพระพุทธปฏิมาประธานอุโบสถวัดเสนาวงศ์ และวัดเลียบ จ.อุบลราชธานี
วันนี้ (19 เม.ย. 68) เวลา 10.00 น. นายอนุทิน ชาญวีรกูล รองนายกรัฐมนตรีและรมว.มหาดไทย เป็นประธานฝ่ายฆราวาส พิธียกฉัตรกางกั้นถวายพระพุทธเมตตาเสนาประชานาถ พระพุทธปฏิมาประธานในอุโบสถ วัดเสนาวงศ์ อ.วารินชำราบ จ.อุบลราชธานี โดยได้รับเมตตาจากเจ้าประคุณสมเด็จพระมหาวีรวงศ์ กรรมการมหาเถรสมาคม เลขาธิการคณะธรรมยุต เป็นประธานสงฆ์ โดยนายอรรษิษฐ์ สัมพันธรัตน์ ปลัดกระทรวงมหาดไทย นายไชยวัฒน์ จุนถิระพงศ์ อธิบดีกรมการปกครอง นายสยาม ศิริมงคล อธิบดีกรมการพัฒนาชุมชน นายพงศ์รัตน์ ภิรมย์รัตน์ ที่ปรึกษารมว.มหาดไทย น.ส.ไตรศุลี ไตรสรณกุล เลขานุการรมว.มหาดไทย พร้อมพุทธศาสนิกชนกว่า 500 คน ร่วมพิธีด้วย
วัดเสนาวงศ์ หรือที่ประชาชนในพื้นที่เรียกว่า "วัดท่าบ้งมั่ง" ตั้งอยู่ในชุมชนท่าบ้งมั่ง ติดริมแม่น้ำมูล อ.วารินชำราบ จ.อุบลราชธานี โดยได้รับพระกรุณาธิคุณจากเจ้าพระคุณสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ประทานพระนามพระประธานในอุโบสถว่า "พระพุทธเมตตาเสนาประชานาถ" ให้คล้องกับชื่อวัดเสนาวงศ์ ซึ่งคำว่า ประชานาถ นั้น หมายถึง อันเป็นที่พึ่งของประชาชนทั่วไป
จากนั้นในเวลา 13.00 น. สมเด็จพระมหาวีรวงศ์ พร้อมด้วย นายอนุทิน และคณะ ได้เดินทางไปยังวัดเลียบ อ.เมืองอุบลราชธานี จ.อุบลราชธานี เพื่อประกอบพิธียกฉัตรกางกั้นถวายพระพุทธจอมเมือง พระพุทธปฏิมาประธานในอุโบสถ
วัดเลียบ จ.อุบลราชธานี เป็นวัดหนึ่งที่มีความสำคัญของ จ.อุบลราชธานี มีความเกี่ยวข้องกับพระอริยสงฆ์ 2 รูป ที่เป็นต้นธารแห่งสายพระกัมมัฏฐาน คือ หลวงปู่เสาร์ กนฺตสีโล และหลวงปู่มั่น ภูริทัตโต กล่าวคือ เมื่อหลวงปู่มั่นได้อุปสมบทแล้ว จึงมาศึกษาวิปัสสนาธุระกับหลวงปู่เสาร์ที่วัดแห่งนี้ โดยจากประวัติวัดนั้น เดิมเป็นสำนักสงฆ์สายวิปัสสนา สร้างในปลายรัชสมัยพระบาทสมเด็จพระนั่งเกล้าเจ้าอยู่หัว ในปี พ.ศ. 2391 ซึ่งชื่อของวัดเลียบ มาจากการที่เป็นวัดที่สร้างขึ้นเลียบคูเมืองในแนวกั้นแม่น้ำมูล

ที่มา : https://www.thaigov.go.th/news/contents/details/95524