รัฐบาลไทย-ข่าวทำเนียบรัฐบาล-ปลัดกระทรวงยุติธรรม ร่วมกิจกรรมงานสงกรานต์บ้านพระพร พร้อมให้กำลังใจกลุ่มผู้พ้นโทษ กลุ่มเยาวชน และกลุ่มเด็กติดผู้ต้องขัง


วันศุกร์ที่ 18 เมษายน 2568
ปลัดกระทรวงยุติธรรม ร่วมกิจกรรมงานสงกรานต์บ้านพระพร พร้อมให้กำลังใจกลุ่มผู้พ้นโทษ กลุ่มเยาวชน และกลุ่มเด็กติดผู้ต้องขัง
ปลัดกระทรวงยุติธรรม ร่วมกิจกรรมงานสงกรานต์บ้านพระพร พร้อมให้กำลังใจกลุ่มผู้พ้นโทษ กลุ่มเยาวชน และกลุ่มเด็กติดผู้ต้องขัง
ในวันศุกร์ที่ 18 เมษายน 2568 เวลา 09.30 น. นางพงษ์สวาท นีละโยธิน ปลัดกระทรวงยุติธรรม พร้อมด้วยนายสหการณ์ เพ็ชรนรินทร์ อธิบดีกรมราชทัณฑ์ ผู้บัญชาการเรือนจำ/ทัณฑสถาน และเจ้าหน้าที่เกี่ยวข้อง ร่วมกิจกรรมงานสงกรานต์บ้านพระพร โดยมีอาจารย์ วุฒิชัย วงศ์จิโรจน์ ประธานมูลนิธิ ศาสนาจารย์สุนทร สุนทรธาราวงศ์ ที่ปรึกษามูลนิธิ เจ้าหน้าที่มูลนิธิ และกลุ่มผู้พ้นโทษ กลุ่มเยาวชน และกลุ่มเด็กติดผู้ต้องขัง จำนวน 200 คน ให้การต้อนรับ ณ มูลนิธิบ้านพระพร เขตห้วยขวาง กรุงเทพฯ
โอกาสนี้ ปลัดกระทรวงยุติธรรม ได้กล่าวให้โอวาท ใจความสำคัญตอนหนึ่งว่า วันนี้นับเป็นโอกาสที่ดีที่ได้มาเยี่ยมชมมูลนิธิบ้านพระพร ซึ่งชื่อบ้านพระพร ถือเป็นชื่อที่มีความไพเราะมาก โดยมีที่มาจากคำว่าพระพรของพระเยซู สิ่งที่ความประทับใจเมื่อได้มาที่นี่ คือ การได้เห็นการฝึกอาชีพในด้านต่าง ๆ ได้มาชมการแสดงของน้อง ๆ และยังได้เห็นถึงพลังหลายอย่างในสถานที่แห่งนี้ ไม่ว่าจะเป็นพลังที่ทางมูลนิธิบ้านพระพรและคณะผู้บริหาร มีความตั้งใจที่จะมอบสิ่งดี ๆ ให้กับทุกคนที่อยู่ในบ้านแห่งนี้ รวมไปถึงพลังของคนที่อยู่ในบ้านพระพรเองที่ตั้งใจอยากจะเป็นคนดี ทำให้วันนี้รู้สึกได้รับพลังบวกกลับไปด้วย พลังบวกในการที่จะไปทำงาน พลังบวกในการที่ดำเนินงานตามภารกิจ พันธกิจของกระทรวงยุติธรรมที่จะคืนคนดี คืนคนคุณภาพกลับสู่สังคม สุดท้ายนี้ ขอขอบคุณทีมงานของมูลนิธิบ้านพระพรที่มารวมตัวกันเพื่อทำสิ่งที่ดี และขอเป็นกำลังใจให้กับทุกองคาพยพ ทุกภาคส่วน ไม่ว่าจะเป็นผู้บริหาร เจ้าหน้าที่ กลุ่มผู้พ้นโทษ กลุ่มเยาวชนที่อยู่ ณ ที่แห่งนี้ และพร้อมจะเติบโตออกไปเป็นคนที่ดี มีคุณภาพของสังคมต่อไป
สำหรับกิจกรรมในวันนี้ มูลนิธิบ้านพระพรได้จัดกิจกรรมงานสงกรานต์ พร้อมรดน้ำขอพรผู้บริหาร และร่วมอวยพรคณะทำงานและกลุ่มผู้พ้นโทษ กลุ่มเยาวชน และกลุ่มเด็กติดผู้ต้องขัง เพื่อเป็นขวัญและกำลังใจในการประพฤติตนเป็นคนดี ซึ่งภายในงานมีการออกบูธโครงการอาชีพของผู้พ้นโทษ กิจกรรมการแสดงของกลุ่มผู้พ้นโทษ กลุ่มเยาวชน และกลุ่มเด็กติดผู้ต้องขัง พร้อมกับตัวแทนผู้พ้นโทษออกมาเล่าประสบการณ์อาชีพใหม่ ซึ่งบรรยากาศเต็มไปด้วยรอยยิ้ม ความชื่นชมยินดีและความรักที่มีต่อกันและกัน

ที่มา : https://www.thaigov.go.th/news/contents/details/95510