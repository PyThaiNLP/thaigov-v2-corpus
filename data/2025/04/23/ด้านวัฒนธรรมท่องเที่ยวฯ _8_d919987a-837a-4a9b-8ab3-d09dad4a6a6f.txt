รัฐบาลไทย-ข่าวทำเนียบรัฐบาล-วงการหนังไทยเฮ ”สุดาวรรณ“ ยินดี ภาพยนตร์ “ผีใช้ได้ค่ะ” ติดโผ Critics’ Week เทศกาลหนังเมืองคานส์ 2025  เดินหน้าขับเคลื่อนอุตสาหกรรม-ดันหนังไทยสร้างซอฟต์พาวเวอร์


วันพฤหัสบดีที่ 17 เมษายน 2568
วงการหนังไทยเฮ ”สุดาวรรณ“ ยินดี ภาพยนตร์ “ผีใช้ได้ค่ะ” ติดโผ Critics’ Week เทศกาลหนังเมืองคานส์ 2025  เดินหน้าขับเคลื่อนอุตสาหกรรม-ดันหนังไทยสร้างซอฟต์พาวเวอร์
วงการหนังไทยเฮ ”สุดาวรรณ“ ยินดี ภาพยนตร์ “ผีใช้ได้ค่ะ” ติดโผ Critics’ Week เทศกาลหนังเมืองคานส์ 2025  เดินหน้าขับเคลื่อนอุตสาหกรรม-ดันหนังไทยสร้างซอฟต์พาวเวอร์
วงการหนังไทยเฮ ”สุดาวรรณ“ ยินดี ภาพยนตร์ “ผีใช้ได้ค่ะ” ติดโผ Critics’ Week เทศกาลหนังเมืองคานส์ 2025  เดินหน้าขับเคลื่อนอุตสาหกรรม-ดันหนังไทยสร้างซอฟต์พาวเวอร์
วันอังคารที่ 15 เมษายน 2568 นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม แสดงความยินดี ภาพยนตร์เรื่อง “ผีใช้ได้ค่ะ” (A Useful Ghost) ภาพยนตร์ขนาดยาวเรื่องแรกของผู้กำกับรัชฏ์ภูมิ บุญบัญชาโชค หรือ “อุ้ย” ได้รับคัดเลือกให้เข้าประกวดในสาย Critics’ Week (Semaine de la Critique) ของเทศกาลภาพยนตร์เมืองคานส์ ประเทศฝรั่งเศส ครั้งที่ 78 จัดขึ้นระหว่างวันที่ 13-24 พฤษภาคม 2568 นับว่าเป็นเรื่องที่น่ายินดีอย่างมาก และนับเป็นภาพยนตร์ไทยเรื่องแรกในรอบ 10 ปี ที่ได้รับเกียรติเข้าร่วมเทศกาลระดับโลกนี้ในสายการประกวด
ทั้งนี้ THACCA (Thailand Creative Culture Agency) หรือสำนักงานส่งเสริมวัฒนธรรมสร้างสรรค์ ร่วมกับกระทรวงวัฒนธรรม โดยกรมส่งเสริมวัฒนธรรม และคณะอนุกรรมการขับเคลื่อนอุตสาหกรรมด้านภาพยนตร์ ละคร และซีรีส์ สนับสนุนงบฯ 220 ล้านบาท ส่งเสริมการผลิตภาพยนตร์ ละคร ซีรีส์ สารคดี แอนิเมชันไทย ในการขับเคลื่อนอุตสาหกรรมและส่งเสริมการสร้างซอฟต์พาวเวอร์ไทย เปิดโอกาสให้ผู้ประกอบการ รวมถึงผู้ผลิตสื่อสร้างสรรค์ ครอบคลุมทุกกลุ่มเป้าหมาย ซึ่งเปิดรับการยื่นเอกสารโครงการเพื่อขอรับเงินอุดหนุน โดยแบ่งออกเป็น 3 ทุนได้แก่ ทุนสนับสนุนการผลิตภาพยนตร์ ละคร ซีรีส์ สารคดี แอนิเมชันไทย, ทุนสนับสนุน Development Funding ภาพยนตร์ ละคร และซีรีส์ (สร้าง IP) และ ทุนสนับสนุนทุนหนังสั้นเจาะตลาดโลก โดยภาพยนตร์ ผีใช้ได้ค่ะ จากบริษัท 185 ฟิล์มส์ จำกัด ได้รับการสนับสนุนงบประมาณขั้นตอนหลังการผลิตภาพยนตร์ (Post-production) จากกระทรวงวัฒนธรรม โดยกรมส่งเสริมวัฒนธรรม (ตามประกาศกรมส่งเสริมวัฒนธรรม เรื่อง ผลการพิจารณาโครงการที่ได้รับการจัดสรรเงินอุดหนุนสนับสนุนการผลิตภาพยนตร์ ละคร ซีรีส์ สารคดี แอนิเมชันไทย เพื่อการขับเคลื่อนอุตสาหกรรม และส่งเสริมการสร้างซอฟต์พาวเวอร์ไทย ประจำปีงบประมาณ พ.ศ. 2568 https://www.culture.go.th/culture_th/download/Newfile/image3530.pdf
นางสาวสุดาวรรณ กล่าวเพิ่มเติมว่า กระทรวงวัฒนธรรมเชื่อมั่นว่าการสนับสนุนครั้งนี้จะเป็นฟันเฟืองสำคัญในการขับเคลื่อนอุตสาหกรรมสร้างสรรค์ เสริมศักยภาพซอฟต์พาวเวอร์ไทย และยกระดับประเทศให้เป็นศูนย์กลางการผลิตภาพยนตร์ ละคร ซีรีส์ สารคดี และแอนิชันในภูมิภาค พร้อมทั้งส่งเสริมอัตลักษณ์ไทยให้เป็นที่รู้จักอย่างกว้างขวางในระดับโลก
สำหรับภาพยนตร์ เรื่อง “ผีใช้ได้ค่ะ” (A Useful Ghost) เป็นภาพยนตร์แนวคอมเมดี้-แฟนตาซี-สยองขวัญ ซึ่งเล่าเรื่องราวของชายหนุ่มชื่อมาร์ช (รับบทโดยโมสต์ วิศรุต หิมรัตน์) ที่กำลังโศกเศร้าหลังจากที่แนท (รับบทโดยใหม่ ดาวิกา โฮร์เน่) ภรรยาของเขา เพิ่งเสียชีวิตเพราะมลพิษฝุ่น และต่อมาเขาพบว่า วิญญาณของเธอได้กลับคืนมาโดยการสิงสู่เครื่องดูดฝุ่น ในขณะเดียวกัน วิญญาณของคนงานก็ได้มาก่อกวนโรงงานของแม่ของมาร์ช จนทำให้โรงงานต้องปิดตัวลง ครอบครัวของเขาจึงไม่ยอมรับความสัมพันธ์ระหว่างมนุษย์กับผีที่ผิดปกติ แนทพยายามโน้มน้าวพวกเขาให้เชื่อว่ามาร์ชและเธอรักกันและอยู่ร่วมกันได้แบบมนุษย์กับเครื่องดูดฝุ่น จึงได้เสนอแนวทางที่จะเคลียร์ปัญหาเรื่องผี ๆ ในโรงงานของครอบครัวให้ เพื่อทำตัวเป็นผีที่มีประโยชน์ โดยเธอต้องกำจัดผีที่ไร้ประโยชน์จากโรงงานออกไปเสียก่อน
นับเป็นความสำเร็จที่น่าภาคภูมิใจของวงการภาพยนตร์ไทยที่สามารถแสดงศักยภาพด้านความคิดสร้างสรรค์ และการผลิตผลงานระดับสากลได้อย่างโดดเด่น สะท้อนถึงพลังของซอฟต์พาวเวอร์ไทย ที่พร้อมเผยแพร่คุณค่าและเอกลักษณ์ของวัฒนธรรมไทยในบริบทร่วมสมัยนานาชาติ อันจะเป็นแรงบันดาลใจให้คนรุ่นใหม่ได้กล้าคิด กล้าทำ และต่อยอดอุตสาหกรรมภาพยนตร์ไทยให้เติบโตอย่างยั่งยืนในเวทีโลก

ที่มา : https://www.thaigov.go.th/news/contents/details/95474