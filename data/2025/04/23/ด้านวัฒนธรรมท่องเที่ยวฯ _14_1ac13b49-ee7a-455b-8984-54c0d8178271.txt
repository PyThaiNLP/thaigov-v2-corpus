รัฐบาลไทย-ข่าวทำเนียบรัฐบาล-“ผช.จักรพล” เปิดกีฬาอาวุโสแห่งชาติ “ข้าวหลามเกมส์” ที่ชลบุรี ชูแนวคิดกีฬาเพื่อทุกช่วงวัย พัฒนาคุณภาพชีวิตและเศรษฐกิจท้องถิ่น


วันจันทร์ที่ 21 เมษายน 2568
“ผช.จักรพล” เปิดกีฬาอาวุโสแห่งชาติ “ข้าวหลามเกมส์” ที่ชลบุรี ชูแนวคิดกีฬาเพื่อทุกช่วงวัย พัฒนาคุณภาพชีวิตและเศรษฐกิจท้องถิ่น
“ผช.จักรพล” เปิดกีฬาอาวุโสแห่งชาติ “ข้าวหลามเกมส์” ที่ชลบุรี ชูแนวคิดกีฬาเพื่อทุกช่วงวัย พัฒนาคุณภาพชีวิตและเศรษฐกิจท้องถิ่น
วันที่ 20 เมษายน 2568 นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ เป็นประธานในพิธีเปิดการแข่งขันกีฬาอาวุโสแห่งชาติ ครั้งที่ 7 “ข้าวหลามเกมส์” ณ สนามกีฬากลาง มหาวิทยาลัยการกีฬาแห่งชาติ วิทยาเขตชลบุรี โดยมีนางสาววนิดา พันธ์สอาด รองปลัดกระทรวงการท่องเที่ยวและกีฬา, ดร.ก้องศักด ยอดมณี ผู้ว่าการการกีฬาแห่งประเทศไทย (กกท.), นายธวัชชัย ศรีทอง ผู้ว่าราชการจังหวัดชลบุรี, กรรมการ กกท., ผู้บริหาร กกท., ผู้บริหารจังหวัดชลบุรี นักกีฬาและเจ้าหน้าที่ จาก 77 จังหวัดทั่วประเทศ เข้าร่วมพิธีอย่างคึกคัก
นายจักรพล กล่าวว่า ในนามของกระทรวงการท่องเที่ยวและกีฬา รู้สึกยินดีและเป็นเกียรติอย่างยิ่งที่ได้มาเป็นประธานในพิธีเปิดการแข่งขันในครั้งนี้ พร้อมย้ำว่าการแข่งขันกีฬาอาวุโสแห่งชาติถือเป็นเวทีสำคัญในการแสดงศักยภาพของประชาชนทุกช่วงวัย สะท้อนให้เห็นว่าทุกคนสามารถเล่นกีฬาและเป็นนักกีฬาได้อย่างเต็มภาคภูมิ
“การแข่งขันกีฬาอาวุโสแห่งชาติ เป็นไปตามนโยบายของรัฐบาล ภายใต้การนำของ ฯพณฯ นายกรัฐมนตรี แพทองธาร ชินวัตร ที่ให้ความสำคัญกับการส่งเสริมให้ประชาชนทุกวัยออกกำลังกาย และใช้กีฬาเป็นพื้นฐานของวิถีชีวิต เพื่อสุขภาพที่แข็งแรง และคุณภาพชีวิตที่ดีขึ้น” นายจักรพลกล่าว
ทั้งนี้ กระทรวงการท่องเที่ยวและกีฬา โดยรัฐมนตรีว่าการกระทรวงฯ นายสรวงศ์ เทียนทอง ยังได้ให้ความสำคัญกับการดูแลคุณภาพชีวิตของนักกีฬา โดยเฉพาะด้านสวัสดิการและการพัฒนาศักยภาพอย่างยั่งยืน โดยเชื่อว่ากีฬานอกจากจะเป็นการส่งเสริมสุขภาพแล้ว ยังสามารถต่อยอดเป็นอาชีพ และสร้างแรงบันดาลใจให้เยาวชนรุ่นใหม่ได้อีกด้วย
นอกจากนี้ นายจักรพลยังกล่าวชื่นชมความพร้อมเพรียงและความร่วมมือของชาวจังหวัดชลบุรีที่รับหน้าที่เป็นเจ้าภาพอย่างเข้มแข็ง พร้อมเชื่อมั่นว่าการจัดการแข่งขันครั้งนี้จะช่วยประชาสัมพันธ์จังหวัด เพิ่มจำนวนนักท่องเที่ยว และสร้างเม็ดเงินทางเศรษฐกิจในพื้นที่ได้เป็นอย่างดี
“ผมขอขอบคุณทุกภาคส่วนที่ร่วมแรงร่วมใจจัดการแข่งขันกีฬาอาวุโสแห่งชาติ ครั้งที่ 7 ‘ข้าวหลามเกมส์’ และขออวยพรให้นักกีฬาทุกคนแสดงศักยภาพอย่างเต็มที่ ภายใต้กติกาแห่งความยุติธรรม รู้แพ้ รู้ชนะ รู้อภัย และร่วมสร้างความสำเร็จให้การแข่งขันครั้งนี้บรรลุวัตถุประสงค์อย่างงดงาม” นายจักรพลกล่าวในช่วงท้าย
สำหรับการแข่งขัน “ข้าวหลามเกมส์” จะจัดขึ้นระหว่างวันที่ 20 – 26 เมษายน 2568 โดยมีนักกีฬาและเจ้าหน้าที่รวมกว่า 6,200 คน จาก 77 จังหวัดทั่วประเทศ และสามารถติดตามการแข่งขันได้ทาง T SPORT 7 HD, AIS PLAY และ 3BB GIGATV ตลอดทั้งสัปดาห์

ที่มา : https://www.thaigov.go.th/news/contents/details/95560