รัฐบาลไทย-ข่าวทำเนียบรัฐบาล-ดีอี - ไมโครซอฟท์ เปิดตัวโครงการ “THAI Academy” ยกระดับทักษะ AI ให้คนไทย 1 ล้านคน


วันจันทร์ที่ 21 เมษายน 2568
ดีอี - ไมโครซอฟท์ เปิดตัวโครงการ “THAI Academy” ยกระดับทักษะ AI ให้คนไทย 1 ล้านคน
ดีอี - ไมโครซอฟท์ เปิดตัวโครงการ “THAI Academy” ยกระดับทักษะ AI ให้คนไทย 1 ล้านคน
วันที่ 21 เมษายน 2568 นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เป็นประธานเปิดโครงการ "THAI Academy ขับเคลื่อนอนาคต AI ประเทศไทย" พร้อมด้วย นางปิยนุช วุฒิสอน รองปลัดกระทรวงดีอี นายเอกพงษ์ หริ่มเจริญ ผู้ตรวจราชการกระทรวงดีอี ผู้บริหารหน่วยงานในสังกัด  โดยมีนายธนวัฒน์ สุธรรมพันธุ์ กรรมการผู้จัดการใหญ่ ไมโครซอฟท์ (ประเทศไทย) ให้การต้อนรับ ณ ห้อง NT Meeting & Auditorium บมจ.โทรคมนาคมแห่งชาติ สำนักงานใหญ่
นายประเสริฐ กล่าวว่า รัฐบาล โดย กระทรวงดีอี ได้ร่วมกับ ไมโครซอฟท์ ประเทศไทย เปิดตัวโครงการ "THAI Academy ขับเคลื่อนอนาคต AI ประเทศไทย" ยกระดับพันธกิจการเสริมทักษะด้าน AI ให้ครอบคลุมคนไทยกว่า 1 ล้านคน ภายใต้ความร่วมมือจากภาครัฐและภาคเอกชนกว่า 35 องค์กร และขยายเพิ่มขึ้นอย่างต่อเนื่อง ในการขับเคลื่อนประเทศสู่ยุค AI First ซึ่งสอดคล้องกับแผนแม่บท AI แห่งชาติที่มุ่งเน้นการพัฒนาศักยภาพในหลายมิติ รวมถึงการสร้างความรู้ความเข้าใจด้าน AI ให้กับประชาชนอย่างกว้างขวางและทั่วถึง เพื่อเพิ่มขีดความสามารถในการแข่งขันของประเทศไทยโดยเร็วที่สุด
สำหรับโครงการดังกล่าว จะสร้างความรู้ความเข้าใจด้าน AI ให้กับประชาชนผ่าน แพลตฟอร์มการเรียนรู้ออนไลน์ “AI Skills Navigator” ที่รวบรวมหลักสูตรด้าน AI จากไมโครซอฟท์และพันธมิตร รวมกว่า 200 หลักสูตร เพื่อตอบโจทย์การฝึกทักษะ ทำความเข้าใจ และใช้ประโยชน์จาก AI ในหลากหลายสถานการณ์ นับตั้งแต่ผู้เริ่มต้นใช้งาน บุคคลทั่วไป คนทำงานเฉพาะทาง ไปจนถึงนักพัฒนาซอฟต์แวร์ โดยมีหลักสูตรไฮไลท์สำหรับผู้เริ่มเรียนรู้ใน 3 ระดับ ได้แก่
1.AI Basics – หลักสูตรสร้างความเข้าใจในเทคโนโลยี AI เพื่อปรับพื้นฐานในการเริ่มใช้งาน
2.AI Skills for Everyone – หลักสูตรการใช้งานเครื่องมือ AI บนแพลตฟอร์มของไมโครซอฟท์ในสถานการณ์ประจำวันอย่างถูกต้อง แม่นยำ และได้ผลจริง
3.Azure AI: Zero to Hero – หลักสูตรสำหรับนักพัฒนาซอฟต์แวร์และนักศึกษา เพื่อก้าวสู่โลกของคลาวด์และ AI อย่างเต็มตัว พร้อมกับการสร้างเครื่องมือและโซลูชัน ในการแก้ไขปัญหาและเพิ่มประสิทธิภาพการทำงาน
ทั้งนี้ ผู้สนใจสามารถเริ่มเรียนรู้ทักษะ AI ด้วยตนเองผ่าน AI Skills Navigator ได้ที่ https://aiskillsnavigator.microsoft.com/th-th โดยไม่มีค่าใช้จ่าย นอกจากเนื้อหาทั้ง 200 หลักสูตรที่รวบรวมไว้ในที่เดียวแล้ว แพลตฟอร์มนี้ยังสามารถแนะนำหลักสูตรที่เหมาะสม ตรงตามเป้าหมายและความสนใจที่แตกต่างกันไปของผู้เรียนแต่ละคน
ผู้สนใจสามารถอ่านรายละเอียดเพิ่มเติมเกี่ยวกับโครงการ THAI Academy ได้ที่เว็บไซต์ https://thai-academy.com/th/ หรือเริ่มเรียนรู้ทักษะ AI ด้วยตนเองได้ที่ AISkillsNavigator

ที่มา : https://www.thaigov.go.th/news/contents/details/95570