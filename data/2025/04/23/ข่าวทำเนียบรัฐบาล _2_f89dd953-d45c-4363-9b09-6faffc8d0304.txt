รัฐบาลไทย-ข่าวทำเนียบรัฐบาล-ผู้แทนการค้าไทย “ชัย วัชรงค์” มุ่งผลักดันความร่วมมือการค้าการลงทุนไทย-ญี่ปุ่น พร้อมร่วมงาน WORLD EXPO 2025 OSAKA KANSAI


วันพุธที่ 23 เมษายน 2568
ผู้แทนการค้าไทย “ชัย วัชรงค์” มุ่งผลักดันความร่วมมือการค้าการลงทุนไทย-ญี่ปุ่น พร้อมร่วมงาน WORLD EXPO 2025 OSAKA KANSAI
ผู้แทนการค้าไทย “ชัย วัชรงค์” มุ่งผลักดันความร่วมมือการค้าการลงทุนไทย-ญี่ปุ่น พร้อมร่วมงาน WORLD EXPO 2025 OSAKA KANSAI
วันนี้ (วันพุธที่ 23 เมษายน 2568) เวลา 10.30 น. ณ นครโอซากา ประเทศญี่ปุ่น นายชัย วัชรงค์ ผู้แทนการค้าไทย พร้อมคณะผู้บริหารกระทรวงสาธารณสุข เดินทางเยือนประเทศญี่ปุ่น โดยมีภารกิจสำคัญคือการขยายโอกาสทางเศรษฐกิจ และส่งเสริมแนวทางความร่วมมือระหว่างภาครัฐของไทยกับภาคเอกชนญี่ปุ่น โดยเฉพาะในอุตสาหกรรมที่ไทยมีศักยภาพสูง โดยจะมีการพบปะกับภาคเอกชนญี่ปุ่นด้านการบริการสุขภาพและการนำเข้าผลไม้ไทยด้วย
พร้อมกันนี้ ผู้แทนการค้าไทยได้เข้าร่วมงาน World Expo 2025 Osaka Kansai ณ เกาะยูเมะชิมะ (Yumeshima) ซึ่งในปีนี้ประเทศไทยได้ร่วมแสดงศักยภาพด้านสุขภาพ ภูมิปัญญาไทย และนวัตกรรมการแพทย์สมัยใหม่ ภายใต้แนวคิด “THAILAND Connecting Lives for Greatest Happiness” สร้างสรรค์ชีวิตเพื่อความสุขที่ยิ่งใหญ่ ผ่านอาคารนิทรรศการไทย (Thailand Pavilion) โดยมุ่งส่งเสริมภาพลักษณ์ของไทยในฐานะศูนย์กลางด้านสุขภาพและบริการระดับโลก พร้อมคาดหวังให้การเข้าร่วมงานครั้งนี้เป็นจุดเริ่มต้นของการขยายโอกาสทางเศรษฐกิจ เปิดตลาดผู้บริโภคด้านสุขภาพ และสร้างรายได้อย่างยั่งยืนในระยะยาว
โดยประเทศไทยได้จัดแสดงอาคารนิทรรศการตั้งอยู่ในโซน Connecting Lives C12-01 ภายใต้ชื่อ “ภูมิพิมาน ดินแดนแห่งภูมิคุ้มกัน”(https://www.expovisitors.expo2025.or.jp/pavilions/1994e461-ffb2-4565-9509-db6094fa5cf7) บนพื้นที่ประมาณ 2,300 ตารางเมตร โดยการออกแบบอาคารมุ่งเน้นการใช้พลังงานและทรัพยากรเท่าที่จำเป็นให้เกิดประสิทธิภาพสูงสุด ขณะที่ภายในอาคารได้นำเสนออัตลักษณ์ไทย ประสบการณ์ให้สัมผัสภูมิปัญญาท้องถิ่นไทย นวัตกรรมและเทคโนโลยีของไทยที่มุ่งสร้างสมดุลระหว่างภูมิปัญญาดั้งเดิมกับการพัฒนาอย่างยั่งยืนที่พร้อมเชื่อมโยงสู่โลกอนาคต รวมถึงยังมีการจัดกิจกรรมที่น่าสนใจต่าง ๆ อาทิ การนวดแผนไทย โดยหมอนวดแผนไทยที่มีความเชี่ยวชาญ เน้นแก้ไขกลุ่ม Office Syndrome เพื่อเผยแพร่คุณค่าของศาสตร์นวดไทยที่ได้รับการยกย่องจากองค์การยูเนสโก การสาธิตการทำอาหารไทย การแสดงมรดกทางศิลปวัฒนธรรมไทย อาทิ มวยไทย ลิเกฮูลู ฟ้อนแหย่ไข่มดแดง และกิจกรรมพิเศษอื่น ๆ หมุนเวียนตลอดการจัดงาน ซึ่งจากการสำรวจพบว่า มีผู้ให้ความสนใจต่อแถวเพื่อเข้าชม Thailand Pavilion จำนวนมาก อีกทั้งผู้คนส่วนใหญ่ในบริเวณงานฯ ยังชื่นชมการออกแบบอาคารนิทรรศการที่โดดเด่น สะท้อนเอกลักษณ์ความเป็นไทยได้เป็นอย่างดี
นอกจากนี้ ผู้แทนการค้าไทยได้เยี่ยมชม Japan Pavilion ภายใต้แนวคิด "Future Life Ecosystem" ที่ผสมผสานเทคโนโลยีกับธรรมชาติ และ Spain Pavilion ที่ได้แรงบันดาลใจจากกระแสน้ำคุโรชิโอะ เน้นการออกแบบยั่งยืนและแสดงศิลปวัฒนธรรมในบรรยากาศชายฝั่งทะเล
ทั้งนี้ รัฐบาลไทยยังคงมุ่งมั่นผลักดันประเทศสู่การเป็น “ศูนย์กลางสุขภาพนานาชาติ” (Medical and Wellness Hub) โดยผสานการแพทย์แผนปัจจุบันและแผนไทยเข้าด้วยกัน ผ่านนโยบายที่เน้นการยกระดับคุณภาพชีวิตและระบบสาธารณสุขของประเทศ ซึ่งการเข้าร่วมงาน World Expo 2025 ครั้งนี้ จะเป็นเวทีสำคัญในการเผยแพร่ศักยภาพด้านสุขภาพของไทยสู่สายตาประชาคมโลก โดยกรมสนับสนุนบริการสุขภาพกระทรวงสาธารณสุข คาดว่าจะสามารถดึงดูดผู้เข้าชมงานตลอด 6 เดือน ได้กว่า 3 ล้านคน คิดเป็นร้อยละ 10 ของจำนวนผู้เข้าชมงาน Expo 2025
ในโอกาสนี้ ผู้แทนการค้าไทย ได้เชิญชวนให้ชาวไทยและประชาชนจากทั่วโลก มาสัมผัสเสน่ห์ของอาคารประเทศไทยด้วยตนเอง พร้อมย้ำว่า ประเทศไทยสามารถถ่ายทอดอัตลักษณ์ผ่านการออกแบบและกิจกรรมต่าง ๆ ได้เป็นอย่างดี และยังเป็นที่สนใจของผู้เข้าชมจำนวนมาก ไม่แพ้พาวิลเลียนของชาติอื่น ๆ ในงาน World Expo ครั้งนี้
อนึ่ง งาน World Expo 2025 Osaka Kansai จัดขึ้นระหว่างวันที่ 13 เมษายน – 13 ตุลาคม 2568 (ระยะเวลา 6 เดือน) ณ นครโอซากา ประเทศญี่ปุ่น ภายใต้การกำกับขององค์การระหว่างประเทศว่าด้วยงานมหกรรมโลก (Bureau of International Expositions: BIE) โดยมีประเทศและองค์กรระหว่างประเทศเข้าร่วมมากกว่า 150 ประเทศ ภายใต้แนวคิดหลัก “Designing Future Society for Our Lives” และแบ่งเนื้อหาการจัดแสดงออกเป็น 3 หัวข้อย่อย ได้แก่ 1) Saving Lives การปกป้องชีวิตผู้คน 2) Empowering Lives การพัฒนาคุณภาพชีวิต และ 3) Connecting Lives การมีส่วนร่วมของผู้คน

ที่มา : https://www.thaigov.go.th/news/contents/details/95648