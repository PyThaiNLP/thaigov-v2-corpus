รัฐบาลไทย-ข่าวทำเนียบรัฐบาล-สธ. แจงจัดซื้อจัดจ้าง Thailand Pavilion ตามระเบียบราชการ มีผู้เข้าชมงานวันละ 1 หมื่นคน เตรียมเชิญผู้เชี่ยวชาญเป็น Team Thailand ร่วมปรับนิทรรศการดึงคนเพิ่ม


วันจันทร์ที่ 21 เมษายน 2568
สธ. แจงจัดซื้อจัดจ้าง Thailand Pavilion ตามระเบียบราชการ มีผู้เข้าชมงานวันละ 1 หมื่นคน เตรียมเชิญผู้เชี่ยวชาญเป็น Team Thailand ร่วมปรับนิทรรศการดึงคนเพิ่ม
กระทรวงสาธารณสุข ชี้แจงประเด็น Thailand Pavilion ในงาน Expo 2025 Osaka Kansai ดำเนินการจัดซื้อจัดจ้างตามระเบียบพัสดุทุกขั้นตอน มุ่งสื่อสารศักยภาพประเทศสู่สายตาชาวโลก ทั้งด้านการแพทย์ Wellness แพทย์แผนไทย การนวดไทย อาหารไทย และเอกลักษณ์ความเป็นไทย
หลังจัดงาน 8 วัน มีผู้เข้าชมงานตามเป้าหมายวันละประมาณ 10,000 คน คาดสร้างรายได้จากการจับคู่ธุรกิจราว 1 หมื่นล้านบาท เตรียมรวม Team Thailand ระดมผู้เชี่ยวชาญด้านความคิดสร้างสรรค์ร่วมออกแบบปรับปรุงนิทรรศการให้น่าสนใจยิ่งขึ้น
วันนี้ (21 เมษายน 2568) ที่ กรมสนับสนุนบริการสุขภาพ กระทรวงสาธารณสุข จังหวัดนนทบุรี นายแพทย์โอภาส การย์กวินพงศ์ ปลัดกระทรวงสาธารณสุข พร้อมด้วย นายแพทย์กรกฤช ลิ้มสมมุติ รองอธิบดีกรมสนับสนุนบริการสุขภาพ และนายอุปถัมป์ นิสิตสุขเจริญ กรรมการบริหารบริษัท ไร้ท์แมน จำกัด และกิจการร่วมค้า อาร์เอ็มเอหนึ่งร้อยสิบ ร่วมแถลงข่าวประเด็นการจัดทำอาคารนิทรรศการไทย (Thailand Pavilion) ในงาน Expo 2025 Osaka Kansai ประเทศญี่ปุ่น โดยนายแพทย์โอภาส กล่าวว่า การจัดงานนี้ถือเป็นงานของประเทศที่คณะรัฐมนตรีมอบหมายให้กระทรวงสาธารณสุขเป็นหน่วยงานหลักในการจัดงาน เป้าหมายสำคัญคือการแสดงศักยภาพของประเทศไทยในด้านการสร้างเสริมสุขภาพต่อสายตานานาชาติ เพื่อส่งเสริมเศรษฐกิจของประเทศ โดยคาดว่าจะทำให้เกิดการจับคู่ทางธุรกิจ (Business Matching) ประมาณ 1 หมื่นล้านบาท ซึ่งนอกจากต้องจัดซื้อจัดจ้างตามระเบียบราชการของประเทศไทย ยังต้องดำเนินการให้เป็นไปตามระเบียบและกฎหมายของประเทศญี่ปุ่น รวมถึงกฎของงาน Expo Osaka ครั้งนี้ด้วย
ด้านนายแพทย์กรกฤช กล่าวว่า การจัดซื้อจัดจ้างผู้ดำเนินการจัดนิทรรศการฯ มีเงื่อนไขสำคัญคือ ผู้เสนองานจะต้องเคยมีผลงานในระดับโลกมาก่อน โดยใช้วิธีคัดเลือกตามระเบียบพัสดุฯ แต่ต้องยกเลิกเนื่องจากไม่มีผู้ผ่านเกณฑ์ และดำเนินวิธีคัดเลือกครั้งที่ 2 ผู้ชนะการเสนอราคาคือ กิจการร่วมค้า อาร์เอ็มเอหนึ่งร้อยสิบ แต่มีผู้ยื่นอุทธรณ์ ซึ่งเมื่อเสร็จสิ้นการอุทธรณ์พ้นระยะเวลายืนราคา ทำให้ผู้ชนะไม่ประสงค์ทำสัญญา จึงต้องยกเลิกการคัดเลือกครั้งที่ 2 และใช้วิธีสอบราคาแทน โดยมีหนังสือแจ้งผู้ประกอบการที่มีคุณสมบัติจำนวน 3 ราย และมีกิจการร่วมค้า อาร์เอ็มเอหนึ่งร้อยสิบ ยื่นเสนอราคาเพียงรายเดียว จึงมีการตกลงราคาและทำสัญญาด้วยวิธีเฉพาะเจาะจง วงเงิน 867.8 ล้านบาท ทั้งนี้ ข้อมูลเอกสารการจัดซื้อจัดจ้างดังกล่าวสามารถสืบค้นได้ที่หน้าเว็บไซต์กรมสนับสนุนบริการสุขภาพ
นายแพทย์กรกฤชกล่าวต่อว่า Thailand Pavilion ได้เปิดให้เข้าเยี่ยมชมพร้อมกับการเปิดงานเมื่อวันที่ 13 เมษายน ถึงวันนี้เป็นระยะเวลา 1 สัปดาห์ มีผู้เข้าชมงานวันละประมาณ 10,000 คน ซึ่งเป็นไปตามเป้าหมายที่วางไว้ ภาพรวมได้รับการตอบรับและชื่นชมจากชาวต่างชาติอย่างดีโดยเฉพาะชาวญี่ปุ่น ซึ่งการจัดงานจะมีการประเมินผลอย่างเป็นทางการโดยสถาบันการศึกษาที่มีความเชี่ยวชาญด้านการทำวิจัย ส่วนความคิดเห็นต่างๆ เกี่ยวกับนิทรรศการที่นำเสนอนั้น กระทรวงสาธารณสุขได้จัดตั้ง Team Thailand ซึ่งมีทั้งหน่วยงานภาครัฐที่เกี่ยวข้อง เช่น การท่องเที่ยวแห่งประเทศไทย กรมประชาสัมพันธ์ กระทรวงพาณิชย์ กระทรวงการท่องเที่ยวและกีฬา กระทรวงการต่างประเทศ รวมถึงภาคเอกชน และจะระดมผู้ที่มีความเชี่ยวชาญด้านความคิดสร้างสรรค์มาร่วมทีมเพิ่มเติม เพื่อประมวลความคิดเห็นและออกแบบปรับปรุงนิทรรศการให้น่าสนใจและดึงดูดผู้เข้าชมมากยิ่งขึ้น
******************************************** 21 เมษายน 2568

ที่มา : https://www.thaigov.go.th/news/contents/details/95581