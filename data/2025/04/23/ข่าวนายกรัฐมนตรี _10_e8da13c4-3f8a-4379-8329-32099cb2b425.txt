รัฐบาลไทย-ข่าวทำเนียบรัฐบาล- 75 ปี มิตรภาพ ไทย-กัมพูชา นายกรัฐมนตรี นำคณะ ออกเดินทางถึงราชอาณาจักรกัมพูชาอย่างเป็นทางการ 


วันพุธที่ 23 เมษายน 2568
75 ปี มิตรภาพ ไทย-กัมพูชา นายกรัฐมนตรี นำคณะ ออกเดินทางถึงราชอาณาจักรกัมพูชาอย่างเป็นทางการ
เตรียมถกผู้นำและบุคคลสำคัญของกัมพูชา สานต่อความสัมพันธ์และความร่วมมือระหว่างสองประเทศ
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า วันนี้ (วันพุธที่ 23 เมษายน 2568) เวลา 09.50 น. (ตามเวลาท้องถิ่นกรุงพนมเปญซึ่งเท่ากับกรุงเทพฯ) นางสาวแพทองธาร ชินวัตร นายกรัฐมนตรี พร้อมคณะ ได้แก่ นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นายมาริษ เสงี่ยมพงษ์ รัฐมนตรีว่าการกระทรวงการต่างประเทศ นายเฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม และนายพิพัฒน์ รัชกิจประการ รัฐมนตรีว่าการกระทรวงแรงงาน เดินทางถึงท่าอากาศยานนานาชาติกรุงพนมเปญ ราชอาณาจักรกัมพูชา โดยมีนางจอม นิมล (H.E. Mrs. Cham Nimul) รัฐมนตรีว่าการกระทรวงพาณิชย์กัมพูชา ในฐานะรัฐมนตรีเกียรติยศ พร้อมคณะฝ่ายกัมพูชาให้การต้อนรับ
วันนี้ นายกรัฐมนตรีมีกำหนดการสำคัญ ดังนี้
เวลา 10.10 น. นายกรัฐมนตรีจะเข้าร่วมพิธีต้อนรับอย่างเป็นทางการ ณ วิมานสันติภาพ โดยนายกรัฐมนตรีและสมเด็จมหาบวรธิบดี ฮุน มาแนด นายกรัฐมนตรีแห่งราชอาณาจักรกัมพูชาจะร่วมหารือเต็มคณะ ก่อนร่วมเป็นสักขีพยานการลงนามความตกลง จำนวน 7 ฉบับ และเป็นประธานในพิธีเปิดตราสัญลักษณ์ ครบรอบ 75 ปี การสถาปนาความสัมพันธ์ทางการทูตไทย - กัมพูชา รวมถึงการแถลงข่าวร่วม ภายหลังเสร็จสิ้น นายกรัฐมนตรีกัมพูชาจะเป็นเจ้าภาพงานเลี้ยงอาหารกลางวันเพื่อเป็นเกียรติแก่นายกรัฐมนตรี
ช่วงบ่ายในเวลา 14.30 น. นายกรัฐมนตรีจะเดินทางไปวางพวงมาลา ณ วิมานเอกราช และวางพวงมาลาถวายสักการะพระบรมราชานุสาวรีย์ พระบาทสมเด็จพระนโรดม สีหนุพระบรมรัตนโกศ หลังจากนั้น เวลา 15.00 น. นายกรัฐมนตรีมีกำหนดการเข้าเยี่ยมคารวะสมเด็จมหารัฐสภาธิการธิบดี ควน โซะดารี ประธานสภาแห่งชาติราชอาณาจักรกัมพูชา และในเวลา 16.00 น. นายกรัฐมนตรีจะเข้าเยี่ยมคารวะสมเด็จอัคคมหาเสนาบดีเดโช ฮุน เซน ประธานวุฒิสภาและประธานองคมนตรีแห่งราชอาณาจักรกัมพูชา
ในช่วงค่ำ นายกรัฐมนตรีจะพบปะและรับประทานอาหารค่ำ ร่วมกับเอกอัครราชทูตและข้าราชการ ณ  โรงแรมโซฟิเทล พนมเปญ โภคีธารา
สำหรับวันพรุ่งนี้ (วันพฤหัสบดีที่ 24 เมษายน 2568) นายกรัฐมนตรีมีกำหนดการสำคัญ  โดยจะเข้าเฝ้าพระบาทสมเด็จพระบรมนาถนโรดม สีหมุนี พระมหากษัตริย์แห่งราชอาณาจักรกัมพูชา ก่อนจะเดินทางกลับประเทศไทย โดยจะถึงท่าอากาศยานทหาร 2 กองบิน 6 (บน.6) ในช่วงเย็นของวันเดียวกัน

ที่มา : https://www.thaigov.go.th/news/contents/details/95641