รัฐบาลไทย-ข่าวทำเนียบรัฐบาล-ม่วนซื่น ! สุดยิ่งใหญ่ “งานสืบสานประเพณีแห่พระคันธารราฐ ลอดซุ้มประตูเมือง : มหาสงกรานต์โคราช” มหัศจรรย์สงกรานต์ มรดกไทย มรดกโลก นักท่องเที่ยวชาวไทย-ต่างประเทศ 


วันพฤหัสบดีที่ 17 เมษายน 2568
ม่วนซื่น ! สุดยิ่งใหญ่ “งานสืบสานประเพณีแห่พระคันธารราฐ ลอดซุ้มประตูเมือง : มหาสงกรานต์โคราช” มหัศจรรย์สงกรานต์ มรดกไทย มรดกโลก นักท่องเที่ยวชาวไทย-ต่างประเทศ
ม่วนซื่น ! สุดยิ่งใหญ่ “งานสืบสานประเพณีแห่พระคันธารราฐ ลอดซุ้มประตูเมือง : มหาสงกรานต์โคราช” มหัศจรรย์สงกรานต์ มรดกไทย มรดกโลก นักท่องเที่ยวชาวไทย-ต่างประเทศ ร่วมโปรยข้าวตอกดอกไม้ และอธิษฐานขอให้ฝนให้ตกต้องตามฤดูกาล
ม่วนซื่น ! สุดยิ่งใหญ่ “งานสืบสานประเพณีแห่พระคันธารราฐ ลอดซุ้มประตูเมือง : มหาสงกรานต์โคราช” มหัศจรรย์สงกรานต์ มรดกไทย มรดกโลก นักท่องเที่ยวชาวไทย-ต่างประเทศ ร่วมโปรยข้าวตอกดอกไม้ และอธิษฐานขอให้ฝนให้ตกต้องตามฤดูกาล ตั้งเป้าชวนนักท่องเที่ยว เที่ยวเมืองไทย หมุดหมายของนักท่องเที่ยวทั่วโลก สร้างงาน สร้างรายได้ สู่ชุมชน
๑๓ เมษายน ๒๕๖๘ (เวลา ๑๗.๐๐ น.) นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม เป็นประธานในพิธีเปิดงานสืบสานประเพณีแห่พระคันธารราฐ ลอดซุ้มประตูเมือง  “มหาสงกรานต์สงโคราช” ณ ลานอนุสาวรีย์ท้าวสุรนารี จังหวัดนครราชสีมา พร้อมด้วยนายชัยวัฒน์ ชื่นโกสุม ผู้ว่าราชการจังหวัดนครราชสีมา นางศศิฑอณร์ สุวรรณมณี หัวหน้าผู้ตรวจราชการกระทรวงวัฒนธรรม นางสาวลิปิการ์ กำลังชัย รองอธิบดีกรมส่งเสริมวัฒนธรรม นางยลดา หวังศุภกิจโกศล นายกองค์การบริหารส่วนจังหวัดนครราชสีมา สมาชิกวุฒิสภา สมาชิกสภาผู้แทนราษฎร วัฒนธรรมจังหวัดนครราชสีมา ประธานสภาวัฒนธรรมจังหวัดนครราชสีมา และหัวหน้าส่วนราชการประจำจังหวัดนครราชสีมา ให้การต้อนรับ
รัฐมนตรีว่าการกระทรวงวัฒนธรรม พร้อมคณะ กราบสักการะท้าวสุรนารี เยี่ยมชมกิจกรรมการสาธิตต่างๆภายในงาน ร่วมกิจกรรมขั่วหมี่โคราช กระทะยักษ์และร่วมตำส้มตำโคราช รับชมการแสดงศิลปวัฒนธรรม ชุด “มหัศจรรย์สงกรานต์ มรดกไทย มรดกโลก” จากนั้น นายชัยวัฒน์ ชื่นโกสุม ผู้ว่าราชการจังหวัดนครราชสีมา เป็นผู้กล่าวต้อนรับและอวยพรวันปีใหม่ไทย นางแสงเพชร ลําไธสง วัฒนธรรมจังหวัดนครราชสีมา อ่านประกาศสงกรานต์ นางนงคราญ สุคนธสาคร ปลัดเทศบาลนครนครราชสีมา ปฏิบัติหน้าที่นายกเทศมนตรีนครนครราชสีมา กล่าวรายงาน และนางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม กล่าวเปิดงานฯ
จากนั้น เวลา ๑๗.๕๐ น. รัฐมนตรีว่าการกระทรวงวัฒนธรรม เป็นประธานในพิธีสวดขอขมา พิธีสรงน้ำพระคันธารราฐ สวดขอขมาพระคันธารราฐ โดยคณะสงฆ์ ร่วมสรงน้ำพระคันธารราฐตามโบราณประเพณี จากนั้นร่วมสรงน้ำรูปหล่อพระเกจิ ๙ วัด รดน้ำผู้สูงอายุ ณ บริเวณศาลาไทย ลานอนุสาวรีย์ท้าวสุรนารี และร่วมขบวนแห่อัญเชิญพระคันธารราฐ ร่วมจับชายผ้าเงิน ความยาว ๕๕๗ เมตร เฉลิมฉลองเมืองนคราชสีมาครบรอบ ๕๕๗ ปี ลอดซุ้มประตูชุมพล ประชาชนสรงน้ำพระคันธารราฐ เพื่อเสริมสิริมงคล ตลอดสองข้างทางขบวนแห่อัญเชิญพระคันธารราฐกลับไปยังวัดพระนารายณ์มหาราช วรวิหาร
นางสาวสุดาวรรณ เปิดเผยว่า งานสืบสานประเพณีแห่พระคันธารราฐ ลอดซุ้มประตูเมือง  “มหาสงกรานต์สงโคราช” จัดอย่างยิ่งใหญ่ ดึงดูดนักท่องเที่ยวทั้งชาวไทยและชาวต่างชาติ สร้างมูลค่าทางเศรษฐกิจให้กับประเทศไทยอย่างมหาศาล อีกทั้งประเพณีแห่พระคันธารราฐ ลอดซุ้มประตูเมือง เป็นประเพณีที่ดีงามของชาวโคราชที่สืบต่อกันมาตั้งแต่สมัยโบราณ เนื่องด้วยสังคมไทยเป็นสังคมเกษตรกรรม น้ำฝนจึงเป็นปัจจัยสำคัญในการเพาะปลูก เกษตรกร เชื่อกันว่า “ฝน” เกิดจากเบื้องบน สิ่งศักดิ์สิทธิ์ประทานลงมา โดยชาวอีสานมีความเชื่อ พิธีกรรมการขอฝนที่หลายหลายไปตามแต่ละพื้นถิ่น และจังหวัดมีการปฏิบัติสืบทอดต่อกันมาจนเป็นประเพณีท้องถิ่น แต่ละท้องถิ่นนั้น ๆ เช่น ประเพณีแห่นางแมว ประเพณีบั้งไฟพญานาค
ในส่วนของจังหวัดนครราชสีมานั้นก็มีประเพณีขอฝนเช่นเดียวกัน เป็นการขอฝนในช่วงเดือน ๕ ของทุกปี โดยการอัญเชิญพระคันธารราฐมาสรงน้ำ โปรยข้าวตอกดอกไม้ และอธิษฐานขอให้ท่านประทานฝนให้ตกต้องตามฤดูกาล
ประเพณีแห่พระคันธารราฐ ลอดซุ้มประตูเมือง เริ่มครั้งแรกเมื่อปีพุทธศักราช ๒๔๖๕ ด้วยความร่วมมือกันของวัด ชุมชน จึงได้ถือเป็นประเพณีที่สืบทอดต่อกันมาจนถึงปัจจุบัน สำหรับปีนี้ประเพณีแห่พระคันธารราฐ ลอดซุ้มประตูเมือง จังหวัดนครราชสีมา ในปีพุทธศักราช ๒๕๖๘ นี้ จัดขึ้นระหว่างวันที่ ๑๒ - ๑๕ เมษายน ๒๕๖๘ โดยกระทรวงวัฒนธรรม คาดว่าการจัดงานประเพณีสงกรานต์ พุทธศักราช ๒๕๖๘ ทั่วประเทศ จะส่งผลให้ประเทศไทยมีรายได้จากการท่องเที่ยวถึง ๒๖,๕๐๐ ล้านบาท นักท่องเที่ยวต่างชาติเดินทางเข้าร่วมงานกว่า ๔๗๖,๐๐๐ คน และคนไทยเดินทางท่องเที่ยวเพิ่มขึ้นอีก ๔,๔๑๘,๕๐๐ คน
กระทรวงวัฒนธรรมขอเชิญชวนทุกท่านร่วมเป็นส่วนหนึ่งของเทศกาลสงกรานต์ ๒๕๖๘ ที่จะมอบความสุข ความสนุก และความอบอุ่นใจ พร้อมร่วมภาคภูมิใจในการรักษารากเหง้าทางวัฒนธรรมไทยไว้ให้ชาวโลกได้ชื่นชม ติดตามรายละเอียดเพิ่มเติมได้ที่ เว็บไซต์กรมส่งเสริมวัฒนธรรม www.culture.go.th หรือ Facebook กรมส่งเสริมวัฒนธรรม

ที่มา : https://www.thaigov.go.th/news/contents/details/95470