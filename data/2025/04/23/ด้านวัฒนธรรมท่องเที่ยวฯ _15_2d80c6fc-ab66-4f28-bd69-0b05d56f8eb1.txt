รัฐบาลไทย-ข่าวทำเนียบรัฐบาล-กระทรวงการท่องเที่ยวและกีฬา ขับเคลื่อนการยกระดับมาตรฐานความปลอดภัยนักท่องเที่ยว ด้วยเทคโนโลยีระบบพยากรณ์อาชญากรรม (Safe Points)


วันอังคารที่ 22 เมษายน 2568
กระทรวงการท่องเที่ยวและกีฬา ขับเคลื่อนการยกระดับมาตรฐานความปลอดภัยนักท่องเที่ยว ด้วยเทคโนโลยีระบบพยากรณ์อาชญากรรม (Safe Points)
กระทรวงการท่องเที่ยวและกีฬา ขับเคลื่อนการยกระดับมาตรฐานความปลอดภัยนักท่องเที่ยว ด้วยเทคโนโลยีระบบพยากรณ์อาชญากรรม (Safe Points)
วันที่ 21 เมษายน 2568 เวลา 10.00 น. ณ ห้องประชุม 2 ชั้น 3 กระทรวงการท่องเที่ยวและกีฬา นางสาวนัทรียา ทวีวงศ์ ปลัดกระทรวงการท่องเที่ยวและกีฬา ให้การต้อนรับ พ.ต.ท.พงษ์ธร ธัญญสิริ ผู้อำนวยการสำนักงานกิจการยุติธรรม และคณะ ในโอกาสเข้าพบเพื่อหารือแนวทางความร่วมมือในการนำระบบพยากรณ์สถานการณ์อาชญากรรม (Safe Points) ไปใช้ประโยชน์ในการยกระดับความปลอดภัยของนักท่องเที่ยวในประเทศไทย
ระบบ Safe Points เป็นแอปพลิเคชันที่สามารถใช้งานได้ทั้งภาษาไทยและภาษาอังกฤษ มีคุณสมบัติในการวิเคราะห์ คาดการณ์ และแจ้งเตือนผู้ใช้ถึงระดับความเสี่ยงด้านอาชญากรรมและอุบัติเหตุในพื้นที่ต่าง ๆ ทั่วประเทศ โดยสามารถค้นหาข้อมูลแบบเรียลไทม์ผ่านแผนที่ออนไลน์ที่แสดงสัญลักษณ์แยกระดับความถี่ของเหตุการณ์ต่าง ๆ ซึ่งเป็นประโยชน์อย่างยิ่งต่อการวางแผนเดินทางของนักท่องเที่ยวทั้งชาวไทยและชาวต่างชาติ
ปลัดกระทรวงการท่องเที่ยวและกีฬาได้เน้นย้ำถึงความสำคัญของการสร้างความมั่นใจให้แก่นักท่องเที่ยว พร้อมมอบนโยบายให้ดำเนินการประชาสัมพันธ์ระบบ Safe Points สู่สาธารณะ และประสานความร่วมมือกับหน่วยงานที่เกี่ยวข้องในการเชื่อมต่อระบบดังกล่าวเข้ากับเว็บไซต์ Entry Thailand ของกระทรวงฯ เพื่ออำนวยความสะดวกและส่งเสริมการรับรู้ในกลุ่มนักท่องเที่ยวต่างชาติ
การหารือครั้งนี้ยังมีผู้บริหารจากศูนย์เทคโนโลยีสารสนเทศและการสื่อสาร และกองมาตรฐานและกำกับความปลอดภัยนักท่องเที่ยว เข้าร่วมรับฟังและแลกเปลี่ยนข้อคิดเห็น โดยถือเป็นอีกหนึ่งก้าวสำคัญในการบูรณาการเทคโนโลยีเข้ากับการบริหารจัดการด้านความปลอดภัย สอดคล้องกับนโยบายของกระทรวงในการขับเคลื่อนการท่องเที่ยวคุณภาพและยั่งยืน ภายใต้กรอบของ “Tourism for All – ปลอดภัย เท่าเทียม และเข้าถึงได้” เพื่อให้ประเทศไทยเป็นจุดหมายปลายทางที่นักท่องเที่ยวทั่วโลกไว้วางใจ

ที่มา : https://www.thaigov.go.th/news/contents/details/95584