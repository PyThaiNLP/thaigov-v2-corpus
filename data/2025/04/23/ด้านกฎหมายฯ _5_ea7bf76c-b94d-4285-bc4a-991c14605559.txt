รัฐบาลไทย-ข่าวทำเนียบรัฐบาล-รมว.ยุติธรรม และอธิบดีดีเอสไอ แถลงข่าวจับกุมตัวกรรมการไชน่า เรลเวย์ นัมเบอร์ 10 แจ้งข้อหาคนต่างด้าวประกอบธุรกิจต้องห้าม ตาม พ.ร.บ.นอมินีฯ


วันอาทิตย์ที่ 20 เมษายน 2568
20/04/2568
พิมพ์
รมว.ยุติธรรม และอธิบดีดีเอสไอ แถลงข่าวจับกุมตัวกรรมการไชน่า เรลเวย์ นัมเบอร์ 10 แจ้งข้อหาคนต่างด้าวประกอบธุรกิจต้องห้าม ตาม พ.ร.บ.นอมินีฯ
รมว.ยุติธรรม และอธิบดีดีเอสไอ แถลงข่าวจับกุมตัวกรรมการไชน่า เรลเวย์ นัมเบอร์ 10 แจ้งข้อหาคนต่างด้าวประกอบธุรกิจต้องห้าม ตาม พ.ร.บ.นอมินีฯ
ในวันเสาร์ที่ 19 เมษายน 2568 เวลา 19.20 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม พันตำรวจตรี ยุทธนา แพรดำ อธิบดีกรมสอบสวนคดีพิเศษ ร้อยตำรวจเอก สุรวุฒิ รังไสย์ รองอธิบดีกรมสอบสวนคดีพิเศษ พันตำรวจตรี วรณัน ศรีล้ำ ผู้อำนวยการกองคดีคุ้มครองผู้บริโภค และ พลตำรวจตรี ภานพ วรธนัชชากุล ผบก.สส.สตม. แถลงข่าวจับกุมตัวนายจาง (ZHANG) สัญชาติจีน กรรมการบริษัท ไชน่า เรลเวย์ นับเบอร์ 10 จำกัด โดยเจ้าหน้าที่ศูนย์สืบสวนสะกดรอยและการข่าว กรมสอบสวนคดีพิเศษ ภายใต้การอำนวยการของ นายวิทวัส สุคันธรส ผู้อำนวยการศูนย์สืบสวนสะกดรอยและการข่าว นำโดยนายวุฒิไกร ศรีธวัช ณ อยุธยา ผู้อำนวยการส่วนสะกดรอยและการข่าว และเจ้าหน้าที่ตำรวจตรวจคนเข้าเมือง ได้จับกุมตัว Mr.ZHANG (ขอสงวนนามสกุล) สัญชาติจีน ในฐานะส่วนตัวและฐานผู้แทนนิติบุคคล ตามหมายจับศาลอาญาที่ 2389/2568 ลงวันที่ 18 เมษายน 2568 คดีพิเศษที่ 32/2568 ในข้อหาเป็นคนต่างด้าวที่ประกอบธุรกิจซึ่งต้องห้ามมิให้คนต่างด้าวประกอบกิจการ หรือต้องได้รับอนุญาตก่อน และเป็นนิติบุคคลซึ่งรู้เห็นเป็นใจกับการกระทำความผิดนั้น ตามพระราชบัญญัติการประกอบธุรกิจของคนต่างด้าว พ.ศ. 2542 โดยจับกุมได้ที่บริเวณที่พักในเขตห้วยขวาง กรุงเทพมหานคร
โอกาส​นี้​ รัฐมนตรี​ว่าการ​กระทรวง​ยุติธรรม​ กล่าวว่า การดำเนินคดีในเหตุการณ์ตึกสำนักงานการตรวจเงินแผ่นดิน (สตง.) ถล่มมีการดำเนินคดีอยู่ 2 หน่วยงาน คือ กรมสอบสวนคดีพิเศษ (ดีเอสไอ) และสำนักงานตำรวจแห่งชาติ ซึ่งทั้งสองหน่วยงานได้ร่วมกันบูรณาการในการทำคดี ซึ่งอธิบดีกรมสอบสวนคดีพิเศษได้มอบหมายให้ ร.ต.อ.สุรวุฒิฯ รองอธิบดีกรมสอบสวนคดีพิเศษ ไปขอศาลออกหมายจับผู้ต้องหา จำนวน 4 ราย ซึ่งผู้ต้องหาดังกล่าวเป็นคนไทย 3 ราย ส่วนอีก 1 ราย เป็นชาวจีนและนิติบุคคล คือ บริษัทไชน่าฯ ที่ถูกจับกุม ในความผิดตาม พ.ร.บ.การประกอบธุรกิจของคนต่างด้าว พ.ศ. 2542 (นอมินี) จากการสอบสวนพบหลักฐานที่เชื่อได้ว่าบริษัทได้นำคนไทยจำนวน 3 คน ซึ่งอยู่ระหว่างการติดตามตัวไปถือหุ้นแทนคนต่างด้าว เนื่องจากมีหลักฐานทางการเงิน 2,000 กว่าล้านบาท ที่มีการกู้ยืมกรรมการบริษัทที่เป็นคนจีน เป็นเหตุให้บริษัทดังกล่าวเข้าทำสัญญากับ สตง. ในรูปกิจการร่วมค้า ส่วนอีก 2 เรื่องที่ดีเอสไอทำอยู่ คือ การประมูลงานเข้าข่ายการฮั้วประมูลหรือไม่ ซึ่งจะต้องทำอย่างรอบคอบ เนื่องจากหากเป็นต่างด้าวอำพรางนอมินีมาร่วมกันทำสัญญากับ สตง. อาจจะเข้าข่ายความผิดเกี่ยวกับการเสนอราคาต่อหน่วยงานของรัฐ มาตรา 7 คือ เป็นการใช้อุบายหรือกระทำโดยวิธีอื่นใดเพื่อให้ได้งาน ซึ่งการเป็นนอมินีก็จะต้องตรวจสอบว่าเข้าข่ายหรือไม่ นอกจากนี้ยังมีสัญญาการแก้ไขแบบที่มีถึง 9 ครั้ง ซึ่งหลักฐานต่างๆ อยู่ระหว่างการขอข้อมูลจากหน่วยงานที่เกี่ยวข้องรวมถึงสัญญาสุดท้าย เรื่องการก่อสร้างที่เกิดขึ้นแม้จะไม่ใช่เรื่องที่เกี่ยวกับการก่อสร้างโดยตรง แต่ก็เป็นเหตุหนึ่งของการเข้าไปทำสัญญา ส่วนในคดีที่ตำรวจไปทำคือคดีคนบาดเจ็บ เสียชีวิต และสูญหาย ซึ่งตำรวจตั้งเรื่องไว้ว่าเป็นความประมาทเป็นเหตุให้ผู้อื่นถึงแก่ความตาย หรือถ้าสอบสวนต่อไปจะต้องอาศัยข้อมูลเป็นจำนวนมาก ซึ่งบางส่วนอาจใช้พยานหลักฐานในชุดเดียวกัน เช่นเรื่องการคุมงาน และการออกแบบ หรืออาจสืบสวนลึกลงไปว่ามีความเจตนาหรือไม่ ก็จะเป็นอีกส่วนหนึ่ง ทั้งนี้ นายจาง เป็นเพียงผู้ถูกกล่าวหาและบริษัทไชน่าฯ ก็เป็นบริษัทที่มีชื่อเสียง สามารถนำหลักฐานมาชี้แจงต่อเจ้าหน้าที่เพื่อที่จะพิสูจน์ว่าทำไมตึก สตง. จึงถล่มและทำให้คนตายเป็นจำนวนมาก ซึ่งก็พร้อมจะรับฟังและดำเนินการอย่างตรงไปตรงมา
ด้านอธิบดีกรมสอบสวนคดีพิเศษ กล่าวว่า นายจางฯ มาถึงและพนักงานสอบสวนคดีพิเศษจะได้สอบปากคำ ซึ่งต้องรอล่ามแปลภาษาและทนายความ ตามสิทธิของผู้ต้องหา ในส่วนการสอบสวนของกรมสอบสวนคดีพิเศษ ได้ดำเนินการอยู่ใน 3 เรื่อง คือ พ.ร.บ.การประกอบธุรกิจของคนต่างด้าว พ.ศ. 2542 (นอมินี) พ.ร.บ.ว่าด้วยความผิดเกี่ยวกับการเสนอราคาต่อหน่วยงานของรัฐ พ.ศ. 2542 (ฮั้วประมูล) และ พ.ร.บ.มาตรฐานผลิตภัณฑ์อุตสาหกรรม ซึ่งมี 2 เรื่องที่อาจจะไม่เป็นผลโดยตรงที่อาจจทำให้ตึกถล่ม แต่อาจจะเป็นผลโดยอ้อมหรือการกระทำความผิดที่นำไปสู่เหตุที่เกิดขึ้นได้ ซึ่งเหตุผลโดยตรงที่อยู่ระหว่างการรวบรวมพยานหลักฐาน คือ ความผิดตาม พ.ร.บ.มาตรฐานทางอุตสาหกรรม วัสดุ เช่น เหล็กและปูนว่าได้มาตรฐานหรือไม่ ส่วนเรื่องนอมินี ไม่ใช่เรื่องโดยตรง แต่ก็สามารถทำให้พวกเขาเข้ามาประมูลงานในครั้งนี้ได้ จึงถือเป็นสาเหตุโดยอ้อม และความผิดเกี่ยวกับการเสนอราคาต่อหน่วยงานภาครัฐยังอยู่ระหว่างการสอบสวน ขณะที่นอมินี 3 คนไทย ที่ถือหุ้นร่วมกันที่ 51% ในบริษัทฯ แต่พิสูจน์แล้วว่าไม่ได้ถือด้วยตัวเอง แต่เป็นการอำพรางของบุคคลต่างด้าว โดยยืนยันว่าอยู่ระหว่างการติดตามตัวและยังอยู่ในประเทศไทยทั้ง 3 คน

ที่มา : https://www.thaigov.go.th/news/contents/details/95536