รัฐบาลไทย-ข่าวทำเนียบรัฐบาล-ก.ท่องเที่ยวฯ จัดประชุมคณะอนุกรรมการปรับปรุงระเบียบกองทุนฯ มุ่งส่งเสริมการบริหารจัดการอย่างมีประสิทธิภาพ รองรับมาตรการค่าธรรมเนียมนักท่องเที่ยวต่างชาติ


วันอังคารที่ 22 เมษายน 2568
ก.ท่องเที่ยวฯ จัดประชุมคณะอนุกรรมการปรับปรุงระเบียบกองทุนฯ มุ่งส่งเสริมการบริหารจัดการอย่างมีประสิทธิภาพ รองรับมาตรการค่าธรรมเนียมนักท่องเที่ยวต่างชาติ
ก.ท่องเที่ยวฯ จัดประชุมคณะอนุกรรมการปรับปรุงระเบียบกองทุนฯ มุ่งส่งเสริมการบริหารจัดการอย่างมีประสิทธิภาพ รองรับมาตรการค่าธรรมเนียมนักท่องเที่ยวต่างชาติ
วันที่ 22 เมษายน 2568 เวลา 09.30 น. นางสาววนิดา พันธ์สอาด รองปลัดกระทรวงการท่องเที่ยวและกีฬา เป็นประธานการประชุมคณะอนุกรรมการปรับปรุงระเบียบคณะกรรมการบริหารกองทุนเพื่อส่งเสริมการท่องเที่ยวไทย ครั้งที่ 2/2568 ณ ห้องประชุม 1 ชั้น 2 กระทรวงการท่องเที่ยวและกีฬา โดยมีนายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬาและโฆษกกระทรวงฯ นายจาตุรนต์ ภักดีวานิช อธิบดีกรมการท่องเที่ยว และผู้แทนจากหน่วยงานที่เกี่ยวข้องเข้าร่วมประชุมอย่างพร้อมเพรียง
การประชุมครั้งนี้มีวัตถุประสงค์เพื่อเตรียมความพร้อมในการปรับปรุงระเบียบที่เกี่ยวข้องกับการดำเนินงานของกองทุนเพื่อส่งเสริมการท่องเที่ยวไทยให้มีประสิทธิภาพ โปร่งใส และทันสมัยมากยิ่งขึ้น โดยเฉพาะการพิจารณาร่างระเบียบคณะกรรมการบริหารกองทุนฯ ว่าด้วยการจัดหาประกันภัยสำหรับนักท่องเที่ยวชาวต่างชาติ ซึ่งเป็นส่วนหนึ่งของแนวทางในการจัดเก็บค่าธรรมเนียมจากนักท่องเที่ยวต่างชาติที่อาจมีผลบังคับใช้ในอนาคตอันใกล้นี้
นอกจากนี้ ที่ประชุมยังได้พิจารณาร่างระเบียบว่าด้วยการรับเงิน การจ่ายเงิน การเก็บรักษาเงิน และการบริหารกองทุน พ.ศ. .... เพื่อเตรียมเสนอต่อคณะกรรมการบริหารกองทุนฯ พิจารณาให้ความเห็นชอบต่อไป โดยทั้งหมดนี้เป็นส่วนหนึ่งของการวางรากฐานระบบการบริหารกองทุน รองรับการเติบโตของอุตสาหกรรมท่องเที่ยวไทยในระยะยาว และสร้างความมั่นใจให้กับนักท่องเที่ยวต่างชาติที่เดินทางเข้ามาในประเทศ

ที่มา : https://www.thaigov.go.th/news/contents/details/95619