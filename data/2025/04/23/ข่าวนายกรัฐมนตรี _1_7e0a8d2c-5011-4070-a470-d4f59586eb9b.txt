รัฐบาลไทย-ข่าวทำเนียบรัฐบาล-นายกฯ ให้สัมภาษณ์สื่อมวลชน หลังถกผู้นำมาเลย์ – ย้ำเดินหน้าสร้างสันติภาพในภาคใต้ เคลียร์ปมภาษีสหรัฐฯ – ไม่ปล่อยมือประเด็นสังคมจับตา


วันพฤหัสบดีที่ 17 เมษายน 2568
17/04/2568
พิมพ์
นายกฯ ให้สัมภาษณ์สื่อมวลชน หลังถกผู้นำมาเลย์ – ย้ำเดินหน้าสร้างสันติภาพในภาคใต้ เคลียร์ปมภาษีสหรัฐฯ – ไม่ปล่อยมือประเด็นสังคมจับตา
นายกฯ ให้สัมภาษณ์สื่อมวลชน หลังถกผู้นำมาเลย์ – ย้ำเดินหน้าสร้างสันติภาพในภาคใต้ เคลียร์ปมภาษีสหรัฐฯ – ไม่ปล่อยมือประเด็นสังคมจับตา
วันนี้ (วันที่ 17 เมษายน 2568) เวลา 14.40 น. ณ โถงทางเชื่อมตึกไทยคู่ฟ้า นางสาวแพทองธาร ชินวัตร นายกรัฐมนตรี ให้สัมภาษณ์สื่อมวลชน โดยนายจิรายุ ห่วงทรัพย์ โฆษกประจำสำนักนายกรัฐมนตรี สรุปสาระสำคัญ ดังนี้
นายกรัฐมนตรีกล่าวถึงการหารือทวิภาคีกับ ดาโตะ เซอรี อันวาร์ อิบราฮิม (Dato’ Seri Anwar Ibrahim) นายกรัฐมนตรีมาเลเซีย ในโอกาสเดินทางเยือนประเทศไทยเพื่อการเจรจาทำงาน (Working Visit) ซึ่งได้หารือใน 3 เรื่องหลัก ได้แก่
1) ด้านการพัฒนาโครงสร้างพื้นฐาน ก่อสร้างสะพานข้ามแม่น้ำโก-ลก แห่งที่สอง ซึ่งอยู่ระหว่างดำเนินการ และคาดว่าจะแล้วเสร็จในประมาณปี 2027
2) ด้านความสงบในจังหวัดชายแดนภาคใต้ ได้ขอความร่วมมือทางมาเลเซีย ซึ่งจะเน้นการพัฒนาพื้นที่  เน้นเศรษฐกิจเป็นส่วนใหญ่ โดยเฉพาะอาหารฮาลาล แนวทาง Twin city ไทย-มาเลเซีย ซึ่งต่างเห็นพ้องร่วมกันว่าจะเปลี่ยนสนามรบเป็นสนามการค้า เพื่อส่งเสริมความเชื่อมโยง ความสัมพันธ์ทางเศรษฐกิจ เกิดความร่วมมือระหว่างกันมากขึ้น และทั้งสองประเทศต่างไม่เห็นด้วยกับการใช้ความรุนแรง และต้องการให้เกิดความสงบสุขในพื้นที่ กรณีความคืบหน้าเรื่องการพูดคุยสันติสุขในภาคใต้ คณะทำงานของแต่ละฝ่ายได้ส่งเสริมจัดให้มีการพบปะหารือระหว่างระดับต่าง ๆ เช่น ในระดับเจ้าหน้าที่ระดับสูงของไทยและกลุ่มต่าง ๆ
3) ประเด็นภาษีสหรัฐฯ ได้แลกเปลี่ยนข้อคิดเห็นร่วมกัน ซึ่งได้คุยกันในส่วนของอาเซียนว่าจะสามารถรวมพลังกันได้อย่างไรบ้าง เนื่องจากอาเซียนมีความแข็งแรง มีประชากรจำนวนมาก อีกทั้งนายกรัฐมนตรีมาเลเซีย ยังดำรงตำแหน่งประธานอาเซียนในปีนี้ด้วย โดยมีการเน้นย้ำการส่งเสริมความร่วมมือในอาเซียนในการแก้ไขประเด็นดังกล่าว ซึ่งไทยได้ยืนยันว่า พร้อมสนับสนุนและร่วมมือกับอาเซียนอย่างเต็มที่
นอกจากนี้ กรณีการขึ้นภาษีของสหรัฐฯ นายกรัฐมนตรีเน้นย้ำว่า รัฐบาลเน้นการเจรจาที่ก่อให้เกิดผลประโยชน์กับทั้งสองประเทศเป็นหลัก โดยเน้นความสัมพันธ์ที่ดีระหว่างไทย-สหรัฐฯ ที่มีมายาวนาน และรัฐบาลได้เตรียมความพร้อมเป็นอย่างดี จึงเชื่อว่าการหารือของรัฐมนตรีว่าการกระทรวงการคลังในวันที่ 23 เมษายน 2568 นี้ จะเกิดผลดี ขณะเดียวกันรัฐบาลยังได้เตรียมความพร้อม และมาตรการในการช่วยเหลือผู้ประกอบการไทยที่ได้รับผลกระทบด้วย และพร้อมสนับสนุนภาคเอกชนในการลงทุนในต่างประเทศด้วย จึงขอให้มั่นใจได้ว่า รัฐบาลดูเรื่องนี้อย่างเต็มที่ทุกมิติ
ต่อข้อซักถามของสื่อมวลชนต่อกรณีการสืบสวนสาเหตุตึก สตง. ถล่ม นายกรัฐมนตรีกล่าวถึงความคืบหน้าในเรื่องผลสอบสวน และในวันพรุ่งนี้ (18 เมษายน 2568) จะนัดเรียกประชุมกับส่วนที่เกี่ยวข้อง โดยยืนยันว่าจะไม่ปล่อยเรื่องนี้ไป

ที่มา : https://www.thaigov.go.th/news/contents/details/95488