รัฐบาลไทย-ข่าวทำเนียบรัฐบาล-“วราวุธ” ส่งทีม พม. ช่วยแม่ติดเตียงอยู่ลำพัง รับคุ้มครองชั่วคราว หลัง ลูกสาวเสียชีวิตกระทันหัน แจ้งเลขที่บ้านผิด กู้ชีพไม่ทัน


วันศุกร์ที่ 18 เมษายน 2568
“วราวุธ” ส่งทีม พม. ช่วยแม่ติดเตียงอยู่ลำพัง รับคุ้มครองชั่วคราว หลัง ลูกสาวเสียชีวิตกระทันหัน แจ้งเลขที่บ้านผิด กู้ชีพไม่ทัน
“วราวุธ” ส่งทีม พม. ช่วยแม่ติดเตียงอยู่ลำพัง รับคุ้มครองชั่วคราว หลัง ลูกสาวเสียชีวิตกระทันหัน แจ้งเลขที่บ้านผิด กู้ชีพไม่ทัน
วันที่ 18 เมษายน 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ทางศูนย์เร่งรัดจัดการสวัสดิภาพประชาชน (ศรส.) กระทรวง พม. รายงานว่า ศรส.จังหวัดสมุทรปราการ ได้ลงพื้นที่เข้าไปช่วยเหลือครอบครัวของหญิงวัย 54 ปี ที่ประสบเหตุหายใจไม่ออก โทรแจ้งฉุกเฉิน แต่บอกบ้านเลขที่ผิด ทำให้เจ้าหน้าที่มาช่วยไม่ทัน จนเสียชีวิตภายในบ้าน และในบ้านยังพบหญิงชราป่วยติดเตียงอยู่เพียงลำพัง ที่จังหวัดสมุทรปราการ ระบุเมื่อวันที่ 16 เม.ย. 68 ศรส.จังหวัดสมุทรปราการพร้อมกับผู้ใหญ่บ้านและผู้ช่วยผู้ใหญ่บ้าน หญิงชรา อายุ 81 ปี เป็นผู้สูงอายุที่มีความพิการทางการเคลื่อนไหวหรือพิการทางร่างกาย ป่วยติดเตียง สามารถช่วยเหลือตัวเองได้บ้าง ปัจจุบันป่วยเป็นโรคหัวใจและความดันโลหิตสูง มีประวัติรับการรักษาอยู่ที่โรงพยาบาลบางพลี และโรงพยาบาลตำรวจ สามีเสียชีวิตแล้ว จึงได้อาศัยอยู่กับบุตรสาวเพียงลำพัง 2 คน ต่อมาบุตรสาวเสียชีวิตกระทันหันด้วยโรคประจำตัว หลังจากหายใจไม่ออกแล้วโทรแจ้งเหตุฉุกเฉิน แต่บอกบ้านเลขที่ผิด ทำให้เจ้าหน้าที่มาช่วยไม่ทัน ด้วยความที่หญิงชรามีความสัมพันธ์ที่ห่างเหินกับญาติพี่น้องมาเป็นระยะเวลานาน ทำให้ญาติพี่น้องซึ่งเป็นผู้สูงอายุทั้งหมด ไม่สามารถให้การอุปการะดูแลหญิงชราได้ เพราะมีภาระครอบครัวและปัญหาด้านสุขภาพ
ศรส. จังหวัดสมุทรปราการ จึงได้ให้ความช่วยเหลือเฉพาะหน้าในเรื่องการคุ้มครองสวัสดิภาพด้านที่อยู่อาศัยเป็นการชั่วคราว ซึ่งขณะนี้หญิงชราอยู่ในความคุ้มครองดูแลชั่วคราวในสถานคุ้มครองและพัฒนาคนพิการพระประแดง จังหวัดสมุทรปราการ กรมส่งเสริมและพัฒนาคุณภาพชีวิตคนพิการ (พก.) กระทรวง พม.  และมีการประสานกับเทศบาลเมืองบางแก้ว หน่วยงานด้านสาธารณสุข อาสาสมัครสาธารณสุขประจำหมู่บ้าน (อสม.) และอาสาสมัครพัฒนาสังคมและความมั่นคงของมนุษย์ (อพม.) เพื่อร่วมกันวางแผนการช่วยเหลือด้านสุขภาพและสุขภาวะอนามัย และในวันที่ 21 เม.ย.68 นี้ ทาง ศรส. จังหวัดสมุทรปราการ นัดประชุมหารือกับทีมสหวิชาชีพ และหน่วยงานที่เกี่ยวข้อง ที่สถานคุ้มครองและพัฒนาคนพิการพระประแดง เพื่อร่วมกันวางแผนการช่วยเหลือต่างๆ ในระยะยาว เนื่องจาก ขณะนี้หญิงชรายังไม่ให้การยินยอมในการเข้ารับการอุปการะในสถานคุ้มครองของทางราชการ ซึ่งหากได้รับการยินยอม ทางเจ้าหน้าที่ศูนย์บริการคนพิการจะส่งเรื่องไปยังกรม พก. เพื่อพิจารณาให้ความช่วยเหลือในการเข้ารับการอุปการะในสถานคุ้มครองของทางราชการต่อไป
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #สมุทรปราการ #ติดเตียง #ผู้สูงอายุ

ที่มา : https://www.thaigov.go.th/news/contents/details/95508