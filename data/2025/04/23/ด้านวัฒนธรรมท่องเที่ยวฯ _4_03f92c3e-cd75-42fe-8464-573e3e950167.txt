รัฐบาลไทย-ข่าวทำเนียบรัฐบาล-“รมว. ปุ๋ง” ชวนปักหมุด  Check in 7 งานสงกรานต์ยิ่งใหญ่ทั่วกรุงเทพฯ ชวนพี่น้องชาวไทย-นักท่องเที่ยวทั่วโลก สัมผัสเสน่ห์สงกรานต์ไทย ในกรุงเทพมหานคร 7 แห่ง


วันพฤหัสบดีที่ 17 เมษายน 2568
“รมว. ปุ๋ง” ชวนปักหมุด  Check in 7 งานสงกรานต์ยิ่งใหญ่ทั่วกรุงเทพฯ ชวนพี่น้องชาวไทย-นักท่องเที่ยวทั่วโลก สัมผัสเสน่ห์สงกรานต์ไทย ในกรุงเทพมหานคร 7 แห่ง
“รมว. ปุ๋ง” ชวนปักหมุด  Check in 7 งานสงกรานต์ยิ่งใหญ่ทั่วกรุงเทพฯ ชวนพี่น้องชาวไทย-นักท่องเที่ยวทั่วโลก สัมผัสเสน่ห์สงกรานต์ไทย ในกรุงเทพมหานคร 7 แห่ง
“รมว. ปุ๋ง” ชวนปักหมุด  Check in 7 งานสงกรานต์ยิ่งใหญ่ทั่วกรุงเทพฯ
ชวนพี่น้องชาวไทย-นักท่องเที่ยวทั่วโลก สัมผัสเสน่ห์สงกรานต์ไทย ในกรุงเทพมหานคร 7 แห่ง : เปิดประสบการณ์สุดประทับใจผ่านกิจกรรมวัฒนธรรมร่วมสมัย
การแสดงศิลปะไทย และขบวนพาเหรดสุดยิ่งใหญ่ ตอกย้ำความเป็นมรดกภูมิปัญญาทางวัฒนธรรม
ของมนุษยชาติที่ควรค่าแก่การอนุรักษ์และสืบสานสู่สายตาชาวโลก
(วันที่ 12 เมษายน 2568 เวลา 15.00 น.) นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม เป็นประธานในงานกิจกรรมประเพณีวันสงกรานต์ “สงกรานต์บ้านฉัน สีสัน สีลม”
ณ เวทีด้านหน้าธนาคารกรุงเทพ ถนนสีลม เขตบางรัก กรุงเทพมหานคร โดยบรรยากาศเป็นไปอย่างครึกครื้นและสนุกสนาน
นางสาวสุดาวรรณฯ กล่าวเชิญชวนพี่น้องประชาชนชาวไทยและนักท่องเที่ยวชาวต่างชาติทุกท่านมาร่วมสืบสานประเพณีไทยในงานสงกรานต์ประจำที่สีลมปีนี้ ซึ่งจัดขึ้นระหว่างวันที่ 12 - 14 เมษายน 2568 โดยมีหลากหลายกิจกรรมให้ร่วมสนุกตลอดทั้งวันอย่างจุใจ อาทิ การแสดงต่าง ๆ ได้แก่ กลองไทยฉลองชัยสุวรรณภูมิ ผสานการแสดง Water Drum LED การแสดงไทยดีเจ การแสดง DJ.Spin จาก เคน ภูภูมิ พงศ์ภาณุ การแสดง “Amazing Bangkok Songkran” การแสดง DJ. BATTLE (INTER : THAI) “Amazing Bangkok Songkran Dance” และการแสดงศิลปวัฒนธรรม จากสำนักวัฒนธรรม กีฬา และการท่องเที่ยว กรุงเทพมหานคร การรดน้ำดำหัวผู้ใหญ่
รวมถึงการแสดงศิลปวัฒนธรรมไทย ได้แก่ แม่ไม้มวยไทย กระบี่กระบอง และ วงดนตรี โปงลาง โนราโขนและโปงลาง Mini Concert จาก ปอ (อรรณพ ทองบริสุทธิ์) และเป๊กกี้ ศรีธัญญา (ดรุณี สุทธิพิทักษ์) และกิจกรรมสำคัญ (highlight) ที่ไม่ควรพลาด ได้แก่ PRIDE PARADE “สงกรานต์บ้านฉัน สีสัน สีลม” จำนวน 5 ขบวน และการประกวด Miss Amazing Bangkok Queen Songkran 2025 จัดขึ้นวันที่ 14 เมษายน 2568 นี้
นางสาวสุดาวรรณฯ กล่าวต่อว่า สำหรับงานวันสงกรานต์ 2568 ในกรุงเทพมหานคร ยังมีพื้นที่ให้ประชาชนร่วมกิจกรรมอีกมากมาย ดังนี้ 1.กิจกรรมประเพณีวันสงกรานต์ “สงกรานต์บ้านฉัน สีสันแบบไทย สุขไกลทั่วโลก” ณ วัดสุทัศนเทพวรารามราชวรมหาวิหาร ระหว่างวันที่ 12 - 15 เมษายน 2568 มีกิจกรรมต่าง ๆ ที่น่าสนใจ อาทิ วันที่ 12 เมษายน 2568 พบกับการประกวดก่อพระเจดีย์ทรายและพานรดน้ำสงกรานต์ พร้อมการแสดงลิเกทรงเครื่องและศิลปินรุ่นใหม่ Golden Song  วันที่ 13 เมษายน 2568 พบกับพิธีเปิดงานโดยรัฐมนตรีฯ หรือผู้แทน กิจกรรมสรงน้ำพระสงฆ์ 9 รูป และการแสดงละครนอกเรื่อง "คาวี"  วันที่ 14 เมษายน 2568
พบกับการแสดงหุ่นกระบอก ตอน ลักษณวงศ์ และการแสดงเรื่อง “ฤทัยบดี” และ  วันที่ 15 เมษายน 2568 พบกับการแสดงมหรสพ "โขน ตอน สำมนักขาขึ้นหึง" และการแสดงจากนายพิเชษฐ์ เอี่ยมชาวนา ศิลปินแห่งชาติ สาขาศิลปะการแสดง (การแสดงพื้นบ้าน - เพลงฉ่อย) พุทธศักราช 2566 (น้าโย่ง น้าพวง น้านงค์) อีกทั้งในตลอด 4 วันนี้ จะได้รับชมกิจกรรมสาธิตต่าง ๆ อาทิ การสาธิตการทำเครื่องหอมไทย การสาธิตการทำข้าวแช่ การสาธิตการกวนกาละแม การสาธิตการทำขนม 4 ถ้วย การสาธิตการทำตุงและตั๊กแตนจากใบตาล การสาธิตการทำผลิตภัณฑ์จากใบตองตึง การสาธิตการทำเครื่องเงิน และการสาธิตของเล่นเด็กไทยสมัยโบราณ
2.งานกิจกรรม “สงกรานต์มหาบันเทิง 2568” ณ ศูนย์การค้าเซ็นทรัลเวิร์ลด์ (Central World)  ระหว่างวันที่ 11 - 16 เมษายน 2568 มีกิจกรรมต่าง ๆ ที่น่าสนใจ อาทิ  วันที่ 11 เมษายน 2568 พบกับการแสดงดนตรีไทยจากคณะนักศึกษามหาวิทยาลัยราชภัฏวไลยอลงกรณ์ ในพระบรมราชชูปถัมภ์ การแสดงจากเครือข่ายศิลปวัฒนธรรมอุดมศึกษา ภาคกลาง การแสดงรำไทยจากสถาบันบ้านนาฏศิลป์ไทย และการแสดงจากวง Y2Z  วันที่ 12 เมษายน 2568 พบกับการแสดงสืบสานตำนวนศิลป์ : โขน จากสมาคมเยาวชนจิตอาสาพัฒนา การแสดงแฟชั่นโชว์ผ้าขาวม้าและชุดลายดอก และร่วมชมกิจกรรมเริงรื่นชื่นสงกรานต์ จากกระทรวงวัฒนธรรม และการแสดงจากวง G-ERA วันที่ 13 เมษายน 2568 พบกับการรับชมการแสดงดนตรีไทยจากองค์กรเด็กเยาวชนจิตอาสาทำความดีอนุรักษ์วัฒนธรรมเพื่อสังคม และการแสดง Highlight เดินขบวนสงกรานต์มหาบันเทิง และการแสดงจากศิลปินค่าย Level8 Entertainment  วันที่ 14 เมษายน 2568 พบกับชุดการแสดง “เพลงไทยและวัฒนธรรมการละเล่นพื้นบ้าน จาก Voice Academy” การแสดง Mini Concert โดยบิวกิ้น (พุฒิพงศ์ อัสสรัตนกุล) และการแสดงจาก projext52 วันที่ 15 เมษายน 2568 พบกับการแสดงกลองสะบัดชัยจากสมาคมเยาวชนจิตอาสาพัฒนา การแสดงแฟชั่นชุดไทยประยุกต์จากมารยาท และการแสดงจากวง ISTHEPRINT และ  วันที่ 16 เมษายน 2568 พบกับการแสดง Happy Songkran Show จาก Dream Catchers Studio การแสดงจากวง E.B.O. Voice Studio พร้อมด้วยวง Sucrose วง STAR BOY และวง Sweezdream
3. งาน “MAHA SONGKARN WORLD WATER FESTIVAL 2025 สงกรานต์บ้านฉัน ณ ศูนย์การค้าแฟชั่น ไอส์แลนด์” ระหว่างวันที่ 12 – 14 เมษายน 2568 มีกิจกรรมต่าง ๆ อาทิ  วันที่ 12 เมษายน 2568 พบกับกิจกรรมรดน้ำขอพรผู้สูงอายุในพื้นที่เขตคันนายาว พร้อมด้วยพิธีมอบเกียรติบัตร “ผู้สูงอายุสุขภาพดี” 50 คน และการประกวดหนูน้อยสงกรานต์คันนายาว  วันที่ 13 เมษายน 2568 พบกับพิธีเปิดงาน Maha Songkran World Water Festival 2025 สงกรานต์บ้านฉัน ณ ศูนย์การค้าแฟชั่น ไอส์แลนด์ พร้อมด้วย การแสดงจากนายพิเชษฐ์ เอี่ยมชาวนา ศิลปินแห่งชาติ สาขาศิลปะการแสดง (การแสดงพื้นบ้าน - เพลงฉ่อย) พุทธศักราช 2566 (น้าโย่ง น้าพวง น้านงค์) การแสดงจินตลีลา ในชื่อชุด สุขใจ สงกรานต์ไทยบ้านฉัน และการแสดง Mini Concert โดยเปา (กิ่งกาญจน์ ส่องสว่าง) และเต๋า (ทัศนัย กิตติรุ่งสุวรรณ) และ วันที่ 14 เมษายน 2568 พบกับการแสดงศิลปวัฒนธรรมร่วมสมัย “การแสดงศิลปะแม่ไม้มวยไทย” การแสดงของนักร้องเพลงไทย-สากล จากสมาคมเพลงไทยสากล และการแสดง Mini Concert จาก หมอลำไอดอล (อ๊อฟ สุรพล) และไรอัล ไมค์หมดหนี้ (ไรอัล กาจบัณฑิต)
4.งานสงกรานต์สยามผ้าขาวม้า สาดสนุก สุดอะเมซิ่ง ณ สยามสแควร์ ระหว่างวันที่ 13 - 15 เมษายน 2568 มีกิจกรรมต่าง ๆ อาทิ  วันที่ 13 เมษายน 2568 พบกับขบวนแห่งสรงน้ำพระ และเวทีเคลื่อนที่พร้อมการแสดงจากนิสิตจุฬาลงกรณ์มหาวิทยาลัย การแสดงจากวง IN FIN PROOF จากรายการ THAILAND BAND WARS วง Not Minor และวง Sweezdream และการแสดง Mini Concert จาก วง Chilax วง Slapkiss และวง 4EVE  วันที่ 14 เมษายน 2568 พบกับแฟชั่นโชว์ผ้าขาวม้าชุด Wet & Wow Runway พร้อมด้วยการแสดงจากวง Boys จากรายการ THAILAND BAND WARS วงเมโลสราญ และวง ZanniBrass และการแสดง Mini Concert จากวง MINDY วง ASIA7 และวง ATLAS และ (3) วันที่ 15 เมษายน 2568 พบกับกิจกรรม Flash Mob พร้อมด้วยการแสดงจากวง DMT จากรายการ THAILAND BAND WARS และการแสดง Mini Concert จาก Benz KhaoKhwan / Earth Patravee / FLI : PxProject M.O.N. และ MAIYARAP
5. งาน “MAHASONGKARN WORLD WATER FESTIVAL 2025 สงกรานต์บ้านฉัน ณ ศูนย์การค้าสามย่านมิตรทาวน์ เขตปทุมวัน” ระหว่างวันที่ 13 - 14 เมษายน 2568 มีกิจกรรมต่าง ๆ อาทิ  วันที่ 13 เมษายน 2568 พบกับการแสดงวงดนตรีโดยเยาวชน พร้อมด้วยการแสดงจากศิลปินรับเชิญ INDIGO และ PiXXiE และการแสดงจาก DJ PY ตลอดจนการแสดงศิลปวัฒนธรรม “การแสดงศิลปะแม่ไม้มวยไทย” และการแสดงศิลปวัฒนธรรมร่วมสมัยจินตลีลา “การแสดงสงกรานต์บ้านฉัน”  วันที่ 14 เมษายน 2568 พบกับการแสดงวงดนตรีโดยเยาวชน พร้อมด้วยการแสดงจากศิลปินรับเชิญ NEVONE และ Proxie ตลอดจนการแสดงศิลปวัฒนธรรม “การแสดงรำกลองยาววันสงกรานต์” และการแสดงศิลปวัฒนธรรมร่วมสมัยจินตลีลา “การแสดงสงกรานต์บ้านฉัน” และ  วันที่ 15 เมษายน 2568 พบกับการแสดงวงดนตรีโดยเยาวชน พร้อมด้วยการแสดงจากศิลปินรับเชิญ ZOLAR และ ATLAS ตลอดจนการแสดงศิลปวัฒนธรรมร่วมสมัย “การแสดงการละเล่นไทย 4 ภาค” และการแสดงศิลปวัฒนธรรมร่วมสมัยจินตลีลา “การแสดงสงกรานต์บ้านฉัน” อีกทั้งมีกิจกรรมที่จัดตลอด 3 วัน ได้แก่ กิจกรรมสรงน้ำพระประจำวันเกิดเพื่อความเป็นสิริมงคล กิจกรรม Super Thai Workshop และกิจกรรมก่อเจดีย์/ปราสาททราย
6. งาน “ICONSIAM THAICONIC SONGKRAN CELEBNRATION 2025” The legendary Festival of Waters สาดสนุกมหาสงกรานต์ สายธารแห่งเสน่ห์ไทย ณ ริเวอร์ พาร์ค ไอคอนสยาม ระหว่างวันที่ 10 - 16 เมษายน 2568 มีกิจกรรมต่าง ๆ โดยรวม อาทิ  พิธีเปิดงาน “ICONSIAM THAICONIC SONGKRAN CELEBNRATION 2025”  Mini Concert จากศิลปินชื่อดัง ขบวนนางสงกรานต์ อิงฟ้า-ชาล็อต หมิว-ลีน่า และชมพู่ อารยา  กิจกรรมรดน้ำดำหัว  การแสดงวัฒนธรรม และ (6) การแสดงคอนเสิร์ตจากศิลปินที่มีชื่อเสียงตั้งแต่เวลา 18.00 - 21.00 น.
นางสาวสุดาวรรณ กล่าวต่อว่า รัฐบาล และทุกภาคส่วน ร่วมบูรณาการในการส่งเสริมประเพณีสงกรานต์ โดยจัดงาน "เย็นทั่วหล้ามหาสงกรานต์" ทั่วประเทศ เพื่อส่งเสริมประเพณีไทย นำเสนอความงดงามของวัฒนธรรมไทยและต้อนรับนักท่องเที่ยวจากทั่วทุกมุมโลก มาร่วมสัมผัสประสบการณ์สงกรานต์และร่วมเฉลิมฉลองเทศกาลนี้อย่างยิ่งใหญ่ไปด้วยกัน และมีความคาดหวังผลในการส่งเสริมประเพณีสงกรานต์ในปีนี้ ให้คนไทยทั่วโลกภาคภูมิใจและร่วมสืบสานประเพณีสงกรานต์ มรดกภูมิปัญญาทางวัฒนธรรมของมนุษยชาติ พร้อมยกระดับประเพณีสงกรานต์สู่ World Event เป็นหมุดหมายของนักท่องเที่ยวทั่วโลก โดยมีการคาดการณ์ว่าจะสร้างรายได้จากงานเทศกาลสงกรานต์ 2568 นี้ ได้ถึง 26,500 ล้านบาท อีกทั้งจะมีนักท่องเที่ยวต่างชาติเดินทางมาร่วมงานถึง 476,000 คน และมีจำนวนนักท่องเที่ยวไทยเพิ่มขึ้นประมาณ 4,418,500 คน
สุดท้ายนี้ นางสาวสุดาวรรณ ฝากถึงพี่น้องประชาชนและนักท่องเที่ยวว่าประเพณีสงกรานต์เป็นมรดกทางวัฒนธรรมของไทยที่มีความหมายมากกว่าการเล่นน้ำ แต่เป็นเทศกาลแห่งความรัก ความกตัญญู และความอบอุ่นของครอบครัว ซึ่งควรค่าแก่การส่งต่อไปสู่สายตาชาวโลก "สงกรานต์ไทยคือมรดกทางวัฒนธรรมที่ควรค่าแก่การอนุรักษ์และสืบทอดให้คนรุ่นหลัง เราต้องการให้สงกรานต์เป็นเทศกาลที่ทุกคนต้องมาเยือน อย่างน้อยครั้งหนึ่งในชีวิต"
กระทรวงวัฒนธรรมขอเชิญชวนทุกท่านเตรียมตัวให้พร้อมกับสงกรานต์ 2568 ซึ่งจะเป็นเทศกาลที่มอบประสบการณ์สุดประทับใจให้แก่ทั้งคนไทยและชาวโลก ติดตามรายละเอียดเพิ่มเติมได้ที่ เว็บไซต์กรมส่งเสริมวัฒนธรรม: www.culture.go.th หรือ Facebook กรมส่งเสริมวัฒนธรรม

ที่มา : https://www.thaigov.go.th/news/contents/details/95469