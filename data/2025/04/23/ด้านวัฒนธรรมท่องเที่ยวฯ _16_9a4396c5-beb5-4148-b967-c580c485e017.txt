รัฐบาลไทย-ข่าวทำเนียบรัฐบาล-ผช.รมว.กก. ร่วมหารือการส่งเสริมการท่องเที่ยวไทย - มณฑลหูหนาน ร่วมกับรองผู้ว่าราชการมณฑลหูหนาน และนายกสมาคมเศรษฐกิจไทย–จีน 


วันอังคารที่ 22 เมษายน 2568
ผช.รมว.กก. ร่วมหารือการส่งเสริมการท่องเที่ยวไทย - มณฑลหูหนาน ร่วมกับรองผู้ว่าราชการมณฑลหูหนาน และนายกสมาคมเศรษฐกิจไทย–จีน
ผช.รมว.กก. ร่วมหารือการส่งเสริมการท่องเที่ยวไทย - มณฑลหูหนาน ร่วมกับรองผู้ว่าราชการมณฑลหูหนาน และนายกสมาคมเศรษฐกิจไทย–จีน
วันที่ 21 เมษายน 2568 รัฐมนตรีว่าการกระทรวงการท่องเที่ยวและกีฬามอบหมายให้นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ พร้อมด้วยนางณัฏฐิรา แพงคุณ รองอธิบดีกรมการท่องเที่ยว นายเศกสันฐ์ ง้าวสุวรรณ์ ผู้ช่วยปลัดกระทรวงการท่องเที่ยวและกีฬา เข้าร่วมหารือกับนายเจียง ตี เฟย รองผู้ว่าราชการมณฑลหูหนาน สาธารณรัฐประชาชนจีน และนายเซียว กว๋อ กัง นายกสมาคมพัฒนาเศรษฐกิจไทย–จีน-ตงเหม็ง เพื่อหารือการส่งเสริมความร่วมมือด้านการท่องเที่ยวไทย - มณฑลหูหนาน ณ ห้องประชุม 1 ชั้น 2 กระทรวงการท่องเที่ยวและกีฬา
การหารือดังกล่าว มีวัตถุประสงค์เพื่อส่งเสริมความสัมพันธ์ไทย-จีน และเสริมสร้างความร่วมมือด้านการท่องเที่ยวเชิงวัฒนธรรม กีฬา และการท่องเที่ยวเชิงการแพทย์ รวมถึงการพัฒนาเส้นทางท่องเที่ยวใหม่ระหว่างกัน การส่งเสริมการใช้มาตรฐานการท่องเที่ยวไทย 56 มาตรฐาน (Thailand Tourism Standard) และการสนับสนุนการถ่ายทำภาพยนตร์ในไทย ในโอกาสนี้ นายจักรพล ตั้งสุทธิธรรม ได้นำเสนอการสนับสนุนให้เกิดการยกระดับบ้านพี่เมืองน้องระหว่างไทย-จีน แนวคิดการแลกเปลี่ยนองค์ความรู้และแนวปฏิบัติที่ดี (Best Practices) ด้านการบริหารจัดการแหล่งท่องเที่ยวระดับ 5A ของจีน เพื่อยกระดับแหล่งท่องเที่ยวไทยสู่การเป็นแหล่งท่องเที่ยวคุณภาพสูงบนพื้นฐานของการพัฒนาอย่างยั่งยืน พร้อมเสนอแนวทางการพัฒนาโครงการและเส้นทางท่องเที่ยววัฒนธรรมร่วมกัน อีกทั้งได้นำเสนอถึงการพัฒนาบัตร ตม. 6 ออนไลน์ (TDAC) ที่จะเริ่มใช้ในเดือนพฤษภาคมนี้ เพื่ออำนวยความสะดวกให้กับนักท่องเที่ยวชาวต่างชาติอีกด้วย
นอกจากนี้ สองฝ่ายรับทราบแนวทางการส่งเสริมการเชื่อมโยงระหว่างไทย–จีน โดยเฉพาะในช่วงฤดูร้อนของจีน (กรกฎาคม - สิงหาคม) เพื่อมาท่องเที่ยวในไทยในช่วง Green Season รวมถึงการขยายเส้นทางบินสู่เมืองรอง และส่งเสริมการเชื่อมโยงด้านคมนาคม โดยเฉพาะการประชาสัมพันธ์ท่าอากาศยานในภูมิภาคของไทย เพื่อรองรับการกระจายนักท่องเที่ยวและสนับสนุนการเติบโตของอุตสาหกรรมการท่องเที่ยวอย่างรวดเร็ว ในโอกาสนี้ ได้เชิญชวนให้ไทยไปเยี่ยมเยือนมณฑลหูหนาน ซึ่งเป็นพื้นที่ท่องเที่ยวที่ได้รับความนิยมเป็นอย่างมากในปัจจุบัน โดยเฉพาะอย่างยิ่งอุทยานแห่งชาติจางเจียเจี้ย
ทั้งนี้ ตั้งแต่วันที่ 1 มกราคม – 13 เมษายน 2568 ประเทศไทยได้ต้อนรับนักท่องเที่ยวต่างชาติรวม 10.73 ล้านคน ในจำนวนนี้เป็นนักท่องเที่ยวชาวจีน 1.47 ล้านคน คิดเป็นร้อยละ 13.69 ของนักท่องเที่ยวทั้งหมด โดยจีนยังคงเป็นประเทศที่มีจำนวนนักท่องเที่ยวเดินทางเข้าไทยมากที่สุด เป็นผลจากมาตรการยกเว้นการตรวจลงตราซึ่งมีผลบังคับใช้ตั้งแต่วันที่ 1 มีนาคม 2567 และการที่รัฐบาลจีนประกาศยกเว้นวีซ่าให้แก่นักท่องเที่ยวชาวไทยเช่นกัน ซึ่งมีส่วนสำคัญในการกระตุ้นการเดินทางและกระชับความสัมพันธ์ระหว่างประชาชนทั้งสองประเทศ

ที่มา : https://www.thaigov.go.th/news/contents/details/95585