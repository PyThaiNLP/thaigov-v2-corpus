รัฐบาลไทย-ข่าวทำเนียบรัฐบาล-นายกฯ ขอบคุณทุกภาคส่วน ดูแลช่วงสงกรานต์ตามข้อสั่งการใน ครม. หลังยอด 7 วันอันตรายลดลงกว่าปีที่แล้วกว่า 25% ย้ำขอให้ใช้เป็นต้นแบบมาตรการรักษาความปลอดภัย ดูแลพี่น้องประชาชนในทุกเทศกาล


วันเสาร์ที่ 19 เมษายน 2568
19/04/2568
พิมพ์
นายกฯ ขอบคุณทุกภาคส่วน ดูแลช่วงสงกรานต์ตามข้อสั่งการใน ครม. หลังยอด 7 วันอันตรายลดลงกว่าปีที่แล้วกว่า 25% ย้ำขอให้ใช้เป็นต้นแบบมาตรการรักษาความปลอดภัย ดูแลพี่น้องประชาชนในทุกเทศกาล
นายกฯ ขอบคุณทุกภาคส่วน ดูแลช่วงสงกรานต์ตามข้อสั่งการใน ครม. หลังยอด 7 วันอันตรายลดลงกว่าปีที่แล้วกว่า 25% ย้ำขอให้ใช้เป็นต้นแบบมาตรการรักษาความปลอดภัย ดูแลพี่น้องประชาชนในทุกเทศกาลชี้ยังต้องเข้มถึงสิ้นเดือนในงานวันไหลจังหวัดต่าง ๆ
วันนี้ (19 เมษายน 2568) นายจิรายุ ห่วงทรัพย์ ที่ปรึกษาของนายกรัฐมนตรี เปิดเผยว่า นายกรัฐมนตรีได้รับรายงานสถิติอุบัติเหตุทางถนนและการบังคับใช้กฎหมาย ช่วงเทศกาลสงกรานต์ 2568 ในช่วง 7 วันอันตราย (10 - 17เมษายน) พบว่าสถิติการเกิดอุบัติเหตุ ผู้บาดเจ็บลดลงมากกว่า 27% ส่วนสถิติผู้เสียชีวิตลดลงกว่า 8% เมื่อเปรียบเทียบกับสงกรานต์ 3 ปีย้อนหลัง ถือเป็นความสำเร็จที่เป็นไปตามเป้าหมายและข้อสั่งการของนายกรัฐมนตรีในที่ประชุมคณะรัฐมนตรีก่อนเทศกาล
ทั้งนี้ นายกรัฐมนตรี ขอขอบคุณทุกภาคส่วนที่เสียสละปฏิบัติหน้าที่ดูแลความปลอดภัยประชาชนอย่างเข้มแข็งในช่วงเทศกาลสงกรานต์ที่ผ่านมา ชูความสำเร็จครั้งนี้ ใช้เป็นต้นแบบมาตรการรักษาความปลอดภัยในช่วงเทศกาลสำคัญอื่น ๆ ของประเทศ เพื่อให้ตัวเลขอุบัติเหตุ ผู้บาดเจ็บ และผู้เสียชีวิตลดลงอย่างต่อเนื่องในระยะยาว
นายจิรายุ กล่าวต่อไปว่า จากข้อมูลกรมป้องกันและบรรเทาสาธารณภัย (ปภ.) ร่วมกับสำนักงานตำรวจแห่งชาติ (ตร.) ได้รายงานว่าในวันที่ 17 เม.ย. 68 ซึ่งเป็นวันที่ 7 ของช่วงควบคุมเข้มข้น พบว่าลดลงอย่างมีนัยสำคัญมีการเกิดอุบัติเหตุจำนวน 147 ครั้ง ลดลงกว่าวันเดียวกันของสงกรานต์ปีที่แล้วจำนวน 77 ครั้ง (ลดลง 34.38%)
ซึ่งปีนี้เมื่อรวม 7 วันเกิดอุบัติเหตุ 1,538 ครั้ง ลดลงจากค่าเฉลี่ยสงกรานต์ 3 ปีย้อนหลัง 516 ครั้ง (ลดลง 25.12%) ซึ่งเป็นไปตามเป้าหมาย โดยจังหวัดที่เกิดอุบัติเหตุสะสม มากที่สุด คือ พัทลุง (63 ครั้ง) รองลงมา คือ ลำปาง (52 ครั้ง) และนราธิวาส (49 ครั้ง)ส่วนสถิติผู้บาดเจ็บ มีจำนวน 145 คน ลดลงกว่าวันเดียวของสงกรานต์ 67 จำนวน 79 คน (35.27%) รวม 7 วัน มีผู้บาดเจ็บ 1,495 ราย ลดลงจากค่าเฉลี่ยสงกรานต์ 3 ปีย้อนหลัง 550 คน (ลดลง 26.89%) สำเร็จตามค่าเป้าหมาย โดยจังหวัดที่มีผู้บาดเจ็บสะสมสูงสุด คือ พัทลุง (61 คน) รองลงมา คือ ลำปาง (58 คน) และนราธิวาส (53 คน) ขณะที่สถิติผู้เสียชีวิต มีจำนวน 22 ราย ลดลงกว่าวันเดียวกันของสงกรานต์ 67 จำนวน 6 ราย (ลดลง 21.43%) รวม7วัน มีผู้เสียชีวิต 253 ราย ลดลงจากค่าเฉลี่ยสงกรานต์ 3 ปีย้อนหลัง 23 ราย (ลดลง 8.33 %) สำเร็จตามค่าเป้าหมาย โดยจังหวัดที่มีผู้เสียชีวิตสะสมสูงสุด คือ กรุงเทพมหานคร (19 ราย) รองลงมา คือ สระแก้ว เชียงราย พิษณุโลก (10 ราย) และนครราชสีมา (9 ราย)
สำหรับสถิติการบังคับใช้กฎหมาย 10 ข้อหาหลักด้านความปลอดภัยทางถนน จากระบบ PTM และ CRIMES  รวม 7 วัน (วันที่ 11 - 17 เม.ย. 68) รวมทั้งสิ้น 609,887 ราย โดยข้อหาสำคัญ ได้แก่ ขับรถในขณะเมาสุรา (21,299 ราย) ขับรถเร็ว (164,036 ราย) ไม่สวมหมวกนิรภัย (141,992 ราย) ไม่รัดเข็มขัดนิรภัย (32,616 ราย) และย้อนศร (14,538 ราย)
“จากข้อมูลทั้งหมด สะท้อนให้เห็นถึงความสำเร็จของมาตรการที่ภาครัฐได้ดำเนินการอย่างจริงจังและต่อเนื่อง ซึ่งนำไปสู่การลดสถิติอุบัติเหตุและการสูญเสียในช่วงเทศกาลได้อย่างมีประสิทธิภาพ รัฐบาลพร้อมเดินหน้าพัฒนานโยบายด้านความปลอดภัยอย่างรอบด้าน และเชื่อมั่นว่าความร่วมมือจากทุกภาคส่วนจะมีส่วนสำคัญในการผลักดันให้สังคมไทยเป็นสังคมที่ปลอดภัยอย่างยั่งยืนต่อไป ทั้งนี้ นายกรัฐมนตรีกล่าวว่าเทศกาลสงกรานต์ในหลายพื้นที่ยังคงมีอย่างต่อเนื่องตั้งแต่วันนี้ไปจนถึงสิ้นเดือนในวันไหลของจังหวัดต่าง ๆ ขอให้เจ้าหน้าที่อำนวยความสะดวกและดูแลป้องกันและลดการเกิดอุบัติเหตุ ตามข้อสั่งการของนายกรัฐมนตรีต่อไป” นายจิรายุ กล่าว

ที่มา : https://www.thaigov.go.th/news/contents/details/95517