รัฐบาลไทย-ข่าวทำเนียบรัฐบาล-เตรียมจองซื้อ “หุ้นกู้ดิจิทัล SCGP” บนแอปฯ “เป๋าตัง” ให้สิทธิผู้ถือหุ้นกู้ดิจิทัล SCGP จองซื้อก่อนเป็นครั้งแรก เปิดจอง มิ.ย. 68 นี้


วันอังคารที่ 22 เมษายน 2568
22/04/2568
พิมพ์
เตรียมจองซื้อ “หุ้นกู้ดิจิทัล SCGP” บนแอปฯ “เป๋าตัง” ให้สิทธิผู้ถือหุ้นกู้ดิจิทัล SCGP จองซื้อก่อนเป็นครั้งแรก เปิดจอง มิ.ย. 68 นี้
SCGP จับมือ ธนาคารกรุงไทย เตรียมเสนอขาย “หุ้นกู้ดิจิทัล SCGP” อายุ 3 ปี 11 เดือน 19 วัน บนแอปฯ เป๋าตัง วงเงิน 2,000 ล้านบาท อัตราดอกเบี้ยคงที่ รับดอกเบี้ยทุก 6 เดือน “จองก่อน ได้ก่อน” เปิดจองซื้อต้นเดือนมิถุนายน 2568
SCGP จับมือ ธนาคารกรุงไทย เตรียมเสนอขาย “หุ้นกู้ดิจิทัล SCGP” อายุ 3 ปี 11 เดือน 19 วัน บนแอปฯ เป๋าตัง วงเงิน 2,000 ล้านบาท อัตราดอกเบี้ยคงที่ รับดอกเบี้ยทุก 6 เดือน ให้สิทธิผู้ถือหุ้นกู้ดิจิทัล SCGP จองซื้อก่อน เปิดโอกาสลงทุนกับผู้นำด้านบรรจุภัณฑ์ครบวงจรในภูมิภาคอาเซียน เริ่มต้นเพียง 10,000 บาท “จองก่อน ได้ก่อน” เปิดจองซื้อต้นเดือนมิถุนายน 2568
นายวิชาญ จิตร์ภักดี ประธานเจ้าหน้าที่บริหาร บริษัทเอสซีจี แพคเกจจิ้ง จำกัด (มหาชน) หรือSCGP เปิดเผยว่า SCGP ร่วมมือกับธนาคารกรุงไทย เตรียมออกและเสนอขาย “หุ้นกู้ดิจิทัล SCGP” ผ่านบริการซื้อขายหุ้นกู้บนแอปพลิเคชัน “เป๋าตัง” วงเงินรวมไม่เกิน 2,000 ล้านบาท ครั้งนี้เป็นครั้งที่ 2 ที่บริษัทจะออกและเสนอขายหุ้นกู้ดิจิทัล ซึ่งมีความพิเศษเพิ่มขึ้นจากครั้งก่อนด้วยการให้สิทธิแก่ผู้ถือหุ้นกู้ดิจิทัล SCGP256A จองซื้อหุ้นกู้ดิจิทัลครั้งใหม่ได้ก่อน โดยหุ้นกู้ดิจิทัลแบ่งการเสนอขายเป็น 3 ช่วง ได้แก่ ช่วงที่ 1 สำหรับผู้ถือหุ้นกู้ดิจิทัล SCGP256A จองซื้อขั้นต่ำ 1,000,000 บาท ช่วงที่ 2 สำหรับผู้ถือหุ้นกู้ดิจิทัล SCGP256A จองซื้อขั้นต่ำเพียง 10,000 บาท และ ช่วงที่ 3  สำหรับผู้ลงทุนทั่วไป สามารถจองซื้อขั้นต่ำ 10,000 บาท การจัดสรรแบบ “จองก่อน ได้ก่อน” จนกว่าหุ้นกู้จะเต็มจำนวนในแต่ละช่วงการจองซื้อ โดยคาดว่าทั้ง 3 ช่วงจะเปิดจองซื้อต้นเดือนมิถุนายนนี้
หุ้นกู้ดิจิทัล SCGP เป็นหุ้นกู้ชนิดระบุชื่อผู้ถือ ประเภทไม่ด้อยสิทธิ ไม่มีประกัน และมีผู้แทนผู้ถือหุ้นกู้ เป็นหุ้นกู้ที่คนไทยทุกคนเข้าถึงได้ สามารถซื้อขายแบบเรียลไทม์ 24 ชั่วโมง เพื่อเป็นทางเลือกในการลงทุนที่ต้องการผลตอบแทนสม่ำเสมอ ในระยะเวลาลงทุนเพียง 3 ปี 11 เดือน 19 วัน อัตราดอกเบี้ยคงที่ รับดอกเบี้ยทุก 6 เดือน สำหรับอัตราดอกเบี้ยและวันจองซื้อที่แน่นอนจะแจ้งให้ทราบอีกครั้ง โดยหุ้นกู้ดิจิทัล SCGP ได้รับการจัดอันดับความน่าเชื่อถือที่ระดับ “A(tha)” โดย บริษัท ฟิทช์ เรทติ้งส์ (ประเทศไทย) จำกัด เมื่อวันที่ 20 มกราคม 2568 สะท้อนถึงธุรกิจที่แข็งแกร่งในฐานะผู้ให้บริการด้านบรรจุภัณฑ์ครบวงจรในภูมิภาคอาเซียน และสถานะทางการเงินที่แข็งแกร่ง มีกระแสเงินสดสม่ำเสมอ
นายวิชาญ กล่าวต่อว่า SCGP ได้เดินหน้ากลยุทธ์หลักเพื่อการเติบโตอย่างมีคุณภาพ ด้วยการเพิ่มความสามารถทำกำไร โดยมุ่งสร้างการเติบโตในบรรจุภัณฑ์ที่เชื่อมโยงกับผู้บริโภคในภูมิภาคอาเซียนที่ความต้องการบรรจุภัณฑ์มีการเติบโตที่ดีต่อเนื่อง การเพิ่มประสิทธิภาพการผลิตในห่วงโซ่อุปทาน โดยนำเทคโนโลยี ปัญญาประดิษฐ์ (AI) และ Data Analytic การพัฒนานวัตกรรมและโซลูชันและสร้างประสบการณ์ที่ดีแก่ลูกค้า รวมถึงการขับเคลื่อน ESG ตามหลักเศรษฐกิจหมุนเวียน ซึ่งการออกหุ้นกู้ครั้งนี้ จะช่วยเสริมศักยภาพในการดำเนินกลยุทธ์ของบริษัทให้เติบโตและแข็งแกร่ง รวมถึงช่วยให้การบริหารจัดการสภาพคล่องทางการเงินให้อยู่ในระดับที่เหมาะสม เพื่อบรรลุเป้าหมายธุรกิจทั้งในระยะสั้นและระยะยาว
นายรวินทร์ บุญญานุสาสน์ ผู้บริหารสายงานธุรกิจตลาดเงินตลาดทุน ธนาคารกรุงไทย เปิดเผยว่า ความร่วมมือกับ SCGP ในครั้งนี้ นับเป็นการต่อยอดความสำเร็จด้านการพัฒนาผลิตภัณฑ์การลงทุนบนช่องทางดิจิทัลของธนาคาร เพื่อยกระดับตลาดทุนไทย ส่งเสริมให้คนไทยสามารถเข้าถึงการลงทุนได้ทั่วถึง สะดวก รวดเร็ว และปลอดภัย ตอบโจทย์เป้าหมายการพัฒนาอย่างยั่งยืน (SDGs) ของสหประชาชาติ  โดยหุ้นกู้ดิจิทัลบนแอปฯ เป๋าตัง อำนวยความสะดวกให้ผู้ลงทุนซื้อขายได้แบบเรียลไทม์ตลอด 24 ชั่วโมง ได้รับหุ้นกู้ทันทีที่ซื้อและได้รับเงินทันทีที่ขาย แสดงข้อมูลการถือครองหุ้นกู้ ราคาซื้อขาย ครบจบในที่เดียว ตอบโจทย์การออมและการลงทุน  เพื่อต่อยอดความมั่นคงทางการเงินให้อย่างยั่งยืน
“ธนาคารเชื่อมั่นว่า หุ้นกู้ดิจิทัล SCGP จะได้รับความสนใจจากผู้ลงทุน เพราะเป็นธุรกิจที่มีศักยภาพ มีโอกาสเติบโต และให้ผลตอบแทนสม่ำเสมอ โดย SCGP เป็นหนึ่งในผู้นำด้านโซลูชันบรรจุภัณฑ์แบบครบวงจรในภูมิภาค ด้วยนวัตกรรมสินค้าและบริการที่หลากหลาย ควบคู่กับการดำเนินธุรกิจอย่างยั่งยืน  ซึ่งสอดคล้องกับแนวคิดการดำเนินงานของธนาคาร  “นวัตกรรมสร้างคุณค่า ตอบโจทย์ลูกค้า สู่ความยั่งยืน”
สำหรับผู้ที่สนใจจองซื้อหุ้นกู้ดิจิทัล SCGP สามารถลงทะเบียนวอลเล็ตซื้อขายหุ้นกู้บนแอปฯ “เป๋าตัง” ได้ตั้งแต่วันนี้เป็นต้นไป คาดเปิดจองซื้อช่วงต้นเดือนมิถุนายน 2568 โดยให้สิทธิผู้ถือหุ้นกู้ดิจิทัล  SCGP256A จองซื้อก่อน กลุ่มแรกจองซื้อขั้นต่ำ 1,000,000 บาท ทวีคูณครั้งละ 100,000 บาท วงเงินไม่เกิน 1,000 ล้านบาท กลุ่มที่ 2 สำหรับผู้ถือหุ้นกู้ดิจิทัล SCGP256A จองซื้อขั้นต่ำ 10,000 บาท ทวีคูณครั้งละ 10,000 บาท ในวงเงินไม่เกิน 800 ล้านบาทและรวมกับหุ้นกู้ส่วนที่เหลือจากช่วงที่ 1 และกลุ่มที่ 3 เปิดให้ผู้ลงทุนทั่วไป จองซื้อขั้นต่ำ 10,000 บาท ทวีคูณครั้งละ 10,000 บาท ในวงเงินไม่เกิน 200 ล้านบาทและรวมกับหุ้นกู้ส่วนที่เหลือจากช่วงที่ 2 จองซื้อสูงสุดไม่เกิน 50 ล้านบาทต่อรายในแต่ละช่วงจัดสรรในรูปแบบ “จองก่อน ได้ก่อน” จนกว่าหุ้นกู้เต็มจำนวนในแต่ละช่วงจองซื้อ สอบถามข้อมูลเพิ่มเติมได้ที่ Krungthai Contact Center โทร. 02-111-1111 หรือธนาคารกรุงไทยทุกสาขา

ที่มา : https://www.thaigov.go.th/news/contents/details/95606