รัฐบาลไทย-ข่าวทำเนียบรัฐบาล-กระทรวงมหาดไทยจัดพิธีมอบ "พระศรีมหาโพธิทศมราชบพิตร" ให้แก่ผู้ว่าราชการจังหวัด เพื่อเชิญไปปลูก ณ มณฑลปลูก ในวันที่ 11 พ.ค. 68 พร้อมกันทั่วประเทศ


วันอังคารที่ 22 เมษายน 2568
22/04/2568
พิมพ์
กระทรวงมหาดไทยจัดพิธีมอบ "พระศรีมหาโพธิทศมราชบพิตร" ให้แก่ผู้ว่าราชการจังหวัด เพื่อเชิญไปปลูก ณ มณฑลปลูก ในวันที่ 11 พ.ค. 68 พร้อมกันทั่วประเทศ
กระทรวงมหาดไทยจัดพิธีมอบ "พระศรีมหาโพธิทศมราชบพิตร" ให้แก่ผู้ว่าราชการจังหวัด เพื่อเชิญไปปลูก ณ มณฑลปลูก ในวันที่ 11 พ.ค. 68 พร้อมกันทั่วประเทศ
วันนี้ (22 เม.ย. 68) เวลา 09.30 น. นายอนุทิน ชาญวีรกูล รองนายกรัฐมนตรีและรมว.มหาดไทย เป็นประธานพิธีมอบ "พระศรีมหาโพธิทศมราชบพิตร" ณ ห้องประชุมราชสีห์ ศาลาว่าการกระทรวงมหาดไทย โดยมี นายอรรษิษฐ์ สัมพันธรัตน์ ปลัดกระทรวงมหาดไทย ผู้บริหารระดับสูงของกระทรวงมหาดไทย ผู้ว่าราชการจังหวัด 76 จังหวัด และผู้แทนผู้ว่าราชการกรุงเทพมหานคร ร่วมพิธี
เนื่องในโอกาสพระราชพิธีสมมงคลพระชนมายุเท่าพระบาทสมเด็จพระพุทธยอดฟ้าจุฬาโลกมหาราช สมเด็จพระปฐมบรมกษัตริยาธิราชแห่งพระราชวงศ์จักรี พุทธศักราช 2568 พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมพระราชทานนามพระศรีมหาโพธิ์ ซึ่งทรงพระกรุณาโปรดเกล้าโปรดกระหม่อมพระราชทานให้เชิญไปปลูกในทุกจังหวัด ทั่วประเทศไทย ว่า “พระศรีมหาโพธิทศมราชบพิตร” (พระ - สี - มะ - หา - โพ - ทิ - ทด - สะ - มะ - ราด - ชะ - บอ - พิด) มีความหมายว่า พระศรีมหาโพธิ์พระราชทานจากพระบาทสมเด็จพระเจ้าอยู่หัว
ทั้งนี้ ภายหลังพิธีรับมอบในวันนี้แล้ว ผู้ว่าราชการจังหวัดทั้ง 76 จังหวัด และผู้ว่าราชการกรุงเทพมหานคร จะได้เชิญ "พระศรีมหาโพธิทศมราชบพิตร" ไปทำพิธีปลูก ณ มณฑลปลูก “พระศรีมหาโพธิทศมราชบพิตร” ในวันอาทิตย์ที่ 11 พฤษภาคม 2568 โดยพร้อมเพรียงกันทั่วประเทศ เพื่อเฉลิมพระเกียรติพระบาทสมเด็จพระเจ้าอยู่หัว สืบสานพระราชศรัทธา ทั้งเพื่อความเป็นสรรพสิริมงคลแก่ประชาชน และความผาสุกสถาวรของประเทศชาติสืบไป

ที่มา : https://www.thaigov.go.th/news/contents/details/95597