รัฐบาลไทย-ข่าวทำเนียบรัฐบาล-กระทรวงเกษตรฯ หารือร่วมกับสมาคมโคเนื้อแห่งประเทศไทย เร่งแก้ปัญหาการนำเข้าเนื้อและเครื่องในโคจากสหรัฐอเมริกา


วันพฤหัสบดีที่ 17 เมษายน 2568
กระทรวงเกษตรฯ หารือร่วมกับสมาคมโคเนื้อแห่งประเทศไทย เร่งแก้ปัญหาการนำเข้าเนื้อและเครื่องในโคจากสหรัฐอเมริกา
กระทรวงเกษตรฯ หารือร่วมกับสมาคมโคเนื้อแห่งประเทศไทย เร่งแก้ปัญหาการนำเข้าเนื้อและเครื่องในโคจากสหรัฐอเมริกา
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์  เป็นประธานประชุมหารือเรื่องยกเลิกการนำเข้าเนื้อและเครื่องในโคจากสหรัฐอเมริการ่วมกับสมาคมโคเนื้อแห่งประเทศไทย โดยมี นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ นายประยูร อินสกุล ปลัดกระทรวงเกษตรและสหกรณ์ ผู้บริหารในสังกัดกระทรวงเกษตรและสหกรณ์ และเกษตรกรผู้เลี้ยงโคเนื้อ จำนวน 200 คน เข้าร่วม ณ ห้องประชุมกระทรวงเกษตรและสหกรณ์ ซึ่งเกษตรกรผู้เลี้ยงโคเนื้อมีความกังวลใจเรื่องการแก้ไขปัญหาการตั้งกำแพงภาษีตามนโยบายของประธานาธิบดีสหรัฐอเมริกา (นายดอนัลด์ จอห์น ทรัมป์) ที่ทางรัฐบาลไทยจัดทำแผนให้มีการนำเข้าเนื้อโคและเครื่องในโคจากสหรัฐอเมริกาไว้ยื่นข้อเสนอเจรจามาตรการทางภาษี ลดการขาดดุลการค้ากับสหรัฐฯ
ทั้งนี้ การนำเข้าเนื้อโคและเครื่องในโคจากต่างประเทศ จะส่งผลด้านเศรษฐกิจและความมั่นคงทางอาหารของประเทศ โดยมีผลต่อเกษตรกรผู้เลี้ยงโคเนื้อกว่า 1.4 ล้านครัวเรือน ที่จะประสบปัญหาราคาโคเนื้อตกต่ำ ขาดทุน ทำให้ต้องยุติการเลี้ยงโค อีกทั้ง หากมีการนำเข้าเนื้อโคและเครื่องในที่มีสารปนเปื้อนของสารเร่งเนื้อแดงเข้ามาอาจก่อให้เกิดอันตรายต่อผู้บริโภคในประเทศ ในส่วนนโยบายรัฐบาลที่ต้องการส่งเสริมและยกระดับคุณภาพชีวิตความเป็นอยู่ของเกษตรกรด้วยการเลี้ยงโคเนื้อเป็นอาชีพที่ช่วยสร้างรายได้ที่ดีขึ้นให้กับเกษตรกรไทย อาจไม่เกิดผลสัมฤทธิ์ตามเป้าหมายที่ตั้ง
โดยรัฐมนตรีว่าการกระทรวงเกษตรและสหกรณ์กล่าวว่า กระทรวงเกษตรและสหกรณ์ได้ให้ความสำคัญในเรื่องการแก้ไขปัญหาของเกษตรกรผู้เลี้ยงโคเนื้อ ตั้งแต่สมัยรัฐมนตรีว่าการกระทรวงเกษตรและสหกรณ์คนก่อนหน้า (ร้อยเอก ธรรมนัส พรหมเผ่า) ซึ่งมีการแก้ไขปัญหามาอย่างต่อเนื่อง จึงขอให้เกษตรกรผู้เลี้ยงโคมั่นใจได้ว่า กระทรวงเกษตรฯ จะนำปัญหาของท่านชี้แจงต่อผู้เกี่ยวข้องให้ทราบถึงผลกระทบที่จะเกิดขึ้น เพื่อให้เกษตรกรผู้เลี้ยงโคเนื้อสามารถดำรงชีพอยู่ได้อย่างมั่นคงต่อไป
โอกาสนี้ รมว.นฤมล ได้รับหนังสือจากผู้แทนของสมาคมโคเนื้อแห่งประเทศไทย ให้ช่วยเกษตรกรโคเนื้อพ้นจากปัญหาดังกล่าว อีกด้วย

ที่มา : https://www.thaigov.go.th/news/contents/details/95492