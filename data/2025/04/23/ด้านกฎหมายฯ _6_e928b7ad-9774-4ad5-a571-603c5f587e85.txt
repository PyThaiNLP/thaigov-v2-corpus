รัฐบาลไทย-ข่าวทำเนียบรัฐบาล-กระทรวงยุติธรรม แจ้งสิทธิฯ - เยียวยาผู้เสียชีวิตจากเหตุรถบัสโดยสารพลิกคว่ำและไฟไหม้ บริเวณถนนสาย 304 จังหวัดปราจีนบุรีรายแรก 200,000 บาท


วันพุธที่ 23 เมษายน 2568
กระทรวงยุติธรรม แจ้งสิทธิฯ - เยียวยาผู้เสียชีวิตจากเหตุรถบัสโดยสารพลิกคว่ำและไฟไหม้ บริเวณถนนสาย 304 จังหวัดปราจีนบุรีรายแรก 200,000 บาท
กระทรวงยุติธรรม แจ้งสิทธิฯ - เยียวยาผู้เสียชีวิตจากเหตุรถบัสโดยสารพลิกคว่ำและไฟไหม้ บริเวณถนนสาย 304 จังหวัดปราจีนบุรีรายแรก 200,000 บาท พร้อมเร่งติดตามสถานการณ์เพื่อให้ช่วยเหลือผู้บาดเจ็บ - ครอบครัวผู้เสียชีวิตโดยเร็ว
จากกรณีเมื่อวันจันทร์ที่ 21 เมษายน 2568 เวลา 01.17 น. เกิดอุบัติเหตุรถบัสโดยสารพลิกคว่ำและเกิดเพลิงลุกไหม้บริเวณถนนหลวงหมายเลข 304 ช่วงกม. 208+600 ม. ใกล้สี่แยกกบินทร์บุรี-วังน้ำเขียว ตำบลบุพราหมณ์ อำเภอนาดี จังหวัดปราจีนบุรี เบื้องต้นมีรายงานผู้เสียชีวิต 7 ราย และผู้ได้รับบาดเจ็บจากเหตุการณ์ดังกล่าวจำนวนมาก ทางกระทรวงยุติธรรม จึงได้มอบหมายให้สำนักงานยุติธรรมจังหวัดปราจีนบุรี ลงพื้นที่หลังได้รับแจ้งเหตุเพื่อให้ความช่วยเหลือและแจ้งสิทธิผู้เสียหายในคดีอาญาเบื้องต้นแก่ผู้ประสบเหตุ และครอบครัวผู้เสียชีวิต โดยร่วมประสานงานกับหน่วยงานในพื้นที่ ทั้งเจ้าหน้าที่กู้ภัย แพทย์ พยาบาล และตำรวจท้องที่ ในการดูแลและอำนวยความสะดวกด้านกฎหมายและสิทธิต่าง ๆ ที่ประชาชนพึงได้รับ ซึ่งสำนักงานยุติธรรมจังหวัดปราจีนบุรีได้ประสานความช่วยเหลือเยียวยาให้แก่ผู้เสียหายตามสิทธิที่กำหนดไว้ตามกฎหมาย พร้อมทั้งดำเนินการเรื่องเอกสารหรือการแจ้งความในกรณีที่เกี่ยวข้องให้ผู้เสียหายจากเหตุการณ์ดังกล่าวได้รับความเป็นธรรมโดยเร็วที่สุด
ในวันอังคารที่ 22 เมษายน 2568 เวลา 09.30 น. ณ ห้องประชุมพานหิน ศาลากลางจังหวัดปราจีนบุรี คณะอนุกรรมการพิจารณาค่าตอบแทนผู้เสียหายฯ ประจำจังหวัดปราจีนบุรี จึงได้เร่งรัดจัดประชุมคณะอนุกรรมการฯ ครั้งที่ 6/2568 เป็นการเร่งด่วนเพื่อพิจารณาการให้ความช่วยเหลือประชาชน โดยมี นางจารุณี กาวิล รองผู้ว่าราชการจังหวัดปราจีนบุรี เป็นประธานอนุกรรมการ และนายโยธิน บัวแก้ว ผู้อำนวยการสำนักงานยุติธรรมจังหวัดปราจีนบุรี เป็นเลขานุการ ซึ่งจากเหตุการณ์ครั้งนี้นับเป็นอุบัติเหตุที่สร้างความสูญเสียแก่ชีวิตของประชาชนเป็นอย่างมาก ที่ประชุมจึงได้มีมติเห็นสมควรจ่ายให้ทายาทของผู้เสียชีวิต 1 ราย กรณีความผิดต่อชีวิต ซึ่งเป็นผู้เสียหายตามมาตรา 3 แห่งพระราชบัญญัตินี้ เป็นเงินจำนวน 200,000 บาท (สองแสนบาทถ้วน) ดังนี้
1. ค่าตอบแทนกรณีผู้เสียหายถึงแก่ความตาย 100,000 บาท กรณีเป็นเหตุอุกฉกรรจ์สะเทือนขวัญและเป็นที่สนใจของสาธารณชน
2. ค่าจัดการศพ 20,000 บาท
3. ค่าขาดอุปการะเลี้ยงดู 40,000 บาท กรณีบิดามารดายังมีชีวิต
4. ค่าเสียหายอื่น 40,000 บาท กรณีเป็นเหตุอุกฉกรรจ์สะเทือนขวัญและเป็นที่สนใจของสาธารณชน
ทั้งนี้ สำหรับการให้ความช่วยเหลือเยียวยาเหยื่อหรือผู้เสียหายในคดีอาญาครั้งนี้เป็นไปตามพระราชบัญญัติค่าตอบแทนผู้เสียหาย และค่าทดแทนและค่าใช้จ่ายแก่จำเลยในคดีอาญา พ.ศ. 2544 (และที่แก้ไขเพิ่มเติม (ฉบับที่ 2) พ.ศ. 2559) นอกจากนี้ ในส่วนของผู้เสียชีวิตอีก 6 ราย อยู่ระหว่างการติดต่อญาติและพิสูจน์อัตลักษณ์ผู้เสียชีวิต
ทางกระทรวงยุติธรรมขอแสดงความเสียใจต่อครอบครัวผู้เสียชีวิต และผู้ที่ได้รับบาดเจ็บทุกราย โดยมอบหมายให้สำนักงานยุติธรรมจังหวัดปราจีนบุรีติดตามสถานการณ์อย่างใกล้ชิด เพื่อเร่งให้การช่วยเหลือและเยียวยาผู้ประสบภัยแก่ผู้บาดเจ็บและครอบครัวผู้เสียชีวิตด้วยความรวดเร็ว และมีประสิทธิภาพ เพื่อให้ประชาชนเข้าถึง และได้รับความเป็นธรรมจากภาครัฐอย่างทั่วถึงต่อไป

ที่มา : https://www.thaigov.go.th/news/contents/details/95630