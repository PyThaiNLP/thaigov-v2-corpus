รัฐบาลไทย-ข่าวทำเนียบรัฐบาล-“อรรษิษฐ์ สัมพันธรัตน์” ร่วมพบปะแลกเปลี่ยนประสบการณ์ร่วมกับ นปส. รุ่น 83 เน้นย้ำ 


วันอังคารที่ 22 เมษายน 2568
22/04/2568
พิมพ์
“อรรษิษฐ์ สัมพันธรัตน์” ร่วมพบปะแลกเปลี่ยนประสบการณ์ร่วมกับ นปส. รุ่น 83 เน้นย้ำ
“อรรษิษฐ์ สัมพันธรัตน์” ร่วมพบปะแลกเปลี่ยนประสบการณ์ร่วมกับ นปส. รุ่น 83 เน้นย้ำ "สู้อะไรไม่สู้รู้จักกัน" เป็นเครือข่ายการทำงานบำบัดทุกข์ บำรุงสุขที่เข้มแข็ง ปฏิบัติงานเพื่อประโยชน์สูงสุดต่อประเทศชาติและประชาชน
เมื่อวานนี้ (21 เม.ย. 68) เวลา 16.00 น. นายอรรษิษฐ์ สัมพันธรัตน์ ปลัดกระทรวงมหาดไทย พบปะและแลกเปลี่ยนประสบการณ์ให้กับผู้เข้ารับการศึกษาอบรมหลักสูตรนักปกครองระดับสูง (นปส.) รุ่นที่ 83 โดยมี นายเชษฐา โมสิกรัตน์ รองปลัดกระทรวงมหาดไทย นายอัธยา นวลอุทัย ผู้ช่วยปลัดกระทรวงมหาดไทย ร.ต.อ.เขตรัฐ ชาญศิลป์ รองผู้ว่าราชการจังหวัดสมุทรสาคร เข้าร่วมเป็นเกียรติด้วย
นายอรรษิษฐ์ กล่าวว่า หลักสูตรนักปกครองระดับสูง (นปส.) เป็นหลักสูตรที่มีความเก่าแก่ และได้รับการรับรองโดย ก.พ. เสมือนหลักสูตรนักบริหารระดับสูง (นบส.) เพื่อใช้พัฒนาศักยภาพข้าราชการระดับสูง เตรียมความพร้อมสู่การเป็นผู้บริหารของส่วนราชการที่มีคุณภาพ
"ขอแสดงความยินดีกับท่านหัวหน้าสำนักงานจังหวัด ผู้อำนวยการสำนัก/กอง นายอำเภอ และผู้ที่ได้รับการคัดเลือกเข้ารับการศึกษาอบรมทุกท่าน และขอให้ตลอดระยะเวลา 2 เดือนครึ่งจากวันนี้ เป็นช่วงเวลาที่มีค่าของการรับความรู้ในเชิงการบริหาร ด้วยการเก็บเกี่ยวประสบการณ์จากอาจารย์ที่ปรึกษา ตลอดจนสร้างความผูกพันจากเพื่อนพี่น้องร่วมรุ่น เพื่อให้ทุกสิ่งทุกอย่างของการอบรมนี้กลายเป็นความทรงจำที่มีคุณค่า เพื่อนำไปต่อยอดกระบวนการทำงานให้เกิดความรู้ความเข้าใจมากขึ้น ทั้งในบทบาทของผู้ที่จะออกไปเป็นรองอธิบดี หรือรองผู้ว่าราชการจังหวัด" นายอรรษิษฐ์ กล่าว
นายอรรษิษฐ์ กล่าวเพิ่มเติมว่า แน่นอนว่าสิ่งสำคัญที่สุดของการทำงานหรือการเรียนรู้ คือ “การสู้อะไรไม่สู้รู้วิชา” แต่สิ่งสำคัญมากกว่านั้น เราจะต้องยึดมั่นในหลักการ “สู้อะไรไม่สู้รู้จักกัน” ควบคู่ไปด้วย เพื่อเป็นเครือข่าย เป็นองคาพยพการทำงาน ทำให้เรื่องยากกลายเป็นเรื่องง่าย เพราะเรามีเพื่อนร่วมรุ่นคอยให้คำปรึกษาไปด้วยกัน ในการนำความรู้ความเข้าใจไปพัฒนาการบริหารองค์กร ร่วมกัน “บำบัดทุกข์ บำรุงสุข" ให้เกิดประสิทธิภาพและประสิทธิผลต่อพี่น้องประชาชนมากที่สุด

ที่มา : https://www.thaigov.go.th/news/contents/details/95596