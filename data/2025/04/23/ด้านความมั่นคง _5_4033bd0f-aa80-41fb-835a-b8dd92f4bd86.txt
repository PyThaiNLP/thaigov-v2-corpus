รัฐบาลไทย-ข่าวทำเนียบรัฐบาล-สำนักงานปลัดกระทรวงกลาโหม ร่วมสืบสานประเพณีอันดีงามของไทย เนื่องในโอกาสวันสงกรานต์ ประจำปี ๒๕๖๘


วันพฤหัสบดีที่ 17 เมษายน 2568
สำนักงานปลัดกระทรวงกลาโหม ร่วมสืบสานประเพณีอันดีงามของไทย เนื่องในโอกาสวันสงกรานต์ ประจำปี ๒๕๖๘
ในวันพุธที่ ๙ เมษายน ๒๕๖๘ เวลา ๑๗.๐๐ นาฬิกา พลเอก สนิธชนก สังขจันทร์ ปลัดกระทรวงกลาโหม นำคณะผู้บังคับบัญชาระดับสูงของสำนักงานปลัดกระทรวงกลาโหม พร้อมด้วยกำลังพลของสำนักงานปลัดกระทรวงกลาโหม ร่วมกิจกรรมเนื่องในโอกาสประเพณีวันสงกรานต์ ประจำปี ๒๕๖๘
ณ บริเวณหน้าห้องศรีสมาน ๒ ชั้น ๒ อาคารอเนกประสงค์ สำนักงานปลัดกระทรวงกลาโหม พื้นที่ศรีสมาน โดยมีพิธีสรงน้ำหลวงพ่อพระพุทธโสธร และสักการะบูชาพระประจำเหล่าทัพ ได้แก่ พระพุทธนวราชบรมบพิตรศักดิ์สิทธิชัมงคล (บก.ทท) พระพุทธสิงห์ชัยมงคล (ทบ.) พระพุทธไตรเสนากลาโหมพิทักษ์ (สป.) พระพุทธศรีราชนาวี มงคลสามัคคีประสิทธิ์ (ทร.) พระพุทธศาสดาประชานาถ (ทอ.)
ทั้งนี้การจัดกิจกรรมดังกล่าว ถือเป็นการสืบสานและรักษาประเพณีอันดีงามของไทยที่สืบทอดมายาวนาน เป็นการเฉลิมฉลองวันขึ้นปีใหม่ไทยที่เต็มไปด้วยความสนุกสนาน รื่นเริง และความอบอุ่น
สำหรับความสำคัญของประเพณีสงกรานต์ เป็นการสืบสานวัฒนธรรมไทย เนื่องจากประเพณีสงกรานต์เป็นเอกลักษณ์ของไทย สะท้อนให้เห็นถึงวัฒนธรรม ประเพณี และความเชื่อของไทย ส่งเสริมความกตัญญู การรดน้ำดำหัวผู้ใหญ่ เป็นการแสดงความเคารพ กตัญญู และขอพรจากผู้ใหญ่ นอกจากนี้ ประเพณีสงกรานต์ยังถือเป็นเทศกาลสำคัญที่ดึงดูดนักท่องเที่ยวจากทั่วโลก ปัจจุบันประเพณีสงกรานต์มีการปรับเปลี่ยนรูปแบบให้เข้ากับยุคสมัย เน้นการใช้น้ำอย่างประหยัด ปลอดภัย งดการเล่นน้ำสงกรานต์ที่รุนแรง และส่งเสริมการท่องเที่ยวเชิงวัฒนธรรม อย่างไรก็ตาม สิ่งสำคัญคือการรักษาแก่นแท้ของประเพณีสงกรานต์ไว้

ที่มา : https://www.thaigov.go.th/news/contents/details/95461