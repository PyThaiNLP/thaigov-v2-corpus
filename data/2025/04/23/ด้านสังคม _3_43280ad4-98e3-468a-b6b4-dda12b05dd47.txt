รัฐบาลไทย-ข่าวทำเนียบรัฐบาล-วราวุธ เผย กรมส่งเสริมและพัฒนาคุณภาพชีวิตคนพิการ แจ้งข่าวดีรับปีใหม่ไทย หลัง ราชกิจจานุเบกษา ประกาศ ปรับเพิ่มค่าตอบแทน ให้ผู้ช่วยคนพิการ แนะ อบรมหลักสูตรพื้นฐาน


วันพฤหัสบดีที่ 17 เมษายน 2568
วราวุธ เผย กรมส่งเสริมและพัฒนาคุณภาพชีวิตคนพิการ แจ้งข่าวดีรับปีใหม่ไทย หลัง ราชกิจจานุเบกษา ประกาศ ปรับเพิ่มค่าตอบแทน ให้ผู้ช่วยคนพิการ แนะ อบรมหลักสูตรพื้นฐาน
วราวุธ เผย กรมส่งเสริมและพัฒนาคุณภาพชีวิตคนพิการ แจ้งข่าวดีรับปีใหม่ไทย หลัง ราชกิจจานุเบกษา ประกาศ ปรับเพิ่มค่าตอบแทน ให้ผู้ช่วยคนพิการ แนะ อบรมหลักสูตรพื้นฐาน
วันที่ 14 เมษายน 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวว่า ได้รับรายงานจาก นายโชคชัย วิเชียรชัยยะ อธิบดีกรมส่งเสริมและพัฒนาคุณภาพชีวิตคนพิการ กรณีราชกิจจานุเบกษาประกาศกรมส่งเสริมและพัฒนาคุณภาพชีวิตคนพิการ เรื่อง "อัตราค่าตอบแทนแก่ผู้ช่วยคนพิการและรายการค่าตอบแทนอื่นที่จัดให้มีบริการผู้ช่วยคนพิการ (ฉบับที่ 3) เมื่อวันที่ 10 เมษายน 2568 โดยเนื้อหาสาระสำคัญ ระบุโดยที่เห็นสมควรปรับปรุงประกาศสำนักงานส่งเสริมและพัฒนาคุณภาพชีวิตคนพิการแห่งชาติ เมื่อวันที่ 14 ธันวาคม พ.ศ. 2553 เกี่ยวกับอัตราค่าตอบแทนผู้ช่วยคนพิการให้เป็นไปอย่างเหมาะสมกับสถานการณ์ปัจจุบัน นั้น
อาศัยอำนาจตามความในข้อ 22 แห่งระเบียบคณะกรรมการส่งเสริมและพัฒนาคุณภาพชีวิตคนพิการแห่งชาติ ว่าด้วยหลักเกณฑ์และวิธีการเกี่ยวกับการปรับสภาพแวดล้อมที่อยู่อาศัยให้แก่คนพิการ การมีผู้ช่วยคนพิการ การช่วยเหลือคนพิการที่ไม่มีผู้ดูแลคนพิการ และสิทธิของผู้ดูแลคนพิการ พ.ศ. 2566 อธิบดีกรมส่งเสริมและพัฒนาคุณภาพชีวิตคนพิการ โดยความเห็นชอบของกระทรวงการคลัง จึงออกประกาศกำหนด ดังต่อไปนี้
ข้อ 1 ให้ยกเลิกความในข้อ 1 ของประกาศสำนักงานส่งเสริมและพัฒนาคุณภาพชีวิตคนพิการแห่งชาติ เรื่อง อัตราค่าตอบแทนแก่ผู้ช่วยคนพิการและรายการค่าตอบแทนอื่นที่จัดให้มีบริการผู้ช่วยคนพิการ ลงวันที่ 14 ธันวาคม พ.ศ. 2553 และให้ใช้ความต่อไปนี้แทน
"ข้อ 1 การปฏิบัติหน้าที่ของผู้ช่วยคนพิการเพื่อให้ความช่วยเหลือคนพิการสามารถปฏิบัติกิจวัตรที่สำคัญในการดำรงชีวิต ให้จ่ายค่าตอบแทนในอัตรารายชั่วโมง ๆ ละหกสิบบาท วันละไม่เกินหกชั่วโมง หรือไม่เกินเดือนละหนึ่งร้อยแปดสิบชั่วโมง การนับระยะเวลาเพื่อคำนวณค่าตอบแทนในแต่ละครั้งให้นับตั้งแต่เวลาเริ่มปฏิบัติงานจริงจนถึงเวลาสิ้นสุดการปฏิบัติงาน เมื่อรวมระยะเวลาการปฏิบัติงานแล้ว มีเศษของชั่วโมงเกินครึ่งชั่วโมง ให้ถือเป็นหนึ่งชั่วโมง"
โดยประกาศกรมส่งเสริมและพัฒนาคุณภาพชีวิตคนพิการ เรื่อง "อัตราค่าตอบแทนแก่ผู้ช่วยคนพิการและรายการค่าตอบแทนอื่นที่จัดให้มีบริการผู้ช่วยคนพิการ (ฉบับที่ 3) มีผลบังคับใช้ตั้งแต่วันที่ 11 เมษายน 2568 เป็นต้นไป ซึ่งจะส่งผลให้มีการยกเลิกค่าตอบแทนจากเดิม รายชั่วโมง ๆ ละ 50 บาท วันละไม่เกิน 6 ชั่วโมง หรือไม่เกินเดือนละ 180 ชั่วโมง เป็นค่าตอบใหม่ รายชั่วโมง ๆ ละ 60 บาท วันละไม่เกิน 6 ชั่วโมง หรือไม่เกินเดือนละ 180 ชั่วโมง โดยคำนวณค่าตอบแทนในแต่ละครั้งตั้งแต่เวลาเริ่มปฏิบัติงานจริง จนถึงเวลาสิ้นสุดการปฏิบัติงาน เมื่อรวมระยะเวลาการปฏิบัติงานแล้ว มีเศษของชั่วโมงเกินครึ่งชั่วโมงให้ถือเป็น 1 ชั่วโมง
ปัจจุบัน มีผู้ช่วยคนพิการทั่วประเทศ จำนวน 2,054 คน ทำหน้าที่ให้ความช่วยเหลือคนพิการเฉพาะบุคคลเพื่อให้สามารถปฏิบัติกิจวัตรที่สำคัญในการดำรงชีวิต และช่วยเหลือคนพิการในการปฏิบัติภารกิจในชีวิตประจำวันในกรณีคนพิการ มีสภาพความพิการมาก จนไม่สามารถปฏิบัติกิจวัตรที่สำคัญในการดำรงชีวิตได้ด้วยตนเอง เช่น (1) การดูแลสุขภาพอนามัยส่วนบุคคล (2) การดูแลสุขภาพทั่วไป (3) การเดินทาง (4) อาหารและโภชนาการ (5) งานบ้าน (6) การสื่อสาร (7) การช่วยเหลืออื่น อย่างไรก็ตาม ประชาชนผู้สนใจจะเป็นผู้ช่วยคนพิการ สามารถสมัครเข้ารับการฝึกอบรมหลักสูตรผู้ช่วยคนพิการระดับพื้นฐานได้ที่กรมส่งเสริมและพัฒนาคุณภาพชีวิตคนพิการ (พก.) โทร. 0 2354 3388 ต่อ 207 หรือ สายด่วน 1300 กระทรวง พม.
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #สงกรานต์ #ปีใหม่ไทย #คนพิการ #ผู้ช่วยคนพิการ

ที่มา : https://www.thaigov.go.th/news/contents/details/95471