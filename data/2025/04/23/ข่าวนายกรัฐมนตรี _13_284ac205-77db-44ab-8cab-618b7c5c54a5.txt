รัฐบาลไทย-ข่าวทำเนียบรัฐบาล-โอกาสเยือนกัมพูชาเจริญความสัมพันธไมตรี 75 ปีนายกฯ แพทองธาร วางพวงมาลา ณ วิมานเอกราช  และเข้าถวายสักการะพระบรมราชานุสาวรีย์ พระบาทสมเด็จพระนโรดมสีหนุพระบรมรัตนโกศ 


วันพุธที่ 23 เมษายน 2568
23/04/2568
พิมพ์
โอกาสเยือนกัมพูชาเจริญความสัมพันธไมตรี 75 ปีนายกฯ แพทองธาร วางพวงมาลา ณ วิมานเอกราช  และเข้าถวายสักการะพระบรมราชานุสาวรีย์ พระบาทสมเด็จพระนโรดมสีหนุพระบรมรัตนโกศ
โอกาสเยือนกัมพูชาเจริญความสัมพันธไมตรี 75 ปีนายกฯ แพทองธาร วางพวงมาลา ณ วิมานเอกราช  และเข้าถวายสักการะพระบรมราชานุสาวรีย์ พระบาทสมเด็จพระนโรดมสีหนุพระบรมรัตนโกศ
นายจิรายุ ห่วงทรัพย์ โฆษกประจำสำนักนายกรัฐมนตรี รายงานภารกิจ นางสาวแพทองธาร ชินวัตร นายกรัฐมนตรี พร้อมคณะในการเยือนประเทศกัมพูชาอย่างเป็นทางการในโอกาส ครบรอบความสัมพันธ์ ไทย-กัมพูชาครบ 75 ปี โดยเวลาเวลา 14.30 น. (ตามเวลาท้องถิ่นกรุงพนมเปญ ซึ่งเท่ากันกับประเทศไทย) นางสาวแพทองธาร ชินวัตร นายกรัฐมนตรี พร้อมคณะ เดินทางไปวางพวงมาลา ณ วิมานเอกราช (Independence Monument) โดยมีผู้แทนกระทรวงกลาโหมกัมพูชาให้การต้อนรับ
ทั้งนี้ วิมานเอกราชตั้งอยู่ใจกลางกรุงพนมเปญ โดยถือเป็นอนุสาวรีย์ที่มีความสำคัญทางประวัติศาสตร์แห่งหนึ่งของกัมพูชา สร้างขึ้นในปี พ.ศ. 2501 เพื่อรำลึกถึงการประกาศเอกราชของกัมพูชา โดยอนุสาวรีย์มีความงามทางสถาปัตยกรรมโดยถอดแบบจากนครวัด ซึ่งมีลักษณะคล้ายสถูปทรงดอกบัว
ปัจจุบันวิมานเอกราชยังเป็นหนึ่งในสถานที่พักผ่อนและสถานที่ท่องเที่ยวยอดนิยมของกรุงพนมเปญ
จากนั้น เวลา 14.40 น. นายกรัฐมนตรีพร้อมคณะ ได้เดินทางไปวางพวงมาลา ถวายสักการะพระบรมราชานุสาวรีย์ พระบาทสมเด็จพระนโรดม สีหนุ พระบรมรัตนโกศ (The Monument of PREAH BOROM RATANAK KAUDH The Late King-Father  of Cambodia) โดยมีผู้แทนกระทรวงพระราชวังแห่งราชอาณาจักรกัมพูชาให้การต้อนรับ
ทั้งนี้ อนุสรณ์สถานแห่งนี้สร้างขึ้นในปี พ.ศ. 2556 เพื่ออุทิศแด่อดีตพระมหากษัตริย์พระบาทสมเด็จพระนโรดม สีหนุ ซึ่งตั้งอยู่ฝั่งตะวันออกของสวนวิมานเอกราช โดยเป็นสถานที่สำหรับสักการะอดีตพระมหากษัตริย์ และวันที่ 15 ตุลาคมของทุกปี ซึ่งตรงกับวันครบรอบการเสด็จสวรรคต จะมีชาวกัมพูชาเข้ามาสักการะเป็นจำนวนมาก

ที่มา : https://www.thaigov.go.th/news/contents/details/95655