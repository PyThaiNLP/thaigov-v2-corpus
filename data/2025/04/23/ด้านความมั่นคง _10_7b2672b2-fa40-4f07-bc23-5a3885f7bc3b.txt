รัฐบาลไทย-ข่าวทำเนียบรัฐบาล-สายสัมพันธ์พระราชวงศ์ไทย – ภูฏาน ด้านการศึกษา โครงการความร่วมมือเกี่ยวกับเยาวชนระหว่างราชอาณาจักรไทยกับราชอาณาจักรภูฏานที่สำคัญ


วันพฤหัสบดีที่ 17 เมษายน 2568
สายสัมพันธ์พระราชวงศ์ไทย – ภูฏาน ด้านการศึกษา โครงการความร่วมมือเกี่ยวกับเยาวชนระหว่างราชอาณาจักรไทยกับราชอาณาจักรภูฏานที่สำคัญ
ซึ่งก่อกำเนิดจากความสัมพันธ์ระหว่างพระราชวงศ์ไทยกับพระราชวงศ์ภูฏาน คือ โครงการความร่วมมือในการพัฒนาคุณภาพชีวิตเด็กและเยาวชนในภูฏาน ตามพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ทรงพระราชทานความช่วยเหลือแก่ภูฏาน
ตั้งแต่ พ.ศ. 2550 เพื่อช่วยยกระดับคุณภาพชีวิตของเด็กและเยาวชนให้มีภาวะโภชนาการและสุขภาพอนามัยที่ดี ทรงพระกรุณาโปรดเกล้าฯ ให้จัดการฝึกอบรมและศึกษาดูงานให้แก่คณะทำงานโครงการอาหารในโรงเรียนของภูฏาน ต่อมาใน พ.ศ. ๒๕๕๔ จึงเริ่มดำเนินงานโครงการพัฒนาคุณภาพชีวิตเด็กและเยาวชนในพระราชูปถัมภ์ขึ้นในโรงเรียนต่าง ๆ โดยร่วมมือกับกระทรวงศึกษาธิการของภูฏาน เช่น โครงการพัฒนาคุณภาพชีวิตเด็กและเยาวชนโรงเรียนมัธยมศึกษาตอนต้นยูรุง เมืองเพมากาตเชล โครงการพัฒนาคุณภาพชีวิตเด็กและเยาวชนโรงเรียนมัธยมศึกษาตอนต้นเกเนคา กรุงทิมพู และโครงการพัฒนาคุณภาพชีวิตเด็กและเยาวชนโรงเรียนมัธยมศึกษาตอนต้นวานาคา เมืองพาโร เป็นต้น

ที่มา : https://www.thaigov.go.th/news/contents/details/95484