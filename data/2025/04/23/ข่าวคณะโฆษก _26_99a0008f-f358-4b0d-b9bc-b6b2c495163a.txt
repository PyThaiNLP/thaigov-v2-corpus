รัฐบาลไทย-ข่าวทำเนียบรัฐบาล-“ฉลองกรุงฯ 243 ปี ”รัฐบาลเชิญชวนประชาชนร่วมเฉลิมฉลอง ภายใต้ร่มพระบารมี 23 – 27 เม.ย.นี้ สัมผัสมรดกวัฒนธรรมไทยอย่างภาคภูมิใจ”


วันพุธที่ 23 เมษายน 2568
23/04/2568
พิมพ์
“ฉลองกรุงฯ 243 ปี ”รัฐบาลเชิญชวนประชาชนร่วมเฉลิมฉลอง ภายใต้ร่มพระบารมี 23 – 27 เม.ย.นี้ สัมผัสมรดกวัฒนธรรมไทยอย่างภาคภูมิใจ”
“ฉลองกรุงฯ 243 ปี ”รัฐบาลเชิญชวนประชาชนร่วมเฉลิมฉลอง ภายใต้ร่มพระบารมี 23 – 27 เม.ย.นี้ สัมผัสมรดกวัฒนธรรมไทยอย่างภาคภูมิใจ”
วันนี้ ( 23 เมษายน 2568 ) เวลา 09.00 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า กระทรวงวัฒนธรรม (วธ.) ร่วมกับหน่วยงานรัฐ เอกชนและเครือข่ายทางศาสนา ศิลปะและวัฒนธรรม จัด “งานใต้ร่มพระบารมี 243 ปี กรุงรัตนโกสินทร์” ณ อุทยาน 100 ปี จุฬาลงกรณ์มหาวิทยาลั พิพิธภัณฑสถานแห่งชาติ พระนคร และวัดประยุรวงศาวาสวรวิหาร ระหว่างวันที่ 23 - 27 เมษายน 2568 เพื่อร่วมเฉลิมฉลองเนื่องในวาระครบรอบวันคล้ายวันสถาปนากรุงรัตนโกสินทร์ 243 ปี และน้อมรำลึกในพระมหากรุณาธิคุณและเทิดพระเกียรติพระบาทสมเด็จพระพุทธยอดฟ้าจุฬาโลกมหาราช ปฐมกษัตริย์แห่งพระบรมราชวงศ์จักรี ทรงสถาปนากรุงรัตนโกสินทร์เป็นราชธานีของไทย เมื่อวันที่ 21 เมษายน พ.ศ. 2325
ทั้งนี้ เมื่อวันที่ 20 เมษายน 2568 ที่ผ่านมา ได้มีการจัดกิจกรรมทางศาสนา พิธีบวงสรวงเทพยดา ณ ลานหญ้าระหว่างอาคารมหาจุฬาลงกรณ์กับอาคารมหาวชิราวุธ จุฬาลงกรณ์มหาวิทยาลัย ส่วนวันที่ 21 เมษายน 2568 ได้มีพิธีบำเพ็ญกุศลอุทิศถวายสมเด็จพระบูรพมหากษัตริยาธิราชและพิธีตักบาตรพระสงฆ์ 99 รูป ณ วัดพระเชตุพนวิมลมังคลาราม รวมทั้งพิธีสักการะสิ่งศักดิ์สิทธิ์ศาลหลักเมือง ณ ศาลหลักเมือง กรุงเทพฯ
สำหรับกิจกรรมอื่น ๆ ตั้งแต่วันที่ 23 – 27 เมษายน 2568 มีดังนี้
1. อุทยาน 100 ปี จุฬาลงกรณ์มหาวิทยาลัย ได้จัดนิทรรศการ Immersive Art “แสงแห่งพระบารมี” (Light of Royal Wisdom) เฉลิมพระเกียรติพระบาทสมเด็จพระเจ้าอยู่หัว และสมเด็จพระบูรพมหากษัตริยาธิราชในพระบรมราชจักรีวงศ์ ซุ้มเฉลิมพระเกียรติ กิจกรรมทางวิชาการ การแสดงศิลปวัฒนธรรม และการแสดงดนตรี อาทิ ละครนอก วงดนตรีสากล การแสดงโขน การสาธิตมรดกวัฒนธรรมกรุงรัตนโกสินทร์ เช่น อาหารและขนมไทย เป็นต้น
2. พิพิธภัณฑสถานแห่งชาติ พระนคร จัดการแสดงศิลปวัฒนธรรม การชมพิพิธภัณฑสถานแห่งชาติ พระนครในยามค่ำคืน (Night Museum) ฉายหนังกลางแปลง การจำหน่ายผลิตภัณฑ์และอาหาร
3. วัดประยุรวงศาวาสวรวิหาร จัดงาน “เที่ยวงานวัด ย้อนวันวาน ยลวิถีย่านกะดีจีน-คลองสาน” โดยภายในงานมีกิจกรรมมากมาย เช่น ไหว้พระรับพร เสริมสิริมงคล การแสดงศิลปวัฒนธรรม กิจกรรมท่องเที่ยวเชิงวัฒนธรรม “ปั่นจักรยานเที่ยววัดยามค่ำคืน” การประกวดร้องเพลงลูกทุ่งและเพลงลูกกรุง การประกวดอาหารสามศาสน์ การสาธิตและจำหน่ายผลิตภัณฑ์วัฒนธรรมและของดีย่านกะดีจีน
“รัฐบาลขอเชิญชวนพี่น้องประชาชนร่วมแสดงความจงรักภักดีและน้อมรำลึกในพระมหากรุณาธิคุณของพระมหากษัตริย์แห่งราชวงศ์จักรีทุกพระองค์ และเข้าร่วมกิจกรรมใน “งานใต้ร่มพระบารมี 243 ปี กรุงรัตนโกสินทร์” ซึ่งจัดขึ้นอย่างยิ่งใหญ่ระหว่างวันที่ 23 – 27 เมษายนนี้ เพื่อสืบสานพระราชปณิธานในการอนุรักษ์ศิลปวัฒนธรรมไทย และสร้างความภาคภูมิใจในความเป็นชาติไทยอย่างแท้จริง และน้อมนำพระราชดำริของในหลวงรัชกาลที่ 10  เช่น ความมีจิตอาสา การทำความดีด้วยหัวใจ และการต่อยอดมรดกศิลปวัฒนธรรมของชาติ มาปฏิบัติอย่างเป็นรูปธรรม สอบถามรายละเอียดเพิ่มเติมได้ที่สายด่วนวัฒนธรรม 1765 หรือทางแฟนเพจเฟซบุ๊กสำนักงานปลัดกระทรวงวัฒนธรรม” นางสาวศศิกานต์ กล่าว

ที่มา : https://www.thaigov.go.th/news/contents/details/95629