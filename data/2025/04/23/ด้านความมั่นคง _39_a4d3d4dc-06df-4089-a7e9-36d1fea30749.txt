รัฐบาลไทย-ข่าวทำเนียบรัฐบาล-​“ดร.เฉลิมชัย” ร่วมลงนามบันทึกความร่วมมือ ด้านการจัดการมลพิษข้ามแดน ไทย - กัมพูชา ในโอกาสครบรอบ 75 ปี ความสัมพันธ์ทางการทูต


วันพุธที่ 23 เมษายน 2568
​“ดร.เฉลิมชัย” ร่วมลงนามบันทึกความร่วมมือ ด้านการจัดการมลพิษข้ามแดน ไทย - กัมพูชา ในโอกาสครบรอบ 75 ปี ความสัมพันธ์ทางการทูต
​“ดร.เฉลิมชัย” ร่วมลงนามบันทึกความร่วมมือ ด้านการจัดการมลพิษข้ามแดน ไทย - กัมพูชา ในโอกาสครบรอบ 75 ปี ความสัมพันธ์ทางการทูต
“ดร.เฉลิมชัย” ร่วมลงนามบันทึกความร่วมมือ ด้านการจัดการมลพิษข้ามแดน ไทย - กัมพูชา ในโอกาสครบรอบ 75 ปี ความสัมพันธ์ทางการทูต
วันที่ 23 เมษายน 2568 เวลา 11.50 น. ณ กรุงพนมเปญ ราชอาณาจักรกัมพูชา ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) ได้ลงนามในบันทึกความเข้าใจ (MOU) ระหว่าง ราชอาณาจักรไทย และราชอาณาจักรกัมพูชา ร่วมกับ รัฐมนตรีว่าการกระทรวงสิ่งแวดล้อมของราชอาณาจักรกัมพูชา ว่าด้วยความร่วมมือด้านมลพิษต่อสิ่งแวดล้อมข้ามแดน ในโอกาสการเยือนราชอาณาจักรกัมพูชาอย่างเป็นทางการของนายกรัฐมนตรี เนื่องในโอกาสครบรอบ 75 ปี การสถาปนาความสัมพันธ์ทางการทูตไทย – กัมพูชา โดยมี นางสาวแพทองธาร ชินวัตร นายกรัฐมนตรี พร้อมด้วย สมเด็จมหาบวรธิบดี ฮุน มาแนด นายกรัฐมนตรีแห่งราชอาณาจักรกัมพูชา ร่วมเป็นสักขีพยาน ณ ห้องมะลิ ชั้น 2 วิมานสันติภาพ
โดยบันทึกความเข้าใจ (MOU) ว่าด้วยความร่วมมือด้านมลพิษต่อสิ่งแวดล้อมข้ามแดน ฉบับนี้ ได้รับความเห็นชอบจากคณะรัฐมนตรี เมื่อวันที่ 22 เมษายน 2568 ซึ่งเป็นส่วนหนึ่งของแผนปฏิบัติการร่วมเพื่อป้องกันและแก้ไขปัญหาหมอกควันข้ามแดน ภายใต้ยุทธศาสตร์ฟ้าใส (2567 – 2573) โดยมีวัตถุประสงค์เพื่อเสริมสร้างความร่วมมือในการป้องกันและลดผลกระทบจากมลพิษข้ามแดน โดยไม่จำกัดเพียงหมอกควันข้ามแดน แต่ยังรวมถึงมลพิษทางอากาศ มลพิษทางน้ำ ขยะมูลฝอย ขยะอันตราย และรูปแบบอื่น ๆ ของมลพิษ อีกด้วย รวมทั้งยังเพื่อเสริมสร้างความสัมพันธ์อันดีระหว่างไทยและกัมพูชา โดย MOU นี้ ประกอบด้วยขอบเขตความร่วมมือ 5 ด้าน ได้แก่ 1) การแลกเปลี่ยนองค์ความรู้ ข้อมูล และแนวทางปฏิบัติที่ดีเกี่ยวกับการป้องกันมลพิษข้ามแดน 2) การเพิ่มขีดความสามารถของเจ้าหน้าที่และผู้เกี่ยวข้องในการป้องกันและจัดการมลพิษ 3) การดำเนินโครงการวิจัยด้านการจัดการมลพิษข้ามแดนร่วมกัน 4) การตอบสนองอย่างรวดเร็วเพื่อลดผลกระทบต่อสิ่งแวดล้อมและสุขภาพอนามัยของประชาชน และ 5) การร่วมกันแก้ไขปัญหามลพิษทางสิ่งแวดล้อมข้ามแดนอย่างเหมาะสม
“โดย MOU ฉบับนี้ จะมีผลบังคับใช้เป็นระยะเวลา 5 ปี นับตั้งแต่วันที่ทุกฝ่ายลงนามร่วมกัน และจะมีการดำเนินการและการติดตามผล รวมถึงการทบทวนความก้าวหน้าอย่างเป็นประจำ โดยหวังว่า ความร่วมมือในครั้งนี้ จะช่วยสนับสนุนการดำเนินงานป้องกันและแก้ไขมลพิษต่อสิ่งแวดล้อมข้ามแดนในทุกด้านดังกล่าวข้างต้น ให้ได้รับการแก้ไขอย่างเป็นรูปธรรมยิ่งขึ้น” ดร.เฉลิมชัย กล่าว

ที่มา : https://www.thaigov.go.th/news/contents/details/95667