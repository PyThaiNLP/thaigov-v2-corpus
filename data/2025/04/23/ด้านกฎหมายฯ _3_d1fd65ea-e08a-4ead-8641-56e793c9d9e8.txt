รัฐบาลไทย-ข่าวทำเนียบรัฐบาล-รัฐมนตรี​ว่าการ​กระทรวง​ยุติธรรม​ เฝ้า ฯ รับเสด็จ ฯ องค์ประธานพิธีเปิด “งานเมาลิดกลางแห่งประเทศไทย ประจำปีฮิจเราะห์ศักราช 1446” พุทธศักราช 2568 


วันอาทิตย์ที่ 20 เมษายน 2568
20/04/2568
พิมพ์
รัฐมนตรี​ว่าการ​กระทรวง​ยุติธรรม​ เฝ้า ฯ รับเสด็จ ฯ องค์ประธานพิธีเปิด “งานเมาลิดกลางแห่งประเทศไทย ประจำปีฮิจเราะห์ศักราช 1446” พุทธศักราช 2568
รัฐมนตรี​ว่าการ​กระทรวง​ยุติธรรม​ เฝ้า ฯ รับเสด็จ ฯ องค์ประธานพิธีเปิด “งานเมาลิดกลางแห่งประเทศไทย ประจำปีฮิจเราะห์ศักราช 1446” พุทธศักราช 2568
ในวันศุกร์ที่ 18 เมษายน​ 2568​ เวลา 16.00 น. พันตำรวจ​เอก​ ทวี สอดส่อง​ รัฐมนตรี​ว่าการ​กระทรวง​ยุติธรรม​ เฝ้าฯ รับเสด็จ ฯ พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี เสด็จพระราชดำเนินโดยรถยนต์พระที่นั่งไปทรงเปิด “งานเมาลิดกลางแห่งประเทศไทย ประจำปีฮิจเราะห์ศักราช 1446” พุทธศักราช 2568 ณ ศูนย์บริหารกิจการศาสนาอิสลามแห่งชาติ เฉลิมพระเกียรติ เขตหนองจอก กรุงเทพมหานคร
งานเมาลิดกลางแห่งประเทศไทย เป็นงานฉลองที่สำคัญของชาวไทยมุสลิม ซึ่งมีการจัดงานมาอย่างต่อเนื่องเป็นประจำทุกปี เริ่มจัดขึ้นครั้งแรกเมื่อปีฮิจเราะห์ศักราช 1385 พุทธศักราช 2504 สำหรับในปีนี้เป็นการจัดงาน ฯ ครั้งที่ 58 ด้วยความร่วมมือร่วมใจของชาวไทยมุสลิมทั้งประเทศ ผ่านองค์กรศาสนาอิสลาม เพื่อเชิดชูคุณธรรมคำสอนของบรมศาสดามุฮัมหมัด โดยมุ่งมั่นและให้มีความตระหนักในการปฏิบัติตามหลักธรรมและประพฤติตนตามแบบอย่างของบรมศาสดามุฮัมหมัดมาเป็นแนวทางแห่งการดำเนินชีวิต เพื่อให้เกิดความรักและความสงบสุขแห่งมวลประชาชาติ พระบาทสมเด็จพระเจ้าอยู่หัว ในฐานะองค์อัครศาสนูปถัมภก ได้พระราชทานพระมหากรุณาธิคุณ และทรงให้การสนับสนุนในการจัดงานมาตั้งแต่เมื่อครั้งทรงดำรงพระราชอิสริยยศสมเด็จพระบรมโอรสาธิราช ฯ สยามมกุฎราชกุมาร โดยได้เสด็จพระราชดำเนินแทนพระองค์ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ไปทรงเปิดงานเมาลิดกลางแห่งประเทศไทยต่อเนื่องเป็นประจำทุกปี ตั้งแต่ปีพุทธศักราช 2527 จนถึงปี 2559 นับเป็นพระมหากรุณาต่อชาวไทยมุสลิมอย่างล้นพ้น
พระบาทสมเด็จพระเจ้าอยู่หัว ทรงให้ความสำคัญและทรงสืบสานพระราชปณิธานของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง โดยทรงมีบทบาทสำคัญในการสนับสนุนและส่งเสริมศาสนาอิสลามและสังคมมุสลิมในประเทศไทยมาอย่างต่อเนื่อง รวมถึงทรงให้การอุปถัมภ์กิจการของศาสนาอิสลามด้วยพระราชหฤทัยที่ทรงเข้าใจอย่างลึกซึ้งในความสำคัญของศาสนา นอกจากนี้ ได้พระราชทานพระมหากรุณาในการเสด็จพระราชดำเนินไปพระราชทานรางวัลการทดสอบการอัญเชิญพระมหาคัมภีร์อัลกุรอานระดับประเทศ พระราชทานโล่เกียรติคุณและเงินรางวัล แก่คณะกรรมการอิสลามประจำจังหวัด และอิหม่ามที่มีผลการปฏิบัติงานดีเด่น และพระราชทานรางวัลแก่ผู้แทนโรงเรียน ผู้บริหารโรงเรียน ครู และนักเรียน โรงเรียนเอกชนสอนศาสนาอิสลามภาคใต้ เป็นประจำทุกปี รวมทั้งได้พระราชทานโครงการอันเนื่องมาจากพระราชดำริที่เป็นโครงการพัฒนาแหล่งน้ำในพื้นที่สามจังหวัดชายแดนภาคใต้ ซึ่งประชากรส่วนใหญ่ในพื้นที่เป็นชาวไทยมุสลิม โครงการอันเนื่องมาจากพระราชดำริเหล่านี้ จึงเป็นโครงการที่อำนวยประโยชน์แก่ชาวไทยมุสลิมเป็นอย่างยิ่ง กับพระราชทานทุนการศึกษาแก่โรงเรียนในพื้นที่จังหวัดปัตตานี ในโครงการกองทุนการศึกษา การพระราชทานพระมหากรุณาต่าง ๆ แสดงให้เห็นถึงความผูกพันและความจงรักภักดีระหว่างสถาบันพระมหากษัตริย์และชาวไทยมุสลิม ซึ่งเป็นปัจจัยสำคัญในการสร้างสังคมไทยที่มีความหลากหลายทางวัฒนธรรมสู่ความสามัคคีและปรองดองกันอย่างแท้จริง นับเป็นพระมหากรุณาธิคุณที่ทรงมีต่อพสกนิกรชาวไทยมุสลิมเป็นล้นพ้น
ขอบคุณ​ข้อมูล​ : Facebook​ พระลาน

ที่มา : https://www.thaigov.go.th/news/contents/details/95534