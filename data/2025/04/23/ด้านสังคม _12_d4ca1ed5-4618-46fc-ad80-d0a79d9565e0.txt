รัฐบาลไทย-ข่าวทำเนียบรัฐบาล-สธ. เผย ปีงบฯ 66 อบจ.กาญจนบุรีค้างจ่ายค่ารักษา 152 ล้านบาท ทำ 3 รพ.แม่ข่ายเงินบำรุงติดลบหวั่นกระทบดูแลสุขภาพ ปชช.


วันเสาร์ที่ 19 เมษายน 2568
19/04/2568
พิมพ์
สธ. เผย ปีงบฯ 66 อบจ.กาญจนบุรีค้างจ่ายค่ารักษา 152 ล้านบาท ทำ 3 รพ.แม่ข่ายเงินบำรุงติดลบหวั่นกระทบดูแลสุขภาพ ปชช.
ผู้ตรวจราชการกระทรวงสาธารณสุข เขตสุขภาพที่ 5 เผย ปีงบฯ 2566  อบจ.กาญจนบุรี ซึ่งรับถ่ายโอน สอน./รพ.สต. ทั้งจังหวัด และขอบริหารงบเหมาจ่ายรายหัวเอง ค้างจ่ายค่าบริการทางการแพทย์ให้โรงพยาบาลแม่ข่าย 152 ล้านบาท โดยมีโรงพยาบาล 4 แห่งได้รับเงินไม่ถึงร้อยละ 1
ผู้ตรวจราชการกระทรวงสาธารณสุข เขตสุขภาพที่ 5 เผย ปีงบฯ 2566  อบจ.กาญจนบุรี ซึ่งรับถ่ายโอน สอน./รพ.สต. ทั้งจังหวัด และขอบริหารงบเหมาจ่ายรายหัวเอง ค้างจ่ายค่าบริการทางการแพทย์ให้โรงพยาบาลแม่ข่าย 152 ล้านบาท โดยมีโรงพยาบาล 4 แห่งได้รับเงินไม่ถึงร้อยละ 1 น้อยสุดจ่ายแค่ 1,275 บาท ล่าสุดมี 3 โรงพยาบาลเงินบำรุงติดลบแล้ว ห่วงปีงบฯ 2568 อาจเกิดปัญหาค้างจ่ายใหม่ กระทบการดูแลสุขภาพชาวกาญจนบุรี ขอให้อบจ.กาญจนบุรี เร่งทบทวนการบริหารจัดการงบประมาณ
วันนี้ (19 เมษายน 2568) ภญ.สุภัทรา บุญเสริม ผู้ตรวจราชการกระทรวงสาธารณสุข เขตสุขภาพที่ 5 เปิดเผยว่า องค์การบริหารส่วนจังหวัด (อบจ.) กาญจนบุรี ได้รับถ่ายโอนภารกิจสถานีอนามัยเฉลิมพระเกียรติ 60 พรรษา นวมินทราชินี (สอน.) และโรงพยาบาลส่งเสริมสุขภาพตำบล (รพ.สต.) ไปจากกระทรวงสาธารณสุขครบทั้งจังหวัด รวม 144 แห่ง และในปีงบประมาณ 2566 ได้ขอเป็นผู้บริหารงบเหมาจ่ายรายหัวจากกองทุนหลักประกันสุขภาพแห่งชาติในส่วนบริการผู้ป่วยนอก (OP) และบริการสร้างเสริมสุขภาพและป้องกันโรค (P&P) ทั้งหมดเอง ส่งผลให้ อบจ.กาญจนบุรีต้องชำระค่าบริการทางการแพทย์กรณีประชาชนไปเข้ารับบริการที่โรงพยาบาลแม่ข่าย ของปีงบประมาณ 2566 รวม 228.46 ล้านบาท แต่จ่ายมาเพียง 76.48 ล้านบาท คิดเป็นร้อยละ 33.48 ยังค้างจ่ายอีก 152 ล้านบาท โดยโรงพยาบาลพหลพลพยุหเสนา มียอดเรียกเก็บสูงสุด 75.02 ล้านบาท ได้รับเงินเพียง 8.91 ล้านบาท คิดเป็นร้อยละ 11.89 เท่านั้น และมีโรงพยาบาล 4 แห่ง ที่ได้รับเงินไม่ถึงร้อยละ 1 คือ โรงพยาบาลไทรโยค ยอดเรียกเก็บ 5.84 ล้านบาท ได้รับเงิน 4,081 บาท คิดเป็นร้อยละ 0.07, โรงพยาบาลสมเด็จพระสังฆราช องค์ที่ 19 ยอดเรียกเก็บ 28.82 ล้านบาท ได้รับเงิน 12,106 บาท คิดเป็นร้อยละ 0.04, โรงพยาบาลสังขละบุรี ยอดเรียกเก็บ 2.1 ล้านบาท ได้รับเงิน 1,275 บาท คิดเป็นร้อยละ 0.06 และโรงพยาบาลห้วยกระเจาเฉลิมพระเกียรติ 80 พรรษา ยอดเรียกเก็บ 15.72 ล้านบาท ได้รับเงิน 24,699 บาท คิดเป็นร้อยละ 0.16
ภญ.สุภัทรากล่าวต่อว่า สำหรับปีงบประมาณ 2567 โรงพยาบาลแม่ข่ายเป็นผู้บริหารจัดการงบประมาณเหมาจ่ายรายหัวแบบเหมาจ่าย จึงไม่มีการเรียกเก็บค่าบริการทางการแพทย์จาก อบจ.กาญจนบุรี แต่ในปีงบประมาณ 2568 นี้ อบจ.กาญจนบุรีขอเป็นผู้บริหารจัดการงบเหมาจ่ายรายหัวฯ อีกครั้ง จึงมีความเสี่ยงที่จะเกิดปัญหาค้างจ่ายหนี้เช่นเดียวกับปีงบประมาณ 2566 โดยขณะนี้อยู่ระหว่างรอการสรุปข้อมูลจาก สปสช. เพื่อเรียกเก็บเป็นรายไตรมาสต่อไป ส่งผลให้โรงพยาบาลในจังหวัดกาญจนบุรีหลายแห่งเกิดปัญหาขาดสภาพคล่อง โดยมีโรงพยาบาลแม่ข่าย 3 แห่งที่มีสถานะเงินบำรุงคงเหลือสุทธิติดลบ ได้แก่ โรงพยาบาลสมเด็จพระสังฆราช องค์ที่ 19 ติดลบ 34.51 ล้านบาท โรงพยาบาลเจ้าคุณไพบูลย์พนมทวน ติดลบ 7.86 ล้านบาท และโรงพยาบาลหนองปรือ ติดลบ 5.7 ล้านบาท ทำให้กระทบต่อการจ่ายหนี้ค่ายา ค่าวัสดุทางการแพทย์ และค่าตอบแทนบุคลากรของโรงพยาบาล ทั้งนี้ อบจ.กาญจนบุรีแจ้งว่าจะทยอยจ่ายเป็นรายอำเภอ แต่ไม่ระบุว่าจะจ่ายครบเมื่อไร จึงขอให้ อบจ.กาญจนบุรีเร่งทบทวนกระบวนการบริหารจัดการด้านงบประมาณ เพื่อไม่ให้เกิดผลกระทบกับการจัดบริการประชาชนจังหวัดกาญจนบุรีของโรงพยาบาลในพื้นที่
********************************************** 19 เมษายน 2568

ที่มา : https://www.thaigov.go.th/news/contents/details/95520