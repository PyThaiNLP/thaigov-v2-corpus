รัฐบาลไทย-ข่าวทำเนียบรัฐบาล-บขส. ปลอดภัย 100% อุบัติเหตุเป็นศูนย์ ส่งประชาชนเดินทางไป-กลับ ไม่ตกค้าง จัดรถโดยสารรองรับประชาชนไปจนหมดสัปดาห์นี้  


วันจันทร์ที่ 21 เมษายน 2568
20/04/2568
พิมพ์
บขส. ปลอดภัย 100% อุบัติเหตุเป็นศูนย์ ส่งประชาชนเดินทางไป-กลับ ไม่ตกค้าง จัดรถโดยสารรองรับประชาชนไปจนหมดสัปดาห์นี้
บขส. ปลอดภัย 100% อุบัติเหตุเป็นศูนย์ ส่งประชาชนเดินทางไป-กลับ ไม่ตกค้าง จัดรถโดยสารรองรับประชาชนไปจนหมดสัปดาห์นี้
วันนี้ (20 เมษายน 2568) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า เทศกาลสงกรานต์ 2568 ได้สิ้นสุดแล้ว แต่ยังคงมีประชาชนบางส่วนได้ลาหยุดต่อเนื่องไปจนสิ้นสัปดาห์นี้ คาดว่า ในช่วงวันที่ 19 – 20 เมษายน 2568 จะมีประชาชนทยอยเดินทางกลับเข้ากรุงเทพฯ ดังนั้น บริษัท ขนส่ง จำกัด (บขส.) ได้จัดเตรียมรถโดยสาร (รถ บขส. และรถร่วมฯ) จำนวน 4,000 เที่ยววิ่ง สามารถรองรับผู้โดยสารได้ถึงวันละ 80,000 – 90,000 คน เพื่ออำนวยความสะดวกให้ประชาชนในการเดินทางด้วยระบบขนส่งสาธารณะที่ทยอยเดินทางกลับเข้ากรุงเทพฯ
นายคารม กล่าวว่า ตัวเลขการเดินทางของประชาชนช่วงเทศกาลสงกรานต์ 2568 ระหว่างวันที่ 9 – 16 เมษายน (เที่ยวไป – กลับ) มีจำนวน 993,712 คน คิดเป็น การใช้รถบริการสาธารณะ บขส. และรถร่วมฯ จำนวน 55,973 เที่ยว แบ่งเป็นเที่ยวไป จำนวน 537,712 คน และใช้รถโดยสารบริการสาธารณะ บขส. และรถร่วมฯ จำนวน 28,284 เที่ยว เที่ยวกลับจำนวน 456,000 คน โดยประชาชนที่เดินทางกลับภูมิลำเนา เป็นประชาชนในจังหวัดภาคตะวันออกเฉียงเหนือ (อีสาน) มากที่สุด รองลงมาเป็นภาคเหนือ และภาคใต้ สำหรับสถิติอุบัติเหตุช่วงเทศกาลสงกรานต์พบว่าอัตราการเกิดอุบัติเหตุของรถโดยสาร บขส. อุบัติเหตุเป็นศูนย์ ขณะที่รถร่วมฯ เกิดอุบัติเหตุเพียง 3 ครั้ง บาดเจ็บ 3 ราย ที่สำคัญไม่มีผู้เสียชีวิต
“สำหรับปีนี้ ภาพรวมอุบัติเหตุในเทศกาลสงกรานต์ลดลง สะท้อนให้เห็นถึงประสิทธิภาพการทำงานของเจ้าหน้าที่ที่เกี่ยวข้อง ที่ร่วมใจกันปฏิบัติหน้าที่อย่างเข้มแข็ง เพื่อดูแลความปลอดภัยให้กับประชาชน โดยเฉพาะคนขับรถโดยประจำทาง สอดคล้องกับข้อสั่งการของนางสาวแพทองธาร ชินวัตร นายกรัฐมนตรี ที่ได้สั่งการให้ทุกหน่วยงานอำนวยความสะดวกในการเดินทาง และดูแลความปลอดภัยของประชาชนอย่างเต็มที่ในทุกมิติ” นายคารม ย้ำ

ที่มา : https://www.thaigov.go.th/news/contents/details/95530