รัฐบาลไทย-ข่าวทำเนียบรัฐบาล-ปลัดดีอี เป็นประธานประชุม WG-AS ป้องกันหลอกลวงออนไลน์ อาเซียน ณ กรุงจาการ์ตา อินโดนีเซีย


วันพุธที่ 23 เมษายน 2568
ปลัดดีอี เป็นประธานประชุม WG-AS ป้องกันหลอกลวงออนไลน์ อาเซียน ณ กรุงจาการ์ตา อินโดนีเซีย
ปลัดดีอี เป็นประธานประชุม WG-AS ป้องกันหลอกลวงออนไลน์ อาเซียน ณ กรุงจาการ์ตา อินโดนีเซีย
วันที่ 22 เมษายน 2568 ศาสตราจารย์พิเศษวิศิษฏ์  วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม (ดีอี) เป็นประธานการประชุมคณะทำงานอาเซียนด้านการป้องกันปัญหาการหลอกลวงผ่านสื่อออนไลน์ (ASEAN Working Group on Anti-Online Scam: WG-AS) ครั้งที่ 5 ณ กรุงจาการ์ตา สาธารณรัฐอินโดนีเซีย โดยมีผู้แทนจากประเทศสมาชิกอาเซียนจำนวน 10 ประเทศ ร่วมด้วยสำนักเลขาธิการอาเซียน
สำหรับการประชุมคณะทำงาน WG-AS ครั้งที่ 5 ได้มีการพิจารณาประเด็นสำคัญ ได้แก่
(1) การรับทราบรายงานเอกสารผลลัพธ์ที่สำคัญของคณะทำงานฯ ของปีที่ผ่านมา
(2) การพิจารณาข้อเสนอแนวคิดโครงการ (Concept Note) ที่เสนอจะดำเนินการในปี 2569
(3) การพิจารณาข้อเสนอแนวคิดโครงการ The 2025 U.S.-ASEAN Combating Online Scams Concept Note ของสหรัฐอเมริกา เพื่อดำเนินการร่วมกับคณะทำงาน WG – AS ซึ่งเป็นความร่วมมือกับภาคเอกชน ได้แก่ Meta Google และ The Industry Traceback Group โดยสหรัฐฯ เสนอการจัดกิจกรรมการประชุมหารือโต๊ะกลมด้านนโยบาย เพื่อแสวงหาแนวทางการต่อต้านการหลอกลวงออนไลน์ในภูมิภาคเอเชียตะวันออกเฉียงใต้ รวมถึงการพิจารณาข้อเสนอความร่วมมือระหว่าง Global Anti Scam Alliance (GASA) ซึ่งเป็นองค์กรเพื่อการปกป้องผู้บริโภคทั่วโลกจากการถูกหลอกลวงออนไลน์
และ (4) การเข้าเป็นภาคีอนุสัญญาสหประชาชาติว่าด้วยการต่อต้านอาชญากรรมไซเบอร์ (United Nations Convention against Cybercrime) ซึ่งไทยอยู่ระหว่างการดำเนินการเข้าร่วมภาคีอนุสัญญาดังกล่าว และจะเข้าร่วมพิธีลงนาม ณ กรุงฮานอย สาธารณรัฐสังคมนิยมเวียดนาม ในเดือนตุลาคม 2568 โดยประเทศไทยขอให้ประเทศสมาชิกอาเซียนพิจารณาการลงนามในอนุสัญญาฯ เพื่อแสดงถึงความพยายามที่จะต่อสู้กับปัญหาการหลอกลวงออนไลน์และแสดงถึงความเป็นน้ำหนึ่งใจเดียวกันของภูมิภาคอาเซียน
นอกจากนี้ ที่ประชุมยังได้รับทราบความคืบหน้าเกี่ยวกับการพัฒนากฎระเบียบและนโยบายที่เกี่ยวข้องกับการหลอกลวงออนไลน์ของประเทศสมาชิกอาเซียน อาทิ การเสริมสร้างความร่วมมือกับหน่วยงานที่เกี่ยวข้องทั้งภาครัฐและภาคเอกชน และการปรับปรุงหรือออกกฎหมายใหม่เพื่อให้สามารถต่อสู้กับการหลอกลวงออนไลน์ได้อย่างมีประสิทธิภาพมากขึ้น โดยประเทศไทยได้นำเสนอการดำเนินการของศูนย์ปฏิบัติการแก้ไขปัญหาอาชญากรรมออนไลน์ (AOC) และการออก พ.ร.ก. มาตรการป้องกันและปราบปรามอาชญากรรมทางเทคโนโลยี (ฉบับที่ 2) พ.ศ. 2568

ที่มา : https://www.thaigov.go.th/news/contents/details/95636