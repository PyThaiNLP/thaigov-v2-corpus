รัฐบาลไทย-ข่าวทำเนียบรัฐบาล-“วราวุธ” กำชับ ศรส.พม. จับมือหน่วยงาน ร่วมประเมินพัฒนาการ 4 พี่น้องวัยฟันน้ำนม หลังก่อเหตุงัดแงะเบาะ จยย. ใต้สถานีรถไฟฟ้าฝั่งธนฯ ขโมยทรัพย์สิน


วันศุกร์ที่ 18 เมษายน 2568
“วราวุธ” กำชับ ศรส.พม. จับมือหน่วยงาน ร่วมประเมินพัฒนาการ 4 พี่น้องวัยฟันน้ำนม หลังก่อเหตุงัดแงะเบาะ จยย. ใต้สถานีรถไฟฟ้าฝั่งธนฯ ขโมยทรัพย์สิน
“วราวุธ” กำชับ ศรส.พม. จับมือหน่วยงาน ร่วมประเมินพัฒนาการ 4 พี่น้องวัยฟันน้ำนม หลังก่อเหตุงัดแงะเบาะ จยย. ใต้สถานีรถไฟฟ้าฝั่งธนฯ ขโมยทรัพย์สิน
วันที่ 17 เมษายน 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า จากกรณีที่มีการเผยแพร่ในสื่อโซเชียลระบุ 4 พี่น้องวัยฟันน้ำนม ตระเวนก่อเหตุงัดแงะเบาะรถจักรยานยนต์ของชาวบ้านเพื่อขโมยทรัพย์สิน ตามสถานีรถไฟฟ้าย่านฝั่งธนบุรี โดยอ้างว่าแม่ไม่ให้เงิน ซึ่งทางศูนย์เร่งรัดจัดการสวัสดิภาพประชาชน (ศรส.) กระทรวง พม. รายงานว่า เมื่อวันที่ 16 เม.ย. 68 ที่ผ่านมา ศรส. ของกรมกิจการเด็กและเยาวชน (ดย.) โดยเจ้าหน้าที่บ้านพักเด็กและครอบครัวกรุงเทพมหานคร กระทรวง พม. พร้อมกับ ประธานชุมชน ผู้อำนวยการโรงเรียน และหน่วยงานที่เกี่ยวข้อง ได้ร่วมกันลงพื้นที่เยี่ยมบ้านของเด็กทั้ง 4 คน ในชุมชนบนถนนวุฒากาศ เขตธนบุรี และได้เข้าพูดคุยกับมารดาของเด็กๆ อายุ 35 ปี ไม่ได้ประกอบอาชีพ มีรายได้จากการรับจ้างดูแลผู้ป่วยที่บ้านใกล้เคียง วันละ 400 บาท อาศัยอยู่กับสามีและแม่ของสามี มีบุตร 5 คน ได้แก่ เด็กชายแฝดอายุ 9 ปี เด็กชายอายุ 8 ปี และ 4 ปี  และเด็กหญิงอายุ 5 ปี
จากการสอบถามข้อเท็จจริงทราบว่า มารดาและย่าเป็นหลักในการผู้ดูแลเด็กๆ ซึ่งเด็กแฝด 9 ปี จะมีพฤติกรรมซุกซน ไม่อยู่นิ่ง เคยไปปรึกษาแพทย์แล้วประเมินเบื้องต้นว่าอาจเข้าข่ายสมาธิสั้น แต่เนื่องด้วยมารดาไม่มีเงิน จึงไม่ได้พาเด็กไปรับการรักษา สำหรับพฤติกรรมลักทรัพย์นั้น เด็กแฝดมักจะออกจากบ้านไปเที่ยวเล่นในบริเวณใกล้เคียงกับเพื่อนในชุมชน และมักจะเปิดช่องใส่ของของรถจักรยานยนต์ที่ชาวบ้านจอดไว้ตามริมทางและสถานีรถไฟฟ้า เพื่อตรวจดูสิ่งของต่างๆ และเด็กแฝดเคยใช้สีกระป๋องพ่นรถของชาวบ้านที่จอดไว้ จนมารดาต้องรับผิดชอบกับทางบริษัทประกัน ขณะนี้อยู่ระหว่างดำเนินการผ่อนผันค่าเสียหาย โดยมารดาและย่าเคยตักเตือนเด็กไปหลายครั้ง แต่ไม่เป็นผล เพราะไม่สามารถติดตามเด็กได้ทุกครั้ง ทำให้มารดาและย่ามีความกังวลใจในการดูแลเด็ก
เจ้าหน้าที่บ้านพักเด็กและครอบครัวกรุงเทพมหานคร ได้ประเมินเบื้องต้น เห็นว่าเด็กๆ ทั้ง 5 คน ควรได้รับการประเมินพัฒนาการทางด้านร่างกายและจิตใจจากแพทย์ ขณะเดียวกัน ครอบครัวของเด็กควรเข้ารับการประเมินจากทีมสหวิชาชีพด้วย เพื่อให้ความช่วยเหลือตามกระบวนการสังคมสงเคราะห์ต่อไป อย่างไรก็ตาม ในเบื้องต้นนี้เจ้าหน้าที่ได้ให้มารดาและย่าลงลายมือในหนังสือบันทึกการให้คำแนะนำในการรับเด็กกลับไปอยู่ในความดูแล และบันทึกข้อตกลงในการเลี้ยงดูเด็กให้ได้ตามมาตรฐาน พร้อมทั้งได้ให้คำปรึกษาแนะนำและบริการด้านเด็กตาม พ.ร.บ.คุ้มครองเด็ก พ.ศ. 2546 และประสานโรงพยาบาลตากสิน ในการนำเด็กๆ เข้ารับการตรวจพัฒนาการทางด้านร่างกายและจิตใจ อีกทั้งประสานงานกับประธานชุมชน โรงเรียน และหน่วยงานที่เกี่ยวข้อง เพื่อติดตามให้ความช่วยเหลืออย่างเหมาะสมตามกระบวนการสหวิชาชีพต่อไป
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #เด็กแฝด #ลักทรัพย์ #เด็ก #กรมกิจการเด็กและเยาวชน

ที่มา : https://www.thaigov.go.th/news/contents/details/95496