รัฐบาลไทย-ข่าวทำเนียบรัฐบาล-เลขาลอรี่ฯ ต้อนรับ สถานกงสุลใหญ่นครเฉิงตู และคณะวิสาหกิจจีน ดึงการลงทุนเครื่องมือแพทย์ขั้นสูงสู่ไทย


วันพุธที่ 23 เมษายน 2568
23/04/2568
พิมพ์
เลขาลอรี่ฯ ต้อนรับ สถานกงสุลใหญ่นครเฉิงตู และคณะวิสาหกิจจีน ดึงการลงทุนเครื่องมือแพทย์ขั้นสูงสู่ไทย
เลขาลอรี่ฯ ต้อนรับ สถานกงสุลใหญ่นครเฉิงตู และคณะวิสาหกิจจีน ดึงการลงทุนเครื่องมือแพทย์ขั้นสูงสู่ไทย
21 เมษายน 2568 นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม ให้ นายวิธวินห์ โตเกียรติรุ่งเรือง กงสุล สถานกงสุลใหญ่ ณ นครเฉิงตูและคณะวิสาหกิจจีน เข้าพบเพื่อหารือภาพรวมด้านอุตสาหกรรม ความร่วมมือ การค้า การลงทุนในไทยและด้านอุตสาหกรรมทางการแพทย์ รวมถึงอุตสาหกรรมชีวเภสัชภัณฑ์ โดยมี นางสาวพัชรนันท์ โกศลสมบัตินนท์ คณะทำงานรัฐมนตรีว่าการกระทรวงอุตสาหกรรม คณะผู้บริหาร และเจ้าหน้าที่ที่เกี่ยวข้อง เข้าร่วม ณ ห้องประชุม อก.1 ชั้น 2 อาคารสำนักงานปลัดกระทรวงอุตสาหกรรม
การหารือดังกล่าว เป็นส่วนหนึ่งของกิจกรรม “50 Years of Thailand-China Diplomatic Relations: Bridging Thai-Chinese Medical Innovations with Thailand as Asia’s Medical Hub” จัดโดยสถานกงสุลใหญ่ ณ นครเฉิงตู เพื่อเฉลิมฉลองครบรอบ 50 ปี การสถาปนาความสัมพันธ์ทางการทูตไทย - จีน ระหว่างวันที่ 21 – 25 เมษายน 2568
ที่ประชุมเห็นร่วมกันว่าศักยภาพของมณฑลเสฉวนและนครฉงชิ่ง ซึ่งมีความเชี่ยวชาญด้านเทคโนโลยีทางการแพทย์และเครื่องมือแพทย์สมัยใหม่ สอดคล้องกับนโยบายของรัฐบาลไทยที่กำหนดให้อุตสาหกรรมเครื่องมือแพทย์เป็นหนึ่งในสาขาอุตสาหกรรมเป้าหมาย (S-Curve) เพื่อพัฒนาอุตสาหกรรมการแพทย์ให้ครบวงจร ซึ่งรัฐบาลไทยตั้งเป้าหมายให้ประเทศไทยเป็นศูนย์กลางการผลิตเครื่องมือแพทย์ทั้งแบบพื้นฐานและเทคโนโลยีขั้นสูงในอาเซียนภายในปี ค.ศ. 2027 ด้วยการส่งเสริมการลงทุนในพื้นที่เขตพัฒนาพิเศษภาคตะวันออก (EEC) พื้นที่เขตเศรษฐกิจพิเศษ และนิคมอุตสาหกรรมสำคัญทั่วประเทศ พร้อมทั้งเปิดโอกาสให้มีการถ่ายทอดองค์ความรู้ด้านการวิจัยและพัฒนา (R&D) และการส่งเสริมการจัดกิจกรรมความร่วมมือระหว่างไทยและจีน ทั้งด้านนโยบาย ห่วงโซ่อุปทาน การฝึกอบรมบุคลากร รวมทั้งการแลกเปลี่ยนผู้เชี่ยวชาญ ตลอดจนสร้างเครือข่ายภาคเอกชนในสาขาเทคโนโลยีขั้นสูง
"ความร่วมมือระหว่างไทยและจีนในด้านอุตสาหกรรมการแพทย์ถือเป็นก้าวย่างสำคัญในการขับเคลื่อนประเทศไทยให้ก้าวสู่การเป็นศูนย์กลางสุขภาพของเอเชียในอนาคต โดยเฉพาะการลงทุนในด้านการวิจัย พัฒนา และการผลิตเครื่องมือแพทย์คุณภาพสูง ซึ่งจะช่วยเพิ่มขีดความสามารถของอุตสาหกรรมไทย พร้อมทั้งสร้างโอกาสทางเศรษฐกิจและการจ้างงานให้กับประเทศอย่างยั่งยืน" นายพงศ์พล กล่าว

ที่มา : https://www.thaigov.go.th/news/contents/details/95649