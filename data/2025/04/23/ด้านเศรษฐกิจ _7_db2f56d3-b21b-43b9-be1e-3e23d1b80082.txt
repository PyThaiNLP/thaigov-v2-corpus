รัฐบาลไทย-ข่าวทำเนียบรัฐบาล- กระทรวงเกษตรฯ รับหนังสือจากเครือข่ายสถาบันเกษตรกรชาวสวนยางแห่งประเทศไทย เร่งช่วยเหลือชาวสวนยางรับผลกระทบถูกกดราคาที่ไม่เป็นธรรม


วันศุกร์ที่ 18 เมษายน 2568
กระทรวงเกษตรฯ รับหนังสือจากเครือข่ายสถาบันเกษตรกรชาวสวนยางแห่งประเทศไทย เร่งช่วยเหลือชาวสวนยางรับผลกระทบถูกกดราคาที่ไม่เป็นธรรม
กระทรวงเกษตรฯ รับหนังสือจากเครือข่ายสถาบันเกษตรกรชาวสวนยางแห่งประเทศไทย เร่งช่วยเหลือชาวสวนยางรับผลกระทบถูกกดราคาที่ไม่เป็นธรรม
นางสาวอนงค์นาถ จ่าแก้ว เลขานุการรัฐมนตรีว่าการกระทรวงเกษตรและสหกรณ์ อนุญาตให้เครือข่ายสถาบันเกษตรกรชาวสวนยางแห่งประเทศไทยเข้าพบเพื่อยื่นหนังสือเรียกร้องขอความเป็นธรรมเกี่ยวกับราคายางพารา โดยมี นายสุขทัศน์ ต่างวิริยกุล รักษาการผู้ว่าการการยางแห่งประเทศไทย และเจ้าหน้าที่ที่เกี่ยวข้อง เข้าร่วม ณ ห้องประชุมกระทรวงเกษตรและสหกรณ์ 123 เพื่อหารือการแก้ไขปัญหาราคายางพาราให้เกษตรกรชาวสวนยางจากการที่มีผู้ประกอบการบางกลุ่มจงใจใช้โอกาสจากนโยบายการตั้งกำแพงภาษีคู่ค้าของประธานาธิบดีสหรัฐอเมริกา (นายดอนัลด์ จอห์น ทรัมป์) มากดราคาการซื้อ-ขายยางพาราจนราคาต่ำลงอย่างต่อเนื่องในช่วงต้นเดือนเมษายนที่ผ่านมา ทำให้เกษตรกรชาวสวนยางได้รับผลกระทบขาดทุนจากการซื้อ-ขายที่ไม่เป็นธรรม และส่งผลต่อตลาดยางพาราในภาพรวมทั้งประเทศ สมาคมผู้ผลิตยางแผ่นรมควันภาคใต้จึงเป็นตัวแทนเกษตรกรชาวสวนยางยื่นหนังสือต่อกระทรวงเกษตรและสหกรณ์ให้ช่วยเจรจากับหน่วยงานที่เกี่ยวข้อง ช่วยเกษตรกรชาวสวนยางตามข้อเรียกร้อง ดังนี้ 1) กำหนดราคาซื้อ-ขายยางพาราให้มีราคาที่เหมาะสม เป็นธรรม 2) กำหนดให้ผู้รับซื้อยางพาราแจ้งปริมาณกักเก็บยางพารา รวมถึงแผนการผลิต นำเข้า-ส่งออก การจำหน่ายต่อเจ้าพนักงาน เพื่อให้เป็นประโยชน์ในการควบคุมเสถียรภาพทางราคา 3) กำหนดหลักเกณฑ์และวิธีการเพื่อป้องกันพฤติการณ์ที่อาจก่อให้เกิดความผันผวนของราคายางพารา 4) ขอให้ประสานหน่วยงานที่เกี่ยวข้อง ให้ดำเนินคดีกับผู้ประกอบการที่จงใจกดราคารับซื้อให้ต่ำมากกว่าปกติ ซึ่งอาจมีจำหน่ายไม่ตรงกับต้นทุน มีการจัดทำบัญชีที่ไม่ถูกต้อง อันมีเหตุให้เชื่อว่าอาจหลีกเลี่ยงการเสียภาษีอากร 5) กำหนดมาตรการควบคุมการขนย้ายยางพาราในพื้นที่ชายแดน เพื่อป้องกันการลักลอบนำเข้า หรือสวมสิทธิเป็นยางพาราในราชอาณาจักรไทย 6) ปรับปรุง พ.ร.บ.ควบคุมยาง พ.ศ.2542 ให้สามารถบังคับใช้ได้อย่างมีประสิทธิภาพ 7) ให้คณะรัฐมนตรีพิจารณาอนุมัติโครงการสินเชื่อเงินกู้เพื่อรักษาเสถียรภาพราคายางผ่านคณะกรรมการยางธรรมชาติ (กนย.) เพื่อขยายเวลาชำระหนี้กับ ธนาคารเพื่อการเกษตรและสหกรณ์การเกษตร (ธกส.)
ทั้งนี้ นางสาวอนงค์นาถ ได้ให้ความมั่นใจกับเกษตรกรชาวสวนยาง ว่ากระทรวงเกษตรและสหกรณ์จะนำข้อเรียกร้องไปพิจารณาดำเนินการและประสานงานกับหน่วยงานที่เกี่ยวข้องให้เกิดผลประโยชน์สูงสุดต่อเกษตรกรชาวสวนยางต่อไป

ที่มา : https://www.thaigov.go.th/news/contents/details/95506