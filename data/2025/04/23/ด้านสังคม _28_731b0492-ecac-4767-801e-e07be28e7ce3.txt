รัฐบาลไทย-ข่าวทำเนียบรัฐบาล-“วราวุธ” เผย พม. ทยอยส่งมอบกายอุปกรณ์ช่วยเหลือคนพิการต่อเนื่อง ตามโครงการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ


วันอังคารที่ 22 เมษายน 2568
“วราวุธ” เผย พม. ทยอยส่งมอบกายอุปกรณ์ช่วยเหลือคนพิการต่อเนื่อง ตามโครงการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ
“วราวุธ” เผย พม. ทยอยส่งมอบกายอุปกรณ์ช่วยเหลือคนพิการต่อเนื่อง ตามโครงการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ
วันที่ 22 เมษายน 2568 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า กระทรวงการพัฒนาสังคมและความมั่นคงของมนุษย์ (พม.) ได้ดำเนินโครงการจัดหากายอุปกรณ์สำหรับช่วยเหลือคนพิการ 72,000 ชุด เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ซึ่งเป็น 1 ใน 10 โครงการเฉลิมพระเกียรติพระบาทสมเด็จพระเจ้าอยู่หัวฯ ของรัฐบาล โดยมีวัตถุประสงค์เพื่อจัดหากายอุปกรณ์สำหรับช่วยเหลือคนพิการที่มีความจำเป็นและต้องการใช้กายอุปกรณ์ในการดำรงชีวิตประจำวัน และเพื่อร่วมเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลพระชนมพรรษา 6 รอบ 28 กรกฎาคม 2567 โดยมีการสำรวจความต้องการกายอุปกรณ์สำหรับช่วยเหลือคนพิการทั่วประเทศ ร่วมกับหน่วยงานสังกัดกระทรวง พม. องค์กรปกครองส่วนท้องถิ่น กรุงเทพมหานคร องค์กรคนพิการ กระทรวงกลาโหม และศูนย์อำนวยการใหญ่จิตอาสาพระราชทาน (ระหว่างวันที่ 31 มกราคม 2567 ถึงวันที่ 28 ธันวาคม 2567 ) ทั้งนี้ มีคนพิการแสดงความจำนงขอรับอุปกรณ์เครื่องช่วยความพิการ ประกอบด้วย รถเข็นนั่ง รถสามล้อโยกชนิดมือโยก และไม้เท้าขาว รวมทั้งสิ้น 72,000 ราย ซึ่งปัจจุบันได้ดำเนินการจัดหา และทยอยส่งมอบกายอุปกรณ์ฯ รถเข็นนั่งให้แก่คนพิการทั่วประเทศ และอยู่ระหว่างดำเนินการส่งมอบกายอุปกรณ์ฯ ไม้เท้าขาว
อย่างไรก็ตาม กายอุปกรณ์สำหรับช่วยเหลือคนพิการ เป็นนวัตกรรมกายอุปกรณ์ที่ช่วยอำนวยความสะดวกในการดำเนินชีวิตของคนพิการมากขึ้น โดยเฉพาะรถเข็นนั่งที่มีที่พักแขนซึ่งสามารถยกเลื่อนออกได้ จะช่วยให้การเคลื่อนย้ายตัวของคนพิการทำได้สะดวกมากขึ้น จึงพยายามจะทยอยส่งมอบให้แล้วเสร็จภายในเดือนกันยายน 2568
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #คนพิการ #กายอุปกรณ์

ที่มา : https://www.thaigov.go.th/news/contents/details/95611