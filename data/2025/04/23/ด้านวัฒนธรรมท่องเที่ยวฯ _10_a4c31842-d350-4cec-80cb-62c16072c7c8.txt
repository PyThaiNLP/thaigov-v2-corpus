รัฐบาลไทย-ข่าวทำเนียบรัฐบาล-“รมว.สุดาวรรณ”ชวนเที่ยวงานใต้ร่มพระบารมี 243 ปี กรุงรัตนโกสินทร์  23 - 27 เม.ย.นี้ 


วันพฤหัสบดีที่ 17 เมษายน 2568
“รมว.สุดาวรรณ”ชวนเที่ยวงานใต้ร่มพระบารมี 243 ปี กรุงรัตนโกสินทร์  23 - 27 เม.ย.นี้
“รมว.สุดาวรรณ”ชวนเที่ยวงานใต้ร่มพระบารมี 243 ปี กรุงรัตนโกสินทร์  23 - 27 เม.ย.นี้
“รมว.สุดาวรรณ”ชวนเที่ยวงานใต้ร่มพระบารมี 243 ปี กรุงรัตนโกสินทร์  23 - 27 เม.ย.นี้ ชมนิทรรศการเฉลิมพระเกียรติ พิพิธภัณฑ์ยามค่ำคืน การแสดงศิลปวัฒนธรรม หนังกลางแปลง ช้อป-ชิมตลาดอาหารไทย ผลิตภัณฑ์วัฒนธรรม ตลาดนัดศิลปิน ร่วมเวิร์คชอปทางวัฒนธรรม ณ อุทยาน 100 ปี จุฬาฯ-พิพิธภัณฑสถานแห่งชาติ พระนคร เที่ยวงานวัดย่านกะดีจีน-คลองสาน ณ วัดประยุรวงศาวาส
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม (รมว.วธ.) เปิดเผยว่า กระทรวงวัฒนธรรม (วธ.) ร่วมกับหน่วยงานรัฐ เอกชนและเครือข่ายทางศาสนา ศิลปะและวัฒนธรรม จัด “งานใต้ร่มพระบารมี 243 ปี กรุงรัตนโกสินทร์” ระหว่างวันที่ 23 - 27 เมษายน 2568 ณ อุทยาน 100 ปี จุฬาลงกรณ์มหาวิทยาลัย พิพิธภัณฑสถานแห่งชาติ พระนคร และวัดประยุรวงศาวาสวรวิหาร เพื่อร่วมเฉลิมฉลองเนื่องในวาระครบรอบวันคล้ายวันสถาปนากรุงรัตนโกสินทร์ 243 ปี และเพื่อน้อมรำลึกในพระมหากรุณาธิคุณและเทิดพระเกียรติพระบาทสมเด็จพระพุทธยอดฟ้าจุฬาโลกมหาราช ปฐมกษัตริย์แห่งพระบรมราชวงศ์จักรี  ทรงสถาปนากรุงรัตนโกสินทร์เป็นราชธานีของไทย เมื่อวันที่ 21 เมษายน พ.ศ. 2325 นับถึงปัจจุบันเป็นเวลากว่า 243 ปี และพระมหากษัตริย์ไทยในพระบรมราชจักรีวงศ์ทุกพระองค์ทรงเปี่ยมด้วยทศพิธราชธรรม ทรงปฏิบัติพระราชกรณียกิจนานัปการเพื่อสร้างประเทศชาติให้มีความเป็นปึกแผ่นมั่นคงด้วยพระปรีชาสามารถและพระราชวิสัยทัศน์อันกว้างไกล ทรงทำนุบำรุงศาสนา ศิลปะและวัฒนธรรมของชาติให้เจริญรุ่งเรืองสืบมาถึงปัจจุบัน
รัฐมนตรีว่าการกระทรวงวัฒนธรรม กล่าวอีกว่า “งานใต้ร่มพระบารมี 243 ปี กรุงรัตนโกสินทร์” มีพิธีทางศาสนา ได้แก่ วันที่ 20 เมษายน 2568 เวลา 09.09 น. พิธีบวงสรวงเทพยดา ณ ลานหญ้าระหว่างอาคาร
มหาจุฬาลงกรณ์กับอาคารมหาวชิราวุธ จุฬาลงกรณ์มหาวิทยาลัย หลังจากนั้นวันที่ 21 เมษายน 2568 เวลา 07.00 น. พิธีบำเพ็ญกุศลอุทิศถวายสมเด็จพระบูรพมหากษัตริยาธิราชและพิธีตักบาตรพระสงฆ์ 99 รูป ณ วัดพระเชตุพนวิมลมังคลาราม หลังจากนั้นเวลา 09.30 น. พิธีสักการะสิ่งศักดิ์สิทธิ์ศาลหลักเมือง ณ ศาลหลักเมือง กรุงเทพฯ  และงานปีนี้จัดกิจกรรมใน 3 พื้นที่ประกอบด้วย 1.อุทยาน 100 ปี จุฬาลงกรณ์มหาวิทยาลัย ได้แก่ นิทรรศการ Immersive Art  “แสงแห่งพระบารมี” (Light of Royal Wisdom) เฉลิมพระเกียรติพระบาทสมเด็จพระเจ้าอยู่หัว และสมเด็จพระบูรพมหากษัตริยาธิราชในพระบรมราชจักรีวงศ์ ซุ้มเฉลิมพระเกียรติ  กิจกรรมทางวิชาการ  การแสดงศิลปวัฒนธรรม และการแสดงดนตรี อาทิ ละครนอก วงดนตรีสากล โดยกรมศิลปากร การแสดงของสมาคมศิลปินพื้นบ้าน โดยกรมส่งเสริมวัฒนธรรม โขน โดยสถาบันบัณฑิตพัฒนศิลป์ การแสดงศิลปวัฒนธรรมร่วมสมัย โดยสำนักงานศิลปวัฒนธรรมร่วมสมัย การแสดงของศิลปินที่มีชื่อเสียง การสาธิตมรดกวัฒนธรรมกรุงรัตนโกสินทร์ ได้แก่ มรดกภูมิปัญญาวัฒนธรรม อาหารและขนมไทย  กิจกรรมเวิร์คชอปไทยร่วมสมัย  ตลาดอาหารไทย อาหารถิ่น ตลาดผลิตภัณฑ์วัฒนธรรม และตลาดนัดศิลปิน
2.พิพิธภัณฑสถานแห่งชาติ พระนคร ได้แก่ การแสดงศิลปวัฒนธรรม การชมพิพิธภัณฑสถานแห่งชาติ พระนครในยามค่ำคืน (Night Museum) ฉายหนังกลางแปลง การจำหน่ายผลิตภัณฑ์และอาหาร และ 3.วัดประยุรวงศาวาสวรวิหาร จัดงาน “เที่ยวงานวัด ย้อนวันวาน ยลวิถีย่านกะดีจีน-คลองสาน” ภายในงานมีกิจกรรม เช่น ไหว้พระรับพร เสริมสิริมงคล การแสดงศิลปวัฒนธรรม กิจกรรมท่องเที่ยวเชิงวัฒนธรรม “ปั่นจักรยานเที่ยววัดยามค่ำคืน” การประกวดร้องเพลงลูกทุ่งและเพลงลูกกรุง การประกวดอาหารสามศาสน์  การสาธิตและจำหน่ายผลิตภัณฑ์วัฒนธรรมและของดีย่านกะดีจีน  ทั้งนี้ สอบถามรายละเอียดสายด่วนวัฒนธรรม 1765 ดูข้อมูลเพิ่มเติมได้ที่แฟนเพจเฟซบุ๊กสำนักงานปลัดกระทรวงวัฒนธรรม
“ห้วงวาระแห่งการสถาปนากรุงรัตนโกสินทร์ 243 ปี   ดิฉันขอเชิญชวนพสกนิกรชาวไทยร่วมน้อมรำลึกในพระมหากรุณาธิคุณของพระมหากษัตริย์แห่งพระบรมราชจักรีวงศ์ทุกพระองค์ ตลอดจนน้อมนำพระราชดำริในพระบาทสมเด็จพระเจ้าอยู่หัวมาปฏิบัติ ได้แก่ ความมีจิตอาสา ทำความดีด้วยหัวใจ ความสมัครสมานสามัคคี วิถีพอเพียงและร่วมกันสืบสาน อนุรักษ์และต่อยอดมรดกศิลปวัฒนธรรมของชาติให้คงอยู่อย่างยั่งยืน และงานครั้งนี้ทำให้เด็ก เยาวชน และประชาชนได้เรียนรู้ประวัติศาสตร์การสถาปนากรุงรัตนโกสินทร์และความภาคภูมิใจในความเป็นคนไทย รวมทั้งส่งเสริมการท่องเที่ยวเชิงศาสนา ศิลปะและวัฒนธรรม  สร้างอาชีพและรายได้สู่ประชาชนและชุมชน ช่วยส่งเสริมเศรษฐกิจชาติ” นางสาวสุดาวรรณ กล่าว

ที่มา : https://www.thaigov.go.th/news/contents/details/95476