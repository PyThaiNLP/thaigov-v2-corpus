รัฐบาลไทย-ข่าวทำเนียบรัฐบาล-"อนุทิน" นำผู้บริหารมหาดไทย และพุทธศาสนิกชน แห่ผ้าห่มองค์พระปฐมเจดีย์ และสรงน้ำพระเนื่องในประเพณีสงกรานต์ ประจำปี 2568


วันพุธที่ 16 เมษายน 2568
16/04/2568
พิมพ์
"อนุทิน" นำผู้บริหารมหาดไทย และพุทธศาสนิกชน แห่ผ้าห่มองค์พระปฐมเจดีย์ และสรงน้ำพระเนื่องในประเพณีสงกรานต์ ประจำปี 2568
"อนุทิน" นำผู้บริหารมหาดไทย และพุทธศาสนิกชน แห่ผ้าห่มองค์พระปฐมเจดีย์ และสรงน้ำพระเนื่องในประเพณีสงกรานต์ ประจำปี 2568
วันนี้ (16 เม.ย. 68) เวลา 15.09 น. นายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงมหาดไทย เป็นประธานพิธีแห่ผ้าห่มองค์พระปฐมเจดีย์ และสรงน้ำพระสงฆ์ เนื่องในงานประเพณีสงกรานต์ ประจำปี 2568 ณ บริเวณลานหน้าพระร่วงโรจนฤทธิ์ องค์พระปฐมเจดีย์ อ.เมืองนครปฐม จ.นครปฐม โดยมี น.ส.ธนนนท์ นิรามิษ ภริยารองนายกรัฐมนตรีและรมว.มหาดไทย ที่ปรึกษากิตติมศักดิ์สมาคมแม่บ้านมหาดไทย นายอรรษิษฐ์ สัมพันธรัตน์ ปลัดกระทรวงมหาดไทย คณะผู้บริหารระดับสูงของกระทรวงมหาดไทย น.ส.อโรชา นันทมนตรี ผู้ว่าราชการจังหวัดนครปฐม พร้อมหัวหน้าส่วนราชการ ข้าราชการ ผู้บริหารองค์กรปกครองส่วนท้องถิ่น และพุทธศาสนิกชน ร่วมงาน
โอกาสนี้ นายอนุทิน และคณะ ร่วมชมฟ้อนรำของกลุ่มชาติพันธุ์ ของจังหวัดนครปฐม และปิดทองพระร่วงโรจนฤทธิ์จำลอง สรงน้ำพระบรมสารีริกธาตุ และพระร่วงโรจนฤทธิ์จำลอง แล้วจารึกนามบนผ้าห่มองค์พระปฐมเจดีย์ จากนั้นร่วมพิธีถวายผ้าห่มองค์พระปฐมเจดีย์ ถวายผ้าอาบน้ำฝน และไทยธรรมแด่พระสงฆ์ ซึ่งมีพระธรรมวชิรเจติยาจารย์ ที่ปรึกษาเจ้าคณะภาค 14 ผู้รักษาการแทนเจ้าอาวาสวัดพระปฐมเจดีย์ ราชวรมหาวิหาร เป็นประธานสงฆ์
ต่อจากนั้น นายอนุทิน นำผู้เข้าร่วมพิธี ขึ้นแห่ผ้าห่มองค์พระปฐมเจดีย์ โดยมี พระศรีวิสุทธิวงศ์ รองเจ้าคณะจังหวัดนครปฐม ผู้ช่วยเจ้าอาวาสวัดพระปฐมเจดีย์ ราชวรมหาวิหาร นำห่มผ้า จากนั้นจึงจุดธูปเทียนบูชาพระร่วงโรจนฤทธิ์ สักการะพระพุทธรูปปางป่าเลไลย์ พระพุทธรูปปางประสูติ และถวายราชสักการะพระบรมราชสรีรางคารพระบาทสมเด็จพระมงกุฎเกล้าเจ้าอยู่หัว พระสรีรางคารพระนางเจ้าสุวัทนา พระวรราชเทวีในรัชกาลที่ 6 และพระสรีรางคารสมเด็จพระเจ้าภคินีเธอ เจ้าฟ้าเพชรรัตนราชสุดา สิริโสภาพัณณวดี ซึ่งบรรจุไว้ที่ผนังเบื้องหลังพระร่วงโรจนฤทธิ์ บริเวณพระวิหารทิศเหนือองค์พระปฐมเจดีย์
บรรยากาศภายในงานมีประชาชนและนักท่องเที่ยวทั้งชาวไทยและชาวต่างชาติเป็นจำนวนมาก ต่างเดินทางพาครอบครัวมากราบไหว้สักการะปิดทองและสรงน้ำพระร่วงโรจนฤทธิ์จำลอง สรงน้ำพระบรมสารีริกธาตุ ร่วมก่อเจดีย์ทราย ทำบุญถวายผ้าห่มองค์พระปฐมเจดีย์ และทำบุญถวายสังฆทาน เพื่อความเป็นสิริมงคล ต้อนรับประเพณีวันสงกรานต์ ซึ่งถือเป็นวันขึ้นปีใหม่ของชาวไทย

ที่มา : https://www.thaigov.go.th/news/contents/details/95456