รัฐบาลไทย-ข่าวทำเนียบรัฐบาล-ปลัดดีอี เปิดประชุม ADGSOM-ATRC ครั้งที่ 1 ขับเคลื่อนความร่วมมือดิจิทัลอาเซียน ณ กรุงจาการ์ตา อินโดนีเซีย


วันพุธที่ 23 เมษายน 2568
ปลัดดีอี เปิดประชุม ADGSOM-ATRC ครั้งที่ 1 ขับเคลื่อนความร่วมมือดิจิทัลอาเซียน ณ กรุงจาการ์ตา อินโดนีเซีย
ปลัดดีอี เปิดประชุม ADGSOM-ATRC ครั้งที่ 1 ขับเคลื่อนความร่วมมือดิจิทัลอาเซียน ณ กรุงจาการ์ตา อินโดนีเซีย
ศาสตราจารย์พิเศษวิศิษฏ์  วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม (ดีอี) ทำหน้าที่หัวหน้าคณะผู้แทนไทยและประธานการประชุมเจ้าหน้าที่อาวุโสอาเซียนด้านดิจิทัลและผู้นำสภาหน่วยงานกำกับดูแลกิจการโทรคมนาคมแห่งอาเซียน อย่างไม่เป็นทางการ ครั้งที่ 1  (The 1st ASEAN Digital Senior Officials Meeting - ASEAN Telecommunications Regulators’ Council Leaders’ Retreat) ประจำปี 2568 เพื่อร่วมหารือและขับเคลื่อนการดำเนินงานความร่วมมือด้านดิจิทัล ภายใต้แผนแม่บทอาเซียนด้านดิจิทัล ค.ศ. 2025 (ASEAN Digital Masterplan 2025) ระหว่างวันที่ 22-23 เมษายน 2568 ณ กรุงจาการ์ตา สาธารณรัฐอินโดนีเซีย
ทั้งนี้ในระหว่างการประชุมฯ ประเทศสมาชิกได้นำเสนอข้อเสนอแนวคิด (Concept Note) ของโครงการซึ่งจะดำเนินการในปี 2569 ภายใต้ ADGSOM-ATRC โดยในส่วนของประเทศไทยได้นำเสนอข้อเสนอแนวคิดของโครงการจำนวน 2 โครงการ ได้แก่
(1) ASEAN Guidelines on Disinformation Prevention (AGDP) เสนอโดย สำนักงานปลัดกระทรวงดีอี
(2) The Study on Telecommunications Infrastructure Safeguard and Future Risks for Scam Prevention in ASEAN เสนอโดย สำนักงาน กสทช. ซึ่งมีเป้าหมายเพื่อรับมือกับปัญหาการหลอกลวงออนไลน์ในอาเซียน
ขณะเดียวกันที่ประชุมยังได้ร่วมหารือเกี่ยวกับโครงการ ASEAN Digital Masterplan 2026 – 2030 (ADM2030) ซึ่งดำเนินการโดยเวียดนาม เพื่อร่วมกันกำหนดแนวทางในการพัฒนาด้านดิจิทัลของอาเซียนในห้วง 5 ปีถัดไป โดยแผนแม่บท ADM2030 มีกำหนดจะนำเสนอต่อที่ประชุมรัฐมนตรีอาเซียนด้านดิจิทัล (ADGMIN) ครั้งที่ 6 ในช่วงเดือนมกราคม 2569 ณ สาธารณรัฐสังคมนิยมเวียดนาม
นอกจากนี้ ประเทศไทยได้ขอให้ประเทศสมาชิกพิจารณาการเข้าร่วมการประชุม The 3rd UNESCO Global Forum on the Ethics of Artificial Intelligence (GFEAI 2025) ระหว่างวันที่ 24 – 27 มิถุนายน 2568 ณ กรุงเทพฯ ซึ่งไทยร่วมเป็นเจ้าภาพกับ UNESCO โดยจะเป็นโอกาสอันดีที่ประเทศสมาชิกได้กระชับความร่วมมือ แลกเปลี่ยนองค์ความรู้ และนำแนวทางนำแนวทางที่สร้างสรรค์มาใช้เพื่อยกระดับศักยภาพของ AI เพื่อการพัฒนาอย่างยั่งยืน ในขณะเดียวกันก็ส่งเสริมกรอบจริยธรรมที่สอดคล้องกับความต้องการของภูมิภาคอาเซียน

ที่มา : https://www.thaigov.go.th/news/contents/details/95651