รัฐบาลไทย-ข่าวทำเนียบรัฐบาล-ดีอี หารือการทำงาน ศปอท. ตาม พ.ร.ก.ป้องกันและปราบปรามอาชญากรรมทางเทคโนโลยี ฉบับที่ 2 ฯ


วันศุกร์ที่ 18 เมษายน 2568
ดีอี หารือการทำงาน ศปอท. ตาม พ.ร.ก.ป้องกันและปราบปรามอาชญากรรมทางเทคโนโลยี ฉบับที่ 2 ฯ
ดีอี หารือการทำงาน ศปอท. ตาม พ.ร.ก.ป้องกันและปราบปรามอาชญากรรมทางเทคโนโลยี ฉบับที่ 2 ฯ
วันที่ 18 เมษายน 2568 นายเอกพงษ์ หริ่มเจริญ ผู้ตรวจราชการกระทรวงดิจิทัลเพื่อเศรษฐกิจและสังคม (ดีอี) พร้อมด้วย นางสาวยุพาภรณ์ ศิริกิจพาณิชย์กูล ผู้ช่วยปลัดกระทรวงดีอี ร่วมประชุมหารือการทำงานของศูนย์ปฏิบัติการเพื่อป้องกันและปราบปรามอาชญากรรมทางเทคโนโลยี (ศปอท.) ซึ่งเป็นการยกระดับ ศูนย์ปฏิบัติการแก้ไขปัญหาอาชญากรรมออนไลน์ (AOC 1441) ตามพระราชกำหนดมาตรการป้องกันและปราบปรามอาชญากรรมทางเทคโนโลยี (ฉบับที่ 2) พ.ศ. 2568 ในการพิจารณาวิเคราะห์ข้อมูลที่ใช้อยู่ในปัจจุบัน ความพร้อมของการดำเนินการของ ศปอท. ในด้านธุรกรรมทางการเงิน และสินทรัพย์ดิจิทัล และเรื่องอื่นๆ โดยมีหน่วยงานและผู้ที่เกี่ยวข้องเข้าร่วม ณ ห้องประชุม 801 ชั้น 8 กระทรวงดิจิทัลเพื่อเศรษฐกิจและสังคม และผ่านระบบการประชุมทางไกล
โดยศูนย์ปฏิบัติการเพื่อป้องกันและปราบปรามอาชญากรรมทางเทคโนโลยี (ศปอท.) จัดตั้งขึ้นตามพระราชกำหนดมาตรการป้องกันและปราบปรามอาชญากรรมทางเทคโนโลยี (ฉบับที่ 2) พ.ศ. 2568 ซึ่งประกาศในราชกิจจานุเบกษาเมื่อวันที่ 12 เมษายน 2568 โดยมีวัตถุประสงค์เพื่อยกระดับการป้องกันและปราบปรามอาชญากรรมทางเทคโนโลยีให้มีประสิทธิภาพมากขึ้น ด้วยการบูรณาการการทำงานร่วมกันระหว่างหน่วยงานภาครัฐและเอกชน สามารถรับแจ้งความ สั่งระงับบัญชีได้อย่างรวดเร็ว และติดตามเส้นทางการเงินเพื่อนำเงินคืนให้ผู้เสียหายได้อย่างมีประสิทธิภาพ ช่วยลดความเสียหายในวงกว้างจากอาชญากรรมทางเทคโนโลยี

ที่มา : https://www.thaigov.go.th/news/contents/details/95511