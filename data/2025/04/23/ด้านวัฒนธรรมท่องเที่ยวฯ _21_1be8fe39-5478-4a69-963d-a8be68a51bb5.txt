รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา “สรวงศ์ เทียนทอง” แถลงข่าวเปิดศึกแบดมินตันระดับโลก “TOYOTA Thailand Open 2025” ชิงถ้วยพระราชทานฯ ระหว่าง 13-18 พ.ค. นี้


วันพุธที่ 23 เมษายน 2568
รมว.ท่องเที่ยวและกีฬา “สรวงศ์ เทียนทอง” แถลงข่าวเปิดศึกแบดมินตันระดับโลก “TOYOTA Thailand Open 2025” ชิงถ้วยพระราชทานฯ ระหว่าง 13-18 พ.ค. นี้
รมว.ท่องเที่ยวและกีฬา “สรวงศ์ เทียนทอง” แถลงข่าวเปิดศึกแบดมินตันระดับโลก “TOYOTA Thailand Open 2025” ชิงถ้วยพระราชทานฯ ระหว่าง 13-18 พ.ค. นี้
วันที่ 22 เมษายน 2568 นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานในงานแถลงข่าวการแข่งขันแบดมินตันระดับนานาชาติ “TOYOTA Thailand Open 2025” ชิงถ้วยพระราชทานพระบาทสมเด็จพระเจ้าอยู่หัว ซึ่งจะจัดขึ้นระหว่างวันที่ 13 – 18 พฤษภาคม 2568 ณ อาคารนิมิบุตร สนามกีฬาแห่งชาติ กรุงเทพมหานคร โดยการแข่งขันครั้งนี้อยู่ภายใต้รายการระดับ HSBC BWF World Tour Super 500 และมีเงินรางวัลรวมกว่า 475,000 ดอลลาร์สหรัฐ หรือประมาณ 16.2 ล้านบาท
การแถลงข่าวจัดขึ้น ณ ห้องอโนมาแกรนด์ ชั้น 3 โรงแรมอโนมาแกรนด์ กรุงเทพฯ โดยมีผู้ร่วมงานสำคัญ อาทิ คุณหญิงปัทมา ลีสวัสดิ์ตระกูล กรรมการคณะกรรมการโอลิมปิกสากล รองประธานสหพันธ์แบดมินตันโลก และนายกสมาคมกีฬาแบดมินตันแห่งประเทศไทย ในพระบรมราชูปถัมภ์, นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬาและโฆษกกระทรวงฯ, นายกฤษฎา ตันเทอดทิตย์ เลขานุการรัฐมนตรีฯ และ ดร.ก้องศักด ยอดมณี ผู้ว่าการการกีฬาแห่งประเทศไทย
นายสรวงศ์ กล่าวว่า การแข่งขันครั้งนี้ถือเป็นเวทีสำคัญของวงการแบดมินตัน ที่จะได้ต้อนรับนักกีฬาระดับโลกมาแข่งขันกันอย่างเข้มข้น พร้อมเป็นโอกาสในการแสดงศักยภาพของประเทศไทยในการเป็นเจ้าภาพระดับนานาชาติ ที่เปี่ยมด้วยความเป็นมิตร ความเอื้อเฟื้อ และความอบอุ่นแบบไทย ซึ่งจะสร้างความประทับใจให้แก่ผู้มาเยือน ทั้งนักกีฬา ผู้ฝึกสอน เจ้าหน้าที่ทีม และแฟนกีฬาจากทั่วโลก
การแข่งขัน “TOYOTA Thailand Open 2025” ยังได้รับความร่วมมือจากสมาคมกีฬาแบดมินตันแห่งประเทศไทย ในพระบรมราชูปถัมภ์ และหน่วยงานภาครัฐและเอกชนที่เกี่ยวข้อง โดยจะมีนักแบดมินตันทีมชาติไทยลงสนามชิงชัย อาทิ “วิว” กุลวุฒิ วิทิตศานต์, “กัน” กันตภณ หวังเจริญ, “เมย์” รัชนก อินทนนท์, “หมิว” พรปวีณ์ ช่อชูวงศ์, “เม” ศุภนิดา เกตุทอง และ “ครีม” บุศนันทน์ อึ๊งบำรุงพันธุ์
แฟนกีฬาสามารถจับจองบัตรเข้าชมการแข่งขันได้ตั้งแต่วันที่ 28 เมษายน 2568 เป็นต้นไป ผ่านทางไทยทิคเก็ตเมเจอร์ทุกสาขา โดยราคาบัตรเริ่มตั้งแต่ 100 – 1,200 บาท และสามารถติดตามการถ่ายทอดสดได้ทาง YouTube : BWF TV และช่อง True Visions
การแข่งขันครั้งนี้ไม่เพียงเป็นการแข่งขันระดับโลก แต่ยังเป็นการผลักดันการท่องเที่ยวเชิงกีฬา (Sports Tourism) ของไทยให้เติบโตอย่างยั่งยืน สะท้อนบทบาทของประเทศไทยในเวทีโลกทั้งด้านกีฬาและการต้อนรับนักท่องเที่ยวจากนานาประเทศ

ที่มา : https://www.thaigov.go.th/news/contents/details/95624