รัฐบาลไทย-ข่าวทำเนียบรัฐบาล-ดีอี ร่วมแถลงการทดสอบระบบแจ้งเตือนภัยผ่านสัญญาณโทรศัพท์เคลื่อนที่ Cell Broadcast


วันพุธที่ 23 เมษายน 2568
ดีอี ร่วมแถลงการทดสอบระบบแจ้งเตือนภัยผ่านสัญญาณโทรศัพท์เคลื่อนที่ Cell Broadcast
ดีอี ร่วมแถลงการทดสอบระบบแจ้งเตือนภัยผ่านสัญญาณโทรศัพท์เคลื่อนที่ Cell Broadcast
วันที่ 23 เมษายน 2568 นางสาวพิยะดา  สุดกังวาล ที่ปรึกษาด้านการสื่อสารกระทรวงดิจิทัลเพื่อเศรษฐกิจและสังคม (ดีอี) เข้าร่วมแถลงข่าวการทดสอบระบบแจ้งเตือนผ่านสัญญาณโทรศัพท์เคลื่อนที่ (Cell Broadcast) ณ ห้องประชุม 1 อาคาร 3 ชั้น 5 กรมป้องกันและบรรเทาสาธารณภัย โดยมีอธิบดีกรมป้องกันและบรรเทาสาธารณภัย (นายภาสกร  บุญญลักษม์) เป็นประธาน และมีหน่วยงานที่เกี่ยวข้องเข้าร่วมประกอบไปด้วย กรมประชาสัมพันธ์ สำนักงาน กสทช. ผู้ประกอบการโทรศัพท์เคลื่อนที่ทั้ง 3 ราย (AWN TRUE และ NT)
โดยได้กำหนดการทดสอบการส่งแจ้งเตือน Cell Broadcast ผ่านระบบโทรศัพท์เคลื่อนที่ทั้งระบบ iOS (Version 18 เป็นต้นไป) และ Android (Version 11 เป็นต้นไป) ในเดือนพฤษภาคม 2568 แบ่งพื้นที่การทดสอบออกเป็น 3 ระดับ ใน 4 ภูมิภาค และกรุงเทพมหานคร ได้แก่ (1) ระดับเล็ก ในวันที่ 2 พฤษภาคม 2568 ในพื้นที่ ศาลากลาง จ.เชียงราย จ.สุพรรณบุรี จ.อุบลราชธานี จ.สงขลา และศูนย์ราชการแจ้งวัฒนะ (อาคาร A, B) (2) ระดับกลาง 7 พฤษภาคม 2568 ในพื้นที่ อ.เมืองลำปาง อ.เมืองนครราชสีมา อ.เมืองนครสวรรค์ อ.เมืองสุราษฎร์ธานี เขตดินแดง กทม. และ (3) ระดับใหญ่ วันที่ 13 พฤษภาคม 2568 ในพื้นที่ จ.เชียงใหม่ จ.อยุธยา จ.อุดรธานี จ.นครศรีธรรมราช จ.กรุงเทพมหานคร
-----------------------------------------------------------------------------------------

ที่มา : https://www.thaigov.go.th/news/contents/details/95668