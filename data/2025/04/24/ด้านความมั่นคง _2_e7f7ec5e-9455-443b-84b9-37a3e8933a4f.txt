รัฐบาลไทย-ข่าวทำเนียบรัฐบาล-ประกาศสำนักพระราชวัง ด้วย พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี จะเสด็จพระราชดำเนินเยือน ราชอาณาจักรภูฏานอย่างเป็นทางการ ระหว่างวันที่ ๒๕ - ๒๘ เมษายน ๒๕๖๘


วันพฤหัสบดีที่ 24 เมษายน 2568
ประกาศสำนักพระราชวัง ด้วย พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี จะเสด็จพระราชดำเนินเยือน ราชอาณาจักรภูฏานอย่างเป็นทางการ ระหว่างวันที่ ๒๕ - ๒๘ เมษายน ๒๕๖๘
พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี จะเสด็จพระราชดำเนินเยือน ราชอาณาจักรภูฏานอย่างเป็นทางการ ระหว่างวันที่ ๒๕ - ๒๘ เมษายน พุทธศักราช ๒๕๖๘ ตามคำทูลเชิญของสมเด็จพระราชาธิบดีจิกมี เคเซอร์ นัมเกล วังชุก แห่งภูฏาน
ซึ่งพระบาทสมเด็จพระเจ้าอยู่หัว ทรงรับคำทูลเชิญ ด้วยความปีติยินดียิ่ง การเสด็จพระราชดำเนินเยือนในครั้งนี้จะเป็นการกระชับมิตรภาพและความร่วมมืออันใกล้ชิด ระหว่างราชอาณาจักรทั้งสองให้แน่นแฟ้นยิ่งขึ้น จากการมีมรดกทางวัฒนธรรมร่วมกันในความเลื่อมใสในบวรพระพุทธศาสนาและสายสัมพันธ์ระหว่างราชวงศ์ทั้งสอง รวมทั้งระหว่างประชาชนของทั้งสองประเทศ
เมื่อพระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี เสด็จพระราชดำเนินถึงท่าอากาศยานนานาชาติ ณ เมืองพาโร สมาชิกพระราชวงศ์แห่งราชอาณาจักรภูฏาน จะเข้าเฝ้าทูลละอองธุลีพระบาทรับเสด็จ ก่อนที่จะเสด็จพระราชดำเนินต่อไปยังกรุงทิมพู ในช่วงบ่าย พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี จะเสด็จพระราชดำเนินไปยังป้อมทาชิโช กรุงทิมพู ณ ที่นั้น สมเด็จพระราชาธิบดี และสมเด็จพระราชินีแห่งภูฏาน ทรงจัดพิธีรับเสด็จอย่างเป็นทางการ ทรงพระดำเนินตรวจแถวกองทหารเกียรติยศ ต่อจากนั้น เสด็จพระราชดำเนินไปยังลานเทนเดรลทัง เพื่อทอดพระเนตรการแสดงขบวนพาเหรดและสวนสนาม รวมทั้ง การแสดงทางวัฒนธรรม และ ณ อัฒจันทร์แห่งนั้น มีประชาชนชาวภูฎาน ร่วมถวายการรับเสด็จและชื่นชมพระบารมี ในช่วงค่ำ สมเด็จพระราชาธิบดี และสมเด็จพระราชินีแห่งภูฏาน จะถวายพระกระยาหารค่ำอย่างเป็นทางการ ณ พระราชวังเดเชนโชลิง
ในวันที่สอง พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี เสด็จพระราชดำเนินไปยังสถานที่ประดิษฐานพระพุทธรูปดอร์เดนมา เพื่อร่วมพิธีเจริญพระพุทธมนต์ถวายพระพรชัยมงคล โดยคณะสงฆ์ฝ่ายภูฏานและคณะสงฆ์ไทย ฝ่ายละ ๗๔ รูป และต่อจากนั้น สมเด็จพระราชาธิบดีแห่งภูฏาน พระองค์ที่ ๔ จะเสด็จพระราชดำเนินมาเฝ้าพระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี ในช่วงบ่าย พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี เสด็จพระราชดำเนินไปยังโครงการหลวงเดเชนโชลิง เพื่อทอดพระเนตรนิทรรศการความร่วมมือระหว่างมูลนิธิโครงการหลวงของไทย กับหน่วยงานที่เกี่ยวข้องของภูฎาน รวมทั้ง การจัดแสดงผลิตภัณฑ์จากโครงการหนึ่งตำบลผนึ่งผลิตภัณฑ์ และในช่วงเย็น พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี จะพระราชทานพระบรมราชวโรกาสให้ นายกรัฐมนตรี และภริยา เข้าเฝ้าทูลละอองธุลีพระบาท ณ โรงแรมที่ประทับ
ในวันที่สาม พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี เสด็จพระราชดำเนินไปยังพระราชวังลิงคานา เพื่อทอดพระเนตรการแสดงศิลปวัฒนธรรมของภูฎาน ได้แก่ การแสดงศิลปะการยิงธนู กีฬาพื้นบ้าน และงานหัตถกรรมผ้าและสิ่งทอของราชอาณาจักรภูฏาน จากนั้น เสด็จพระราชดำเนินไปยังตลาดกลางประจำกรุงทิมพู ทรงรับฟังการบรรยายสรุปและทอดพระเนตรนิทรรศการของโครงการอาสาสมัครเดซุง
และในวันสุดท้าย จะเสด็จพระราชดำเนินไปยังป้อมดุงการ์ ณ เมืองพาโร ทรงสักการะพระศากยมุนี และทอดพระเนตรกิจกรรมของราชวิทยาลัย และนิทรรศการเกี่ยวกับโครงการพัฒนาเมืองเกเลฟูให้เป็นเมืองแห่งสติปัญญาในเขตปกครองพิเศษ
พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี จะเสด็จพระราชดำเนินโดยเครื่องบินพระที่นั่งออกจากท่าอากาศยานทหาร ดอนเมือง ในวันศุกร์ที่ ๒๕ เมษายน พุทธศักราช ๒๕๖๘ เวลา ๐๗.๐๐ น. และจะเสด็จพระราชดำเนินโดยเครื่องบินพระที่นั่ง กลับถึงท่าอากากาศยานทหาร ดอนเมือง ในวันจันทร์ที่ ๒๘ เมษายน พุทธศักราช ๒๕๖๘ เวลา ๑๙.๓๐ น.
จึงขอประกาศให้ทราบโดยทั่วกัน
สำนักพระราชวัง
๒๐ เมษายน ๒๕๖๘
#เสด็จพระราชดำเนินเยือนราชอาณาจักรภูฏาน
#การเสด็จพระราชดำเนินเยือนต่างประเทศอย่างเป็นทางการครั้งแรกในรัชสมัย

ที่มา : https://www.thaigov.go.th/news/contents/details/95675