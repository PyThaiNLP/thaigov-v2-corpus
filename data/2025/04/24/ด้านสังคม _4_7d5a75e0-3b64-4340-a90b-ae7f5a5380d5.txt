รัฐบาลไทย-ข่าวทำเนียบรัฐบาล-ดีอี เตือนคนร้าย อ้าง “รับสมัครงาน 1 อำเภอ 1 ไอทีแมน” ระวังเสี่ยงสูญทรัพย์สิน-ข้อมูลส่วนบุคคล


วันพฤหัสบดีที่ 24 เมษายน 2568
ดีอี เตือนคนร้าย อ้าง “รับสมัครงาน 1 อำเภอ 1 ไอทีแมน” ระวังเสี่ยงสูญทรัพย์สิน-ข้อมูลส่วนบุคคล
ดีอี เตือนคนร้าย อ้าง “รับสมัครงาน 1 อำเภอ 1 ไอทีแมน” ระวังเสี่ยงสูญทรัพย์สิน-ข้อมูลส่วนบุคคล
วันที่ 24 เมษายน 2568 นายเวทางค์ พ่วงทรัพย์ โฆษกกระทรวงดิจิทัลเพื่อเศรษฐกิจและสังคม (ดีอี) เปิดเผยว่า กระทรวงดีอี ได้รับการสอบถามจากประชาชน เรื่อง การเปิดรับสมัครลูกจ้างโครงการที่เกี่ยวข้องกับโครงการ “1 อำเภอ 1 ไอทีแมน” โดยมีการอ้างอิงรายละเอียดการรับสมัครบุคคล เพื่อคัดเลือกเป็นลูกจ้างของ “กระทรวงดิจิทัลฯ” ทำงานประจำอำเภอตามภูมิลำเนาของผู้สมัครในจังหวัดต่างๆ ทั่วประเทศ ซึ่งได้มีการส่งข้อความเปิดรับสมัครบุคคล ในสื่อสังคมออนไลน์ผ่านแอปพลิเคชัน  Facebook และ Line
ทั้งนี้ กระทรวงดีอี ตรวจสอบแล้วพบว่า “การรับสมัครลูกจ้างกระทรวงดิจิทัลฯ 1 อำเภอ 1 ไอทีแมน” เป็นข้อมูลเท็จ และขอชี้แจงว่า การแอบอ้างดังกล่าวไม่เป็นความจริง ขณะที่ปัจจุบันกระทรวงดีอี โดยสำนักงานคณะกรรมการดิจิทัลเพื่อเศรษฐกิจและสังคม (BDE) เตรียมดำเนินโครงการส่งเสริมและพัฒนาทักษะความรู้เพื่อขับเคลื่อนและยกระดับกำลังคนดิจิทัลระดับอำเภอ ซึ่งขณะนี้ยังไม่มีการเปิดรับสมัครบุคคล ทำงานประจำอำเภอทั่วประเทศแต่อย่างใด
“กระทรวงดีอี อยู่ระหว่างเตรียมการแจ้งความต่อผู้แอบอ้างเป็นหน่วยงานของกระทรวงดีอี โดยขอเตือนประชาชนอย่าหลงเชื่อ หรือส่งต่อข้อความใดๆ ที่มีการแอบอ้างรับสมัครงานดังกล่าว ซึ่งอาจเสี่ยงต่อการสูญเสียข้อมูลส่วนบุคคล และทรัพย์สิน รวมทั้งทำให้เกิดการเข้าใจผิด ที่มีผลกระทบเป็นวงกว้างในสังคม” นายเวทางค์ กล่าว
แจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.)
|  Line ID: @antifakenewscenter | เว็บไซต์ www.antifakenewscenter.com
--------------------------------------------------------------------------------------

ที่มา : https://www.thaigov.go.th/news/contents/details/95706