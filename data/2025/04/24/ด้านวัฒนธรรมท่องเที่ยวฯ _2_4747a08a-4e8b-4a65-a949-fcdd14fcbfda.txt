รัฐบาลไทย-ข่าวทำเนียบรัฐบาล-รมว.ท่องเที่ยวฯ ต้อนรับอินฟลูเอนเซอร์ชื่อดังจากจีน เดินหน้าขยายตลาดท่องเที่ยวไทยผ่านโซเชียลมีเดีย


วันพฤหัสบดีที่ 24 เมษายน 2568
รมว.ท่องเที่ยวฯ ต้อนรับอินฟลูเอนเซอร์ชื่อดังจากจีน เดินหน้าขยายตลาดท่องเที่ยวไทยผ่านโซเชียลมีเดีย
รมว.ท่องเที่ยวฯ ต้อนรับอินฟลูเอนเซอร์ชื่อดังจากจีน เดินหน้าขยายตลาดท่องเที่ยวไทยผ่านโซเชียลมีเดีย
วันที่ 23 เมษายน 2568 เวลา 13.00 น. ณ ห้องรับรอง กระทรวงการท่องเที่ยวและกีฬา นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา ให้การต้อนรับคณะอินฟลูเอนเซอร์ชื่อดังจากประเทศจีน เพื่อหารือแนวทางส่งเสริมการท่องเที่ยวของประเทศไทยสู่ตลาดนักท่องเที่ยวชาวจีน ผ่านการประชาสัมพันธ์บนแพลตฟอร์มโซเชียลมีเดียยอดนิยมของจีน อาทิ Douyin
อินฟลูเอนเซอร์ที่เข้าร่วมในครั้งนี้ ประกอบด้วยผู้สร้างสรรค์คอนเทนต์ด้านการท่องเที่ยว 2 ท่าน ซึ่งมียอดผู้ติดตามมากกว่า 68 ล้านคน และกว่า 4.5 ล้านคนตามลำดับ โดยทั้งสองมีผลงานที่สามารถเข้าถึงกลุ่มเป้าหมายในวงกว้าง และมีอิทธิพลในการสร้างแรงบันดาลใจในการเดินทางผ่านเรื่องเล่าทางภาพและวิดีโอ
นายสรวงศ์ เทียนทอง กล่าวว่า “การใช้พลังของอินฟลูเอนเซอร์ในการประชาสัมพันธ์แหล่งท่องเที่ยวไทยถือเป็นกลยุทธ์สำคัญของกระทรวงฯ ในยุคดิจิทัล โดยเฉพาะในตลาดจีนซึ่งเป็นกลุ่มนักท่องเที่ยวคุณภาพและมีศักยภาพสูง เราหวังว่าความร่วมมือครั้งนี้จะช่วยขยายการรับรู้และกระตุ้นให้เกิดการเดินทางมายังประเทศไทยมากยิ่งขึ้น”
ทั้งนี้ อินฟลูเอนเซอร์ทั้งสองได้แสดงความสนใจที่จะร่วมสร้างสรรค์คอนเทนต์เกี่ยวกับแหล่งท่องเที่ยว วัฒนธรรม วิถีชีวิต และอาหารไทย เพื่อนำเสนอภาพลักษณ์ของประเทศไทยในมิติที่หลากหลายและเข้าถึงได้ง่ายผ่านช่องทางดิจิทัล
การพบปะครั้งนี้นับเป็นอีกก้าวสำคัญในการผลักดันอุตสาหกรรมท่องเที่ยวไทยสู่เวทีโลก โดยเฉพาะการขับเคลื่อนภายใต้แนวคิด “Soft Power” และการใช้เครื่องมือทางการตลาดดิจิทัล เพื่อให้ประเทศไทยคงความโดดเด่นและน่าจดจำในสายตานักท่องเที่ยวทั่วโลก โดยเฉพาะกลุ่มประเทศจีนซึ่งยังคงเป็นตลาดหลักที่สำคัญอย่างต่อเนื่อง

ที่มา : https://www.thaigov.go.th/news/contents/details/95670