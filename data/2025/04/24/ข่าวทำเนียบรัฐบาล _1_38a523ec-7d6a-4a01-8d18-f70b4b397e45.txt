รัฐบาลไทย-ข่าวทำเนียบรัฐบาล-ผู้แทนการค้าไทย “ชัย วัชรงค์” ร่วมพิธีเปิด Thailand Pavilion ในงาน WORLD EXPO 2025 OSAKA KANSAI ก้าวสำคัญปักหมุดไทยสู่ศูนย์กลางสุขภาพโลก


วันพฤหัสบดีที่ 24 เมษายน 2568
24/04/2568
พิมพ์
ผู้แทนการค้าไทย “ชัย วัชรงค์” ร่วมพิธีเปิด Thailand Pavilion ในงาน WORLD EXPO 2025 OSAKA KANSAI ก้าวสำคัญปักหมุดไทยสู่ศูนย์กลางสุขภาพโลก
ผู้แทนการค้าไทย “ชัย วัชรงค์” ร่วมพิธีเปิด Thailand Pavilion ในงาน WORLD EXPO 2025 OSAKA KANSAI ก้าวสำคัญปักหมุดไทยสู่ศูนย์กลางสุขภาพโลก
วันนี้ (วันพฤหัสบดีที่ 24 เมษายน 2568) เวลา 10.30 น. ณ เกาะยูเมะชิมะ (Yumeshima) ในนครโอซากา ประเทศญี่ปุ่น นายชัย วัชรงค์ ผู้แทนการค้าไทย ได้เข้าร่วมพิธีเปิดอาคารนิทรรศการไทย (Thailand Pavilion) ภายในงาน WORLD EXPO 2025 OSAKA KANSAI โดยมีนายสมศักดิ์ เทพสุทิน รัฐมนตรีว่าการกระทรวงสาธารณสุข เป็นประธานในพิธี พร้อมด้วยนายวิชชุ เวชชาชีวะ เอกอัครราชทูต ณ กรุงโตเกียว นายอัครพงศ์ เฉลิมนนท์ กงสุลใหญ่ ณ นครโอซากา คณะผู้บริหารกระทรวงสาธารณสุข และผู้แทนหน่วยงานภาครัฐของญี่ปุ่นเข้าร่วม
ภายในพิธี ผู้เข้าร่วมงานได้ร่วมกันปัก “เฉลว” ซึ่งเป็นเครื่องจักสานไทยที่ในอดีตนิยมปักบนหม้อยา ตามคติความเชื่อในแพทย์แผนไทยโบราณ เพื่อรักษาสรรพคุณของยา โดยการปักเฉลวในพิธีเปิดครั้งนี้จึงเปรียบเสมือนสัญลักษณ์ของการปักหมุดประเทศไทยสู่การเป็นศูนย์กลางการแพทย์และสุขภาพระดับโลก พร้อมยังมีการแสดงชุด “อาทิตย์อุทัย กึกก้องทั่วหล้า มหาสงกรานต์” ที่ได้รับแรงบันดาลใจจากเทศกาลสงกรานต์ของไทย สร้างบรรยากาศที่สนุกสนานและคึกคักให้แก่ผู้เข้าร่วมงานเป็นจำนวนมาก
รัฐมนตรีว่าการกระทรวงสาธารณสุขในฐานะประธานในพิธี ได้กล่าวแสดงความยินดีต่อการเปิด Thailand Pavilion พร้อมแสดงความเชื่อมั่นว่าอาคารนิทรรศการแห่งนี้จะมีบทบาทสำคัญในการนำเสนอศักยภาพของประเทศไทยในฐานะศูนย์กลางสุขภาพนานาชาติ (Medical and Wellness Hub) และสร้างความประทับใจแก่ผู้เยี่ยมชม อีกทั้งยังเสริมสร้างความเชื่อมั่นและสนับสนุนการพัฒนาประเทศไทยให้เป็นจุดหมายปลายทางด้านสุขภาพระดับโลก โดยภายในระยะเวลาเพียง 11 วัน มีผู้สนใจเข้าชมแล้วกว่า 90,000 คน
ต่อจากนั้น ผู้แทนการค้าไทยได้เข้าร่วมรับชมพิธีเปิดและเยี่ยมชมนิทรรศการภายใน Thailand Pavilion ซึ่งมีการออกแบบสถาปัตยกรรมไทยร่วมสมัย โดยนำรูปแบบหลังคาทรง “จอมแห” ครึ่งจั่ว และลวดลายที่ได้แรงบันดาลใจจากการสานหวาย อันเป็นสัญลักษณ์ของการเชื่อมโยงความเชื่อและภูมิปัญญาไทย ผสานกับการใช้ผนังกระจกขนาดใหญ่โดยรอบอาคาร เพื่อสร้างภาพสะท้อนอันงดงาม ทำให้ Thailand Pavilion กลายเป็นหนึ่งในอาคารจัดแสดงที่ได้รับความสนใจจากผู้เข้าชมอย่างล้นหลาม
ภายในนิทรรศการแบ่งพื้นที่จัดแสดงออกเป็น 3 ส่วนหลัก ได้แก่
1. “ภูมิวิถี” ห้อง THAI WISDOM ที่นำเสนอแนวคิดภูมิปัญญาไทยและการดูแลสุขภาพแบบองค์รวม ผ่านการรับชม Immersive Theater
2. “ภูมิคุ้มกัน” ห้อง THAI MEDICAL AND WELLNESS HUB ที่แสดงศักยภาพของระบบสาธารณสุขไทย บริการทางการแพทย์ที่ได้มาตรฐานระดับสากล รวมถึงการนำเสนออาหารไทยเพื่อสุขภาพ โดยมีไฮไลต์อยู่ที่ห้อง RHYTHM OF THAI NATURE THERAPY ซึ่งนำเสนอศาสตร์การบำบัดผ่าน 4 ธาตุตามแนวคิดแพทย์แผนไทย
3. “ภูมิสยาม” ห้อง THAI LIVING LAB ที่เปิดโอกาสให้ผู้ชมสัมผัสประสบการณ์ผ่านกิจกรรม Open Kitchen Experience สาธิตการปรุงอาหารไทยยอดนิยม 12 เมนู พร้อมกิจกรรมเวิร์กชอปทำถุงหอมจากสมุนไพรไทย การแสดงศิลปวัฒนธรรม และการต้อนรับจากมาสคอต “น้องภูมิใจ” คอยต้อนรับ
นอกจากนี้ ยังมีไฮไลต์สำคัญที่นำเสนอศักยภาพของประเทศไทยด้านสุขภาพใน 4 มิติ ได้แก่ ศูนย์กลางบริการทางการแพทย์ (Medical Service Hub) ศูนย์กลางบริการส่งเสริมสุขภาพ (Wellness Hub) ศูนย์กลางด้านวิชาการ (Academic Hub) และศูนย์กลางผลิตภัณฑ์สุขภาพ (Product Hub) รวมถึงการแสดงศิลปวัฒนธรรมไทยร่วมสมัย ที่จะจัดแสดงต่อเนื่องวันละ 5 รอบ
ผู้แทนการค้าไทยยังได้เข้าเยี่ยมชมบูธแสดงสินค้าจากผู้ประกอบการไทยรายต่าง ๆ เพื่อศึกษาแนวทางการเจาะตลาดญี่ปุ่น ทั้งในด้านพฤติกรรมผู้บริโภค รูปแบบบรรจุภัณฑ์ มาตรฐานการนำเข้า และช่องทางการจัดจำหน่าย พร้อมทั้งแลกเปลี่ยนข้อมูลกับผู้แทนร้านค้าและผู้นำเข้าในพื้นที่ โดยเฉพาะผลิตภัณฑ์สมุนไพรจากชาอภัยภูเบศร ซึ่งปัจจุบันได้รับการจัดจำหน่ายในประเทศญี่ปุ่นผ่านเว็บไซต์ที่นำเสนอผลิตภัณฑ์หลากหลาย อาทิ ชาหญ้าหนวดแมว ชารางจืด ชากระเจี๊ยบ ชาดอกคำฝอย ชาอัญชัน และชามะตูม ซึ่งล้วนเป็นชาสมุนไพรออร์แกนิกที่มีสรรพคุณด้านสุขภาพ ถือเป็นโอกาสสำคัญในการส่งเสริมการส่งออกสินค้าไทยให้ตอบโจทย์ตลาดญี่ปุ่นได้อย่างยั่งยืน

ที่มา : https://www.thaigov.go.th/news/contents/details/95687