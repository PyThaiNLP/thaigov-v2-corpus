รัฐบาลไทย-ข่าวทำเนียบรัฐบาล-กระทรวงวัฒนธรรมขอเชิญชาวไทยร่วมแสดงความอาลัยต่อการสิ้นพระชนม์ของสมเด็จพระสันตะปาปาฟรังซิส


วันพฤหัสบดีที่ 24 เมษายน 2568
กระทรวงวัฒนธรรมขอเชิญชาวไทยร่วมแสดงความอาลัยต่อการสิ้นพระชนม์ของสมเด็จพระสันตะปาปาฟรังซิส
กระทรวงวัฒนธรรมขอเชิญชาวไทยร่วมแสดงความอาลัยต่อการสิ้นพระชนม์ของสมเด็จพระสันตะปาปาฟรังซิส
กระทรวงวัฒนธรรมขอเชิญชาวไทยร่วมแสดงความอาลัยต่อการสิ้นพระชนม์ของสมเด็จพระสันตะปาปาฟรังซิส
​          เนื่องด้วยการสิ้นพระชนม์ของสมเด็จพระสันตะปาปาฟรังซิส ประมุขสูงสุดแห่งศาสนจักรคาทอลิก สิ้นพระชนม์ เมื่อวันจันทร์ที่ ๒๑ เมษายน ๒๕๖๘ เวลา ๐๗.๓๕ น.ตามเวลาท้องถิ่น (ตรงกับเวลา ๑๒.๓๕ น.) ตามเวลาในประเทศไทย) ณ บ้านพักซานตามาร์ธา นครรัฐวาติกัน สิริพระชนมายุ ๘๘ พรรษา นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม ได้ส่งสารแสดงความอาลัยต่อการสิ้นพระชนม์ของสมเด็จพระสันตะปาปาฟรังซิส ในนามของกระทรวงวัฒนธรรมและศาสนิกชนทุกศาสนาว่า “สมเด็จพระสันตะปาปาฟรังซิส พระสันตะปาปาองค์ที่ ๒๖๖ แห่งพระศาสนจักรโรมันคาทอลิก พระองค์ทรงเป็นผู้นำจิตวิญญาณที่เปี่ยมด้วยเมตตาธรรม ปัญญา และความเสียสละ ทรงอุทิศพระองค์ในการส่งเสริมสันติภาพ ความเสมอภาค ความยุติธรรมและการอยู่ร่วมกันอย่างสมานฉันท์ของมวลมนุษยชาติพระกรุณาธิคุณที่สมเด็จพระสันตะปาปาฟรังซิสเสด็จเยือนประเทศไทยอย่างเป็นทางการเมื่อปี พ.ศ. ๒๕๖๒ อันเป็นหมุดหมายทางประวัติศาสตร์ที่สะท้อนถึงมิตรภาพอันแน่นแฟ้นระหว่างนครรัฐวาติกันและราชอาณาจักรไทย ข้าพเจ้าในนามของกระทรวงวัฒนธรรมและศาสนิกชนทุกศาสนาขอแสดงความเสียใจอย่างสุดซึ้งต่อการสิ้นพระชนม์ของสมเด็จพระสันตะปาปาฟรังซิส ในวาระที่ท่านได้กลับสู่ความเมตตาของพระผู้เป็นเจ้า ขอพระผู้เป็นเจ้าประทานความสงบสุข แด่พระวิญญาณของพระองค์ในสรวงสวรรค์และขอเป็นกำลังใจแก่คริสต์ศาสนิกชนทั่วโลก ในการสืบสานเจตนารมณ์แห่งความรักและสันติตามแนวทางที่พระองค์ทรงวางไว้“
รัฐมนตรีว่าการกระทรวงวัฒนธรรมกล่าวต่อไปว่า นอกจากนี้ยังได้รับแจ้งจากองค์การทางศาสนาต่างๆ ทั้ง ๕ ศาสนา ได้ส่งสารแสดงความอาลัยต่อการสิ้นพระชนม์ด้วยเช่นกัน รวมทั้งสภาประมุขบาทหลวงโรมันคาทอลิกแห่งประเทศไทย ได้จัดพิธีบูชาขอบพระคุณแด่ดวงพระวิญญาณ สมเด็จพระสันตะปาปาฟรังซิส เมื่อวันที่ ๒๒ เมษายน ๒๕๖๘ โดยในส่วนกลางจัดขึ้น ณ มิซซังกรุงเทพมหานคร อาสนวิหารอัสสัมชัญ เขตบางรัก กรุงเทพมหานคร ในเวลา ๑๙.๐๐ น. และได้ขอความร่วมมือวัดคาทอลิกทุกจังหวัด ร่วมจัดพิธีดังกล่าว เพื่อให้คริสต์ศาสนิกชนทั่วประเทศได้มีโอกาสร่วมไว้อาลัยด้วย สำหรับสถานเอกอัครสมณทูตนครรัฐวาติกันประจำประเทศไทย ได้จัดให้ประชาชนร่วมลงนามในสมุดไว้อาลัย ตั้งแต่วันที่ ๒๓ - ๒๖ เมษายน ๒๕๖๘ ณ สถานเอกอัครสมณทูตนครรัฐวาติกันประจำประเทศไทย เขตสาธร กรุงเทพมหานคร ในเวลา ๑๐.๐๐ - ๑๖.๐๐ น. และมีกำหนดจัดพิธีบูชาขอบพระคุณแด่สมเด็จพระสันตะปาปาฟรังซิส ณ อาสนวิหารอัสสัมชัญ เขตบางรัก กรุงเทพมหานคร ในวันศุกร์ที่ ๒๕ เมษายน ๒๕๖๘ เวลา ๑๗.๐๐ น.
รัฐมนตรีว่าการกระทรวงวัฒนธรรม กล่าวทิ้งท้ายว่า ขณะนี้ส่วนราชการในสังกัดได้ดำเนินการลดธงชาติลงครึ่งเสาเพื่อถวายความอาลัย เป็นเวลา ๓ วัน ตั้งแต่วันที่ ๒๓ - ๒๕ เมษายน ๒๕๖๘ ตามคำสั่งนายกรัฐมนตรีด้วยแล้ว

ที่มา : https://www.thaigov.go.th/news/contents/details/95683