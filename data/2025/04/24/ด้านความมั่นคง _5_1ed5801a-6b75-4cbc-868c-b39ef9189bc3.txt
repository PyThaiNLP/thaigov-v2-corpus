รัฐบาลไทย-ข่าวทำเนียบรัฐบาล-สารรัฐมนตรีว่าการกระทรวงมหาดไทย เนื่องในโอกาส "วันเทศบาล" ประจำปี ๒๕๖๘ วันที่ ๒๔ เมษายน ๒๕๖๘


วันพฤหัสบดีที่ 24 เมษายน 2568
24/04/2568
พิมพ์
สารรัฐมนตรีว่าการกระทรวงมหาดไทย เนื่องในโอกาส "วันเทศบาล" ประจำปี ๒๕๖๘ วันที่ ๒๔ เมษายน ๒๕๖๘
สารรัฐมนตรีว่าการกระทรวงมหาดไทย เนื่องในโอกาส "วันเทศบาล" ประจำปี ๒๕๖๘ วันที่ ๒๔ เมษายน ๒๕๖๘
สารรัฐมนตรีว่าการกระทรวงมหาดไทย เนื่องในโอกาส "วันเทศบาล" ประจำปี ๒๕๖๘
วันที่ ๒๔ เมษายน ๒๕๖๘
กระทรวงมหาดไทยกำหนดให้วันที่ ๒๔ เมษายนของทุกปีเป็น "วันเทศบาล" อันเป็นวันครบรอบการประกาศใช้พระราชบัญญัติจัดระเบียบเทศบาล พุทธศักราช ๒๔๗๗ ซึ่งประกาศในราชกิจจานุเบกษาเมื่อวันที่ ๒๔ เมษายน พุทธศักราช ๒๔๗๗ หรือกว่า ๙ ทศวรรษมาแล้วในทางการปกครองนั้น ยิ่งเป็นหน่วยย่อยเล็กลงไปเท่าใด ก็ยิ่งเป็น "ภาพสะท้อน" ประสิทธิภาพของการบริหารในระดับประเทศได้อย่างแม่นยำ เพราะจะเป็นการบ่งบอกว่า พี่น้องประชาชนได้รับการดูแลในระดับที่ใกล้ชิดที่สุดได้อย่างดีและมีคุณภาพเพียงใด
เทศบาลถือเป็นองค์กรปกครองส่วนท้องถิ่นต้นแบบประชาธิปไตย ที่ได้เปิดโอกาสให้ประชาชนเข้ามามีส่วนร่วมมากที่สุด ตลอดระยะเวลาที่ผ่านมา เทศบาลได้มีพัฒนาการมาโดยลำดับ เทศบาลจำนวน ๒,๔๗๔ แห่งทั่วประเทศในวันนี้ มีภารกิจสำคัญในการจัดบริการสาธารณะ และดูแลทุกข์สุขของพี่น้องประชาชนในพื้นที่
ในโลกที่เปลี่ยนแปลงไปอย่างรวดเร็ว เทศบาลจะต้องตระหนักถึงการปรับตัวอยู่เสมอ เพื่อให้เท่าทันต่อความท้าทายใหม่ ๆ และความต้องการของพี่น้องประชาชน ซึ่งความทันสมัย มิได้เริ่มต้นจากเทคโนโลยี แต่ต้องเริ่มจากวิธีคิด มุมมองที่เปิดกว้าง พร้อมรับฟัง พร้อมปรับเปลี่ยน จึงจะสามารถให้บริการ ดูแลพี่น้องประชาชนได้อย่างเต็มศักยภาพ ทั้งในการบำบัดทุกข์ และการบำรุงสุข
ผมขอขอบคุณและชื่นชมเทศบาลทุกแห่ง ที่ได้ทุ่มเททำงานให้เกิดประโยชน์สูงสุดกับพี่น้องประชาชน ในโอกาสนี้ ขออาราธนาคุณพระศรีรัตนตรัยและสิ่งศักดิ์สิทธิ์ที่ทุกท่านเคารพนับถือ อีกทั้งพระบารมีของพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ได้โปรดปกป้องคุ้มครองผู้บริหาร สมาชิกสภาเทศบาล พนักงานเทศบาล และบุคลากรทุกท่าน ตลอดจนครอบครัว จงประสบแต่ความสุข ความเจริญในหน้าที่การงาน มีกำลังกาย กำลังใจ กำลังสติปัญญาที่เข้มแข็ง พร้อมที่จะปฏิบัติหน้าที่เป็นกำลังหลักในการพัฒนาประเทศต่อไป
นายอนุทิน ชาญวีรกูล
รัฐมนตรีว่าการกระทรวงมหาดไทย

ที่มา : https://www.thaigov.go.th/news/contents/details/95686