รัฐบาลไทย-ข่าวทำเนียบรัฐบาล-ด่วน..!!ผลตอบแทนดี.. รัฐบาลเปิดขายพันธบัตรออมทรัพย์ปี 68 วงเงิน 3.5 หมื่นล้าน ฉลอง 150 ปีคลัง เสริมแกร่งเศรษฐกิจไทย-เปิดทางลงทุนมั่นคงให้ประชาชน


วันพฤหัสบดีที่ 24 เมษายน 2568
24/04/2568
พิมพ์
ด่วน..!!ผลตอบแทนดี.. รัฐบาลเปิดขายพันธบัตรออมทรัพย์ปี 68 วงเงิน 3.5 หมื่นล้าน ฉลอง 150 ปีคลัง เสริมแกร่งเศรษฐกิจไทย-เปิดทางลงทุนมั่นคงให้ประชาชน
ด่วน..!!ผลตอบแทนดี.. รัฐบาลเปิดขายพันธบัตรออมทรัพย์ปี 68 วงเงิน 3.5 หมื่นล้าน ฉลอง 150 ปีคลัง เสริมแกร่งเศรษฐกิจไทย-เปิดทางลงทุนมั่นคงให้ประชาชน
วันนี้ (24 เมษายน 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า สำนักงานบริหารหนี้สาธารณะ (สบน.) เตรียมจำหน่ายพันธบัตรออมทรัพย์ ของกระทรวงการคลัง ในปีงบประมาณ พ.ศ. 2568 ครั้งที่ 1 วงเงินรวม 35,300 ล้านบาท โดยแบ่งเป็น พันธบัตรอายุ 7 ปี ดอกเบี้ยคงที่ 2.65% วงเงิน 35,000 ล้านบาท และพันธบัตรรุ่นพิเศษวาระครบรอบ 150 ปี กระทรวงการคลัง วงเงิน 300 ล้านบาท
สำหรับพันธบัตรรุ่นอายุ 7 ปี อัตราดอกเบี้ยคงที่ 2.65% ต่อปี จ่ายดอกเบี้ยทุก 3 เดือน มีรายละเอียดช่องทางการจำหน่าย 2 ช่องทาง ได้แก่
1.  จำหน่ายผ่านวอลเล็ต สบม. บนแอปพลิเคชันเป๋าตัง วงเงิน 10,000 ล้านบาท โดยจะเปิดจำหน่ายระหว่างวันที่ 8-16 พฤษภาคม 2568 (เวลา 08.30 น. เป็นต้นไป) ผู้มีสิทธิซื้อ คือบุคคลธรรมดาที่ถือสัญชาติไทย อายุ 15 ปีขึ้นไป สามารถซื้อขั้นต่ำเพียง 100 บาท สูงสุด 20,000,000 บาทต่อราย (หน่วยละ 1 บาท ซื้อเพิ่มเป็นจำนวนเท่าของ 100 บาท)
ทั้งนี้ มีการปรับเงื่อนไขการซื้อให้ทยอยซื้อได้วงเงินสูงสุดต่อครั้งไม่เกิน 5,000,000 บาท เพื่อกระจายพันธบัตรให้ทั่วถึงมากขึ้น  (First-Come, First-Served) ผู้ที่สนใจสามารถดาวน์โหลดแอปพลิเคชันเป๋าตังได้ตั้งแต่วันนี้ เพื่อลงทะเบียน ยืนยันตัวตน และเติมเงินเข้าวอลเล็ต สบม. ผ่าน Mobile Banking หรือผูกบัญชีธนาคารกรุงไทย รวมถึงเติมเงินด้วย Wallet ID ที่เคาน์เตอร์ธนาคารกรุงไทยทุกสาขา
2.  จำหน่ายผ่านธนาคารตัวแทนจำหน่ายทั้ง 6 แห่ง วงเงิน 25,000 ล้านบาท ประกอบด้วย ธนาคารกรุงไทย ธนาคารกรุงเทพ ธนาคารกสิกรไทย ธนาคารไทยพาณิชย์ ธนาคารกรุงศรีอยุธยา และธนาคารซีไอเอ็มบีไทย   โดยจะเปิดจำหน่ายระหว่างวันที่ 13-15 พฤษภาคม 2568 ผู้มีสิทธิ์ซื้อ คือ บุคคลธรรมดาที่ถือสัญชาติไทย หรือมีถิ่นที่อยู่ในประเทศไทย สามารถซื้อขั้นต่ำ 1,000 บาท ไม่จำกัดวงเงินขั้นสูง (หน่วยละ 1,000 บาท)
ผู้สนใจสามารถซื้อพันธบัตรผ่าน Internet Banking Mobile Banking  และเคาน์เตอร์ของธนาคารตัวแทนจำหน่ายทั้ง 6 แห่ง โดยใช้วิธีการจัดสรรแบบการทยอยจัดสรรฯ (Small Lot First) โดยระบบคอมพิวเตอร์จะทยอยจัดสรรเป็นรอบ ๆ จนครบผู้ซื้อทุกราย การจองซื้อก่อน-หลังไม่มีผลต่อการจัดสรร ผู้จองซื้อจะทราบผลการจัดสรรและได้รับเงินคืน กรณีที่ไม่ได้รับจัดสรรพันธบัตร หรือได้รับจัดสรรไม่ครบตามวงเงินจองซื้อ ในวันที่ 16 พฤษภาคม 2568
ทั้งนี้ สำนักงานบริหารหนี้สาธารณะ ระบุถึงวงเงินที่จำหน่ายบนวอลเล็ต สบม. และผ่านธนาคารตัวแทนจำหน่ายนั้นแยกจากกัน ผู้ลงทุนจึงสามารถลงทุนได้ทั้ง 2 ช่องทาง สามารถศึกษารายละเอียดเพิ่มเติมได้จากหนังสือชี้ชวนและเอกสารสรุปเงื่อนไขการจำหน่ายพันธบัตรออมทรัพย์ หรือสอบถามได้จากธนาคารตัวแทนจำหน่ายทั้ง 6 แห่ง
ส่วนการจำหน่ายพันธบัตรออมทรัพย์ รุ่น 150 ปี กระทรวงการคลัง วงเงิน 300 ล้านบาท รุ่นอายุ 15 ปี ดอกเบี้ย 3.15% ต่อปี จ่ายดอกเบี้ยทุก 3 เดือน ผู้มีสิทธิซื้อบุคคลธรรมดาที่ถือสัญชาติไทย จัดจำหน่ายที่บูทสำนักงานบริหารหนี้สาธารณะ งานวันคล้ายวันสถาปนากระทรวงการคลัง ครบรอบ 150 ปี ณ ศูนย์การประชุมแห่งชาติสิริกิติ์ อาคาร 3-4 ชั้น G โดยวันจำหน่ายแบ่งจองเป็น 2 ช่วง คือ วันที่ 1-2 พฤษภาคม 2568เวลา 10.00-19.00 น. เปิดจองวงเงินจำหน่าย 300 ล้านบาท กำหนดวงเงินซื้อต่อรายขั้นต่ำ 1,000,000 บาท และขั้นสูงไม่เกิน 2,000,000 บาท และในวันที่ 3 พฤษภาคม 2568 เวลา 10.00-15.00 น. เปิดจองวงเงินจำหน่ายที่เหลือจากช่วงแรก โดยกำหนดวงเงินซื้อต่อรายขั้นต่ำ 1,000,000 บาท และไม่จำกัดวงเงินขั้นสูง (First-Come, First-Served) ผู้ที่สนใจสามารถซื้อที่จุดจำหน่ายในงานเท่านั้น โดยพันธบัตรจะออกในวันที่ 6 พฤษภาคม 2568
“การเปิดโอกาสให้ประชาชนลงทุนในพันธบัตรออมทรัพย์ของรัฐบาลครั้งนี้ นับเป็นการส่งเสริมวินัยทางการเงินและการออมระยะยาว ขณะเดียวกัน สบน. ยังได้ร่วมกับสำนักงานสลากกินแบ่งรัฐบาล จัดทำ ‘รูปจำลองใบพันธบัตรที่ระลึก’ ชุดพิเศษ เพื่อเฉลิมฉลองวาระครบรอบ 150 ปี กระทรวงการคลัง โดยออกแบบให้คล้ายกับพันธบัตรรัฐบาลสกุลปอนด์สเตอร์ลิงที่เคยออกในรัชกาลที่ 5 เมื่อปี พ.ศ. 2447  โดยผลิตจำนวนจำกัดเพียง 150 ใบ จำหน่ายในราคาใบละ 4,999 บาท รายได้หลังหักค่าใช้จ่ายจะนำไปใช้ในกิจกรรมสาธารณประโยชน์ ทั้งนี้ ใบพันธบัตรดังกล่าวไม่มีมูลค่าทางการเงิน และไม่สามารถใช้ในธุรกรรมทางการเงินใด ๆ ได้จัดทำขึ้นเพื่อเป็นที่ระลึกเท่านั้น
รัฐบาล จึงขอเชิญชวนผู้สนใจร่วมเป็นส่วนหนึ่งในการพัฒนาเศรษฐกิจไทย ด้วยการออมอย่างมั่นใจและยั่งยืน“ นางสาวศศิกานต์ กล่าว

ที่มา : https://www.thaigov.go.th/news/contents/details/95674