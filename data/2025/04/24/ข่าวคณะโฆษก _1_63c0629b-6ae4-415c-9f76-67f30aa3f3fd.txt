รัฐบาลไทย-ข่าวทำเนียบรัฐบาล-รัฐบาลย้ำเด็กทุกคนต้องมีที่เรียน!....สพฐ. ยืนยันโรงเรียนยังรับ นร. ม.1 - ม.4 ได้อีก 3 แสนคน 


วันพฤหัสบดีที่ 24 เมษายน 2568
24/04/2568
พิมพ์
รัฐบาลย้ำเด็กทุกคนต้องมีที่เรียน!....สพฐ. ยืนยันโรงเรียนยังรับ นร. ม.1 - ม.4 ได้อีก 3 แสนคน
รัฐบาลย้ำเด็กทุกคนต้องมีที่เรียน!....สพฐ. ยืนยันโรงเรียนยังรับ นร. ม.1 - ม.4 ได้อีก 3 แสนคน
วันนี้ ( 24 เมษายน 2568 ) เวลา 08.30 น. นายคารม พลพรกลาง รองโฆษกประจำสำนักนายกรัฐมนตรี เปิดเผยว่าคณะกรรมการการศึกษาขั้นพื้นฐาน   เปิดเผยว่าตามที่ สพฐ. ได้ดำเนินการรับนักเรียนในระดับชั้น ม.1 และ ม.4 โดยกำหนดวันสอบคัดเลือกเป็นวันที่ 5 - 6 เมษายน 2568 และรับมอบตัวนักเรียนที่ผ่านการคัดเลือก แล้วเสร็จเมื่อวันที่ 10 เมษายน 2568 ที่ผ่านมานั้น
ปัจจุบันมีจำนวนนักเรียนที่มีที่เรียน และจะเข้าเรียนในโรงเรียนสังกัด สพฐ.  จำนวน 1,097,902 คน แบ่งเป็น ระดับอนุบาล จำนวน 218,426 คน (23,862 ห้องเรียน) ระดับชั้นประถมศึกษาปีที่ 1 จำนวน 266,846 คน (21,699 ห้องเรียน) ระดับชั้นมัธยมศึกษาปีที่ 1 จำนวน 372,206 คน (14,826 ห้องเรียน) และระดับชั้นมัธยมศึกษาปีที่ 4 จำนวน 240,324 คน (8,116 ห้องเรียน)
นายคารมกล่าวต่อว่า สำหรับนักเรียนที่ยังไม่มีที่เรียน สพฐ. ยืนยันว่ายังมีที่ว่าง “ในโรงเรียนที่ยังรับนักเรียนไม่เต็มแผนการรับ” จำนวนกว่า 3 แสนที่นั่ง โดยแบ่งได้ ดังนี้ 1. ระดับชั้น ม.1 จำนวน 217,286 คน และระดับชั้น ม.4 จำนวน 97,511 คน จากข้อมูลล่าสุด ณ วันที่ 21 เมษายน 2568 พบว่ามีนักเรียนมายื่นความจำนง ขอรับการจัดสรรที่เรียน ณ สำนักงานเขตพื้นที่การศึกษาทั่วประเทศ จำนวน 18,737 คน โดยแบ่งเป็น ระดับชั้น ม.1 จำนวน 14,844 คน และ 2. ระดับชั้น ม.4 จำนวน 3,893 คน โดยจะประกาศผลฯ และมอบตัว ภายในวันที่ 27 เมษายนนี้ ส่วนโรงเรียนในพื้นที่กรุงเทพมหานคร จะประกาศผลการจัดสรรที่เรียนในวันที่ 23 - 24 เมษายนนี้
ทั้งนี้ ภายหลังจากการประกาศผลฯ คาดว่าโรงเรียนในพื้นที่กรุงเทพมหานคร จะมีที่นั่งว่างคงเหลืออีกจำนวนกว่า 6,500 คน โดยนักเรียนที่ยังไม่มีที่เรียน สามารถยื่นความจำนงได้ที่สำนักงานเขตพื้นที่การศึกษาของ สพฐ. ทุกเขต เพื่อดำเนินการจัดสรรที่เรียนให้นักเรียนได้มีที่เรียนทุกคน แม้ว่าเปิดภาคเรียนที่ 1/2568 แล้ว หากโรงเรียนใดยังมีที่นั่งว่าง นักเรียนที่ยังไม่มีที่เรียนหรือนักเรียนที่อยู่นอกระบบการศึกษา (อายุระหว่าง 3-18 ปี) ก็ยังสามารถกลับเข้ามาเรียนได้ ณ โรงเรียนของ สพฐ.
“รัฐบาลให้ความสำคัญกับการแก้ไขปัญหาเด็กและเยาวชนหลุดออกจากระบบการศึกษาให้กลับเข้าสู่ระบบการศึกษา บวกกับนโยบาย “พาน้องกลับมาเรียน นำการเรียนไปให้น้อง” (OBEC Zero Dropout) ของ สพฐ.  จะสามารถช่วยให้เด็กไทยทุกคนได้รับการศึกษาที่มีคุณภาพอย่างเท่าเทียมและทั่วถึง “เรียนดี มีความสุข” ตามนโยบายของกระทรวงศึกษาธิการ” นายคารม ย้ำ

ที่มา : https://www.thaigov.go.th/news/contents/details/95672