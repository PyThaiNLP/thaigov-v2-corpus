รัฐบาลไทย-ข่าวทำเนียบรัฐบาล-การหารืออุตสาหกรรมป้องกันประเทศ ไทย - โอมาน 


วันพฤหัสบดีที่ 24 เมษายน 2568
การหารืออุตสาหกรรมป้องกันประเทศ ไทย - โอมาน
กระทรวงกลาโหม โดย พลเรือเอก สุพพัต ยุทธวงศ์ รองปลัดกระทรวงกลาโหม และ พลเอกวัฒนา ฉัตรรัตนแสง ผู้อำนวยการศูนย์การอุตสาหกรรมป้องกันประเทศและพลังงานทหาร ต้อนรับคณะ H.E. Dr. Mohammed Bin Nasser Bin Ali Al-Za’Abi ปลัดกระทรวงกลาโหมรัฐสุลต่านโอมาน และ
และ H.E. Mr. Issa Al Alawi เอกอัครราชทูตรัฐสุลต่านโอมานประจำประเทศไทยและคณะ ในการหารืออุตสาหกรรมป้องกันประเทศ ไทย - โอมาน ในระหว่างการเยือนไทยเพื่อประกอบพิธีการตัดเหล็กแผ่นแรกของเรือระบายพลขนาดกลาง (Landing Craft Mechanized Vessel) ที่ว่าจ้าง บริษัท มาร์ซัน จำกัด (มหาชน) เป็นผู้ต่อเรือ จำนวน 4 ลำ ที่ต่อในประเทศและส่งมอบให้แก่ราชนาวีโอมาน ภายในปี 2570
การหารือได้รับความร่วมมือจากผู้ประกอบการจำนวนมาก สถาบันเทคโนโลยีป้องกันประเทศ กรมเอเชียใต้ ตะวันออกกลาง และแอฟริกา กลุ่มงานความมั่นคงระหว่างประเทศ กระทรวงการต่างประเทศ สำนักงานเศรษฐกิจอุตสาหกรรม และสมาคมอุตสาหกรรมเพื่อการป้องกันประเทศ ในการแนะนำผลิตภัณฑ์ที่มีศักยภาพ ได้รับการบรรจุใช้ในกองทัพ หน่วยงานความมั่นคง และส่วนราชการของไทย อีกทั้งบางส่วนสามารถส่งไปยังต่างประเทศแล้ว โดยฝ่ายไทยได้เน้นย้ำถึงขีดความสามารถของผู้ประกอบการไทย ความต้องการที่จะทำงานร่วมกัน การส่งเสริมและอำนวยความสะดวกการจัดซื้อ การลงทุน อีกทั้งกระทรวงกลาโหมยืนยันถึงมาตรฐานผลิตภัณฑ์ที่มีการใช้งานโดยกองทัพ ซึ่งแสดงให้เห็นถึงศักยภาพอันเป็นที่ประจักษ์ ทั้งนี้ หน่วยงานไทยพร้อมส่งเสริมการดำเนินโครงการตามนโยบาย offset ของทางโอมาน อาทิ
• รถหุ้มเกราะ FirstWin 4x4 ของ บริษัทชัยเสรีเมทอลแอนด์รับเบอร์ จำกัด ที่สามารถส่งออกไปยังภูฏาน ปากีสถาน และมาเลเซีย รวมทั้งใช้ในกองทัพบก และกระทรวงยุติธรรม นอกจากนี้ยังมีรถเกราะสะเทินน้ำสะเทินบก แบบ AWAV 8x8 ให้แก่หน่วยบัญชาการนาวิกโยธิน
• ปืนเล็กยาว 5.56 มม. และ 9 มม. ของศูนย์อำนวยการสร้างอาวุธที่มีการใช้งานในกระทรวงกลาโหม กรมป่าไม้ กรมอุทยานแห่งชาติสัตว์ป่าและพันธุ์พืช และกรมการปกครอง นอกจากนี้ยังผลิตกระสุนปืนใหญ่ขนาด 105 มม. และ 155 มม. และลูกระเบิดยิงจากเครื่องยิงลูกระเบิด ขนาด 60 - 120 มม.
• กระสุนปืนขนาดต่างๆ ตั้งแต่ .22 จนถึง 11 มม. และกระสุนปืนเล็กยาว NATO ทั้ง 5.56 มม. และ 7.62 มม. ของ บริษัท เนแรค อาร์มส อินดัสตรี จำกัด
• การให้บริการซ่อมบำรุงระดับโรงงาน Modernization และ Upgrade อากาศยานและเฮลิคอปเตอร์ โดยบริษัท อุตสาหกรรมการบิน จำกัด ที่ให้บริการทั้งสามเหล่าทัพ ส่วนราชการ และสายการบินต่างๆ จำนวนมาก
• อากาศยานไร้นักบินตรวจการณ์ขนาดกลาง - ใหญ่ ที่มีสมรรถภาพสูงของบริษัท RV CONNEX ที่มีการใช้งานในกองทัพอากาศ และ UAV บรรทุกผู้ป่วยและส่งกลับสายการแพทย์ของ บริษัท Pulse Science ที่อยู่ระหว่างการพิจารณาใช้งานของกรมแพทย์ทหารบก
ปลัดกระทรวงกลาโหมโอมาน ได้ขอบคุณฝ่ายไทยที่จัดการบรรยายขีดความสามารถของไทย และได้เชิญชวนให้ฝ่ายไทย เชิญชวนให้จัด Workshop ในโอมานโดยนำผู้ประกอบการเอกชนที่มีศักยภาพไปนำเสนอและสร้างความร่วมมือในการผลิต การถ่ายทอดเทคโนโลยี อีกทั้งเชิญชวนผู้ประกอบการลงทะเบียนเป็นคู่ค้ากับทางโอมาน และผลักดันให้จัดทำบันทึกความร่วมมือด้านอุตสาหกรรมป้องกันประเทศระหว่างกลาโหมทั้งสองประเทศต่อไป
การส่งเสริมอุตสาหกรรมป้องกันประเทศของไทยกับโอมาน สามารถสร้างมูลค่าในปัจจุบันไม่ต่ำกว่า 2 พันล้านบาท คาดว่าจะมีการขยายตัว คาดว่าจะยกระดับความสัมพันธ์ทวิภาคี พร้อมทั้งขยายความร่วมมือให้ครอบคลุมในทุกมิติเพิ่มมากขึ้นในอนาคต
#กระทรวงกลาโหม #สำนักงานปลัดกระทรวงกลาโหม #กองทัพไทย #กองบัญชาการกองทัพไทย #กองทัพบก #กองทัพเรือ #กองทัพอากาศ #ทหารบก #ทหารเรือ #ทหารอากาศ #เหล่าทัพ

ที่มา : https://www.thaigov.go.th/news/contents/details/95701