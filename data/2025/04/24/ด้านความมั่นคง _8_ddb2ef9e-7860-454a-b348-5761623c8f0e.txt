รัฐบาลไทย-ข่าวทำเนียบรัฐบาล-กรมการจัดหางาน ตรวจเข้มแรงงานต่างชาติ สกัดนอมินี แย่งอาชีพคนไทย


วันพฤหัสบดีที่ 24 เมษายน 2568
24/04/2568
พิมพ์
กรมการจัดหางาน ตรวจเข้มแรงงานต่างชาติ สกัดนอมินี แย่งอาชีพคนไทย
นายสมชาย มรกตศรีวรรณ อธิบดีกรมการจัดหางาน เปิดเผยว่า จากกรณีประชาชนแจ้งเบาะแสว่ามีชาวต่างชาติประกอบธุรกิจในลักษณะนอมินี และเข้ามาทำงานแข่งขันกับคนไทยโดยไม่ถูกกฎหมายในหลายพื้นที่
ซึ่งส่งผลกระทบต่อผู้ประกอบการในประเทศ กรมการจัดหางานไม่ได้นิ่งนอนใจ ได้สั่งการให้เจ้าหน้าที่กองทะเบียนจัดหางานกลางและคุ้มครองคนหางาน ร่วมกับหน่วยงานที่เกี่ยวข้อง ลงพื้นที่ตรวจสอบการทำงานของแรงงานต่างชาติในเขตปริมณฑล จังหวัดสำคัญ ย่านการค้า และแหล่งเศรษฐกิจหลัก เพื่อมิให้กระทบต่อโอกาสการมีงานทำของคนไทย และเพื่อการบริหารจัดการการทำงานของแรงงานต่างชาติเป็นไปอย่างมีประสิทธิภาพ
โดยเมื่อวันที่ 23 เมษายน 2568 เจ้าหน้าที่กองทะเบียนฯ บูรณาการร่วมกับกระทรวงพาณิชย์ กรมการท่องเที่ยว กรมพัฒนาธุรกิจการค้า ตำรวจท่องเที่ยว เเละกรมสอบสวนคดีพิเศษ เข้าตรวจสอบบริษัทนำเที่ยวแห่งหนึ่งในพื้นที่ย่านราชปรารภ เขตพญาไท กรุงเทพมหานคร หลังได้รับเบาะแสว่าอาจประกอบธุรกิจในรูปแบบนอมินี จากการตรวจสอบพบว่าบริษัทดังกล่าวได้ย้ายที่ตั้งไปแล้ว โดยสถานที่เดิมกลายเป็นสำนักงานของบริษัทประกอบกิจการโลจิสติกส์ ระหว่างการเข้าตรวจ เจ้าหน้าที่พบแรงงานลักษณะคล้ายชาวต่างชาติกำลังแพ็คสินค้า 2 คน ตรวจสอบแล้วพบว่าเป็นชาวเมียนมาที่มีใบอนุญาตทำงานตามมติ ครม. วันที่ 24 กันยายน 2567 แต่นายจ้างปัจจุบันไม่ตรงกับที่ระบุไว้ในใบอนุญาตเจ้าหน้าที่จึงควบคุมตัวส่งพนักงานสอบสวน สน.พญาไท เพื่อดำเนินคดี พร้อมแจ้งความดำเนินคดีกับนายจ้างในข้อหาจ้างแรงงานต่างด้าวโดยไม่แจ้งข้อมูลต่อนายทะเบียนทราบ ชื่อ สัญชาติ และลักษณะงานที่ทำภายใน 15 วัน นับแต่วันที่จ้างคนต่างชาติเข้าทำงาน
นายสมชาย กล่าวต่อว่า นอกจากนี้ เจ้าหน้าที่กองทะเบียนฯ ได้ร่วมกับสำนักงานจัดหางานจังหวัดฉะเชิงเทรา ลงพื้นที่ตรวจสอบตามเรื่องร้องเรียนพร้อมประชาสัมพันธ์การจ้างแรงงานข้ามชาติที่ถูกต้องโดยได้เข้าตรวจสอบสถานประกอบการ 2 แห่ง แห่งแรก คือศูนย์กระจายสินค้านมเปรี้ยวในตำบลหน้าเมือง อำเภอเมืองฉะเชิงเทรา พบแรงงานชาวเมียนมา 1 ราย กระทำผิดกฎหมาย โดยมีใบอนุญาตทำงานในประเภทกรรมกร แต่ออกเร่ขายสินค้าด้วยรถเข็น ซึ่งเป็นอาชีพสงวนของคนไทยห้ามคนต่างด้าวทำโดยเด็ดขาด เป็นการทำงานนอกเหนือจากที่ได้รับอนุญาต เจ้าหน้าที่จึงควบคุมตัวส่งพนักงานสอบสวน สภ.เมืองฉะเชิงเทรา ดำเนินคดีตามกฎหมาย ส่วนอีกแห่งคือไซต์ก่อสร้างโรงแรม บริเวณถนนสิริโสธร พบว่ามีการจ้างแรงงานต่างชาติสัญชาติกัมพูชา 12 คน เมียนมา 4 คน ซึ่งทั้งหมดมีเอกสารอนุญาตอยู่ในราชอาณาจักรและใบอนุญาตทำงานถูกต้องตามกฎหมาย
นายสมชาย กล่าวเพิ่มเติมว่า การลงพื้นที่ตรวจสอบครั้งนี้เป็นไปตามนโยบายของรัฐมนตรีว่าการกระทรวงแรงงาน ที่มอบหมายให้กรมการจัดหางานส่งเจ้าหน้าที่ลงพื้นที่ทั่วประเทศ โดยเฉพาะในย่านธุรกิจที่มีสถานประกอบการจำนวนมาก เพื่อให้คำแนะนำเกี่ยวกับการจ้างแรงงานต่างชาติอย่างถูกต้อง รวมถึงสร้างความเข้าใจเรื่องกฎหมาย และบทลงโทษตามพระราชกำหนดการบริหารจัดการการทำงานของคนต่างด้าว พ.ศ. 2560 และฉบับแก้ไขเพิ่มเติม ทั้งนี้ หากพบเห็นแรงงานต่างด้าวลักลอบทำงานโดยผิดกฎหมาย สามารถแจ้งข้อมูลได้ที่ กองทะเบียนจัดหางานกลางและคุ้มครองคนหางาน โทร. 02-354-1729 สำนักงานจัดหางานจังหวัดทั่วประเทศ สำนักงานจัดหางานกรุงเทพฯ พื้นที่ 1-10 หรือสายด่วนกระทรวงแรงงาน โทร. 1506 กด 2 หรือสายด่วนกรมการจัดหางาน 1694

ที่มา : https://www.thaigov.go.th/news/contents/details/95697