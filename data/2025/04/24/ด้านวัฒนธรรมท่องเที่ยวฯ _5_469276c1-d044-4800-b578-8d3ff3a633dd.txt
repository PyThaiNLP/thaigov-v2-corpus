รัฐบาลไทย-ข่าวทำเนียบรัฐบาล-วธ. ยกทัพ “การแสดง-ศิลปะ-อาหาร โชว์งาน 243 ปี กรุงรัตนโกสินทร์ บน 3 พื้นที่ในเมืองกรุง อุทยาน 100 ปี จุฬาลงกรณ์มหาวิทยาลัย-พิพิธภัณฑสถานแห่งชาติ พระนคร-วัดประยุรฯ 23 – 27 เม.ย. 68


วันพฤหัสบดีที่ 24 เมษายน 2568
วธ. ยกทัพ “การแสดง-ศิลปะ-อาหาร โชว์งาน 243 ปี กรุงรัตนโกสินทร์ บน 3 พื้นที่ในเมืองกรุง อุทยาน 100 ปี จุฬาลงกรณ์มหาวิทยาลัย-พิพิธภัณฑสถานแห่งชาติ พระนคร-วัดประยุรฯ 23 – 27 เม.ย. 68
วธ. ยกทัพ “การแสดง-ศิลปะ-อาหาร โชว์งาน 243 ปี กรุงรัตนโกสินทร์ บน 3 พื้นที่ในเมืองกรุง อุทยาน 100 ปี จุฬาลงกรณ์มหาวิทยาลัย-พิพิธภัณฑสถานแห่งชาติ พระนคร-วัดประยุรฯ วันที่ 23 – 27 เม.ย. 2568
วธ. ยกทัพ “การแสดง-ศิลปะ-อาหาร โชว์งาน 243 ปี กรุงรัตนโกสินทร์ บน 3 พื้นที่ในเมืองกรุง อุทยาน 100 ปี จุฬาลงกรณ์มหาวิทยาลัย-พิพิธภัณฑสถานแห่งชาติ พระนคร-วัดประยุรฯ “รมว.ปุ๋ง” เอาใจวัยรุ่น นำต้าห์อู๋ - Tilly Birds และทีมศิลปินชื่อดังร่วมงานอีกเพียบ ชวนย้อนเวลา เดินตลาดย้อนยุค ชมการแสดงสุดพิเศษจากศิลปินชื่อดัง ชิมอาหารโบราณ ช้อปผลิตภัณฑ์วัฒนธรรมไทย วันที่ 23 – 27 เม.ย. 2568
วันที่ 23 เมษายน 2568 เวลา 18.30 น. นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม เป็นประธานในพิธีเปิดงานใต้ร่มพระบารมี 243 ปี กรุงรัตนโกสินทร์ โดยมีนางสาวพลอย ธนิกุล ผู้ช่วยรัฐมนตรีประจำกระทรวงวัฒนธรรม นายพลภูมิ วิภัติภูมิประเทศ ผู้ช่วยรัฐมนตรีประจำกระทรวงวัฒนธรรม นายประสพ เรียงเงิน ปลัดกระทรวงวัฒนธรรม ผู้บริหารกระทรวงวัฒนธรรม ผู้บริหารกรุงเทพมหานคร ผู้บริหารจุฬาลงกรณ์มหาวิทยาลัย ศิลปิน นักแสดง แขกผู้มีเกียรติ สื่อมวลชน และนักท่องเที่ยวจำนวนมาก เข้าร่วม ณ อุทยาน 100 ปี จุฬาลงกรณ์มหาวิทยาลัย เขตปทุมวัน กรุงเทพมหานคร
นางสาวสุดาวรรณ กล่าวว่า กระทรวงวัฒนธรรม (วธ.) โดยการนำของรัฐบาลนางสาวแพทองธาร ชินวัตร นายกรัฐมนตรี มุ่งเน้นการสร้างความสามารถในการแข่งขันให้กับประเทศ ผ่านการนำทุนทางวัฒนธรรมมาสร้างมูลค่าเชิงเศรษฐกิจ และส่งเสริม Soft Power ให้เป็นกลไกสำคัญในการขับเคลื่อนเศรษฐกิจของประเทศ โดยเฉพาะการส่งเสริมการท่องเที่ยวเชิงสร้างสรรค์และวัฒนธรรม และการสร้างสังคมพหุวัฒนธรรม เพื่อการอยู่ร่วมกันอย่างสันติสุข นำไปสู่ความอยู่ดีมีสุขของคนในสังคม และสร้างความเข้มแข็งแก่ระบบเศรษฐกิจฐานรากในระดับชุมชนและประเทศ ในการนี้ กระทรวงวัฒนธรรม จึงได้ร่วมกับศาสนสถาน หน่วยงาน องค์กร ผนึกกำลังจัดงาน “ใต้ร่มพระบารมี 243 ปี กรุงรัตนโกสินทร์” ขึ้น เพื่อร่วมเฉลิมฉลองเนื่องในวาระครบรอบวันคล้ายวันสถาปนากรุงรัตนโกสินทร์ 243 ปี และเพื่อน้อมรำลึกในพระมหากรุณาธิคุณและเทิดพระเกียรติพระบาทสมเด็จพระพุทธยอดฟ้าจุฬาโลกมหาราช ปฐมกษัตริย์แห่งพระบรมราชวงศ์จักรี ทรงสถาปนากรุงรัตนโกสินทร์เป็นราชธานีของไทย เมื่อวันที่ 21 เมษายน พ.ศ. 2325 นับถึงปัจจุบันเป็นเวลากว่า 243 ปี ซึ่งการจัดงานในครั้งนี้มีพิธีและกิจกรรมที่สำคัญ ประกอบด้วย พิธีบวงสรวงเทพยดา ณ ลานหญ้าระหว่างอาคารมหาจุฬาลงกรณ์ กับอาคารมหาวชิราวุธ จุฬาลงกรณ์มหาวิทยาลัย เมื่อวันที่ 20 เมษายน 2568 พิธีบำเพ็ญกุศลอุทิศถวายสมเด็จพระบูรพมหากษัตริยาธิราช และพิธีทำบุญตักบาตรพระสงฑ์ 99 รูป ณ วัดพระเชตุพนวิมลมังคลารามราชวรมหาวิหาร และพิธีสักการะสิ่งศักดิ์สิทธิ์ ณ ศาลหลักเมือง เมื่อวันที่ 21 เมษายน 2568
นางสาวสุดาวรรณ กล่าวอีกว่า งาน “ใต้ร่มพระบารมี 243 ปี กรุงรัตนโกสินทร์” จัดกิจกรรมใน 3 พื้นที่หลักๆ ประกอบด้วย 1) อุทยาน 100 ปี จุฬาลงกรณ์มหาวิทยาลัย เขตปทุมวัน มีกิจกรรมที่จัดตลอดทั้ง 5 วัน ได้แก่ การจัดแสดง ซุ้มเฉลิมพระเกียรติพระบาทสมเด็จพระเจ้าอยู่หัว และสมเด็จพระบูรพมหากษัตริยาธิราชในพระบรมราชจักรีวงศ์ และนิทรรศการ  Immersive Art “แสงแห่งพระบารมี” (Light of Royal Wisdom) และวีดิทัศน์เฉลิมพระเกียรติกิจกรรมทางวิชาการ กิจกรรมเสวนาทางวิชาการ ณ ห้องเสวนา อาคารเอนะประสงค์ อุทยาน 100 ปี จุฬาลงกรณ์มหาวิทยาลัย ตลาดอาหารไทย อาหารถิ่น ตลาดนัดศิลปิน ตลาดผลิตภัณฑ์วัฒนธรรม กิจกรรม Workshop ไทยร่วมสมัย และสาธิตมรดกวัฒนธรรมกรุงรัตนโกสินทร์ ได้แก่ สาธิตมรดกภูมิปัญญาวัฒนธรรม และสาธิตการทำอาหารและขนมไทย
นอกจากนี้ ยังมีการแสดงศิลปวัฒนธรรมและการแสดงดนตรีไฮไลท์สุดพิเศษของแต่ละวัน ตั้งแต่เวลา 17.30 – 21.30 น. ได้แก่ วันที่ 23 เมษายน 2568 พบกับการแสดงพิธีเปิด ชุด 2025 BKK จากครูโจ้ สุธีศักดิ์ ภักดีเทวา ศิลปินแห่งชาติ ปี 2566 เก่ง ธชย Fino the ranad มือระนาดเอกแนวใหม่ และดีเจตีโต้ DJ. TIITO ดีเจแถวหน้าชื่อดังของประเทศ ต่อด้วยโชว์สุดพิเศษจาก ต้าห์อู๋ พิทยา การแสดง โขน เรื่องรามเกียรติ์ ตอน วายุบุตรวุฒิไกร โดยสถาบันบัณฑิตพัฒนศิลป์ วันที่ 24 เมษายน 2568 พบกับ การแสดงของสมาคมศิลปินพื้นบ้าน โดยกรมส่งเสริมวัฒนธรรม การแสดงละครนอก เรื่อง สังข์ทอง ตอน หาปลา โดยกรมศิลปากร และการแสดงมินิคอนเสิร์ตจากวง Tilly Birds วันที่ 25 เมษายน 2568 ฟังเพลงเพลินๆ จากวงดนตรีกรมประชาสัมพันธ์ การแสดงของสมาคมศิลปินพื้นบ้าน โดยกรมส่งเสริมวัฒนธรรม แดนซ์สนั่นไปกับศิลปินวง นิวคันทรี่ และพบกับ 2 คู่จิ้น จากซีรีย์วาย ฟอร์ด-พีท และ บอส-โนอึล วันที่ 26 เมษายน 2568 สนุกสนานไปกับวงดนตรีรวมดาวกระจุย โดยมหาวิทยาลัยเกษตรศาสตร์ การแสดงเดอะผีเสื้อสมุทร โดยสำนักงานศิลปวัฒนธรรมร่วมสมัย ต่อด้วยฟังเพลงเพราะๆจากตัวแม่ เพียว เดอะวอยซ์ พร้อมฟังเพลงสุดฮิตสดๆ จาก ก้านตอง ทุ่งเงิน และวันสุดท้าย วันที่ 27 เมษายน 2568 ฟังเพลงจากวงดนตรีสากล “เรืองรัตนโกสินทร์ ถิ่นสยาม” โดยกรมศิลปากร และแดนซ์ยาวๆ 2 ชั่วโมงครึ่ง รำวงพื้นบ้านไปกับวงอ๊อดโฟร์เอส
นางสาวสุดาวรรณ กล่าวว่า 2) พิพิธภัณฑสถานแห่งชาติ พระนคร เขตพระนคร มีการแสดงศิลปวัฒนธรรม เปิดให้เข้าชมพิพิธภัณฑสถานแห่งชาติ พระนครในยามค่ำคืน (Night Museum) ฟรี!! ไม่มีค่าใช้จ่าย โดยมี 2 รอบ เวลา 17.00 น. และ 18.00 น. ฉายหนังกลางแปลง โดยหอภาพยนตร์ จัดฉายให้ชมวันละ 1 รอบ เริ่มตั้งแต่เวลา 19:00 น. และการจำหน่ายผลิตภัณฑ์และอาหาร และ3) วัดประยุรวงศาวาสวรวิหาร เขตธนบุรี จัดงานวัด ย้อนวันวาน ยลวิถีย่านกะดีจีน-คลองสาน กิจกรรมอาทิเช่น ไหว้พระรับพร เสริมสิริมงคล การแสดงศิลปวัฒนธรรม กิจกรรมท่องเที่ยวเชิงวัฒนธรรม “ปั่นจักรยานเที่ยววัดยามค่ำคืน” การประกวดร้องเพลงลูกทุ่งและเพลงลูกกรุง การประกวดอาหารสามศาสน์ และการสาธิต จำหน่ายผลิตภัณฑ์วัฒนธรรม อาหารของดีย่านกะดีจีน-คลองสาน
ทั้งนี้ สอบถามรายละเอียดสายด่วนวัฒนธรรม 1765 และดูรายละเอียดข้อมูลเพิ่มเติมได้ที่เว็บไซต์กระทรวงวัฒนธรรม และแฟนเพจเฟซบุ๊กกระทรวงวัฒนธรรม

ที่มา : https://www.thaigov.go.th/news/contents/details/95685