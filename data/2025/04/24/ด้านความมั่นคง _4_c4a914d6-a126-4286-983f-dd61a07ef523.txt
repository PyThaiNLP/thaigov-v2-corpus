รัฐบาลไทย-ข่าวทำเนียบรัฐบาล-มหาดไทย จัดกิจกรรม "จิตอาสาบำเพ็ญสาธารณประโยชน์" ฝึกอบรมและฝึกปฏิบัติการช่วยชีวิตขั้นพื้นฐาน (CPR AED Choking) เนื่องในวันคล้ายวันพระราชสมภพ สมเด็จพระกนิษฐาธิราชเจ้า 


วันพฤหัสบดีที่ 24 เมษายน 2568
24/04/2568
พิมพ์
มหาดไทย จัดกิจกรรม "จิตอาสาบำเพ็ญสาธารณประโยชน์" ฝึกอบรมและฝึกปฏิบัติการช่วยชีวิตขั้นพื้นฐาน (CPR AED Choking) เนื่องในวันคล้ายวันพระราชสมภพ สมเด็จพระกนิษฐาธิราชเจ้า
มหาดไทย จัดกิจกรรม "จิตอาสาบำเพ็ญสาธารณประโยชน์" ฝึกอบรมและฝึกปฏิบัติการช่วยชีวิตขั้นพื้นฐาน (CPR AED Choking) เนื่องในวันคล้ายวันพระราชสมภพ สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี
เมื่อวานนี้ (23 เม.ย. 68) เวลา 09.00 น. นายอรรษิษฐ์ สัมพันธรัตน์ ปลัดกระทรวงมหาดไทย มอบหมายให้ นายวรณัฏฐ์ หนูรอด รองผู้ว่าราชการจังหวัดสมุทรสาคร รักษาการในตำแหน่งที่ปรึกษาด้านการปกครอง กระทรวงมหาดไทย เป็นประธานเปิดกิจกรรม "จิตอาสาบำเพ็ญสาธารณประโยชน์" เนื่องในวันคล้ายวันพระราชสมภพ สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี วันสำคัญของชาติไทยและวันข้าราชการพลเรือน พ.ศ. 2568 โดยมี พล.อ.อ.สุบิน ชิวปรีชา กรมวังผู้ใหญ่ในพระองค์ ปฏิบัติหน้าที่ รองผู้อำนวยการศูนย์อำนวยการใหญ่จิตอาสาพระราชทาน นำทีมคณะวิทยากรฝึกปฏิบัติ มี น.ส.มัณฑนา สินนะ ผู้เชี่ยวชาญด้านยุทธศาสตร์ สำนักนโยบายและแผน สป. พร้อมด้วยข้าราชการและเจ้าหน้าที่ที่เกี่ยวข้อง ร่วมกิจกรรม
นายวรณัฏฐ์ กล่าวว่า กระทรวงมหาดไทยโดยสำนักงานปลัดกระทรวงมหาดไทย ได้จัดกิจกรรม "จิตอาสาบำเพ็ญสาธารณประโยชน์" ขึ้น เพื่อเทิดพระเกียรติเนื่องในโอกาสวันคล้ายวันพระราชสมภพ สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี วันสำคัญของชาติไทย และวันข้าราชการพลเรือน พ.ศ. 2568
"ตลอดระยะเวลาที่ผ่านมา ปวงพสกนิกรชาวไทยต่างน้อมสำนึกในพระมหากรุณาธิคุณของสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ที่ทรงอุทิศพระองค์ปฏิบัติบำเพ็ญพระราชกรณียกิจนานัปการ เสด็จออกเยี่ยมเยียนสถานศึกษา โรงเรียนห่างไกล เพื่ออาณาประชาราษฎร์ สร้างความผาสุกร่มเย็นให้แก่ชาติบ้านเมือง ความเอื้ออาทร ห่วงใยแก่ราษฎรโดยถ้วนหน้า" นายวรณัฏฐ์ กล่าว
นายวรณัฏฐ์ กล่าวในช่วงท้ายว่า กิจกรรมจิตอาสาในวันนี้ มีการอบรมและฝึกปฏิบัติการช่วยชีวิตขั้นพื้นฐาน Basic Life Support (CPR AED Choking) ให้แก่บุคลากรในสังกัดสำนักงานปลัดกระทรวงมหาดไทย เนื่องจากเป็นหลักสูตรที่สำคัญที่จะทำให้ผู้เข้าอบรมได้รับความรู้ที่ถูกต้อง และได้รับการฝึกฝนอย่างชำนาญ สามารถนำไปใช้ประโยชน์ในการช่วยเหลือผู้อื่นเบื้องต้นอย่างได้ทันท่วงทีและถูกต้อง มีการส่งต่อผู้ป่วยหรือผู้บาดเจ็บต่อไปยังแพทย์หรือสถานพยาบาลอย่างเหมาะสม รวดเร็วและถูกวิธี อันจะทำให้ผู้ป่วยหรือผู้บาดเจ็บมีโอกาสรอดชีวิตและกลับคืนมาใช้ชีวิตเป็นปกติได้

ที่มา : https://www.thaigov.go.th/news/contents/details/95681