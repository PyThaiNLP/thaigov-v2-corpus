รัฐบาลไทย-ข่าวทำเนียบรัฐบาล-รมว.นฤมล นำ 2 รมช.เกษตรฯ เปิดงาน Field Day 2568 


วันพฤหัสบดีที่ 24 เมษายน 2568
รมว.นฤมล นำ 2 รมช.เกษตรฯ เปิดงาน Field Day 2568
รมว.นฤมล นำ 2 รมช.เกษตรฯ เปิดงาน Field Day 2568 ขอชาวสวนยางอดทนอีกนิด ลั่น พร้อมใช้ พ.ร.บ.คุมยางแก้ปัญหาราคายางให้เหมาะสมที่สุด
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ เป็นประธานเปิดงานวันถ่ายทอดเทคโนโลยีเพื่อเริ่มต้นฤดูกาลผลิตใหม่ (Field Day) ปี 2568 และติดตามการบริหารจัดการน้ำในพื้นที่ โดยมี นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ และผู้บริหารในสังกัดกระทรวงเกษตรและสหกรณ์ เข้าร่วม ณ หอประชุมโรงเรียนพิปูนสังฆรักษ์ประชาอุทิศ ต.เขาพระ อ.พิปูน
จ.นครศรีธรรมราช
สำหรับการจัดงานดังกล่าว ทุกหน่วยงานในสังกัดกระทรวงเกษตรและสหกรณ์ได้บูรณาการการทำงานร่วมกันในการสนับสนุนเกษตรกรให้มีการเรียนรู้ในการวางแผนการผลิต และประยุกต์ใช้เทคโนโลยีใหม่ ๆ ผ่านกลไกศูนย์เรียนรู้การเพิ่มประสิทธิภาพการผลิตสินค้าเกษตร (ศพก.) เพื่อนำไปสู่การลดต้นทุน เพิ่มประสิทธิภาพการผลิต และการบริหารจัดการสินค้าเกษตรตลอดห่วงโซ่อุปทาน (Supply Chain) ซึ่งขณะนี้กำลังเข้าสู่ฤดูกาลผลิตไม้ผลเศรษฐกิจที่สำคัญของภาคใต้ โดยเฉพาะทุเรียนพื้นที่ภาคใต้ตอนบน เป็นการผลิตทุเรียนคุณภาพเพื่อส่งออกไปต่างประเทศ (โดยเฉพาะประเทศจีน) จำเป็นต้องส่งเสริมและสร้างการรับรู้ให้เกษตรกรผลิตทุเรียนคุณภาพตามมาตรฐาน GAP ซึ่งบางพื้นที่ผลผลิตจะออกในช่วงต้นฤดูกาลผลิต ต่อเนื่องจากภาคตะวันออก เช่น จังหวัดนครศรีธรรมราชบางส่วน ได้แก่ อำเภอพิปูน ลานสกา ฉวาง และอำเภอช้างกลาง เป็นต้น ดังนั้นการจัดกิจกรรมวัน Field Day ในครั้งนี้ จะช่วยกระตุ้นให้เกษตรกรเริ่มต้นการผลิตในปีการเพาะปลูกใหม่ โดยใช้เทคโนโลยีนวัตกรรมการเกษตรที่มีความเหมาะสมกับพื้นที่ มุ่งเน้นการป้องกันการผลิตทุเรียนด้อยคุณภาพออกสู่ตลาด สอดคล้องกับนโยบายของกระทรวงเกษตรและสหกรณ์ในการปรับเปลี่ยนโครงสร้างการผลิตในภาคเกษตรไปสู่สินค้าเกษตรและผลิตภัณฑ์ที่มีมูลค่าสูง เพื่อสร้างรายได้และพัฒนาคุณภาพชีวิตให้กับเกษตรกร
โดย ศ.ดร.นฤมล กล่าวว่า ความทุกข์ของพี่น้องเกษตรกรก็ถือเป็นความทุกข์ของรัฐมนตรีกระทรวงเกษตรและสหกรณ์ทุกคน ซึ่งวันนี้ก็มีคนฝากเรื่องของราคายาง ราคาปาล์ม และราคาสินค้าเกษตรทั้งหลาย ให้ช่วยให้ราคาดีขึ้น ตนก็ขอให้ความมั่นใจกับพี่น้องประชาชนว่ารัฐบาลโดย น.ส.แพทองธาร ชินวัตร นายกรัฐมนตรี มีความเป็นห่วงพี่น้องเกษตรกร และได้สั่งการไปยังกระทรวงที่เกี่ยวข้องในที่ประชุมคณะรัฐมนตรีแล้ว ไม่ว่าจะเป็นกระทรวงพาณิชย์ และหน่วยงานในสังกัดทั้งหลายให้ลงมากำกับดูแลในเรื่องนี้อย่างจริงจังว่าจะต้องใช้กลไกใดในการแก้ไขให้ปัญหาราคาสินค้าเกษตรอย่างเด็ดขาด
ศ.ดร.นฤมล กล่าวต่อว่า ในส่วนของกระทรวงเกษตรฯสิ่งที่รับผิดชอบได้เต็มไม้เต็มมือ ก็คือ ยางพารา เพราะการยางแห่งประเทศไทยอยู่กับเรา และเรามีคณะกรรมการควบคุมยางพาราภายใต้ตามพระราชบัญญัติควบคุมยาง พ.ศ.2542 ที่รัฐมนตรีว่าการกระทรวงเกษตรฯรักษาการ พ.ร.บ.ฉบับนี้อยู่ ซึ่งช่วงก่อนหน้านี้ตั้งแต่ยุครัฐมนตรีธรรมนัส พรหมเผ่า ได้ปราบปรามยางพาราเถื่อนอย่างจริงจังและขันน็อตทุกจุด ทำให้ชาวสวนยางมีความสุขกับราคายางมากว่าหนึ่งปี และเริ่มจะมามีปัญหาในช่วงเดือนเมษายนนี้ เนื่องจากนโยบายของทรัมพ์ที่ประกาศขึ้น tariffs หลังจากนั้นเป็นวันหยุดยาว และเมื่อตลาดยางเปืดเมื่อวันที่ 8 เมษายน 2568 ราคายางทุกชนิดปรับลงวันเดียว 10 - 12 บาทต่อกิโลกรัม
“เมื่อวานนี้จึงได้มีการเรียกประชุมคณะกรรมการควบคุมยาง เพื่อทำความเข้าใจกับภาคเอกชน และบังคับใช้กฎหมายตาม พ.ร.บ.ควบคุมยาง ซึ่งหลังการประชุมดังกล่าว วันนี้ 24 เม.ย.68 ราคายางพาราทุกชนิด ได้ปรับขึ้นมา 3 บาทถึง 10.3 บาทต่อกิโลกรัม และเราก็หวังว่า ราคาจะบวกขึ้นต่อเนื่อง ดังนั้น หากภาคเอกชนยังมีการกดราคาพี่น้องเกษตรกรอีก เราก็จะใช้กฎหมายที่มีอยู่ในมือบังคับใช้เพื่อให้ราคายางพาราอยู่ในราคาที่เหมาะสมที่สุด” ศ.ดร.นฤมล กล่าว
ศ.ดร.นฤมล กล่าวต่อด้วยว่า รัฐบาลมีภารกิจในการดูแลเกษตรกรของพระราชาให้ได้รับความเป็นธรรมในการประกอบอาชีพเกษตรกรรม เมื่อมีมาตรการภาษีทรัมพ์ออกมา ท้ายที่สุดต้องมีคนจ่าย ไม่ว่าจะเป็นผู้บริโภคในสหรัฐอเมริกา หรือผู้ส่งออก ผู้รับซื้อในอุตสาหกรรมที่เกี่ยวข้อง แต่ไม่ควรต้องเป็นพี่น้องเกษตรกรคนไทยที่เป็นคนจ่าย ดังนั้น ขอให้พี่น้องชาวสวนยางอดทนรอกันนิดหนึ่ง และขอให้สบายใจได้ว่า เราจะพยายามทำทุกวิถีทางให้ราคายางพารากลับมาอยู่ในจุดเดิมที่พี่น้องพึงพอใจที่สุด
ด้าน นายอัครา กล่าวว่า กระทรวงเกษตรฯ ตั้งใจมาส่งเสริมองค์ความรู้ ถ่ายทอดเทคโนโลยี เพื่อลดต้นทุนการผลิต และรับฟังปัญหาของพี่น้องเกษตรกร ซึ่งจะเป็นการบ้านที่กระทรวงเกษตรฯ จะต้องนำกลับไปหาแนวทางแก้ไข เพื่อให้พี่น้องเกษตรกรมีชีวิตความเป็นอยู่ที่ดีขึ้น
นายอิทธิ กล่าวเพิ่มเติมว่า เจ้านายของพวกเราคือพี่น้องประชาชนทุกท่าน เราพร้อมขับเคลื่อนการดำเนินงานให้เหมือนเป็นครอบครัวเดียวกัน และพร้อมแก้ไขปัญหาให้กับพี่น้องเกษตรกรอย่างแท้จริง โดยการจัดงานในวันนี้ จะเป็นอีกหนึ่งกิจกรรมที่จะสามารถสร้างความยั่งยืนให้กับพี่น้องเกษตรกร ได้นำองค์ความรู้ไปต่อยอด นอกจากนี้ กระทรวงเกษตรฯ ยังมุ่งส่งเสริมปัจจัยการผลิต ทั้งในเรื่องการพัฒนาดินและแหล่งน้ำ เพื่อเตรียมความพร้อมให้กับเกษตรกรต่อไป

ที่มา : https://www.thaigov.go.th/news/contents/details/95695