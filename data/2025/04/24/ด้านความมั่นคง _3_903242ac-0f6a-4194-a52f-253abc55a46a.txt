รัฐบาลไทย-ข่าวทำเนียบรัฐบาล-"ทรงศักดิ์" นั่งหัวโต๊ะ ถกเข้มแก้ปัญหาที่ดินสาธารณะ-เอกชนร้าง พร้อมรับฟังปัญหาที่ดินกลุ่มไทดำ


วันพฤหัสบดีที่ 24 เมษายน 2568
24/04/2568
พิมพ์
"ทรงศักดิ์" นั่งหัวโต๊ะ ถกเข้มแก้ปัญหาที่ดินสาธารณะ-เอกชนร้าง พร้อมรับฟังปัญหาที่ดินกลุ่มไทดำ
"ทรงศักดิ์" นั่งหัวโต๊ะ ถกเข้มแก้ปัญหาที่ดินสาธารณะ-เอกชนร้าง พร้อมรับฟังปัญหาที่ดินกลุ่มไทดำ
เมื่อวันที่ 23 เม.ย. 68 เวลา 14.00 น. นายทรงศักดิ์ ทองศรี รัฐมนตรีช่วยว่าการกระทรวงมหาดไทย เป็นประธานการประชุมคณะอนุกรรมการแก้ไขปัญหาที่ดินสาธารณประโยชน์ ที่ดินเอกชนปล่อยทิ้งร้าง และปัญหาที่อยู่ในความรับผิดชอบของกระทรวงมหาดไทย ครั้งที่ 1/2568 โดยมี นายชำนาญวิทย์ เตรัตน์ รองปลัดกระทรวงมหาดไทย หัวหน้ากลุ่มภารกิจด้านกิจการความมั่นคงภายใน นางพนิตาวดี ปราชญ์นคร รองอธิบดีกรมที่ดิน รักษาการในตำแหน่งที่ปรึกษาด้านประสิทธิภาพ กรมที่ดิน นายสมเกียรติ กิจเจริญ คณะทำงานรัฐมนตรีช่วยว่าการกระทรวงมหาดไทย พร้อมด้วยผู้ทรงคุณวุฒิ คณะกรรมการนโยบายที่ดินแห่งชาติ หัวหน้าส่วนราชการ คณะอนุกรรมการฯ ผู้แทนหน่วยงาน ผู้ว่าราชการจังหวัดและผู้แทนหน่วยที่เกี่ยวข้อง ร่วมประชุม ณ ห้องประชุมราชบพิธ ชั้น 5 อาคารดำรงราชานุสรณ์ กระทรวงมหาดไทย และผ่านระบบออนไลน์
การประชุมครั้งนี้ คณะอนุกรรมการฯ ได้รับทราบเรื่องการแต่งตั้งคณะทำงานแก้ไขปัญหาที่ดินสาธารณประโยชน์ ที่ดินเอกชนปล่อยทิ้งร้าง และปัญหาที่อยู่ในความรับผิดชอบของกระทรวงมหาดไทยระดับจังหวัด พร้อมทั้งรับฟังการดำเนินการและความคืบหน้า กรณีปัญหาที่อยู่ในการพิจารณาของคณะทำงานแก้ไขปัญหาที่ดินทั้งระบบ ที่เกี่ยวข้องกับการดำเนินงานของกระทรวงมหาดไทย ได้แก่ 1) กรณีปัญหาที่สามารถสั่งการได้ภายใต้กระทรวงมหาดไทย จำนวน 5 กรณี 2) กรณีปัญหาเร่งด่วน จำนวน 10 กรณี และ 3) กรณีปัญหาที่ต้องแก้ไขโดยมอบหมายให้กระทรวงมหาดไทยร่วมกับ ขปส. จัดทำแผนขั้นตอนในการแก้ไขปัญหาให้แล้วเสร็จภายใน 15 วัน และแนะนำให้ดำเนินการให้แล้วเสร็จทุกกรณีภายใน 1 ปี จำนวน 35 กรณี
นอกจากนี้ ที่ประชุมได้รับฟังปัญหาจากกรณีชุมชนไทดำ (บ้านทับชั้น) เข้าร้องเรียนติดตามและเร่งรัดการแก้ไขปัญหาเรื่องที่ดินของกลุ่มชาติพันธุ์ไทดำในพื้นที่ทุ่งปากขอ อำเภอบ้านนาเดิม จังหวัดสุราษฎร์ธานี จำนวน 77 แปลง เนื้อที่ 1,408 ไร่ จากปัญหาข้อพิพาทในการกำหนดพื้นที่ โดยขอให้เร่งรัดการดำเนินการให้เป็นที่ยุติโดยเร็วต่อไป

ที่มา : https://www.thaigov.go.th/news/contents/details/95678