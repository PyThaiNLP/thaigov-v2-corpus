รัฐบาลไทย-ข่าวทำเนียบรัฐบาล-เลขา รมว. ประชุมพิจารณาแนวทางกำหนดกีฬาโป๊กเกอร์เป็นชนิดกีฬา หวังสร้างความเข้าใจใหม่ต่อสังคม พร้อมผลักดันการจัดอีเวนต์ระดับโลก


วันพฤหัสบดีที่ 24 เมษายน 2568
เลขา รมว. ประชุมพิจารณาแนวทางกำหนดกีฬาโป๊กเกอร์เป็นชนิดกีฬา หวังสร้างความเข้าใจใหม่ต่อสังคม พร้อมผลักดันการจัดอีเวนต์ระดับโลก
เลขา รมว. ประชุมพิจารณาแนวทางกำหนดกีฬาโป๊กเกอร์เป็นชนิดกีฬา หวังสร้างความเข้าใจใหม่ต่อสังคม พร้อมผลักดันการจัดอีเวนต์ระดับโลก
วันที่ 24 เมษายน 2568 เวลา 10.00 น. ณ กระทรวงการท่องเที่ยวและกีฬา นายกฤษฎา ตันเทอดทิตย์ เลขานุการรัฐมนตรีว่าการกระทรวงการท่องเที่ยวและกีฬา เป็นประธานการประชุมคณะกรรมการพิจารณาการประกาศกำหนดกีฬาโป๊กเกอร์เป็นชนิดกีฬา โดยมีผู้แทนจากการกีฬาแห่งประเทศไทย สำนักงานส่งเสริมการจัดประชุมและนิทรรศการ (สสปน.) และหน่วยงานที่เกี่ยวข้อง เข้าร่วมประชุมผ่านระบบ Video Conference (Application Zoom Cloud Meeting)
การประชุมในครั้งนี้มีวัตถุประสงค์เพื่อพิจารณาแนวทางในการผลักดันให้กีฬาโป๊กเกอร์ได้รับการประกาศกำหนดให้เป็นชนิดกีฬาตามพระราชบัญญัติการกีฬาแห่งประเทศไทย และกฎหมายที่เกี่ยวข้อง ตลอดจนการหารือแนวทางสนับสนุนการจัดการแข่งขัน Thailand’s First WPT Texas Hold’em Exhibition Tournament ซึ่งจะเป็นการเปิดเวทีใหม่ให้ประเทศไทยสามารถจัดอีเวนต์ด้านกีฬาที่มีความน่าสนใจในระดับนานาชาติ
นายกฤษฎา ได้กล่าวในที่ประชุมว่า “เราจะต้องมีการเตรียมการประชาสัมพันธ์เพื่อสร้างความเข้าใจที่ถูกต้องกับประชาชน ว่าการเล่นโป๊กเกอร์ในกรอบของกีฬานั้นแตกต่างจากการพนันทั่วไป เป็นกิจกรรมที่ได้รับการยอมรับในระดับโลก และช่วยส่งเสริมทักษะการคิด การวางแผน และการตัดสินใจ ซึ่งเป็นคุณสมบัติที่เป็นประโยชน์ต่อผู้เล่น”
ทั้งนี้ นายกฤษฎา ยังเน้นย้ำถึงนโยบายของรัฐบาลที่ต้องการผลักดันการจัดอีเวนต์ระดับโลก เพื่อดึงดูดกลุ่มนักท่องเที่ยวต่างชาติที่มีศักยภาพในการใช้จ่ายสูง (High Spending Tourists) ซึ่งจะช่วยกระตุ้นเศรษฐกิจและส่งเสริมภาพลักษณ์ของประเทศไทยในเวทีโลก พร้อมขอให้การกีฬาแห่งประเทศไทยดำเนินการอธิบายข้อมูลเพิ่มเติมต่อสาธารณชนอย่างชัดเจน เพื่อสร้างความเข้าใจและการยอมรับจากสังคมในวงกว้าง
การประชุมในครั้งนี้นับเป็นอีกก้าวสำคัญในการพัฒนารูปแบบและแนวทางใหม่ ๆ ด้านกีฬาและการท่องเที่ยว เพื่อขับเคลื่อนเศรษฐกิจไทยด้วยพลังของ Soft Power อย่างยั่งยืน

ที่มา : https://www.thaigov.go.th/news/contents/details/95710