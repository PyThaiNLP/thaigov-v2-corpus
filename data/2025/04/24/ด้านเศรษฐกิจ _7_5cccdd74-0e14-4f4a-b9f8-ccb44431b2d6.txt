รัฐบาลไทย-ข่าวทำเนียบรัฐบาล-“บขส.” เตรียมปรับตารางเดินรถใหม่ พร้อมเพิ่มจุดจอดรับ - ส่งผู้โดยสาร เส้นทางสนามบินดอนเมือง - หัวหิน เริ่ม 1 พฤษภาคม 2568  


วันพฤหัสบดีที่ 24 เมษายน 2568
“บขส.” เตรียมปรับตารางเดินรถใหม่ พร้อมเพิ่มจุดจอดรับ - ส่งผู้โดยสาร เส้นทางสนามบินดอนเมือง - หัวหิน เริ่ม 1 พฤษภาคม 2568
....
วันนี้ (24 เมษายน 2568) นายชัชวาล พรอมรธรรม กรรมการฯ รักษาการแทนกรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม พร้อมด้วย นายไกรฤกษ์ อรุณฉาย รองกรรมการผู้จัดการใหญ่ ฝ่ายธุรกิจเดินรถ ผู้บริหาร และเจ้าหน้าที่ บขส. ลงพื้นที่ตรวจเยี่ยมสถานีเดินรถเพชรบุรี และสถานีเดินรถหัวหิน เพื่อเพิ่มประสิทธิภาพการจัดหารายได้ รับ - ส่งพัสดุภัณฑ์ และรายได้การเดินรถ บขส.
นายชัชวาล พรอมรธรรม เปิดเผยว่า การลงพื้นที่ครั้งนี้เพื่อตรวจเยี่ยมและให้กำลังใจพนักงานที่ปฏิบัติหน้าที่สถานีเดินรถเพชรบุรี ปัจจุบันมีผู้โดยสารมาใช้บริการรถโดยสาร และรับ - ส่งพัสดุภัณฑ์อย่างต่อเนื่อง จึงมีแนวคิดที่จะพัฒนาสถานีเดินรถเพชรบุรีให้เป็นจุดจอดรถที่มีสินค้าท้องถิ่นมาวางจำหน่าย เพราะเพชรบุรีขึ้นชื่อเรื่องขนมหวานเมืองเพชร และสินค้าอื่น ๆ เพื่อให้ผู้โดยสารที่จะมาใช้บริการได้ซื้อเป็นของฝาก และเป็นการหารายได้เพิ่มและกระจายรายได้สู่ชุมชนอีกด้วย ส่วนสถานีเดินรถหัวหินได้ติดตามผลการเปิดเดินรถโดยสารเชื่อมต่อท่าอากาศยานดอนเมือง - หัวหิน จังหวัดประจวบคีรีขันธ์ ระยะทาง 216 กิโลเมตร ค่าโดยสาร 200 บาท หลังเปิดให้บริการเมื่อวันที่ 8 มีนาคม 2568 พบว่าผู้ใช้บริการมีความต้องการให้ปรับเวลาเดินรถ และให้เพิ่มจุดจอดรับส่งผู้โดยสาร เพื่ออำนวยความสะดวกในการเดินทางมากขึ้น ซึ่งตารางเดินรถใหม่จะเริ่มตั้งแต่วันที่ 1 พฤษภาคม 2568 เป็นต้นไป ดังนี้ เส้นทางท่าอากาศยานดอนเมือง - หัวหิน ให้บริการวันละ 4 เที่ยววิ่ง (ไป - กลับ) แบ่งเป็น เที่ยวไป 2 เที่ยววิ่งต่อวัน รถออกจากท่าอากาศยานดอนเมือง เวลา 08.00 และ 15.00 น. มีจุดจอดรับ - ส่ง 8 จุด ได้แก่ 1) รถออกจากอาคาร Service Hall ท่าอากาศยานดอนเมือง 2) เข้ารับ - ส่งผู้โดยสารสถานีขนส่งผู้โดยสารกรุงเทพ (จตุจักร) หรือหมอชิต 2 3) เข้ารับจุดจอดมหาชัย (หน้าห้างเซ็นทรัลมหาชัย) 4) ส่งผู้โดยสารที่หน้าห้างบิ๊กซี เพชรบุรี จังหวัดเพชรบุรี 5) เข้ารับ - ส่งผู้โดยสารที่สถานีเดินรถเพชรบุรี 6) ส่งผู้โดยสารที่ปั๊มน้ำมัน ปตท. แยกชะอำ 7) ส่งหน้าศูนย์การค้าบลูพอร์ต หัวหิน รีสอร์ทมอลล์ และ 8) ส่งผู้โดยสารที่สถานีเดินรถหัวหิน ส่วนเที่ยวกลับ 2 เที่ยววิ่งต่อวัน รถออกจากสถานีเดินรถหัวหิน เวลา 09.00 และ 15.30 น. มีจุดจอดรับ - ส่ง 7 จุด ได้แก่ 1) รถออกจากสถานีเดินรถหัวหิน 2) รับผู้โดยสารหน้าศูนย์การค้าบลูพอร์ต หัวหิน รีสอร์ทมอลล์ 3) เข้ารับผู้โดยสารที่ปั๊มน้ำมัน ปตท. แยกชะอำ 4) เข้ารับผู้โดยสารสถานีเดินรถเพชรบุรี 5) ส่งผู้โดยสารที่หน้าห้างเซ็นทรัล   มหาชัย 6) ส่งผู้โดยสารที่อาคาร Service Hall ท่าอากาศยานดอนเมือง และ 7) ส่งผู้โดยสารที่สถานีขนส่งหมอชิต 2
ผู้โดยสารสามารถสอบถามข้อมูลการเดินทางและจองตั๋ว บขส. ล่วงหน้าได้ที่เว็บไซต์ บขส. Application E - ticket Facebook Page : บขส. Line : บขส.99 และช่องจำหน่ายตั๋วโดยสาร บขส. ทั่วประเทศ หรือ โทร. 0 2936 3660 หรือสถานีเดินรถหัวหิน โทร. 0 3251 1230

ที่มา : https://www.thaigov.go.th/news/contents/details/95705