รัฐบาลไทย-ข่าวทำเนียบรัฐบาล-รมว.ศธ. ตรวจสนามสอบ ม.1 เน้นดำเนินการตามแผนปฏิบัติสร้างความปลอดภัยแก่ นร.


วันเสาร์ที่ 5 เมษายน 2568
รมว.ศธ. ตรวจสนามสอบ ม.1 เน้นดำเนินการตามแผนปฏิบัติสร้างความปลอดภัยแก่ นร.
วันนี้ (วันที่ 5 เมษายน 2568) พลตำรวจเอก เพิ่มพูนชิดชอบ รัฐมนตรีว่าการกระทรวงศึกษาธิการ ลงพื้นที่ตรวจเยี่ยมสนามสอบคัดเลือกนักเรียนเข้าศึกษาต่อชั้น ม.1 ที่ รร.หอวัง รร.เตรียมอุดมศึกษาพัฒนาการ รัชดา รร.สุรศักดิ์มนตรี กรุงเทพฯ
โดยในเวลา 7.30 น. รมว.ศธ. และคณะ ได้เดินทางไปตรวจเยี่ยมความพร้อมของสนามสอบโรงเรียนหอวัง พร้อมกล่าวตอนหนึ่งว่า เนื่องจากเกิดเหตุแผ่นดินไหว เมื่อวันที่ 28 มีนาคมที่ผ่านมา จึงได้สั่งให้งดกิจกรรมในสถานศึกษาและอาคารเรียน เพื่อความปลอดภัยของทุกคน รวมทั้ง สพฐ. ได้เลื่อนการสอบออกก่อนเพื่อตรวจสอบความมั่นคงของอาคาร สถานที่ต่าง ๆ ให้มีความปลอดภัย พร้อมกำหนดวันสอบใหม่ในระดับชั้น ม. 1 คือวันนี้ วันที่ 5 เมษายน ส่วนชั้น ม.4 จะจัดสอบในวันพรุ่งนี้ ซึ่งได้ให้นโยบายไปแล้วว่า การจัดสอบทุกสนามสอบจะต้องดำเนินการด้วยความไม่ประมาทเป็นสำคัญ
รมว.ศธ.กล่าวด้วยว่า เลขาธิการ กพฐ. ได้มอบหมายให้ผู้บริหารเขตพื้นที่การศึกษา และผู้บริหารสถานศึกษาเตรียมความพร้อมในการจัดสอบอย่างรัดกุม ทั้งมีการตรวจสอบความมั่นคง แข็งแรง และความปลอดภัยของอาคารสถานที่ที่ใช้จัดสอบ โดยเลือกใช้อาคารที่ปลอดภัย แข็งแรง ไม่มีความสูงมาก ภายในโรงเรียนมีการระบุจุดรับส่ง จุดพักคอย อาคารสอบ ทางออกฉุกเฉิน จุดรวมพล ฯลฯ อย่างชัดเจน พร้อมประสานโรงพยาบาลและหน่วยงานสาธารณสุขในพื้นที่ใกล้เคียงเพื่อการดูแลส่งต่อ ส่วนการใช้ห้องเรียนหรืออาคารอเนกประสงค์เป็นสถานที่จัดสอบ ต้องเตรียมทางออกฉุกเฉินจากอาคาร กำจัดสิ่งกีดขวางทางเดินและบันได และห้ามมีสิ่งของวางบนที่สูง โดยทุกกระบวนการต้องคำนึงถึงความปลอดภัยเป็นสำคัญ รวมทั้งได้มีการฝึกซ้อมแผนเผชิญเหตุแผ่นดินไหวแบบเสมือนจริงก่อนถึงวันสอบในโรงเรียนที่เป็นสถานที่จัดสอบทุกแห่ง และในวันสอบจริงนี้ ได้มีการแจ้งนักเรียนที่มาสอบ ถึงการปฏิบัติตนตามแผนเผชิญเหตุ ก่อนเริ่มการสอบด้วย ซึ่งโดยภาพรวมทุกโรงเรียนสามารถดำเนินการจัดสอบได้เรียบร้อยดี จึงขอเป็นกำลังใจให้นักเรียนที่มาสอบในวันนี้ทุกคนด้วย
จากนั้น รมว.ศธ.และคณะ ได้เดินทางไปตรวจเยี่ยมสนามสอบโรงเรียนเตรียมอุดมศึกษาพัฒนาการ รัชดา และโรงเรียนสุรศักดิ์มนตรี ซึ่งโรงเรียนทั้ง 3 แห่ง ถือเป็นหนึ่งในโรงเรียนที่มีการแข่งขันสูง โดย
- โรงเรียนหอวัง วางแผนรับนักเรียนชั้น ม.1 จำนวน 10 ห้องเรียน รวม 400 คน มีผู้สมัครสอบ จำนวน 503 คน อัตราการแข่งขัน 1 : 1.26
- โรงเรียนเตรียมอุดมศึกษาพัฒนาการ รัชดา วางแผนรับนักเรียนชั้น ม.1 จำนวน 6 ห้องเรียน รวม 240 คน มีผู้สมัครสอบ จำนวน 969 คน อัตราการแข่งขัน 1 : 4.04
- โรงเรียนสุรศักดิ์มนตรี วางแผนรับนักเรียนชั้น ม.1 จำนวน 10 ห้องเรียน รวม 400 คน มีผู้สมัครสอบ จำนวน 449 คน อัตราการแข่งขัน 1 : 1.20
ทั้งนี้ จะมีการประกาศผลภายในวันที่ 7 เมษายน และรายงานตัว/มอบตัว ภายในวันที่ 10 เมษายน 2568
โดยภาพรวมของการสอบคัดเลือกนักเรียนชั้น ม.1 ทั่วประเทศในปีนี้ มีการจัดสอบใน 76 จังหวัด รวม 99 สำนักงานเขตพื้นที่การศึกษา โรงเรียนที่จัดสอบ จำนวน 561 โรงเรียน มีนักเรียนรวม 270,888 คน ซึ่งทาง สพฐ. ได้กำชับเรื่องความปลอดภัยของนักเรียนและครูเป็นสำคัญ และให้ดำเนินการตามมาตรการและแผนเผชิญเหตุอย่างเคร่งครัด พร้อมกันนี้ มีผู้บริหารระดับสูงของ สพฐ. ลงพื้นที่ตรวจเยี่ยมสนามสอบในพื้นที่อื่นๆ ด้วย ทั้งนี้ หากนักเรียนพลาดหวังจากโรงเรียนที่ตั้งใจไว้ ผู้ปกครองสามารถยื่นความจำนงที่ศูนย์ประสานงานการรับนักเรียน ปีการศึกษา 2568 ณ สำนักงานเขตพื้นที่การศึกษาทุกแห่ง เพื่อจัดหาที่เรียนให้ได้ตั้งแต่วันที่ 17-22 เมษายนนี้

ที่มา : https://www.thaigov.go.th/news/contents/details/95140