รัฐบาลไทย-ข่าวทำเนียบรัฐบาล-มท.3 ลงนราธิวาส ตรวจติดตามการดำเนินงานตามนโยบายรัฐบาลและภารกิจสำคัญของกระทรวงมหาดไทย


วันเสาร์ที่ 5 เมษายน 2568
05/04/2568
พิมพ์
มท.3 ลงนราธิวาส ตรวจติดตามการดำเนินงานตามนโยบายรัฐบาลและภารกิจสำคัญของกระทรวงมหาดไทย
มท.3 ลงนราธิวาส ตรวจติดตามการดำเนินงานตามนโยบายรัฐบาลและภารกิจสำคัญของกระทรวงมหาดไทย
เมื่อวานนี้ (4 เม.ย.68) นางสาวซาบีดา ไทยเศรษฐ์ รัฐมนตรีช่วยว่าการกระทรวงมหาดไทย ลงพื้นที่จังหวัดนราธิวาส ตรวจติดตามการดำเนินงานตามนโยบายรัฐบาลและภารกิจสำคัญของกระทรวงมหาดไทย โดยมี ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส , นายวีรพัฒน์ บุณฑริก รองผู้ว่าราชการจังหวัดนราธิวาส ,หัวหน้าส่วนราชการ และผู้เกี่ยวข้อง ร่วมต้อนรับฯ ณ ท่าอากาศยานนราธิวาส อำเภอเมืองนราธิวาส
โอกาสนี้ รัฐมนตรีช่วยว่าการกระทรวงมหาดไทยได้เดินทางไปมัสยิดกลางประจำจังหวัดนราธิวาส ร่วมละหมาด กับหัวหน้าส่วนราชการ ผู้นำศาสนา และคอเต็บ บิหลั่น ประจำมัสยิดในพื้นที่
จากนั้น รัฐมนตรีช่วยว่าการกระทรวงมหาดไทย เดินทางไปยัง ห้องประชุมพระภิศัยสุนทรการ ศาลากลางจังหวัดนราธิวาส แห่งที่ 2 อำเภอเมืองนราธิวาส ร่วมประชุมติดตามการดำเนินงานของกรมโยธาธิการและผังเมืองจังหวัดนราธิวาส และการประปาส่วนภูมิภาคสาขานราธิวาส โดยว่าที่ร้อยตรี ตระกูล โทธรรม ผู้ว่าราชการจังหวัดนราธิวาส กล่าวรายงานการขับเคลื่อนตาม 5 นโยบายหลัก ของกระทรวงมหาดไทย สร้างคุณภาพชีวิต 3 ด้าน "ความมั่นคงปลอดภัย เศรษฐกิจ สะดวกสบาย" โดยจังหวัดนราธิวาสมีการ Kick off บูรณาการ 3 ฝ่าย เร่งปราบปรามผู้มีอิทธิพลในพื้นที่ ส่วนการแก้ไขปัญหายาเสพติดได้ดำเนินในพื้นที่เป้าหมายทำการ (x-ray)พื้นที่ไข่แดง(ตำบลกะลุวอเหนือ) ไข่ขาวพื้นที่กระทะ และขยายผลการดำเนินคดียาเสพติดในพื้นที่อย่างต่อเนื่อง ควบคู่กับการบำบัดฟื้นผู้เสพและผู้ติดยาเสพติด โดยนำผู้เสพฯเข้ารับการบำบัดรักษาฯ ต่อเนื่อง ขณะที่มาตรการการบำบัดฟื้นฟูได้บูรณาการร่วมกับสำนักงานสาธารณสุขจังหวัดนราธิวาส จัดตั้ง มินิธัญญารักษ์ 3 แห่ง ในพื้นที่อำเภอแว้ง ,อำเภอตากใบ และอำเภอยี่งอ เพื่อลดความแออัดในผู้ป่วยที่เข้ารับการบำบัดรักษาและฟื้นฟูสมรรถภาพระยะยาว และหลังจากผ่านการบำบัดรักษาฯ ผู้ผ่านการบำบัดฯได้รับการฝึกอาชีพ สามารถกลับไปประกอบอาชีพอย่างมั่นคง ขณะที่ครอบครัวผู้ผ่านการบำบัดฯในพื้นที่ต่างพึงพอใจมาก ที่บุตรหลานได้กลับคืนสู่ครอบครัวและคืนสู่สังคม อย่างปกติสุข ในด้านการสร้างงาน สร้างอาชีพ เพิ่มรายได้ให้ประชาชน ได้นำกลุ่มผู้ผลิตและผู้ประกอบการ OTOP ไปจัดจำหน่ายสินค้าในงาน OTOP CITY 2024 HAPPY MARKET เพื่อให้เกิดการเรียนรู้การบริหารจัดการ และมีช่องทางการตลาด สร้างรายได้เพิ่มขึ้น รวมถึงการส่งเสริมการท่องเที่ยวชุมชน สร้างความเข้มแข็งของเศรษฐกิจฐานราก บูรณาการร่วมกับสำนักงานการท่องเที่ยวฯ จัดโปรแกรมการท่องเที่ยวในชุมชน 10 โปรแกรม อาทิ รำมโนราห์ตัวอ่อน , พรเจริญหลวงพ่อแดง และกินแบบบ้านๆ สไตล์เชิงเขา เป็นต้น และการดำเนินการน้ำดื่มสะอาดบริการประชาชน
นายพันธ์ชาติ ทิพย์จันทา ผู้อำนวยการกองแผนและวิชาการ การประปาส่วนภูมิภาคเขต 5 ได้รายงาน การขับเคลื่อนน้ำดื่มสะอาดบริการประชาชน 1 ใน 5 นโยบายสำคัญของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ที่มุ่งเน้นให้ประชาชนมีน้ำสะอาดใช้อย่างพอเพียง และเป็นการลดภาระค่าใช้จ่ายของประชาชนในครัวเรือน โดยจังหวัดนราธิวาสดำเนินการ โครงการน้ำประปาดื่มได้ร่วมกับกรมอนามัยกระทรวงสาธารณสุข ซึ่งได้รับการรับรองทั้ง 3 พื้นที่ ได้แก่ อำเภอเมืองนราธิวาส อำเภอสุไหงโก-ลก และอำเภอรือเสาะ ในพื้นที่ให้บริการของ การประปาส่วนภูมิภาคสาขา และดำเนินการโครงน้ำดื่มสะอาดมินิสเตชั่น จัดบริการจุดน้ำดื่มสะอาดเพื่อให้ประชาชนสามารถเข้าถึงน้ำดื่ม ที่สะอาด ปลอดภัย ทั้งนี้ การประปาส่วนภูมิภาคสาขานราธิวาสเป็นพื้นที่เป้าหมายของโครงการฯ เฟส 2 และคาดว่าจะดำเนินการก่อสร้างแล้วเสร็จภายในเดือนกันยายน 2568 และเปิดใช้งานในเดือนตุลาคม 2568 นี้
นางสาวซาบีดา ไทยเศรษฐ์ รัฐมนตรีช่วยว่าการกระทรวงมหาดไทย กล่าวว่า ช่วงปลายปีที่ผ่านมาจังหวัดนราธิวาสได้รับผล
กระทบฯจากอุทกภัย เป็นบริเวณกว้าง และได้ลงพื้นที่ให้กำลังใจและมอบถุงยังชีพช่วยเหลือผู้ประสบภัยครั้งนี้มารับฟังแนวทางแก้ปัญหาอุทกภัยของจังหวัดนราธิวาส จากการรายงานของโยธาธิการและผังเมืองจังหวัดนราธิวาส เรื่องการติดตั้งเครื่องสูบน้ำเพื่อแก้ปัญหาอุทภัย สิ่งสำคัญต้องมีการติดตามการใช้งานให้มีประสิทธิภาพ และเชื่อว่าการแก้ปัญหาสาธารณภ้ยต่าง ๆ ผู้ว่าราชการจังหวัดนราธิวาสจะเป็นหัวเรือใหญ่ในการบริหารจัดการและแก้ปัญหาได้เป็นอย่างดี ในส่วนน้ำดื่มสะอาดบริการประชาชน ตามนโยบายของรองนายกรัฐมนตรีและรัฐมนตรีว่าการกระทรวงมหาดไทย และเห็นว่าในหลายพื้นที่ดำเนินการได้ดีขอชื่นชม ทั้งนี้การจัดตั้งจุดบริการน้ำในเขตชุมชน มองว่าเกิดประโยชน์กับประชาชนเป็นอย่างมาก และหากประชาชนมาใช้บริการจำนวนมาก จะเป็นตัวชี้วัดที่ดี เพื่อลดความเหลื่อมล้ำ และลดภาระค่าใช้จ่ายประชาชน ด้วย พร้อมกล่าวทิ้งท้าย เรื่องมาตรการป้องกันอุทกภัยในพื้นที่ ทุกคนในพื้นที่มีส่วนสำคัญในการเสนอแนวทางแก้ปัญหาอุทกภัย เพราะท่านเข้าใจสภาพปัญหาในพื้นที่ และเป็นกลไกสำคัญในการพัฒนาพื้นที่จังหวัดนราธิวาสให้มีความก้าวหน้าต่อไปด้วย

ที่มา : https://www.thaigov.go.th/news/contents/details/95138