รัฐบาลไทย-ข่าวทำเนียบรัฐบาล-ทำได้แล้ว…ลดอ้วน..ลดพุง “อนุกูล” เผยคนไทยใส่ใจสุขภาพมากขึ้น  สั่งเมนูไม่หวาน พุ่งร้อยละ 160 ลดการใช้น้ำตาลมากถึง 120 ตัน


วันเสาร์ที่ 5 เมษายน 2568
05/04/2568
พิมพ์
ทำได้แล้ว…ลดอ้วน..ลดพุง “อนุกูล” เผยคนไทยใส่ใจสุขภาพมากขึ้น  สั่งเมนูไม่หวาน พุ่งร้อยละ 160 ลดการใช้น้ำตาลมากถึง 120 ตัน
ทำได้แล้ว…ลดอ้วน..ลดพุง “อนุกูล” เผยคนไทยใส่ใจสุขภาพมากขึ้น  สั่งเมนูไม่หวาน พุ่งร้อยละ 160 ลดการใช้น้ำตาลมากถึง 120 ตัน
วันนี้ (5 เม.ย. 68) นายอนุกูล พฤกษานุศักดิ์  รองโฆษกประจำสำนักนายกรัฐมนตรีเปิดเผยว่า รัฐบาลมุ่งส่งเสริมการสร้างสุขภาพที่ดีของประชาชน เพื่อให้ประชาชนมีคุณภาพชีวิตที่ดีครบทุกมิติในการดำเนินชีวิต การมีสุขภาวะที่ดีของประชาชนถือเป็นหนึ่งในตัวชี้วัดความสำเร็จของการพัฒนาประเทศ เพื่อให้การสร้างสุขภาวะที่ดีของประชาชนได้ก้าวหน้าได้อย่างยั่งยืน กรมอนามัย กระทรวงสาธารณสุขร่วมบูรณาการสร้างความร่วมมือ ผ่านการร่วมลงนามบันทึกข้อตกลงความร่วมมือเครือข่ายภาคเอกชน LINE MAN Wongnai สานต่อโครงการ “หวานน้อยสั่งได้ – เมนูชูสุขภาพ” สู่ปีที่ 3
นายอนุกูล กล่าวว่า โครงการ “หวานน้อยสั่งได้ – เมนูชูสุขภาพ” มีเป้าหมายเพื่อส่งเสริมให้ประชาชนสามารถเข้าถึงอาหารและเครื่องดื่มที่ดีต่อสุขภาพได้ง่ายขึ้น พร้อมสร้างแรงจูงใจให้เลือกบริโภคลดหวาน มัน เค็ม ผ่านบริการฟู้ดเดลิเวอรี โดยจากความร่วมมือตลอด 2 ปีที่ผ่านมา พบว่าในแพลตฟอร์ม LINE MAN มีร้านค้าเข้าร่วมโครงการกว่า 60,000 ร้านทั่วประเทศ ซึ่งมีผู้ใช้บริการสั่งเครื่องดื่มแบบหวานน้อยบนแพลตฟอร์มกว่า 30 ล้านแก้ว หรือร้อยละ 58 จากยอดสั่งเครื่องดื่มทั้งหมดบนแพลตฟอร์ม ซึ่งมีตัวเลขที่เพิ่มขึ้นจากปี 2566 กว่าร้อยละ 50 และมียอดสั่งเมนูเครื่องดื่ม “ไม่หวาน หรือระดับความหวาน 0%” เพิ่มขึ้น ร้อยละ 160 เมื่อเทียบกับปี 2566 และในปี 2567 ซึ่งสามารถช่วยลดการรับเครื่องปรุงได้ถึง 120 ล้านซอง ทำให้เป็นลดการใช้น้ำตาลมากถึง 120 ตัน
“จากผลลัพธ์ 2 ปี ที่ผ่านมาในการสร้างความร่วมมือระหว่างกรมอนามัย และ LINE MAN Wongnai สามารถนำแนวคิดนโยบายสู่การปฏิบัติได้จริง แต่อย่างไรก็ตาม จากตัวเลขสถิติยังคงพบว่าในปัจจุบันคนไทยยังมีการบริโภคน้ำตาลและโซเดียมเกินเกณฑ์ที่องค์การอนามัยโลกกำหนด ซึ่งนำไปสู่สาเหตุการเสียชีวิตของคนไทยจากโรคไม่ติดต่อเรื้อรัง (NCDS) ดังนั้น เพื่อสร้างพฤติกรรมการบริโภคที่ดีให้กับประชาชนคนไทยอย่างยั่งยืน รัฐบาลพร้อมขับเคลื่อนแนวคิดอาหารสุขภาพร่วมกับภาครัฐและเอกชน ซึ่งจะเป็นการส่งเสริมให้คนไทยมีความรู้ด้านสุขภาพด้านการบริโภคมากยิ่งขึ้น เพื่อให้คนไทยได้มั่นใจต่อการบริโภค กรมอนามัยได้มอบ “ป้ายเมนูชูสุขภาพ และหวานน้อยสั่งได้” ให้แก่ร้านค้าที่ร่วมโครงการ โดยหนึ่งในร้านที่ได้รับมอบป้ายจะเป็นการแสดงถึงร้านที่ให้ความสำคัญกับคุณภาพชีวิตของผู้บริโภค และพร้อมขับเคลื่อนแนวคิดอาหารสุขภาพร่วมกับภาครัฐและเอกชน” นายอนุกูล ระบุ

ที่มา : https://www.thaigov.go.th/news/contents/details/95131