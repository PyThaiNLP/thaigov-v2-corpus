รัฐบาลไทย-ข่าวทำเนียบรัฐบาล- วอร์รูม! ก.แรงงานทำเต็มสูบเร่งเครื่องจ่ายเงินเยียวยาแรงงาน ผู้ประสบภัยแผ่นดินไหวแล้ว 17.4 ลบ. ย้ำญาติผู้เสียชีวิต/บาดเจ็บ เตรียมเอกสารครบ รง. ดำเนินการช่วยเหลือเสร็จได้ใน 7 วัน 


วันเสาร์ที่ 5 เมษายน 2568
05/04/2568
พิมพ์
วอร์รูม! ก.แรงงานทำเต็มสูบเร่งเครื่องจ่ายเงินเยียวยาแรงงาน ผู้ประสบภัยแผ่นดินไหวแล้ว 17.4 ลบ. ย้ำญาติผู้เสียชีวิต/บาดเจ็บ เตรียมเอกสารครบ รง. ดำเนินการช่วยเหลือเสร็จได้ใน 7 วัน
วอร์รูม! ก.แรงงานทำเต็มสูบเร่งเครื่องจ่ายเงินเยียวยาแรงงาน ผู้ประสบภัยแผ่นดินไหวแล้ว 17.4 ลบ. ย้ำญาติผู้เสียชีวิต/บาดเจ็บ เตรียมเอกสารครบ รง. ดำเนินการช่วยเหลือเสร็จได้ใน 7 วัน
วันนี้ (5 เม.ย. 68) นายคารม พลพรกลาง รองโฆษกประจำสำนักนายกรัฐมนตรี เผยว่าในช่วงที่ผ่านมา กระทรวงแรงงาน ได้จัดตั้งวอร์รูมเพื่อช่วยเหลือผู้ใช้แรงงาน ภายใน 1 ชั่วโมงทันทีที่เกิดเหตุแผ่นดินไหวทั่วประเทศ โดยข้อมูลเมื่อวันที่ 3 เมษายน 2568 เวลา 20.00 น. พบว่าจังหวัดที่ได้รับผลกระทบจำนวน 59 จังหวัด และมีสถานประกอบกิจการที่ได้รับผลกระทบทั่วประเทศ จำนวน 179 แห่ง ทั้งนี้ได้ดำเนินการช่วยเหลือจ่ายเงินเยียวยาผู้ที่ได้รับผลกระทบจากสิทธิประโยชน์ประกันสังคมทั่วประเทศแล้ว 22 ราย รวมเป็นเงิน จำนวน 17,421,479 บาท แบ่งเป็น ค่าทำศพ 850,000 บาท เงินทดแทนตาย 15,610,392 บาท เงินบำเหน็จชราภาพ 961,087 บาท
นายคารมฯ กล่าวเพิ่มว่ากรณีตึกถล่ม มียอดรวม 103 ราย จำแนกเป็น ผู้บาดเจ็บ 9 ราย โดยเป็นแรงงานไทย 6 ราย แรงงานต่างชาติ 2 ราย ไม่ทราบชื่อไม่ทราบสัญชาติ 1 ราย ส่วนผู้เสียชีวิตมี 15 ราย เป็นคนไทย 10 ราย แรงงานต่างชาติ 3 ราย ยังไม่ทราบชื่อไม่ทราบสัญชาติ 2 ราย และสูญหายอยู่ระหว่างการตรวจสอบอีก 79 ราย ขณะนี้ สำนักงานประกันสังคมเตรียมจ่ายสิทธิประโยชน์ประกันสังคม จำนวน 15 ราย เป็นเงิน 12,733,641 บาท
“ทั้งนี้ ญาติผู้เสียชีวิตหรือได้รับบาดเจ็บ สามารถนำเอกสารที่เกี่ยวข้อง มายื่นเพื่อดำเนินการขอรับสิทธิประโยชน์ได้ โดยกระทรวงแรงงานจะดำเนินการให้เสร็จโดยเร็วที่สุด ซึ่งหากเอกสารครบสามารถดำเนินการให้เสร็จ ภายใน 7 วัน” นายคารมฯ ระบุ

ที่มา : https://www.thaigov.go.th/news/contents/details/95130