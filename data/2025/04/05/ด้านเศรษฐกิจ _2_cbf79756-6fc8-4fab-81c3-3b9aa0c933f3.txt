รัฐบาลไทย-ข่าวทำเนียบรัฐบาล-​รัฐมนตรีฯ เอกนัฏ เปิดงาน “Future Mobility Thailand 2025” ดันอุตสาหกรรมชิ้นส่วนยานยนต์ไทย สู่ศูนย์กลางการผลิตชิ้นส่วนยานยนต์แห่งอนาคต


วันเสาร์ที่ 5 เมษายน 2568
05/04/2568
พิมพ์
​รัฐมนตรีฯ เอกนัฏ เปิดงาน “Future Mobility Thailand 2025” ดันอุตสาหกรรมชิ้นส่วนยานยนต์ไทย สู่ศูนย์กลางการผลิตชิ้นส่วนยานยนต์แห่งอนาคต
​รัฐมนตรีฯ เอกนัฏ เปิดงาน “Future Mobility Thailand 2025” ดันอุตสาหกรรมชิ้นส่วนยานยนต์ไทย สู่ศูนย์กลางการผลิตชิ้นส่วนยานยนต์แห่งอนาคต
วันที่ 3 เมษายน 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เป็นประธานในพิธีเปิดงาน Future Mobility Thailand 2025 ภายใต้แนวคิด "Driving Tomorrow: Innovating for a Sustainable and Connected Future" พร้อมกล่าวปาฐกถาพิเศษในหัวข้อ "สู้ เซฟ สร้าง: ยกระดับอุตสาหกรรมชิ้นส่วนและยานยนต์ไทยสู่อนาคต" โดยมี นายนฤตม์ เทอดสถีรศักดิ์ เลขาธิการคณะกรรมการส่งเสริมการลงทุน นายสมพล ธนาดํารงศักดิ์ นายกสมาคมผู้ผลิตชิ้นส่วนยานยนต์ไทย ผู้บริหารหน่วยงานภาครัฐ ภาคเอกชน และผู้ประกอบการ เข้าร่วม ณ EH 100 ศูนย์นิทรรศการและการประชุมไบเทค บางนา
รัฐมนตรีฯ เอกนัฏ กล่าวว่า อุตสาหกรรมยานยนต์อยู่ในช่วงเปลี่ยนผ่านครั้งสําคัญ จากเครื่องยนต์สันดาปภายในไปสู่ยานยนต์พลังงานไฟฟ้า และเทคโนโลยีที่เป็นมิตรต่อสิ่งแวดล้อม โดยรัฐบาลให้การสนับสนุนการผลิตและการใช้ยานยนต์พลังงานไฟฟ้า ทั้งในรูปแบบของมาตรการส่งเสริมการลงทุน สิทธิประโยชน์ทางภาษี รวมถึงการพัฒนาโครงสร้างพื้นฐานที่จำเป็น เช่น สถานีชาร์จไฟฟ้า และระบบพลังงานที่มีประสิทธิภาพ เพื่อสร้างระบบนิเวศที่เหมาะสมต่อการเติบโตของอุตสาหกรรมยานยนต์พลังงานสะอาด ซึ่งแนวทาง “สู้ เซฟ สร้าง” สำหรับอุตสาหกรรมดังกล่าว หมายถึง 1. "สู้" คือการปรับตัวสู่ยุคใหม่ของอุตสาหกรรมชิ้นส่วน ผลักดัน Parts Transformation ให้ผู้ผลิตชิ้นส่วนในไทยสามารถปรับตัวจากชิ้นส่วนเครื่องยนต์สันดาปภายในไปสู่ EV, เทคโนโลยีอัตโนมัติ, AI, และไฮโดรเจน รวมทั้งขยายโอกาสสู่ อุตสาหกรรมใหม่ เช่น ระบบราง เครื่องมือแพทย์ เครื่องจักรกลเกษตรอัจฉริยะ และอากาศยาน 2. "เซฟ" คือรักษาฐานการผลิตเครื่องยนต์สันดาปภายใน ยังคงเป็นฐานการผลิต Hybrid และ Mild Hybrid พร้อมส่งเสริมการพัฒนาเทคโนโลยี e-Fuel และเครื่องยนต์ไฮโดรเจน ตลอดจนสนับสนุนซัพพลายเชนเดิมให้สามารถเปลี่ยนผ่านสู่เทคโนโลยีแห่งอนาคต และ 3. "สร้าง" คือเสริมศักยภาพและขยายความร่วมมือระดับสากล ในการพัฒนาทรัพยากรบุคคลด้วย หลักสูตรด้าน EV, AI, และซอฟต์แวร์ยานยนต์อัจฉริยะ เปิดโอกาสให้ผู้ประกอบการไทยร่วมมือกับบริษัทระดับโลก เพื่อผลักดันประเทศไทยให้เป็นศูนย์กลางการผลิตยานยนต์และชิ้นส่วนยานยนต์แห่งอนาคตของภูมิภาคเอเชีย-แปซิฟิก
สำหรับงาน Future Mobility Thailand 2025 หรือ FMT 2025 เป็นเวทีสำคัญที่รวบรวม ผู้เชี่ยวชาญ ผู้พัฒนาเทคโนโลยียานยนต์ไฟฟ้า ผู้ผลิตชิ้นส่วนยานยนต์ ผู้ให้บริการซัพพลายเชน รวมถึงนักลงทุนในอุตสาหกรรมยานยนต์จากทั่วโลก ผู้ที่สนใจสามารถเข้าชมงานได้ ระหว่างวันที่ 3 - 5 เมษายน 2568 ณ Hall EH100 ศูนย์นิทรรศการ และการประชุมไบเทค บางนา

ที่มา : https://www.thaigov.go.th/news/contents/details/95143