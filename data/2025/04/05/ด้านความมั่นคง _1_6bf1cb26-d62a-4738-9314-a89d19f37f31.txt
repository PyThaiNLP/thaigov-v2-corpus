รัฐบาลไทย-ข่าวทำเนียบรัฐบาล-กระทรวงแรงงาน เปิดเวทีใหญ่ 9 เม.ย. ถกแนวทาง “หลักประกันค่าชดเชย” กรณีถูกเลิกจ้าง


วันเสาร์ที่ 5 เมษายน 2568
05/04/2568
พิมพ์
กระทรวงแรงงาน เปิดเวทีใหญ่ 9 เม.ย. ถกแนวทาง “หลักประกันค่าชดเชย” กรณีถูกเลิกจ้าง
รมว.แรงงาน “พิพัฒน์” ห่วงใยแรงงานไทย ชวนทุกฝ่ายร่วมเสนอทางออกให้ลูกจ้างได้รับความเป็นธรรม
โดยจากปัญหานายจ้างบางรายเลิกจ้างแรงงานโดยไม่สามารถจ่ายค่าชดเชยตามกฎหมาย หรือหลีกเลี่ยงการจ่าย ส่งผลให้ลูกจ้างจำนวนมากเดือดร้อนและไม่ได้รับสิทธิที่พึงมีตามกฎหมาย กระทรวงแรงงานจึงเตรียมจัดเวที “รับฟังความคิดเห็นและกำหนดแนวทางจัดตั้งหลักประกันการจ่ายค่าชดเชยกรณีลูกจ้างถูกเลิกจ้าง” ในวันพุธที่ 9 เมษายน 2568 เวลา 08.30 – 16.00 น.ณ ห้องจูปิเตอร์ ชั้น 3 โรงแรมมิราเคิล แกรนด์ คอนเวนชั่น กรุงเทพมหานคร
นายพิพัฒน์ รัชกิจประการ รัฐมนตรีว่าการกระทรวงแรงงาน เปิดเผยว่า “เราต้องการสร้างระบบที่คุ้มครองลูกจ้างอย่างแท้จริง เพราะแม้ปัจจุบันจะมีกองทุนสงเคราะห์ลูกจ้างช่วยเยียวยา แต่ก็ยังไม่สามารถจ่ายได้เต็มจำนวนตามกฎหมาย หลายคนยังตกหล่น และไม่ได้รับสิทธิที่พึงมีตามกฎหมายแรงงาน” และ สถานการณ์เลิกจ้างที่เกิดขึ้นในช่วงโควิด-19 และภาวะเศรษฐกิจซบเซา ทำให้เห็นชัดว่า ต้องมีระบบหลักประกันที่เป็นรูปธรรม เพื่อให้แรงงานไทยมั่นใจว่าหากถูกเลิกจ้าง จะได้รับค่าชดเชยครบถ้วนตามสิทธิ
เรือเอก สาโรจน์ คมคาย อธิบดีกรมสวัสดิการและคุ้มครองแรงงาน กล่าวเสริมว่า เวทีครั้งนี้ถือเป็นครั้งสำคัญ เพราะเปิดกว้างให้ผู้มีส่วนเกี่ยวข้องจากทุกภาคส่วนกว่า 300 คน เข้าร่วม อาทิ
• ผู้แทนนายจ้าง – ลูกจ้าง
• ผู้แทนจากทุกพรรคการเมือง
• หน่วยงานภาครัฐ เช่น กรมบัญชีกลาง กรมพัฒนาธุรกิจ สำนักงานเศรษฐกิจการคลัง
• นักวิชาการ ผู้แทนมหาวิทยาลัย
• ภาคเอกชน หอการค้าไทย และสมาคมต่าง ๆ
• ตัวแทนแรงงานจากภาคสังคม
ซึ่งการหารือครั้งนี้จะช่วยให้ทุกฝ่ายได้เข้าใจปัญหาร่วมกัน และช่วยกันหาแนวทางที่เป็นไปได้จริง เพื่อเสนอรัฐบาลในการสร้างหลักประกันที่มั่นคงให้กับแรงงานไทยทุกคน ผู้สนใจสามารถรับชมการถ่ายทอดสดผ่าน Facebook Live ที่เพจ กรมสวัสดิการและคุ้มครองแรงงาน สอบถามข้อมูลเพิ่มเติม โทร. 02-6602089

ที่มา : https://www.thaigov.go.th/news/contents/details/95135