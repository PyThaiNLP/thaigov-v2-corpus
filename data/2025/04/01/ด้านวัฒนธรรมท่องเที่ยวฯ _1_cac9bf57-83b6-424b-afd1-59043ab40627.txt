รัฐบาลไทย-ข่าวทำเนียบรัฐบาล-รมว.ท่องเที่ยวฯ ประชุมด่วนรัฐ-เอกชน ถกผลกระทบแผ่นดินไหว 28 มี.ค. ชูแนวทางสื่อสาร Single Command – เร่งประชาสัมพันธ์ความปลอดภัยแหล่งท่องเที่ยวไทย


วันจันทร์ที่ 31 มีนาคม 2568
รมว.ท่องเที่ยวฯ ประชุมด่วนรัฐ-เอกชน ถกผลกระทบแผ่นดินไหว 28 มี.ค. ชูแนวทางสื่อสาร Single Command – เร่งประชาสัมพันธ์ความปลอดภัยแหล่งท่องเที่ยวไทย
รมว.ท่องเที่ยวฯ ประชุมด่วนรัฐ-เอกชน ถกผลกระทบแผ่นดินไหว 28 มี.ค. ชูแนวทางสื่อสาร Single Command – เร่งประชาสัมพันธ์ความปลอดภัยแหล่งท่องเที่ยวไทย
วันที่ 31 มีนาคม 2568 เวลา 14.00 น. ณ ห้องประชุมกระทรวงการท่องเที่ยวและกีฬา นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานการประชุมหารือร่วมกับหน่วยงานภาครัฐและเอกชน เพื่อประเมินผลกระทบด้านการท่องเที่ยวจากเหตุการณ์แผ่นดินไหวเมื่อวันที่ 28 มีนาคม 2568 และร่วมกันกำหนดแนวทางการฟื้นฟูความเชื่อมั่นของนักท่องเที่ยวทั้งในและต่างประเทศ
ในการประชุม มีผู้บริหารกระทรวงฯ และหน่วยงานที่เกี่ยวข้องเข้าร่วมอย่างพร้อมเพรียง อาทิ นายจักรพล ตั้งสุทธิธรรม ผู้ช่วยรัฐมนตรีฯ, นายจักรพรรดิ์ คล่องพยาบาล ที่ปรึกษารัฐมนตรีฯ, นายกฤษฎา ตันเทอดทิตย์ เลขานุการรัฐมนตรีฯ, นางสาวนัทรียา ทวีวงศ์ ปลัดกระทรวงฯ, นายมงคล วิมลรัตน์ อธิบดีกรมพลศึกษา, นายจาตุรนต์ ภักดีวานิช อธิบดีกรมการท่องเที่ยว, พลตำรวจโทศักย์ศิรา เผือกอ่ำ ผู้บัญชาการตำรวจท่องเที่ยว, นางสาวฐาปนีย์ เกียรติไพบูลย์ ผู้ว่าการท่องเที่ยวแห่งประเทศไทย รวมถึงผู้แทนหน่วยงานจากภาคเอกชน เช่น สภาอุตสาหกรรมท่องเที่ยวแห่งประเทศไทย, หอการค้าไทยและสภาหอการค้าแห่งประเทศไทย, สมาคมไทยธุรกิจการท่องเที่ยว (ATTA), สมาคมโรงแรมไทย (THA), สมาคมไทยบริการท่องเที่ยว (TTAA), สมาคมธุรกิจท่องเที่ยวภายในประเทศ (สทน.), สมาคมมัคคุเทศก์อาชีพแห่งประเทศไทย (PGAT), สมาคมส่งเสริมธุรกิจท่องเที่ยวไทย (สธทท.), สมาคมสายการบินประเทศไทย รวมทั้งสำนักงานส่งเสริมการจัดประชุมและนิทรรศการ (องค์การมหาชน)
รมว.ท่องเที่ยวฯ กล่าวว่า การประชุมครั้งนี้เป็นการรับฟังข้อเสนอจากภาคเอกชนเพื่อเร่งกำหนดมาตรการรองรับและแก้ไขผลกระทบอย่างเป็นรูปธรรม โดยภาคเอกชนเสนอให้มี “ผู้สั่งการคนเดียว” (Single Command) เพื่อให้การสื่อสารทั้งในและต่างประเทศมีความชัดเจนและเชื่อถือได้ พร้อมทั้งเสนอให้หน่วยงานรัฐออกใบรับรองความปลอดภัยของโรงแรมที่ผ่านการตรวจสอบโครงสร้างแล้ว รวมถึงการสื่อสารเชิงรุกว่าพื้นที่ท่องเที่ยวในจังหวัดอื่น ๆ ของประเทศไทยยังคงปลอดภัยและพร้อมต้อนรับนักท่องเที่ยวตามปกติ
นายสรวงศ์ เน้นย้ำว่า กระทรวงฯ จะรวบรวมข้อเสนอทั้งหมดเพื่อนำเสนอให้ท่านนายกรัฐมนตรีพิจารณาโดยเร็ว พร้อมกันนี้ยังได้ขอความร่วมมือจากทุกภาคส่วนร่วมกันประชาสัมพันธ์แอปพลิเคชัน “Thailand Tourist Police Application (TPB)” ของกองบัญชาการตำรวจท่องเที่ยว ซึ่งจะเป็นเครื่องมือสำคัญในการสร้างความมั่นใจและอำนวยความสะดวกแก่นักท่องเที่ยว ทั้งชาวไทยและชาวต่างชาติ โดยเฉพาะในช่วงเทศกาลสงกรานต์ที่กำลังจะมาถึง
รัฐมนตรีว่าการกระทรวงการท่องเที่ยวและกีฬา กล่าวเพิ่มเติมว่า “กระทรวงฯ และหน่วยงานที่เกี่ยวข้อง จะร่วมกันดูแลและรับผิดชอบในเรื่องความปลอดภัยของนักท่องเที่ยวอย่างเต็มที่ โดยจะบูรณาการความร่วมมือทั้งตำรวจภูธร นครบาล และตำรวจท่องเที่ยว ตลอดถึงการนำนวัตกรรมด้านความปลอดภัย เช่น กล้อง CCTV เข้ามาใช้ เพื่อให้เกิดความมั่นใจในการเดินทางท่องเที่ยวในประเทศไทย นักท่องเที่ยวสามารถมั่นใจได้ว่าจะได้รับการดูแลเป็นอย่างดีจากทุกภาคส่วน”
“กระทรวงฯ ขอเชิญชวนสื่อมวลชน และพี่น้องประชาชนทุกคน ร่วมกันเป็นเจ้าบ้านที่ดี สร้างภาพลักษณ์ที่อบอุ่นและปลอดภัยให้แก่นักท่องเที่ยว ซึ่งจะเป็นแรงสำคัญในการขับเคลื่อนการท่องเที่ยวไทยให้ผ่านพ้นวิกฤตครั้งนี้ได้อย่างเข้มแข็ง” รัฐมนตรีว่าการกระทรวงการท่องเที่ยวและกีฬา กล่าวในช่วงท้ายของการประชุม

ที่มา : https://www.thaigov.go.th/news/contents/details/94932