รัฐบาลไทย-ข่าวทำเนียบรัฐบาล-นายกฯ ให้การต้อนรับ อเล็กซ์ นักแข่งรถสูตร 1 Formula ลูกครึ่งไทย - อังกฤษ ที่สร้างชื่อเสียงในระดับโลก 


วันอังคารที่ 1 เมษายน 2568
นายกฯ ให้การต้อนรับ อเล็กซ์ นักแข่งรถสูตร 1 Formula ลูกครึ่งไทย - อังกฤษ ที่สร้างชื่อเสียงในระดับโลก
พร้อมสนับสนุนธงชาติไทยสู่เวทีการแข่งขัน Formula 1 และผลักดันไทยเป็นเจ้าภาพจัดการแข่งขัน
นายจิรายุ ห่วงทรัพย์ โฆษกประจำสำนักนายกรัฐมนตรีเปิดเผยว่า วันนี้ (1 เมษายน 2568) เวลา 15.30 น. ณ ห้องสีม่วง ตึกไทยคู่ฟ้า ทำเนียบรัฐบาล นางสาวแพทองธาร ชินวัตร นายกรัฐมนตรี พบหารือกับนายอเล็กซ์ อัลบอน อังศุสิงห์ (Mr. Alex Albon Ansusinha) นักแข่งรถ Formula 1 ลูกครึ่งไทย - อังกฤษ วัย 29 ปี ซึ่งปัจจุบันเป็นนักแข่งของทีม Williams Racing นับเป็นนักแข่งรถที่สร้างชื่อเสียงให้กับประเทศไทย และเป็นตัวแทนสัญชาติไทยคนที่ 2 ที่ได้ลงแข่งในรายการ Formula 1 ระดับโลก ต่อจากพระวรวงศ์เธอ พระองค์เจ้าพีรพงศ์ ภาณุเดช ภาณุพันธุ์
นายกรัฐมนตรีได้แสดงความชื่นชมต่อนายอเล็กซ์ ที่สามารถทำผลงานที่ยอดเยี่ยมในการแข่งขัน Formula 1 ปีนี้ ซึ่งต้องใช้ทักษะและความเชี่ยวชาญอย่างสูง และการที่นายอเล็กซ์ใช้สัญชาติไทยและธงชาติไทยในการแข่งขัน ได้สร้างความภาคภูมิใจให้แก่คนไทยทั้งประเทศ รวมถึงเป็นแรงบันดาลใจให้กับเยาวชนไทยในวงการกีฬายานยนต์
ด้านนายอเล็กซ์กล่าวว่า การกลับมาเยี่ยมเยือนบ้านเกิดในครั้งนี้รู้สึกได้รับการต้อนรับอย่างอบอุ่นจากคนไทยและรัฐบาล พร้อมขอมอบกำลังใจให้ทุกคนผ่านพ้นในช่วงยากลำบากจากเหตุการณ์แผ่นดินไหวนี้ไปได้ ทั้งนี้ นายอเล็กซ์ยังรู้สึกภูมิใจที่ได้เป็นตัวแทนคนไทยในการแข่งขันรถ Formula 1 อีกทั้งยินดีอย่างยิ่งที่ได้มีบทบาทสำคัญในการแรงบันดาลใจให้กับเยาวชนไทย รวมทั้งหวังว่าจะได้ร่วมกับรัฐบาลเผยแพร่และสร้างการรับรู้ด้านการแข่งรถให้กับคนไทยมากยิ่งขึ้น
โอกาสนี้ นายกรัฐมนตรีได้กล่าวถึงความมุ่งมั่นของรัฐบาลในการผลักดันนโยบายยกระดับประเทศไทยสู่การเป็นเจ้าภาพจัดการแข่งขัน Formula 1 ในอนาคต โดยเห็นว่าการที่นายอเล็กซ์ อัลบอน นักแข่ง F1 ที่เป็นคนไทยและใช้ธงชาติไทยในการแข่งขันนั้น เป็นโอกาสสำคัญที่จะช่วยสร้างการรับรู้และแรงบันดาลใจให้คนไทยและเยาวชนหันมาสนใจกีฬา motorsport มากขึ้น ทั้งนี้ รัฐบาลมีเป้าหมายชัดเจนที่จะใช้กีฬาระดับโลกอย่าง F1 เป็นเครื่องมือยกระดับภาพลักษณ์ประเทศ พร้อมเปิดโอกาสให้เยาวชนไทยได้สัมผัสประสบการณ์การแข่งขันระดับโลก ซึ่งจะเป็นบันไดสำคัญในการสร้างนักกีฬาไทยให้ก้าวสู่เวทีโลกในอนาคต
ในช่วงท้าย นายกรัฐมนตรีได้ส่งกำลังใจให้นายอเล็กซ์ อัลบอน ขอให้ประสบความสำเร็จในการแข่งขันสนามต่อ ๆ ไป เป็นแบบอย่างให้เยาวชนไทยก้าวตามความฝันสู่การแข่งขันระดับนานาชาติ

ที่มา : https://www.thaigov.go.th/news/contents/details/94971