รัฐบาลไทย-ข่าวทำเนียบรัฐบาล-"วราวุธ" เผย พม.-พศ.-มส. ร่วม MOU เสริมพลังวัด พัฒนาคุณภาพชีวิตกลุ่มเปราะบาง 4 เม.ย. ที่วัดโพธิ์


วันอังคารที่ 1 เมษายน 2568
"วราวุธ" เผย พม.-พศ.-มส. ร่วม MOU เสริมพลังวัด พัฒนาคุณภาพชีวิตกลุ่มเปราะบาง 4 เม.ย. ที่วัดโพธิ์
"วราวุธ" เผย พม.-พศ.-มส. ร่วม MOU เสริมพลังวัด พัฒนาคุณภาพชีวิตกลุ่มเปราะบาง 4 เม.ย. ที่วัดโพธิ์
วันที่ 1 เมษายน 2568 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า กระทรวงการพัฒนาสังคมและความมั่นคงของมนุษย์ (พม.) มีภารกิจสำคัญในการพัฒนาคุณภาพชีวิตประชาชนทุกกลุ่มเป้าหมาย โดยเฉพาะกลุ่มเปราะบาง อาทิ เด็ก คนพิการ ผู้สูงอายุ และผู้ด้อยโอกาส ซึ่งมีความเสี่ยงสูงที่จะได้รับผลกระทบโดยตรงจากการเปลี่ยนแปลงทางด้านเศรษฐกิจและสังคม รวมถึงสภาพภูมิอากาศที่มีความรุนแรงขึ้นเรื่อยๆ จึงทำให้กระทรวง พม. ขับเคลื่อนนโยบาย 5x5 ฝ่าวิกฤตประชากร เพื่อพัฒนาคุณภาพชีวิตให้กับประชากรวัยแรงงาน เด็กและเยาวชน ผู้สูงอายุ คนพิการ ครอบครัว และได้ขยายผลต่อยอดมาสู่การขับเคลื่อนพันธกิจสำคัญ (Flagship projects) 9 ด้าน โดยเฉพาะ ด้านที่ 5 สร้างหุ้นส่วนทางสังคมสู่สวัสดิการที่ยั่งยืน โดยมีเป้าหมายสูงสุด 2 ประการ คือ 1.มีระบบและกลไกการจัดสวัสดิการสังคมที่เหมาะสมกับบริบทของประเทศไทย และ 2.หุ้นส่วนทางสังคม (ภาคีเครือข่าย วัด มูลนิธิ องค์กรสาธารณประโยชน์) มีส่วนร่วมจัดสวัสดิการสังคมให้แก่ประชาชนกลุ่มเปราะบางอย่างเป็นระบบและมีมาตรฐาน
ในวันที่ 4 เมษายน 2568 นี้ กระทรวง พม. จัดให้มีพิธีลงนามบันทึกข้อตกลงความร่วมมือ (MOU) ว่าด้วยการดำเนินงาน โครงการเสริมพลังวัดพัฒนาคุณภาพชีวิตกลุ่มเปราะบาง ระหว่างกระทรวง พม. ฝ่ายสาธารณะสงเคราะห์ของมหาเถรสมาคม (มส.) และสำนักงานพระพุทธศาสนาแห่งชาติ (พศ.) ที่วัดพระเชตุพนวิมลมังคลารามราชวรมหาวิหาร (วัดโพธิ์) ซึ่งเป็นการประสานความร่วมมือระหว่างกระทรวง พม. และศูนย์ประสานงานสาธารณสงเคราะห์ประจำจังหวัด และหน่วยงานภาคีเครือข่ายให้การสนับสนุนการจัดสวัสดิการสังคมที่สอดคล้องกับแนวทางงานสาธารณสงเคราะห์ ตามบริบทของพื้นที่ อีกทั้งส่งเสริมสนับสนุนให้คณะสงฆ์ เป็นกลไกสื่อสารเผยแพร่ประชาสัมพันธ์ความรู้ด้านการพัฒนาสังคมและสวัสดิการสังคม ให้ประชาชนและชุมชนมีความรู้ความเข้าใจ และมีส่วนร่วมในการพัฒนาชุมชน เพื่อสร้างสังคมคุณภาพที่มีความเข้มแข็งได้อย่างยั่งยืน
สำหรับกิจกรรมสำคัญที่จะดำเนินการในโครงการเสริมพลังวัดพัฒนาคุณภาพชีวิตกลุ่มเปราะบาง แบ่งออกเป็น 4 ระดับ ได้แก่ 1. ระดับ A กลุ่มเปราะบางผ่านปัญหาได้ ประกอบด้วย มีพื้นที่ปลอดภัยให้พักพิง , แก้ปัญหาเฉพาะหน้า และปรับความคิดพัฒนาทักษะ 2. ระดับ B กลุ่มเปราะบางพึ่งตนเองได้ ประกอบด้วย การสร้างอาชีพ รายได้ และการออม , มีที่อยู่อาศัยมั่นคง และทักษะความคิดในการดำเนินชีวิตที่ปลอดภัย 3. ระดับ C กลุ่มเปราะบางช่วยคนอื่นได้ ประกอบด้วย มีความคิดเสียสละและแบ่งปันเพื่อส่วนรวมและจัดสรรทรัพยากรของตนเองเพื่อการแบ่งปันให้ส่วนรวม และ 4. ระดับ D การสื่อสารให้สังคมเห็นด้วยและร่วมมือ ประกอบด้วย มีชุดข้อมูลและความรู้ที่มีคุณภาพเหมาะสมกับสถานการณ์สังคมปัจจุบัน , มีช่องทางกลไกและกระบวนการสื่อสารที่มีประสิทธิภาพ และมีการสรุปบทเรียนความสำเร็จและสื่อสารให้สังคมเห็นด้วย และขยายความร่วมมือ
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ
#พันธกิจสำคัญ9ด้าน #ฝึกอาชีพ #วัด #กลุ่มเปราะบาง #คุณภาพชีวิต #วัดพระเชตุพน #วัดโพธิ์

ที่มา : https://www.thaigov.go.th/news/contents/details/94970