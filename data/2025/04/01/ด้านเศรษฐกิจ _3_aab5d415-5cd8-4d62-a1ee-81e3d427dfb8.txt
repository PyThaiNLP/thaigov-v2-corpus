รัฐบาลไทย-ข่าวทำเนียบรัฐบาล-อาคารศูนย์ราชการเฉลิมพระเกียรติฯ แข็งแรง – ปลอดภัย


วันอังคารที่ 1 เมษายน 2568
01/04/2568
พิมพ์
อาคารศูนย์ราชการเฉลิมพระเกียรติฯ แข็งแรง – ปลอดภัย
อาคารในศูนย์ราชการเฉลิมพระเกียรติฯ ได้ผ่านการตรวจโดยวิศวกร และพบว่าโครงสร้างอาคารแข็งแรงสามารถเปิดใช้อาคารได้ตามปกติ
วันที่ 31 มีนาคม 2568 นายพงษ์นรา เย็นยิ่ง อธิบดีกรมโยธาธิการและผังเมือง กล่าวว่า อาคารในศูนย์ราชการเฉลิมพระเกียรติฯ ได้ผ่านการตรวจโดยวิศวกร และพบว่าโครงสร้างอาคารแข็งแรงสามารถเปิดใช้อาคารได้ตามปกติ แต่ด้วยเหตุที่วันนี้กรมอุตุนิยมวิทยา รายงานว่าเกิดอาฟเตอร์ช็อก (aftershock) มากถึง 15 ครั้ง ในบางคนอาจรับรู้ได้ ซึ่งเป็นปกติภายหลังเกิดเหตุแผ่นดินไหว ซึ่งไม่เกี่ยวข้องกับโครงสร้างอาคารที่แข็งแรงอยู่
“เพื่อให้เกิดความมั่นใจยิ่งขึ้น กรมฯ จะส่งวิศวกรเข้ามาตรวจซ้ำอีกครั้งเพื่อเพิ่มความมั่นใจยิ่งขึ้น ซึ่งเท่าที่เดินดูในวันนี้ที่อาคาร A ยังไม่พบความผิดปกติอะไร”
อย่างไรก็ตาม อาคารในศูนย์ราชการเฉลิมพระเกียรติฯ ทั้งอาคาร A และ อาคาร B ออกแบบให้เป็นอาคารผนังเอียงอยู่แล้ว ไม่ใช่เอียงเพราะแผ่นดินไหวอย่างที่เป็นข่าว
ผศ.ดร.ธเนศ วีระศิริ นายกสภาวิศวกร กล่าวว่า  สภาฯ ได้เข้าร่วมในการตรวจสอบอาคารในศูนย์ราชการเฉลิมพระเกียรติฯ ถนนแจ้งวัฒนะ ภายหลังเกิดเหตุแผ่นดินไหว โดยเป็นการตรวจสอบร่วมกับที่ปรึกษาของบริษัท ธนารักษ์พัฒนาสินทรัพย์ จำกัด ผลการตรวจสอบโครงสร้างอาคารแข็งแรงสามารถให้เข้าใช้อาคารได้ตามปกติ ส่วนรอยแยกของอาคารที่เห็น คือส่วนเชื่อมรอยต่อระหว่างอาคารแต่ละหลัง ซึ่งใช้ Expansion Joint เป็นวัสดุที่มีความยืดหยุ่น
“การใช้ Expansion Joint ระหว่างอาคารเป็นหลักของการออกแบบอยู่แล้วเพื่อให้อาคารมีความยืดหยุ่น ส่วนรอยร้าวที่เห็นก็เป็นจุดเดิมๆ ที่เกิดขึ้นมาหลายปี เป็นรอยแตกที่ซ่อมแซมได้ ส่วนตัวผมเองก็นั่งทำงานอยู่ที่อาคาร A มาเป็น 10 ปี และวันนี้ก็จะกลับไปนั่งทำงานที่อาคารนี้ต่อ”
ดร. นาฬิกอติภัค แสงสนิท กรรมการผู้จัดการ บริษัท ธนารักษ์พัฒนาสินทรัพย์ จำกัด กล่าวยืนยันว่า ผลการตรวจสอบของทีมวิศวกรผู้เชี่ยวชาญ ไม่พบความเสียหายต่อโครงสร้างอาคาร  ผู้ใช้อาคารสามารถใช้อาคารได้ตามปกติ ระบบลิฟต์ บันไดเลื่อน ใช้ได้ปกติและมีความปลอดภัย

ที่มา : https://www.thaigov.go.th/news/contents/details/94937