รัฐบาลไทย-ข่าวทำเนียบรัฐบาล-นายกรัฐมนตรี “แพทองธาร” เขียนโปสการ์ดส่งกำลังใจ “Tough times don’t last Tough People do ขอเป็นกำลังใจให้ทุกคน เราจะผ่านเรื่องนี้ไปด้วยกัน” พร้อมชื่นชม “บริการ EMS ส่งด่วนผลไม้” 


วันอังคารที่ 1 เมษายน 2568
01/04/2568
พิมพ์
นายกรัฐมนตรี “แพทองธาร” เขียนโปสการ์ดส่งกำลังใจ “Tough times don’t last Tough People do ขอเป็นกำลังใจให้ทุกคน เราจะผ่านเรื่องนี้ไปด้วยกัน” พร้อมชื่นชม “บริการ EMS ส่งด่วนผลไม้”
เพิ่มศักยภาพการกระจายสินค้าเกษตรสู่ผู้บริโภค คงคุณภาพความสดใหม่จากต้นทางถึงปลายทาง สร้างโอกาสทางการค้าให้กับเกษตรกรมากยิ่งขึ้น
วันนี้ (1 เมษายน 2568) เวลา 09.40 น. ณ บริเวณโถงกลาง ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี นายประเสริฐ จันทรรวงทอง รัฐมนตรีว่ากระทรวงดิจิทัลเพื่อเศรษฐกิจและสังคม นำคณะผู้บริหาร บริษัท ไปรษณีย์ไทย จำกัด (ปณท) และผู้บริหารศิริราชมูลนิธิ เข้าพบนางสาวแพทองธาร ชินวัตร นายกรัฐมนตรี เพื่อประชาสัมพันธ์นิทรรศการโปรโมทบริการ EMS ส่งด่วนผลไม้ และนิทรรศการ PASS THE HOPE FORWARD ส่งรอยยิ้ม ส่งความสุข มอบความหวัง โดยมีนายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา นายชูศักดิ์ ศิรินิล รัฐมนตรีประจำสำนักนายกรัฐมนตรี นางสาวจิราพร สินธุไพร รัฐมนตรีประจำสำนักนายกรัฐมนตรี และนายเผ่าภูมิ โรจนสกุล รัฐมนตรีช่วยว่าการกระทรวงการคลัง เข้าร่วมด้วย
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรีร่วมเขียนโปสการ์ดส่งกำลังใจให้บุคลากรทางการแพทย์ “Tough times don’t last Tough People do ขอเป็นกำลังใจให้ทุกคน เราจะผ่านเรื่องนี้ไปด้วยกัน” โดยกิจกรรม PASS THE HOPE FORWARD ส่งรอยยิ้ม ส่งความสุข มอบความหวัง ซึ่งเป็นแคมเปญส่งต่อความหวัง ผ่านโปสการ์ด 4 เซต ที่ออกแบบโดย 20 ศิลปินไทยจิตอาสา เพื่อมอบให้ผู้ป่วยที่รอโอกาส หรือคนที่ต้องการกำลังใจ โดยโปสการ์ดทุกแผ่นนอกจากให้ความหวังและกำลังใจแล้ว รายได้หลังหักค่าใช้จ่ายจะมอบให้   ศิริราชมูลนิธิ เพื่อสมทบทุนปรับปรุงห้องผ่าตัด ชั้น 3 - 5 ตึกสยามินทร์ โรงพยาบาลศิริราช
จากนั้น นายกรัฐมนตรีรับฟังการจัดบริการ EMS ส่งด่วนผลไม้ จากนางสาวปิลันธนี สุวรรณบุบผา ประธานเจ้าหน้าที่บริหาร สายงานธุรกิจองค์กร บริษัท ไปรษณีย์ไทย โดยกล่าวชื่นชมบริษัท ไปรษณีย์ไทย ที่พัฒนาบริการ EMS ส่งด่วนผลไม้ ซึ่งเป็นบริการที่เพิ่มศักยภาพการกระจายสินค้าเกษตรสู่ผู้บริโภคได้อย่างรวดเร็วและมีประสิทธิภาพ ช่วยทำให้สินค้าเกษตรยังคงคุณภาพความสดใหม่จากต้นทางถึงปลายทาง รวมทั้งกระตุ้นเศรษฐกิจชุมชน สร้างโอกาสทางการค้าให้กับเกษตรกรมากยิ่งขึ้น
“สำหรับบริการ EMS ส่งด่วนผลไม้ ไปรษณีย์ไทยได้จัดโปรโมชันเพื่อลดต้นทุนให้กับผู้ใช้บริการ EMS ส่งด่วนผลไม้ เริ่มต้น 3 กิโลกรัม 60 บาท ส่วนบริการเหมากระบะ 25 กิโลกรัม เริ่มต้น 260 บาท สามารถส่งได้สูงสุด 50 กิโลกรัม และบริการเช่าเหมา Roll pallet ราคาเริ่มต้น 800 บาท พร้อมทั้งจัดเตรียมกล่องและตะกร้าพิเศษที่ออกแบบสำหรับขนส่งผลไม้โดยเฉพาะ ขอเชิญชวนประชาชนใช้บริการได้ตั้งแต่วันนี้เป็นต้นไป ณ ไปรษณีย์ไทย ทั่วประเทศ” นายจิรายุ กล่าว

ที่มา : https://www.thaigov.go.th/news/contents/details/94944