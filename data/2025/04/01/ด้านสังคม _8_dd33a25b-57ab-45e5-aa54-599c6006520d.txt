รัฐบาลไทย-ข่าวทำเนียบรัฐบาล-"วราวุธ" ส่ง ผช.รมต. - ปลัด พม. เยี่ยมศูนย์ช่วยเหลือผู้ประสบภัยตึก สตง.ถล่ม เปิดบ้านพักคนเดินทางดินแดง ให้พักพิงชั่วคราว ส่ง จนท. เร่งเยียวยาจิตใจทุกครอบครัว


วันอังคารที่ 1 เมษายน 2568
"วราวุธ" ส่ง ผช.รมต. - ปลัด พม. เยี่ยมศูนย์ช่วยเหลือผู้ประสบภัยตึก สตง.ถล่ม เปิดบ้านพักคนเดินทางดินแดง ให้พักพิงชั่วคราว ส่ง จนท. เร่งเยียวยาจิตใจทุกครอบครัว
"วราวุธ" ส่ง ผช.รมต. - ปลัด พม. เยี่ยมศูนย์ช่วยเหลือผู้ประสบภัยตึก สตง.ถล่ม เปิดบ้านพักคนเดินทางดินแดง ให้พักพิงชั่วคราว ส่ง จนท. เร่งเยียวยาจิตใจทุกครอบครัว
เมื่อวันที่ 31 มีนาคม 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) มอบหมายให้ นายธเนศพล ธนบุณยวัฒน์ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ และ นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ กับคณะผู้บริหารกระทรวง พม. ลงพื้นที่บริเวณที่เกิดเหตุอาคารสำนักงานการตรวจเงินแผ่นดิน (สตง.) แห่งใหม่ พังถล่ม เขตจตุจักร เพื่อติดตามสถานการณ์และกำกับดูแลการให้ความช่วยเหลือของศูนย์เร่งรัดจัดการสวัสดิภาพประชาชน (ศรส.) สำหรับพี่น้องประชาชนที่ได้รับผลกระทบ
นายธเนศพล กล่าวว่า ตนและปลัด พม. ร่วมกันตรวจเยี่ยมพื้นที่จุดเกิดเหตุตึกถล่มและรับฟังรายงานสถานการณ์ปัจจุบัน ในวันนี้ครบ 72 ชั่วโมงแล้ว แต่เจ้าหน้าที่ที่รับผิดชอบพื้นที่ยังไม่อนุญาตให้ใครเข้าไปในเขตพื้นที่เกิดเหตุเนื่องจากต้องเร่งรื้อถอนและค้นหา โดยเครื่องจักรหนัก กระทรวง พม. ได้มีจุดอำนวยการผู้ประสบภัยของกระทรวง พม. โดยศูนย์เร่งรัดจัดการสวัสดิภาพประชาชน (ศรส.) มีการอัพเดทข้อมูลอย่างต่อเนื่องโดยเปิดทำการเวลา 08.30 - 17.00 น. ของทุกวัน ซึ่งมีพี่น้องประชาชนเข้ามาติดต่อประสานขอความช่วยเหลือในเรื่องต่างๆ อาทิ ขอข้อมูลบุคคลสูญหาย และขอการสนับสนุนที่พักชั่วคราว รวมถึงมีนักสังคมสงเคราะห์และนักจิตวิทยาให้คำปรึกษาแนะนำในการเยียวยาสภาพจิตใจ เพื่อเป็นการผ่อนคลายสถานการณ์ สอบถามเรื่องสิทธิสวัสดิการสังคมต่างๆ ของกระทรวง พม. มีหน่วยงานทั้งภาครัฐและภาคเอกชนเข้ามาตั้งเต็นท์เป็นจำนวนมาก เพื่อระดมให้ความช่วยเหลือต่างๆ
จากสถานการณ์แผ่นดินไหวที่เกิดขึ้น ตั้งแต่วันที่ 28 มี.ค. 68 ที่ผ่านมา ทาง ศรส. กระทรวง พม. พร้อมทีมปฏิบัติการหน่วยเคลื่อนที่เร็ว ได้ลงพื้นที่ปฏิบัติการที่จุดอำนวยการผู้ประสบภัยเพื่อรับเรื่องจากผู้ประสบภัยและคัดกรองเบื้องต้น กรณีญาติของผู้ประสบภัยเข้ามาติดต่อและแจ้งคนสูญหาย พร้อมทั้งพาไปจุดอำนวยการรับแจ้งคนสูญหาย และประสานส่งต่อเรื่องให้ ศรส.จังหวัดภูมิลำเนาของผู้สูญหาย ดำเนินการลงพื้นที่เยี่ยมครอบครัวเพื่อประเมินทางสังคมและให้ความช่วยเหลือในเรื่องสิทธิสวัสดิการต่างๆ ของกระทรวง พม. อีกทั้งประสานหน่วยงานที่เกี่ยวข้องในพื้นที่ร่วมกันให้ความช่วยเหลือต่างๆ พบว่า ขณะนี้ มีผู้สูญหาย 78 ราย ผู้เสียชีวิต 12 ราย (โดยเป็นคนไทย 7 ราย มีภูมิลำเนาในจังหวัดอุบลราชธานี ร้อยเอ็ด หนองคาย อุทัยธานี และ นครพนม ,  เป็นชาวต่างชาติ 2 ราย และยังไม่ทราบข้อมูล 2 ราย) อีกทั้งมีผู้บาดเจ็บ 33 ราย ซึ่งอยู่ระหว่างรักษาตัวในโรงพยาบาล
ทีม ศรส. กระทรวง พม. ได้ประสานช่วยเหลือญาติที่มาติดตาม ในเรื่องที่พักพิงชั่วคราวโดยได้พาไปยัง "ที่พักคนเดินทาง ดินแดง" เพื่อบรรเทาความเดือดร้อน พร้อมให้บริการรับ-ส่ง อีกทั้งให้คำปรึกษาแนะนำในเรื่องการช่วยเหลือเป็นสิทธิสวัสดิการสังคมต่างๆ ของกระทรวง พม. อีกทั้งต้องขอขอบคุณผู้มาบริจาคสิ่งของ อาหาร ของใช้ ที่จุดอำนวยการผู้ประสบภัยของกระทรวง พม. ได้แก่ นมกล่อง , เครื่องดื่มชูกำลัง , ผ้าเย็น , น้ำผลไม้ และข้าวกล่อง สำหรับให้บริการเจ้าหน้าที่ พม. และประชาชนผู้มาติดต่อขอความช่วยเหลือ
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว
#วราวุธศิลปอาชา #ศบปภ #พันธกิจสำคัญ9ด้าน #แผ่นดินไหว #ตึกถล่ม

ที่มา : https://www.thaigov.go.th/news/contents/details/94962