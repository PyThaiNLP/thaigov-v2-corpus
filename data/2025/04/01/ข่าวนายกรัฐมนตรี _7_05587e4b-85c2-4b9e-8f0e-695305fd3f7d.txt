รัฐบาลไทย-ข่าวทำเนียบรัฐบาล-ยักษ์ใหญ่อุตสาหกรรมรถยนต์ของจีน FAW Hongqi เชื่อมั่นศักยภาพไทย พร้อมศึกษาโอกาสขยายการลงทุนและตั้งฐานการผลิตยานยนต์ไฟฟ้าในไทย


วันอังคารที่ 1 เมษายน 2568
01/04/2568
พิมพ์
ยักษ์ใหญ่อุตสาหกรรมรถยนต์ของจีน FAW Hongqi เชื่อมั่นศักยภาพไทย พร้อมศึกษาโอกาสขยายการลงทุนและตั้งฐานการผลิตยานยนต์ไฟฟ้าในไทย
ยักษ์ใหญ่อุตสาหกรรมรถยนต์ของจีน FAW Hongqi เชื่อมั่นศักยภาพไทย พร้อมศึกษาโอกาสขยายการลงทุนและตั้งฐานการผลิตยานยนต์ไฟฟ้าในไทย
วันนี้ (วันอังคารที่ 1 เมษายน 2568) เวลา 15.00 น. ณ ห้องสีม่วง ตึกไทยคู่ฟ้า ทำเนียบรัฐบาล นายหวัง เฉิงเจี๋ย (Mr. WANG Chengjie) ประธานบริษัท FAW Hongqi Overseas เข้าเยี่ยมคารวะ นางสาวแพทองธาร ชินวัตร นายกรัฐมนตรี โดยมีนายพรหมินทร์ เลิศสุริย์เดช เลขาธิการนายกรัฐมนตรี และนายนฤตม์ เทอดสถีรศักดิ์ เลขาธิการคณะกรรมการส่งเสริมการลงทุน เข้าร่วมด้วย
ภายหลังเสร็จสิ้นการหารือ นายจิรายุ ห่วงทรัพย์ โฆษกประจำสำนักนายกรัฐมนตรี สรุปสาระสำคัญดังนี้
นายกรัฐมนตรีกล่าวต้อนรับประธานบริษัท FAW Hongqi และยินดีที่ได้ทราบว่า บริษัท FAW Hongqi สนใจตั้งฐานการผลิตยานยนต์ไฟฟ้าในประเทศไทย โดยเมื่อครั้งที่นายกรัฐมนตรีเยือนสาธารณประชาชนจีนอย่างเป็นทางการ ได้มีโอกาสนั่งรถยนต์ของบริษัทฯ ซึ่งมีความหรูหรามาก โดยนายกรัฐมนตรีเชื่อมั่นว่า การเข้ามาดำเนินงานในประเทศไทยจะช่วยเสริมสร้างตำแหน่งที่มั่นคงของไทยในห่วงโซ่อุปทานยานยนต์สมัยใหม่ระดับโลก และนำมาซึ่งผลประโยชน์ร่วมกันของทั้งสองประเทศ
ด้านประธานบริษัท FAW Hongqi ยินดีอย่างยิ่งที่ได้เข้าเยี่ยมคารวะนายกรัฐมนตรีในวันนี้ พร้อมแนะนำภาพรวมของบริษัทฯ และแสดงความสนใจศึกษาโอกาสที่จะขยายการลงทุนในไทย เพื่อจัดตั้งโรงงานผลิตแห่งแรกของบริษัทฯ ในประเทศไทย โดยประธานบริษัทฯ เชื่อมั่นในศักยภาพของไทย และเชื่อว่าไทยมีห่วงโซ่อุปทานที่ดีที่สุดในภูมิภาค โดยเฉพาะการกระจายสินค้า โดยบริษัทฯ พร้อมให้มีการแลกเปลี่ยนองค์ความรู้และความเชี่ยวชาญระหว่างกัน
นอกจากนี้ นายกรัฐมนตรีเน้นย้ำ รัฐบาลมีมาตรการส่งเสริมการลงทุนที่น่าสนใจ และพร้อมให้การสนับสนุนการลงทุนของบริษัทฯ ประกอบกับศักยภาพของไทยในฐานะศูนย์กลางการผลิตยานยนต์ที่ใหญ่ที่สุดในภูมิภาคเอเชียตะวันออกเฉียงใต้ และเป็นฐานการส่งออกที่สำคัญสำหรับผู้ผลิตยานยนต์ชั้นนำของโลก ด้วยทำเลที่ตั้งเชิงยุทธศาสตร์ การพัฒนาโครงสร้างพื้นฐาน และแรงงานที่มีทักษะสูง ไทยจึงมีศักยภาพที่จะเป็นฐานการผลิตให้กับบริษัทฯ ได้ พร้อมหวังว่า บริษัทฯ จะร่วมมือกับภาคธุรกิจไทยในการพัฒนาห่วงโซ่อุปทานในประเทศ เพื่อเสริมสร้างระบบนิเวศในท้องถิ่น และเสริมสร้างขีดความสามารถทางการแข่งขันของประเทศ

ที่มา : https://www.thaigov.go.th/news/contents/details/94969