รัฐบาลไทย-ข่าวทำเนียบรัฐบาล-นายกรัฐมนตรี นำคณะรัฐมนตรีเยี่ยมชมนิทรรศการ “โครงการสำมะโนประชากรและเคหะ พ.ศ. 2568” เชิญชวนประชาชนตอบแบบสอบถามเพื่อประโยชน์ในการวางแผนพัฒนาประเทศ


วันอังคารที่ 1 เมษายน 2568
01/04/2568
พิมพ์
นายกรัฐมนตรี นำคณะรัฐมนตรีเยี่ยมชมนิทรรศการ “โครงการสำมะโนประชากรและเคหะ พ.ศ. 2568” เชิญชวนประชาชนตอบแบบสอบถามเพื่อประโยชน์ในการวางแผนพัฒนาประเทศ
นายกรัฐมนตรี นำคณะรัฐมนตรีเยี่ยมชมนิทรรศการ “โครงการสำมะโนประชากรและเคหะ พ.ศ. 2568” เชิญชวนประชาชนตอบแบบสอบถามเพื่อประโยชน์ในการวางแผนพัฒนาประเทศ
วันนี้ (1 เมษายน 2568) เวลา 09.30 น. ณ บริเวณโถงกลาง ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี นายภุชพงค์ โนดไธสง ผู้อำนวยการสำนักงานสถิติแห่งชาติ นำคณะผู้บริหารเจ้าหน้าที่สำนักงานสถิติแห่งชาติเข้าพบนางสาวแพทองธาร ชินวัตร นายกรัฐมนตรี  เพื่อประชาสัมพันธ์การจัดนิทรรศการเผยแพร่ข้อมูลและสร้างการรับรู้โครงการสำมะโนประชากรและเคหะ พ.ศ. 2568 โดยมี นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) นายชูศักดิ์ ศิรินิล รัฐมนตรีประจำสำนักนายกรัฐมนตรี นางสาวจิราพร สินธุไพร รัฐมนตรีประจำสำนักนายกรัฐมนตรี และนายเผ่าภูมิ โรจนสกุล รัฐมนตรีช่วยว่าการกระทรวงการคลังเข้าร่วมด้วย
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรีรับฟังวัตถุประสงค์การจัดนิทรรศการเพื่อเผยแพร่ข้อมูลและสร้างการรับรู้โครงการสำมะโนประชากรและเคหะ พ.ศ. 2568 จากนั้น เดินเยี่ยมชม บูธนิทรรศการโครงการสำมะโนประชากรและเคหะ พ.ศ. 2568 ซึ่งได้นำเสนอการจัดเก็บแบบสอบถามสำมะโนประชากรและเคหะของประชากรทุกคนตามที่อยู่จริง โดยไม่คำนึงว่ามีชื่ออยู่ในทะเบียนบ้านหรือไม่ และข้อมูลไปประมวลผลและนำเสนอเป็นภาพรวม เพื่อใช้ประกอบการกำหนดนโยบายและวางแผนในการพัฒนาด้านประชากร สังคม เศรษฐกิจ และสิ่งแวดล้อมทั้งในระดับประเทศได้อย่างถูกต้อง รวมถึงใช้เป็นข้อมูลสำหรับการจัดเตรียมสาธารณูปโภคและบริการขั้นพื้นฐานต่าง ๆ ให้แก่ประชาชนแต่ละกลุ่มวัยได้อย่างมีประสิทธิภาพและอย่างเหมาะสมสำหรับแต่ละพื้นที่
สำหรับโครงการสำมะโนประชากรและเคหะ พ.ศ. 2568 เป็นการเก็บข้อมูลประชากรครั้งสำคัญที่สุดของประเทศ ซึ่งปกติแล้วจะดำเนินการทุก ๆ 10 ปี โดยไม่ได้เก็บรวบรวมข้อมูลประชากรและที่อยู่อาศัยของทุกคนในประเทศตามที่อยู่จริง เก็บเพียงข้อมูลพื้นฐาน เช่น เพศ อายุ สัญชาติ การศึกษา การทำงาน และข้อมูลที่อยู่อาศัย ครั้งนี้สำนักงานสถิติแห่งชาติ ได้ตอบรับนโยบายของรัฐบาลและกระทรวงดิจิทัลเพื่อเศรษฐกิจและสังคม ปรับเปลี่ยนรูปแบบการจัดเก็บข้อมูลจากวิธีดั้งเดิม สู่การใช้ดิจิทัล ที่เรียกว่า "Digital Census" เพื่ออำนวยความสะดวกให้กับประชาชนในการให้ข้อมูล ขอให้เชื่อมั่นว่า ข้อมูลของทุกท่านจะถูกเก็บรักษาอย่างปลอดภัย และข้อมูลจะถูกนำไปใช้เพื่อการวางแผนการพัฒนาประเทศต่อไป
“เพื่อประโยชน์ในการวางแผนพัฒนาประเทศ ประชาชนทุกคนสามารถให้ข้อมูลของตนเองได้ทางออนไลน์ตั้งแต่วันที่ 1 - 20 เมษายน 2568 ที่แอปพลิเคชัน หรือเว็บไซต์ทางรัฐ หรือเว็บไซต์สำนักงานสถิติแห่งชาติ www.nso.go.th ตั้งแต่วันที่ 21 เมษายน - 19 มิถุนายนนี้ โดยข้อมูลของท่านจะถูกเก็บรักษาอย่างปลอดภัย และนำไปใช้เพื่อประโยชน์สูงสุดของประเทศชาติ “เพราะทุกคน สำคัญ” ทุกข้อมูลมีความหมาย ร่วมสร้างอนาคตไทยให้ดีขึ้น Everyone Counts, Everyone Matters หากมีข้อสงสัยหรือต้องการสามารถ สอบถามรายละเอียดข้อมูลเพิ่มเติม สำนักงานสถิติแห่งชาติ โทรศัพท์ 0 2142 1234 และทุกแพลตฟอร์ม ออนไลน์ พิมพ์ NSOOFTHAILAND”นายจิรายุ ระบุ

ที่มา : https://www.thaigov.go.th/news/contents/details/94939