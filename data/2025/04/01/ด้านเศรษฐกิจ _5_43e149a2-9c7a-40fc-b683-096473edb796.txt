รัฐบาลไทย-ข่าวทำเนียบรัฐบาล-กระทรวงเกษตรฯ ครบรอบ 133 ปี ”รมว.นฤมล“ประกาศเร่งขับเคลื่อน “เกษตรมูลค่าสูง-ยั่งยืน” 


วันอังคารที่ 1 เมษายน 2568
กระทรวงเกษตรฯ ครบรอบ 133 ปี ”รมว.นฤมล“ประกาศเร่งขับเคลื่อน “เกษตรมูลค่าสูง-ยั่งยืน”
กระทรวงเกษตรฯ ครบรอบ 133 ปี ”รมว.นฤมล“ประกาศเร่งขับเคลื่อน “เกษตรมูลค่าสูง-ยั่งยืน” ย้ำ ข้าราชการต้องกล้าต่อสู้เพื่อประโยชน์ของเกษตรกรไทย ขอให้ทุกคนช่วยดูแลเกษตรกรของพระราชา
เวลา 07.30 น. ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ พร้อมด้วย นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ นายประยูร อินสกุล ปลัดกระทรวงเกษตรและสหกรณ์ ผู้บริหาร และบุคลากรในสังกัดกระทรวงเกษตรและสหกรณ์ เป็นประธานจุดธูป เทียน ถวายพวงมาลัยเพื่อสักการะสิ่งศักดิ์ประจำกระทรวงเกษตรและสหกรณ์ ตามลำดับ ดังนี้ ห้องพระอาคาร 1 ชั้น 4 (ห้องพระพิรุณ 130) สักการะศาลพระภูมิ สักการะศาลท้าวเวสสุวรรณ สักการะศาลตา – ยาย สักการะองค์พระพิรุณทรงนาค และสักการะองค์พระพิรุณทรงนาค (ห้องพิพิธภัณฑ์) จากนั้นร่วมพิธีเจริญพระพุทธมนต์ โดยพระสงฆ์จากวัดอรุณราชวรารามราชวรมหาวิหาร จำนวน 10 รูป พร้อมถวาย
ผ้าไตร จตุปัจจัยเครื่องไทยธรรม และถวายปิ่นโตแด่พระสงฆ์ เพื่อความเป็นสิริมงคลแก่ผู้บริหาร และบุคลากรในสังกัด
นอกจากนี้ รัฐมนตรีว่าการกระทรวงเกษตรและสหกรณ์ได้เปิดกิจกรรมวันคล้ายวันสถาปนากระทรวงเกษตรและสหกรณ์ ครบรอบ 133 ปี พร้อมมอบเกียรติบัตรและเครื่องหมายเชิดชูเกียรติสืบสานเกษตรกรรมยั่งยืน ประจำปี พ.ศ. 2568 โล่เชิดชูเกียรติแก่ข้าราชการพลเรือนดีเด่น พนักงานราชการดีเด่น ใบประกาศเกียรติคุณแก่ผู้ได้รับการเสนอชื่อเข้ารับการคัดเลือกเป็นข้าราชการพลเรือนดีเด่น ประจำปี พ.ศ. 2567 ของสำนักงานปลัดกระทรวงเกษตรและสหกรณ์ และรางวัลการประกวดออกแบบตราสัญลักษณ์ 133 ปี กระทรวงเกษตรและสหกรณ์
ทั้งนี้ ภายในงาน ผู้บริหารกระทรวงเกษตรและสหกรณ์ และบุคลากรในสังกัดกระทรวงเกษตรและสหกรณ์ ร่วมยืนแสดงความไว้อาลัยแก่ผู้ประสบเหตุแผ่นดินไหว จึงขอแสดงความเสียใจมา ณ ที่นี้ และขอให้ทุกหน่วยงานหน่วยงานดูแลบุคลากรที่ได้รับผลกระทบให้มีที่พักพิง และดูแลสถานที่ทำงานให้ปลอดภัย ซึ่งกระทรวงเกษตรฯ มีทีมวิศวกรกรมชลประทานและวิศวกรกรมโยธาธิการและผังเมืองมาตรวจสอบเบื้องต้นแล้ว
ศ.ดร.นฤมล กล่าวว่า ในโอกาสครบรอบ 133 ปี กระทรวงเกษตรและสหกรณ์ จะเร่งดำเนินการมอบโฉนดที่ดินเพื่อการเกษตรให้ถึงเป้าหมาย 22 ล้านไร่ ซึ่งในปัจจุบันได้ดำเนินการแล้วเสร็จ 4.5 ล้านไร่ พร้อมทั้งขับเคลื่อนการมอบโฉนดต้นไม้ในพื้นที่ ส.ป.ก. จำนวน 58 ชนิด และโฉนดต้นยาง จำนวน 11.17 ล้านไร่ เพื่อให้พี่น้องเกษตรกรมีทรัพย์สินบนพื้นดิน พร้อมขับเคลื่อน 2 นโยบายสำคัญ ได้แก่ การทำเกษตรมูลค่าสูงและเกษตรยั่งยืน ให้เกษตรกรสามารถทำอาชีพเกษตรกรรมได้อย่างมั่นคง
ศ.ดร.นฤมล กล่าวต่อว่า กระทรวงเกษตรฯจะสืบสานงานพระราชดำริ และถวายงานให้กับพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เพราะกรมต่างๆ ของกระทรวงเกษตรฯ เกิดขึ้นเพราะในหลวง ร.9 และ ร.10 สานงานต่อ
ซึ่งก็คือการดูแลเกษตรกรของพระราชา ดังนั้น เราจึงต้องดูแลผลประโยชน์ของพี่น้องเกษตรกรเป็นหลัก เพื่อดูแลชีวิตความเป็นอยู่และรายได้ของเกษตรกร รวมถึงลดผลกระทบที่จะเกิดขึ้นในภาคการเกษตร ไม่ว่าจะเป็น การเจรจาการค้าระหว่างประเทศในภาคการเกษตร และการค้าภายในประเทศ
“ครอบครัวข้าราชการต้องกล้าที่จะต่อสู้และคำนึงถึงผลประโยชน์ของประขาชนและเกษตรเป็นหลัก อะไรที่เกี่ยวกับการ เจรจาเรื่องการค้า ไม่ว่าจะเป็นเรื่องการเจรจาเรื่องการค้าระหว่างประเทศที่เอาภาคการเกษตรไปแลกข้าราชการต้องกล้าพูดว่า มันไม่เหมาะสม หากเกิดผลกระทบต่อเกษตรกรเราโดยรวมทุกอย่างเกษตรกรต้องได้รับประโยชน์ แม้แต่เรื่องนโยบายก็เช่นกัน หากอันใดที่เกิดประโยชน์ให้ทำสิ่งไหนที่กระทบต่อเกษตรกรและมันเกิดประโยชน์ต่อภาคเอกชนต้องระมัดระวังไม่ให้ทำเด็ดขาด “ศ.ดร.นฤมล กล่าว

ที่มา : https://www.thaigov.go.th/news/contents/details/94941