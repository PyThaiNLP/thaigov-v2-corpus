รัฐบาลไทย-ข่าวทำเนียบรัฐบาล-“รมว.ทส.เฉลิมชัย” ตอบกระทู้ สว. เน้นชัด รัฐบาลยกระดับ เพิ่มความเข้มงวดมาตรการป้องกันแก้ไขปัญหาไฟป่า หมอกควัน ฝุ่น PM2.5 


วันอังคารที่ 1 เมษายน 2568
“รมว.ทส.เฉลิมชัย” ตอบกระทู้ สว. เน้นชัด รัฐบาลยกระดับ เพิ่มความเข้มงวดมาตรการป้องกันแก้ไขปัญหาไฟป่า หมอกควัน ฝุ่น PM2.5
“รมว.ทส.เฉลิมชัย” ตอบกระทู้ สว. เน้นชัด รัฐบาลยกระดับ เพิ่มความเข้มงวดมาตรการป้องกันแก้ไขปัญหาไฟป่า หมอกควัน ฝุ่น PM2.5
“รมว.ทส.เฉลิมชัย” ตอบกระทู้ สว. เน้นชัด รัฐบาลยกระดับ เพิ่มความเข้มงวดมาตรการป้องกันแก้ไขปัญหาไฟป่า หมอกควัน ฝุ่น PM2.5
วันที่ 31 มีนาคม 2568 ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) รับมอบหมายจากนายกรัฐมนตรี ตอบกระทู้ถามของสมาชิกวุฒิสภา (สว.) ใน 3 ประเด็น ได้แก่ (1) มาตรการรับมือปัญหาการเผาในพื้นที่การเกษตรและหมอกควันข้ามแดนเพื่อแก้ไขปัญหาฝุ่น PM2.5 ของนายปริญญา วงษ์เชิดขวัญ (2) การดำเนินการที่เกี่ยวข้องกับมาตรการป้องกันและแก้ไขปัญหาไฟป่า ของนายสุทนต์ กล้าการขาย และ (3) การแก้ไขปัญหาความเดือดร้อนของเกษตรกรในจังหวัดชุมพรไร้ที่ดินทำกิน ของนายเศรณี อนิลบล ในการประชุมวุฒิสภา ครั้งที่ 27 (สมัยสามัญประจำปีครั้งที่ 2) ณ ห้องประชุม อาคารรัฐสภา กรุงเทพมหานคร
โดย ดร.เฉลิมชัย ได้ชี้แจงถึงมาตรการรับมือปัญหาการเผาในพื้นที่การเกษตรและหมอกควันข้ามแดนเพื่อแก้ไขปัญหาฝุ่น PM2.5 ว่า ปัญหาฝุ่น PM2.5 มาจาก 2 ปัจจัยหลัก คือ สภาพอุตุนิยมวิทยา ซึ่งเป็นปัจจัยที่ควบคุมไม่ได้ และแหล่งกำเนิดมลพิษที่ควบคุมได้ เช่น การเผาในพื้นที่ป่า การเผาในพื้นที่เกษตร ฝุ่นละอองในเขตเมือง ยานพาหนะ โรงงานอุตสาหกรรม รัฐบาลจึงได้กำหนดมาตรการรับมือสถานการณ์ไฟป่า หมอกควัน และฝุ่นละออง ปี 2568 โดยควบคุมแหล่งกำเนิดฝุ่น รวมถึงการจัดการหมอกควันข้ามแดน ผ่านกลไกการขับเคลื่อนในรูปแบบของคณะกรรมการอำนวยการเพื่อการจัดการปัญหามลพิษทางอากาศ ซึ่งกระทรวงทรัพยากรธรรมชาติและสิ่งแวดล้อม (ทส.) รับผิดชอบการจัดการไฟในพื้นที่ป่า ทั้งป่าสงวนแห่งชาติ และป่าอนุรักษ์ ที่มีเป้าหมายปี 2568 ลดพื้นที่เผาไหม้ให้ได้ลดลง ร้อยละ 25 จากปี 2567 รวมถึงบูรณาการการทำงานร่วมกับหน่วยงานที่เกี่ยวข้องทั้ง องค์กรปกครองส่วนท้องถิ่น ตำรวจ ทหาร และพี่น้องชุมชนในพื้นที่ โดยเน้นการสร้างความเข้าใจและนำเทคโนโลยีเข้าช่วยเสริมในการทำงาน สำหรับการเผาในพื้นที่เกษตร กระทรวงเกษตรและสหกรณ์ได้มีมาตรการตัดสิทธิความช่วยเหลือหรือชดเชยต่าง ๆ หากมีการเผาในพื้นที่เกษตร รวมถึงการเพิกถอนสิทธิ ส.ป.ก. หรือนิคมสหกรณ์ ทั้งนี้ ในปัจจุบันจุดความร้อนยังคงมีจำนวนสูง ดังนั้น ทุกหน่วยงานจึงต้องเร่งยกระดับและเพิ่มความเข้มงวดการดำเนินการตามมาตรการต่าง ๆ โดยเฉพาะในช่วงนี้ที่กำลังเริ่มเข้าสู่สถานการณ์ฝุ่นละอองในพื้นที่ภาคเหนือ
ในส่วนของการป้องกันและแก้ไขปัญหาหมอกควันข้ามแดน ทส. ได้มีการประสานกับเลขาธิการอาเซียนไปแล้ว 2 ครั้ง ในเดือนมกราคม และกุมภาพันธ์ 2568 เพื่อขอความร่วมมือประเทศสมาชิกลดการเผาในที่โล่งโดยเร่งด่วน และติดตามแผนปฏิบัติการร่วมกับลาวและเมียนมา ภายใต้ยุทธศาสตร์ฟ้าใสอย่างต่อเนื่อง นอกจากนี้ ทส. ยังได้จัดตั้งศูนย์สื่อสารการแก้ไขปัญหามลพิษทางอากาศ รายงานสถานการณ์และแจ้งเตือนฝุ่น PM2.5 ทั่วประเทศเป็นประจำทุกวัน พร้อมร่วมกับกระทรวงมหาดไทยและ กสทช. วางระบบแจ้งเตือนผ่านโทรศัพท์มือถือเพื่อให้ประชาชนรับมือได้ทันท่วงที สำหรับการดำเนินการด้านกฎหมายกับผู้ลักลอบเผาในพื้นที่เกษตรและการเผาในที่โล่ง ซึ่งถือเป็นเหตุรำคาญ ตาม พ.ร.บ.การสาธารณสุข พ.ศ. 2535 เจ้าพนักงานท้องถิ่นมีอำนาจห้ามไม่ให้ก่อเหตุ หากไม่ปฏิบัติตามคำสั่งมีโทษจำคุกไม่เกิน 3 เดือน หรือปรับไม่เกิน 25,000 บาท หรือทั้งจำทั้งปรับ หากมีการเผาในที่โล่งส่งผลกระทบเป็นวงกว้าง ผู้ว่าราชการจังหวัด และนายอำเภอ มีอำนาจประกาศห้ามเผา
ดร.เฉลิมชัย ยังได้ชี้แจงถึงการดำเนินการที่เกี่ยวข้องกับมาตรการป้องกันและแก้ไขปัญหาไฟป่า ว่า รัฐบาลมีการยกระดับการดำเนินการทั้งมาตรการทางสังคม และมาตรการทางกฎหมาย โดยมาตรการทางสังคม ได้มีการออกพบปะชาวบ้านในพื้นที่สร้างการรับรู้ขอความร่วมมือไม่เผาป่า รวมถึงสร้างข้อตกลงร่วมกันของชุมชนรอบแนวเขตป่า มีการจัดตั้งจุดเฝ้าระวังร่วมกับชุมชนทั่วประเทศ 3,895 ชุด ราษฎรได้รับการจ้างงาน 11,685 คน สำหรับมาตรการด้านกฎหมาย มีการประกาศปิดพื้นที่ป่าอนุรักษ์ที่มีสถานการณ์ไฟป่าในระดับวิกฤติ และได้กำหนดบทลงโทษผู้กระทำผิดลักลอบเผาป่า ได้แก่ พื้นที่ป่าไม้ จำคุกไม่เกิน 5 ปี หรือปรับไม่เกิน 50,000 บาท หรือทั้งจำทั้งปรับ กรณีเนื้อที่เกิน 25 ไร่ จำคุกตั้งแต่ 2 – 15 ปี และปรับตั้งแต่ 10,000 – 100,000 บาท พื้นที่ป่าสงวนแห่งชาติ จำคุก 1 – 10 ปี และปรับตั้งแต่ 20,000 – 200,000 บาท กรณีเกิน 25 ไร่ มีโทษจำคุกตั้งแต่ 4 - 20 ปี และปรับตั้งแต่ 200,000 - 2,000,000 บาท ส่วนในพื้นที่ป่าอนุรักษ์ มีโทษจำคุกตั้งแต่ 4 - 20 ปี หรือปรับตั้งแต่ 400,000 - 2,000,000 บาท ทั้งนี้ หากพบเห็นการลักลอบเผาป่า ขอความร่วมมือแจ้งเบาะแสที่สายด่วน 1362 ได้ตลอด 24 ชั่วโมง
สำหรับในประเด็นการแก้ไขปัญหาความเดือดร้อนของเกษตรกรในจังหวัดชุมพรไร้ที่ดินทำกิน ดร.เฉลิมชัย ได้ชี้แจงถึงกรณีของบริษัท วิจิตรภัณฑ์สวนปาล์ม จำกัด และบริษัท วิจิตรภัณฑ์ปาล์มออยล์ จำกัด (มหาชน) ว่าอยู่ระหว่างการดำเนินการตามคำสั่งศาลปกครองสูงสุด ส่วนแนวทางการต่อใบอนุญาตให้ใช้ประโยชน์ในเขตป่าสงวนแห่งชาติ ป่ารับร่อ-ป่าสลุย นั้น อยู่ระหว่างการพิจารณาของคณะกรรมการพิจารณาการใช้ประโยชน์ในเขตป่าสงวนแห่งชาติ ที่รอรวบรวมรายงานข้อมูลความเห็นจากพื้นที่ให้เป็นปัจจุบัน ทั้งนี้ สำหรับแนวทางการแก้ไขกรณีพื้นที่ป่าสงวนแห่งชาติที่กรมป่าไม้อนุญาตให้เข้าทำประโยชน์หมดอายุการอนุญาต หากเป็นพื้นที่ที่มีสภาพป่าที่ประชาชนสามารถใช้ประโยชน์ร่วมกันได้ จะนำมาดำเนินการจัดทำเป็นป่าชุมชน หากเป็นพื้นที่ที่มีสภาพเสื่อมโทรม หรือเป็นแหล่งต้นน้ำ จะนำพื้นที่มาฟื้นฟูให้กลับมามีสภาพป่าดังเดิมเพื่อการอนุรักษ์ทรัพยากรธรรมชาติและสิ่งแวดล้อม และหากเป็นพื้นที่ที่มีการถือครองเข้าทำประโยชน์อยู่แล้ว จะนำมาจัดทำโครงการที่ดินทำกินให้ชุมชนตามนโยบายรัฐบาล หรือ คทช. เพื่อให้ราษฎรมีที่ทำกินในลักษณะแปลงรวมต่อไป

ที่มา : https://www.thaigov.go.th/news/contents/details/94968