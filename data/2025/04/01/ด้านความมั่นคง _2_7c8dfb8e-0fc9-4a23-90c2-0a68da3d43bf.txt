รัฐบาลไทย-ข่าวทำเนียบรัฐบาล-“อนุทิน” เป็นประธานในพิธีทอดผ้าป่าสมทบกองทุนพัฒนาเด็กชนบทในพระราชูปถัมภ์ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ประจำปี 2568


วันอังคารที่ 1 เมษายน 2568
01/04/2568
พิมพ์
“อนุทิน” เป็นประธานในพิธีทอดผ้าป่าสมทบกองทุนพัฒนาเด็กชนบทในพระราชูปถัมภ์ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ประจำปี 2568
“อนุทิน” รมว.มท. เป็นประธานในพิธีทอดผ้าป่าสมทบกองทุนพัฒนาเด็กชนบทในพระราชูปถัมภ์ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ประจำปี 2568 ณ วัดราชบพิธสถิตมหาสีมาราม ราชวรวิหาร เขตพระนคร กรุงเทพฯ
วันนี้ (1 เม.ย. 68) เวลา 08.00 น. ที่วัดราชบพิธสถิตมหาสีมาราม ราชวรวิหาร เขตพระนคร กรุงเทพฯ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย เป็นประธานฝ่ายฆราวาส ในพิธีทอดผ้าป่าสมทบกองทุนพัฒนาเด็กชนบทในพระราชูปถัมภ์ สมเด็จพระเทพรัตนราชสุดา ฯ สยามบรมราชกุมารี โดยได้รับเมตตา สมเด็จพระมหาวีรวงศ์ เลขานุการสมเด็จพระสังฆราช กรรมการมหาเถรสมาคม ผู้ช่วยเจ้าอาวาสวัดราชบพิธสถิตมหาสีมาราม ราชวรวิหาร เป็นประธานฝ่ายสงฆ์
โอกาสนี้ น.ส.ธนนท์ นิรามิษ ภริยารองนายกรัฐมนตรีและรมว.มหาดไทยและที่ปรึกษาสมาคมแม่บ้านมหาดไทย นายทรงศักดิ์ ทองศรี น.ส.ซาบีดา ไทยเศรษฐ์ น.ส.ธีรรัตน์ สำเร็จวาณิชย์ รมช.มหาดไทย นายบุญจง วงศ์ไตรรัตน์ ผู้ช่วยรัฐมนตรีประจำกระทรวงมหาดไทย นายอรรษิษฐ์ สัมพันธรัตน์ ปลัดกระทรวงมหาดไทย นางจิณณารัชช์ สัมพันธรัตน์ นายกสมาคมแม่บ้านมหาดไทย นายสมเจตน์ ลิมปะพันธุ์ ที่ปรึกษารมว.มหาดไทย  น.ส.ไตรศุลี ไตรสรณกุล เลขานุการรมว.มหาดไทย ตลอดจนคณะผู้บริหารระดับสูงของกระทรวงมหาดไทย คณะอุปนายกสมาคมแม่บ้านมหาดไทย ผู้ว่าราชการจังหวัดใกล้เคียง คณะกรรมการดำเนินงานทอดผ้าป่าฯ ข้าราชการ แขกผู้มีเกียรติ และประชาชน ร่วมพิธี
โอกาสนี้ นายอนุทิน นำผู้เข้าร่วมพิธีวางพุ่มดอกไม้ และจุดธูปเทียนเครื่องทองน้อยถวายราชสักการะพระบรมราชานุสาวรีย์ พระบาทสมเด็จพระจุลจอมเกล้าเจ้าอยู่หัว และเปิดกรวยกระทงดอกไม้ธูปเทียนแพถวายราชสักการะเบื้องหน้าพระฉายาลักษณ์ สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี จากนั้น จุดธูปเทียนบูชาพระรัตนตรัย เจ้าหน้าที่อาราธนาศีล พระสงฆ์ให้ศีล เสร็จแล้วกล่าวคำถวายผ้าป่าและถวายผ้าป่า สมเด็จพระมหาวีรวงศ์ พิจารณาผ้าป่า ผู้ร่วมพิธีถวายเครื่องไทยธรรม กรวดน้ำ รับพร เป็นอันเสร็จพิธี
กองทุนพัฒนาเด็กชนบท จัดตั้งขึ้นโดยกรมการพัฒนาชุมชน กระทรวงมหาดไทย ตั้งแต่ปี พ.ศ. 2522 มีวัตถุประสงค์เพื่อช่วยเหลือและสนับสนุนการพัฒนาเด็กก่อนวัยเรียนที่ครอบครัวยากจนและด้อยโอกาส ต่อมาในปี พ.ศ. 2536 สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ทรงมีพระมหากรุณารับกองทุนพัฒนาเด็กชนบทไว้ในพระราชูปถัมภ์ โดยพระราชทานพระราชานุญาตให้ใช้ชื่อว่า “กองทุนพัฒนาเด็กชนบทในพระราชูปถัมภ์สมเด็จพระเทพรัตนราชสุดาฯ สยามบรมราชกุมารี” และได้มีการจัดกิจกรรมทอดผ้าป่าขึ้นเป็นประจำทุกปี ในวันที่ 1 เมษายน ทั้งในส่วนกลาง (กรุงเทพมหานคร) และจังหวัดต่าง ๆ ทั่วประเทศ รวม 76 จังหวัด เพื่อให้กองทุนสามารถดำเนินงานช่วยเหลือเด็กในชนบทได้อย่างต่อเนื่อง
กระทรวงมหาดไทย โดยกรมการพัฒนาชุมชน ได้มอบทุนช่วยเหลือเด็กมาแล้ว 123,544 คน เป็นเงิน 152,904,800 บาท ซึ่งการทอดผ้าป่าครั้งนี้ มีผู้มีจิตศรัทธา ร่วมบริจาคเงินสมทบกองทุนพัฒนาเด็กชนบทฯ จำนวนทั้งสิ้น 3,125,709 บาท เพื่อนำไปใช้ในการพัฒนาเด็กชนบทให้มีคุณภาพชีวิตที่ดี อันเป็นส่วนสำคัญในการพัฒนาชุมชน และพัฒนาประเทศชาติต่อไปอย่างยั่งยืน

ที่มา : https://www.thaigov.go.th/news/contents/details/94945