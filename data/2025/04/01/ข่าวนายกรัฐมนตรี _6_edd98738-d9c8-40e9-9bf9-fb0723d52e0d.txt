รัฐบาลไทย-ข่าวทำเนียบรัฐบาล-นายกรัฐมนตรี “แพทองธาร” มอบโอวาทวันข้าราชการพลเรือนประจำปี 2568 ยกย่องเชิดชูเกียรติข้าราชการพลเรือนดีเด่น ย้ำข้าราชการทุกคนมีบทบาทสำคัญในการขับเคลื่อนนโยบายของรัฐบาลและพัฒนาประเทศ 


วันอังคารที่ 1 เมษายน 2568
01/04/2568
พิมพ์
นายกรัฐมนตรี “แพทองธาร” มอบโอวาทวันข้าราชการพลเรือนประจำปี 2568 ยกย่องเชิดชูเกียรติข้าราชการพลเรือนดีเด่น ย้ำข้าราชการทุกคนมีบทบาทสำคัญในการขับเคลื่อนนโยบายของรัฐบาลและพัฒนาประเทศ
แม้การทำงานในหน้าที่เล็ก ๆ แต่เมื่อรวมพลังสามารถสร้างความสำเร็จอันยิ่งใหญ่ได้
วันนี้ (1 เมษายน 2568) เวลา 14.00 น. ณ หอประชุมกรมประชาสัมพันธ์ ซอยอารีย์สัมพันธ์ ถนนพระราม 6 เขตพญาไท กรุงเทพฯ นางสาวแพทองธาร ชินวัตร นายกรัฐมนตรี เป็นประธานในพิธีมอบเกียรติบัตรและเข็มเชิดชูเกียรติแก่ข้าราชการพลเรือนดีเด่น ประจำปี พ.ศ. 2567 เนื่องในวันข้าราชการพลเรือน ประจำปี พ.ศ. 2568 โดยมี นายชูศักดิ์ ศิรินิล รัฐมนตรีประจำสำนักนายกรัฐมนตรี นายปิยวัฒน์ ศิวรักษ์ เลขาธิการ ก.พ. นายสุเทพ แก่งสันเทียะ ปลัดกระทรวงศึกษาธิการ และผู้บริหารส่วนราชการระดับกระทรวง เข้าร่วมด้วย
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรี กล่าวให้โอวาทเนื่องในวันข้าราชการพลเรือน ประจำปี 2568 เพื่อยกย่องเชิดชูเกียรติข้าราชการ รวมทั้งเสริมสร้างขวัญกำลังใจในการปฏิบัติราชการให้กับผู้ที่ได้รับการคัดเลือกเป็นข้าราชการพลเรือนดีเด่น ประจำปี พ.ศ. 2567 ขอแสดงความยินดีกับข้าราชการทุกคนที่ได้รับรางวัลข้าราชการพลเรือนดีเด่น ซึ่งถือเป็นรางวัลอันทรงเกียรติและเป็นเกียรติประวัติกับชีวิตข้าราชการ อีกทั้ง ยังเป็นเครื่องยืนยันว่าทุกคนทุ่มเททำงานอย่างหนัก ทั้งแรงกาย แรงใจ สติปัญญา และความสามารถในการปฏิบัติหน้าที่เพื่อประโยชน์ของประเทศชาติและประชาชน ทั้งนี้ ข้าราชการทุกคนมีบทบาทสำคัญในการขับเคลื่อนนโยบายของรัฐบาลและพัฒนาประเทศให้ก้าวหน้า แม้แต่การทำงานในหน้าที่ที่อาจดูเป็นส่วนเล็ก ๆ แต่เมื่อรวมพลังสามารถสร้างความสำเร็จอันยิ่งใหญ่ได้
“ขออำนาจแห่งสิ่งศักดิ์สิทธิ์ที่ทุกคนเคารพนับถือ อีกทั้งพระบารมีของพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี โปรดดลบันดาลประทานพรให้ข้าราชการพลเรือนทุกคนพร้อมทั้งครอบครัว ประสบแต่ความสุข มีสุขภาพที่แข็งแรง ประสบความสำเร็จในหน้าที่การงาน พร้อมที่จะปฏิบัติหน้าที่ทำประโยชน์เพื่อประเทศชาติ ประชาชน และสถาบันมหากษัตริย์ต่อไปอย่างมั่นคง” นายกรัฐมนตรี กล่าว
สำหรับพิธีมอบเกียรติบัตรและเข็มเชิดชูเกียรติแก่ข้าราชการพลเรือนดีเด่น ประจำปี พ.ศ. 2567 จำนวน 624 คน การจัดงานในวันนี้ นับเป็นครั้งแรกที่มีการจัดพิธีฯ ในส่วนกลาง หลังจากที่ไม่ได้มีการจัดพิธีฯ ดังกล่าวตั้งแต่มีสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) โดยมีวัตถุประสงค์เพื่อเผยแพร่เกียรติคุณของผู้ได้รับการคัดเลือกเป็นข้าราชการพลเรือนดีเด่น เพื่อเป็นแบบอย่างที่ดีให้ข้าราชการได้ตระหนักถึงเกียรติ ศักดิ์ศรี และหน้าที่ของข้าราชการ รวมทั้งสร้างขวัญกำลังใจในการปฏิบัติราชการต่อไป

ที่มา : https://www.thaigov.go.th/news/contents/details/94964