รัฐบาลไทย-ข่าวทำเนียบรัฐบาล-“อรรษิษฐ์ ” นำข้าราชการรับเหรียญที่ระลึกพระราชทานฯ เนื่องในวันข้าราชการพลเรือนและวันคล้ายวันสถาปนากระทรวงมหาดไทย ครบรอบ 133 ปี สร้างขวัญกำลังใจความอุทิศตนเพื่อประโยชน์ต่อประเทศชาติ


วันอังคารที่ 1 เมษายน 2568
01/04/2568
พิมพ์
“อรรษิษฐ์ ” นำข้าราชการรับเหรียญที่ระลึกพระราชทานฯ เนื่องในวันข้าราชการพลเรือนและวันคล้ายวันสถาปนากระทรวงมหาดไทย ครบรอบ 133 ปี สร้างขวัญกำลังใจความอุทิศตนเพื่อประโยชน์ต่อประเทศชาติ
“อรรษิษฐ์ สัมพันธรัตน์” นำข้าราชการรับเหรียญที่ระลึกพระราชทานฯ เนื่องในวันข้าราชการพลเรือนและวันคล้ายวันสถาปนากระทรวงมหาดไทย ครบรอบ 133 ปี สร้างขวัญกำลังใจความอุทิศตนเพื่อประโยชน์ต่อประเทศชาติและประชาชน
วันนี้ (1 เม.ย. 68) เวลา 13.00 น. นายอรรษิษฐ์ สัมพันธรัตน์ ปลัดกระทรวงมหาดไทย เป็นประธานพิธีรับเหรียญที่ระลึกพระราชทานของพระบาทสมเด็จพระเจ้าอยู่หัว เพื่อมอบให้แก่ข้าราชการในสังกัดกระทรวงมหาดไทย เนื่องในวันข้าราชการพลเรือนและวันคล้ายวันสถาปนากระทรวงมหาดไทย ครบรอบ 133 ปี วันที่ 1 เมษายน 2568 ที่จัดขึ้น ณ ห้องประชุมราชสีห์ ศาลาว่าการกระทรวงมหาดไทย
เนื่องในโอกาสวันข้าราชการพลเรือน และวันคล้ายวันสถาปนากระทรวงมหาดไทย ครบรอบ 133 ปี กระทรวงมหาดไทยได้รับพระมหากรุณาธิคุณของพระบาทสมเด็จพระเจ้าอยู่หัว ทรงพระกรุณาโปรดเกล้าฯ พระราชทานเหรียญที่ระลึกตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ให้แก่ข้าราชการในสังกัดกระทรวงมหาดไทย โดยพระราชทานแก่ข้าราชการสำนักงานปลัดกระทรวงมหาดไทย จำนวน 750 เหรียญ เพื่อเป็นขวัญกำลังใจ เป็นเกียรติประวัติ และเชิดชูเกียรติในฐานะอุทิศตนเพื่อประโยชน์ต่อประเทศชาติและประชาชนในการ "บำบัดทุกข์ บำรุงสุข" ด้วยความวิริยะ อุตสาหะ อย่างแข็งขัน
สำหรับพิธีฯ ในวันนี้ มีนายเชษฐา โมสิกรัตน์ รองปลัดกระทรวงมหาดไทย ด้านบริหาร นายขจร ศรีชวโนทัย รองปลัดกระทรวงมหาดไทย หัวหน้ากลุ่มภารกิจด้านสาธารณภัยและพัฒนาเมือง นายอนุรักษ์ ธรรมประจำจิต ผู้ตรวจราชการกระทรวงมหาดไทย นายมานะ สิมมา ที่ปรึกษาด้านกฎหมาย นางวรสุดา รัตนสุคนธ์ รักษาการที่ปรึกษาด้านการบริหารงานจังหวัดแบบบูรณาการ นายอัธยา นวลอุทัย ผู้ช่วยปลัดกระทรวงมหาดไทย พร้อมด้วยหัวหน้าหน่วยงานในสังกัดสำนักงานปลัดกระทรวงมหาดไทย ข้าราชการ และเจ้าหน้าที่ เข้าร่วมพิธี ด้วยความจงรักภักดี

ที่มา : https://www.thaigov.go.th/news/contents/details/94967