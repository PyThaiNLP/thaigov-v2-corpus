รัฐบาลไทย-ข่าวทำเนียบรัฐบาล-"วราวุธ" เผย หน่วยงานสังกัดทั่วประเทศ ได้รับความเสียหายน้อย กำชับ พม. ทุกจังหวัด เปิดเป็นศูนย์พักพิงรองรับกลุ่มเปราะบาง เข้าหลบภัย เตรียมที่นอน อาหาร น้ำ ให้พร้อม 


วันอังคารที่ 1 เมษายน 2568
"วราวุธ" เผย หน่วยงานสังกัดทั่วประเทศ ได้รับความเสียหายน้อย กำชับ พม. ทุกจังหวัด เปิดเป็นศูนย์พักพิงรองรับกลุ่มเปราะบาง เข้าหลบภัย เตรียมที่นอน อาหาร น้ำ ให้พร้อม
"วราวุธ" เผย หน่วยงานสังกัดทั่วประเทศ ได้รับความเสียหายน้อย กำชับ พม. ทุกจังหวัด เปิดเป็นศูนย์พักพิงรองรับกลุ่มเปราะบาง เข้าหลบภัย เตรียมที่นอน อาหาร น้ำ ให้พร้อม
เมื่อวันที่ 29 มีนาคม 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.)  ในฐานะหัวหน้าพรรคชาติไทยพัฒนา เปิดเผยว่า จากสถานการณ์แผ่นดินไหวที่ประเทศไทยได้รับผลกระทบในวงกว้างนั้น ได้รับรายงานจากศูนย์เร่งรัดจัดการสวัสดิภาพประชาชน (ศรส.) กระทรวง พม. ซึ่งมีหมายเลข โทรสายด่วน 1300 ว่า มีประชาชนติดต่อเข้ามาเพียงไม่กี่รายเท่านั้น โดยเป็นการเข้ามาสอบถามสถานการณ์โดยทั่วไปและเบอร์โทรติดต่อหน่วยงานที่เกี่ยวข้องโดยตรงหากเกิดเหตุการณ์แผ่นดินไหวซ้ำขึ้นอีก
สำหรับหน่วยงานในส่วนของกระทรวง พม. ที่ตนได้มอบนโยบายให้ไปสำรวจความเสียหายนั้น ก็ได้รับรายงานว่าได้รับผลกระทบน้อย โครงสร้างที่ทำการของหน่วยงาน พม. ที่อยู่ทั่วประเทศก็มีเสียหายบ้างเล็กน้อย เช่น อาคารมีรอยร้าว ยังสามารถปฏิบัติการได้ตามปกติ แต่เพื่อความปลอดภัยก็ได้ให้ประสานฝ่ายโยธาในแต่ละจังหวัดให้มาช่วยตรวจสอบเพื่อความมั่นใจอีกครั้งหนึ่ง ในวันเดียวกันนี้ ตนได้ย้ำให้เจ้าหน้าที่ของกระทรวง พม. ทั่วประเทศออกสำรวจกลุ่มเปราะบางว่าได้รับผลกระทบอย่างไรบ้างโดยให้ติดต่อโดยตรงตามบ้านของกลุ่มเปราะบาง ที่เรามีข้อมูลอยู่ ไม่ว่าจะเป็นผู้สูงอายุ คนพิการ สตรีแม่เลี้ยงเดี่ยวที่อยู่คนเดียว เด็กเล็ก พร้อมกับให้สอบถามด้วยว่าได้รับผลกระทบเรื่องที่พักอาศัย หรือได้รับบาดเจ็บ ส่งผลกระทบต่อวิถีชีวิตอย่างไร มีความลำบากอย่างไรบ้าง
ในวันที่ 30 มีนาคมนี้ ตนและคณะผู้บริหารกระทรวง พม. จะเดินทางไปยังจังหวัดขอนแก่นเพื่อประชุมศูนย์บริหารการดูแลกลุ่มเปราะบางจากภัยพิบัติ (ศบปภ.) หรือ Disaster Care Center for the Vulnerable (DCCV) ซึ่งเตรียมการมานานหลายเดือนแล้ว เพื่อเป็นศูนย์กลางในการให้ความช่วยเหลือ ดูแล และเยียวยากลุ่มเปราะบางจากภัยพิบัติเชิงรุก ประกอบด้วย นายธเนศพล ธนบุณยวัฒน์ ผู้ช่วยรัฐมนตรีประจำกระทรวง พม. , คณะที่ปรึกษาติดตามและเร่งรัดการขับเคลื่อนนโยบาย รมว.พม. , นายอนุกูล ปีดแก้ว ปลัดกระทรวง พม. และคณะผู้บริหารทุกหน่วยงานของกระทรวง พม.
โดยในพื้นที่ 20 จังหวัดภาคตะวันออกเฉียงเหนือ ประกอบด้วย จังหวัดขอนแก่น ร้อยเอ็ด มหาสารคาม เลย หนองคาย อุดรธานี หนองบัวลำภู บึงกาฬ สกลนคร นครพนม มุกดาหาร อำนาจเจริญ อุบลราชธานี กาฬสินธุ์ ชัยภูมิ นครราชสีมา บุรีรัมย์ สุรินทร์ ศรีสะเกษ และ ยโสธร
การประชุมเชิงปฏิบัติการนั้น จะมีการประชุมการนำเสนอสถานการณ์ภัยพิบัติในพื้นที่ภาคอีสาน อาทิ สถานการณ์ภัยพิบัติย้อนหลัง 4 ปี , สรุปสถานการณ์ ผลกระทบ การดำเนินงานช่วยเหลือกลุ่มเปราะบาง , การคาดการณ์แนวโน้มสถานการณ์ภัยพิบัติในอนาคต ซึ่งตนจะได้มอบนโยบายการแก้ไขปัญหากลุ่มเปราะบางจากภัยพิบัติ เนื่องจากปัญหาการเปลี่ยนแปลงสภาพภูมิอากาศ พร้อมทั้งให้ข้อเสนอแนะในการดำเนินงานช่วยเหลือ ดูแล และเยียวยากลุ่มเปราะบางจากภัยพิบัติ สำหรับหน่วยงาน ทีม พม.หนึ่งเดียวจังหวัด  จะมีการนำเสนอแผนที่หน่วยงานสังกัดกระทรวง พม. ในพื้นที่เสี่ยงภัยพิบัติ โดยศูนย์เทคโนโลยีสารสนเทศและการสื่อสาร (ศทส.) , แนวทางการจัดโครงการฝึกอบรมส่งเสริมอาชีพระยะสั้นเพื่อให้กลุ่มเปราะบางมีรายได้ ผ่านพ้นวิกฤตอุทกภัย โดยนางสาวสุนีย์ ศรีสง่าตระกูลเลิศ รองปลัดกระทรวง พม. , การสร้างความเข้มแข็ง ความเท่าเทียม ลดความรุนแรง การสร้างงาน สร้างรายได้และพัฒนาคุณภาพชีวิตสตรีและสถาบันครอบครัว โดยกรมกิจการสตรีและสถาบันครอบครัว , สถานการณ์สตรีและครอบครัวไทยในภาคตะวันออกเฉียงเหนือ โดยอธิการบดีมหาวิทยาลัยขอนแก่น และคณะอาจารย์ ทั้งนี้ ภายหลังการประชุมจะได้มีการแถลงข่าวให้ทราบ
“จะได้ใช้โอกาสนี้ติดตามความคืบหน้าในการดูแลพี่น้องกลุ่มเปราะบางในพื้นที่ภาคอีสาน รวมทั้งการรับมือกับเหตุภัยพิบัติที่อาจจะเกิดขึ้นในอนาคต เพราะต้องยอมรับว่าเหตุแผ่นดินไหวที่เกิดขึ้นเมื่อวันที่ 28 มีนาคมที่ผ่านมานั้น ถือเป็นสัญญาณเตือนให้กับทุกๆ ฝ่าย โดยเฉพาะอย่างยิ่งกระทรวง พม. เราเห็นว่าหากเกิดสถานการณ์ภัยพิบัติขึ้นแล้วเกิดสิ่งที่ไม่เคยเกิดขึ้นมาก่อนเราควรจะต้องทำอย่างไร เพราะก่อนหน้านี้ได้มีการประชุมเชิงปฏิบัติการแล้วทั้งภาคใต้ ภาคเหนือ“
สำหรับการเปิดหน่วยงานของกระทรวง พม.ในทุกจังหวัดให้เป็นศูนย์พักพิงเพื่อรองรับพี่น้องกลุ่มเปราะบาง และประชาชนที่ได้รับความเดือดร้อน  ก็ได้ขอให้ทุกหน่วยงาน ทุกศูนย์ สถาน บ้าน นิคม ของกระทรวง พม. เมื่อสำรวจที่ทำการของตัวเองแล้วหากไม่มีผลกระทบหรือได้รับความเสียหายมากแต่อย่างใดก็ได้กำชับให้ทุกหน่วย จัดเตรียมพื้นที่รองรับ จัดหาน้ำดื่ม อาหาร เตรียมพร้อมรองรับพี่น้องกลุ่มเปราะบาง และประชาชนที่ได้รับความเดือดร้อนที่จะเข้ามาใช้บริการหากเกิดเหตุจำเป็น และในส่วนของภาคเอกชน หากมีความต้องการให้ความสนับสนุนต่อศูนย์พักพิง หรือหน่วยงานกระทรวง พม. ก็สามารถติดต่อมาที่ ศรส. โทรสายด่วน 1300 ได้ตลอด 24 ชั่วโมง เพื่อประสานผู้มีจิตศรัทธากับหน่วยงาน ซึ่งต้องขอขอบคุณล่วงหน้า
อย่างไรก็ตาม ในส่วนพัฒนาสังคมและความมั่นคงของมนุษย์จังหวัดแม่ฮ่องสอน เนื่องจากเป็นพื้นที่ที่อยู่ใกล้กับชายแดนมาก เพราะจุดศูนย์กลางแผ่นดินไหวอยู่ที่เมืองมัณฑะเลย์ เมียนมา อาจจะได้รับความเสียหายมากกว่าจังหวัดอื่น รวมไปถึงพัฒนาสังคมและความมั่นคงของมนุษย์จังหวัดที่อยู่ชายแดนแนวฝั่งตะวันตกของประเทศไทยคงต้องทำงานหนักเป็นพิเศษ เพราะไม่ว่าจะเป็นเรื่องขวัญกำลังใจ และสภาพจิตใจของพี่น้องกลุ่มเปราะบาง และประชาชนที่ได้รับความเดือดร้อน รวมทั้งเจ้าหน้าที่ของกระทรวง พม.เองด้วยที่ต้องดูแลตัวเอง ไม่ใช่เพียงแค่ดูแลพี่น้องกลุ่มเปราะบาง และประชาชนที่ได้รับความเดือดร้อนจนตัวเองกลายมาเป็นผู้ประสบภัยเสียเอง ดังนั้นจะต้องดูแลตัวเองด้วยเช่นกัน ขอเป็นกำลังใจให้กับเจ้าหน้าที่กระทรวง พม. ทุกคน
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว
#วราวุธศิลปอาชา #ศบปภ #พันธกิจสำคัญ9ด้าน #แผ่นดินไหว

ที่มา : https://www.thaigov.go.th/news/contents/details/94953