รัฐบาลไทย-ข่าวทำเนียบรัฐบาล-​นายกรัฐมนตรี เผย ครม. เห็บชอบมาตรการป้องกันและแก้ไขปัญหาหมอกควันข้ามแดน ดึงความร่วมมือระหว่าง ไทย เมียนมา ลาว ภายใต้ “ยุทธศาสตร์ฟ้าใส” 


วันอังคารที่ 1 เมษายน 2568
01/04/2568
พิมพ์
​นายกรัฐมนตรี เผย ครม. เห็บชอบมาตรการป้องกันและแก้ไขปัญหาหมอกควันข้ามแดน ดึงความร่วมมือระหว่าง ไทย เมียนมา ลาว ภายใต้ “ยุทธศาสตร์ฟ้าใส”
นายกรัฐมนตรี เผย ครม. เห็บชอบมาตรการป้องกันและแก้ไขปัญหาหมอกควันข้ามแดน ดึงความร่วมมือระหว่าง ไทย เมียนมา ลาว ภายใต้ “ยุทธศาสตร์ฟ้าใส”  พร้อมรับทราบมาตรการลดภาระค่าใช้จ่ายด้านพลังงานแก่ประชาชน
วันนี้ (1 เมษายน 2568) เวลา 12.10 น. ณ บริเวณโถงกลาง ตึกบัญชาการ 1 ทำเนียบรัฐบาล นางสาวแพทองธาร ชินวัตร นายกรัฐมนตรี กล่าวภายหลังการประชุมคณะรัฐมนตรี (ครม.) ว่าคณะรัฐมนตรี (ครม.) เห็นชอบแผนปฏิบัติการร่วมเพื่อป้องกันและแก้ไขปัญหาหมอกควันข้ามแดนภายใต้ยุทธศาสตร์ฟ้าใส ซึ่งมีความร่วมมือเพื่อใช้แก้ปัญหาด้านต่าง ๆ ร่วมกัน ระหว่าง 3 ประเทศ ประกอบด้วย สาธารณรัฐประชาธิปไตยประชาชนลาว เมียนมา และไทย ผ่านกิจกรรมที่เกี่ยวข้อง เช่น 1. การควบคุมและดับไฟจากการเผาในที่โล่ง  2. การคาดการณ์และติดตามตรวจสอบสถานการณ์หมอกควัน 3.การจัดการเกษตรกรรมอย่างยั่งยืน 4. การบังคับใช้กฎหมายและการประสานงานระหว่างหน่วยงานที่เกี่ยวข้อง และ 5.นำไปปฏิบัติอย่างเป็นรูปธรรม  ทั้งนี้ ในส่วนของประเทศกัมพูชาจะมีกรอบความร่วมมือกับประเทศไทยโดยมีเนื้อหาการจัดการปัญหาที่คล้ายกัน
นายกรัฐมนตรี กล่าวว่า คณะรัฐมนตรี (ครม.) รับทราบเรื่องของมาตรการการลดภาระค่าใช้จ่ายด้านพลังงานให้แก่ประชาชน ตามที่กระทรวงพลังงานเสนอ โดยกระทรวงพลังงานเสนอให้มีเป้าหมายในการปรับลดอัตราค่าไฟที่จะประกาศเรียกเก็บกับผู้ใช้ไฟฟ้าสำหรับรอบเดือนพฤษภาคม - สิงหาคม 2568 ลงเหลือไม่เกินอัตราหน่วยละ 3.99 บาท โดยไม่มีการอุดหนุนจากงบประมาณของภาครัฐ
นายกรัฐมนตรี กล่าวต่อไปว่า คณะรัฐมนตรี (ครม.) รับทราบแนวทางการดำเนินโครงการบ้านเพื่อคนไทยนำร่องระยะที่ 1 จำนวน 4 โครงการโดยมีวัตถุประสงค์ในการนำที่ดินของการรถไฟแห่งประเทศไทย มาพัฒนาเป็นบ้านที่อยู่อาศัยเพื่อให้โอกาสประชาชนและกลุ่มคนในวัยเริ่มทำงานได้มีที่อยู่อาศัยในราคาถูกและอยู่ใกล้ระบบขนส่งสาธารณะรถ ลดการใช้จ่ายค่าใช้จ่ายประจำวันโดยมีกลุ่มเป้าหมายคือประชาชนที่อยู่ในวัยทำงานหรือผู้ที่มีรายได้ประจำที่ยังไม่มีที่พักอาศัย ซึ่งมีคุณสมบัติตามที่โครงการกำหนด ทั้งนี้ สำหรับผู้ที่ผ่านการตรวจสอบคุณสมบัติจาก ธนาคารอาคารสงเคราะห์ (ธอส.) จะเป็นผู้ที่มีรายชื่อเข้ารับการคัดเลือกจากสำนักงานสลากกินแบ่งรัฐบาลโดยการจับฉลากคัดเลือกต่อไป

ที่มา : https://www.thaigov.go.th/news/contents/details/94946