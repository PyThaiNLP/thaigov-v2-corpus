รัฐบาลไทย-ข่าวทำเนียบรัฐบาล-รัฐมนตรีว่าการกระทรวงการท่องเที่ยวและกีฬา สั่งการดูแลนักท่องเที่ยวกรณีเรือสปีดโบ๊ทไฟไหม้ที่เกาะไม้ท่อน จังหวัดภูเก็ต


วันอังคารที่ 1 เมษายน 2568
รัฐมนตรีว่าการกระทรวงการท่องเที่ยวและกีฬา สั่งการดูแลนักท่องเที่ยวกรณีเรือสปีดโบ๊ทไฟไหม้ที่เกาะไม้ท่อน จังหวัดภูเก็ต
รัฐมนตรีว่าการกระทรวงการท่องเที่ยวและกีฬา สั่งการดูแลนักท่องเที่ยวกรณีเรือสปีดโบ๊ทไฟไหม้ที่เกาะไม้ท่อน จังหวัดภูเก็ต
วันนี้ (1 เมษายน 2568) นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เปิดเผยว่า ได้รับรายงานกรณีเกิดเหตุไฟไหม้เรือสปีดโบ๊ทที่บริเวณหน้าหาดเกาะไม้ท่อน จังหวัดภูเก็ต ซึ่งเป็นเรือพานักท่องเที่ยวชาวรัสเซีย จำนวน 34 ราย เดินทางจากท่าเรือฉลองเพื่อไปท่องเที่ยวเกาะพีพี โดยเกิดเหตุขัดข้องระหว่างทางและต่อมาเกิดไฟลุกไหม้ขึ้นในระหว่างที่ลูกเรือพยายามซ่อมแซมเรือ
จากเหตุการณ์ดังกล่าว รัฐมนตรีว่าการกระทรวงการท่องเที่ยวและกีฬาได้สั่งการให้กองบัญชาการตำรวจท่องเที่ยว และหน่วยงานที่เกี่ยวข้องในพื้นที่ เร่งให้ความช่วยเหลือดูแลนักท่องเที่ยวอย่างเต็มที่ โดยเฉพาะในด้านความปลอดภัย การอำนวยความสะดวกในการเดินทางกลับ รวมถึงให้การช่วยเหลือผู้ได้รับบาดเจ็บอย่างใกล้ชิด
ทั้งนี้ นักท่องเที่ยวทั้งหมดปลอดภัย ไม่มีผู้ได้รับบาดเจ็บสาหัส ส่วนคนประจำเรือและมัคคุเทศก์มีบาดแผลจากไฟไหม้และเปลือกหอยบาดเล็กน้อย ซึ่งได้รับการดูแลเป็นที่เรียบร้อยแล้ว
นายสรวงศ์ ยังเน้นย้ำให้หน่วยงานที่เกี่ยวข้องร่วมตรวจสอบหาสาเหตุของเหตุการณ์ครั้งนี้อย่างละเอียด เพื่อป้องกันไม่ให้เกิดเหตุลักษณะนี้ขึ้นอีกในอนาคต พร้อมทั้งยืนยันว่า กระทรวงการท่องเที่ยวและกีฬาให้ความสำคัญสูงสุดกับความปลอดภัยของนักท่องเที่ยวทุกคนที่เดินทางมาท่องเที่ยวในประเทศไทย

ที่มา : https://www.thaigov.go.th/news/contents/details/94963