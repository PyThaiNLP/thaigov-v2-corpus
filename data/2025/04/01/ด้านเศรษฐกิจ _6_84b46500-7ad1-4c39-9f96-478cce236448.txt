รัฐบาลไทย-ข่าวทำเนียบรัฐบาล-เริ่มแล้ว! 1 เม.ย. บสย. คิกออฟมาตรการ “กระบะพี่ มีคลังค้ำ” ปลดล็อก SMEs ซื้อรถกระบะใหม่ เปิดรับคำขอค้ำประกันฯ ถึงสิ้นปี 68  


วันอังคารที่ 1 เมษายน 2568
01/04/2568
พิมพ์
เริ่มแล้ว! 1 เม.ย. บสย. คิกออฟมาตรการ “กระบะพี่ มีคลังค้ำ” ปลดล็อก SMEs ซื้อรถกระบะใหม่ เปิดรับคำขอค้ำประกันฯ ถึงสิ้นปี 68
ตั้งแต่ 1 เม.ย.2568 บสย. พร้อมเปิดรับคำขอค้ำประกันสินเชื่อเช่าซื้อรถกระบะใหม่ “กระบะพี่ มีคลังค้ำ” ภายใต้โครงการค้ำประกันสินเชื่อเช่าซื้อ “บสย. SMEs PICK-UP” สิ้นสุดรับคำขอค้ำประกันภายใน 30 ธ.ค.2568 ระยะแรกเตรียมวงเงินค้ำประกันสินเชื่อ 5,000 ลบ.
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) กล่าวว่า ตั้งแต่วันที่ 1 เมษายน 2568 บสย. พร้อมเปิดรับคำขอค้ำประกันสินเชื่อเช่าซื้อรถกระบะใหม่ “กระบะพี่ มีคลังค้ำ” ภายใต้โครงการค้ำประกันสินเชื่อเช่าซื้อ “บสย. SMEs PICK-UP” สิ้นสุดรับคำขอค้ำประกันภายในวันที่ 30 ธันวาคม 2568 ในระยะแรกเตรียมวงเงินค้ำประกันสินเชื่อ 5,000 ล้านบาท มุ่งช่วยผู้ประกอบการ SMEs สามารถเข้าถึงสินเชื่อได้ง่ายขึ้น ผ่านกลไกการค้ำประกันสินเชื่อเช่าซื้อรถกระบะใหม่ของ บสย. เพื่อสร้างความมั่นใจให้สถาบันการเงิน (ไฟแนนซ์) ในการปล่อยสินเชื่อ เพิ่มโอกาสที่จะได้รับการอนุมัติสินเชื่อ (Approval Rate) ให้กับ SMEs ที่มีความจำเป็นต้องใช้รถกระบะเป็นเครื่องมือประกอบอาชีพ เช่น เกษตรกร ธุรกิจรับเหมาก่อสร้าง ขนส่งสินค้า ค้าขาย และฟู้ดทรัค เป็นต้น
ภายใต้มาตรการ “กระบะพี่ มีคลังค้ำ” จะช่วย SMEs ลดภาระทางการเงิน ด้วยสิทธิประโยชน์ ฟรี! ค่าธรรมเนียมค้ำประกัน 3 ปีแรก โดยรัฐบาล กระทรวงการคลังเป็นผู้ออกค่าธรรมเนียมค้ำประกันให้ ส่วนปีที่ 4-7 คิดค่าธรรมเนียมค้ำประกันต่ำเพียง 1.5% ต่อปี ของภาระหนี้ค้ำประกันในแต่ละปี เช่นภาระหนี้สินเชื่อปีที่ 4 คงเหลือ 300,000 บาท SMEs จะจ่ายค่าธรรมเนียมค้ำประกันเพียง 4,500 บาทเท่านั้น พร้อมค้ำประกันนานสูงสุด 7 ปี หรือ 84 งวด วงเงินค้ำประกันสูงสุด 1.5 ล้านบาทต่อราย
ปัจจุบัน บสย. สามารถค้ำประกันสินเชื่อเช่าซื้อกับสถาบันการเงิน และกลุ่มลีสซิ่งที่สถาบันการเงินถือหุ้นไม่ต่ำกว่า 50% ตามประกาศของกระทรวงการคลัง ขณะนี้มี 7 แห่ง ได้แก่ ธนาคารเกียรตินาคินภัทร จำกัด (มหาชน), ธนาคารทหารไทยธนชาต จำกัด (มหาชน), ธนาคารทิสโก้ จำกัด (มหาชน), ธนาคารไทยพาณิชย์ จำกัด (มหาชน), บริษัท ลีสซิ่งกสิกรไทย จำกัด, บริษัท อยุธยา แคปปิตอล ออโต้ ลีส จำกัด และ บริษัท ซีไอเอ็มบี ไทย ออโต้ จำกัด
สำหรับอุตสาหกรรมยานยนต์ เป็นหนึ่งในอุตสาหกรรมหลักของประเทศ คิดเป็นสัดส่วนต่อ GDP ถึง 18% ซึ่งประเทศไทยถือเป็นฐานการผลิตที่สำคัญของภูมิภาคนี้ โดยเฉพาะการผลิตรถกระบะขนาด 1 ตัน ที่มีขนาดใหญ่เป็นอันดับ 1 ของโลก ทั้งนี้ เชื่อมั่นว่าจากมาตรการนี้จะช่วยกระตุ้นตลาดรถยนต์ โดยเฉพาะรถยนต์เชิงพาณิชย์ที่ซบเซาให้กลับมาฟื้นตัวได้อีกครั้ง ที่สำคัญจะช่วยสร้างโอกาสให้กับผู้ประกอบการ SMEs กลุ่มที่ใช้รถกระบะเป็นเครื่องมือทำมาหากิน ได้พลิกฟื้นธุรกิจ และเติบโตได้อย่างยั่งยืน
ผู้ประกอบการ SMEs ที่สนใจ สามารถติดต่อได้ที่โชว์รูมใกล้บ้าน ขอสินเชื่อกับสถาบันการเงินที่ร่วมมาตรการ “กระบะพี่ มีคลังค้ำ” โดยมี บสย. ค้ำประกันฯ หรือลงทะเบียนเข้าร่วมมาตรการฯ ได้ที่ LINE OA : @tcgfirst ฟรี! ไม่มีค่าใช้จ่าย สอบถามข้อมูลเพิ่มเติมได้ที่ บสย. Call Center โทร. 02-890-9999
https://www.facebook.com/share/p/16Fp2TDUoi/

ที่มา : https://www.thaigov.go.th/news/contents/details/94950