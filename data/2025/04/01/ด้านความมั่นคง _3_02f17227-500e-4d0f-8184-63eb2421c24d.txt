รัฐบาลไทย-ข่าวทำเนียบรัฐบาล-กระทรวงมหาดไทย มอบรางวัล "พลเมืองดี" และ "ข้าราชการผู้มีจริยธรรมดีเด่น" ประจำปี 2567 พร้อมยกย่องเชิดชูเกียรติในการเป็นแบบอย่างแห่งการทำความดี อุทิศตนเพื่อประโยชน์ส่วนรวมและประเทศชา


วันอังคารที่ 1 เมษายน 2568
01/04/2568
พิมพ์
กระทรวงมหาดไทย มอบรางวัล "พลเมืองดี" และ "ข้าราชการผู้มีจริยธรรมดีเด่น" ประจำปี 2567 พร้อมยกย่องเชิดชูเกียรติในการเป็นแบบอย่างแห่งการทำความดี อุทิศตนเพื่อประโยชน์ส่วนรวมและประเทศชา
กระทรวงมหาดไทย มอบรางวัล "พลเมืองดี" และ "ข้าราชการผู้มีจริยธรรมดีเด่น" ประจำปี 2567 พร้อมยกย่องเชิดชูเกียรติในการเป็นแบบอย่างแห่งการทำความดี อุทิศตนเพื่อประโยชน์ส่วนรวมและประเทศชาติ
วันนี้ (1 เม.ย. 68) เวลา 10.00 น. นายอนุทิน ชาญวีรกูล รองนายกรัฐมนตรีและรมว.มหาดไทย มอบหมายให้นายอรรษิษฐ์ สัมพันธรัตน์ ปลัดกระทรวงมหาดไทย เป็นประธานพิธีมอบเข็มเชิดชูเกียรติทองคำและใบประกาศเกียรติคุณให้แก่พลเมืองดี และผู้มีจริยธรรมดีเด่นของสำนักงานปลัดกระทรวงมหาดไทย ประจำปี 2567 ณ ห้องประชุมราชสีห์ ชั้น 2 ศาลาว่าการกระทรวงมหาดไทย
โอกาสนี้ นายอรรษิษฐ์ มอบเข็มเชิดชูเกียรติทองคำ เงินสด และใบประกาศเกียรติคุณให้แก่พลเมืองดี จำนวน 8 ราย โดยแบ่งเป็น กรณีพลเมืองดีที่เสียชีวิต จำนวน 2 ราย ได้แก่ นายธีรยุทธ สิริวรรณสถิต นายนนทวุฒิ ขันแก้ว กรณีที่ได้รับบาดเจ็บหรือพิการ จำนวน 1 ราย ได้แก่ นายเสริมศักดิ์ รอดพันธ์ และกรณีที่ไม่ได้รับผลกระทบทางด้านร่างกายและจิตใจ จำนวน 5 ราย ได้แก่ เด็กชายณัฐพล ศรีสุวรรณ นายภาณุวัฒน์ อุ่นชู ร.ต.ท.หญิง สุนารี เขียวสลับ นายปรีชา ฉันทสุทธา นายมีทรัพย์ พราหมณ์น้อย
จากนั้น มอบรางวัลให้แก่ข้าราชการผู้มีจริยธรรมดีเด่นของสำนักงานปลัดกระทรวงมหาดไทย จำนวน 5 ราย ได้แก่ น.ส.ประภารัตน์ นาคผจญ นายวัชรพงษ์ จิโสะ นายกฤตภัค โนมะยา นายรุ่งโรจน์ มุงเมือง และ น.ส.วิริยา ใจหนักแน่น
นายอรรษิษฐ์ กล่าวว่า กระทรวงมหาดไทย ได้ดำเนินการยกย่องเชิดชูเกียรติบุคคลทั่วไปที่ประกอบคุณงามความดีให้กับสังคมและประเทศชาติบ้านเมือง ผู้มีความเสียสละ กล้าช่วยเหลือผู้อื่นและสังคม เพื่อร่วมสร้างบรรทัดฐานทางสังคมที่ดี ทำให้เกิดความสงบเรียบร้อยเป็นสังคมน่าอยู่ รวมทั้งยกย่องเชิดชูเกียรติบุคลากรของสำนักงานปลัดกระทรวงมหาดไทย ที่มีความประพฤติอยู่บนพื้นฐานของคุณธรรม จริยธรรม ประพฤติตนตามรอยพระยุคลบาท ปฏิบัติงานด้วยความซื่อสัตย์ ตลอดจนเป็นแบบอย่างที่ดีให้กับผู้อื่นได้
นายอรรษิษฐ์ กล่าวเพิ่มเติมว่า ขอแสดงความยินดี และชื่นชมพลเมืองดีทุกท่านที่ได้อุทิศตน และเสียสละในการช่วยเหลือผู้อื่น โดยไม่คำนึงถึงถึงภัยอันตรายที่จะเกิดขึ้นกับตนเอง รวมถึงผู้ที่ได้รับการคัดเลือกให้เป็นผู้มีจริยธรรมดีเด่น ของสป.มท. ที่ได้อุทิศทุ่มเทตนในฐานะข้าราชการที่ดี เหนือสิ่งอื่นใดความดีของท่าน จะยังคงจารึกในความทรงจำของข้าราชการมหาดไทยทุกคน และเป็นแบบอย่างของประชาชนที่เราสมควรยกย่องเชิดชูในวันนี้ และหวังเป็นอย่างยิ่งว่าทุกท่านจะมีความภาคภูมิใจ มีกำลังกาย กำลังใจที่เข้มแข็ง ยึดมั่นรักษาเกียรติคุณและเป็นแบบอย่างที่ดี เพื่อร่วมกันสร้างคุณประโยชน์ต่อประเทศชาติ ความเจริญไว้สืบไป
พิธีในวันนี้ นายขจร ศรีชวโนทัย นายเชษฐา โมสิกรัตน์ นายชำนาญวิทย์ เตรัตน์ รองปลัดกระทรวงมหาดไทย นายพรพจน์ เพ็ญภาส อธิบดีกรมที่ดิน นายสยาม ศิริมงคล อธิบดีกรมการพัฒนาชุมชน นายไชยวัฒน์ จุนถิระพงศ์ อธิบดีกรมการปกครอง คณะผู้ตรวจราชการกระทรวงมหาดไทย คณะที่ปรึกษากระทรวงมหาดไทย ข้าราชการ และเจ้าหน้าที่ ร่วมเป็นเกียรติในพิธี

ที่มา : https://www.thaigov.go.th/news/contents/details/94954