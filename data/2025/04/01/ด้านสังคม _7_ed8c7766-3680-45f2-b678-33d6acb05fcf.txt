รัฐบาลไทย-ข่าวทำเนียบรัฐบาล-นิกร - ผู้ช่วย รมต.พม. - คณะที่ปรึกษา หนุน ยกระดับคุณภาพชีวิต สร้างอาชีพกลุ่มเปราะบางในภาคอีสาน พ้นภัยพิบัติ


วันอังคารที่ 1 เมษายน 2568
นิกร - ผู้ช่วย รมต.พม. - คณะที่ปรึกษา หนุน ยกระดับคุณภาพชีวิต สร้างอาชีพกลุ่มเปราะบางในภาคอีสาน พ้นภัยพิบัติ
นิกร - ผู้ช่วย รมต.พม. - คณะที่ปรึกษา หนุน ยกระดับคุณภาพชีวิต สร้างอาชีพกลุ่มเปราะบางในภาคอีสาน พ้นภัยพิบัติ
เมื่อวันที่ 31 มีนาคม 2568 นายนิกร จำนง ประธานคณะที่ปรึกษาติดตามและเร่งรัดการขับเคลื่อนนโยบายรัฐมนตรีว่าการกระทรวงการพัฒนาสังคมและความมั่นคงของมนุษย์ พร้อมด้วยนายธเนศพล ธนบุณยวัฒน์ ผู้ช่วยรัฐมนตรีประจำกระทรวง พม. , ศ.ดร.กนก วงษ์ตระหง่าน รองประธานคณะที่ปรึกษาติดตามและเร่งรัดการขับเคลื่อนนโยบาย รมว.พม. พร้อมคณะที่ปรึกษา นายอนุกูล ปีดแก้ว ปลัดกระทรวง พม. และคณะผู้บริหาร ลงพื้นที่ติดตามการขับเคลื่อนงานพัฒนาคุณภาพชีวิตกลุ่มเป้าหมายในระดับพื้นที่ของหน่วยงานทีม พม. หนึ่งเดียว จังหวัดขอนแก่น พบปะให้กำลังใจเจ้าหน้าที่ผู้ปฏิบัติงานและกลุ่มเป้าหมาย ที่ศูนย์เรียนรู้การพัฒนาสตรีและครอบครัวรัตนาภา จังหวัดขอนแก่น
จากนั้นตรวจเยี่ยมนิคมสร้างตนเองเขื่อนอุบลรัตน์ อ.อุบลรัตน์ จ.ขอนแก่น มอบพันธุ์ไม้ให้กับสมาชิกนิคมฯ ที่ได้รับเอกสารสิทธิ์ที่ดิน นค. 1 , ชมสินค้าผลิตภัณฑ์และการสาธิตของกลุ่มอาชีพของสมาชิกนิคมฯ ได้แก่ กลุ่มตีมีด ต.ม่วงหวาน อ.น้ำพอง , กลุ่มปลูกผักปลอดสารพิษ บ้านหนองแต้และบ้านกุดเชียง ต.บ้านดง อ.อุบลรัตน์ , กลุ่มผ้าพิมพ์ลายใบไม้ ต.บ้านดง อ.อุบลรัตน์ , กลุ่มดงเห็ด ต.บ้านดง อ.อุบลรัตน์ และ กลุ่มจักสานหวดไม้ไผ่เงินล้าน ต.โคกสูง อ.อุบลรัตน์ อีกทั้ง เยี่ยมชมการพัฒนาคุณภาพชีวิตสมาชิกบ้านน้อยในนิคมฯ โดยใช้หลักปรัชญาเศรษฐกิจพอเพียง ได้แก่ แปลงผักสวนครัวแบบกางมุ้ง , บ้านเป็ด , บ้านไก่ และแปลงมะนาว  นอกจากนี้ ได้มอบสิ่งของสำหรับการพัฒนาทักษะการใช้ชีวิตในสังคมให้แก่สมาชิกบ้านน้อยในนิคมฯ
นายนิกร กล่าวว่า กรณีหากเกิดภัยพิบัติ จะมีกลุ่มเปราะบางที่ได้รับผลกระทบโดยตรง โดยเฉพาะกลุ่มผู้ยากไร้ ผู้มีรายได้น้อย ที่กระทรวง พม. จะต้องจัดหาอาชีพ และฝึกอาชีพให้ ตอนนี้เราได้ตกลงกับกรมบัญชีกลางแล้วว่าเราจะสามารถสร้างงานได้ จึงได้เข้ามาดูว่าพื้นที่ที่จะสร้างงานและฝึกอาชีพเป็นอย่างไร ซึ่งตนพร้อมด้วยคณะผู้บริหารกระทรวง พม. ได้มาลงพื้นที่ติดตามการดำเนินงานที่ศูนย์เรียนรู้การพัฒนาสตรีและครอบครัวรัตนาภา จ.ขอนแก่น ซึ่งเป็นศูนย์กลางของภาคตะวันออกเฉียงเหนือในการฝึกอาชีพให้กับกลุ่มเปราะบาง โดยมีประชาชนกลุ่มเปราะบางเข้ารับการฝึกอบรมอาชีพต่างๆ จำนวน 500 - 600 คน และต้องติดตามว่าเมื่อฝึกอบรมอาชีพแล้วสามารถมีงานทำได้จริง ศูนย์ฯ ควรจะมีหลักสูตรสำหรับกลุ่มเปราะบางผู้ยากไร้ในกรณีที่เกิดภัยพิบัติ ซึ่งกระทรวง พม. ได้เตรียมงบประมาณสำหรับจัดอบรมเพื่อสร้างอาชีพ สำหรับกลุ่มเปราะบางที่เป็นผู้ยากไร้ที่ได้รับผลกระทบ
นายนิกร กล่าวเพิ่มเติมว่า นอกจากนี้ วันนี้ ยังได้ตรวจเยี่ยมการดำเนินงานของนิคมสร้างตนเองเขื่อนอุบลรัตน์ ซึ่งสามารถสร้างอาชีพได้หลากหลายให้กับกลุ่มเปราะบาง โดยเฉพาะการจัดจำหน่ายผลผลิตทางการเกษตร ซึ่งทุกคนมีฝีมือในการทำผลผลิตต่างๆ แต่ที่สำคัญ คือ การตลาดก็ทำได้ดีเช่นกัน อย่างไรก็ตาม การสร้างอาชีพเป็นเรื่องที่สำคัญ การจะสร้างความมั่นคงของมนุษย์ แต่เรายังมีกลุ่มเปราะบาง เรายกระดับกลุ่มเปราะบางให้สามารถเลี้ยงดูตนเองได้
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว
#วราวุธศิลปอาชา #ศบปภ #พันธกิจสำคัญ9ด้าน #ฝึกอาชีพ #ขอนแก่น

ที่มา : https://www.thaigov.go.th/news/contents/details/94961