รัฐบาลไทย-ข่าวทำเนียบรัฐบาล-ธ.ก.ส. เปิดตัว “เงินฝากเลี่ยมทอง” รับดอกเบี้ยทุกเดือน สูงสุดร้อยละ 1.50 ต่อปี


วันอังคารที่ 1 เมษายน 2568
01/04/2568
พิมพ์
ธ.ก.ส. เปิดตัว “เงินฝากเลี่ยมทอง” รับดอกเบี้ยทุกเดือน สูงสุดร้อยละ 1.50 ต่อปี
ธ.ก.ส.เปิดตัว “เงินฝากเลี่ยมทอง” เงินฝากออมทรัพย์ที่ให้ผลตอบแทนแน่นอน รับดอกเบี้ยทุกวันสิ้นเดือน ตามยอดเงินฝากคงเหลือสิ้นวัน สูงสุดถึงร้อยละ 1.50 ต่อปี ะยะเวลาฝาก 8 เดือน เปิดรับฝากตั้งแต่วันที่ 1 เมษายน – 31 พฤษภาคม 2568 ที่ ธ.ก.ส. ทุกสาขาทั่วประเทศ
ธ.ก.ส. เปิดตัว “เงินฝากเลี่ยมทอง” เงินฝากออมทรัพย์ที่ให้ผลตอบแทนแน่นอน รับดอกเบี้ยทุกวันสิ้นเดือน ตามยอดเงินฝากคงเหลือสิ้นวัน สูงสุดถึงร้อยละ 1.50 ต่อปี ถอนดอกเบี้ยไปใช้จ่ายได้ทันทีทุกวันที่ 1 ของเดือนถัดไป ฝากเงินขั้นต่ำครั้งละ 100,000 บาท สูงสุดไม่เกิน 100 ล้านบาท/ราย ระยะเวลาฝาก 8 เดือน เปิดรับฝากตั้งแต่วันที่ 1 เมษายน – 31 พฤษภาคม 2568 ที่ ธ.ก.ส. ทุกสาขาทั่วประเทศ
​
นายไพศาล หงษ์ทอง รองผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า เพื่อส่งเสริมการออมให้กับลูกค้า ประชาชน และเกษตรกร ที่ต้องการเก็บออมเงินกับผลิตภัณฑ์เงินฝากอัตราดอกเบี้ยสูงและให้ผลตอบแทนที่แน่นอน รับดอกเบี้ยทุกเดือน ธ.ก.ส. จึงได้เปิดตัว “เงินฝากเลี่ยมทอง” เงินฝากออมทรัพย์ที่ให้ดอกเบี้ยตามยอดเงินฝากคงเหลือ สูงสุดถึงร้อยละ 1.50 ต่อปี แบ่งเป็น 4 ระดับ ประกอบด้วย (1) กรณียอดเงินฝากคงเหลือสิ้นวันตั้งแต่ 100,000 บาท แต่ไม่เกิน 1 ล้านบาท รับดอกเบี้ยร้อยละ 1.20 ต่อปี (2) กรณียอดเงินฝากคงเหลือสิ้นวัน ตั้งแต่ 1,000,000.01 บาท แต่ไม่เกิน 5 ล้านบาท รับดอกเบี้ยร้อยละ 1.30 ต่อปี (3) กรณียอดเงินฝากคงเหลือสิ้นวันตั้งแต่ 5,000,000.01 แต่ไม่เกิน 10 ล้านบาท รับดอกเบี้ยร้อยละ 1.40 ต่อปี และ (4) กรณียอดเงินฝากคงเหลือสิ้นวันตั้งแต่ 10,000,000.01 บาทขึ้นไป รับดอกเบี้ยร้อยละ 1.50 ต่อปี โดยธนาคารจะจ่ายดอกเบี้ยเงินฝากเข้าบัญชีเงินฝากออมทรัพย์คู่โอนของผู้เปิดบัญชีเป็นรายเดือนทุกวันสิ้นเดือน และสามารถถอนดอกเบี้ยไปใช้จ่ายได้ทันที ในวันที่ 1 ของเดือนถัดไป รับฝากขั้นต่ำครั้งละ 100,000 บาท สูงสุดไม่เกิน 100 ล้านบาท/ราย ระยะเวลาฝากไม่เกิน 8 เดือน (ครบกำหนดโครงการ 30 พฤศจิกายน 2568) และบุคคลธรรมดาไม่เสียภาษีดอกเบี้ยเงินฝากอีกด้วย
​
​สำหรับลูกค้าที่สนใจออมเงินกับเงินออมทรัพย์ “เงินฝากเลี่ยมทอง” สามารถติดต่อเปิดบัญชีได้ที่สาขาของ ธ.ก.ส. ทั่วประเทศ ตั้งแต่วันที่ 1 เมษายน - 31 พฤษภาคม 2568 หรือปิดรับฝากก่อน กำหนดเมื่อมีผู้ฝากเงินครบวงเงินรวมโครงการ 50,000 ล้านบาท ทั้งนี้ กรณีลูกค้ามียอดเงินฝากคงในบัญชีเงินฝากเลี่ยมทองน้อยกว่า 100,000 บาท จะถือว่าออกจากโครงการแต่ยังสามารถฝากเงินในบัญชีประเภทอื่น ๆ ของธนาคารได้สอบถามรายละเอียดเพิ่มเติมได้ที่ Call Center 02 555 0555

ที่มา : https://www.thaigov.go.th/news/contents/details/94934