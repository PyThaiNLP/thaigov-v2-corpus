รัฐบาลไทย-ข่าวทำเนียบรัฐบาล-สธ. เยียวยาจิตใจญาติ /ผู้ประสบเหตุ ตึกถล่มแล้ว 282 ราย พบเสี่ยงสูง 9 ราย เตรียมพร้อมแพทย์นิติเวชร่วมชันสูตรเมื่อได้รับการร้องขอ 


วันอังคารที่ 1 เมษายน 2568
01/04/2568
พิมพ์
สธ. เยียวยาจิตใจญาติ /ผู้ประสบเหตุ ตึกถล่มแล้ว 282 ราย พบเสี่ยงสูง 9 ราย เตรียมพร้อมแพทย์นิติเวชร่วมชันสูตรเมื่อได้รับการร้องขอ
รองปลัดกระทรวงสาธารณสุข เผยทีม MCATT เข้าดูแลจิตใจญาติ / ผู้ประสบเหตุ ตึกถล่มแล้ว 282 ราย พบเสี่ยงสูง 9 ราย ปานกลาง 41 ราย เสี่ยงต่ำ/ไม่เสี่ยง 232 ราย ส่งต่อพบแพทย์ 14 ราย พร้อมเตรียมแพทย์นิติเวชในสังกัด 30 คน เข้าสนับสนุนการทำงานทันที
รองปลัดกระทรวงสาธารณสุข เผยทีม MCATT เข้าดูแลจิตใจญาติ / ผู้ประสบเหตุ ตึกถล่มแล้ว 282 ราย พบเสี่ยงสูง 9 ราย ปานกลาง 41 ราย เสี่ยงต่ำ/ไม่เสี่ยง 232 ราย ส่งต่อพบแพทย์ 14 ราย พร้อมเตรียมแพทย์นิติเวชในสังกัด 30 คน เข้าสนับสนุนการทำงานทันทีเมื่อได้รับการร้องขอ ส่วนอาคารบริการที่ได้รับผลกระทบมีการรับรองความปลอดภัยแล้ว 562 อาคาร
วันนี้ (1 เมษายน 2568) ที่ ศูนย์ปฏิบัติการฉุกเฉินด้านการแพทย์และสาธารณสุข สำนักงานปลัดกระทรวงสาธารณสุข จังหวัดนนทบุรี นายแพทย์วีรวุฒิ อิ่มสำราญ รองปลัดกระทรวงสาธารณสุข เป็นประธานประชุมศูนย์ปฏิบัติการฉุกเฉินด้านการแพทย์และสาธารณสุข กรณีแผ่นดินไหวในประเทศไทย ครั้งที่ 5/2568 และกล่าวว่า กระทรวงสาธารณสุข โดยกรมสุขภาพจิต ได้ระดมทีม MCATT ในพื้นที่กรุงเทพมหานคร และทุกเขตสุขภาพ เข้าดูแลจิตใจญาติผู้เสียชีวิตและสูญหายหลังเกิดเหตุการณ์ทันที โดยช่วง 72 ชั่วโมงแรก มีเจ้าหน้าที่ปฏิบัติงานรวม 145 คน แบ่งเป็น ณ จุดเกิดเหตุ บางซื่อ 109 คน สถาบันนิติเวชวิทยา รพ.ตำรวจ 11 คน และตามภูมิลำเนา 25 คน ปัจจุบันเข้าสู่วันที่ 5 หลังเกิดเหตุการณ์ เป็นกระบวนการดูแลเยียวยาจิตใจตามแผนระยะสั้นช่วง 3-14 วัน โดยติดตามปฐมพยาบาลทางใจผู้ได้รับผลกระทบ ณ ภูมิลำเนา ขยายพื้นที่เยียวยาจิตใจรอบจุดเกิดเหตุ และสื่อสารสร้างพลังใจ ซึ่งข้อมูลล่าสุด(31 มีนาคม 2568) ได้เข้าช่วยเหลือด้านสุขภาพจิตในพื้นที่เกิดเหตุแล้ว 282 ราย เป็นญาติของผู้บาดเจ็บ ผู้เสียชีวิต ผู้สูญหาย 271 ราย ผู้อยู่ในเหตุการณ์ หรือ Helper 7 ราย และผู้รับรู้เหตุการณ์ผ่านสื่อสาธารณะ 4 ราย  พบมีความเสี่ยงสูง 9 ราย ปานกลาง 41 ราย เสี่ยงต่ำ/ไม่เสี่ยง 232 ราย ต้องส่งต่อพบแพทย์ 14 ราย นอกนั้นได้ให้ความช่วยเหลือทางจิตวิทยา ส่วนผู้เข้ารับคำปรึกษาผ่านสายด่วนกรมสุขภาพจิต 1323 กรณีแผ่นดินไหว มี 166 สาย แบ่งเป็น กลุ่มญาติผู้เสียหาย ผู้บาดเจ็บ 20 สาย เครียดวิตกกังวลเนื่องจากเป็นผู้อยู่ในสถานการณ์ 54 สาย เครียดวิตกกังวลจากการติดตามสถานการณ์ 34 สาย และผู้ป่วยทางจิตเวชที่ดูข่าวแล้วมีอาการกลัว/กังวล ต่อเหตุการณ์ และแสดงความเป็นห่วงบุคลากรการแพทย์ 58 สาย
นพ.วีรวุฒิกล่าวต่อว่า ขณะนี้กระทรวงสาธารณสุขได้เตรียมแพทย์นิติเวชในสังกัดจำนวน 30 คน จาก ชลบุรี ปราจีนบุรี จังหวัดละ 4 คน นครปฐม ฉะเชิงเทรา จังหวัดละ 3 คน สระบุรี สุพรรณบุรี ราชบุรี สมุทรสาคร ปราจีนบุรี จังหวัดละ 2 คน และ พระนครศรีอยุธยา เพชรบุรี กาญจนบุรี ประจวบคีรีขันธ์ ตราด ระยอง จังหวัดละ 1 คน เพื่อร่วมทำงานกับแพทย์นิติเวชสถาบันต่างๆ ในการชันสูตรพลิกศพ พิสูจน์อัตลักษณ์บุคคล และคืนร่างให้ญาติ หากได้รับการประสานจากสถาบันนิติเวชวิทยา รพ.ตำรวจ ซึ่งตามรายงานวันนี้ เวลา 09.30 น. มีผู้เสียชีวิตสะสม 20 ราย ได้รับการชันสูตรพลิกศพแล้ว 20 ราย พิสูจน์อัตลักษณ์บุคคลและญาติรับร่างแล้ว 17 ราย ยังพิสูจน์
อัตลักษณ์บุคคลไม่ได้หรือญาติยังไม่มารับ 3 ราย
สำหรับอาคารบริการที่ได้รับผลกระทบจากเหตุแผ่นดินไหว วันนี้ได้รับรายงานเพิ่มอีก 96 อาคาร
รวม 783 อาคาร ยังปิดให้บริการอยู่ 4 อาคาร ที่ รพ.สอง จ.แพร่ รพ.พรานกระต่าย จ.กำแพงเพชร รพ.วิเศษชัยชาญ จ.อ่างทอง และ รพ.พระยืน จ.ขอนแก่น ทั้งนี้ มีอาคารที่ได้รับรายงานความปลอดภัย 562 อาคาร คิดเป็นร้อยละ 71.78
***************************************************** 1 เมษายน 2568

ที่มา : https://www.thaigov.go.th/news/contents/details/94973