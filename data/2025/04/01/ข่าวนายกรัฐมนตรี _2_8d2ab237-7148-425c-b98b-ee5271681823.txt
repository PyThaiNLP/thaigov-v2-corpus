รัฐบาลไทย-ข่าวทำเนียบรัฐบาล-นายกรัฐมนตรี “แพทองธาร” มอบสารในโอกาสวันข้าราชการพลเรือน ประจำปีพุทธศักราช 2568


วันอังคารที่ 1 เมษายน 2568
01/04/2568
พิมพ์
นายกรัฐมนตรี “แพทองธาร” มอบสารในโอกาสวันข้าราชการพลเรือน ประจำปีพุทธศักราช 2568
นายกรัฐมนตรี “แพทองธาร” มอบสารในโอกาสวันข้าราชการพลเรือน ประจำปีพุทธศักราช 2568
วันนี้ (1 เมษายน 2568) นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรี มอบสารในโอกาสวันข้าราชการพลเรือน ประจำปีพุทธศักราช 2568 ความว่า
“เนื่องในโอกาสวันข้าราชการพลเรือน วันที่ 1 เมษายน 2568 ดิฉันขอส่งความระลึกถึงและความปรารถนาดีมายังข้าราชการพลเรือนทุกท่าน และขอแสดงความยินดีแก่ผู้ที่ได้รับรางวัล ข้าราชการพลเรือนดีเด่น ประจำปีพุทธศักราช 2567 ทุกคน
ข้าราชการมีบทบาทสำคัญในการขับเคลื่อนการบริหารราชการแผ่นดินของรัฐบาล โดยนำนโยบายไปสู่การปฏิบัติเพื่อยกระดับคุณภาพชีวิตและเสริมสร้างความเป็นอยู่ที่ดีให้แก่พี่น้องประชาชนทุกคนอย่างเท่าเทียมกัน ข้าราชการที่ดีจึงต้องเป็นผู้ที่มีความสง่างาม เพียบพร้อมไปด้วยความรู้ ความสามารถปฏิบัติหน้าที่ราชการด้วยความซื่อสัตย์สุจริต โดยยึดมั่นในหลักคุณธรรมและจริยธรรมอันเป็นหัวใจสำคัญของการเป็นข้าราชการที่ดี เกียรติบัตรและเข็มเชิดชูเกียรติข้าราชการพลเรือนดีเด่นที่ท่านได้รับเป็นผลจากความวิริยอุตสาหะในการปฏิบัติหน้าที่ราชการให้เกิดผลสัมฤทธิ์อันเป็นคุณประโยชน์ต่อพี่น้องประชาชนและประเทศชาติ ดิฉันขอให้ข้าราชการพลเรือนดีเด่นทุกคนรักษาคุณงามความดีและเกียรติภูมิอันสง่างามยิ่งที่ท่านได้รับในวันนี้ พร้อมทั้งดำรงตนเป็นแบบอย่างแห่งความดีให้ข้าราชการรุ่นหลังได้ดำเนินรอยตามสืบไป
ในโอกาสนี้ ดิฉันขออาราธนาคุณพระศรีรัตนตรัยและสิ่งศักดิ์สิทธิ์ทั้งหลายในสากลที่ทุกท่านเคารพนับถือ อีกทั้งเดชะพระบารมีแห่งองค์พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี โปรดดลบันดาลประทานพรให้ข้าราชการพลเรือนดีเด่นทุกคน พร้อมทั้งข้าราชการพลเรือนทั่วประเทศและครอบครัว จงประสบแต่ความสุข ความเจริญ มีความสำเร็จในหน้าที่ราชการ มีสุขภาพใจ สุขภาพกายที่แข็งแรงสมบูรณ์ และสมปรารถนาในสิ่งที่มุ่งหวังไว้ทุกประการโดยทั่วกัน

ที่มา : https://www.thaigov.go.th/news/contents/details/94943