รัฐบาลไทย-ข่าวทำเนียบรัฐบาล-ที่ปรึกษา รมว.เกษตรฯ เปิดกิจกรรม “ค่ายเกษตรกรชาวสวนยางรุ่นใหม่ด้านยางพาราเชื่อมโยงสู่สากล” ปี 2568 


วันอังคารที่ 1 เมษายน 2568
ที่ปรึกษา รมว.เกษตรฯ เปิดกิจกรรม “ค่ายเกษตรกรชาวสวนยางรุ่นใหม่ด้านยางพาราเชื่อมโยงสู่สากล” ปี 2568
ที่ปรึกษา รมว.เกษตรฯ เปิดกิจกรรม “ค่ายเกษตรกรชาวสวนยางรุ่นใหม่ด้านยางพาราเชื่อมโยงสู่สากล” ปี 2568 นำเยาวชนที่พร้อมเติบโตสู่การเป็นเกษตรกรรุ่นใหม่ และผู้แทนหน่วยงานกลุ่มเป้าหมายจากประเทศผู้ผลิตและผู้ใช้ยางพารา 6 ประเทศ ร่วมสร้างองค์ความรู้ - แชร์ประส
เมื่อวันที่ 31 มี.ค. 68 นายบุญสิงห์ วรินทร์รักษ์ ที่ปรึกษารัฐมนตรีว่าการกระทรวงเกษตรและสหกรณ์ เป็นประธานพิธีเปิดกิจกรรม “ค่ายเกษตรกรชาวสวนยางรุ่นใหม่ด้านยางพาราเชื่อมโยงสู่สากล” ปี 2568 ระหว่างวันที่ 29 มีนาคม - 1 เมษายน 2568 พร้อมมอบประกาศนียบัตรและธงเยาวชนยางพาราประจำจังหวัดแก่ผู้เข้าร่วมกิจกรรม ณ ศูนย์การเรียนรู้ยางพาราจังหวัดกระบี่ โดยการจัดกิจกรรมดังกล่าว มีเยาวชนที่พร้อมเติบโตสู่การเป็นเกษตรกรรุ่นใหม่ และผู้แทนหน่วยงานกลุ่มเป้าหมายจากประเทศผู้ผลิตและผู้ใช้ยางพารา 6 ประเทศ ได้แก่ ไทย มาเลเซีย จีน เม็กซิโก เมียนมา และโกดิวัว รวมกว่า 130 คน ร่วมศึกษาดูงานเกษตรกรต้นแบบยางพารา การบริหารจัดการสวนยางแบบผสมผสาน รวมถึงกิจกรรมแลกเปลี่ยนความรู้ การถอดบทเรียนและวางแผนอาชีพเกษตรกรรมในอนาคต ตลอดจนกิจกรรมอื่น ๆ ที่มีประโยชน์ต่อการพัฒนาศักยภาพกลุ่มเยาวชนยางพารา
ที่ปรึกษารัฐมนตรีว่าการกระทรวงเกษตรฯ กล่าวว่า ปัจจุบันภาคการเกษตรกำลังเข้าสู่สภาวะเกษตรกรสูงวัย ซึ่งได้ทำให้เกิดการขาดแคลนแรงงาน และการพึ่งพาแรงงานต่างด้าวเป็นทางเลือกที่ยากลำบาก ด้วยเศรษฐกิจเพื่อนบ้านที่กำลังเติบโตอย่างต่อเนื่อง ทำให้แรงงานเหล่านี้มีโอกาสกลับไปทำงานในประเทศของตนเองมีสูง จึงมีความจำเป็นต้องมีการพัฒนาและส่งเสริมเกษตรชาวสวนยางรุ่นใหม่ ซึ่งไม่เพียงแต่ทดแทนเกษตรกรสูงวัยและแรงงานต่างด้าวแล้ว ยังสามารถสร้างแรงจูงใจให้คนรุ่นใหม่หันมาประกอบอาชีพเกษตรกรรมได้อย่างเต็มประสิทธิภาพ และด้วยศักยภาพของคนรุ่นใหม่ที่มีความรู้ความสามารถในการนำเทคโนโลยีมาประยุกต์ใช้ในกระบวนการผลิต การบริหารจัดการและการตลาดสินค้าเกษตรจะเป็นสิ่งสำคัญที่จะช่วยเพิ่มประสิทธิภาพการผลิต ทำให้เกษตรกรเป็นผู้นำทางการเกษตรในชุมชนของตนเอง เป็นการสร้างเครือข่ายความร่วมมือในทุกระดับตลอดห่วงโซ่คุณค่าการผลิต โดยคำนึงถึงมาตรฐานคุณภาพความปลอดภัยของผู้บริโภคและความยั่งยืนต่อสิ่งแวดล้อม ตามนโยบายกระทรวงเกษตรฯ ที่เน้นความสำคัญในด้าน “ตลาดนำ นวัฒกรรมเสริม เพิ่มรายได้ให้เกษตรกร” ไปพร้อมกัน
ด้านนายโกศล บุญคง รองผู้ว่าการด้านบริหาร กยท. กล่าวว่า  กยท. ได้ขับเคลื่อนนโยบายของกระทรวงเกษตรฯ โดยการจัดกิจกรรมดังกล่าว ซึ่งถือเป็นกิจกรรมภายใต้โครงการพัฒนาเกษตรกรชาวสวนยางรุ่นใหม่ตามการขับเคลื่อนนโยบายของกระทรวงเกษตรและสหกรณ์ (Thailand's International Young Smart Rubber Farmer Camp 2025) จะเป็นการพัฒนาเกษตรกรชาวสวนยางรุ่นใหม่ภายใต้แนวคิดการพัฒนาขีดความสามารถในด้านเทคโนโลยี และนวัตกรรมเพื่อเพิ่มประสิทธิภาพในระบบบริหารจัดการที่เกี่ยวข้องกับยางพารา สร้างเยาวชนเกษตรด้านยางพาราต้นแบบของ กยท. ถือเป็นการเริ่มต้นความร่วมมืออันดีกับนานาชาติ ในการแลกเปลี่ยนประสบการณ์และองค์ความรู้ของเยาวชนเกษตรด้านยางพาราระหว่างประเทศ สามารถนำความรู้และประสบการณ์ที่ได้รับมาพัฒนาวงการยางพารา และเป็นกลยุทธ์สำคัญที่จะช่วยพัฒนาวงการยางพาราให้เติบโตได้อย่างยั่งยืนในการพัฒนาภาคเกษตรในระดับนานาชาติต่อไป

ที่มา : https://www.thaigov.go.th/news/contents/details/94933