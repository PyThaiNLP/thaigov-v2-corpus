รัฐบาลไทย-ข่าวทำเนียบรัฐบาล-“บขส.” ขยายเวลารับสมัครตำแหน่งกรรมการผู้จัดการใหญ่ ตั้งแต่วันที่ 1 - 17 เมษายนนี้


วันอังคารที่ 1 เมษายน 2568
“บขส.” ขยายเวลารับสมัครตำแหน่งกรรมการผู้จัดการใหญ่ ตั้งแต่วันที่ 1 - 17 เมษายนนี้
....
บริษัท ขนส่ง จำกัด (บขส.) กระทรวงคมนาคม แจ้งว่า ได้ขยายระยะเวลาเปิดรับสมัครบุคคล เพื่อคัดเลือกดำรงตำแหน่งกรรมการผู้จัดการใหญ่ บขส. ตั้งแต่วันที่ 1 - 17 เมษายน 2568 ระหว่างเวลา 08.30 - 16.30 น. ในวันและเวลาทำการ เว้นวันเสาร์ - อาทิตย์ และวันหยุดนักขัตฤกษ์ จากเดิมกำหนดเปิดรับสมัครระหว่างวันที่ 1 - 31 มีนาคม 2568 โดยผู้สมัครต้องมีคุณสมบัติ เช่น มีสัญชาติไทย อายุไม่เกิน 58 ปีบริบูรณ์ ในวันยื่นใบสมัคร และไม่มีคุณสมบัติต้องห้ามตาม พ.ร.บ. คุณสมบัติมาตรฐานสำหรับกรรมการและพนักงานรัฐวิสาหกิจ พ.ศ. 2518 และที่แก้ไขเพิ่มเติม ฉบับที่ 4 พ.ศ. 2543 ฉบับที่ 5 พ.ศ. 2550 ฉบับที่ 6 พ.ศ.2550 และฉบับที่ 7 พ.ศ. 2558 และต้องมีคุณสมบัติเฉพาะตำแหน่ง โดยสำเร็จการศึกษาไม่ต่ำกว่าปริญญาตรีหรือเทียบเท่า จากสถานศึกษาที่สำนักงานคณะกรรมการอุดมศึกษา หรือสำนักงานคณะกรรมการข้าราชการพลเรือนรับรองคุณวุฒิ ทั้งนี้ หากสำเร็จการศึกษาทางด้านโลจิสติกส์ เศรษฐศาสตร์การขนส่ง การบริหารจัดการการขนส่ง จะได้รับการพิจารณาเป็นพิเศษ มีวิสัยทัศน์การบริหารจัดการในกิจการด้านการขนส่งและธุรกิจที่เกี่ยวข้องกับกิจการด้านการขนส่งมีความรู้ความชำนาญและประสบการณ์ในการบริหารองค์กรเหมาะสมที่จะมาดำรงตำแหน่งกรรมการผู้จัดการใหญ่ บขส. รวมทั้งเป็นผู้มีคุณธรรมและจริยธรรมในการบริหารและกำกับดูแลกิจการที่ดี มีบุคลิกภาพ มีภาวะผู้นำ และมนุษย์สัมพันธ์ดี ตลอดจนสามารถติดต่อประสานงานได้ดีทั้งภายในและต่างประเทศ
ทั้งนี้ ผู้สนใจสามารถดาวน์โหลดใบสมัครช่องทางออนไลน์ได้ด้วยการสแกน QR Code ใบสมัครเข้ารับการคัดเลือกเพื่อดำรงตำแหน่งกรรมการผู้จัดการใหญ่ บขส. หรือเว็บไซต์ transport.co.th หรือขอรับใบสมัครและยื่นใบสมัครด้วยตนเอง หรือมอบอำนาจให้ผู้อื่นยื่นใบสมัครแทน พร้อมเอกสารหลักฐานประกอบการสมัครได้ที่กองบริหารทรัพยากรบุคคล ชั้น 4 อาคารสำนักงานใหญ่ บขส. เลขที่ 999 ถนนกำแพงเพชร 2 แขวงจตุจักร เขตจตุจักร กรุงเทพฯ 10900 ได้ตั้งแต่วันที่ 1 - 17 เมษายน 2568 สอบถามเพิ่มเติมได้ที่กองบริหารทรัพยากรบุคคล ฝ่ายพัฒนาองค์กร โทร. 0 2936 1152 และ 0 2936 1880

ที่มา : https://www.thaigov.go.th/news/contents/details/94952