รัฐบาลไทย-ข่าวทำเนียบรัฐบาล-ผู้แทนการค้าไทย ชัย วัชรงค์ พบผู้บริหาร บริษัท Patawe Japan Co., Ltd. มุ่งเสริมความร่วมมือธุรกิจสปาไทย พร้อมสนับสนุนการขยายตลาดผลิตภัณฑ์สมุนไพรไทยในญี่ปุ่น


วันศุกร์ที่ 25 เมษายน 2568
25/04/2568
พิมพ์
ผู้แทนการค้าไทย ชัย วัชรงค์ พบผู้บริหาร บริษัท Patawe Japan Co., Ltd. มุ่งเสริมความร่วมมือธุรกิจสปาไทย พร้อมสนับสนุนการขยายตลาดผลิตภัณฑ์สมุนไพรไทยในญี่ปุ่น
ผู้แทนการค้าไทย ชัย วัชรงค์ พบผู้บริหาร บริษัท Patawe Japan Co., Ltd. มุ่งเสริมความร่วมมือธุรกิจสปาไทย พร้อมสนับสนุนการขยายตลาดผลิตภัณฑ์สมุนไพรไทยในญี่ปุ่น
วันนี้ (วันที่ 25 เมษายน 2568) เวลา 10.30 น. ณ ห้อง Jasmine 2 ชั้น 3 โรงแรม Centara Grand Hotel Osaka นครโอซากา ประเทศญี่ปุ่น นายชัย วัชรงค์ ผู้แทนการค้าไทย พบหารือกับ นาย Masakatsu Fukuyama ผู้บริหารบริษัท Patawe Japan Co., Ltd. ซึ่งเป็นผู้ดำเนินธุรกิจสปาระดับพรีเมียมในประเทศญี่ปุ่น โดยสรุปสาระสำคัญ ดังนี้
ทั้งสองฝ่ายได้แลกเปลี่ยนข้อมูลและหารือถึงโอกาสในการส่งเสริมธุรกิจบริการสปาและผลิตภัณฑ์ไทยในตลาดญี่ปุ่น ซึ่งบริษัทฯ ได้แสดงความสนใจและยอมรับในศักยภาพของบริการด้านสุขภาพและผลิตภัณฑ์จากประเทศไทย โดยเฉพาะในกลุ่มผู้สูงอายุญี่ปุ่นที่ใส่ใจเรื่องการดูแลสุขภาพเชิงป้องกัน (preventive health care) ซึ่งถือเป็นตลาดที่มีแนวโน้มเติบโตอย่างต่อเนื่อง โดยมีแผนพัฒนาแนวทางบริการที่ผสมผสานศาสตร์การนวดแผนไทยเข้ากับเทคนิคการดูแลสุขภาพแบบองค์รวม (holistic wellness) เน้นการใช้สมุนไพรและผลิตภัณฑ์ไทย เช่น ลูกประคบ เพื่อสร้างเอกลักษณ์และคุณค่าให้กับบริการ
นอกจากนี้ บริษัทฯ ยังมีแผนนำเข้าสมุนไพรและผลิตภัณฑ์สุขภาพจากไทย เพื่อยกระดับบริการให้มีความหลากหลายและมีคุณภาพ ซึ่งผู้แทนการค้าไทย ยืนยันความพร้อมในการให้การสนับสนุนผู้ประกอบการ ทั้งในด้านการให้ข้อมูล การประสานความร่วมมือกับหน่วยงานไทย และการส่งเสริมการใช้ผลิตภัณฑ์จากไทย โดยเน้นย้ำว่า สปาไทยไม่เพียงแต่สร้างมูลค่าทางเศรษฐกิจ แต่ยังเป็นเครื่องมือสำคัญในการผลักดันซอฟต์พาวเวอร์ของไทยในเวทีสากลด้วย
ทั้งสองฝ่ายเห็นพ้องว่า สปาไทยมีความโดดเด่นด้วยการผสมผสานระหว่างศาสตร์การนวด สมุนไพร และวัฒนธรรมไทย ซึ่งแตกต่างจากออนเซนญี่ปุ่นที่เน้นการพักผ่อนทางกาย โดยสปาไทยสามารถตอบโจทย์ผู้บริโภคที่มองหาการดูแลสุขภาพแบบองค์รวมได้ดียิ่งขึ้น รวมไปถึงผลิตภัณฑ์ไทยที่น่าสนใจ โดยเฉพาะ หมอนรองคอและหมอนประคบร้อน จากสมุนไพรไทย (Thai Herb heat pact) ซึ่งบริษัทฯ ได้นำมาใช้ประกอบบริการในร้านสปา ซึ่งช่วยบรรเทาอาการเมื่อยล้า สร้างความผ่อนคลายให้กับลูกค้า ประกอบกับมีกลิ่นหอมและคุณสมบัติในการฟื้นฟูสุขภาพตามแนวทางแพทย์แผนไทย ซึ่งผู้แทนการค้าไทยเห็นว่า ผลิตภัณฑ์ดังกล่าวมีศักยภาพในการขยายตลาดในญี่ปุ่น และสามารถต่อยอดเป็นผลิตภัณฑ์สุขภาพอื่นๆ ที่มีเอกลักษณ์เฉพาะตัวจากการใช้องค์ประกอบของสมุนไพรไทยได้
ในช่วงท้าย ผู้แทนการค้าไทยกล่าวยินดีสนับสนุนการเข้าร่วมงาน THAIFEX – ANUGA ASIA 2025 ของบริษัทฯ โดยย้ำถึงความสำคัญของการส่งเสริมการใช้ผลิตภัณฑ์ไทยในการให้บริการด้าน wellness ในต่างประเทศ ซึ่งบริษัทฯ พร้อมร่วมงานดังกล่าวเพื่อพบปะและเจรจากับผู้ผลิตไทยที่มีศักยภาพในการผลิตผลิตภัณฑ์สมุนไพรเพื่อสุขภาพ อาทิ ลูกประคบ น้ำมันนวด และหมอนสมุนไพร เพื่อคัดสรรผลิตภัณฑ์ที่สามารถนำมาพัฒนาและต่อยอดในตลาดญี่ปุ่น

ที่มา : https://www.thaigov.go.th/news/contents/details/95758