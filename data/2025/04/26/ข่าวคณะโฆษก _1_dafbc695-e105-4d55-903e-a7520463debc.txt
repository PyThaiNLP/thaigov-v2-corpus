รัฐบาลไทย-ข่าวทำเนียบรัฐบาล-แพทย์ตรวจร่างกายนายกฯ อาการดีขึ้น ไข้ลดให้กลับบ้านได้  พร้อมลุยต่อ ครม.สัญจร นครพนม  จันทร์นี้


วันศุกร์ที่ 25 เมษายน 2568
25/04/2568
พิมพ์
แพทย์ตรวจร่างกายนายกฯ อาการดีขึ้น ไข้ลดให้กลับบ้านได้  พร้อมลุยต่อ ครม.สัญจร นครพนม  จันทร์นี้
โฆษกรัฐบาลเผยแพทย์ตรวจร่างกายนายกฯ อาการดีขึ้น ไข้ลดให้กลับบ้านได้  พร้อมลุยต่อ ครม.สัญจร นครพนม  จันทร์นี้
วันนี้ ( 25 เมษายน 2568) เวลา 20.00 น. นายจิรายุ ห่วงทรัพย์  โฆษกประจำสำนักนายกรัฐมนตรี เปิดเผยว่า  หลังจาก นายกรัฐมนตรีเดินทางกลับจากการเยือนราชอาณาจักรกัมพูชาอย่างเป็นทางการพร้อมคณะ ซึ่งได้ปฏิบัติภารกิจในวันพุธและต่อเนื่องถึงวันพฤหัสบดีวานนี้  ภายหลังจากนายกรัฐมนตรี โดยออกเดินทางจากกรุงพนมเปญ ประเทศกัมพูชา วานนี้ เวลาประมาณ 14.00 น. และถึงประเทศไทยเมื่อเวลา 15.30 น.  นั้น  ต่อมาในช่วงค่ำ มีอาการไข้สูงจึงได้เข้าพบแพทย์ที่โรงพยาบาล ซึ่งแพทย์ได้ขอให้นายกรัฐมนตรีเข้าพักรักษาตัว เพื่อตรวจร่างกายอย่างละเอียดอีกครั้งตั้งแต่ค่ำวานนี้ที่ผ่านมาจนถึงวันนี้
นายจิรายุ กล่าวต่อไปว่า  แพทย์ได้ให้คำแนะนำนายกรัฐมนตรีว่า สามารถกลับไปพักผ่อนที่บ้านได้ ซึ่งนายกรัฐมนตรีแจ้งกับแพทย์ว่า  ขอกลับไปพักผ่อนที่บ้าน  และได้ออกจากโรงพยาบาลและกลับไปพักผ่อนที่บ้านแล้ว  ก่อนจะเดินทางร่วมประชุมคณะรัฐมนตรี สัญจรที่จังหวัดนครพนม ในเช้าวันจันทร์ที่จะถึงนี้ นายจิรายุกล่าว

ที่มา : https://www.thaigov.go.th/news/contents/details/95759