รัฐบาลไทย-ข่าวทำเนียบรัฐบาล-"ธีรรัตน์" เป็นประธานการประชุมหารือแนวทางพัฒนากองทุนพัฒนาบทบาทสตรี ยกระดับภาพลักษณ์ ดึงดูดคนรุ่นใหม่


วันเสาร์ที่ 26 เมษายน 2568
26/04/2568
พิมพ์
"ธีรรัตน์" เป็นประธานการประชุมหารือแนวทางพัฒนากองทุนพัฒนาบทบาทสตรี ยกระดับภาพลักษณ์ ดึงดูดคนรุ่นใหม่
"ธีรรัตน์" เป็นประธานการประชุมหารือแนวทางพัฒนากองทุนพัฒนาบทบาทสตรี ยกระดับภาพลักษณ์ ดึงดูดคนรุ่นใหม่
เมื่อวันที่ 25 เมษายน 2568 นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เป็นประธานการประชุมเพื่อหารือแนวทางการพัฒนากองทุนพัฒนาบทบาทสตรี โดยมีวัตถุประสงค์หลักในการยกระดับภาพลักษณ์ของกองทุนให้มีความทันสมัย ตอบโจทย์ความต้องการของสตรีในยุคปัจจุบัน และสามารถดึงดูดผู้สนใจจากทุกช่วงวัย โดยเฉพาะคนรุ่นใหม่ให้เข้ามามีส่วนร่วมในการขับเคลื่อนบทบาทของสตรีไทยให้มีความยั่งยืนมากยิ่งขึ้น
การประชุมในครั้งนี้มีผู้เข้าร่วมจากหลากหลายภาคส่วน ได้แก่ นางสาวชยิกา วงศ์นภาจันทร์ ผู้ทรงคุณวุฒิด้านการบริหารจัดการธุรกิจและองค์กร ในคณะกรรมการบริหารกองทุนพัฒนาบทบาทสตรี และที่ปรึกษารัฐมนตรีว่าการกระทรวงการต่างประเทศ นางสาวกานต์กนิษฐ์ แห้วสันตติ ผู้ช่วยเลขานุการรัฐมนตรีว่าการกระทรวงมหาดไทย รวมทั้งผู้แทนจากกรมการพัฒนาชุมชน นำโดยนางประภา ปานนิตยกุล ผู้อำนวยการสำนักงานกองทุนพัฒนาบทบาทสตรี พร้อมคณะเจ้าหน้าที่ที่เกี่ยวข้อง
หนึ่งในวัตถุประสงค์ที่สำคัญเเละได้หารือร่วมกันในที่ประชุม คือ การปรับภาพลักษณ์ของกองทุนให้ดูทันสมัยและเข้าถึงได้ง่ายมากขึ้น ผ่านช่องทางประชาสัมพันธ์ที่เหมาะสมกับกลุ่มเป้าหมาย เช่น การใช้สื่อดิจิทัลและโซเชียลมีเดีย รวมถึงการจัดกิจกรรมรูปแบบใหม่ที่สร้างแรงจูงใจให้คนรุ่นใหม่สนใจ อาทิ โครงการประกวดนำเสนอโครงการหรือกิจกรรมที่เกี่ยวข้องกับการส่งเสริมบทบาทสตรีในระดับนักเรียน นักศึกษา และประชาชนทั่วไป
นอกจากนี้ ยังมีข้อเสนอให้มีการปรับหลักเกณฑ์การกู้ยืมจากกองทุนพัฒนาบทบาทสตรี โดยเปิดโอกาสให้สามารถกู้รายบุคคลได้ รวมถึงการสร้างเครือข่ายสตรีในระดับพื้นที่ เพื่อให้กองทุนสามารถทำงานได้อย่างมีประสิทธิภาพในทุกระดับ
การประชุมในครั้งนี้สะท้อนให้เห็นถึงความมุ่งมั่นของกระทรวงมหาดไทย ในการผลักดันโยบายกองทุนพัฒนาบทบาทสตรี นำโดย นายกรัฐมนตรีนางสาวแพทองธาร ชินวัตร ที่ต้องการยกระดับกองทุนให้ทันสมัย เเละให้สตรีไทยมีส่วนร่วมในทุกมิติ ทั้งด้านเศรษฐกิจ สังคม และการเมือง

ที่มา : https://www.thaigov.go.th/news/contents/details/95768