รัฐบาลไทย-ข่าวทำเนียบรัฐบาล-รัฐบาลนำสื่อสัญจรติดตามโครงการ “นาหว้าโมเดล” พร้อมลงพื้นที่ด่านพรมแดนมิตรภาพแห่งที่ 3 ไทย - ลาว ดูความพร้อมการค้าชายแดน ก่อนการประชุมครม.สัญจรนครพนม


วันเสาร์ที่ 26 เมษายน 2568
26/04/2568
พิมพ์
รัฐบาลนำสื่อสัญจรติดตามโครงการ “นาหว้าโมเดล” พร้อมลงพื้นที่ด่านพรมแดนมิตรภาพแห่งที่ 3 ไทย - ลาว ดูความพร้อมการค้าชายแดน ก่อนการประชุมครม.สัญจรนครพนม
รัฐบาลนำสื่อสัญจรติดตามโครงการ “นาหว้าโมเดล” พร้อมลงพื้นที่ด่านพรมแดนมิตรภาพแห่งที่ 3 ไทย - ลาว ดูความพร้อมการค้าชายแดน ก่อนการประชุมครม.สัญจรนครพนม
วันนี้ (26 เม.ย. 68) เวลา 10.00 น. นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า สำนักโฆษก สำนักเลขาธิการนายกรัฐมนตรี   นำคณะสื่อมวลชนกว่า 20 สำนักข่าว ทั้งสื่อหลักและสื่อดิจิทัล ลงพื้นที่จังหวัดสกลนครและจังหวัดนครพนม เพื่อเยี่ยมชมกิจกรรม และงานสำคัญตามนโยบายของรัฐบาล ที่จังหวัดสกลนคร และจังหวัดนครพนมในวันอาทิตย์ที่ 27 เมษายน 2568 ซึ่งเป็นการจัดกิจกรรมควบคู่การตรวจราชการของคณะรัฐมนตรีทุกกระทรวง และการประชุมคณะรัฐมนตรีอย่างเป็นทางการนอกสถานที่ ครั้งที่ 2/2568 จังหวัดนครพนม ที่จะมีขึ้นในวันอังคารที่ 29 เมษายนนี้ ที่จังหวัดนครพนม
โดยในช่วงเช้า วันอาทิตย์ที่ 27 เมษายน คณะสื่อมวลชนจะเดินทางไปยังวัดธาตุประสิทธิ์ อำเภอนาหว้า จังหวัดนครพนม ซึ่งเป็นสถานที่ท่องเที่ยวทางศาสนาที่สำคัญของจังหวัดนครพนม และยังเป็นสถานที่สำคัญในการเผยแพร่วิชาการในแขนงต่าง ๆ ด้านผลิตภัณฑ์งานหัตถกรรมให้แก่ประชาชน จากนั้น คณะสื่อมวลชนจะเดินทางไปยังกลุ่มศิลปาชีพทอผ้าไหมบ้านท่าเรือ ตำบลท่าเรือ อำเภอนาหว้า จังหวัดนครพนม เพื่อศึกษาโครงการสืบสานพระราชปณิธาน “นาหว้าโมเดล” ในโอกาสครบรอบ 50 ปี โครงการศิลปาชีพตามแนวพระราชดำริ “ผ้าไทยใส่ให้สนุก” ซึ่งจะเยี่ยมชมกระบวนการผลิต การออกแบบ การจำหน่าย พร้อมชมการทอผ้าไหมย้อมสีธรรมชาติ สำหรับนำไปตัดเสื้อ “ศรีโครตบูรณ์” ของคณะรัฐมนตรีที่จะสวมใส่ในการเข้าร่วมประชุม ครม.อย่างเป็นทางการนอกสถานที่ครั้งที่ 2/2568 ในวันที่ 29 เมษายน 2568
นายจิรายุ กล่าวต่อไปว่า ช่วงบ่ายวันเดียวกัน จะนำคณะสื่อมวลชนเดินทางไปยังด่านศุลกากรนครพนม ด่านตรวจคนเข้าเมืองนครพนม สะพานมิตรภาพไทย - ลาว แห่งที่ 3 ตำบลอาจสามารถ อำเภอเมืองจังหวัดนครพนม เพื่อเยี่ยมชมการดำเนินงานการค้าชายแดนของด่านศุลกากรนครพนม รวมทั้ง ข้อมูลการเข้า - ออกของบุคคล ที่ด่านพรมแดนสะพานมิตรภาพแห่งที่ 3 และด่านท่าเทียบเรือเทศบาลเมืองนครพนม ก่อนที่นายกรัฐมนตรีและคณะจะเดินทางมาที่ด่านพรมแดนดังกล่าวในวันอังคารที่ 29 เมษายนหลังเสร็จสิ้นการประชุมคณะรัฐมนตรี
จากนั้น คณะสื่อมวลชนจะเดินทางไปยังวัดโอกาสศรีบัวบาน เพื่อกราบสักการะพระติ้ว พระเทียม พระคู่บ้านคู่เมืองนครพนม และเดินทางไปสักการะพญาศรีสัตตนาคราช แลนด์มาร์คแห่งความศรัทธาของจังหวัดนครพนม ซึ่งเป็นสถานที่สำคัญที่ประชาชนเคารพนับถือกันเป็นอย่างมาก ด้วยเอกลักษณ์ของพญาศรีสัตตนาคราช สร้างด้วยทองเหลืองทั้งองค์ มีขนาดกว้าง 4.49 เมตร สูง 10.90 เมตร น้ำหนักรวม 9 ตัน ประดิษฐานอยู่บนแท่นรวมความสูง 16.29 เมตร ถือว่าเป็นพญานาคองค์เดียวในโลกที่ไม่เหมือนใคร เพราะที่พระศอมีสร้อยสังวาลย์ที่นำเอาสัญลักษณ์เหนือซุ้มประตูองค์พระธาตุพนมมาสวมคล้องไว้ แสดงถึงองค์พญานาคที่มีความผูกพัน เชื่อมโยง พิทักษ์ ปกปักรักษาองค์พระธาตุพนมตามตำนานที่กล่าว
“รัฐบาลมุ่งส่งเสริมการท่องเที่ยวริมแม่น้ำโขงเพื่อเพิ่มศักยภาพให้กับท้องถิ่น และสินค้าชุมชนโดยใช้ทุนทางวัฒนธรรมและประสบการณ์ท้องถิ่น ซึ่งภายใต้การส่งเสริมและพัฒนาต่อยอดศรัทธามรดกภูมิปัญญาแห่งเมืองธาตุพนม จะเป็นการเพิ่มขีดความสามารถในการแข่งขันทางการท่องเที่ยว เกิดการกระตุ้นเศรษฐกิจของจังหวัด ส่งผลให้ประชาชน รวมถึงผู้ประกอบการมีรายได้จากการท่องเที่ยวเพิ่มมากขึ้น อีกทั้ง จากการส่งเสริมมาตรการท่องเที่ยวอย่างสร้างสรรค์ บนพื้นฐานของความเชื่อความศรัทธาที่มีต่อองค์พระธาตุพนมผสมผสานกับอัตลักษณ์ มรดกภูมิปัญญาทางวัฒนธรรมของคนในท้องถิ่นสู่สาธารณชน จะปลูกจิตสำนึกให้เด็กและเยาวชน ประชาชนในท้องถิ่น เกิดความตระหนักรู้และมีส่วนร่วมใน อนุรักษ์ ฟื้นฟู และสืบสาน พัฒนาต่อยอด ซึ่งจะเกิดการยกระดับคุณค่าเชิงสังคมให้แก่แหล่งท่องเที่ยวที่อยู่ในเส้นทางการท่องเที่ยวอย่างยั่งยืน ทั้งนี้ หลังการลงพื้นที่ของสื่อมวลชนในวันอาทิตย์ที่ 27 เมษายนแล้วในเช้าวันจันทร์ที่ 28 เมษายนสื่อมวลชนทั้งคณะจะเข้าร่วมลงพื้นที่พร้อมกับนายกรัฐมนตรีและคณะรัฐมนตรีตลอดทั้งวันในวันจันทร์ที่ 28 เมษายน ก่อนการประชุมคณะรัฐมนตรีอย่างเป็นทางการในวันอังคารที่ 29 เมษายน เวลา 10.00 น.” นายจิรายุ กล่าว

ที่มา : https://www.thaigov.go.th/news/contents/details/95766