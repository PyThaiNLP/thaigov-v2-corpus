รัฐบาลไทย-ข่าวทำเนียบรัฐบาล-“จิราพร” ชวนเยาวชน Gen Z ภาคอีสาน รวมพลังร่วมต้าน “บุหรี่ไฟฟ้า” ในกลุ่มเด็กและเยาวชน 


วันเสาร์ที่ 26 เมษายน 2568
26/04/2568
พิมพ์
“จิราพร” ชวนเยาวชน Gen Z ภาคอีสาน รวมพลังร่วมต้าน “บุหรี่ไฟฟ้า” ในกลุ่มเด็กและเยาวชน
“จิราพร” ชวนเยาวชน Gen Z ภาคอีสาน รวมพลังร่วมต้าน “บุหรี่ไฟฟ้า” ในกลุ่มเด็กและเยาวชน
วันนี้ ( 26 เมษายน 2568 ) เวลา 10.30 น นางสาวจิราพร สินธุไพร รัฐมนตรีประจำสำนักนายกรัฐมนตรี เป็นประธานเปิดงาน "มหกรรมรวมพลังเยาวชน Gen Z ไม่สูบบุหรี่ บุหรี่ไฟฟ้า" ณ โรงแรมเพชรรัชต์ การ์เด้น อำเภอเมืองร้อยเอ็ด จังหวัดร้อยเอ็ด โดยมีผู้บริหารระดับสูงจากหน่วยงานภาครัฐที่เกี่ยวข้องเข้าร่วมงานอย่างคับคั่ง อาทิ นายรณรงค์ พูลพิพัฒน์ เลขาธิการคณะกรรมการคุ้มครองผู้บริโภค นายชัชวาลย์ เบญจสิริวงศ์ ผู้ว่าราชการจังหวัดร้อยเอ็ด นายแพทย์สุทัศน์ โชตนะพันธ์ รองอธิบดีกรมควบคุมโรค ศาสตราจารย์นายแพทย์ประกิต วาทีสาธกกิจ ประธานมูลนิธิรณรงค์เพื่อการไม่สูบบุหรี่ นายพรพิทักษ์ แม้นศิริ ผู้อำนวยการสำนักงานประชาสัมพันธ์ที่ 1 และนายแพทย์ชยนันท์ สิทธิบุศย์ ผู้อำนวยการกองงานคณะกรรมการควบคุมผลิตภัณฑ์ยาสูบ รวมถึงข้าราชการ เจ้าหน้าที่จากกรมควบคุมโรค กรมประชาสัมพันธ์ และแกนนำเยาวชน Gen Z จาก 20 จังหวัดภาคตะวันออกเฉียงเหนือ รวมทั้งทางออนไลน์จากทั่วประเทศ
นางสาวจิราพร กล่าวว่า รัฐบาลภายใต้การกำกับดูแลของ นางสาวแพทองธาร ชินวัตร นายกรัฐมนตรี  ให้ความสำคัญอย่างยิ่งกับการแก้ไขปัญหาการแพร่ระบาดของบุหรี่ไฟฟ้า โดยเฉพาะในกลุ่มเยาวชน นักเรียน และนักศึกษา ซึ่งส่งผลกระทบต่อสุขภาพและถือเป็นวาระเร่งด่วน รัฐบาลมีความคาดหวังว่า แกนนำเยาวชน Gen Z จะเป็นพลังสำคัญในการเผยแพร่ความรู้และความเข้าใจที่ถูกต้องเกี่ยวกับพิษภัยของบุหรี่ไฟฟ้าไปยังเพื่อนในสถานศึกษา เพื่อสร้างภูมิคุ้มกันและป้องกันเยาวชนรุ่นใหม่ให้เติบโตอย่างมีสุขภาวะที่ดี อันจะเป็นกำลังสำคัญในการพัฒนาประเทศชาติต่อไป พร้อมยืนยันว่ารัฐบาลจะร่วมต่อสู้กับเยาวชน Gen Z ในการปราบปรามบุหรี่ไฟฟ้าให้หมดไปจากประเทศไทย เนื่องจากนิโคตินในบุหรี่ไฟฟ้าเป็นสารเสพติดที่อันตรายถึงชีวิต
ด้าน นายแพทย์สุทัศน์ โชตนะพันธ์ รองอธิบดีกรมควบคุมโรค กล่าวเสริมว่า บุหรี่ไฟฟ้าเป็นสิ่งผิดกฎหมาย และขอความร่วมมือประชาชนหากพบเห็นการกระทำผิดเกี่ยวกับการผลิต นำเข้า หรือจำหน่ายบุหรี่ไฟฟ้า สามารถแจ้งเบาะแสได้ตลอด 24 ชั่วโมง ผ่านแอปพลิเคชัน "ทางรัฐ”
ภายในงานประกอบด้วยการ KICK OFF รวมพลังเยาวชน Gen Z ไม่สูบบุหรี่ บุหรี่ไฟฟ้า การเสวนากับแกนนำเด็กและเยาวชน Gen Z ไม่สูบบุหรี่ไฟฟ้า ทางออนไลน์ ฟังเสียงสะท้อนจากเยาวชนขอบคุณรัฐบาลสำหรับการปราบปรามการแพร่ระบาดของบุหรี่ไฟฟ้า การแสดงของ Gen Z Star idol ภาคตะวันออกเฉียงเหนือ และการมอบเกียรติบัตรแก่แกนนำเด็กและเยาวชน Gen Z ไม่สูบบุหรี่ไฟฟ้า ทั้ง 20 จังหวัดภาคตะวันออกเฉียงเหนือ

ที่มา : https://www.thaigov.go.th/news/contents/details/95771