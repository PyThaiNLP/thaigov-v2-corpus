รัฐบาลไทย-ข่าวทำเนียบรัฐบาล-​“พิพัฒน์” สั่งลุย! ตรวจแรงงานต่างชาติผิดกฎหมาย ย้ำไม่ยอมให้แย่งงานคนไทย


วันเสาร์ที่ 26 เมษายน 2568
26/04/2568
พิมพ์
​“พิพัฒน์” สั่งลุย! ตรวจแรงงานต่างชาติผิดกฎหมาย ย้ำไม่ยอมให้แย่งงานคนไทย
25 เมษายน 2568 นายพิพัฒน์ รัชกิจประการ รัฐมนตรีว่าการกระทรวงแรงงาน เปิดเผยถึงความคืบหน้าการป้องกันและปราบปรามแรงงานต่างชาติผิดกฎหมาย
ว่ากระทรวงแรงงานให้ความสำคัญสูงสุดต่อการคุ้มครองโอกาสการมีงานทำของแรงงานไทย พร้อมเดินหน้าปราบปรามแรงงานข้ามชาติที่ทำงานโดยผิดกฎหมายอย่างจริงจัง
“ผมได้สั่งการให้อธิบดีกรมการจัดหางานส่งชุดปฏิบัติการลงพื้นที่ตรวจสอบอย่างต่อเนื่อง โดยมีเป้าหมายสำคัญเพื่อไม่ให้แรงงานต่างชาติเข้ามาแย่งงานคนไทย และสร้างมาตรฐานการจ้างงานที่เป็นธรรม” นายพิพัฒน์ กล่าว
ล่าสุด กระทรวงแรงงาน โดยกรมการจัดหางาน ได้ส่งเจ้าหน้าที่ลงพื้นที่ตรวจสอบแรงงานต่างชาติ 2 จุดสำคัญในกรุงเทพมหานคร ได้แก่ ตลาดจตุจักร และย่านห้วยขวาง ซึ่งจุดที่ 1: ตลาดนัดจตุจักร ตรวจสอบแรงงานต่างชาติ 25 คน พบผู้กระทำผิด 3 ราย เป็นการทำงานโดยไม่มีใบอนุญาตทำงานและอยู่ในราชอาณาจักรโดยไม่ได้รับอนุญาต 2 ราย และทำงานนอกเหนือจากสิทธิ 1 ราย พร้อมดำเนินคดีกับนายจ้างที่กระทำผิดอีก 2 ราย
จุดที่ 2: ร้านอาหารย่านห้วยขวาง ตรวจสอบสถานประกอบการ 12 แห่ง พบแรงงานต่างชาติ 60 คน ทุกคน  มีเอกสารถูกต้อง อย่างไรก็ตาม กระทรวงแรงงานจะดำเนินการขยายผลและสุ่มตรวจอย่างเข้มงวดต่อเนื่อง เพื่อป้องกันธุรกิจนอมินี และแรงงานผิดกฎหมายแฝงตัว
นายพิพัฒน์ ย้ำว่า รัฐบาลและกระทรวงแรงงานจะไม่ปล่อยให้ปัญหาแรงงานผิดกฎหมายบ่อนทำลายโครงสร้างเศรษฐกิจ และขอความร่วมมือจากนายจ้างและสถานประกอบการ ให้ปฏิบัติตามกฎหมายแรงงานอย่างเคร่งครัด หากพบผู้ฝ่าฝืน จะถูกดำเนินคดีตามกฎหมายอย่างเด็ดขาด
ด้านนายสมชาย มรกตศรีวรรณ อธิบดีกรมการจัดหางาน เปิดเผยว่า คนต่างด้าวที่ทำงานโดยไม่มีใบอนุญาตหรือทำงานผิดประเภท จะถูกปรับสูงสุดถึง 50,000 บาท และห้ามทำงานในไทยเป็นเวลา 2 ปี ขณะที่นายจ้างที่จ้างแรงงานผิดกฎหมายจะถูกปรับสูงสุดถึง 200,000 บาทต่อราย และห้ามจ้างแรงงานต่างด้าวเป็นเวลา 3 ปี
โดยประชาชนสามารถแจ้งเบาะแสหรือร้องทุกข์ได้ที่ กรมการจัดหางาน โทร. 1506 กด 2 หรือ สายด่วน 1694 และสำนักงานจัดหางานจังหวัด และสำนักงานจัดหางานกรุงเทพฯ พื้นที่ 1–10
โดยขอย้ำว่า “แรงงานต่างชาติต้องอยู่ในระบบ คนไทยต้องไม่ถูกแย่งงาน”

ที่มา : https://www.thaigov.go.th/news/contents/details/95761