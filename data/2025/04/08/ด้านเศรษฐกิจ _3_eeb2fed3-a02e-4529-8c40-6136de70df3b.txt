รัฐบาลไทย-ข่าวทำเนียบรัฐบาล-กรมทางหลวงชนบท ชวนใช้ถนนสายรอง เลี่ยงถนนสายหลัก บรรเทาปริมาณการจราจร พร้อมอำนวยความสะดวก ปลอดภัยตลอดช่วงเทศกาลสงกรานต์ 2568 


วันอังคารที่ 8 เมษายน 2568
กรมทางหลวงชนบท ชวนใช้ถนนสายรอง เลี่ยงถนนสายหลัก บรรเทาปริมาณการจราจร พร้อมอำนวยความสะดวก ปลอดภัยตลอดช่วงเทศกาลสงกรานต์ 2568
....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า ตามที่ นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม ได้มอบหมายกรมทางหลวงชนบท (ทช.) จัดแผนอำนวยความสะดวก และปลอดภัยในการเดินทางช่วงเทศกาลสงกรานต์ 2568 ทช. จึงแนะนำเส้นทางเลี่ยงให้กับประชาชน 5 เส้นทาง เพื่อให้ประชาชนสามารถใช้วางแผนก่อนการเดินทาง ดังนี้
เส้นทางเลี่ยงไปยังภาคใต้
- ต้นทาง กลุ่มเขตกรุงเทพกลางและใต้ อาทิ เขตพระนคร พญาไท ดินแดง บางรัก สาทร คลองเตย เริ่มจาก (จุดที่ 1) ข้ามสะพานสมเด็จพระเจ้าตากสินมหาราช มุ่งหน้าสู่ถนนสาย กท.1001 (ถนนกัลปพฤกษ์) เพื่อเดินทางต่อไปยังถนนกาญจนาภิเษก (จุดที่ 2) ต่อไป
- ต้นทาง กลุ่มเขตกรุงเทพเหนือ อาทิ จตุจักร บางเขน ดอนเมือง เริ่มจากแยกเกษตร (จุดที่ 4) เลี้ยวซ้ายแยกแคราย ข้ามสะพานพระราม 5 เลี้ยวซ้าย (จุดที่ 3) เข้าสู่ถนนสาย นบ.3021 (ถนนราชพฤกษ์) เพื่อเดินทางต่อไปยังถนนกาญจนาภิเษกต่อไป
เส้นทางเลี่ยงไปยังภาคเหนือ และภาคตะวันออกเฉียงเหนือ
- ต้นทาง กลุ่มเขตกรุงเทพกลางและใต้ เริ่มจาก (จุดที่ 1) ข้ามสะพานสมเด็จพระเจ้าตากสินมหาราช จากนั้นเลี้ยวขวาเข้าสู่ถนนสาย นบ.3021 (ถนนราชพฤกษ์) เดินทางต่อบนสายทางเพื่อมุ่งหน้าสู่ ทล.346 (จุดที่ 7) ต่อไป
- ต้นทาง กลุ่มเขตกรุงเทพเหนือ เริ่มจากวงเวียนบางเขน (จุดที่ 5) ใช้ ทล.304 ถนนแจ้งวัฒนะ จากนั้นเดินทางต่อจนถึงสะพานพระราม 4 ข้ามสะพานพระราม 4 แล้วใช้ถนนสาย นบ.3030 (ถนนชัยพฤกษ์) จากนั้นเลี้ยวขวาแยกวงแหวนราชพฤกษ์ - ชัยพฤกษ์ (จุดที่ 6) เพื่อใช้ถนนสาย นบ.3021 (ถนนราชพฤกษ์) มุ่งหน้าสู่ ทล.346 (จุดที่ 7) ต่อไป
เส้นทางเลี่ยงการจราจรกรุงเทพฯ
- เส้นทางเลี่ยงจากเขตหนองจอก (กรุงเทพฯ ฝั่งตะวันออก) สู่ ทล.1 อำเภอหนองแค จังหวัดสระบุรี เริ่มจากสี่แยกเขตหนองจอก (จุดที่ 2) เลี้ยวขวาไปจนถึงถนนสาย ปท.3035 ขับต่อไปอีก 25.4 กิโลเมตร (ตัดกับ ทล.305) (จุดที่ 3) เพื่อเดินทางต่อไปยังถนนสาย ปท.3026 อีก 33 กิโลเมตร จะไปถึง ทล.1 (ถนนพหลโยธิน)      อำเภอหนองแค จังหวัดสระบุรี (จุดที่ 4)
เส้นทางเลี่ยงการจราจรตัวเมืองนครสวรรค์
- เส้นทางเลี่ยงตัวเมือง จังหวัดนครสวรรค์ ใช้เส้นทางเลี่ยงฝั่งตะวันตก แยกออกไปตาม ทล.333 ผ่านอำเภอเมือง จังหวัดอุทัยธานี (จุดที่ 2) ต่อเนื่องไปยัง ทล.3221 ผ่านอำเภอทัพทัน (จุดที่ 3) ทล.3013 (จุดที่ 4) ผ่านอำเภอสว่างอารมณ์ อำเภอลาดยาว (จุดที่ 4) ก่อนเข้าสู่ถนนสาย นว.1001 เพื่อเชื่อมต่อไปยัง ทล.1 (จุดที่ 5) ก่อนเดินทางสู่จังหวัดกำแพงเพชรต่อไป
เส้นทางเลี่ยงการจราจรจังหวัดนครราชสีมา
- เส้นทางเลี่ยง ทล.2 (ถนนมิตรภาพ) เริ่มจาก (จุดที่ 1) ทล.2 กม. ที่ 102+135 เลี้ยวซ้ายเข้าสู่  ทล.201 (จุดที่ 2) เดินทางต่อเป็นระยะทาง 41 กิโลเมตร จนถึง กม. ที่ 41+000 เลี้ยวขวาเข้าสู่ ทล.2148 (จุดที่ 3) เดินทางต่อไป 3.4 กิโลเมตร จนถึง กม. ที่ 3+400 เลี้ยวซ้ายเข้าสู่ถนนสาย นม.4008 (จุดที่ 4) เดินทางต่อไป 23.1 กิโลเมตร จะบรรจบกับ ทล.2369 (จุดที่ 5) เดินทางต่ออีก 30.8 กิโลเมตร จนถึง กม. ที่ 30+800 (จุดที่ 6)      เข้าสู่ ทล.2246 เดินทางต่อไป 65.5 กิโลเมตร จะบรรจบกับ ทล.2 กม. ที่ 257+65 แล้วเลี้ยวซ้าย (จุดที่ 7) เพื่อเดินทางมุ่งสู่จังหวัดขอนแก่น
เส้นทางเลี่ยงการจราจรจังหวัดสมุทรสงคราม - จังหวัดเพชรบุรี
- เส้นทางเลี่ยง ทล.4 (ถนนเพชรเกษม) เริ่มจาก ทล.35 กม.ที่ 73+070 (จุดที่ 1) เลี้ยวซ้ายเข้าสู่ถนนสาย สส.2021 เดินทางเลียบชายฝั่งทะเลด้านตะวันตกของอ่าวไทย ตามเส้นทางไทยแลนด์ริเวียร่า (Thailand Riviera) ระยะทาง 76 กิโลเมตร เพื่อเข้าสู่ ทล.4 กม. ที่ 169+070 มุ่งสู่อำเภอชะอำ จังหวัดเพชรบุรี (จุดที่ 2) ต่อไป
ทั้งนี้ ขอให้ประชาชนศึกษาเส้นทางและวางแผนก่อนออกเดินทาง ใช้รถใช้ถนนอย่างระมัดระวัง เพื่อความปลอดภัยในการเดินทาง สามารถศึกษาเส้นทางเลี่ยงสายอื่นเพิ่มเติมได้ทาง Facebook กรมทางหลวงชนบท กระทรวงคมนาคม และเว็บไซต์ https://drr.go.th/ สำหรับประชาชนที่ต้องการความช่วยเหลือหรือสอบถามข้อมูลเพิ่มเติมได้ที่เจ้าหน้าที่แขวงทางหลวงชนบทในพื้นที่ หรือสายด่วน ทช. โทร. 1146

ที่มา : https://www.thaigov.go.th/news/contents/details/95196