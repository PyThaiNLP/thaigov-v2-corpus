รัฐบาลไทย-ข่าวทำเนียบรัฐบาล-“สุดาวรรณ” ยินดี ครม.ไฟเขียว ชง “วัดอรุณฯ” ขึ้นบัญชีเบื้องต้นมรดกโลก เดินหน้าเสนอเอกสารต่อศูนย์มรดกโลก ภายใน เม.ย.นี้ 


วันอังคารที่ 8 เมษายน 2568
“สุดาวรรณ” ยินดี ครม.ไฟเขียว ชง “วัดอรุณฯ” ขึ้นบัญชีเบื้องต้นมรดกโลก เดินหน้าเสนอเอกสารต่อศูนย์มรดกโลก ภายใน เม.ย.นี้
“สุดาวรรณ” ยินดี ครม.ไฟเขียว ชง “วัดอรุณฯ” ขึ้นบัญชีเบื้องต้นมรดกโลก เดินหน้าเสนอเอกสารต่อศูนย์มรดกโลก ภายใน เม.ย.นี้
“สุดาวรรณ” ยินดี ครม.ไฟเขียว ชง “วัดอรุณฯ” ขึ้นบัญชีเบื้องต้นมรดกโลก เดินหน้าเสนอเอกสารต่อศูนย์มรดกโลก ภายใน เม.ย.นี้
วันที่ 8 เมษายน 2568  นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม กล่าวภายหลังร่วมการประชุมคณะรัฐมนตรี (ครม.) กล่าวว่า ตามที่ประชุม ครม. ได้มีมติเห็นชอบให้ส่งเอกสารขอบรรจุรายชื่อ “แหล่งพระปรางค์วัดอรุณราชวราราม อัตลักษณ์แห่งกรุงรัตนโกสินทร์” ในบัญชีชั่วคราวของมรดกโลก (Tentative List) ซึ่งเป็นตัวแทนของสถาปัตยกรรมในพุทธศาสนาประเภทพระปรางค์ที่มีความโดดเด่นที่สุด เป็นอัตลักษณ์หนึ่งเดียวของประเทศไทยและภูมิภาคเอเชีย คุณสมบัติที่เลือกนำเสนอตรงตามเกณฑ์มรดกโลกข้อที่ 1 และข้อที่ 2 คือ เป็นผลงานสถาปัตยกรรมและศิลปกรรมชิ้นเอกแห่งกรุงรัตนโกสินทร์ที่ได้รับอิทธิพลมาจากพระปรางค์ในศิลปะอยุธยาและพัฒนามาเป็นลักษณะเฉพาะของพระปรางค์ที่มีเพียงหนึ่งเดียวในสมัยรัตนโกสินทร์
“ขั้นตอนต่อจากนี้จะมีการส่งเอกสารขอบรรจุรายชื่อในบัญชีชั่วคราวในนามของประเทศไทยไปยังศูนย์มรดกโลก ณ กรุงปารีส สาธารณรัฐฝรั่งเศส ภายในเดือนเมษายนนี้ เพื่อนำเสนอเข้าสู่วาระการประชุมและมีการรับรองการบรรจุรายชื่อแหล่งพระปรางค์วัดอรุณฯ ในการประชุมคณะกรรมการมรดกโลก สมัยสามัญ ที่จะมีขึ้นในช่วงเดือนมิถุนายนถึงกรกฎาคมปีนี้“ รมว.วธ. กล่าว
นางสาวสุดาวรรณ กล่าวว่า ทั้งนี้ กระทรวงวัฒนธรรมได้มอบหมายกรมศิลปากรประสานและให้คำปรึกษาแนะนำวัดอรุณราชวรารามราชวรมหาวิหาร ในการเตรียมความพร้อม เมื่อมีการรับรองการบรรจุรายชื่อในบัญชีชั่วคราวของมรดกโลก โดยจะมีการศึกษาด้านโบราณคดีที่บริเวณพระปรางค์วัดอรุณฯ เพื่อตรวจสอบเทคนิควิธีการก่อสร้างพระปรางค์และความมั่นคงแข็งแรงของพระปรางค์ ควบคุมดูแลการอนุรักษ์โบราณสถานต่าง ๆ ภายในวัดให้อยู่ในสภาพที่ดีและสงวนรักษาความเป็นของแท้ดั้งเดิมและความครบถ้วนสมบูรณ์ตามหลักการอนุรักษ์สากล ปรับปรุงสภาพภูมิทัศน์และการใช้พื้นที่ภายในวัดตามผังแม่บทวัดอรุณฯ และแผนบริหารจัดการพื้นที่ภายในวัดอรุณฯ
รมว.วธ. กล่าวว่า นอกจากนี้ จะมุ่งเน้นให้มีการเก็บข้อมูลการศึกษาตามกระบวนการมีส่วนร่วมของประชาชนทุกภาคส่วนในการนำเสนอพระปรางค์วัดอรุณฯ เป็นมรดกโลก ซึ่งข้อมูลเหล่านี้จะนำมาใช้ประกอบการจัดทำเอกสารขอขึ้นทะเบียนมรดกโลก (Nomination Dossier) ขั้นตอนการดำเนินงานหลังจากที่ได้รับการบรรจุรายชื่อในบัญชีเบื้องต้นครบ 1 ปี วัดอรุณราชวรารามฯ จะต้องส่งเอกสารขอรับการประเมินขั้นต้น (Preliminary Assessment) ไปยังศูนย์มรดกโลก ภายในวันที่ 15 กันยายน 2569 หรือของทุกปี ซึ่งศูนย์มรดกโลกจะแจ้งผลการประเมินเบื้องต้นให้ทราบในวันที่ 1 ตุลาคมของปีถัดไป เพื่อใช้เป็นเอกสารประกอบในการนำเสนอเอกสารขอขึ้นทะเบียนมรดกโลกฉบับสมบูรณ์ (Nomination Dossier) ซึ่งต้องส่งถึงศูนย์มรดกโลกภายใน 5 ปี หลังจากได้รับผลการประเมินขั้นต้น กระทรวงวัฒนธรรมจึงได้เร่งให้มีการเตรียมความพร้อมของวัดอรุณราชวรารามฯ ในการนำเสนอและตรวจประเมินแหล่งเพื่อขอประกาศขึ้นทะเบียนมรดกโลกตามลำดับ
“อย่างไรก็ตาม จากเหตุการณ์แผ่นดินไหวเมื่อวันที่ 28 มีนาคมที่ผ่านมาได้มอบหมายให้กรมศิลปากรส่งผู้เชี่ยวชาญด้านโบราณสถานและวิศวกรรมโครงสร้างสำรวจองค์พระปรางค์วัดอรุณฯ อย่างละเอียด” รัฐมนตรีว่าการ วธ. กล่าว

ที่มา : https://www.thaigov.go.th/news/contents/details/95213