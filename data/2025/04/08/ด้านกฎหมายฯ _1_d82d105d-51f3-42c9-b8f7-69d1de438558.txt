รัฐบาลไทย-ข่าวทำเนียบรัฐบาล-ปลัดกระทรวงยุติธรรม นำคณะกรรมการสถาบันอนุญาโตตุลาการเยือนสาธารณรัฐสังคมนิยมเวียดนาม ในการเสริมสร้างความร่วมมือระหว่างประเทศด้านกฎหมาย เสริมศักยภาพในการบริหารจัดการข้อพิพาททางการค้า


วันจันทร์ที่ 7 เมษายน 2568
ปลัดกระทรวงยุติธรรม นำคณะกรรมการสถาบันอนุญาโตตุลาการเยือนสาธารณรัฐสังคมนิยมเวียดนาม ในการเสริมสร้างความร่วมมือระหว่างประเทศด้านกฎหมาย เสริมศักยภาพในการบริหารจัดการข้อพิพาททางการค้า
ปลัดกระทรวงยุติธรรม นำคณะกรรมการสถาบันอนุญาโตตุลาการเยือนสาธารณรัฐสังคมนิยมเวียดนาม ในการเสริมสร้างความร่วมมือระหว่างประเทศด้านกฎหมาย เสริมศักยภาพในการบริหารจัดการข้อพิพาททางการค้า เพื่อพัฒนาระบบอนุญาโตตุลาการของประเทศไทยในเวทีระหว่างประเทศ
ในระหว่างวันที่ 3-6 เมษายน 2568 นางพงษ์สวาท นีละโยธิน ปลัดกระทรวงยุติธรรม ในฐานะประธานกรรมการสถาบันอนุญาโตตุลาการ นำคณะกรรมการสถาบันอนุญาโตตุลาการแลกเปลี่ยนความรู้และประสบการณ์เกี่ยวกับระบบอนุญาโตตุลาการ และการพัฒนาระบบการดำเนินคดีอนุญาโตตุลาการ ณ สาธารณรัฐสังคมนิยมเวียดนาม โดยมี นายวัลลภ นาคบัว รองปลัดกระทรวงยุติธรรม และนายสุริยพงศ์ ทับทิมแท้ ผู้อำนวยการสถาบันอนุญาโตตุลาการ พร้อมด้วยคณะกรรมการสถาบันฯ และผู้ทรงคุณวุฒิ โดยการศึกษาดูงานครั้งนี้เป็นส่วนหนึ่งของการเสริมสร้างความร่วมมือระหว่างหน่วยงานในด้านการบริหารจัดการคดีอนุญาโตตุลาการ แนวทางพัฒนากฎหมาย กฎระเบียบ และการเสริมศักยภาพบุคลากรในการระงับข้อพิพาททางเลือกให้กระบวนการอนุญาโตตุลาการในประเทศไทยมีความนิยมและประสิทธิภาพมากยิ่งขึ้น
โอกาสนี้ ปลัดกระทรวงยุติธรรม กล่าวว่า "การเดินทางศึกษาดูงานที่สาธารณรัฐสังคมนิยมเวียดนามครั้งนี้ถือเป็นโอกาสสำคัญในการเรียนรู้วิธีการและแนวทางในการพัฒนาระบบอนุญาโตตุลาการ เพื่อให้สามารถนำมาปรับใช้ในประเทศไทยได้ โดยเฉพาะการนำเทคโนโลยีมาใช้ในการดำเนินการกระบวนการอนุญาโตตุลาการให้มีความทันสมัย และตอบโจทย์การแก้ไขข้อพิพาทในระดับสากล โดยคณะกรรมการจากสถาบันอนุญาโตตุลาการได้พบปะกับผู้เชี่ยวชาญในด้านกฎหมาย การค้าระหว่างประเทศ เพื่อเสริมสร้างความร่วมมือในระดับภูมิภาคและนำประสบการณ์กลับมาพัฒนาการให้บริการอนุญาโตตุลาการในประเทศไทยให้ดียิ่งขึ้นต่อไป"
การเดินทางเยือนสาธารณรัฐสังคมนิยมเวียดนามในครั้งนี้ คณะกรรมการสถาบันฯ ได้รับเกียรติต้อนรับโดยหัวหน้าคณะศูนย์อนุญาโตตุลาการระหว่างประเทศเวียดนาม Vietnam International Arbitration Center หรือ VIAC Associate Professor Dr. Pham Duy Nghia (ดร. ฟาม ดุย เหงีย) สมาชิกสภาศูนย์อนุญาโตตุลาการระหว่างสาธารณรัฐสังคมนิยมเวียดนาม (VIAC) ประธานสภาวิทยาศาสตร์ของ VIAC และผู้อำนวยการสถาบันวิจัยและฝึกอบรมอนุญาโตตุลาการระหว่างสาธารณรัฐสังคมนิยมเวียดนาม (VIART) โดยในโอกาสนี้ได้หารือเกี่ยวกับประสบการณ์ในการพัฒนากระบวนการอนุญาโตตุลาการ จำนวนคดี กรอบกฎระเบียบที่เกี่ยวข้องในการจัดการคดี และความร่วมมือระหว่าง VIAC และสถาบันอนุญาโตตุลาการต่อไป
นอกจากนี้ คณะกรรมการสถาบันฯ ได้รับฟังการบรรยายจาก Permanent Court of Arbitration (PCA) โดย Mr. Neil Nucup (นายนีล นูคัพ) ที่ปรึกษากฎหมายของ PCA สาธารณรัฐสังคมนิยมเวียดนาม ในประเด็นความร่วมมือระหว่าง PCA กับประเทศไทย ประเภทข้อพิพาทระหว่างรัฐ และข้อพิพาทระหว่างนักลงทุนต่างชาติกับรัฐ หน้าที่ PCA ในการแต่งตั้งอนุญาโตตุลาการในคดี รวมถึงบทบาทของ PCA ในภูมิภาค โดยมีการอธิบายถึงแนวทางการจัดการคดีอนุญาโตตุลาการระหว่างประเทศ จากนั้น ได้เดินทางไปยังสถานกงสุลใหญ่ ณ นครโฮจิมินห์ เพื่อรับฟังบรรยายหัวข้อ "แนวโน้มเศรษฐกิจและการค้าการลงทุนไทย - เวียดนาม" โดย นางสาววีรกา มุทิตาภรณ์ กงสุลใหญ่ ณ นครโฮจิมินห์ ในประเด็นสำคัญเรื่องสถานะทางการค้าการลงทุนไทยในสาธารณรัฐสังคมนิยมเวียดนาม ความร่วมมือระหว่างไทยและสาธารณรัฐสังคมนิยมเวียดนาม รวมถึงปัญหาอุปสรรคด้านกฎหมายของนักลงทุนชาวไทยในสาธารณรัฐสังคมนิยมเวียดนาม
ในเวลาต่อมาคณะกรรมการสถาบันฯ ได้เยือนสำนักงานกฎหมายนิชิมูระ แอนด์ อาซาฮี Nishimura & Asahi โดย Mr. Vu Le Bang (นายวู เล บัง) ผู้จัดการหุ้นส่วนของบริษัทที่สาธารณรัฐสังคมนิยมเวียดนาม ได้ต้อนรับและบรรยายในส่วนกรอบกฎหมายอนุญาโตตุลาการ ปัญหาอุปสรรคในการดำเนินคดีสำหรับนักธุรกิจคนต่างชาติในสาธารณรัฐสังคมนิยมเวียดนาม รวมถึงแนวทางการดำเนินการในการขอบังคับหรือเพิกถอนคำชี้ขาด อีกทั้งได้มีการแลกเปลี่ยนความเห็นระหว่างการปฏิบัติด้านอนุญาโตตุลาการของทั้งสองประเทศเพื่อประโยชน์ในการยกระดับของระบบในการรองรับคดีอนุญาโตตุลาการตามแนวโน้มของภูมิภาคเอเชีย
รวมทั้งได้เยือน Amata City Bien Hoa ซึ่งเป็นเขตอุตสาหกรรมนิคมแห่งแรกในสาธารณรัฐสังคมนิยมเวียดนามที่ประสบความสำเร็จมากที่สุดในช่วงเวลา 30 ปี ที่ผ่านมา ในการนี้ นายสุรกิจ เกียรติธนากร รองประธานการประสานงานโครงการระดับประเทศ ให้เกียรติต้อนรับและบรรยายถึงการลงทุนในสาธารณรัฐสังคมนิยมเวียดนาม การเติบโตของกลุ่มอุตสาหกรรม เช่น เซมิคอนดักเตอร์ อิเล็กทรอนิกส์ และเทคโนโลยีสีเขียว และการใช้อนุญาโตตุลาการในสัญญากับนิคมอุตสาหกรรมอมตะ และยังได้หารือถึงแนวทางการร่วมมือสนับสนุนการใช้อนุญาโตตุลาการในประเทศไทยแทนประเทศอื่น ๆ

ที่มา : https://www.thaigov.go.th/news/contents/details/95184