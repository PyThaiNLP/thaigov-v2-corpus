รัฐบาลไทย-ข่าวทำเนียบรัฐบาล-นายกฯ ชี้แจง เอนเตอร์เทนเมนต์คอมเพล็กซ์ ไม่ใช่กาสิโน ย้ำประโยชน์เพื่อสร้างอาชีพ และนำเม็ดเงินเข้าประเทศ


วันอังคารที่ 8 เมษายน 2568
08/04/2568
พิมพ์
นายกฯ ชี้แจง เอนเตอร์เทนเมนต์คอมเพล็กซ์ ไม่ใช่กาสิโน ย้ำประโยชน์เพื่อสร้างอาชีพ และนำเม็ดเงินเข้าประเทศ
นายกฯ ชี้แจง เอนเตอร์เทนเมนต์คอมเพล็กซ์ ไม่ใช่กาสิโน ย้ำประโยชน์เพื่อสร้างอาชีพ และนำเม็ดเงินเข้าประเทศ
วันนี้ (8 เมษายน 2568) เวลา 12.50 น. ณ บริเวณโถงกลาง ตึกบัญชาการ 1 ทำเนียบรัฐบาล นางสาวแพทองธาร ชินวัตร นายกรัฐมนตรี ให้สัมภาษณ์ภายหลังการประชุมคณะรัฐมนตรี (ครม.) ถึงการประชุมร่วมหัวหน้าพรรคร่วมรัฐบาลในการพิจารณาร่างพระราชบัญญัติเอนเตอร์เทนเมนท์คอมเพล็กซ์ว่า ในเรื่องของ ร่างพระราชบัญญัติฯ นั้น จะต้องดูว่าทางฝั่งสภาจะมีการพิจารณาหรือดำเนินการอย่างไร ทั้งนี้ จากการพูดคุยกับพรรคร่วมฯ ได้พิจารณาร่วมกันว่าจะต้องมีการดำเนินการในเรื่องที่เร่งด่วนก่อน แต่ยืนยันว่าเรื่องร่างพระราชบัญญัติเอนเตอร์เทนเมนท์คอมเพล็กซ์ ไม่ใช่การถอนหรือดึงกลับมา โดยระหว่างนี้ สามารถรับฟังความคิดเห็นได้เรื่อย ๆ สำหรับเรื่องที่เกิดขึ้นนั้น พรรคร่วมรัฐบาลเห็นว่า ควรจัดลำดับความสำคัญของเรื่อง ซึ่งที่จริงก็ได้จัดลำดับตามขั้นตอน ว่าเรื่องไหนเป็นเรื่องไหน แต่บางเรื่องก็ไม่อาจทราบได้ว่าจะเกิดขึ้น เช่น แผ่นดินไหว
นายกรัฐมนตรี กล่าวต่อว่า ระหว่างรอจะมีการรับฟังความคิดเห็น และจะต้องมีการชี้แจงทำความเข้าใจให้ชัดเจนมากขึ้น โดยเรื่องของเอนเตอร์เทนเมนต์คอมเพล็กซ์ที่ผ่านมานั้น มีภาพและถูกมองว่าเป็นกาสิโน
ซึ่งไม่ใช่ความตั้งใจของหลักของรัฐบาล โดยความตั้งใจเรื่องของเอนเตอร์เทนเมนต์คอมเพล็กซ์ คือ ครอบครัวที่มีลูกเล็ก หรือทุก ๆ ก็คนสามารถไปได้ แต่กลายเป็นว่าตอนนี้ถูกไฮไลต์เป็นประเด็นเรื่องกาสิโน กลายเป็นว่า จะเป็นการรับรองให้กาสิโนทั้งประเทศถูกกฎหมายทั้งหมด ไม่ใช่และไม่ถูกต้อง ซึ่งเป้าหมายของรัฐบาลคือถ้าการมีเอนเตอร์เทนเมนท์คอมเพล็กซ์ที่มีกาสิโนอยู่ในนั้นถูกกฎหมายอยู่แค่ในนั้นไม่ใช่ทุกที่
“เพราะฉะนั้นเรื่องดังกล่าว ต้องใช้เวลาและทำความเข้าใจให้ชัดเจนในรายละเอียด ในส่วนนี้รัฐบาลก็จะรับผิดชอบในการอธิบายและสื่อสารเรื่องดังกล่าว ให้มีความชัดเจนยิ่งขึ้นว่า เอนเตอร์เทนเมนต์คอมเพล็กซ์ คืออะไร เพราะรัฐบาลไม่ได้มีความตั้งใจทำให้สิ่งนี้เป็นกาสิโนตั้งแต่แรก ไม่อย่างงั้นพรรคร่วมคงไม่เห็นด้วยในการแถลงเป็นนโยบายรัฐบาล ขอให้มองเป็นเรื่องของการสร้างเศรษฐกิจและปากท้อง ที่จะสามารถสร้างเม็ดเงินเข้าสู่ประเทศได้” นายกฯ ระบุ

ที่มา : https://www.thaigov.go.th/news/contents/details/95220