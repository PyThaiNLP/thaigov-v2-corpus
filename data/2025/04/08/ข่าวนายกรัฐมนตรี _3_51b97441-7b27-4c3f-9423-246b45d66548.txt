รัฐบาลไทย-ข่าวทำเนียบรัฐบาล-นายกฯ นำคณะรัฐมนตรีร่วมกิจกรรมประชาสัมพันธ์ “ผ้าไทยใส่ให้สนุก” ชื่นชมความสวยงามพร้อมสนับสนุนผ้าไหมไทย เชิญชวน ปชช. สวมใส่ผ้าไทย ร่วมกิจกรรมประเพณีเทศกาลสงกรานต์


วันอังคารที่ 8 เมษายน 2568
08/04/2568
พิมพ์
นายกฯ นำคณะรัฐมนตรีร่วมกิจกรรมประชาสัมพันธ์ “ผ้าไทยใส่ให้สนุก” ชื่นชมความสวยงามพร้อมสนับสนุนผ้าไหมไทย เชิญชวน ปชช. สวมใส่ผ้าไทย ร่วมกิจกรรมประเพณีเทศกาลสงกรานต์
นายกฯ นำคณะรัฐมนตรีร่วมกิจกรรมประชาสัมพันธ์ “ผ้าไทยใส่ให้สนุก” ชื่นชมความสวยงามพร้อมสนับสนุนผ้าไหมไทย เชิญชวน ปชช. สวมใส่ผ้าไทย ร่วมกิจกรรมประเพณีเทศกาลสงกรานต์
วันนี้ (8 เมษายน 2568) เวลา 09.30 น. ณ บริเวณหน้าตึกบัญชาการ 1 ทำเนียบรัฐบาล ก่อนการประชุมคณะรัฐมนตรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นำคณะผู้บริหารเจ้าหน้าที่ เข้าพบนางสาวแพทองธาร ชินวัตร นายกรัฐมนตรี  เพื่อประชาสัมพันธ์การจัดแสดงนิทรรศการและจำหน่ายผลิตภัณฑ์ผ้าไทยที่เข้าร่วมโครงการ “ผ้าไทยใส่ให้สนุก” โดยมี นางสาวจิราพร สินธุไพร รัฐมนตรีประจำสำนักนายกรัฐมนตรี นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา นายสมศักดิ์ เทพสุทิน รัฐมนตรีว่าการกระทรวงสาธารณสุข นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง  และนางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เข้าร่วม
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรีรับฟังวัตถุประสงค์การจัดแสดงนิทรรศการและจำหน่ายผลิตภัณฑ์ผ้าไทยที่เข้าร่วมโครงการ “ผ้าไทยใส่ให้สนุก” โดยนายกรัฐมนตรีได้เดินเยี่ยมชม บูธนิทรรศการ ซึ่งได้นำเสนอการจัดแสดงผ้าไทย และผลงานผลิตภัณฑ์ผ้าไทย รวมทั้งผ้าไทยลายพระราชทาน ที่มีทั้งประเภทผ้าไหม ผ้าฝ้าย และผ้าบาติก ซึ่งเป็นผลงานของกลุ่มผู้ประกอบการที่เคยได้รับรางวัลชนะเลิศจากการประกวดผ้าลายพระราชทาน ได้แก่ กลุ่มศูนย์การเรียนรู้และออกแบบขวัญตา จังหวัดหนองบัวลำภู กลุ่มผ้าทอลายมงคลมนตราธิกาญจน์ จังหวัดกาฬสินธุ์ และกลุ่มยาริงบาติก จังหวัดปัตตานี  พร้อมกันนี้ นายกรัฐมนตรีได้สนับสนุนสินค้าร้านค้าภายในนิทรรศการฯ ได้แก่ ผ้าบาติกลายพระราชทาน ผ้าบาติกลายชาติพันธุ์ ผ้าไหมบ้านลายขอเจ้าฟ้าเทคนิคการทอขิดยกดอก และผ้าไหมลายดอกบัวเทคนิคการทอขิดยกดอก โดย นายกรัฐมนตรีได้กล่าวชื่นชมความสวยงามของลวดลายผ้าไทย
“เชิญชวนคนไทยทุกคนเลือกซื้อเลือกหาผ้าไทยมาสวมใส่เพื่อร่วมกิจกรรมประเพณีเทศกาลสงกรานต์ ประจำปี 2568 ซึ่งถือเป็นเทศกาลปีใหม่ของคนไทย  ทั้งในชุมชน หมู่บ้าน ในสำนักงาน หรือสวมใส่ทำกิจกรรมร่วมกันในครอบครัว ไปท่องเที่ยวในพื้นที่ต่าง ๆ หรือเลือกซื้อเพื่อเป็นของขวัญให้กับผู้ใหญ่และผู้ที่เคารพนับถือ ซึ่งเม็ดเงินจากการซื้อผ้าไทยจากฝีมือคนไทยก็จะทำให้เงินหมุนเวียนอยู่ในประเทศ และยังไปช่วยต่อยอด ไปช่วยเสริมกำลังใจให้กับพี่น้องผู้ประกอบการให้มีกำลังใจในการพัฒนาผลงาน ในการถักทอผ้า ย้อมสีผ้า และตัดชุดที่มีความสวยงามมีรูปแบบที่ทันสมัยเหล่านี้ เป็นต้นทุนทางวัฒนธรรม เป็น Soft Power ที่สามารถทำให้เกิดการสร้างงานสร้างอาชีพสร้างรายได้” นายจิรายุ กล่าว

ที่มา : https://www.thaigov.go.th/news/contents/details/95207