รัฐบาลไทย-ข่าวทำเนียบรัฐบาล-กรมบัญชีกลางแจงกรณีข้อมูลผู้ชนะการเสนอราคาในระบบ e-GP ไม่ครบถ้วน


วันอังคารที่ 8 เมษายน 2568
08/04/2568
พิมพ์
กรมบัญชีกลางแจงกรณีข้อมูลผู้ชนะการเสนอราคาในระบบ e-GP ไม่ครบถ้วน
ตามที่มีผู้กล่าวถึง e-GP ไม่แสดงรายชื่อกิจการร่วมค้าไอทีดี-ซีอาร์อีซี ในขั้นตอนการยื่นเอกสารประมูลการประกวดราคาอิเล็กทรอนิกส์ บนหน้าเว็บไซต์ e-GP กรณีโครงการประกวดราคาจ้างก่อสร้างของการก่อสร้างอาคารที่ทำการสำนักงานการตรวจเงินแผ่นดิน นั้น
นางแพตริเซีย มงคลวนิช อธิบดีกรมบัญชีกลาง เปิดเผยว่า ตามที่มีผู้กล่าวถึงระบบการจัดซื้อจัดจ้างภาครัฐด้วยอิเล็กทรอนิกส์ (e-GP) ไม่แสดงรายชื่อกิจการร่วมค้าไอทีดี-ซีอาร์อีซี ในขั้นตอนการยื่นเอกสารประมูลการประกวดราคาอิเล็กทรอนิกส์ (e-bidding) บนหน้าเว็บไซต์ e-GP กรณีโครงการประกวดราคาจ้างก่อสร้างของการก่อสร้างอาคารที่ทำการสำนักงานการตรวจเงินแผ่นดิน นั้น
กรมบัญชีกลางขอชี้แจงว่า ระบบ e-GP มีการแสดงข้อมูลในหน้าค้นหาประกาศเผยแพร่บนหน้าเว็บไซต์ กรณีผู้ยื่นเสนอราคาด้วยวิธีประกวดราคาอิเล็กทรอนิกส์ (e-bidding) ที่เป็นกิจการร่วมค้าและยังไม่มีเลขประจำตัวผู้เสียภาษีอากรไม่ครบถ้วน ซึ่งระบบ e-GP จะสร้างเลขอ้างอิง (Dummy) ในขั้นตอนการยื่นเอกสารและการเสนอราคา และหากกิจการร่วมค้าใดเป็นผู้ชนะการเสนอราคาและต้องจัดทำสัญญา กิจการร่วมค้าดังกล่าวต้องไปจดทะเบียนขอเลขประจำตัวผู้เสียภาษีอากรต่อกรมสรรพากร และนำเลขประจำตัวผู้เสียภาษีที่ได้รับแจ้งให้กรมบัญชีกลางเปลี่ยนจากเลขอ้างอิง (Dummy) เป็นเลขประจำตัวผู้เสียภาษีอากรที่ได้รับจากกรมสรรพากร เพื่อใช้ทำสัญญาในระบบ e-GP ซึ่งทำให้ข้อมูลที่แสดงในขั้นตอนการยื่นเอกสาร การยื่นเสนอราคาและพิจารณาผลไม่ขึ้นชื่อกิจการร่วมค้าดังกล่าวในหน้าค้นหาประกาศเผยแพร่บนหน้าเว็บไซต์ แต่จะพบในหน้าที่ประกาศการขอข้อมูลสาระสำคัญในสัญญา ซึ่งการแสดงผลที่ไม่ครบถ้วนดังกล่าว รวมไปถึงกรณีโครงการของสำนักงานตรวจเงินแผ่นดินด้วย ทั้งนี้ กรมบัญชีกลางจะทำการแก้ไขการแสดงผลหน้าเว็บไซต์ให้ครบถ้วนโดยเร็วต่อไป

ที่มา : https://www.thaigov.go.th/news/contents/details/95187