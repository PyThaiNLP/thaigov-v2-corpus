รัฐบาลไทย-ข่าวทำเนียบรัฐบาล-ซาบีดา สั่งการ กปภ.เขต 9 หารือกงศุลเมียนมา แก้ไขปัญหาน้ำปนเปื้อนในพื้นที่เชียงใหม่-เชียงราย


วันอังคารที่ 8 เมษายน 2568
08/04/2568
พิมพ์
ซาบีดา สั่งการ กปภ.เขต 9 หารือกงศุลเมียนมา แก้ไขปัญหาน้ำปนเปื้อนในพื้นที่เชียงใหม่-เชียงราย
ซาบีดา สั่งการ กปภ.เขต 9 หารือกงศุลเมียนมา แก้ไขปัญหาน้ำปนเปื้อนในพื้นที่เชียงใหม่-เชียงราย
นางสาวซาบีดา ไทยเศรษฐ์ รัฐมนตรีช่วยว่าการกระทรวงมหาดไทย ในฐานะกำกับดูแลการประปาส่วนภูมิภาค (กปภ.) ได้มอบหมายให้ นายจักรพงศ์ คำจันทร์ ผู้ว่าการ กปภ. สั่งการให้ นายพงษ์ศักดิ์ เดี่ยววิไล ผู้อำนวยการ กปภ.เขต 9 เข้าหารือกับ นายมีง จอ ลีน กงสุลใหญ่สาธารณรัฐแห่งสหภาพเมียนมา ณ ห้องประชุมสำนักงานกงสุลใหญ่สาธารณรัฐแห่งสหภาพเมียนมาประจำจังหวัดเชียงใหม่ เพื่อแก้ไขปัญหาสารเคมีปนเปื้อนจากการทำเหมืองทองคำในพื้นที่เมืองสาด และเมืองยอนประเทศเมียนมา
นายพงษ์ศักดิ์ เดี่ยววิไล ผู้อำนวยการ กปภ.เขต 9 กล่าวว่า ได้ประสานความร่วมมือในการแก้ไขปัญหาการปนเปื้อนของสารเคมีในแม่น้ำกก ซึ่งได้รับผลกระทบจากการทำเหมืองแร่ทองคำในประเทศเมียนมา
นายมีง จอ ลีน กงสุลใหญ่สาธารณรัฐแห่งสหภาพเมียนมา ได้กล่าวว่า เมียนมา ยินดีให้ความร่วมมือกับไทยในการป้องกันและแก้ไขปัญหาการปนเปื้อนของสารเคมีดังกล่าว นอกจากนี้จะประสานไปยังผู้ว่าการเมืองสาด เมืองยอน และส่วนราชการที่เกี่ยวข้องให้ดำเนินการแก้ไขปัญหาต่อไป
นายพงษ์ศักดิ์ เดี่ยววิไล ผู้อำนวยการ กปภ.เขต 9 กล่าวว่า ณ วันนี้มีความมั่นใจในคุณภาพของน้ำประปามีความสะอาดและปลอดภัย สามารถนำไปใช้ได้เป็นปกติ เนื่องด้วย กปภ.ได้เฝ้าระวังและปรับกระบวนการผลิตน้ำให้รองรับกับคุณภาพน้ำดิบที่เปลี่ยนแปลงเพื่อให้ได้น้ำประปาที่มีคุณภาพ ปลอดภัย ด้วยวิสัยทัศน์ในการทำงานเชิงรุก และการประสานความร่วมมือระหว่างประเทศอย่างมีประสิทธิภาพ ทำให้ประชาชนสามารถเชื่อมั่นได้ว่าน้ำประปาที่ใช้อยู่ในชีวิตประจำวันมีความปลอดภัย และยืนยันถึงความมุ่งมั่นของนางสาวซาบีดา ไทยเศรษฐ์ ที่จะดำเนินการเพื่อประโยชน์สูงสุดของประชาชนอย่างแท้จริง
ข้อมูล : กปภ.

ที่มา : https://www.thaigov.go.th/news/contents/details/95198