รัฐบาลไทย-ข่าวทำเนียบรัฐบาล-กรมศุลกากรมอบของกลางประเภทครุภัณฑ์ทางการแพทย์ที่คดีถึงที่สุดแล้วให้แก่กรมราชทัณฑ์


วันอังคารที่ 8 เมษายน 2568
08/04/2568
พิมพ์
กรมศุลกากรมอบของกลางประเภทครุภัณฑ์ทางการแพทย์ที่คดีถึงที่สุดแล้วให้แก่กรมราชทัณฑ์
กรมศุลกากรส่งมอบของกลางประเภทวัสดุครุภัณฑ์ทางการแพทย์ที่คดีถึงที่สุดแล้วให้แก่กรมราชทัณฑ์ ณ ห้องโถง อาคาร 2 กรมศุลกากร เมื่อวันที่ 8 เมษายน 2568
วันนี้ (8 เมษายน 2568) เวลา 14.00 น. นางนันท์ฐิตา ศิริคุปต์ ที่ปรึกษาด้านพัฒนาระบบควบคุมทางศุลกากร เป็นประธานในการส่งมอบของกลางประเภทวัสดุครุภัณฑ์ทางการแพทย์ที่คดีถึงที่สุดแล้วให้แก่กรมราชทัณฑ์ ร่วมด้วย นายยุทธนา พูลพิพัฒน์ รองอธิบดีกรมศุลกากร นายนิติ วิทยาเต็ม รองอธิบดีกรมศุลกากร นายดิเรก คชารักษ์ รองอธิบดีกรมศุลกากร นายคณิต มีปิด รองอธิบดีกรมศุลกากร และนายภาคภูมิ เลิศวัฒนารักษ์  ผู้อำนวยการกองสืบสวนและปราบปราม โดยมี พันตำรวจโท เชน กาญจนาปัจจ์ รองอธิบดีกรมราชทัณฑ์ เป็นผู้รับมอบ ณ ห้องโถง อาคาร 2 กรมศุลกากร
นางนันท์ฐิตา ศิริคุปต์ ที่ปรึกษาด้านพัฒนาระบบควบคุมทางศุลกากร เปิดเผยว่า ของกลางดังกล่าวเป็นวัสดุครุภัณฑ์ทางการแพทย์ในความผิดตามพระราชบัญญัติศุลกากร พ.ศ. 2560 และกฎหมายอื่นที่เกี่ยวข้อง และได้ดำเนินการทางด้านคดีจนถึงที่สุดแล้ว ซึ่งกรมศุลกากรได้รับการประสานงานจากกรมราชทัณฑ์เพื่อขอรับการสนับสนุนวัสดุครุภัณฑ์ทางการแพทย์ ได้แก่ เครื่องวัดความดัน จำนวน 1,000 เครื่อง เฝือกอ่อนดามขา จำนวน 200 ชิ้น เครื่องช่วยฟัง จำนวน 95 เครื่อง วีลแชร์ไฟฟ้า จำนวน 43 ชิ้น และ วีลแชร์ จำนวน 70 ชิ้น รวมจำนวน 1,408 ชิ้น มูลค่ารวม 749,220.17 บาท ทั้งนี้ กรมศุลกากรจึงมอบของกลางดังกล่าวเพื่อให้กรมราชทัณฑ์ใช้ประโยชน์ในการดูแลผู้ต้องขังป่วยและประโยชน์ในด้านอื่นๆ ต่อไป

ที่มา : https://www.thaigov.go.th/news/contents/details/95219