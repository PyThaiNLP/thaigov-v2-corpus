รัฐบาลไทย-ข่าวทำเนียบรัฐบาล-"อนุทิน" นำทีมมหาดไทย จัดแสดงผลงานและจำหน่ายผลิตภัณฑ์ผ้าไทยตามแนวพระดำริ “ผ้าไทยใส่ให้สนุก” พร้อมเชิญชวนคนไทย ร่วมกันอุดหนุนผ้าไทย เพื่อสวมใส่ หรือเป็นของขวัญในเทศกาลสงกรานต์ 2568


วันอังคารที่ 8 เมษายน 2568
08/04/2568
พิมพ์
"อนุทิน" นำทีมมหาดไทย จัดแสดงผลงานและจำหน่ายผลิตภัณฑ์ผ้าไทยตามแนวพระดำริ “ผ้าไทยใส่ให้สนุก” พร้อมเชิญชวนคนไทย ร่วมกันอุดหนุนผ้าไทย เพื่อสวมใส่ หรือเป็นของขวัญในเทศกาลสงกรานต์ 2568
"อนุทิน" นำทีมมหาดไทย จัดแสดงผลงานและจำหน่ายผลิตภัณฑ์ผ้าไทยตามแนวพระดำริ “ผ้าไทยใส่ให้สนุก” พร้อมเชิญชวนประชาชนคนไทย ร่วมกันอุดหนุนผ้าไทย เพื่อสวมใส่ หรือเป็นของขวัญให้ผู้ที่เคารพนับถือในเทศกาลสงกรานต์ ประจำปี 2568
น.ส.ไตรศุลี ไตรสรณกุล เลขานุการ รมว.มหาดไทยและโฆษกกระทรวงมหาดไทย เปิดเผยว่า วันนี้ (8 เม.ย. 68) ก่อนการประชุมคณะรัฐมนตรี (ครม.) นายอนุทิน ชาญวีรกูล รองนายกรัฐมนตรีและรมว.มหาดไทย พร้อมด้วย น.ส.ซาบีดา ไทยเศรษฐ์ รมช.มหาดไทย น.ส.ธีรรัตน์ สำเร็จวาณิชย์ รมช.มหาดไทย นำคณะผู้บริหารกรมการพัฒนาชุมชน กระทรวงมหาดไทย จัดแสดงผลงานและจำหน่ายผลิตภัณฑ์ผ้าไทยตามแนวพระดำริ “ผ้าไทยใส่ให้สนุก” เนื่องในเทศกาลสงกรานต์ ประจำปี 2568 ณ บริเวณชั้น 1 ตึกบัญชาการ 1 ทำเนียบรัฐบาล โดยได้รับเกียรติจาก น.ส.แพทองธาร ชินวัตร นายกรัฐมนตรี และคณะรัฐมนตรี อาทิ นายสมศักดิ์ เทพสุทิน รมว.สาธารณสุข น.ส.จิราพร สินธุไพร รมต.นร. นายจุลพันธ์ อมรวิวัฒน์ รมช.คลัง ตลอดจนหัวหน้าส่วนราชการ และสื่อมวลชน ร่วมเยี่ยมชมนิทรรศการ
น.ส.ไตรศุลี กล่าวว่า การจัดแสดงและจำหน่ายผ้าไทยฯ ของกระทรวงมหาดไทย ในครั้งนี้ ได้นำเสนอผลงานการน้อมนำพระดำริ "ผ้าไทยใส่ให้สนุก" ของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา สู่การพัฒนาผลิตภัณฑ์ผ้าและงานหัตถกรรมให้มีความทันสมัย สอดคล้องกับวิถีชีวิต และวัฒนธรรมของไทย อาทิ ผลงานผ้าไทย เสื้อลายผ้าขาวม้า ชุดลายผ้าขาวม้า ทั้งประเภทผ้าฝ้าย และผ้าบาติก ซึ่งเป็นผลงานของกลุ่มผู้ประกอบการที่เคยได้รับรางวัลชนะเลิศจากการประกวดผ้าลายพระราชทาน ได้แก่ กลุ่มศูนย์การเรียนรู้และออกแบบขวัญตา จังหวัดหนองบัวลำภู กลุ่มผ้าทอลายมงคลมนตราธิกาญจน์ จังหวัดกาฬสินธุ์ และกลุ่มยาริงบาติก จังหวัดปัตตานี
"นายอนุทิน มีนโยบายที่ชัดเจนในการสร้างอาชีพ สร้างรายได้ให้กับพี่น้องประชาชน การส่งเสริมการท่องเที่ยวชุมชนและเศรษฐกิจฐานราก ซึ่งนับเป็นพระกรุณาธิคุณอันหาที่คุณอันหาที่สุดมิได้ที่ สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ทรงต่อยอดผสมผสานมุมมองด้านแฟชั่นที่ร่วมสมัย โดยพระราชทานโครงการพระดำริ ผ้าไทยใส่ให้สนุก เพื่อเป็นการกระตุ้นให้ผ้าไทยเป็นที่นิยมของผู้คนในสังคม สร้างมูลค่า กระตุ้นเศรษฐกิจ สร้างรายได้ให้กับพี่น้องชาวบ้าน และทรงพัฒนาผืนผ้าขาวม้า ซึ่งเป็น Soft Power ของไทยให้มีความงดงามทันสมัย มีสีสันสวยงามสดใส โดยใช้สีธรรมชาติที่เป็นมิตรกับสิ่งแวดล้อม ซึ่งสามารถนำมาสวมใส่ได้ทุกเพศ ทุกวัย และทุกเทศกาล โดยเฉพาะอย่างยิ่งเทศกาลสงกรานต์ที่ใกล้จะถึงนี้"
น.ส.ไตรศุลี กล่าวเพิ่มเติมว่า กระทรวงมหาดไทย ขอเชิญชวนพี่น้องประชาชนและทุกภาคส่วน ร่วมกันเลือกซื้อเลือกหาผ้าไทยมาสวมใส่เพื่อร่วมกิจกรรมประเพณี ทั้งในชุมชน หมู่บ้าน ในสำนักงาน หรือสวมใส่ทำกิจกรรมร่วมกันในครอบครัว ไปท่องเที่ยวในพื้นที่ต่าง ๆ หรือเลือกซื้อเพื่อเป็นของขวัญให้กับผู้หลักผู้ใหญ่และผู้ที่เคารพนับถือ เพื่อเป็นการสืบสานวัฒนธรรมประเพณีสำคัญอันงดงามของไทย กระตุ้นเศรษฐกิจ และร่วมสนับสนุนผ้าไทยใส่ให้สนุกในทุกเทศกาล

ที่มา : https://www.thaigov.go.th/news/contents/details/95201