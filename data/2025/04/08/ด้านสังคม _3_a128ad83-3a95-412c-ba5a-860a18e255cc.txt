รัฐบาลไทย-ข่าวทำเนียบรัฐบาล-วราวุธ - พม. ติดเข็มกลัดดอกลำดวน สัญลักษณ์ วันผู้สูงอายุแห่งชาติ ให้นายกฯ-ครม.


วันอังคารที่ 8 เมษายน 2568
วราวุธ - พม. ติดเข็มกลัดดอกลำดวน สัญลักษณ์ วันผู้สูงอายุแห่งชาติ ให้นายกฯ-ครม.
วราวุธ - พม. ติดเข็มกลัดดอกลำดวน สัญลักษณ์ วันผู้สูงอายุแห่งชาติ ให้นายกฯ-ครม.
วันที่ 8 เมษายน 2568 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ตามที่มติครม. 14 ธ.ค. 2525 กำหนดให้วันที่ 13 เมษายนของทุกปี เป็น “วันผู้สูงอายุแห่งชาติ” เพื่อให้ประชาชนและสังคมไทยตระหนักถึงคุณค่า ความสำคัญ และศักดิ์ศรีของผู้สูงอายุ เนื่องจากเป็นผู้มีประสบการณ์ชีวิต สั่งสมองค์ความรู้ ภูมิปัญญาอันเป็นรากฐานสำคัญให้กับประเทศ นับเป็นบุคคลสำคัญในการสร้างคุณูปการต่อครอบครัว ชุมชน และสังคม
วันนี้ จึงได้นำคณะผู้บริหารกระทรวง พม. พร้อมด้วยคุณยายแต๋ว อุษา เสมคำ นักแสดงจากภาพยนตร์เรื่อง “หลานม่า” และคุณเปาวลี พรพิมล ศิลปินนักร้องจาก GMM Grammy มาติดเข็มกลัดดอกลำดวน ให้แก่นางสาวแพทองธาร ชินวัตร นายกรัฐมนตรี และคณะรัฐมนตรี เพื่อเป็นการแสดงออกถึงการยกย่องและเชิดชูเกียรติผู้สูงอายุซึ่งเป็นผู้ทำคุณประโยชน์แก่ชาติบ้านเมืองมาอย่างยาวนาน พร้อมทั้งรณรงค์ประชาสัมพันธ์ให้ประชาชนทุกภาคส่วน และสังคม แสดงความรัก ความเอื้ออาทร ความผูกพัน และให้ความสำคัญกับผู้สูงอายุ
สำหรับ ดอกลำดวน เป็นสัญลักษณ์ของผู้สูงอายุ เนื่องจากลำดวนเป็นพืชยืนต้น ที่มีอายุยืน แผ่กิ่งก้านสาขาให้ความร่มเย็น มีใบเขียวตลอดปี และดอกมีสีนวล กลิ่นหอม กลีบแข็งไม่ร่วงง่าย เหมือนกับผู้สูงอายุที่เป็นผู้ทรงวัยวุฒิอันคงคุณค่า คงความดีงามไว้ให้เป็นแบบอย่างที่น่าเคารพนับถือแก่ลูกหลานตลอดไป
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #วันผู้สูงอายุแห่งชาติ #ผู้สูงอายุ #ดอกลำดวน

ที่มา : https://www.thaigov.go.th/news/contents/details/95205