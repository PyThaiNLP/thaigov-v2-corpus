รัฐบาลไทย-ข่าวทำเนียบรัฐบาล-ตึก.สตง. ต้องตรวจสอบให้ชัดเจนนายกฯ ย้ำ สั่งการหาความจริงให้จบใน 90 วัน พร้อมมอบคณะวิศวกรรมศาสตร์ 4 สถาบันการศึกษา และกรมโยธาฯ  ทำโมเดลของแต่ละแห่งเพื่อการวิเคราะห์ชั้นสูง


วันอังคารที่ 8 เมษายน 2568
08/04/2568
พิมพ์
ตึก.สตง. ต้องตรวจสอบให้ชัดเจนนายกฯ ย้ำ สั่งการหาความจริงให้จบใน 90 วัน พร้อมมอบคณะวิศวกรรมศาสตร์ 4 สถาบันการศึกษา และกรมโยธาฯ  ทำโมเดลของแต่ละแห่งเพื่อการวิเคราะห์ชั้นสูง
พร้อมสั่งทบทวนกระบวนการอนุมัติอาคารทั้งภาครัฐ-เอกชน รองรับแผ่นดินไหวในอนาคต
วันนี้ (8 เมษายน 2568) เวลา 08.30 น. ณ ห้องสีเขียว ตึกไทยคู่ฟ้า ทำเนียบรัฐบาล นางสาวแพทองธาร ชินวัตร นายกรัฐมนตรี รับฟังรายงานผลการตรวจสอบอาคารสำนักงานการตรวจเงินแผ่นดิน (สตง.) ถล่ม จากนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย  โดยมี นางสาวศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม  นายพงษ์นรา เย็นยิ่ง อธิบดีกรมโยธาธิการและผังเมือง นายพิศุทธิ์ สุขุม วิศวกรใหญ่ กรมโยธาธิการและผังเมือง  นายธนิต ใจสอาด ผู้อำนวยการสำนักควบคุมและตรวจสอบอาคาร นายนิเวศน์ ล้ำเลิศลักษณชัย ผู้อำนวยการสำนักวิศวกรรมโครงสร้างและงานระบบ นายธเนศ วีระศิริ นายกสภาวิศกร ที่ปรึกษาคณะกรรมการฯ นายเอนก ศิริพานิชกร ผู้แทนวิศวกรรมสถานแห่งประเทศไทย และนาวาอากาศเอกณัชฐ์ ลิ้มสุวรรณ์ ผู้แทนสภาวิศวกร เข้าร่วม
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรีขอขอบคุณคณะกรรมการฯ ทุกท่าน  สืบเนื่องจากที่ได้กำหนดระยะดำเนินการในช่วง 7 วัน เพื่อติดตามความคืบหน้าดำเนินการตรวจสอบกรณีตึกถล่ม  ช่วงที่ผ่านมา ได้ลงพื้นที่สถานที่เกิดเหตุด้วยตนเองหลายครั้ง เพื่อให้กำลังใจเจ้าหน้าที่ และญาติของผู้ประสบภัย โดยขอเน้นย้ำว่า การสืบสวนสอบสวนต้องทำอย่างใกล้ชิด ต้องมีรายละเอียดที่ชัดเจน เพื่อให้ได้คำตอบ ไม่ใช่เพียงตอบเฉพาะในประเทศไทยเท่านั้น แต่ต้องตอบทั่วโลกได้ว่า เรื่องนี้เกิดขึ้นได้อย่างไร หากมีจุดไหนที่ต้องดำเนินการ ให้ใช้กระบวนการทางกฎหมายดำเนินการอย่างเด็ดขาด และให้รวบรวมข้อมูลให้ครบ ทุกฝ่ายต้องร่วมมือกัน รัฐบาลพร้อมจะสนับสนุนทุก ๆ หน่วยงานอย่างเต็มที่
ทั้งนี้ ภายหลังการประชุมฯ นายกรัฐมนตรีพร้อมคณะกรรมการสืบสวนข้อเท็จจริง กรณีอาคารสำนักงานตรวจเงินแผ่นดิน (แห่งใหม่) ถล่ม ได้แถลงผลการดำเนินการของคณะกรรมการ โดยยืนยันและให้ความมั่นใจกับประชาชนว่า กฎหมายของไทยที่ใช้สำหรับการก่อสร้างอาคารและตึกต่าง ๆ ในปัจจุบัน มีความเข้มงวดและครอบคลุมรองรับเหตุการณ์แผ่นดินไหว หากเกิดแผ่นดินไหวในระดับเดียวกับที่ผ่านมา จะไม่ส่งผลให้เกิดอาคารถล่ม เห็นได้จากเหตุการณ์ที่เกิดขึ้น อาคารส่วนใหญ่ไม่ได้รับความเสียหายรุนแรง มีเพียงอาคารที่ถล่มเพียงแห่งเดียว ซึ่งจำเป็นต้องตรวจสอบข้อเท็จจริงเพิ่มเติม และมีข้อสงสัยหลายประเด็นที่สำคัญมาตั้งแต่ต้น รวมถึงในกระบวนการตรวจสอบ และขณะนี้ ไซด์งานที่เกิดเหตุยังอยู่ระหว่างการเคลียร์พื้นที่ โดยได้รับรายงานจากกระทรวงมหาดไทยว่า จะต้องใช้เวลาประมาณ 1 เดือนในการดำเนินการดังกล่าว
นายกรัฐมนตรี กล่าวต่อไปว่า ในที่ประชุมคณะกรรมการฯ ได้ข้อสรุปว่า มีการมอบหมาย คณะวิศวกรรมศาสตร์จาก 4 สถาบันการศึกษา และกรมโยธาธิการและผังเมือง ต่างคนต่างจัดทำแบบจำลองเหตุการณ์ (โมเดล) จำลองสภาพจริงของอาคารสำนักงานฯ สตง. (แห่งใหม่) กับแรงสั่นสะเทือนจากแผ่นดินไหวในช่วงเวลาที่เกิดเหตุ เพื่อค้นหาสาเหตุว่าอะไรเป็นปัจจัยที่ทำให้อาคารถล่มลงมา
“รัฐบาลจะติดตามเรื่องนี้อย่างใกล้ชิด แต่ละสถาบันจะจัดทำแบบจำลอง เพื่อการวิเคราะห์ขั้นสูงโดยคาดว่าจะใช้เวลาประมาณ 90 วัน ซึ่งการดำเนินการโดย 4 สถาบันการศึกษา และกรมโยธาธิการและผังเมือง จะเปิดโอกาสให้ทุกภาคส่วนเข้ามามีส่วนร่วมในการตรวจสอบ เพื่อสร้างความร่วมมือและความโปร่งใส ทำให้ประชาชนมั่นใจว่า มีการใช้คณะวิศวกรรมศาสตร์แต่ละสถาบันในการวิเคราะห์ เพื่อจะได้ข้อสรุปที่ชัดเจนและเชื่อถือได้” นายกรัฐมนตรี กล่าว
นายกรัฐมนตรีกล่าวว่า สำหรับข้อสงสัยต่าง ๆ ที่ได้รับรายงานมา ต้องรอให้มีความชัดเจนกว่านี้ก่อน โดยเมื่อเคลียร์พื้นที่ก่อสร้างภายใน 1 เดือน จะได้ข้อมูลที่เพิ่มเติมจากพื้นที่เกิดเหตุด้วย ซึ่งจะช่วยให้การตรวจสอบมีความสมบูรณ์มากขึ้น และอีกประเด็นสำคัญจากการประชุม คือการทบทวนกระบวนการตรวจสอบอาคาร และสิ่งปลูกสร้างใหม่ทั้งหมด ทั้งในภาคเอกชนและหน่วยงานราชการ รวมถึงการพิจารณาทบทวนขั้นตอนการอนุมัติในด้านต่าง ๆ ว่ามีความปลอดภัยและเหมาะสมกับสถานการณ์ปัจจุบันหรือไม่ โดยเฉพาะในประเด็นเรื่องแผ่นดินไหว ซึ่งสิ่งที่จะดำเนินการมี 2 ส่วนสำคัญ ได้แก่  1) ทำให้กระบวนการมีความคล่องตัว และตรงประเด็นมากยิ่งขึ้น 2) เพิ่มมาตรการเพื่อป้องกันไม่ให้เกิดเหตุการณ์เช่นนี้กับอาคารในอนาคตอีก
“เรื่องนี้เป็นเรื่องใหญ่ที่ส่งผลกระทบเป็นวงกว้าง ตั้งแต่ครอบครัวผู้สูญเสีย สภาพจิตใจของพี่น้องประชาชน และความเชื่อมั่นต่อการทำงานภาครัฐ มาตรการที่ทำทุกอย่างจากนี้ต้องเด็ดขาด ตั้งแต่ผู้ออกแบบ ผู้รับเหมา ผู้ตรวจรับอาคาร บริษัทที่ผลิตวัสดุก่อสร้าง รวมถึงผู้เกี่ยวข้องทั้งหมด หากพบการกระทำผิด จะต้องดำเนินการตามกฎหมายอย่างเด็ดขาด ซึ่งการประชุมวันนี้ทางคณะกรรมการฯ ได้เข้ามารายงานการตรวจสอบ พบหลักฐานแสดงถึงข้อสงสัยหลายข้อ จะต้องใช้เวลาตรวจสอบต่อไป โดยทางคณะกรรมการฯ จะร่วมกับคณะวิศวกรรมศาสตร์จาก 4 สถาบันการศึกษาและกรมโยธาธิการและผังเมือง ทำโมเดลเพื่อตรวจสอบการถล่มของตึกอย่างชัดเจนใน 90 วัน โดยระหว่างนี้ ขอให้ทบทวนกระบวนการตรวจสอบตึกทั้งเอกชนและราชการ เพื่อสร้างความมั่นใจทั้งต่อผู้ใช้อาคารเองและความมั่นใจต่อพี่น้องประชาชน” นายกรัฐมนตรี ย้ำ

ที่มา : https://www.thaigov.go.th/news/contents/details/95204