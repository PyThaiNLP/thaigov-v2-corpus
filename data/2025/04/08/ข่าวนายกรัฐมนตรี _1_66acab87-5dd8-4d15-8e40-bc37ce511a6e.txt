รัฐบาลไทย-ข่าวทำเนียบรัฐบาล-นายกรัฐมนตรี ชวนเที่ยวงาน “สงกรานต์” ทั่วประเทศไทย หลังรัฐบาลยกระดับงานสงกรานต์สู่ World Event หมุดหมายสำคัญของนักท่องเที่ยวทั่วโลก 


วันอังคารที่ 8 เมษายน 2568
08/04/2568
พิมพ์
นายกรัฐมนตรี ชวนเที่ยวงาน “สงกรานต์” ทั่วประเทศไทย หลังรัฐบาลยกระดับงานสงกรานต์สู่ World Event หมุดหมายสำคัญของนักท่องเที่ยวทั่วโลก
นายกรัฐมนตรี ชวนเที่ยวงาน “สงกรานต์” ทั่วประเทศไทย หลังรัฐบาลยกระดับงานสงกรานต์สู่ World Event หมุดหมายสำคัญของนักท่องเที่ยวทั่วโลก พร้อมร่วมติดเข็มกลัดดอกลำดวน เนื่องในวันผู้สูงอายุแห่งชาติ 2568
วันนี้ (8 เม.ย. 68) เวลา 10.10 น. ณ บริเวณโถงกลาง ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม นำคณะผู้บริหารและเจ้าหน้าที่กระทรวงวัฒนธรรม เข้าพบนางสาวแพทองธาร ชินวัตร นายกรัฐมนตรี เพื่อจัดกิจกรรมประชาสัมพันธ์การจัดงานประเพณีสงกรานต์ ประจำปี 2568 ภายใต้แนวคิด “สงกรานต์บ้านฉัน สีสันแบบไทย สุขไกลทั่วโลก Once in a Lifetime : Experience Songkran in Thailand” ดึงวิถีประเพณีไทย อัตลักษณ์ที่โดดเด่น เสริมจุดแข็ง สร้างเสน่ห์ ให้ประเทศไทยเป็นจุดหมายปลายทางที่นักท่องเที่ยวทั่วโลกต้องการมาเยือน โดยมีนายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา นายสมศักดิ์ เทพสุทิน รัฐมนตรีว่าการกระทรวงสาธารณสุข และนางสาวจิราพร สินธุไพร รัฐมนตรีประจำสำนักนายกรัฐมนตรี เข้าร่วมด้วย
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า ในช่วงเช้าก่อนการประชุมคณะรัฐมนตรี นายกรัฐมนตรีได้เยี่ยมชมกิจกรรมรณรงค์ประชาสัมพันธ์การจัดงานประเพณีสงกรานต์ ประจำปี 2568 ภายใต้แนวคิด “สงกรานต์บ้านฉัน สีสันแบบไทย สุขไกลทั่วโลก Once in a Lifetime : Experience Songkran in Thailand” และรับชมการแสดงการเล่นของเด็กไทย พร้อมรับฟังการนำเสนอภาพรวมคุณค่าสารัตถะอันดีงามของการจัดงานประเพณีสงกรานต์ ประจำปี 2568 ได้แก่ กิจกรรมสรงน้ำพระ การสาธิตการรดน้ำ 4 ภาค และการสาธิตการทำน้ำอบและแป้งพวง
จากนั้น นายกรัฐมนตรีร่วมสรงน้ำพระ พร้อมกล่าวเชิญชวนพี่น้องประชาชนชาวไทย และนักท่องเที่ยวจากทั่วโลก มาร่วมสัมผัสเทศกาลสงกรานต์ ภายใต้ชื่องาน “เย็นทั่วหล้ามหาสงกรานต์” ที่จัดขึ้นทั่วประเทศอย่างยิ่งใหญ่ เพื่อร่วมกันสืบสานประเพณีไทย นำเสนอความงดงามของวัฒนธรรมไทยและต้อนรับนักท่องเที่ยวจากทั่วทุกมุมโลก พร้อมยกระดับประเพณีสงกรานต์สู่ World Event เป็นหมุดหมายของนักท่องเที่ยวทั่วโลก
“สำหรับงานประเพณีสงกรานต์ ประจำปี 2568 มุ่งเน้นการจัดงานภายใต้กรอบแนวทาง 4 มิติ 17 มาตรการรณรงค์ ได้แก่ มิติด้านวัฒนธรรม มิติด้านเศรษฐกิจ มิติด้านสังคม และมิติด้านสิ่งแวดล้อม เพื่อร่วมกันสืบสานประเพณีสงกรานต์ โดยเน้นเรื่องคุณค่าสาระที่ถูกต้องของวัฒนธรรม ประเพณีที่ดีงาม คำนึงถึงความเหมาะสมของแต่ละท้องถิ่นที่มีภูมิหลังของวัฒนธรรมที่แตกต่างกัน เพื่อเป็นทุนทางวัฒนธรรมในการสร้างมูลค่าเพิ่มทางเศรษฐกิจของชุมชนและของประเทศ รวมถึงการร่วมด้วยช่วยกันอนุรักษ์สิ่งแวดล้อม โดยกำหนดจัดงานในพื้นที่ 17 จังหวัด และพื้นที่ส่วนกลางกรุงเทพมหานคร” นายจิรายุ กล่าว
นอกจากนั้น นายกรัฐมนตรีร่วมติดเข็มกลัดดอกลำดวน เนื่องในวันผู้สูงอายุแห่งชาติ 2568 เพื่อแสดงออกถึงการยกย่องและเชิดชูเกียรติผู้สูงอายุซึ่งเป็นผู้ทำคุณประโยชน์แก่ชาติบ้านเมืองมาอย่างยาวนาน พร้อมทั้งรณรงค์ประชาสัมพันธ์ให้ประชาชนทุกภาคส่วน และสังคม แสดงความรัก ความเอื้ออาทร ความผูกพัน และให้ความสำคัญกับผู้สูงอายุ สำหรับดอกลำดวน เป็นสัญลักษณ์ของผู้สูงอายุ เนื่องจากลำดวนเป็นพืชยืนต้นที่มีอายุยืน แผ่กิ่งก้านสาขาให้ความร่มเย็น มีใบเขียวตลอดปี และดอกมีสีนวล กลิ่นหอม กลีบแข็งไม่ร่วงง่าย เหมือนกับผู้สูงอายุที่เป็นผู้ทรงวัยวุฒิอันคงคุณค่า คงความดีงามไว้ให้เป็นแบบอย่างที่น่าเคารพนับถือแก่ลูกหลานตลอดไป

ที่มา : https://www.thaigov.go.th/news/contents/details/95197