รัฐบาลไทย-ข่าวทำเนียบรัฐบาล-กระทรวงกลาโหมขอเชิญชวนกำลังพลชั้นผู้น้อยเข้าร่วมโครงการสวัสดิการที่พักอาศัยข้าราชการกระทรวงกลาโหม เพื่อเปิดโอกาสให้กำลังพลมีบ้านเป็นของตนเอง


วันอังคารที่ 8 เมษายน 2568
กระทรวงกลาโหมขอเชิญชวนกำลังพลชั้นผู้น้อยเข้าร่วมโครงการสวัสดิการที่พักอาศัยข้าราชการกระทรวงกลาโหม เพื่อเปิดโอกาสให้กำลังพลมีบ้านเป็นของตนเอง
เปิดโอกาสให้กำลังพลชั้นผู้น้อยได้มีที่อยู่อาศัยด้วยการจัดสร้างโครงการสวัสดิการที่พักอาศัยข้าราชการกระทรวงกลาโหมขึ้น ซึ่งเป็นโครงการที่จัดขึ้นเพื่อตอบสนองความต้องการด้านที่อยู่อาศัยของกำลังพลและพัฒนาสวัสดิการและคุณภาพชีวิตของกำลังพลและครอบครัว
ด้วยการสร้างบ้านพักอาศัยที่เหมาะสมให้กับกำลังพลชั้นผู้น้อยหลังเกษียณอายุราชการ เพื่อให้กำลังพลได้มีโอกาสเข้าถึงที่อยู่อาศัยที่มีความมั่นคง
สำหรับโครงการดังกล่าว เกิดจากความร่วมมือระหว่างกระทรวงกลาโหม กระทรวงการพัฒนาสังคมและความมั่นคงของมนุษย์ กรมธนารักษ์ การเคหะแห่งชาติ และสถาบันการเงินของรัฐ โดยมีโครงการนำร่องทั้งหมด ๗ พื้นที่ ได้แก่ จังหวัดอุดรธานี (บ้านเดี่ยวชั้นเดียว ขนาดกลาง พื้นที่ใช้สอยรวมประมาณ ๖๘ ตร.ม. ขนาดที่ดิน ๕๖ ตร.วา ราคาประมาณ ๙๙๙,๐๐๐.- บาท) จังหวัดกาญจนบุรี (บ้านเดี่ยวชั้นเดียว ขนาดเล็ก พื้นที่ใช้สอยรวมประมาณ ๖๑ ตร.ม. ขนาดที่ดิน ๕๖ ตร.วา ราคาประมาณ ๙๖๙,๐๐๐.- บาท และขนาดกลาง พื้นที่ใช้สอยรวมประมาณ ๖๘ ตร.ม. ขนาดที่ดิน ๕๖ ตร.วา ราคาประมาณ ๙๙๙,๐๐๐.- บาท) จังหวัดนครสวรรค์ (บ้านเดี่ยวชั้นเดียว ขนาดเล็ก พื้นที่ใช้สอยรวมประมาณ ๖๑ ตร.ม. ขนาดที่ดิน ๕๖ ตร.วา ราคาประมาณ ๙๖๙,๐๐๐.- บาท และขนาดกลาง พื้นที่ใช้สอยรวมประมาณ ๖๘ ตร.ม. ขนาดที่ดิน ๕๖ ตร.วา ราคาประมาณ ๙๙๙,๐๐๐.- บาท) จังหวัดชลบุรี (บ้านแฝดชั้นเดียว พื้นที่ใช้สอยรวมประมาณ ๕๖ ตร.ม. ขนาดที่ดิน ๓๕ ตร.วา ราคาประมาณ ๙๓๙,๐๐๐.- บาท) เขตสายไหม กรุงเทพมหานคร (อาคารพักรวม ๘ ชั้น พื้นที่ประมาณ ๔๐ ตร.ม. ราคาประมาณ ๙๙๙,๙๐๐.- บาท) เขตบางซื่อ กรุงเทพมหานคร (อาคารพักรวม ๘ ชั้น ชั้น พื้นที่ประมาณ ๓๓ ตร.ม. ราคาประมาณ ๙๙๙,๙๐๐.- บาท) จังหวัดปทุมธานี (บ้านทาวน์โฮม ๒ ชั้น พื้นที่ใช้สอยประมาณ ๗๑ ตร.วา ราคาประมาณ ๙๙๙,๐๐๐.- บาท)
สำหรับคุณสมบัติและเงื่อนไขผู้มีสิทธิ์เข้าร่วมโครงการ เป็นข้าราชการ ลูกจ้างประจำ ข้าราชการพลเรือนกลาโหม ข้าราชการบำนาญในสังกัดกระทรวงกลาโหม และพนักงานองค์การสงเคราะห์ทหารผ่านศึกที่เคยรับราชการในกระทรวงกลาโหม รายได้ต่อครัวเรือนไม่เกิน ๔๓,๐๐๐ บาทต่อเดือน สามารถเข้าร่วมโครงการได้ ๑ คนต่อ ๑ สิทธิ์ ผู้เข้าร่วมโครงการต้องยอมรับเงื่อนไขสิทธิ์การเช่าในระยะเวลา ๕ ปี ห้ามโอนสิทธิ์การเช่าให้แก่บุคคลอื่น ยกเว้นกรณีเสียชีวิตสามารถโอนสิทธิการเช่าให้แก่ บุพการี ทายาท ผู้สืบสันดาน หลังจากระยะเวลา ๕ ปี สามารถโอนสิทธิ์ให้เฉพาะข้าราชการ ลูกจ้างประจำ ข้าราชการพลเรือนกลาโหม ข้าราชการบำนาญในสังกัดสำนักงานปลัดกระทรวงกลาโหม และพนักงานองค์การสงเคราะห์ทหาร ผ่านศึกที่เคยรับราชการในกระทรวงกลาโหม สำหรับผู้ที่เกษียณอายุราชการ หรือลาออกก่อนเกษียณอายุราชการ แต่ยังผ่อนไม่ครบจำนวน ต้องยินยอมให้หักเงินบำเหน็จหรือเงินบำนาญรายเดือนจนกว่าจะครบจำนวน สามารถซื้อได้ทั้งเงินสด และเงินผ่อน ตลอดจนยินยอมให้หักเงินเดือนเป็นค่าผ่อนชำระค่าก่อสร้าง (กรณีขอสินเชื่อ)
กรอบระยะเวลาดำเนินโครงการ คาดว่าจะเริ่มก่อสร้างในเดือนธันวาคม ๒๕๖๘ เป็นต้นไป โดยใช้เวลา ๑ ปี ๖ เดือนถึง ๓ ปี ขึ้นอยู่กับขนาดโครงการ
สำหรับกำลังพลที่สนใจสามารถสอบถามรายละเอียดเพิ่มเติมได้ที่ แผนกที่พักอาศัย กองสวัสดิการ กรมเสมียนตรา ๐ ๒๒๒๒ ๕๘๖๙
#กระทรวงกลาโหม #สำนักงานปลัดกระทรวงกลาโหม #กองทัพไทย #กองบัญชาการกองทัพไทย #กองทัพบก #กองทัพเรือ #กองทัพอากาศ #ทหารบก #ทหารเรือ #ทหารอากาศ #เหล่าทัพ

ที่มา : https://www.thaigov.go.th/news/contents/details/95217