รัฐบาลไทย-ข่าวทำเนียบรัฐบาล-นายกฯ รับทราบรายงานคกก. สืบหาข้อเท็จจริงตึกถล่มฯ พร้อมสั่งการขั้นต่อไปต้องเร่งเยียวยาทุกมิติให้รวดเร็วพร้อมเร่งทำระบบเตือนภัยขณะที่ภาษีสหรัฐยืนยันรัฐบาลมีความพร้อมเจรจาที่เป็น


วันอังคารที่ 8 เมษายน 2568
08/04/2568
พิมพ์
นายกฯ รับทราบรายงานคกก. สืบหาข้อเท็จจริงตึกถล่มฯ พร้อมสั่งการขั้นต่อไปต้องเร่งเยียวยาทุกมิติให้รวดเร็วพร้อมเร่งทำระบบเตือนภัยขณะที่ภาษีสหรัฐยืนยันรัฐบาลมีความพร้อมเจรจาที่เป็น
ประโยชน์ต่อประเทศมากที่สุดหลังคณะทำงานเตรียมรับมือมากว่า 4 เดือน โดยบ่ายวันนี้สรุปดำเนินการทันที ส่วนเทศกาลสงกรานต์ นายกฯ ย้ำต้อง“ดื่มไม่ขับ”สถานเดียวพร้อมสั่งการหลายกระทรวงเตรียมอำนวยความสะดวกตลอดเทศกาลตั้งเป้าปีนี้ตายเจ็บต้องน้อยกว่าปีที่แล้วให้ได้
วันอังคารที่ 8 เมษายน  2568  เวลา 11.00 น.นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า ในการประชุมคณะรัฐมนตรีครั้งที่ 14 ประจำปี 2568  วันอังคารที่ 8 เมษายน 2568 นายกรัฐมนตรี มีข้อสั่งการในการประชุมคณะรัฐมนตรีดังนี้
1.เหตุการณ์แผ่นดินไหว ก่อให้เกิดตึกถล่มบริเวณเขตจตุจักร เมื่อวันที่ 28 มีนาคม โดยเหตุการณ์ผ่านไปแล้ว 11 วัน การดำเนินการกู้ชีวิต และค้นหาผู้ประสบภัย ยังต้องดำเนินการต่อไปควบคู่กับการรื้อถอนซากตึกและการสืบสวนหาสาเหตุ และขอขอบคุณเจ้าหน้าที่อาสาสมัครภาคประชาชน และหน่วยงานที่เกี่ยวข้องที่ช่วยคลี่คลายสถานการณ์บรรเทาทุกข์ได้อย่างรวดเร็ว
โดยข้อสั่งการระบุว่า ในขั้นตอนต่อไป คือการเยียวยา การสืบหาต้นเหตุตึกถล่ม และการพัฒนาระบบเตือนภัยให้มีประสิทธิภาพ ต้องดำเนินการอย่างเข้มงวดตามที่ได้สั่งการไว้เมื่อสัปดาห์ที่แล้ว  และเมื่อเช้านี้เวลา 8.30  น. นายกรัฐมนตรีได้เชิญคณะกรรมการตรวจสอบข้อเท็จจริงมารายงานความคืบหน้าเพื่อหาผู้กระทำผิดและดำเนินการตามกฎหมาย  และกำหนดมาตการต่าง ๆ เพื่อให้เกิดความปลอดภัยต่อไป
2.นายกรัฐมนตรีมีข้อสั่งการ ในเรื่องของกำแพงภาษีของประเทศสหรัฐอเมริกาว่า ผลกระทบจากการประกาศของประธานาธิบดีสหรัฐฯ นั้น มาตรการดังกล่าวถือเป็นการกำหนดกติกาการค้าโลกที่สร้างผลกระทบ ไปทุกประเทศทั่วโลก
โดยรัฐบาลได้ตั้งคณะทำงานมากตั้งแต่ 6 มกราคม 2568 ก่อนการรับตำแหน่งอย่างเป็นทางการของประธานาธิบดีสหรัฐฯ ในวันที่ 20 มกราคม 2568 แล้ว โดยคณะทำงานได้รายงานต่อนายกรัฐมนตรี เป็นระยะๆ ในการศึกษาและหามาตรการต่าง ๆ ไว้เจรจา  และเตรียมมาตรการที่จะลดผลกระทบให้ได้มากที่สุด ทั้งนี้ ขอให้ทุกกระทรวงที่เกี่ยวข้องเร่งปรับตัวตามมาตรการใหม่นี้  โดยวันนี้เวลา 13.00 น. นายกรัฐมนตรีได้เชิญคณะกรรมการชุดดังกล่าว เข้ารายงานเรื่องนี้เป็นการเฉพาะกับหน่วยงานหลักที่เกี่ยวข้องและจะมีการชี้แจงในรายละเอียดต่อไป
ทั้งนี้ยืนยันว่า รัฐบาลไม่ได้นิ่งนอนใจและได้มีการวางแผนไว้ล่วงหน้าและดำเนินการมาตลอดกว่า 4 เดือน และจะดำเนินการอย่างเหมาะสมต่อไปเพื่อรักษาผลประโยชน์ของประเทศไทยและพี่น้องประชาชนคนไทยเป็นที่ตั้ง
นายจิรายุ กล่าวต่อไป ว่า ในช่วงปลายสัปดาห์นี้จะเป็นช่วงของเทศกาลสงกรานต์ซึ่งจะมีเทศกาลต่าง ๆ ตั้งแต่วันที่ 11 เมษายน นี้เป็นต้นไปนั้น นายกรัฐมนตรีมีข้อสั่งการต่อไปว่า
3.ในช่วงเทศกาลสงกรานต์ ปีใหม่ไทย ในช่วงปลายสัปดาห์นี้จะมีงานเฉลิมฉลองและจัดกิจกรรมต่าง ๆ ทั่วประเทศ ขอให้ทุกหน่วยงานอำนวยความสะดวกในการเดินทาง และดูแลความปลอดภัยอย่างเต็มที่ ในทุกมิติ ไม่ว่าจะเป็นความปลอดภัยในงานเทศกาล กิจกรรมต่าง ๆ ในทุกพื้นที่ทั่วประเทศ ให้ดูแลนักท่องเที่ยวทั้งชาวไทยและชาวต่างชาติ
โดยมีข้อสั่งการให้หน่วยงานที่เกี่ยวข้องดำเนินการ ดังนี้
- ให้กระทรวงคมนาคม จัดการขนส่งมวลชน และการบริการขนส่งสาธารณะทุกระบบให้เพียงพอ และต้องมีความปลอดภัยโดยให้เน้นที่ผู้ขับขี่รถโดยสารและผู้ให้บริการต้องมีความพร้อมเพื่อให้บริการได้อย่างปลอดภัย
- นายกรัฐมนตรี สั่งการให้ตรวจสอบเส้นทางที่มีการก่อสร้างต่าง ๆ ว่ามีความปลอดภัย เพื่อให้เกิดความเชื่อมั่นแก่พี่น้องประชาชน เช่น บริเวณถนนพระราม 2 และอื่น ๆ ที่มีความเสี่ยง
- หน่วยงานความมั่นคง  สำนักงานตำรวจแห่งชาติ  ให้เจ้าหน้าที่ตำรวจทุกพื้นที่ทั่วประเทศ ดูแลเส้นทางการจราจร ให้มีความคล่องตัว ให้มีป้ายบอกทางที่ชัดเจน กวดขันการขับขี่ให้เป็นไปตามกฎหมาย ให้มีจุดตรวจจับ การดื่มแอลกอฮอล์
- กระทรวงสาธารณสุข ให้เตรียมพร้อมดูแลผู้ป่วย ตลอดจน ผู้ได้รับบาดเจ็บจากอุบัติเหตุ
- กระทรวงศึกษาธิการ ขอความร่วมมือ และอาสาสมัครนักเรียนอาชีวะ ช่วยซ่อมแซม รถที่เสียระหว่างเดินทาง
- กระทรวงการท่องเที่ยวและกีฬา ขอให้ดูแลให้บริการนักท่องเที่ยวทั้งชาวไทยและชาวต่างชาติ จัดเตรียมตำรวจท่องเที่ยว หรืออาสาสมัคร ในการให้บริการและช่วยเหลือนักท่องเที่ยวอย่างทั่วถึง และรวดเร็ว
ทั้งนี้ นายกรัฐมนตรี ขอให้ทุกหน่วยงานที่เกี่ยวข้อง รณรงค์เข้มงวด   “ดื่มไม่ขับ”  และเทศกาลสงกรานต์ปีนี้ ต้องตั้งเป้าให้อุบัติเหตุ จำนวนผู้เสียชีวิต และบาดเจ็บลดลง  และขออวยพรให้พี่น้องประชาชนทุกท่านเดินทางพักผ่อนและท่องเที่ยวให้สนุกปลอดภัย มีความสุขกับครอบครัว ในโอกาสสงกรานต์ปีใหม่ไทย นายกรัฐมนตรีกล่าว
***************

ที่มา : https://www.thaigov.go.th/news/contents/details/95202