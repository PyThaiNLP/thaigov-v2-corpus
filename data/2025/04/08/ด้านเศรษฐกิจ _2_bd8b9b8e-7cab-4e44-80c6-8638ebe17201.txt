รัฐบาลไทย-ข่าวทำเนียบรัฐบาล-“สุริยะ” ห่วงใยประชาชน กำชับทางหลวงดูแลอำนวยความสะดวกประชาชนช่วงสงกรานต์ 68  “อธิบดีทางหลวง” รับลูกสั่งหน่วยงานในพื้นที่ดูแลถนนให้พร้อมใช้งาน - คืนผิวจราจรทุกโครงการ 


วันอังคารที่ 8 เมษายน 2568
“สุริยะ” ห่วงใยประชาชน กำชับทางหลวงดูแลอำนวยความสะดวกประชาชนช่วงสงกรานต์ 68  “อธิบดีทางหลวง” รับลูกสั่งหน่วยงานในพื้นที่ดูแลถนนให้พร้อมใช้งาน - คืนผิวจราจรทุกโครงการ
....
นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม กล่าวว่า ช่วงเทศกาลสงกรานต์ 2568 ที่จะถึงนี้ คาดว่าจะมีประชาชนเดินทางกลับภูมิลำเนาและท่องเที่ยวเป็นจำนวนมาก ตนมีความห่วงใยพี่น้องประชาชนในการเดินทางช่วงดังกล่าว จึงได้มอบหมายให้กรมทางหลวง (ทล.) เตรียมความพร้อมในการอำนวยความสะดวกและปลอดภัย ระหว่างวันที่ 11 - 17 เมษายน 2568 ตามนโยบายของกระทรวงคมนาคม เพื่อรองรับการเดินทางของประชาชนสู่ภูมิภาคต่าง ๆ ภายใต้หัวข้อรณรงค์ “เทศกาลความสุข ทุกที่     ทั่วไทย เดินทางสะดวก ปลอดภัย บนโครงข่ายคมนาคม”
นายอภิรัฐ ไชยวงศ์น้อย อธิบดีกรมทางหลวง กล่าวเพิ่มเติมว่า ขณะนี้ได้สั่งการสำนักงานทางหลวง และแขวงทางหลวงทั่วประเทศ ตรวจสอบป้ายจราจร สัญญาณไฟจราจร ไฟฟ้าแสงสว่างให้พร้อมใช้งาน ตรวจสอบและแก้ไขจุดเสี่ยงและจุดอันตราย พร้อมบำรุงรักษาทางหลวงให้อยู่ในสภาพดีและมีรถบริการช่วยเหลือฉุกเฉิน (Mobile Service Car) เมื่อผู้ใช้ทางเกิดอุบัติเหตุหรือรถเสีย อีกทั้งได้ขอความร่วมมือผู้รับจ้างคืนผิวทางในพื้นที่ก่อสร้างทุกโครงการ หากพบว่ามีปริมาณจราจรหนาแน่นบนเส้นทางหลักจะประสานงานกับตำรวจทางหลวงเปิดช่องทางพิเศษ (Reversible Lane) พร้อมจัดเจ้าหน้าที่บริหารการจราจรในจุดที่การจราจรติดขัด เพื่อให้การเดินทางของประชาชนเป็นไปอย่างสะดวก รวดเร็ว ปลอดภัย อีกทั้ง ทล. ได้จัดตั้งจุดให้บริการทั่วไทย 423 แห่ง แบ่งเป็นจุดให้บริการโดยแขวงทางหลวง กองทางหลวงพิเศษระหว่างเมืองบูรณาการร่วมกับหน่วยงานต่าง ๆ 130 แห่ง จุดให้บริการตำรวจทางหลวง 205 แห่ง และจุดให้บริการสถานีตรวจสอบน้ำหนักและพักรถบรรทุก 88 แห่ง ภายในจุดบริการจะมีเจ้าหน้าที่พร้อมให้บริการตลอด 24 ชั่วโมง อาทิ การให้ข้อมูลเส้นทาง แนะนำเส้นทางเลือก บริการน้ำดื่ม พร้อมทั้งได้จัดเตรียมห้องน้ำสะอาดบริการประชาชนในพื้นที่หมวดทางหลวง   ทั่วประเทศ 651 แห่ง
อธิบดีกรมทางหลวง กล่าวต่ออีกว่า ทล. ได้เปิดฟรีมอเตอร์เวย์ 2 สายทาง ได้แก่ ทางหลวงพิเศษหมายเลข 7 กรุงเทพ - ชลบุรี - พัทยา - มาบตาพุด ทางหลวงพิเศษหมายเลข 9 บางปะอิน - บางพลี และพระประแดง - บางขุนเทียน ตั้งแต่เวลา 00.01 น. ของวันที่ 11 เมษายน 2568 ถึงเวลา 24.00 น. ของวันที่ 17 เมษายน 2568 นอกจากนี้ ทล. ได้เปิดให้บริการวิ่งชั่วคราวทางหลวงพิเศษหมายเลข 6 ช่วงด่านหินกอง - ปากช่อง - นครราชสีมา ระยะทาง 163 กิโลเมตร (โดยเปิดให้วิ่งรถทางเดียวกำหนดให้ขาออกกรุงเทพฯ 3 วันแรก/ขาเข้ากรุงเทพฯ 4 วันหลัง) และทางหลวงพิเศษหมายเลข 81 บางใหญ่ - กาญจนบุรี ระยะทาง 96 กิโลเมตร ตั้งแต่วันที่ 11 - 17 เมษายน 2568
ผู้ใช้ทางสามารถติดตามการรายงานสภาพจริงการจราจร Online แบบ Real Time ผ่านแอปพลิเคชัน M-Traffic (มอเตอร์เวย์) Thailand Highway Traffic และเฟซบุ๊ก “ศูนย์บริหารจัดการจราจรและอุบัติเหตุกรมทางหลวง” อย่างไรก็ตาม ขอความร่วมมือประชาชนขับขี่ด้วยความระมัดระวัง ปฏิบัติตามกฎจราจร เตรียมร่างกายให้พร้อมและวางแผนการเดินทางล่วงหน้า หากประชาชนต้องการสอบถามข้อมูลการเดินทางเพิ่มเติมหรือแจ้งเหตุด่วนเหตุร้ายระหว่างเดินทางติดต่อได้ที่สายด่วน ทล. โทร. 1586 สายด่วนมอเตอร์เวย์ 1586 กด 7 (โทรฟรีตลอด 24 ชั่วโมง) และตำรวจทางหลวง โทร. 1193

ที่มา : https://www.thaigov.go.th/news/contents/details/95195