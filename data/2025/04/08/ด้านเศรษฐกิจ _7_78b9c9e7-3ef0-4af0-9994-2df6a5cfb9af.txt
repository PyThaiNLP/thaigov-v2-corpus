รัฐบาลไทย-ข่าวทำเนียบรัฐบาล-​รองปลัดถาวร ร่วมการประชุมเจ้าหน้าที่อาวุโส BIMSTEC ด้านการเกษตร ครั้งที่ 3


วันอังคารที่ 8 เมษายน 2568
​รองปลัดถาวร ร่วมการประชุมเจ้าหน้าที่อาวุโส BIMSTEC ด้านการเกษตร ครั้งที่ 3
​รองปลัดถาวร ร่วมการประชุมเจ้าหน้าที่อาวุโส BIMSTEC ด้านการเกษตร ครั้งที่ 3
ดร. ถาวร ทันใจ รองปลัดกระทรวงเกษตรและสหกรณ์ เป็นหัวหน้าคณะผู้แทนไทย ร่วมการประชุมเจ้าหน้าที่อาวุโส BIMSTEC ด้านการเกษตร ครั้งที่ 3 (Third Meeting of the BIMSTEC Senior Officials on Agriculture : 3rd  SOM-A) โดยรัฐบาลเนปาลเป็นเจ้าภาพจัดการประชุม พร้อมด้วย เจ้าหน้าที่ที่เกี่ยวข้องเข้าร่วม ณ กรุงกาฐมาณฑุ สหพันธ์สาธารณรัฐประชาธิปไตยเนปาล สำหรับการประชุมเจ้าหน้าที่อาวุโส BIMSTEC ด้านการเกษตร ครั้งที่ 3 มีวาระสำคัญที่มุ่งเน้นการส่งเสริมความร่วมมือด้านการเกษตรระหว่างประเทศสมาชิก BIMSTEC อาทิ การพิจารณาความคืบหน้าของกิจกรรมจากผลการประชุมครั้งที่ 2 การทบทวนความก้าวหน้าและปรับปรุงการดำเนินงานตามแผนปฏิบัติการ (Plan of Action - PoA) ว่าด้วยการเสริมสร้างความร่วมมือด้านการเกษตร BIMSTEC (ปี 2566-2570) รวมถึงการกำหนดเป้าหมาย ลำดับความสำคัญ และโครงการริเริ่มสำหรับความร่วมมือในอนาคต
นอกจากนี้ ที่ประชุมยังได้มีการพิจารณาให้การรับรองขอบเขตอำนาจหน้าที่ (Terms of Reference - TOR) ของกลุ่มผู้เชี่ยวชาญ BIMSTEC ด้านความร่วมมือด้านการประมงและปศุสัตว์ แผนปฏิบัติการ (Plan of Action - PoA) และแผนการดำเนินงาน (Implementation Plan) ว่าด้วยความร่วมมือด้านการประมงและปศุสัตว์ของ BIMSTEC ซึ่งที่ประชุมต่างเห็นพ้องกันว่าจะเป็นกลไกความร่วมมือที่สำคัญในการสร้างความมั่นคงทางอาหารและขับเคลื่อนการเติบโตทางเศรษฐกิจและความร่วมมือให้กับทุกชาติสมาชิก BIMSTEC
“การประชุมเจ้าหน้าที่อาวุโส BIMSTEC ด้านการเกษตร ครั้งที่ 3 นี้ ถือเป็นกลไกสำคัญในการขับเคลื่อนความร่วมมือด้านการเกษตรในภูมิภาค BIMSTEC ให้มีความเข้มแข็งและเกิดผลเป็นรูปธรรมมากยิ่งขึ้น เพื่อส่งเสริมความมั่นคงทางอาหาร การพัฒนาการเกษตรอย่างยั่งยืน และการยกระดับคุณภาพชีวิตของประชาชนในภูมิภาคต่อไป” รองปลัดกระทรวงเกษตรและสหกรณ์ กล่าวทิ้งท้าย

ที่มา : https://www.thaigov.go.th/news/contents/details/95222