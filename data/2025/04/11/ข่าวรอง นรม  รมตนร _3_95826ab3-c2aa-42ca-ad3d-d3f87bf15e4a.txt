รัฐบาลไทย-ข่าวทำเนียบรัฐบาล-Airbus เข้าพบรองนายกฯ พิชัย ร่วมหารือแนวทางความร่วมมือด้านการบินยั่งยืน เชื่อมั่นศักยภาพไทยสู่ศูนย์กลางการบินภูมิภาค


วันศุกร์ที่ 11 เมษายน 2568
11/04/2568
พิมพ์
Airbus เข้าพบรองนายกฯ พิชัย ร่วมหารือแนวทางความร่วมมือด้านการบินยั่งยืน เชื่อมั่นศักยภาพไทยสู่ศูนย์กลางการบินภูมิภาค
Airbus เข้าพบรองนายกฯ พิชัย ร่วมหารือแนวทางความร่วมมือด้านการบินยั่งยืน เชื่อมั่นศักยภาพไทยสู่ศูนย์กลางการบินภูมิภาค
วันที่ 11 เมษายน 2568 เวลา 13.15 น. ณ ห้องรับรอง ชั้น 20 อาคาร 150 ปี กระทรวงการคลัง นางสาว Julie Kitcher หัวหน้าฝ่ายการพัฒนาที่ยั่งยืนและการสื่อสาร บริษัทแอร์บัส (Airbus) และคณะ ได้เข้าเยี่ยมคารวะนายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง เพื่อหารือแนวทางความร่วมมือด้านอุตสาหกรรมการบินอย่างยั่งยืน โดยทั้งสองฝ่ายได้แลกเปลี่ยนมุมมองเกี่ยวกับโอกาสและศักยภาพของประเทศไทยในการพัฒนาเทคโนโลยีการบินสมัยใหม่ที่เป็นมิตรต่อสิ่งแวดล้อม
รองนายกรัฐมนตรีกล่าวต้อนรับและยินดีที่ได้พบกับผู้บริหารของแอร์บัส พร้อมย้ำว่า รัฐบาลไทยให้ความสำคัญกับการพัฒนาอุตสาหกรรมการบินในทุกมิติ โดยเฉพาะอย่างยิ่งในด้านความยั่งยืนและการลดการปล่อยก๊าซเรือนกระจก ซึ่งสอดคล้องกับเป้าหมายระดับโลก
ด้านบริษัทแอร์บัสแสดงความเชื่อมั่นในความพร้อมของไทย ทั้งในด้านโครงสร้างพื้นฐาน บุคลากร และทิศทางนโยบายด้านสิ่งแวดล้อม ที่เอื้อต่อการพัฒนาอุตสาหกรรมการบินในระยะยาว
ทั้งนี้ ทั้งสองฝ่ายเห็นพ้องถึงความสำคัญของการพัฒนานวัตกรรมและการใช้เชื้อเพลิงอากาศยานแบบยั่งยืน (Sustainable Aviation Fuel: SAF) ซึ่งจะช่วยขับเคลื่อนอุตสาหกรรมการบินให้เติบโตอย่างสมดุลและแข่งขันได้ในระดับภูมิภาค โดยแอร์บัสพร้อมสนับสนุนการแลกเปลี่ยนองค์ความรู้และประสบการณ์ทางเทคนิค เพื่อส่งเสริมมาตรฐานของอุตสาหกรรมการบินไทยให้ก้าวสู่บทบาทสำคัญในภูมิภาคอาเซียนต่อไป

ที่มา : https://www.thaigov.go.th/news/contents/details/95360