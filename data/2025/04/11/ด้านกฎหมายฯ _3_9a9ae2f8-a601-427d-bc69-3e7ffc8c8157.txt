รัฐบาลไทย-ข่าวทำเนียบรัฐบาล-ปลัดกระทรวงยุติธรรม ประชุมคณะกรรมการอำนวยการโครงการร้อยใจรักษ์ มุ่งพัฒนาคุณภาพชีวิตเพื่อประชาชนอย่างยั่งยืน


วันพฤหัสบดีที่ 10 เมษายน 2568
10/04/2568
พิมพ์
ปลัดกระทรวงยุติธรรม ประชุมคณะกรรมการอำนวยการโครงการร้อยใจรักษ์ มุ่งพัฒนาคุณภาพชีวิตเพื่อประชาชนอย่างยั่งยืน
ปลัดกระทรวงยุติธรรม ประชุมคณะกรรมการอำนวยการโครงการร้อยใจรักษ์ มุ่งพัฒนาคุณภาพชีวิตเพื่อประชาชนอย่างยั่งยืน
ในวันพฤหัสบดีที่ 10 เมษายน 2568 เวลา 09.30 น. รัฐมนตรีว่าการกระทรวงยุติธรรม มอบหมายให้นางพงษ์สวาท นีละโยธิน ปลัดกระทรวงยุติธรรม เป็นประธานการประชุมคณะกรรมการอำนวยการโครงการร้อยใจรักษ์ ครั้งที่ 1/2568 โดยมี นายนิยม เติมศรีสุข ผู้ช่วยรัฐมนตรีประจำกระทรวงยุติธรรม พล.ต.ท.ภาณุรัตน์ หลักบุญ เลขาธิการ ป.ป.ส. หม่อมหลวงดิศปนัดดา ดิศกุล ประธานเจ้าหน้าที่บริหารมูลนิธิแม่ฟ้าหลวง ในพระบรมราชูปถัมภ์ พร้อมด้วยคณะกรรมการอำนวยการจากหน่วยงานที่เกี่ยวข้องเข้าร่วมประชุม อาทิ นายชำนาญวิทย์ เตรัตน์ รองปลัดกระทรวงมหาดไทย นายนิรัตน์ พงษ์สิทธิถาวร ผู้ว่าราชการจังหวัดเชียงใหม่ และพลโท กิตติพงศ์ ชื่นใจชน แม่ทัพน้อยที่ 3 และเจ้าหน้าที่ที่เกี่ยวข้อง เข้าร่วมฯ ณ ห้องประชุม 10 - 01 กระทรวงยุติธรรม
โดยปลัดกระทรวงยุติธรรม ได้กล่าวย้ำถึงความสำคัญในการสนับสนุนการดำเนินงานโครงการร้อยใจรักษ์ที่ดำเนินการมาตลอด 6 ปี โดยเฉพาะการบูรณาการการทำงานในระดับพื้นที่ ที่เป็นจุดแข็งของโครงการร้อยใจรักษ์ เพื่อให้เกิดความยั่งยืนในการดำเนินงานต่อไป และกล่าวว่า “โครงการร้อยใจรักษ์” เป็นโครงการสำคัญที่เกิดขึ้นจากพระปณิธานอันมุ่งมั่นของสมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ในการนำ “หลักการพัฒนาทางเลือกศาสตร์พระราชา ตำราแม่ฟ้าหลวง” มาแก้ไขปัญหายาเสพติดในพื้นที่หมู่บ้านห้วยส้าน ตำบล​ท่าตอน อำเภอ​แม่อาย จังหวัดเชียงใหม่ ซึ่งในอดีตเป็นพื้นที่ที่มีสถานการณ์ปัญหายาเสพติดรุนแรง อันเป็นปัญหาที่สะสมมาเป็นระยะเวลานาน เนื่องมาจากความยากจน ปัญหาความเหลื่อมล้ำ การจัดสรรทรัพยากร กลุ่มผู้มีอิทธิพลในหมู่บ้านห้วยส้าน โดยพระองค์ได้เสด็จเป็นการส่วนพระองค์ เพื่อทรงปฏิบัติพระกรณียกิจในโครงการร้อยใจรักษ์ ตั้งแต่ปี 2562 - 2565 รวมจำนวนมากถึง 10 ครั้ง แสดงถึงความใส่พระทัยของพระองค์ท่านต่อโครงการร้อยใจรักษ์เป็นอย่างยิ่ง จนได้รับการยอมรับจาก UNODC (United Nations Office on Drugs and Crime) ในการเป็นพื้นที่ต้นแบบการพัฒนาทางเลือกเพื่อแก้ไขปัญหายาเสพติดในพื้นที่เฉพาะกึ่งเมืองกึ่งชนบท ซึ่งโครงการร้อยใจรักษ์ถือว่ามีบทบาทสำคัญในการเปลี่ยนแปลงพื้นที่อำเภอ​แม่อาย จังหวัด​เชียงใหม่ ที่เคยประสบปัญหาการแพร่ระบาดของยาเสพติดให้มีปัญหาลดน้อยลง ด้วยการส่งเสริมอาชีพ พัฒนาความเป็นอยู่ การศึกษา ควบคู่ไปกับการสร้างความคิดที่ถูกต้องในการประกอบอาชีพที่ยั่งยืนและสุจริต เพื่อให้คนในพื้นที่หลุดพ้นจากวงจรยาเสพติด
ทั้งนี้ มูลนิธิแม่ฟ้าหลวง ในพระบรมราชูปถัมภ์ ได้รายงานผลการดำเนินงานโครงการร้อยใจรักษ์ในปีงบประมาณ 2567 ที่มุ่งเน้นการพัฒนาคุณภาพชีวิตผ่านการพัฒนาคนและการมีส่วนร่วมของชุมชนอย่างยั่งยืน โดยได้ส่งเสริมการพัฒนาคุณภาพชีวิตด้วยการปลูกพืชและผลไม้ อาทิ ฝรั่ง ชาอัสสัม เงาะ โกโก้ เพื่อสร้างรายได้และยกระดับการตลาด ซึ่งในปี 2567 สามารถสร้างรายได้ให้ชาวบ้านรวมกว่า 85 ล้านบาท นอกจากนี้ คณะกรรมการอำนวยการร้อยใจรักษ์ ได้พิจารณาการเปลี่ยนผ่านการพัฒนาเข้าสู่ขั้นยั่งยืน และรักษาสภาพความยั่งยืน โดยอนุมัติหลักการการแต่งตั้งคณะทำงานศึกษาการดำเนินการ เพื่อใช้เป็นกลไกในการพัฒนาการขับเคลื่อนแนวทางที่ชัดเจน และชาวบ้านได้ประโยชน์อย่างสมบูรณ์ตามเป้าหมายของแผนปฏิบัติการโครงการร้อยใจรักษ์

ที่มา : https://www.thaigov.go.th/news/contents/details/95325