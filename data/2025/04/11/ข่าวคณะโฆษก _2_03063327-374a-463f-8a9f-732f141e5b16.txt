รัฐบาลไทย-ข่าวทำเนียบรัฐบาล-สงกรานต์ปลอดภัย รัฐบาลคุมเข้มทางน้ำ! กรมเจ้าท่าขอความร่วมมือ “งดดื่มแอลกอฮอล์” บนเรือ ลดอุบัติเหตุช่วงเทศกาล   


วันศุกร์ที่ 11 เมษายน 2568
11/04/2568
พิมพ์
สงกรานต์ปลอดภัย รัฐบาลคุมเข้มทางน้ำ! กรมเจ้าท่าขอความร่วมมือ “งดดื่มแอลกอฮอล์” บนเรือ ลดอุบัติเหตุช่วงเทศกาล
สงกรานต์ปลอดภัย รัฐบาลคุมเข้มทางน้ำ! กรมเจ้าท่าขอความร่วมมือ “งดดื่มแอลกอฮอล์” บนเรือ ลดอุบัติเหตุช่วงเทศกาล
วันนี้ (11 มีนาคม 2568) นางสาวศศิกานต์ วัฒนะจันทร์ รองโฆษกประสำนักนายกรัฐมนตรี เปิดเผยว่า รัฐบาล โดยกรมเจ้าท่า กระทรวงคมนาคม เตรียมมาตรการด้านความปลอดภัยในช่วงเทศกาลสงกรานต์ปี 2568 จัดเจ้าหน้าที่ดูแลและอำนวยความสะดวกในการใช้บริการท่าเทียบเรือที่มีผู้ใช้บริการหนาแน่น  รวมทั้งแหล่งท่องเที่ยวทางน้ำในช่วงวันหยุดยาวระหว่างวันที่ 12-15 เมษายน 2568 ซึ่งเป็นช่วงเทศกาลสงกรานต์
ทั้งนี้ ได้จัดกำลังพลประกอบด้วยส่วนกลาง เจ้าหน้าที่รักษาการณ์ 168 นาย เรือตรวจการณ์ 2 ลำ ส่วนภูมิภาค เจ้าหน้าที่รักษาการณ์ 591 นาย เรือตรวจการณ์ 50 ลำ รวมอัตรากำลังพลทั้งสิ้น 759 นาย เรือตรวจการณ์ 52 ลำ พร้อมทั้ง ประสานความร่วมมือกับหน่วยงานที่เกี่ยวข้อง เช่น กองทัพเรือ สำนักงานตำรวจแห่งชาติ กองบังคับการตำรวจน้ำ กรมป้องกันและบรรเทาสาธารณภัย มูลนิธิร่วมกตัญญู มูลนิธิป่อเต็กตึ๊ง เครือข่ายอาสาวารี เป็นต้น ในการร่วมดูแลรักษาความปลอดภัยทางน้ำในช่วงเวลาดังกล่าว
สำหรับ ประชาชนที่ใช้บริการเรือคลองแสนแสบ ผู้ประกอบการจะหยุดให้บริการเดินเรือคลองแสนแสบ ระหว่างวันที่ 12-15 เมษายน 2568  และจะกลับมาให้บริการอีกครั้งในวันที่ 16 เมษายน 2568
“สำหรับ ปชช. ที่ประสงค์เดินทางโดยเรือโดยสารตามแหล่งท่องเที่ยวต่าง ๆ ขอให้สวมเสื้อชูชีพก่อนออกเดินเรือทุกครั้ง งดเว้นการดื่มแอลกอฮอล์ และติดตามข่าวพยากรณ์อากาศ ทั้งนี้ หากพบเหตุการณ์ความไม่ปลอดภัยทางน้ำ สามารถโทรแจ้งสายด่วน 1199 ได้ตลอด 24 ชั่วโมง”
”รัฐบาลขอส่งความปรารถนาดีและความห่วงใยไปยังพี่น้องประชาชนทุกคน เนื่องในโอกาสเทศกาลสงกรานต์ซึ่งถือเป็นวันปีใหม่ไทย ขอให้ทุกคนเดินทางโดยสวัสดิภาพ ใช้ชีวิตอย่างมีสติและไม่ประมาทในช่วงวันหยุดยาวนี้ รัฐบาลยืนยันว่าจะดูแลความปลอดภัยของประชาชนอย่างใกล้ชิดในทุกพื้นที่ เพื่อให้สงกรานต์ปีนี้เป็นช่วงเวลาแห่งความสุข ความอบอุ่น และความปลอดภัยอย่างแท้จริง“ นางสาวศศิกานต์ กล่าว

ที่มา : https://www.thaigov.go.th/news/contents/details/95338