รัฐบาลไทย-ข่าวทำเนียบรัฐบาล-  รัฐบาลขอความร่วมมือผู้ประกอบการรถบรรทุก หลีกเลี่ยง / งดวิ่งช่วงเทศกาลสงกรานต์ตั้งแต่วันนี้ถึง 17เมษายน


วันศุกร์ที่ 11 เมษายน 2568
11/04/2568
พิมพ์
รัฐบาลขอความร่วมมือผู้ประกอบการรถบรรทุก หลีกเลี่ยง / งดวิ่งช่วงเทศกาลสงกรานต์ตั้งแต่วันนี้ถึง 17เมษายน
รัฐบาลขอความร่วมมือผู้ประกอบการรถบรรทุก หลีกเลี่ยง / งดวิ่งช่วงเทศกาลสงกรานต์ตั้งแต่วันนี้ถึง 17เมษายน
วันนี้ (11 เมษายน 2568) นายอนุกูล พฤกษานุศักดิ์ รองโฆษกประสำนักนายกรัฐมนตรี เปิดเผยว่า  กระทรวงคมนาคม โดย กรมการขนส่งทางบก (ขบ.) คาดการณ์ว่าในช่วงเทศกาลสงกรานต์ 2568 จะมีประชาชนเดินทางกลับภูมิลำเนา และท่องเที่ยวตามสถานที่ต่าง ๆ จำนวนมาก จนส่งผลให้มีปริมาณยานพาหนะบนท้องถนนเพิ่มขึ้น เพื่อให้การเดินทางของประชาชนมีความปลอดภัยและลดปัญหาการจราจรคับคั่งกรมการขนส่งทางบก กระทรวงคมนาคม จึงได้ประสานไปยังผู้ประกอบการขนส่งสินค้ารถบรรทุกไม่ประจำทาง รถบรรทุกส่วนบุคคล และองค์กรที่เกี่ยวข้องกับการขนส่งสินค้า 28 แห่ง ขอให้หลีกเลี่ยงการขนส่งสินค้า หรืองดการใช้รถที่ไม่มีการบรรทุกสินค้า (รถเปล่า) ระหว่างวันที่ 11 - 17 เมษายน 2568 และหากจำเป็นต้องใช้รถบรรทุกขอให้ปฏิบัติตามข้อกำหนดดังนี้
1) ใช้ความเร็วตามกฎหมายกำหนด พักผ่อนอย่างเพียงพอ ไม่ขับรถเกินชั่วโมงทำงาน
2) ตรวจสอบสภาพความมั่นคงแข็งแรงของตัวรถและอุปกรณ์ส่วนควบด้านความปลอดภัยของรถบรรทุก
3) ปริมาณแอลกอฮอล์ในลมหายใจเป็นศูนย์
4) ติดตั้งระบบ GPS
5) ผู้ประกอบการที่ขนส่งน้ำมันเชื้อเพลิง ขอให้วางแผนการรับ - ส่งสินค้าให้ไม่กระทบต่อการเดินทางของประชาชน
“หากประชาชนพบปัญหาหรือมีเรื่องร้องเรียนเกี่ยวกับรถบรรทุกขนส่งสินค้าในช่วงเทศกาลสงกรานต์ สามารถติดต่อได้ที่สายด่วนกรมการขนส่งทางบก โทร. 1584 ตลอด 24 ชั่วโมง” นายอนุกูล กล่าว

ที่มา : https://www.thaigov.go.th/news/contents/details/95333