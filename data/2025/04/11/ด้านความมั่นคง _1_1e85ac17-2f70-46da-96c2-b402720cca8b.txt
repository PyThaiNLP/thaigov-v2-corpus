รัฐบาลไทย-ข่าวทำเนียบรัฐบาล-"ธีรรัตน์" เปิดโครงการยกระดับผลิตภัณฑ์ผ้าไทยและงานหัตถกรรม มุ่งพัฒนาภูมิปัญญาสู่เวทีสากล สนองแนวพระดำริ “ผ้าไทยใส่ให้สนุก” ในสมเด็จพระเจ้าลูกเธอ เจ้าฟ้าสิริวัณณวรี ฯ 


วันศุกร์ที่ 11 เมษายน 2568
11/04/2568
พิมพ์
"ธีรรัตน์" เปิดโครงการยกระดับผลิตภัณฑ์ผ้าไทยและงานหัตถกรรม มุ่งพัฒนาภูมิปัญญาสู่เวทีสากล สนองแนวพระดำริ “ผ้าไทยใส่ให้สนุก” ในสมเด็จพระเจ้าลูกเธอ เจ้าฟ้าสิริวัณณวรี ฯ
"ธีรรัตน์" เปิดโครงการยกระดับผลิตภัณฑ์ผ้าไทยและงานหัตถกรรม มุ่งพัฒนาภูมิปัญญาสู่เวทีสากล สนองแนวพระดำริ “ผ้าไทยใส่ให้สนุก” ในสมเด็จพระเจ้าลูกเธอ เจ้าฟ้าสิริวัณณวรี ฯ ณ ศูนย์การประชุมแห่งชาติสิริกิติ์ กรุงเทพมหานคร
เมื่อวันที่ 10 เมษายน 2568 น.ส.ธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เป็นประธานในพิธีเปิด "โครงการยกระดับการพัฒนาผลิตภัณฑ์ภูมิปัญญาผ้าไทยและงานหัตถกรรม กิจกรรมที่ 1 การ Coaching ผ้าลายพระราชทานและงานหัตถกรรม ประจำปี 2568 จุดดำเนินการที่ 1 ณ ศูนย์การประชุมแห่งชาติสิริกิติ์ กรุงเทพมหานคร โดยมีนายอรรษิษฐ์ สัมพันธรัตน์ ปลัดกระทรวงมหาดไทย นายสยาม ศิริมงคล อธิบดีกรมการพัฒนาชุมชน ผู้บริหารกระทรวงมหาดไทย คณะที่ปรึกษาโครงการ "ผ้าไทยใส่ให้สนุก" และแขกผู้มีเกียรติเข้าร่วมงานอย่างคับคั่ง
โครงการนี้เป็นการต่อยอดแนวพระดำริ "ผ้าไทยใส่ให้สนุก" ของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ที่ทรงพระราชทานองค์ความรู้ด้านผ้าไทยแก่กลุ่มทอผ้าและผู้ประกอบการทั่วประเทศ ด้วยพระวิสัยทัศน์ที่เล็งเห็นว่าแฟชั่นสามารถพัฒนาได้ตามยุคสมัย และมีบทบาทในการส่งเสริมผ้าไทยให้เติบโตอย่างยั่งยืน โดยทรงสนับสนุนให้ผ้าไทยกลายเป็นหนึ่งในพลังสร้างชาติ ผ่านการพัฒนาทักษะผู้ผลิต OTOP และช่างหัตถกรรมในการออกแบบ สร้างสรรค์ และเพิ่มมูลค่าผลิตภัณฑ์จากผ้าลายพระราชทาน "ผ้าลายสิริราชพัสตราภรณ์" สู่ตลาดทั้งในและต่างประเทศ
น.ส.ธีรรัตน์ กล่าวว่า โครงการนี้จะช่วยให้ช่างทอผ้าและผู้ประกอบการ OTOP สามารถพัฒนาและออกแบบผลิตภัณฑ์ที่ทันสมัย ตอบโจทย์ผู้บริโภคทุกกลุ่มวัย และสามารถสวมใส่ได้ในทุกโอกาส โดยน้อมนำแนวพระราชดำริสมเด็จลูกเธอ เจ้าฟ้าสิริวัณณวรี นารีรัตนราชกัญญา มาต่อยอดภูมิปัญญาท้องถิ่น องค์ความรู้ และเทคโนโลยีสมัยใหม่ พร้อมผลักดันให้ผ้าไทยและงานหัตถกรรมกลายเป็น Soft Power สำคัญของประเทศ ตามนโยบายของรัฐบาลภายใต้การนำของ น.ส.แพทองธาร ชินวัตร นายกรัฐมนตรี ที่จะสามารถสร้างรายได้และความมั่นคงทางเศรษฐกิจให้กับชุมชนทั่วประเทศ
“รัฐบาลภายใต้การนำของ น.ส.แพทองธาร ชินวัตร นายกรัฐมนตรี ให้ความสำคัญกับการพัฒนา Soft Power ไทยในทุกมิติ และผ้าไทยถือเป็นหนึ่งในสัญลักษณ์ของอัตลักษณ์ความเป็นไทยที่สามารถผลักดันสู่เวทีโลกได้อย่างภาคภูมิ” น.ส.ธีรรัตน์ กล่าว
รัฐมนตรีช่วยว่าการกระทรวงมหาดไทย ได้กล่าวขอบคุณ คณะที่ปรึกษา ผู้เชี่ยวชาญ และผู้เกี่ยวข้องทุกฝ่าย ที่ร่วมขับเคลื่อนโครงการให้เกิดขึ้น พร้อมส่งกำลังใจแก่ผู้ประกอบการทุกคน ที่มีบทบาทสำคัญในการสืบสานภูมิปัญญาผ้าไทยให้เติบโตอย่างยั่งยืน และสามารถแข่งขันบนเวทีโลกได้ในอนาคต

ที่มา : https://www.thaigov.go.th/news/contents/details/95344