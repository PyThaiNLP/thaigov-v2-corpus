รัฐบาลไทย-ข่าวทำเนียบรัฐบาล-ต้องไม่พลาด 13 - 15 เม.ย.นี้ “สุดาวรรณ" ชวนชมโชว์หนังใหญ่ไฟกะลาแบบโบราณ วัดขนอน จ.ราชบุรี สวยสุดของไทย ชมความวิจิตรงดงาม หนังเงานานาชาติ “อินเดีย - อินโดนีเซีย - สปป.ลาว" 


วันศุกร์ที่ 11 เมษายน 2568
ต้องไม่พลาด 13 - 15 เม.ย.นี้ “สุดาวรรณ" ชวนชมโชว์หนังใหญ่ไฟกะลาแบบโบราณ วัดขนอน จ.ราชบุรี สวยสุดของไทย ชมความวิจิตรงดงาม หนังเงานานาชาติ “อินเดีย - อินโดนีเซีย - สปป.ลาว"
ต้องไม่พลาด 13 - 15 เม.ย.นี้ “สุดาวรรณ" ชวนชมโชว์หนังใหญ่ไฟกะลาแบบโบราณ วัดขนอน จ.ราชบุรี สวยสุดของไทย ชมความวิจิตรงดงาม หนังเงานานาชาติ “อินเดีย - อินโดนีเซีย - สปป.ลาว"
ต้องไม่พลาด 13 - 15 เม.ย.นี้
“สุดาวรรณ” ชวนชมโชว์หนังใหญ่ไฟกะลาแบบโบราณ วัดขนอน จ.ราชบุรี สวยสุดของไทย
ชมความวิจิตรงดงาม หนังเงานานาชาติ “อินเดีย - อินโดนีเซีย - สปป.ลาว”
ประกาศยกระดับ “งานเทศกาลหนังใหญ่วัดขนอนและมหกรรมหนังเงานานาชาติ”
ดันเป็น Soft Power ด้านศิลปะ - สืบสานมรดกหนังใหญ่สู่มรดกโลก
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม กล่าวว่า ได้พิจารณาคัดเลือก 3 เทศกาลประเพณี ได้แก่ เทศกาลเมืองครามสกลนคร “Kram & Craft โลก” จังหวัดสกลนคร เทศกาลหนังใหญ่ วัดขนอนและมหกรรมหนังเงานานาชาติ จังหวัดราชบุรี และเทศกาลภูเก็ตเมืองสร้างสรรค์ “Kebaya Festival” จังหวัดภูเก็ต เพื่อยกระดับให้เป็น Soft Power ด้านเฟสติวัล เทศกาลประเพณีและด้านท่องเที่ยวตามนโยบายของรัฐบาล ตั้งเป้าส่งเสริมการท่องเที่ยวทั้ง 3 เทศกาลจะทำไทยเป็นหมุดหมายด้านการท่องเที่ยวทางวัฒนธรรมของนักท่องเที่ยวทั่วโลก และกระตุ้นให้นักท่องเที่ยวสามารถวางแผนการเดินทางท่องเที่ยวได้ตลอดทั้งปี
รมว.วธ. กล่าวว่า เทศกาลหนังใหญ่วัดขนอนฯ วธ. ร่วมกับกรมส่งเสริมวัฒนธรรม จังหวัดราชบุรี อำเภอโพธาราม วัดขนอน สำนักงานวัฒนธรรมจังหวัดราชบุรี การท่องเที่ยวแห่งประเทศไทย สำนักงานราชบุรี องค์การบริหารส่วนตำบลสร้อยฟ้า เครือข่ายศิลปินและเครือข่ายวัฒนธรรม จัดในช่วงเทศกาลสงกรานต์ทุกปี โดยปีนี้จัดครั้งที่ 18 ภายใต้ธีม “มรดกศิลป์แผ่นดินไทย...มรดกหนังใหญ่...ก้าวสู่มรดกโลก” ระหว่างวันที่ 13 - 15 เมษายน 2568 ณ วัดขนอน ตำบลสร้อยฟ้า อำเภอโพธาราม จังหวัดรบุรี เพื่ออนุรักษ์ สืบสานมรดกภูมิปัญญาทางวัฒนธรรมที่สำคัญของชาติ สร้างภาพลักษณ์การท่องเที่ยวเชิงวัฒนธรรม ส่งเสริมอัตลักษณ์ความเป็นไทยไปสู่ระดับชาติและนานาชาติ ขับเคลื่อนนโยบาย Soft Power และอุตสาหกรรมวัฒนธรรมสร้างสรรค์ ด้านศิลปะ รวมถึงส่งเสริมเศรษฐกิจด้วยทุนทางวัฒนธรรมเพื่อสร้างรายได้ให้กับชุมชน
“กิจกรรมภายในงาน อาทิ แสดงหนังใหญ่ไฟกะลาแบบโบราณ 3 คณะ และหนังใหญ่ติดตัวโขน ตอน “ยกรบ-ถวายลิง - ชูกล่องดวงใจ” การแสดงหนังเงาจากประเทศอินเดีย อินโดนีเซีย และสปป.ลาว การแสดงศิลปวัฒนธรรมร่วมสมัย อาทิ แสดงโขนหุ่นละครเล็ก หุ่นคน ลิเกฮูลู หนังตะลุงมโนราห์ นอกจากนี้มีนิทรรศการองค์ความรู้ฯ การเสวนาแลกเปลี่ยนองค์ความรู้ “หนังใหญ่” กิจกรรมลานวัฒนธรรมสร้างสรรค์ การสาธิตอาหารพื้นถิ่นและการสาธิตงานช่างสิบหมู่ ตลาดชุมชนโบราณ “ตลาดด่านขนอน” และจำหน่ายอาหารพื้นถิ่น ผลิตภัณฑ์ชุมชน ผลิตภัณฑ์ทางวัฒนธรรมจากจังหวัดราชบุรี และกลุ่มจังหวัดภาคกลางตอนล่าง เป็นต้น” นางสาวสุดาวรรณ กล่าว
ทั้งนี้ การยกระดับเทศกาลหนังใหญ่วัดขนอนฯ ที่สำคัญเพื่อสนับสนุนนโยบายรัฐบาลในการขอขึ้นทะเบียน  “หนังใหญ่” ต่อยูเนสโกในบัญชีการปกป้องคุ้มครองอันเป็นตัวอย่างที่ดีของโลกระดับ The Good Practices ในปี 2569 เพื่อส่งเสริมสถานะและบทบาทประเทศไทยในประชาคมโลก อย่างไรก็ตาม “หนังใหญ่” ศิลปะการแสดงชั้นสูงหาชมยากเป็นการรวบรวมศิลปะอันทรงคุณค่าหลากหลายแขนงไว้คือ หัตถศิลป์ นาฏศิลป์ คีตศิลป์ วาทศิลป์และวรรณศิลป์ ซึ่งวัดขนอนได้อนุรักษ์มรดกภูมิปัญญาทางวัฒนธรรม ภายใต้ชื่อ “หนังใหญ่วัดขนอน” ผู้ริเริ่มแกะสลักตัวหนัง คือ พระครูศรัทธาสุนทร (หลวงปู่กล่อม) ตัวหนังชุดแรกที่สร้างคือ ชุดหนุมานถวายแหวน และในปี 2532 ได้รับพระมหากรุณาธิคุณจากสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ให้อนุรักษ์หนังใหญ่ร่วมกับมหาวิทยาลัยศิลปากร จัดทำตัวหนังขึ้นใหม่ จำนวน 313 ตัว เพื่อใช้แสดง ส่วนตัวหนังใหญ่ชุดเดิมทั้งหมดนำไปเก็บไว้ในพิพิธภัณฑ์หนังใหญ่ วัดขนอน เพื่อสืบสานงานหัตถศิลป์ที่ทรงคุณค่าให้ชนรุ่นหลังศึกษา นอกจากนี้ปี 2550 ชุมชนหนังใหญ่วัดขนอน เป็น 1 ใน 6 ชุมชนดีเด่นของโลกที่มีผลงานในการอนุรักษ์ฟื้นฟูมรดกวัฒนธรรมเชิงนามธรรม (The safeguarding of Intangible Cultural Heritage : ICH) จาก UNESCO อีกด้วย

ที่มา : https://www.thaigov.go.th/news/contents/details/95341