รัฐบาลไทย-ข่าวทำเนียบรัฐบาล-​ด่วน! เอกนัฏสับขาหลอก ปรับแผนชุดสุดซอยโผล่พร้อมหมายศาล บุกค้น ซิน เคอ หยวน 


วันศุกร์ที่ 11 เมษายน 2568
11/04/2568
พิมพ์
​ด่วน! เอกนัฏสับขาหลอก ปรับแผนชุดสุดซอยโผล่พร้อมหมายศาล บุกค้น ซิน เคอ หยวน
​ด่วน! เอกนัฏสับขาหลอก ปรับแผนชุดสุดซอยโผล่พร้อมหมายศาล บุกค้น ซิน เคอ หยวน
วันที่ 11 เมษายน 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เปิดเผยว่า วันนี้ตนได้ให้ทีมสุดซอยกระทรวงอุตสาหกรรม นำโดย นางสาวฐิติภัสร์ โชติเดชาชัยนันต์ หัวหน้าคณะทำงานรัฐมนตรีว่าการกระทรวงอุตสาหกรรม ทำการปรับแผนด่วนจากเดิมจะไปร่วมเก็บหลักฐานที่บริเวณตึกสำนักงานการตรวจเงินแผ่นดิน (สตง.) ที่ถล่ม เป็นให้นำหมายศาลเข้าค้นบริษัท ซิน เคอ หยวน สตีล จำกัด (SKY) ที่จังหวัดระยอง พร้อมกับเจ้าหน้าที่จากกรมสอบสวนคดีพิเศษ (ดีเอสไอ) และตำรวจสอบสวนกลาง เพื่อนำคอมพิวเตอร์ อุปกรณ์อิเล็กทรอนิกส์ทุกชนิด มาสืบค้นหาข้อมูลให้ได้ และในขณะนี้ทีมงานได้อยู่ในพื้นที่ปฏิบัติการแล้ว
นายเอกนัฏ กล่าวว่า ตัวอย่างเหล็กใหม่ที่เก็บจากโรงงานที่มีคำสั่งให้หยุดดำเนินการตั้งแต่เดือนธันวาคม 2567 ถึงปัจจุบัน จากการทดสอบคือไม่ผ่านมาตรฐานทั้งสองรอบ และไม่อนุญาตให้ทดสอบใหม่อีกเป็นรอบที่สาม และตัวอย่างเหล็กที่ทีมสุดซอยและ สมอ. ไปเก็บจากบริเวณตึกถล่ม ที่มีสื่อมวลชนเป็นพยานในวันที่ 30 มีนาคมที่ผ่านมา มีการตัดเหล็กด้วยอุปกรณ์จากเหล็กท่อนยาวที่ประเมินว่าไม่ได้รับผลกระทบจากการถล่ม เราไม่ได้คาดหมายว่าจะเจอเหล็กยี่ห้ออะไร แต่ผลปรากฏว่าเหล็กข้ออ้อยที่ตัดนำมาทดสอบนั้น มีของ SKY ที่ไม่ผ่านมาตรฐานจำนวนสองรายการ ในขณะที่เหล็กของยี่ห้ออื่นผ่าน
"ไม่ว่าผลสอบสาเหตุของตึกถล่มโดยคณะกรรมการสอบสวนจะออกมาเป็นอย่างไร ผลทดสอบของเหล็ก SKY หรือ ซิน เคอ หยวน ก็ถือว่าสอบตกไปแล้ว " นายเอกนัฏกล่าว
นายเอกนัฏ กล่าวเพิ่มเติมว่า แต่หากทางเจ้าพนักงานจะประสานเจ้าหน้าที่ของกระทรวงอุตสาหกรรมไปร่วมเก็บหลักฐานเพิ่มเติมให้สมบูรณ์ ก็ยินดีให้ความร่วมมือ อย่างไรก็ตาม จะต้องเร่งสืบค้นข้อมูล ข้อเท็จจริงเกี่ยวกับผลิตภัณฑ์เหล็กที่ไม่ได้มาตรฐาน โดยเฉพาะเหล็กที่ถูกนำออกสู่ตลาดไปก่อนหน้าที่โรงงานจะถูกปิดในช่วงธันวาคมที่ผ่านมา ให้ปรากฏต่อสาธารณะโดยเร็วที่สุด ระงับยับยั้งไม่ให้เกิดความเสียหายต่อไป
ซึ่งก่อนหน้า ทีมสุดซอยได้เข้าไปที่บริษัท SKY เพื่อตรวจสอบโรงงาน และได้ขอข้อมูลเกี่ยวกับเหล็กที่ถูกจำหน่ายออกไป แต่กลับพบความผิดปกติเกี่ยวกับกาก“ฝุ่นแดง” ที่ปรากฏอยู่ในปริมาณราวๆ 40,000-50,000 ตัน ซึ่งเกินปริมาณที่เคยได้แจ้งไว้ในระบบไปหลายเท่า จึงได้มีคำสั่งให้ทางบริษัทชี้แจง แต่จนถึงวันนี้ ข้อมูลที่ได้รับจากบริษัทเกี่ยวกับการจำหน่ายเหล็กกลับไม่เป็นประโยชน์ ส่วนเรื่องฝุ่นแดง ก็ไม่ได้รับคำชี้แจงภายในระยะเวลาที่กำหนด จึงต้องมีการปรับแผนด่วน ไม่ให้มีการยืดระยะเวลา เพื่อให้ได้ข้อเท็จจริงที่กระทรวงฯ ต้องทำการตรวจสอบมาเปิดเผยสู่สาธารณชนอย่างเร็วที่สุด

ที่มา : https://www.thaigov.go.th/news/contents/details/95349