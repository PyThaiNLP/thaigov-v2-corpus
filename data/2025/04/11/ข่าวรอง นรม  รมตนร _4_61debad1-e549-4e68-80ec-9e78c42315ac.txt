รัฐบาลไทย-ข่าวทำเนียบรัฐบาล-“รมต.นร. ชูศักดิ์“ เป็นประธานการประชุม ครน. ติดตามเร่งรัดการเสนอร่าง พ.ร.บ. ที่สำคัญตามนโยบายรัฐบาล จำนวน 29 ฉบับ


วันศุกร์ที่ 11 เมษายน 2568
11/04/2568
พิมพ์
“รมต.นร. ชูศักดิ์“ เป็นประธานการประชุม ครน. ติดตามเร่งรัดการเสนอร่าง พ.ร.บ. ที่สำคัญตามนโยบายรัฐบาล จำนวน 29 ฉบับ
“รมต.นร. ชูศักดิ์“ เป็นประธานการประชุม ครน. ติดตามเร่งรัดการเสนอร่าง พ.ร.บ. ที่สำคัญตามนโยบายรัฐบาล จำนวน 29 ฉบับ
เมื่อวันที่ 10 เมษายน 2568 ณ ห้องประชุม 301 ตึกบัญชาการ 1 ทำเนียบรัฐบาล นายชูศักดิ์ ศิรินิล รัฐมนตรีประจำสำนักนายกรัฐมนตรี เป็นประธานการประชุมคณะกรรมการเร่งรัดการเสนอร่างพระราชบัญญัติ เพื่อขับเคลื่อนการดำเนินการตามนโยบายของรัฐบาล (ครน.) โดยที่ประชุมรับทราบ มติคณะรัฐมนตรีเมื่อวันที่ 27 มีนาคม 2568 เกี่ยวกับบัญชีร่างพระราชบัญญัติที่เป็นไปตามนโยบายของรัฐบาลและมีความสำคัญ ที่อยู่ในกระบวนการเร่งรัดการเสนอกฎหมาย (Fast-track) เพิ่มเติมอึก จำนวน 14 ฉบับ รวมกับชุดแรกเป็น 29 ฉบับ ซึ่ง ครน. จะต้องติดตามเร่งรัดให้ดำเนินการการเสนอร่างพระราชบัญญัติให้เป็นไปตามกรอบระยะเวลาที่กำหนด
นอกจากนี้ ที่ประชุมได้พิจารณาร่างพระราชบัญญัติการเปลี่ยนแปลงสภาพภูมิอากาศ พ.ศ. .... ซึ่งมีสาระสำคัญเกี่ยวกับการวางกรอบเป้าหมายระยะสั้น กลาง และยาว เพื่อจัดการกับการเปลี่ยนแปลงสภาพภูมิอากาศของประเทศไทยให้สอดคล้องกับพันธกรณีระหว่างประเทศ พร้อมบูรณาการเป็นภารกิจของทุกหน่วยงานรัฐ โดยนายชูศักดิ์ ศิรินิล รัฐมนตรีประจำสำนักนายกรัฐมนตรี ในฐานะประธานคณะกรรมการ ได้เร่งรัดหน่วยงานให้ดำเนินการในส่วนที่เกี่ยวข้องเพื่อเสนอคณะรัฐมนตรีพิจารณาโดยเร็ว และให้เสนอสภาผู้แทนราษฎรพิจารณาภายในเดือนสิงหาคมนี้
อีกทั้ง ที่ประชุมยังได้พิจารณาร่างพระราชบัญญัติปาล์มน้ำมันและผลิตภัณฑ์จากปาล์มน้ำมัน พ.ศ. .... ซึ่งมีสาระสำคัญเกี่ยวกับการจัดระเบียบและกำกับดูแลระบบการผลิต เพื่อส่งเสริมศักยภาพการแข่งขันของประเทศในตลาดเสรี ควบคู่ไปกับการคุ้มครองเกษตรกร สิ่งแวดล้อม และความเป็นธรรมในอุตสาหกรรมปาล์มน้ำมันอย่างยั่งยืน และเป็นที่ต้องการของเกษตรกรตลอดจนห่วงโซ่อุปทานทั้งระบบ โดยที่ประชุมมีข้อสังเกตและขอเสนอแนะให้กระทรวงเกษตรและสหกรณ์ เร่งทบทวนและจัดทำรายงานการวิเคราะห์ผลกระทบเพื่อประกอบการเสนอร่างกฎหมายโดยเร็วต่อไป
ทั้งนี้ ภายหลังจากการประชุมเสร็จสิ้น กรรมการและเจ้าหน้าที่ที่เกี่ยวข้องได้ร่วมกันรดน้ำขอพร นายชัยเกษม นิติสิริ (ที่ปรึกษาและกรรมการ) นายชูศักดิ์ ศิรินิล (ประธานกรรมการ) นางมนพร เจริญศรี (ที่ปรึกษาและกรรมการ) และนายสมคิด เชื้อคง (รองประธานกรรมการ) เพื่อแสดงความเคารพและเป็นสิริมงคล ในวาระโอกาสประเพณีสงกรานต์

ที่มา : https://www.thaigov.go.th/news/contents/details/95367