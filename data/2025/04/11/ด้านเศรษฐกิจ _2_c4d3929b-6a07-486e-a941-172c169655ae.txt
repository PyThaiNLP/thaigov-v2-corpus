รัฐบาลไทย-ข่าวทำเนียบรัฐบาล-ขสมก. มอบสิทธิพิเศษให้ผู้สูงอายุ โดยสารรถเมล์ฟรีทุกประเภท ตลอดทั้งวัน เนื่องในวันผู้สูงอายุแห่งชาติ 13 เมษายน 2568


วันศุกร์ที่ 11 เมษายน 2568
ขสมก. มอบสิทธิพิเศษให้ผู้สูงอายุ โดยสารรถเมล์ฟรีทุกประเภท ตลอดทั้งวัน เนื่องในวันผู้สูงอายุแห่งชาติ 13 เมษายน 2568
....
เนื่องในโอกาส “วันผู้สูงอายุแห่งชาติ” ซึ่งตรงกับวันที่ 13 เมษายนของทุกปี โดยในปีนี้ องค์การขนส่งมวลชนกรุงเทพ (ขสมก.) กระทรวงคมนาคม ได้จัดกิจกรรมมอบสิทธิพิเศษ ให้ผู้สูงอายุที่มีอายุ 60 ปีขึ้นไป สามารถใช้บริการรถโดยสารของ ขสมก. ได้โดยไม่เสียค่าใช้จ่ายตลอดทั้งวัน ครอบคลุมทั้งรถโดยสารธรรมดา และรถโดยสารปรับอากาศ ทุกเส้นทางที่ให้บริการในเขตกรุงเทพมหานคร และปริมณฑล
นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ เปิดเผยว่า ในวันที่ 13 เมษายน 2568  ซึ่งเป็นวันผู้สูงอายุแห่งชาติ ขสมก. ได้ให้สิทธิประชาชนที่มีอายุตั้งแต่ 60 ปีขึ้นไป สามารถใช้บริการรถโดยสารทุกประเภทของ ขสมก. ฟรี! ตลอดวัน  โดยผู้สูงอายุจะต้องแสดงบัตรประจำตัวประชาชนต่อพนักงานเก็บค่าโดยสาร เพื่อรับสิทธิใช้บริการฟรีทุกเส้นทาง ทั้งรถโดยสารธรรมดา และรถโดยสารปรับอากาศ
สำหรับผู้โดยสารที่ต้องการข้อมูลเพิ่มเติมเกี่ยวกับเส้นทางการเดินรถ และบริการของ ขสมก. สามารถติดต่อได้ที่ สายด่วน Call Center ขสมก. โทร 1348 เฟซบุ๊ก “ขสมก. พร้อมบวก” และเว็บไซต์ www.bmta.co.th

ที่มา : https://www.thaigov.go.th/news/contents/details/95330