รัฐบาลไทย-ข่าวทำเนียบรัฐบาล-สธ.เขต 7 ถกเข้มร่วม คกก.แก้ไขปัญหาการเงินการคลัง รพ.ขอนแก่น เคาะ 5 แนวทางช่วยคลายวิกฤตการเงิน


วันศุกร์ที่ 11 เมษายน 2568
สธ.เขต 7 ถกเข้มร่วม คกก.แก้ไขปัญหาการเงินการคลัง รพ.ขอนแก่น เคาะ 5 แนวทางช่วยคลายวิกฤตการเงิน
ผู้ตรวจราชการกระทรวงสาธารณสุข เขตสุขภาพที่ 7 เป็นประธานประชุมมอบนโยบายแก้ไขปัญหาการเงินโรงพยาบาลขอนแก่น ต่อคณะกรรมการแก้ไขปัญหาฯ ได้ข้อสรุปร่วมให้ดำเนินการ 5 แนวทาง
คือ ทบทวนแผนร่างเงินบำรุงให้สะท้อนความเป็นจริง ตั้งทีมเฉพาะกิจจัดเก็บรายได้ ควบคุมกำกับจัดซื้อจัดจ้างตามแผนถูกระเบียบ ทบทวนจ่ายค่าตอบแทนตามภาระงานให้เป็นธรรม และประชุมทำความเข้าใจบุคลากรทั้งองค์กร
วันนี้ (11 เมษายน 2568) นพ.เอกชัย เพียรศรีวัชรา ผู้ตรวจราชการกระทรวงสาธารณสุข เขตสุขภาพที่ 7 ในฐานะประธานคณะกรรมการติดตามสถานการณ์และวางนโยบายแก้ไขปัญหาโรงพยาบาลขาดสภาพคล่องทางการเงิน เปิดเผยความคืบหน้าการแก้ไขปัญหาโรงพยาบาลขอนแก่นขาดสภาพคล่องสะสม 1,237 ล้านบาท ว่า ได้ประชุมกับคณะกรรมการแก้ไขปัญหาด้านการเงินการคลังของโรงพยาบาลขอนแก่น ที่มี นพ.ภาคี ทรัพย์พิพัฒน์ สาธารณสุขนิเทศก์ เขตสุขภาพที่ 7 เป็นประธาน เพื่อมอบนโยบายในการแก้ไขปัญหา ประกอบด้วย 1.ใช้ศักยภาพที่มีเพื่อเพิ่มรายได้เข้าโรงพยาบาล 2.ระบบการเบิกจ่ายต้องรวดเร็ว แม่นยำ ครบถ้วน และถูกระเบียบ และแต่งตั้งทีมตรวจสอบติดตามรายได้ที่ตกค้าง 3.ปรับการใช้ทรัพยากรอย่างคุ้มค่า ลดความซ้ำซ้อน/สิ้นเปลือง 4.ทบทวนการจ่ายค่าตอบแทนตามภาระงาน (P4P) ให้เป็นธรรม 5.สื่อสารกับบุคลากรทุกระดับให้ทราบสถานการณ์ที่แท้จริงและร่วมแก้ไขปัญหา รวมทั้งเปิดเผยข้อมูลต่อประชาชนอย่างสม่ำเสมอ และ 6.ติดตามประเมินผลสม่ำเสมอ เพื่อปรับเปลี่ยนมาตรการต่างๆ ให้เหมาะสม
ด้าน นพ.ภาคี ทรัพย์พิพัฒน์ สาธารณสุขนิเทศก์ เขตสุขภาพที่ 7 กล่าวว่า คณะกรรมการแก้ไขปัญหาด้านการเงินการคลังของโรงพยาบาลขอนแก่น ซึ่งประกอบด้วย นพ.อภิชัย ลิมานนท์ นายแพทย์สาธารณสุขจังหวัดขอนแก่น, นพ.สุรสิทธิ์ จิตรพิทักษ์เลิศ ผู้อำนวยการโรงพยาบาลขอนแก่น, นพ.ภูวดล กิตติวัฒนาสาร ผู้อำนวยการโรงพยาบาลบุรีรัมย์, นพ.ธิติ ธิติศักดิ์สกุล ประธานองค์กรแพทย์โรงพยาบาลขอนแก่น, พญ.รักฝัน สวัสดิ์พาณิชย์ นายแพทย์ชำนาญการพิเศษ โรงพยาบาลขอนแก่น, นางพินรัฐ จอมเพชร รองผู้อำนวยการฝ่ายการพยาบาลและหัวหน้าพยาบาล โรงพยาบาลขอนแก่น, นพ.ชุมพล นุชผ่อง รองผู้อำนวยการกองเศรษฐกิจสุขภาพและหลักประกันสุขภาพ, นพ.ทวีรัชต์ ศรีกุลวงศ์ นายแพทย์สาธารณสุขจังหวัดกาฬสินธุ์ ประธานคณะกรรมการพัฒนาระบบบริหารการเงินการคลัง เขตสุขภาพที่ 7 และนายภูเบศ ธนูรัตน์ รองผู้อำนวยการภารกิจด้านพัฒนาระบบบริการและสนับสนุนบริการสุขภาพ โรงพยาบาลขอนแก่น ได้ร่วมกันวิเคราะห์ข้อมูลสถานการณ์และวางแนวทางแก้ปัญหาวิกฤตทางการเงิน ดังนี้
1.ให้ทบทวนและนำเสนอร่างแผนเงินบำรุง โดยประมาณการรายรับให้สมเหตุสมผล และประมาณการรายจ่ายตามจริง เพื่อให้สะท้อนสถานการณ์ที่แท้จริงและกำหนดมาตรการที่เหมาะสมต่อไปได้ 2.ตั้งทีมเฉพาะกิจด้านการจัดเก็บรายได้จากสหสาขาวิชาชีพของโรงพยาบาลขอนแก่น เพื่อช่วยให้การจัดเก็บรายได้มีประสิทธิภาพและสร้างการมีส่วนร่วมของบุคลากร 3.ควบคุมกำกับการจัดซื้อจัดจ้างให้เป็นไปตามแผนและปฏิบัติตามกฎหมาย กฎระเบียบ และประกาศที่เกี่ยวข้อง หากจำเป็นจัดซื้อนอกแผน ต้องขออนุมัติจากผู้อำนวยการเท่านั้น 4.ทบทวนการจ่ายค่าตอบแทนตามภาระงานให้เป็นธรรม โดยผู้บริหารควรเป็นแบบอย่างที่ดีในการแสดงออกถึงความเสียสละทุ่มเท และ 5.จัดประชุมบุคลากรทั้งองค์กรผ่านช่องทางที่เหมาะสม เพื่อให้ทราบสถานการณ์และแนวทางแก้ไขปัญหาวิกฤตทางการเงินของโรงพยาบาลเป็นระยะ ทั้งนี้ ให้มีการรวบรวมข้อมูลแผนเงินบำรุงและแผนการเงิน (planfin) ของโรงพยาบาลในภาคอีสานที่มีศักยภาพใกล้เคียงกัน เพื่อนำมาเปรียบเทียบด้วย
************************************************* 11 เมษายน 2568

ที่มา : https://www.thaigov.go.th/news/contents/details/95368