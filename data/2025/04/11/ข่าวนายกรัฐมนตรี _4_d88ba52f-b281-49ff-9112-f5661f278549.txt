รัฐบาลไทย-ข่าวทำเนียบรัฐบาล-นายกรัฐมนตรี ตรวจศูนย์อำนวยการจราจร กรมทางหลวง เน้นย้ำความปลอดภัยและอำนวยความสะดวกให้กับประชาชน พร้อมอวยพรปีใหม่ไทย ขอให้ทุกคนมีความสุข สุขภาพแข็งแรง และเดินทางโดยสวัสดิภาพ


วันศุกร์ที่ 11 เมษายน 2568
11/04/2568
พิมพ์
นายกรัฐมนตรี ตรวจศูนย์อำนวยการจราจร กรมทางหลวง เน้นย้ำความปลอดภัยและอำนวยความสะดวกให้กับประชาชน พร้อมอวยพรปีใหม่ไทย ขอให้ทุกคนมีความสุข สุขภาพแข็งแรง และเดินทางโดยสวัสดิภาพ
นายกรัฐมนตรี ตรวจศูนย์อำนวยการจราจร กรมทางหลวง เน้นย้ำความปลอดภัยและอำนวยความสะดวกให้กับประชาชน พร้อมอวยพรปีใหม่ไทย ขอให้ทุกคนมีความสุข สุขภาพแข็งแรง และเดินทางโดยสวัสดิภาพ
วันนี้ (11 เม.ย. 68) เวลา 14.30 น. ณ ศูนย์บริหารจัดการจราจรและอุบัติเหตุ กรมทางหลวง (HTOC) อาคารวีระ เรืองสุขศรีวงศ์ กรมทางหลวง ถนนศรีอยุธยา เขตราชเทวี กรุงเทพฯ นางสาวแพทองธาร ชินวัตร นายกรัฐมนตรี ตรวจติดตามความพร้อมในการอำนวยความสะดวกและปลอดภัยให้กับประชาชนที่เดินทางในช่วงเทศกาลสงกรานต์ พ.ศ. 2568 โดยมีนายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม นายชยธรรม์ พรหมศร ปลัดกระทรวงคมนาคม และนายอภิรัฐ ไชยวงศ์น้อย อธิบดีกรมทางหลวง ร่วมด้วย
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า เพื่อเป็นการเตรียมความพร้อม ในวันหยุดสุดสัปดาห์ที่จะมีประชาชน ออกเดินทางไปต่างจังหวัดเป็นจำนวนมาก   นายกรัฐมนตรี ได้รับฟังรายงานสรุปภาพรวมการเตรียมความพร้อมของการอำนวยความสะดวกและความปลอดภัยในช่วงเทศกาลสงกรานต์ 2568 ของกรมทางหลวง จากนายพงษ์พันธ์ จั่นเงิน รองอธิบดีฝ่ายวิชาการ กรมทางหลวง และกองบังคับการตำรวจทางหลวง และจากพันตำรวจเอก สุขสวัสดิ์ คูสิทธิผล รองผู้บังคับการตำรวจทางหลวง  โดยนายกรัฐมนตรี ได้กล่าวขอบคุณเจ้าหน้าที่ทุกหน่วยงานที่เสียสละปฏิบัติหน้าที่ในช่วงวันหยุดยาว เพื่ออำนวยความสะดวกและดูแลความปลอดภัยให้กับพี่น้องประชาชน ซึ่งถือเป็นภารกิจสำคัญที่ต้องร่วมมือกันอย่างเต็มกำลัง ทั้งนี้ ขอให้ทุกหน่วยงานให้ความสำคัญในเรื่องของความปลอดภัยเป็นอันดับแรก รวมถึงการอำนวยความสะดวกในการเดินทาง โดยเฉพาะการเปิดเส้นทางพิเศษที่ได้มีการเตรียมความพร้อมไว้ เพื่อจะช่วยลดปริมาณรถและประหยัดเวลาในการเดินทางได้มากขึ้น พร้อมขอความร่วมมือให้ช่วยกันประชาสัมพันธ์เส้นทางและมาตรการต่าง ๆ ให้ประชาชนรับทราบ เพื่อให้ประชาชนสามารถวางแผนการเดินทางได้อย่างมีประสิทธิภาพ
นายกรัฐมนตรี กำชับเจ้าหน้าที่ตำรวจเข้มงวดในเรื่องของการดื่มแอลกอฮอล์ เพื่อป้องกันอุบัติเหตุที่อาจเกิดขึ้น ซึ่งอาจส่งผลกระทบทั้งต่อตนเองและผู้อื่น เนื่องจากช่วงวันหยุดยาวเป็นช่วงเวลาที่มีการสังสรรค์ พร้อมทั้งแนะนำทางเลือก สำหรับผู้ที่ไม่สะดวกนำรถยนต์ส่วนตัวไป ขอให้ใช้บริการระบบขนส่งสาธารณะ ซึ่งสามารถช่วยลดความแออัดบนท้องถนนได้ อีกทั้งยังเป็นการป้องกันและลดอุบัติเหตุ จึงอยากให้มีการประชาสัมพันธ์และแนะนำทางเลือกในการเดินทางให้ประชาชนได้รับทราบอย่างครบถ้วน
“ขอเป็นกำลังใจให้กับเจ้าหน้าที่ทุกคนที่ปฏิบัติหน้าที่ในช่วงวันหยุดนี้ และขอให้ดูแลสุขภาพในช่วงที่ต้องปฏิบัติงานอย่างต่อเนื่อง ขออวยพรเนื่องในโอกาสวันขึ้นปีใหม่ไทย ให้ทุกคนมีความสุข สุขภาพแข็งแรง และเดินทางโดยสวัสดิภาพ” นายกรัฐมนตรี กล่าว

ที่มา : https://www.thaigov.go.th/news/contents/details/95361