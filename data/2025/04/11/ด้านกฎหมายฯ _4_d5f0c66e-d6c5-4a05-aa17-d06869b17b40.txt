รัฐบาลไทย-ข่าวทำเนียบรัฐบาล-ปลัดกระทรวงยุติธรรม บรรยายหลักสูตร “ผู้บริหารกระบวนการยุติธรรมระดับสูง” รุ่นที่ 29


วันศุกร์ที่ 11 เมษายน 2568
ปลัดกระทรวงยุติธรรม บรรยายหลักสูตร “ผู้บริหารกระบวนการยุติธรรมระดับสูง” รุ่นที่ 29
ปลัดกระทรวงยุติธรรม บรรยายหลักสูตร “ผู้บริหารกระบวนการยุติธรรมระดับสูง” รุ่นที่ 29
ในวันศุกร์ที่ 11 เมษายน 2568 เวลา 09.00 น. นางพงษ์สวาท นีละโยธิน ปลัดกระทรวงยุติธรรม บรรยายหลักสูตร “ผู้บริหารกระบวนการยุติธรรมระดับสูง” รุ่นที่ 29 ในหัวข้อ “กระทรวงยุติธรรมกับการขับเคลื่อนกระบวนการยุติธรรม” โดยมี ผู้เข้ารับการอบรมซึ่งเป็นบุคลากรจากหน่วยงานต่าง ๆ ทั้งภาครัฐและเอกชน เข้าร่วมฯ ณ ห้อง Learning Studio 1 ชั้น 1 อาคารสถาบันเพื่อการยุติธรรมแห่งประเทศไทย
โอกาส​นี้ ปลัดกระทรวงยุติธรรม ได้กล่าวใจความ​สำคัญ​ตอนหนึ่ง​ว่า กระบวนการยุติธรรมสามารถแบ่งออกเป็น 3 ช่วงสำคัญ ได้แก่ ต้นน้ำ กลางน้ำ และปลายน้ำ ซึ่งแต่ละช่วงมีลักษณะและภารกิจที่แตกต่างกัน โดยกระทรวงยุติธรรมมีบทบาทแทรกอยู่ในทุกขั้นตอนของกระบวนการดังกล่าว และหน่วยงานในสังกัดกระทรวงยุติธรรมเองได้จัดแบ่งภารกิจอย่างเป็นระบบ เพื่อให้สามารถทำงานได้ครอบคลุมในทุกมิติของการอำนวยความยุติธรรม ดังนี้ 1) กลุ่มภารกิจด้านอำนวยการ ได้แก่ สำนักงานปลัดกระทรวงยุติธรรม และสำนักกิจการยุติธรรม ทำหน้าที่กำหนดนโยบายและทิศทางในการดำเนินงานของกระทรวงโดยรวม 2) กลุ่มภารกิจด้านอำนวยความยุติธรรม ได้แก่ กรมสอบสวนคดีพิเศษ และสถาบันนิติวิทยาศาสตร์ ซึ่งทำหน้าที่ในการสืบสวนและพิสูจน์หลักฐานเชิงวิทยาศาสตร์เพื่อสร้างความเป็นธรรมในการดำเนินคดี 3) กลุ่มภารกิจด้านบริหารความยุติธรรม ได้แก่ กรมคุ้มครองสิทธิและเสรีภาพ และกรมบังคับคดี ต่างมีหน้าที่ในการคุ้มครองสิทธิของประชาชนและการดำเนินการตามคำพิพากษาให้เป็นผล 4) กลุ่มภารกิจด้านพัฒนาพฤตินิสัย ได้แก่ กรมคุมประพฤติ กรมพินิจและคุ้มครองเด็กและเยาวชน และกรมราชทัณฑ์ ทำหน้าที่ดูแล ฟื้นฟู และส่งเสริมพฤติกรรมของผู้กระทำผิดให้สามารถกลับคืนสู่สังคมอย่างมีคุณภาพ นอกจากนั้น ยังมีหน่วยงานที่ขึ้นตรงต่อรัฐมนตรีว่าการกระทรวงยุติธรรม ได้แก่ สำนักงานคณะกรรมการป้องกันและปราบปรามยาเสพติด ซึ่งเป็นกำลังสำคัญในการขับเคลื่อนนโยบายด้านการแก้ไขปัญหายาเสพติด รวมทั้งมีองค์การมหาชนอีก 2 แห่ง คือ สถาบันเพื่อการยุติธรรมแห่งประเทศไทย และสถาบันอนุญาโตตุลาการ ซึ่งสนับสนุนงานเชิงวิชาการและการระงับข้อพิพาททางเลือกโดยไม่ต้องเข้าสู่กระบวนการศาล อีกทั้งกระทรวงยุติธรรมได้มีการจัดตั้งศูนย์ยุติธรรมชุมชน ในปัจจุบันมีจำนวน 7,788 แห่งทั่วประเทศ โดยยึดหลัก “ชุมชนดูแลชุมชน” ซึ่งทำหน้าที่ตั้งแต่การป้องกันอาชญากรรม การให้ความรู้ทางกฎหมายแก่ประชาชน ไปจนถึงการไกล่เกลี่ยข้อพิพาทในระดับท้องถิ่น หากกรณีใดเกินขอบเขตของศูนย์ฯ จะส่งต่อไปยังหน่วยงานยุติธรรมที่เกี่ยวข้อง โดยมีสำนักงานยุติธรรมจังหวัดเป็นผู้ประสานงานและกำกับดูแล จากภาพรวมดังกล่าวจะเห็นได้อย่างชัดเจนว่า กระทรวงยุติธรรมมีบทบาทสำคัญครอบคลุมทุกมิติของกระบวนการยุติธรรม ทั้งในด้านนโยบาย การสืบสวน การคุ้มครองสิทธิ การบังคับใช้กฎหมาย การฟื้นฟูพฤติกรรมผู้กระทำผิด รวมถึงการมีส่วนร่วมของประชาชนผ่านศูนย์ยุติธรรมชุมชน ซึ่งสะท้อนถึงการพัฒนากระบวนการยุติธรรมให้เป็นระบบที่มีประสิทธิภาพ โปร่งใส และเข้าถึงประชาชนในทุกระดับอย่างแท้จริง
ทั้งนี้ การอบรมหลักสูตร “ผู้บริหารกระบวนการยุติธรรมระดับสูง” จัดขึ้นเพื่อให้ผู้บริหารระดับสูงขององค์กรทุกภาคส่วนได้เสริมสร้างความรู้และวิทยาการด้านกระบวนการยุติธรรมของไทย สามารถขับเคลื่อนอย่างมีทิศทางและเป้าหมายร่วมกันในอันที่จะอำนวยความยุติธรรมได้อย่างมีประสิทธิภาพสูงสุด ทันต่อความเปลี่ยนแปลงของกระแสโลกาภิวัตน์และความก้าวหน้าทางเทคโนโลยี สำนักงานศาลยุติธรรมจึงเห็นความจำเป็นที่จะช่วยเสริมสร้างพัฒนาองค์ความรู้ให้แก่องค์กรในกระบวนการยุติธรรม องค์กรตามรัฐธรรมนูญ ตลอดจนองค์กรต่าง ๆ ทั้งภาครัฐและเอกชน

ที่มา : https://www.thaigov.go.th/news/contents/details/95357