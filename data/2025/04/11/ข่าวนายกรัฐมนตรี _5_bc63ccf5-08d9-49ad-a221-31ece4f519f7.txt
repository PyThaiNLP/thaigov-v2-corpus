รัฐบาลไทย-ข่าวทำเนียบรัฐบาล-นายกรัฐมนตรี เป็นประธานพิธีปล่อยแถวป้องกันปราบปรามอาชญากรรมฯ อำนวยความสะดวกด้านการจราจร ในช่วงเทศกาลสงกรานต์ ย้ำให้ตำรวจทุกนายดูแลความปลอดภัยของประชาชนให้เต็มที่  


วันศุกร์ที่ 11 เมษายน 2568
11/04/2568
พิมพ์
นายกรัฐมนตรี เป็นประธานพิธีปล่อยแถวป้องกันปราบปรามอาชญากรรมฯ อำนวยความสะดวกด้านการจราจร ในช่วงเทศกาลสงกรานต์ ย้ำให้ตำรวจทุกนายดูแลความปลอดภัยของประชาชนให้เต็มที่
เพื่อภาพลักษณ์การท่องเที่ยวที่สวยงามของไทย
วันนี้ (11 เมษายน 2568 ) เวลา 15.40 น. ณ บริเวณท้องสนามหลวง นางสาวแพทองธาร ชินวัตร นายกรัฐมนตรี เป็นประธานในพิธีปล่อยแถวป้องกันปราบปรามอาชญากรรม รักษาความสงบเรียบร้อยการบังคับใช้กฎหมาย และอำนวยความสะดวกด้านการจราจร ในช่วงเทศกาลสงกรานต์ ประจำปี 2568 โดยมี พลตำรวจเอก กิตติ์รัฐ พันธุ์เพ็ชร์ ผู้บัญชาการตำรวจแห่งชาติ พลตำรวจโท สำราญ นวลมา ผู้ช่วยผู้บัญชาการตำรวจแห่งชาติ พลตำรวจโท สยาม บุญสม ผู้บัญชาการตำรวจนครบาล และนายชัชชาติ สิทธิพันธุ์ ผู้ว่าราชการกรุงเทพมหานคร เข้าร่วมการปล่อยแถว
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่านายกรัฐมนตรีรับฟังการบรรยายพิธีปล่อยแถวป้องกันปราบปรามอาชญากรรมรักษาความสงบเรียบร้อยการบังคับใช้กฎหมายและอำนวยความสะดวกในการจราจรในช่วงเทศกาลสงกรานต์ประจำปี 2568 โดยนายกรัฐมนตรีเชื่อมั่นว่าเจ้าหน้าที่ตำรวจสามารถดูแลความปลอดภัยให้กับพี่น้องประชาชนอย่างเต็มกำลัง พร้อมกล่าวขอบคุณเจ้าหน้าที่ทุกคน ที่เสียสละเวลาช่วยกันดูแลความปลอดภัยให้กับประชาชนเดินทางกลับบ้านหรือท่องเที่ยวในกรุงเทพมหานครตลอดช่วงเทศกาลสงกรานต์
นายกรัฐมนตรีเน้นย้ำเจ้าหน้าที่ ต้องให้ความสำคัญกับเรื่องอาชญากรรมสิ่งผิดกฎหมาย จะต้องไม่ให้เล็ดลอดสายตา  เพราะการปราบปรามอาชญากรรมสิ่งผิดกฎหมาย จะช่วยเรียกความเชื่อมั่นให้กับประเทศได้ และทำให้ข่าวลือต่างๆ ของประเทศลดลง
“รัฐบาลพร้อมสนับสนุนให้ทุก ๆ ท่าน ทำหน้าที่ดูแลปกป้องประชาชน และประเทศด้วยความเข้มแข็ง ถูกต้องและชัดเจน  เพื่อทำให้คนทั่วโลกรับรู้ว่าประเทศไทยมีความปลอดภัย ขอส่งกำลังใจให้กับทุกท่าน มีร่างกายที่แข็งแรงและใจที่เข้มแข็ง และขอสวัสดีปีใหม่ไทย” นายกรัฐมนตรี กล่าว
ต่อจากนั้นนายกรัฐมนตรีได้เดินทักทาย ให้กำลังใจกับเจ้าหน้าที่ที่ได้มาปฏิบัติหน้าที่ในวันนี้ โดยมีผู้เข้าร่วมพิธีปล่อยแถวประกอบด้วย เจ้าหน้าที่ตำรวจในสังกัดกองกำลังตำรวจนครบาล จำนวน 820 นายหน่วยสนับสนุนและหน่วยร่วมปฏิบัติ ได้แก่ กองบัญชาการตำรวจท่องเที่ยว โรงพยาบาลตำรวจ เทศกิจของกรุงเทพมหานคร และอาสาสมัครจำนวน 180 นาย รวมกำลังพลทั้งสิ้นจำนวน 1,000 นาย
“ พิธีปล่อยแถวป้องกันปราบปรามอาชญากรรม รักษาความสงบเรียบร้อยการบังคับใช้กฎหมาย และอำนวยความสะดวกด้านการจราจร ในช่วงเทศกาลสงกรานต์ ประจำปี 2568 เป็นการตรวจสอบความพร้อมอุปกรณ์กำลังพลยานพาหนะ วัสดุอุปกรณ์ และอัตรากำลังของหน่วยร่วมปฏิบัติ เพื่อเป็นการสร้างความเชื่อมั่นให้กับประชาชนและนักท่องเที่ยวซึ่งเป็นส่วนหนึ่งในการสร้างแรงดึงดูดนักท่องเที่ยวจากทั่วทุกมุมโลก กองกำลังตำรวจนครบาลจึงขอเป็นส่วนหนึ่งในการสร้างความเชื่อมั่นให้กับนักท่องเที่ยวเพื่อขับเคลื่อนโครงการ Thailand Summer Festivals 2025” นายจิรายุ กล่าว

ที่มา : https://www.thaigov.go.th/news/contents/details/95364