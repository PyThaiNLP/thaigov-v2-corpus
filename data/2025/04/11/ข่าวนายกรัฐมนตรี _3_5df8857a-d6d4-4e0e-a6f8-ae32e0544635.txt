รัฐบาลไทย-ข่าวทำเนียบรัฐบาล-นายกรัฐมนตรี พบปะ ขรก.ลูกจ้าง พ่อค้าแม่ขายในทำเนียบฯ พร้อมนั่งทานอาหาร ที่โรงอาหารพร้อมอุดหนุนสินค้า


วันศุกร์ที่ 11 เมษายน 2568
11/04/2568
พิมพ์
นายกรัฐมนตรี พบปะ ขรก.ลูกจ้าง พ่อค้าแม่ขายในทำเนียบฯ พร้อมนั่งทานอาหาร ที่โรงอาหารพร้อมอุดหนุนสินค้า
นายกรัฐมนตรี พบปะ ขรก.ลูกจ้าง พ่อค้าแม่ขายในทำเนียบฯ พร้อมนั่งทานอาหาร ที่โรงอาหารพร้อมอุดหนุนสินค้า ก่อนจะตรวจติดตามความพร้อมในการอำนวยความสะดวกและปลอดภัยให้กับประชาชนที่เดินทางในช่วงเทศกาลสงกรานต์
วันนี้ (11 เม.ย.68)  เวลา  11.45 น. นางสาวแพทองธาร ชินวัตร นายกรัฐมนตรี พร้อมด้วยนางสาวจิราพร สินธุไพร  รัฐมนตรีประจำสำนักนายกรัฐมนตรี และนายพรหมินทร์ เลิศสุริย์เดช  เลขาธิการนายกรัฐมนตรี  ได้พบปะกับข้าราชการ และลูกจ้างของทำเนียบรัฐบาล ในทุกระดับที่ บริเวณโรงอาหารและร้านค้าต่าง ๆ ของสำนักเลขาธิการนายกรัฐมนตรี และร้านค้าบริเวณริมคลอง ของสำนักงานปลัดสำนักนายกรัฐมนตรี โดยนายกรัฐมนตรีได้อุดหนุนร้านค้าต่าง ๆ เช่น กล้วยน้ำว้าจากสุพรรณบุรี ข้าวเหนียวมะม่วง เส้นหมี่คลุกลูกชิ้นหมู  ไส้กรอกแดงทอด ขนมเปี๊ยะ ทอฟฟี่เค้ก เค้กกล้วยหอม ตลอดจนผลไม้เช่น มะยงชิดและมะขามคลุก เป็นต้น
โอกาสนี้นายกรัฐมนตรี พร้อมด้วยรัฐมนตรีประจำสำนักนายกรัฐมนตรี และเลขาธิการนายกรัฐมนตรีได้รับประทานอาหารร่วมกัน ณ บริเวณโรงอาหารของสำนักเลขาธิการนายกรัฐมนตรี โดยนำอาหารที่ได้ซื้อมาจากร้านค้าต่าง ๆ มารับประทานด้วย พร้อมกันนี้ นายกรัฐมนตรีได้สั่งเมนูเพิ่มเติมที่ร้านอาหารตามสั่งของสำนักเลขาธิการนายกรัฐมนตรีด้วยตนเอง ได้แก่ เมนูมาม่าผัดทะเลและสเต็กหมูไข่ดาว
จากนั้น นายกรัฐมนตรี พร้อมด้วยรัฐมนตรีประจำสำนักนายกรัฐมนตรี เลขาธิการนายกรัฐมนตรีได้แวะเยี่ยมชมสินค้า และผลิตภัณฑ์ร้านสวัสดิการสำนักเลขาธิการนายกรัฐมนตรี โดยนายกรัฐมนตรีได้อุดหนุนเสื้อแจ็คเก็ตสีดำ Size S ก่อนจะเดินทางไปศูนย์บริหารจัดการจราจรและอุบัติเหตุ กรมทางหลวง (HTOC) ถนนศรีอยุธยา เขตราชเทวี กรุงเทพฯ  เพื่อตรวจติดตามความพร้อมในการอำนวยความสะดวกและปลอดภัยให้กับประชาชนที่เดินทางในช่วงเทศกาลสงกรานต์  ทั้งนี้ ในช่วงเย็น นายกรัฐมนตรีจะเป็นประธานในพิธีปล่อยแถวป้องกันปราบปรามอาชญากรรมรักษาความสงบเรียบร้อย การบังคับใช้กฎหมายและอำนวยความสะดวกด้านการจราจร ในช่วงเทศกาลสงกรานต์ ณ บริเวณท้องสนามหลวง ต่อไป

ที่มา : https://www.thaigov.go.th/news/contents/details/95356