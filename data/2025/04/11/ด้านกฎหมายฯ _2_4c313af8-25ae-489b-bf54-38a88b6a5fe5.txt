รัฐบาลไทย-ข่าวทำเนียบรัฐบาล-รมว.ยุติธรรม เป็นประธานในพิธีลงนามบันทึกความเข้าใจความร่วมมือ การจัดการเรียนรู้เพื่อคุณวุฒิตามระดับ ระหว่าง กรมราชทัณฑ์ และกรมส่งเสริมการเรียนรู้


วันพฤหัสบดีที่ 10 เมษายน 2568
10/04/2568
พิมพ์
รมว.ยุติธรรม เป็นประธานในพิธีลงนามบันทึกความเข้าใจความร่วมมือ การจัดการเรียนรู้เพื่อคุณวุฒิตามระดับ ระหว่าง กรมราชทัณฑ์ และกรมส่งเสริมการเรียนรู้
รมว.ยุติธรรม เป็นประธานในพิธีลงนามบันทึกความเข้าใจความร่วมมือ การจัดการเรียนรู้เพื่อคุณวุฒิตามระดับ ระหว่าง กรมราชทัณฑ์ และกรมส่งเสริมการเรียนรู้ ขยายโอกาสการจัดการศึกษาให้ผู้ต้องขังในเรือนจำ
ในวันพฤหัสบดีที่ 10 เมษายน 2568 เวลา 14.30 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานในพิธีลงนามบันทึกความเข้าใจความร่วมมือการจัดการเรียนรู้เพื่อคุณวุฒิตามระดับ ระหว่าง กรมราชทัณฑ์ และกรมส่งเสริมการเรียนรู้ โดยมี นายสมบูรณ์ ม่วงกล่ำ ที่ปรึกษารัฐมนตรีว่าการกระทรวงยุติธรรม นายนิยม เติมศรีสุข ผู้ช่วยรัฐมนตรีว่าการกระทรวงยุติธรรม ร่วมเป็นเกียรติภายในพิธีฯ พร้อมทั้ง​นายสหการณ์ เพ็ชรนรินทร์ อธิบดีกรมราชทัณฑ์ และนายธนากร ดอนเหนือ อธิบดีกรมส่งเสริมการเรียนรู้ เป็นผู้ลงนามในบันทึกความร่วมมือฯ และคณะผู้บริหารกรมราชทัณฑ์ คณะผู้บริหารกรมส่งเสริมการเรียนรู้ แขกผู้มีเกียรติ และเจ้าหน้าที่ที่เกี่ยวข้อง เข้าร่วมฯ ณ เรือนจำกลางคลองเปรม เขตจตุจักร กรุงเทพมหานคร
โอกาสนี้ รัฐมนตรีว่าการกระทรวงยุติธรรม กล่าวว่า วันนี้เป็นวันที่ดีและถือเป็นวันแห่งโอกาสที่จะได้ยกระดับการศึกษาของประเทศไทยไปอีกขั้น ให้แก่ผู้ต้องราชทัณฑ์ซึ่งด้อยโอกาสทางการศึกษาและมีการเรียนรู้ต่ำกว่าขั้นพื้นฐาน โดยเรือนจำต้องจัดการศึกษาขั้นพื้นฐานให้แก่ผู้ต้องราชทัณฑ์โดยไม่เสียค่าใช้จ่าย เพื่อให้คนที่ด้อยโอกาสทางการศึกษาสามารถเรียนจบในระดับมัธยมศึกษาปีที่ 6 หรือ ปวช. ได้ และหากเป็นไปได้อยากจะให้ส่งไปให้ถึงระดับปริญญาตรี และที่สำคัญผู้ต้องราชทัณฑ์ที่เป็นผู้มีความประพฤติดี มีความอุตสาหะและมีความก้าวหน้าทางการศึกษา ควรจะมีสิทธิประโยชน์หรือสิทธิพิเศษในการลดโทษจำคุก ทั้งนี้ ต้องการให้ผู้ต้องราชทัณฑ์มีนิสัยรักการอ่าน แสวงหาความรู้ และกลับคืนสู่สังคมอย่างมีคุณภาพ โดยต้องขอขอบคุณกรมราชทัณฑ์ กรมส่งเสริมการเรียนรู้ และหน่วยงานที่เกี่ยวข้อง ที่ได้ทุ่มเทแรงกายแรงใจเพื่อขับเคลื่อนโครงการดังกล่าว เพื่อที่จะพัฒนาศักยภาพของผู้ด้อยการศึกษาให้สามารถเทียบเท่าระดับพื้นฐาน มอบโอกาสให้เขาได้เรียนรู้ และมอบประสบการณ์ในการทำอาชีพสุจริตได้อย่างถูกต้องเมื่อได้รับการอภัยโทษ
ทั้งนี้ พิธีลงนามบันทึกความเข้าใจความร่วมมือการจัดการเรียนรู้เพื่อคุณวุฒิตามระดับ เป็นความร่วมมือระหว่าง กรมราชทัณฑ์ กระทรวงยุติธรรม และกรมส่งเสริมการเรียนรู้ กระทรวงศึกษาธิการ เพื่อส่งเสริมและสนับสนุนภารกิจการพัฒนาการจัดการศึกษาผู้ต้องขัง ซึ่งส่วนใหญ่เป็นผู้พ้นวัยที่จะศึกษาในสถานศึกษา ให้เข้าสู่ระบบการศึกษามากขึ้น และได้รับวุฒิบัตรการศึกษาเร็วขึ้น ด้วยระบบการเทียบระดับการศึกษา การเทียบเคียงหรือเทียบโอนผลการเรียน ทักษะความรู้ ประสบการณ์ รวมถึงการตรวจสอบและรับรองวุฒิการศึกษาให้กับผู้ต้องขัง
จากนั้น รัฐมนตรีว่าการกระทรวงยุติธรรม ได้กล่าวให้โอวาทแก่นักเรียนที่สมัครเข้าศึกษาระดับการศึกษาขั้นพื้นฐานในภาคเรียนที่ 1/2568 จำนวน 150 ราย ในพิธีปฐมนิเทศนักเรียนระดับการศึกษาขั้นพื้นฐาน พร้อมทั้งมอบทุนการศึกษาแก่นักเรียนที่มีผลการเรียนสูงสุดในแต่ละระดับ รวมจำนวนทั้งสิ้น 3 ราย

ที่มา : https://www.thaigov.go.th/news/contents/details/95323