รัฐบาลไทย-ข่าวทำเนียบรัฐบาล-​รมว.เอกนัฏ ร่วมประชุมบอร์ดบีโอไอ ฟัน!! เพิกถอนสิทธิประโยชน์ บ.ซิน เคอ หยวน


วันศุกร์ที่ 11 เมษายน 2568
11/04/2568
พิมพ์
​รมว.เอกนัฏ ร่วมประชุมบอร์ดบีโอไอ ฟัน!! เพิกถอนสิทธิประโยชน์ บ.ซิน เคอ หยวน
​รมว.เอกนัฏ ร่วมประชุมบอร์ดบีโอไอ ฟัน!! เพิกถอนสิทธิประโยชน์ บ.ซิน เคอ หยวน
วันที่ 11 เมษายน 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ในฐานะรองประธานคณะกรรมการส่งเสริมการลงทุน เข้าร่วมการประชุมคณะกรรมการส่งเสริมการลงทุน ครั้งที่ 3/2568 โดยมีนายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง ในฐานะประธานคณะกรรมการส่งเสริมการลงทุน เป็นประธานการประชุม ณ ห้องประชุม ชั้น 20 อาคาร 150 กระทรวงการคลัง
ซึ่งในวันนี้การประชุมคณะของกรรมการส่งเสริมการลงทุน ครั้งที่ 3/2568 มีวาระเกี่ยวกับการพิจารณาดำเนินการกรณีบริษัท ซิน เคอ หยวน สตีล จำกัด โดยมีนายณัฐพล รังสิตพล ปลัดกระทรวงอุตสาหกรรม และนายสุนทร แก้วสว่าง รองอธิบดีกรมโรงงานอุตสาหกรรม เป็นผู้ร่วมชี้แจงในนามกระทรวงอุตสาหกรรม โดยที่ประชุมเห็นว่าบริษัทฯ ไม่ปฏิบัติตามกฎหมายและเงื่อนไขการส่งเสริมการลงทุน ดังนั้น เพื่อป้องกันความเสียหายที่อาจเกิดขึ้นระหว่างสอบสวนข้อเท็จจริง บอร์ดบีโอไอจึงมีมติให้เพิกถอนการใช้สิทธิประโยชน์เป็นการชั่วคราว ของบริษัท ซิน เคอ หยวน สตีล จำกัด ซึ่งได้รับการส่งเสริมในกิจการผลิตเหล็กแท่ง (Billet) ตามบัตรส่งเสริมเลขที่ 1235(2)/2556 ลงวันที่ 19 กุมภาพันธ์ 2556 โดยให้มีผลนับแต่วันที่คณะกรรมการมีมติ จนกว่ากระทรวงอุตสาหกรรมจะมีหนังสือแจ้งกลับไปยังสำนักงานส่งเสริมการลงทุนว่าอนุญาตให้บริษัทกลับมาดำเนินการผลิตได้ และหากกระทรวงอุตสาหกรรมมีการเพิกถอนหนังสือรับรองการประกอบกิจการโรงงานหรือมีการเปลี่ยนแปลงดำเนินการใดๆ ทางคณะกรรมการฯจะมีการพิจารณาเพื่อดำเนินการต่อไป

ที่มา : https://www.thaigov.go.th/news/contents/details/95366