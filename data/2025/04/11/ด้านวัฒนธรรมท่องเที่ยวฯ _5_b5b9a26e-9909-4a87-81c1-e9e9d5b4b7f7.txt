รัฐบาลไทย-ข่าวทำเนียบรัฐบาล-กระทรวงการท่องเที่ยวและกีฬา เดินหน้าผลักดันการท่องเที่ยวสำราญทางน้ำ ดึงดูดนักท่องเที่ยวคุณภาพสูง


วันศุกร์ที่ 11 เมษายน 2568
กระทรวงการท่องเที่ยวและกีฬา เดินหน้าผลักดันการท่องเที่ยวสำราญทางน้ำ ดึงดูดนักท่องเที่ยวคุณภาพสูง
กระทรวงการท่องเที่ยวและกีฬา เดินหน้าผลักดันการท่องเที่ยวสำราญทางน้ำ ดึงดูดนักท่องเที่ยวคุณภาพสูง
วันที่ 10 เมษายน 2568 เวลา 11.00 น. นางสาวนัทรียา ทวีวงศ์ ปลัดกระทรวงการท่องเที่ยวและกีฬา เป็นประธานการประชุมหารือแนวทางส่งเสริมการท่องเที่ยวเรือสำราญและกีฬา (Superyacht) ร่วมกับผู้แทนจากบริษัท เวอร์เวนเทีย จำกัด ณ กระทรวงการท่องเที่ยวและกีฬา
การหารือในครั้งนี้มีเป้าหมายเพื่อผลักดันการท่องเที่ยวทางน้ำของประเทศไทยให้เติบโตอย่างมีศักยภาพ โดยเฉพาะกลุ่มนักท่องเที่ยวคุณภาพสูงที่เดินทางด้วยเรือยอชท์ (Superyacht) ซึ่งถือเป็นกลุ่มที่มีการใช้จ่ายสูงและสามารถสร้างรายได้เข้าประเทศอย่างยั่งยืน
ในที่ประชุมได้มีการนำเสนอโครงการจัดแคมเปญด้านการตลาด เพื่อดึงดูดผู้ให้บริการซื้อขายเรือยอชท์ (Yacht Broker) และเจ้าของเรือยอชท์ (Yacht Owner) ให้เข้ามาใช้บริการเช่าเรือเหมาลำเพื่อการท่องเที่ยวในประเทศไทยมากขึ้น โดยมองว่าเอเชีย โดยเฉพาะประเทศไทย เป็นภูมิภาคที่มีศักยภาพสูง ด้วยแหล่งท่องเที่ยวทางทะเลที่หลากหลาย การบริการที่มีคุณภาพ สิ่งอำนวยความสะดวกที่ครบครัน รวมถึงท่าจอดเรือ (Marina) ที่สามารถพัฒนาให้รองรับการให้บริการได้อย่างเหมาะสม
ทั้งนี้ บริษัท เวอร์เวนเทีย จำกัด จะจัดเตรียมข้อมูลการศึกษาผลกระทบด้านเศรษฐกิจจากการท่องเที่ยวโดยเรือ Superyacht และแผนการดำเนินการจัดแคมเปญการตลาดดังกล่าว เพื่อเสนอต่อกระทรวงฯ พิจารณาดำเนินการในลำดับต่อไป
นางสาวนัทรียา ทวีวงศ์ ย้ำว่า “กระทรวงการท่องเที่ยวและกีฬามุ่งมั่นที่จะส่งเสริมการท่องเที่ยวสำราญทางน้ำในประเทศไทยอย่างเป็นรูปธรรม เพื่อกระตุ้นเศรษฐกิจ สร้างรายได้ และยกระดับภาพลักษณ์การท่องเที่ยวของประเทศในระดับสากล”

ที่มา : https://www.thaigov.go.th/news/contents/details/95332