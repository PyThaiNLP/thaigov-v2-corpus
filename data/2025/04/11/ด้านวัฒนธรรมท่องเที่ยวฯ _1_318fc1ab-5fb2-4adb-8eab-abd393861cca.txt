รัฐบาลไทย-ข่าวทำเนียบรัฐบาล-วธ. ชวนอนุรักษ์ สืบสาน “ประเพณีสงกรานต์ของไทย” เผยแพร่คุณค่า สาระ มรดกวัฒนธรรมที่จับต้องไม่ได้ฯ ของยูเนสโก ปี ๖๖ 


วันพฤหัสบดีที่ 10 เมษายน 2568
วธ. ชวนอนุรักษ์ สืบสาน “ประเพณีสงกรานต์ของไทย” เผยแพร่คุณค่า สาระ มรดกวัฒนธรรมที่จับต้องไม่ได้ฯ ของยูเนสโก ปี ๖๖
วธ. ชวนอนุรักษ์ สืบสาน “ประเพณีสงกรานต์ของไทย” เผยแพร่คุณค่า สาระ มรดกวัฒนธรรมที่จับต้องไม่ได้ฯ ของยูเนสโก ปี ๖๖ เล่นน้ำ ประแป้ง รดน้ำขอพรผู้ใหญ่ เข้าวัดทำบุญ ตักบาตร สรงน้ำพระ ท่องเที่ยว เดินทางกลับภูมิลำเนา กล่าวคำอวยพรซึ่งกันและกัน
วธ. ชวนอนุรักษ์ สืบสาน “ประเพณีสงกรานต์ของไทย” เผยแพร่คุณค่า สาระ มรดกวัฒนธรรมที่จับต้องไม่ได้ฯ ของยูเนสโก ปี ๖๖ เล่นน้ำ ประแป้ง รดน้ำขอพรผู้ใหญ่ เข้าวัดทำบุญ ตักบาตร สรงน้ำพระ ท่องเที่ยว เดินทางกลับภูมิลำเนา กล่าวคำอวยพรซึ่งกันและกัน
วันที่ ๑๐ เมษายน ๒๕๖๘ เวลา ๐๘.๐๐ น. นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม เป็นประธานกิจกรรมส่งเสริม สืบสานและอนุรักษ์ขนบธรรมเนียมประเพณีไทย เนื่องในประเพณีสงกรานต์ ประจำปี ๒๕๖๘ โดยมีนายประสพ เรียงเงิน ปลัดกระทรวงวัฒนธรรม ผู้บริหาร ข้าราชการ และเจ้าหน้าที่กระทรวงวัฒนธรรม เข้าร่วม ณ ห้องโถงชั้น ๑ อาคารวัฒนธรรมวิศิษฏ์ กระทรวงวัฒนธรรม ในโอกาสนี้ ผู้บริหาร ข้าราชการ และเจ้าหน้าที่กระทรวงวัฒนธรรม ร่วมพิธีเจริญพระพุทธมนต์เพื่อความเป็นสิริมงคล พิธีบำเพ็ญกุศลให้กับผู้ทำคุณประโยชน์ต่อกระทรวงวัฒนธรรม พิธีตักบาตรพระสงฆ์ พิธีสรงน้ำพระพุทธรูปและการรดน้ำขอพรจากผู้บริหารกระทรวงวัฒนธรรม รวมถึงกิจกรรมสาธิตทางวัฒนธรรม ได้แก่ การร้อยมาลัย ต้นแบบการจัดชุดไหว้ขอพรจากผลิตภัณฑ์ทางวัฒนธรรม เนื่องในประเพณีสงกรานต์ วันปีใหม่ไทย
ทั้งนี้ การรดน้ำขอพรผู้ใหญ่ นับเป็นกิจกรรมหนึ่งในช่วงเทศกาลสงกรานต์อันมีคุณค่า รวมไปถึงการเล่นน้ำ ประแป้ง เข้าวัดทำบุญ ตักบาตร สรงน้ำพระ ท่องเที่ยว เดินทางกลับภูมิลำเนา กล่าวคำอวยพรซึ่งกันและกันถือเป็นวาระแห่งความรัก ความกตัญญู ความสุขในครอบครัว และยังสื่อถึงความหลายหลายทางอัตลักษณ์ของสงกรานต์ในแต่ละจังหวัด เป็นความแตกต่างในความเหมือน เป็นประเพณีไทยที่ส่งพลังแห่งความสุขให้ทั่วโลก ช่วยเสริมความเป็น Soft Power ของไทย ซึ่งประเพณี “สงกรานต์ในประเทศไทย (Songkran in Thailand, traditional Thai New Year Festival)” ได้รับการประกาศขึ้นทะเบียนในรายการตัวแทนมรดกวัฒนธรรมที่จับต้องไม่ได้ของมนุษยชาติ โดยองค์การการศึกษา วิทยาศาสตร์ และวัฒนธรรมแห่งสหประชาชาติ (ยูเนสโก) เมื่อปี พ.ศ. ๒๕๖๖
รัฐมนตรีว่าการกระทรวงวัฒนธรรม กล่าวว่า สำหรับภาพรวมการจัดงานสืบสานประเพณีสงกรานต์ พุทธศักราช ๒๕๖๘ ของกระทรวงวัฒนธรรม ภายใต้แนวคิด “สงกรานต์บ้านฉัน สีสันแบบไทย สุขไกลทั่วโลก” (Once in a Lifetime: Experience Songkran in Thailand) ปีนี้ มุ่งเน้นการจัดงานภายใต้กรอบแนวทาง ๔ มิติ ๑๗ มาตรการรณรงค์ ได้แก่ มิติด้านวัฒนธรรม มิติด้านเศรษฐกิจ มิติด้านสังคม และมิติด้านสิ่งแวดล้อม เพื่อร่วมกันสืบสานประเพณีสงกรานต์ โดยเน้นเรื่องคุณค่าสาระที่ถูกต้องของวัฒนธรรม ประเพณีที่ดีงาม คำนึงถึงความเหมาะสมของแต่ละท้องถิ่นที่มีภูมิหลังของวัฒนธรรมที่แตกต่างกัน เพื่อเป็นทุนทางวัฒนธรรมในการสร้างมูลค่าเพิ่มทางเศรษฐกิจของชุมชนและของประเทศ รวมถึงการร่วมด้วยช่วยกันอนุรักษ์สิ่งแวดล้อม โดยมีการเปิดเวทีประชุมวิชาการ “สงกรานต์ศึกษา” ภายใต้หัวข้อ “สงกรานต์กับชีวิตไทย: ความเป็นไปในความเปลี่ยนแปลง” โดยมีผู้ทรงคุณวุฒิ นักวิชาการ และศิลปินแห่งชาติ ร่วมถ่ายทอดมุมมองลึกซึ้งในหลากหลายมิติ ทั้งวัฒนธรรม เศรษฐกิจ สังคม และสิ่งแวดล้อม พร้อมผลักดัน “สงกรานต์ไทย” สู่เวทีโลก และกำหนดจัดงานในพื้นที่ ๑๗ จังหวัด และพื้นที่ส่วนกลางกรุงเทพมหานคร ในส่วนของการจัดงาน ๕ เมืองอัตลักษณ์ ได้แก่ การจัดงานประเพณี ป๋าเวณี ปี๋ใหม่เมือง จังหวัดเชียงใหม่ (๑๒ - ๑๖ เม.ย. ๖๘) กิจกรรมที่โดดเด่น ได้แก่ ขบวนแห่รอบคูเมืองเชียงใหม่ นิทรรศการสงกรานต์ล้านนา การแสดงศิลปวัฒนธรรม การทำบุญตักบาตรวันสงกรานต์ , การจัดงานวิถีชีวิตชาวอีสาน ถนนข้าวเหนียว จังหวัดขอนแก่น (๘ - ๑๕ เม.ย. ๒๕๖๘) กิจกรรมที่โดดเด่น ได้แก่ ประเพณีสงกรานต์อีสานดั้งเดิม งานสืบสานสงกรานต์วิถีไทยบ้าน รดน้ำขอพรผู้สูงอายุ เทศกาลดอกคูนเสียงแคน การแสดง แสงสีเสียง การเล่นคลื่นมนุษย์ไร้แอลกอฮอล์ , การจัดงาน ชลบุรี อัตลักษณ์วิถีชีวิต Pattaya Old Town (๑๗ - ๑๙ เม.ย. ๒๕๖๘) กิจกรรมที่โดดเด่น ได้แก่ รำวงย้อนยุค การละเล่นพื้นบ้าน การสรงน้ำพระบรมสารีริกธาตุและพระพุทธรูปศักดิ์สิทธิ์โบราณ ประติมากรรมเจดีย์ทรายใหญ่ที่สุดในประเทศไทย
, การจัดงานสมุทรปราการ อัตลักษณ์วิถีชีวิตชุมชนมอญ (๑๒ - ๑๓ และ ๒๕ - ๒๗ เม.ย. ๖๘) กิจกรรมที่โดดเด่น ได้แก่ สาธิตการทำธงตะขาบ การละเล่นพื้นบ้าน (สะบ้ารามัญ) ขบวนรถบุปผชาติ วิถีชีวิตชุมชนมอญ และการจัดงานเทศกาลมหาสงกรานต์ แห่นางดานเมืองนคร หนึ่งเดียวในไทย จังหวัดนครศรีธรรมราช (๑๑ - ๑๕ เม.ย. ๖๘) กิจกรรมที่โดดเด่น ได้แก่ สรงน้ำพระบรมธาตุ ประเพณีแห่นางดาน และพิธีโล้ชิงช้า หนึ่งเดียวในไทย
พร้อมด้วย ๑๒ เมืองน่าเที่ยว ที่มีความโดดเด่นทางอัตลักษณ์ทั้ง ๔ ภาค ประกอบด้วย ภาคเหนือ ได้แก่ จังหวัดเชียงราย จังหวัดน่าน และจังหวัดนครสวรรค์ ภาคกลาง ได้แก่ จังหวัดกาญจนบุรี และจังหวัดลพบุรี ภาคตะวันออกเฉียงเหนือ ได้แก่ จังหวัดนครราชสีมา จังหวัดบุรีรัมย์ จังหวัดหนองคาย และจังหวัดสุรินทร์ ภาคใต้ ได้แก่ จังหวัดสงขลา จังหวัดพัทลุง และจังหวัดภูเก็ต
และในพื้นที่ส่วนกลาง ๕ จุดหมายกรุงเทพมหานคร ได้แก่ สยาม - สามย่าน (เขตปทุมวัน) ถนนสีลม (เขตบางรัก) ห้างแฟชั่นไอส์แลนด์ (เขตคันนายาว) วัดสุทัศนเทพวรารามราชวรมหาวิหาร (เขตพระนคร) ท้องสนามหลวง
โดยเน้นบรรยากาศดั้งเดิม คำนึงถึงความปลอดภัย สิ่งแวดล้อม และความเหมาะสมตามวัฒนธรรมของแต่ละพื้นที่ พร้อมรณรงค์ให้ทุกภาคส่วนสนับสนุนศิลปินแห่งชาติและศิลปินพื้นบ้าน ในการแสดงทางวัฒนธรรมที่มีความโดดเด่นของแต่ละจังหวัดทั่วประเทศ ซึ่งถือเป็นการขับเคลื่อนงานตามบันทึกความร่วมมือ (MOU) ว่าด้วยความร่วมมือในการขับเคลื่อนงานวัฒนธรรมด้านการส่งเสริมศิลปวัฒนธรรมพื้นบ้าน ระหว่างกระทรวงวัฒนธรรมกับกระทรวงการท่องเที่ยวและกีฬา กระทรวงการอุดมศึกษา วิทยาศาสตร์ วิจัย และนวัตกรรม กระทรวงมหาดไทย กระทรวงศึกษาธิการ กระทรวงการพัฒนาสังคมและความมั่นคงของมนุษย์ กรุงเทพมหานคร และการท่องเที่ยวแห่งประเทศไทย และ กรมส่งเสริมวัฒนธรรม กระทรวงวัฒนธรรมได้จัดทำทำเนียบนามศิลปินแห่งชาติและศิลปินพื้นบ้านทุกสาขา เพื่อให้สะดวกสำหรับการจ้างงานและการประสานงาน

ที่มา : https://www.thaigov.go.th/news/contents/details/95324