รัฐบาลไทย-ข่าวทำเนียบรัฐบาล-"อนุทิน" พบปะชาวราชสีห์ในโอกาสเทศกาลสงกรานต์ 2568 ย้ำ ความเชื่อมั่นและความร่วมมือของทุกฝ่ายจะเป็นพลังนำพาคุณภาพชีวิตที่ดีให้กับประชาชน ดังปณิธาน บำบัดทุกข์ บำรุงสุข


วันศุกร์ที่ 11 เมษายน 2568
11/04/2568
พิมพ์
"อนุทิน" พบปะชาวราชสีห์ในโอกาสเทศกาลสงกรานต์ 2568 ย้ำ ความเชื่อมั่นและความร่วมมือของทุกฝ่ายจะเป็นพลังนำพาคุณภาพชีวิตที่ดีให้กับประชาชน ดังปณิธาน บำบัดทุกข์ บำรุงสุข
"อนุทิน" พบปะชาวราชสีห์ในโอกาสเทศกาลสงกรานต์ 2568 ย้ำ ความเชื่อมั่นและความร่วมมือของทุกฝ่ายจะเป็นพลังนำพาคุณภาพชีวิตที่ดีให้กับประชาชน ดังปณิธาน บำบัดทุกข์ บำรุงสุข
น.ส.ไตรศุลี ไตรสรณกุล โฆษกกระทรวงมหาดไทย เปิดเผยว่า วันนี้ (11 เม.ย. 68) เวลา 09.30 น. นายอนุทิน ชาญวีรกูล รองนายกรัฐมนตรีและรมว.มหาดไทย เป็นประธานงานรดน้ำขอพรเนื่องในเทศกาลสงกรานต์ ประจำปี 2568 โดยมี น.ส.ธนนนท์ นิรามิษ ภริยารองนายกรัฐมนตรีและรมว.มหาดไทย น.ส.ซาบีดา ไทยเศรษฐ์ รมช.มหาดไทย นายอนันต์ ปาทาน คู่สมรส น.ส.ซาบีดา ไทยเศรษฐ์ น.ส.ธีรรัตน์ สำเร็จวาณิชย์ รมช.มหาดไทย และนายบุญจง วงศ์ไตรรัตน์ ผู้ช่วย รมต.ประจำกระทรวงมหาดไทย ร่วมด้วย ณ ห้องประชุมราชสีห์ ศาลาว่าการกระทรวงมหาดไทย โดย นายอรรษิษฐ์ สัมพันธรัตน์ ปลัดกระทรวงมหาดไทย พร้อมด้วย นางจิณณารัชช์ สัมพันธรัตน์ นายกสมาคมแม่บ้านมหาดไทย นำคณะผู้บริหาร ข้าราชการ พนักงานรัฐวิสาหกิจ เจ้าหน้าที่ และสมาคมแม่บ้านมหาดไทย ร่วมแสดงมุทิตาจิต
นายอนุทิน กล่าวว่า ตลอดระยะเวลากว่า 1 ปี 9 เดือน ตนพร้อมด้วย รมช.มหาดไทย และคณะทำงานฝ่ายการเมือง ภูมิใจ ดีใจ และเป็นเกียรติที่ได้ร่วมปฏิบัติหน้าที่ราชการบริหารราชการแผ่นดินร่วมกับข้าราชการกระทรวงมหาดไทยอย่างเต็มที่จนถึงวันนี้ จนทำให้กระทรวงมหาดไทยได้รับความเชื่อมั่น เชื่อถือ และความศรัทธาจากทุกฝ่าย ทั้งพี่น้องประชาชน ส่วนราชการ และหน่วยงานต่าง ๆ ที่ต่างให้ความชื่นชมประสิทธิภาพการทำงานของคนมหาดไทย ที่ทำให้พี่น้องประชาชน มีคุณภาพชีวิตที่ดีขึ้น มีความสุขเพิ่มมากขึ้น และที่สำคัญ คือ เราสามารถตอบตัวเองได้ว่า เราได้ทำหน้าที่ตามพระปณิธานของสมเด็จพระเจ้าบรมวงศ์เธอ กรมพระยาดำรงราชานุภาพ องค์ปฐมเสนาบดีกระทรวงมหาดไทย คือ การบำบัดทุกข์ บำรุงสุข  และต่อมาเราได้เติมท้ายว่า ทำให้ประชาชนมีความอุดมสมบูรณ์พูนสุขโดยถ้วนหน้า ซึ่งทุกคนมีความเข้าใจในเจตนารมณ์นี้อย่างแน่วแน่
"การทำงานของฝ่ายการเมืองและฝ่ายประจำ ถ้าเราแยกกันทำย่อมไม่เกิดพลัง จะต้องร่วมกันทำงานให้มีความเป็นหนึ่งเดียวกัน 1 + 1 ต้องเป็น 2 ถ้า 1 + 1 เป็น 0 หรือเป็น 1 เหมือนเดิม มันผิดหลักคณิตศาสตร์และไม่เกิดประโยชน์ใด ๆ ต่อทั้งบ้านเมืองและองค์กรที่เราสังกัดอยู่ และความร่วมมือที่ข้าราชการมหาดไทยทุกท่านได้มอบให้กับผมและทีมงานได้ปฏิบัติหน้าที่ ทำให้พวกเรามีความอยากที่จะทำงานทุก ๆ วัน อยากที่จะสนับสนุนภารกิจต่าง ๆ ของทุกท่านเกิดให้เป็นรูปธรรมมากที่สุดเท่าที่จะทำได้" นายอนุทิน กล่าว
นายอนุทิน กล่าวว่า ขอให้พี่น้องชาวมหาดไทยได้มั่นใจว่า ตนและทีมงานฝ่ายการเมือง พร้อมและยินดีที่จะสนับสนุนภารกิจ และความเจริญก้าวหน้าของทุกท่านให้มากที่สุดเท่าที่จะทำได้ และขอให้เชื่อมั่นว่า พวกเรามีแต่ความปรารถนาดี มีแต่ความจริงใจ ที่มอบให้กับพี่น้องข้าราชการประจำในกระทรวงมหาดไทยทุกคน  เฉกเช่นเดียวกับความจริงใจที่ทุกท่านมอบให้กับฝ่ายการเมือง เพื่อเป็นพลังในการที่เราจะร่วมกันทำประโยชน์ให้กับชาติบ้านเมือง ไม่ว่าจะเป็นข้าราชการการเมืองหรือข้าราชการประจำ คำแรกเหมือนกัน คือ "เราเป็นข้าราชการ" ที่ต้องให้ความมั่นใจซึ่งกันและกัน และพวกเราจะมีความสุขในการทำงานไปด้วยกัน
ด้าน นายอรรษิษฐ์ กล่าวว่า เนื่องในโอกาสเทศกาลสงกรานต์ ประจำปี 2568 คณะผู้บริหาร ผู้ว่าราชการจังหวัด ข้าราชการ และพนักงานรัฐวิสาหกิจ ของกระทรวงมหาดไทย ขอถือโอกาสอันเป็นสิริมงคลนี้ ขออำนวยพร พร้อมแสดงมุทิตาจิตแด่ท่านรองนายกรัฐมนตรีและรมว.มหาดไทย รมช.มหาดไทย และผช.รมต.ประจำกระทรวงมหาดไทย
"ชาวมหาดไทยต่างตระหนักดีว่า นายอนุทิน ชาญวีรกูล รองนายกรัฐมนตรีและรมว.มหาดไทย เป็นผู้ที่มีคุณูปการต่อกระทรวงมหาดไทยและประเทศชาติ นำพากระทรวงมหาดไทยให้เป็นที่ประจักษ์ต่อพี่น้องประชาชนชาวไทย โดยผู้ขับเคลื่อนภารกิจที่ครอบคลุมทั้งทางด้านความมั่นคงและเศรษฐกิจ ผ่าน 5 นโยบายหลัก คือ การจัดระเบียบสังคมปราบปรามผู้มีอิทธิพล การป้องกันและแก้ไขปัญหายาเสพติด การสร้างอาชีพเพิ่มรายได้ให้ประชาชน การส่งเสริมการท่องเที่ยวชุมชนและสร้างความเข้มแข็งของเศรษฐกิจฐานราก และน้ำดื่มสะอาดบริการประชาชน รวมทั้งมีวิสัยทัศน์ด้านอารยสถาปัตย์ ปรับปรุงบริเวณพระอนุสาวรีย์สมเด็จกรมพระยาดำรงราชานุภาพและรื้อถอนเสาธงชาติไปติดตั้งที่วิทยาลัยการปกครอง ซึ่งเป็นสถานที่ฝึกอบรมข้าราชการในระดับต่าง ๆ เพื่อก้าวสู่ความเป็นนักปกครอง และยังทำให้ภูมิทัศน์ของกระทรวงมหาดไทยมีความสง่างาม นอกจากนี้ เมื่อมีเหตุแผ่นดินไหว ท่านได้วิทยุสั่งการทุกส่วนเข้าให้ความช่วยเหลือประชาชนผู้ประสบภัยทันที และลงพื้นที่ให้ความช่วยเหลือติดตามสถานการณ์พร้อมสั่งการช่วยเหลืออย่างรวดเร็ว" นายอรรษิษฐ์ กล่าว

ที่มา : https://www.thaigov.go.th/news/contents/details/95348