รัฐบาลไทย-ข่าวทำเนียบรัฐบาล-โอกาสทอง.. แรงงานไทยไปมาเก๊า เงินเดือนสูงสุด 9 หมื่นบาท สวัสดิการดี ถูกกฎหมาย สนใจสมัครที่เว็บไซต์ toea.doe.go.th ตั้งแต่วันนี้ - 16 เมษายน 2568 


วันศุกร์ที่ 11 เมษายน 2568
11/04/2568
พิมพ์
โอกาสทอง.. แรงงานไทยไปมาเก๊า เงินเดือนสูงสุด 9 หมื่นบาท สวัสดิการดี ถูกกฎหมาย สนใจสมัครที่เว็บไซต์ toea.doe.go.th ตั้งแต่วันนี้ - 16 เมษายน 2568
โอกาสทอง.. แรงงานไทยไปมาเก๊า เงินเดือนสูงสุด 9 หมื่นบาท สวัสดิการดี ถูกกฎหมาย สนใจสมัครที่เว็บไซต์ toea.doe.go.th ตั้งแต่วันนี้ - 16 เมษายน 2568
วันนี้ (11 เม.ย. 68) เวลา 09.00 น. นายคารม พลพรกลาง รองโฆษกประจำสำนักนายกรัฐมนตรี เปิดเผยว่า รัฐบาล โดยกรมการจัดหางาน กระทรวงแรงงาน เปิดรับสมัครคนไทยไปทำงานกับบริษัท MGM Grand Paradise Limited ในเขตบริหารพิเศษมาเก๊า รวม 73 อัตรา ครอบคลุมงานบริการในโรงแรม ร้านอาหาร สปา และกาสิโน โดยมีอัตราเงินเดือนระหว่าง 53,883 – 93,453 บาท พร้อมสวัสดิการตามกฎหมายแรงงานมาเก๊า
นายคารม  กล่าวว่า การเปิดรับสมัครในครั้งนี้เกิดจากความร่วมมือผ่านสำนักงานแรงงาน ณ เมืองฮ่องกง และรัฐบาล ได้หารือความร่วมมือด้านแรงงานกับทางการมาเก๊าในช่วงเดินทางเยือนอย่างเป็นทางการเมื่อเดือนกุมภาพันธ์ที่ผ่านมา สำหรับตำแหน่งที่เปิดรับสมัคร ได้แก่ พนักงานบริการอาหารและเครื่องดื่ม แฟลร์บาร์เทนเดอร์ พนักงานต้อนรับสปา พนักงานต้อนรับส่วนหน้า พนักงานบริการอาหารและเครื่องดื่ม วีไอพี บัตเลอร์หัวหน้าสปา-พนักงานนวด โฮสต์การตลาดระหว่างประเทศ และช่างทำผมระดับพรีเมียม โดยนายจ้างจะจัดสวัสดิการ อาทิ ค่าตั๋วเครื่องบินไป-กลับ  อาหารช่วงเวลาทำงาน ค่าล่วงเวลา และสวัสดิการตามกฎหมาย
“รัฐบาลมุ่งมั่นขยายโอกาสแรงงานไทยสู่ต่างประเทศอย่างถูกต้องตามกฎหมาย มาเก๊าเป็นอีกหนึ่งพื้นที่ที่มีศักยภาพ และแรงงานไทยได้รับการยอมรับในด้านทักษะและความรับผิดชอบ จึงเกิดการประสานงานร่วมกันระหว่างหน่วยงานอย่างต่อเนื่อง เพื่อเปิดทางเลือกที่หลากหลายให้กับแรงงานไทยในอนาคต ผู้ที่สนใจสามารถสมัครได้ทางเว็บไซต์ toea.doe.go.th หัวข้อ “สมัครไปทำงานโดยรัฐจัดส่ง” ตั้งแต่วันนี้ – 16 เมษายน 2568 ตลอด 24 ชั่วโมง ไม่เว้นวันหยุดราชการ ไม่มีค่าใช้จ่ายในการสมัคร” นายคารม กล่าว

ที่มา : https://www.thaigov.go.th/news/contents/details/95339