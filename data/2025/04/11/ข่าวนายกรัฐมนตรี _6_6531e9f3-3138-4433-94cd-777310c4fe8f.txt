รัฐบาลไทย-ข่าวทำเนียบรัฐบาล-นายกฯ ตรวจความคืบหน้าการพัฒนาแหล่งท่องเที่ยวเชิงประวัติศาสตร์ คลองโอ่งอ่าง คูเมืองเดิม มหานาค บางลำพู พร้อมทดลองนั่งเรือไฟฟ้า รับฟังไกด์เด็กบางลำพู


วันศุกร์ที่ 11 เมษายน 2568
11/04/2568
พิมพ์
นายกฯ ตรวจความคืบหน้าการพัฒนาแหล่งท่องเที่ยวเชิงประวัติศาสตร์ คลองโอ่งอ่าง คูเมืองเดิม มหานาค บางลำพู พร้อมทดลองนั่งเรือไฟฟ้า รับฟังไกด์เด็กบางลำพู
เล่าประวัติความเป็นมาแหล่งท่องเที่ยวมั่นใจเพิ่มจุดเช็คอิน ให้นักท่องเที่ยวได้เพิ่ม
วันนี้ (11 เมษายน 2568) เวลา 16.00 น. ณ บริเวณป้อมพระสุเมรุ ด้านพิพิธบางลำพู นางสาวแพทองธาร ชินวัตร นายกรัฐมนตรี ตรวจเยี่ยมพื้นที่คลองบางลำพู เพื่อดูแผนพัฒนาการท่องเที่ยวที่มีเส้นทางเชื่อมโยงกับคลองโอ่งอ่าง โดยมี นายชัชชาติ สิทธิพันธุ์ ผู้ว่าราชการกรุงเทพมหานคร และ นางวันทนีย์ วัฒนะ ปลัดกรุงเทพมหานคร เข้าร่วมด้วย
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่านายกรัฐมนตรีรับฟังการบรรยายแนวทางและความคืบหน้าแผนพัฒนาพื้นที่คลองบางลำพู และคลองโอ่งอ่าง เพื่อพัฒนาในการเชื่อมเส้นทางเป็นแหล่งท่องเที่ยว ประกอบด้วย คลองคูเมืองเดิม คลองหลอดวัดราชบพิธ คลองโอ่งอ่าง คลองบางลำพู และคลองมหานาค และคลองแสนแสบ
โดยผู้บริหารกรุงเทพมหานครรายงานความคืบหน้าในการพัฒนาคลองโอ่งอ่าง ที่มีความคืบหน้าดังนี้ 1.การปรับปรุงทางเท้า/ไฟฟ้าส่องสว่าง อยู่ระหว่างดำเนินการ (สนย.) 2.การก่อสร้างทางเดินริมคลองโอ่งอ่าง จากสวนสาธารณะป้อมมหากาฬ ถึงถนนบำรุงเมือง ดำเนินการแล้วเสร็จ 3.โครงการก่อสร้างและปรับปรุงเขื่อน ค.ส.ล. คลองโอ่งอ่าง ดำเนินการแล้วเสร็จ 4. งานปรับปรุงสะพานระพีพัฒนภาคและสะพานบพิตรพิมุข อยู่ระหว่างดำเนินการ (สนย.)
ส่วนการพัฒนาคลองบางลำพู กรุงเทพมหานครรายงานว่า มีความคืบหน้าได้แก่ 1. งานก่อสร้างทางเดิน ค.ส.ล.จากบริเวณสะพานนรรัตน์สถาน ถึงบริเวณสะพานฮงอุทิศ ได้ลงนามสัญญาเมื่อ 11 มี.ค. 68 (ระยะเวลาก่อสร้าง 200 วัน) และ 2. ทางเดินลอดใต้สะพานผ่านฟ้าลีลาศ อยู่ระหว่างของบ (แปรฯ 2569)
ทั้งนี้นายกรัฐมนตรี กล่าวว่า “การพัฒนาสถานที่ท่องเที่ยวรูปแบบนี้ จะเพิ่มยอดนักท่องเที่ยวที่จะมาเช็คอินในบริเวณดังกล่าวและสร้างมูลค่าการท่องเที่ยวได้อย่างแน่นอน”
จากนั้น นายกรัฐมนตรีได้นั่งเรือไฟฟ้า เพื่อตรวจสองฝั่งคลองบางลำพู โดยมีไกด์เด็กบางลำพูคอยแนะนำสถานที่ต่าง ๆ ตลอดเส้นทาง ซึ่งตลอดเส้นทางนายกรัฐมนตรีได้โบกมือทักทายนักท่องเที่ยวชาวต่างชาติที่มารับประทานอาหารร้านที่อยู่บริเวณริมสองฝั่งคลอง โดยมีชาวบางลำพูในพื้นที่ทักทาย ให้กำลังใจนายกรัฐมนตรี อย่างต่อเนื่องตลอดเส้นทางด้วย

ที่มา : https://www.thaigov.go.th/news/contents/details/95365