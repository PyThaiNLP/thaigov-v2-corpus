รัฐบาลไทย-ข่าวทำเนียบรัฐบาล-กระทรวงยุติธรรม โดยสถาบันอนุญาโตตุลาการ ร่วมกับ สมาคมส่งเสริมการค้าและธุรกิจ สุขุมวิท วัฒนา ทองหล่อ ลงนาม MOU ส่งเสริมการใช้ระบบระงับข้อพิพาททางเลือกที่มีประสิทธิภาพ


วันพฤหัสบดีที่ 10 เมษายน 2568
10/04/2568
พิมพ์
กระทรวงยุติธรรม โดยสถาบันอนุญาโตตุลาการ ร่วมกับ สมาคมส่งเสริมการค้าและธุรกิจ สุขุมวิท วัฒนา ทองหล่อ ลงนาม MOU ส่งเสริมการใช้ระบบระงับข้อพิพาททางเลือกที่มีประสิทธิภาพ
กระทรวงยุติธรรม โดยสถาบันอนุญาโตตุลาการ ร่วมกับ สมาคมส่งเสริมการค้าและธุรกิจ สุขุมวิท วัฒนา ทองหล่อ ลงนาม MOU ส่งเสริมการใช้ระบบระงับข้อพิพาททางเลือกที่มีประสิทธิภาพ และเสริมสร้างความแข็งแกร่งในการขับเคลื่อนเศรษฐกิจของประเทศ
ในวันพฤหัสบดีที่ 10 เมษายน 2568 เวลา 13.30 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานและสักขีพยานในพิธีลงนามบันทึกข้อตกลงความร่วมมือ (MOU) ระหว่าง สถาบันอนุญาโตตุลาการ กับ สมาคมส่งเสริมการค้าและธุรกิจ สุขุมวิท วัฒนา ทองหล่อ โดยมี ศาสตราจารย์พิเศษจรัญ ภักดีธนากุล ที่ปรึกษากิตติมศักดิ์สมาคมส่งเสริมการค้าและธุรกิจ ร่วมเป็นสักขีพยาน พร้อมด้วย นายสุริยพงศ์ ทับทิมแท้ ผู้อำนวยการสถาบันอนุญาโตตุลาการ นายสุรัตน์ สุวชิตวงศ์ นายกสมาคมส่งเสริมการค้าและธุรกิจ สุขุมวิท วัฒนา ทองหล่อ เป็นผู้ลงนามในบันทึกข้อตกลง ณ ห้องสนฉัตร ชั้น 3 อาคารกระทรวงยุติธรรม
โอกาสนี้ รัฐมนตรีว่าการกระทรวงยุติธรรม กล่าวใจความสำคัญตอนหนึ่งว่า ในการลงนามสัญญาความร่วมมือในครั้งนี้ นับเป็นก้าวสำคัญของทั้งสองหน่วยงานในการร่วมกันสร้างสรรค์สิ่งที่ดีต่อไปในอนาคต การดำเนินการในเรื่องการอนุญาโตตุลาการและการประนอมข้อพิพาทมีบทบาทสำคัญในการเสริมสร้างความเชื่อมั่นในระบบกฎหมายและการค้าระหว่างประเทศ การสร้างสภาพแวดล้อมที่โปร่งใสและมีความยุติธรรม ทำให้ประเทศไทยมีความน่าสนใจในการลงทุนจากทั้้งในและต่างประเทศ การร่วมมือระหว่างภาครัฐและภาคเอกชนในครั้งนี้จะเป็นก้าวสำคัญในการสร้างสังคมธุรกิจที่ยั่งยืน และเป็นแบบอย่างที่ดีในการร่วมมือกันของทุกภาคส่วนเพื่อขับเคลื่อนเศรษฐกิจให้เติบโตในระดับประเทศอย่างมีเสถียรภาพและยั่งยืน
สำหรับการลงนามความร่วมมือฯ ดังกล่าว ถือเป็นก้าวสำคัญที่จะช่วยเสริมสร้างความแข็งแกร่งให้กับภาคธุรกิจ ซึ่งเป็นกลุ่มธุรกิจที่มีบทบาทสำคัญในการขับเคลื่อนเศรษฐกิจของประเทศ การร่วมมือในครั้งนี้จะช่วยพัฒนาและส่งเสริมการใช้ระบบระงับข้อพิพาททางเลือกที่มีประสิทธิภาพ ส่งเสริมความยุติธรรมและการทำงานร่วมกันอย่างสร้างสรรค์ โดยมีเป้าหมายในการส่งเสริมให้สามารถเติบโตอย่างยั่งยืน และทำให้เศรษฐกิจไทยแข็งแกร่งขึ้นในอนาคต

ที่มา : https://www.thaigov.go.th/news/contents/details/95322