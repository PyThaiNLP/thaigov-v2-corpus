รัฐบาลไทย-ข่าวทำเนียบรัฐบาล-"อนุทิน" นำพุทธศาสนิกชนทำพิธีอัญเชิญหลวงพ่อโสธรขึ้นจากแม่น้ำบางปะกง ประดิษฐาน ณ พระอุโบสถ วัดโสธรวราราม วรวิหาร ครบ 255 ปี


วันศุกร์ที่ 11 เมษายน 2568
11/04/2568
พิมพ์
"อนุทิน" นำพุทธศาสนิกชนทำพิธีอัญเชิญหลวงพ่อโสธรขึ้นจากแม่น้ำบางปะกง ประดิษฐาน ณ พระอุโบสถ วัดโสธรวราราม วรวิหาร ครบ 255 ปี
"อนุทิน" นำพุทธศาสนิกชนทำพิธีอัญเชิญหลวงพ่อโสธรขึ้นจากแม่น้ำบางปะกง ประดิษฐาน ณ พระอุโบสถ วัดโสธรวราราม วรวิหาร ครบ 255 ปี
วันนี้ (11 เม.ย. 68) เวลา 14.30 น. นายอนุทิน ชาญวีรกูล รองนายกรัฐมนตรีและรมว.มหาดไทย เป็นประธานพิธีย้อนรำลึกอัญเชิญหลวงพ่อพุทธโสธรขึ้นจากแม่น้ำบางปะกง ปีที่ 255 ณ วัดโสธรวราราม วรวิหาร อ.เมืองฉะเชิงเทรา จ.ฉะเชิงเทรา โดยมี น.ส.ธนนนท์ นิรามิษ ภริยารองนายกรัฐมนตรีและรมว.มหาดไทย นายอรรษิษฐ์ สัมพันธรัตน์ ปลัดกระทรวงมหาดไทย นายไชยวัฒน์ จุนถิระพงศ์ อธิบดีกรมการปกครอง นายสยาม ศิริมงคล อธิบดีกรมการพัฒนาชุมชน นายพงษ์นรา เย็นยิ่ง อธิบดีกรมโยธาธิการและผังเมือง ร่วมด้วย นายขจรเกียรติ รักพานิชมณี ผู้ว่าราชการจังหวัดฉะเชิงเทรา พร้อมด้วย นางปิติมา รักพานิชมณี ประธานแม่บ้านมหาดไทยจังหวัดฉะเชิงเทรา พร้อมหัวหน้าส่วนราชการ และพุทธศาสนิกชนกว่า 1,000 คน ร่วมกิจกรรม
งานประเพณีอัญเชิญหลวงพ่อโสธรขึ้นจากแม่น้ำบางปะกง จัดโดยจังหวัดฉะเชิงเทราร่วมกับวัดโสธรวราราม วรวิหาร เพื่อสมโภชวันคล้ายวันที่อาราธนาหลวงพ่อโสธรขึ้นจากแม่น้ำบางปะกงและอัญเชิญขึ้นมาประดิษฐาน ณ วัดโสธรวราราม วรวิหาร โดยมีมูลเหตุมาจากตำนานหลวงพ่อโสธรที่กล่าวถึงประวัติความเป็นมาของหลวงพ่อโสธร พระพุทธรูปคู่บ้านคู่เมืองจังหวัดฉะเชิงเทรา หรือ "แปดริ้ว"
สำหรับประเพณีอัญเชิญหลวงพ่อพุทธโสธรขึ้นจากแม่น้ำบางปะกง ปีที่ 255 จัดขึ้น ตั้งแต่วันที่ 11-15 เมษายน 2568 โดยในวันนี้ เป็นการจัดงานพิธีย้อนอดีตการอัญเชิญหลวงพ่อโสธรขึ้นจากแม่น้ำบางปะกง เพื่อให้พุทธศาสนิกชนได้สักการะบูชา และพิธีเจริญพระพุทธมนต์ ธัมมจักกัปปวัตตนสูตร ถวายเป็นพุทธบูชาองค์หลวงพ่อโสธร เพื่อน้อมถวายเป็นพระราชกุศลแด่พระบาทสมเด็จพระเจ้าอยู่หัว แลพสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เนื่องในวันคล้ายวันพระราชสมภพ โดยพระสงฆ์ทรงสมณศักดิ์ และหลังจากเสร็จพิธี จะมีการแสดงนาฏศิลป์ไทยโดยนางรำจาก 11 อำเภอ กว่า 1,200 คน พร้อมใจกันรำถวายหลวงพ่อโสธร อันสะท้อนความศรัทธาที่ชาวฉะเชิงเทรา มีต่อองค์หลวงพ่อโสธรอย่างหนักแน่นมั่นคง ล่วงมาถึง 255 ปี

ที่มา : https://www.thaigov.go.th/news/contents/details/95363