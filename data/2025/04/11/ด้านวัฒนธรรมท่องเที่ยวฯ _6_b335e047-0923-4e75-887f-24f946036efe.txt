รัฐบาลไทย-ข่าวทำเนียบรัฐบาล-การประชุมคณะกรรมการการกีฬาแห่งประเทศไทย ครั้งที่ 1/2568 เตรียมความพร้อมจัดซีเกมส์และอาเซียนพาราเกมส์ ปี 2568


วันศุกร์ที่ 11 เมษายน 2568
การประชุมคณะกรรมการการกีฬาแห่งประเทศไทย ครั้งที่ 1/2568 เตรียมความพร้อมจัดซีเกมส์และอาเซียนพาราเกมส์ ปี 2568
การประชุมคณะกรรมการการกีฬาแห่งประเทศไทย ครั้งที่ 1/2568 เตรียมความพร้อมจัดซีเกมส์และอาเซียนพาราเกมส์ ปี 2568
วันที่ 10 เมษายน 2568 เวลา 13.00 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานการประชุมคณะกรรมการการกีฬาแห่งประเทศไทย ครั้งที่ 1/2568 ณ ห้องประชุม 1 ชั้น 2 กระทรวงการท่องเที่ยวและกีฬา โดยมีนายกฤษฏา ตันเทอดทิตย์ เลขานุการรัฐมนตรีว่าการกระทรวงการท่องเที่ยวและกีฬา, นางสาววนิดา พันธ์สอาด รองปลัดกระทรวงการท่องเที่ยวและกีฬา, ดร.ก้องศักด ยอดมณี ผู้ว่าการการกีฬาแห่งประเทศไทย พร้อมด้วยคณะกรรมการฯ เข้าร่วมประชุม
การประชุมครั้งนี้จัดขึ้นเพื่อพิจารณาขอความเห็นชอบการจัดจ้างปรับปรุงสถานที่ฝึกซ้อมและแข่งขันกีฬาทางน้ำ ภายในสนามกีฬาหัวหมาก ซึ่งเป็นหนึ่งในสถานที่สำคัญในการรองรับการจัดการแข่งขันกีฬาซีเกมส์ ครั้งที่ 33 และกีฬาอาเซียนพาราเกมส์ ครั้งที่ 13 ซึ่งประเทศไทยมีกำหนดเป็นเจ้าภาพในปี 2568 (ค.ศ. 2025)
นายสรวงศ์ เทียนทอง ได้เน้นย้ำถึงความจำเป็นใน
การเตรียมความพร้อมทั้งในด้านโครงสร้างพื้นฐาน มาตรฐานสถานที่ฝึกซ้อม และอุปกรณ์การแข่งขัน เพื่อให้สามารถจัดการแข่งขันได้อย่างมีประสิทธิภาพ เป็นไปตามมาตรฐานสากล และสะท้อนศักยภาพของประเทศไทยในฐานะเจ้าภาพที่มีความพร้อมและเป็นมืออาชีพ
ทั้งนี้ การแข่งขันกีฬาระดับอาเซียนดังกล่าว นอกจากจะส่งเสริมการกีฬาและสร้างโอกาสให้นักกีฬาไทยได้แสดงศักยภาพแล้ว ยังถือเป็นโอกาสสำคัญในการกระตุ้นเศรษฐกิจและส่งเสริมการท่องเที่ยวในระดับภูมิภาคอีกด้วย

ที่มา : https://www.thaigov.go.th/news/contents/details/95334