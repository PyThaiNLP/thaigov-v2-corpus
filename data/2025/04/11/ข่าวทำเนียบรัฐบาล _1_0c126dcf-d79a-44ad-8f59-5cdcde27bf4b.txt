รัฐบาลไทย-ข่าวทำเนียบรัฐบาล-ประธานผู้แทนการค้าไทยหารือผู้แทนรัฐบาลนิวซีแลนด์ กระชับความเป็นหุ้นส่วนทางเศรษฐกิจ  ส่งเสริมการค้า การลงทุน และความร่วมมือระหว่างไทย-นิวซีแลนด์


วันศุกร์ที่ 11 เมษายน 2568
11/04/2568
พิมพ์
ประธานผู้แทนการค้าไทยหารือผู้แทนรัฐบาลนิวซีแลนด์ กระชับความเป็นหุ้นส่วนทางเศรษฐกิจ  ส่งเสริมการค้า การลงทุน และความร่วมมือระหว่างไทย-นิวซีแลนด์
ประธานผู้แทนการค้าไทยหารือผู้แทนรัฐบาลนิวซีแลนด์ กระชับความเป็นหุ้นส่วนทางเศรษฐกิจ
ส่งเสริมการค้า การลงทุน และความร่วมมือระหว่างไทย-นิวซีแลนด์
เมื่อวันที่ 10 เมษายน 2568 ดร. นลินี ทวีสิน ประธานผู้แทนการค้าไทย ได้พบหารือกับ นาย Grahame Morton รองปลัดกระทรวงการต่างประเทศและการค้านิวซีแลนด์ ณ ตึกนารีสโมสร ทำเนียบรัฐบาล เพื่อแลกเปลี่ยนข้อคิดเห็นเชิงนโยบายเกี่ยวกับแนวทางการส่งเสริมความสัมพันธ์ทางเศรษฐกิจ และ  การขับเคลื่อนความร่วมมือภายใต้กรอบหุ้นส่วนยุทธศาสตร์ไทย–นิวซีแลนด์
ทั้งสองฝ่ายเห็นพ้องถึงพัฒนาการความร่วมมือที่มีมาอย่างต่อเนื่อง โดยเฉพาะภายใต้กรอบความตกลงหุ้นส่วนเศรษฐกิจที่ใกล้ชิดยิ่งขึ้น (Thailand–New Zealand Closer Economic Partnership: TNZCEP) ซึ่งมีบทบาทสำคัญในการส่งเสริมการค้า การลงทุน และความร่วมมือด้านเศรษฐกิจระหว่างกันอย่างเป็นรูปธรรม
ดร. นลินี ทวีสิน กล่าวว่า ความสัมพันธ์ทางเศรษฐกิจระหว่างไทยกับนิวซีแลนด์มีความแน่นแฟ้น ทั้งสองประเทศสามารถต่อยอดและส่งเสริมขีดความสามารถในสาขาต่าง ๆ ร่วมกัน โดยเฉพาะภาคการเกษตรที่เป็นกลไกสำคัญในการขับเคลื่อนเศรษฐกิจของทั้งสองประเทศ โดยเฉพาะภายใต้บริบทการเปลี่ยนแปลงและแข่งขันทางภูมิรัฐศาสตร์ในยุคปัจจุบัน ไทยพร้อมที่จะเป็นหุ้นส่วนที่สร้างสรรค์และทำงานร่วมกับนิวซีแลนด์อย่างใกล้ชิดในการสนับสนุนระบบการค้าที่เปิดกว้าง เป็นธรรม และยั่งยืน อันจะนำไปสู่การเติบโตทางเศรษฐกิจร่วมกันในภูมิภาคและในเวทีโลก
ในขณะที่ฝ่ายนิวซีแลนด์ ได้ชื่นชมและประสงค์ที่จะเรียนรู้จากความสำเร็จของไทยในการดึงดูดการลงทุนจากบริษัทชั้นนำของโลกในอุตสาหกรรมที่มีความสำคัญสำหรับอนาคต เช่น AI Tech และ EV นอกจากนั้น ทั้งสองฝ่ายยังได้แลกเปลี่ยนมุมมองเกี่ยวกับพลวัตทางเศรษฐกิจระหว่างประเทศ โดยเฉพาะประเด็นด้านนโยบายการค้าของประเทศมหาอำนาจที่อาจส่งผลต่อเสถียรภาพของระบบการค้าโลก โดยฝ่ายนิวซีแลนด์ได้ชื่นชมการเตรียมการรองรับมาตรการทางภาษีศุลกากรของสหรัฐฯ ที่ไทยและอาเซียนได้มีการประชุมระดับรัฐมนตรีเพื่อหารือเกี่ยวกับเรื่องดังกล่าวอย่างทันท่วงที ทั้งสองฝ่ายยังได้เห็นพ้องที่จะร่วมกันสนับสนุนการดำรงไว้ซึ่งความร่วมมือทางการค้าและการลงทุนบนพื้นฐานของระบบพหุภาคีภายใต้องค์การการค้าโลก (World Trade Organization-WTO)
ทั้งนี้ นิวซีแลนด์มีภาคเกษตรกรรมขนาดใหญ่ และเป็นหนึ่งในผู้ส่งออกผลิตภัณฑ์นมรายสำคัญของโลก ขณะที่การค้าระหว่างไทยกับนิวซีแลนด์ในปี 2567 มีมูลค่ารวมกว่า 87,488 ล้านบาท เพิ่มขึ้นจากปีก่อนหน้าร้อยละ 10.39 โดยไทยได้เปรียบดุลการค้ากว่า 24,283 ล้านบาท

ที่มา : https://www.thaigov.go.th/news/contents/details/95336