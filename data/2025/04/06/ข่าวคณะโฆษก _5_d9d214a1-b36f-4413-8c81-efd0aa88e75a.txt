รัฐบาลไทย-ข่าวทำเนียบรัฐบาล-รัฐบาลเผยความคืบหน้าการช่วยเหลือผู้ประสบภัยน้ำท่วม โอนแล้วกว่า 1 ล้านครัวเรือน ส่วนชุด 2 รอสำนักงบฯ จัดสรรเพิ่มเร็ววันนี้


วันอาทิตย์ที่ 6 เมษายน 2568
06/04/2568
พิมพ์
รัฐบาลเผยความคืบหน้าการช่วยเหลือผู้ประสบภัยน้ำท่วม โอนแล้วกว่า 1 ล้านครัวเรือน ส่วนชุด 2 รอสำนักงบฯ จัดสรรเพิ่มเร็ววันนี้
รัฐบาลเผยความคืบหน้าการช่วยเหลือผู้ประสบภัยน้ำท่วม โอนแล้วกว่า 1 ล้านครัวเรือน ส่วนชุด 2 รอสำนักงบฯ จัดสรรเพิ่มเร็ววันนี้
วันนี้ (6 เมษายน 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผย ความคืบหน้าการช่วยเหลือประชาชนที่ได้รับผลกระทบจากอุทกภัยปี 2567 ว่า ขณะนี้รัฐบาลได้จ่ายเงินเยียวยาไปแล้ว 997,788 ครัวเรือน รวมเป็นเงินกว่า 8,980.09 ล้านบาท อย่างไรก็ตาม ยังเหลือประชาชนที่รอรับเงินอีก 86,876 ครัวเรือน  คิดเป็นงบประมาณที่ต้องจัดสรรเพิ่มเติม 781.8 ล้านบาท
สำหรับครัวเรือนที่ยังไม่ได้รับเงินนั้น อยู่ใน 5 จังหวัดภาคใต้ เป็นหลักได้แก่
- นครศรีธรรมราช 39,431 ครัวเรือน
- สงขลา 10,151 ครัวเรือน
- พัทลุง 7,153 ครัวเรือน
- สุราษฎร์ธานี 19,626 ครัวเรือน
- นราธิวาส 1,375 ครัวเรือน
- ยะลา 4 ครัวเรือน
- ระนอง 511 ครัวเรือน
- ชุมพร 8,451 ครัวเรือน
โดยทั้งหมด เป็นครัวเรือนที่ได้รับการรับรองเพิ่มเติมหลังมติคณะรัฐมนตรีเมื่อวันที่ 18 กุมภาพันธ์ 2568 ซึ่งทำให้กระบวนการโอนเงินต้องรอการจัดสรรงบประมาณเพิ่มเติม
รัฐบาลยืนยันว่า ทุกครัวเรือนที่อยู่ระหว่างรอจะได้รับเงินเยียวยาอย่างแน่นอนโดย กำลังเร่งรัดกระบวนการทั้งหมด ซึ่งขั้นตอนต่อไป หลังจาก คปภ. เสนอ ต่อครม. และได้รับการอนุมัติจากครม. และจัดสรรงบประมาณจากสำนักงบประมาณแล้ว จะสามารถทำการโอนเงินจะเสร็จสิ้นภายใน 15 วันทำการ
“รัฐบาลขอยืนยันว่าการช่วยเหลือครั้งนี้จะถึงมือประชาชน โดยทุกหน่วยงานที่เกี่ยวข้องจะเร่งดำเนินการให้เร็วที่สุด เพื่อบรรเทาความเดือดร้อนให้กับพี่น้องประชาชนอย่างเต็มที่ รัฐบาลยังคงมุ่งมั่นฟื้นฟูและเตรียมมาตรการป้องกันน้ำท่วมในระยะยาว เพื่อให้ประชาชนมั่นใจว่ารัฐบาลจะไม่ทอดทิ้งและพร้อมอยู่เคียงข้างประชาชนทุกคน“ นางสาวศศิกานต์ กล่าว

ที่มา : https://www.thaigov.go.th/news/contents/details/95155