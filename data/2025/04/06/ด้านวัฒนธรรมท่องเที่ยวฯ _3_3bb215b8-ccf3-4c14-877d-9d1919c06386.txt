รัฐบาลไทย-ข่าวทำเนียบรัฐบาล-รมว. สรวงศ์ เปิดบ้านต้อนรับ “ไรอัน กิกส์” ร่วมหารือแนวทางส่งเสริมการท่องเที่ยวและกีฬาไทยสู่สายตาชาวโลก


วันเสาร์ที่ 5 เมษายน 2568
รมว. สรวงศ์ เปิดบ้านต้อนรับ “ไรอัน กิกส์” ร่วมหารือแนวทางส่งเสริมการท่องเที่ยวและกีฬาไทยสู่สายตาชาวโลก
รมว. สรวงศ์ เปิดบ้านต้อนรับ “ไรอัน กิกส์” ร่วมหารือแนวทางส่งเสริมการท่องเที่ยวและกีฬาไทยสู่สายตาชาวโลก
วันที่ 4 เมษายน 2568 เวลา 08.30 น. ณ ห้องรับรอง 1 ชั้น 2 กระทรวงการท่องเที่ยวและกีฬา นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา ให้การต้อนรับมิสเตอร์ ไรอัน กิกส์ (Mr. Ryan Giggs) ตำนานนักฟุตบอลชื่อดังระดับโลก ที่เข้าเยี่ยมคารวะและร่วมหารือแนวทางการส่งเสริมการท่องเที่ยวและกีฬาไทยในเวทีระดับนานาชาติ
ในการนี้ นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา, นายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา และนายกฤษฎา ตันเทอดทิตย์ เลขานุการรัฐมนตรีว่าการกระทรวงการท่องเที่ยวและกีฬา เข้าร่วมให้การต้อนรับด้วย
การเยือนประเทศไทยของมิสเตอร์กิกส์ในครั้งนี้ จัดขึ้นภายใต้กิจกรรม “Living Legends” ซึ่งบริษัท อินฟลูออส จำกัด ร่วมมือกับการท่องเที่ยวแห่งประเทศไทย (ททท.) จัดขึ้น เพื่อส่งเสริมซอฟต์พาวเวอร์ของไทยในด้านการท่องเที่ยว สถานที่ท่องเที่ยว อาหารไทย และประเพณีวัฒนธรรม ผ่านบทบาทของบุคคลมีชื่อเสียงระดับโลกในวงการกีฬา
รัฐมนตรีว่าการกระทรวงการท่องเที่ยวและกีฬา กล่าวว่า การมีส่วนร่วมของนักกีฬาชื่อดังระดับโลกเช่นมิสเตอร์กิกส์ นับเป็นโอกาสอันดีในการประชาสัมพันธ์ศักยภาพด้านการท่องเที่ยวและกีฬาของประเทศไทยให้เป็นที่รู้จักในระดับนานาชาติ พร้อมทั้งสอดคล้องกับนโยบายของกระทรวงฯ ในการผลักดันประเทศไทยให้เป็นศูนย์กลางด้านการท่องเที่ยวและกีฬา (Tourism & Sports Hub) ของภูมิภาค
ทั้งนี้ กระทรวงการท่องเที่ยวและกีฬา พร้อมสนับสนุนความร่วมมือกับภาคเอกชนและบุคคลที่มีชื่อเสียงจากนานาชาติ เพื่อขับเคลื่อนการท่องเที่ยวคุณภาพ และยกระดับภาพลักษณ์ของประเทศไทยในสายตาชาวโลกอย่างต่อเนื่อง

ที่มา : https://www.thaigov.go.th/news/contents/details/95147