รัฐบาลไทย-ข่าวทำเนียบรัฐบาล-“รัฐบาล” เชิญชวน ปชช. ร่วมตอบแบบสอบถามโครงการสำมะโนประชากรฯ  ผ่านช่องทางออนไลน์ ร่วมสร้างความเปลี่ยนแปลงเพื่อประโยชน์ของ ปชช. และประเทศชาติ ตั้งแต่วันนี้ – 20 เม.ย. 68 


วันอาทิตย์ที่ 6 เมษายน 2568
06/04/2568
พิมพ์
“รัฐบาล” เชิญชวน ปชช. ร่วมตอบแบบสอบถามโครงการสำมะโนประชากรฯ  ผ่านช่องทางออนไลน์ ร่วมสร้างความเปลี่ยนแปลงเพื่อประโยชน์ของ ปชช. และประเทศชาติ ตั้งแต่วันนี้ – 20 เม.ย. 68
ย้ำ SMS ของจริง ไม่แนบลิงก์ให้กด
วันอาทิตย์ที่ 6 เมษายน 2568 นายคารม พลพรกลาง รองโฆษกประจำสำนักนายกรัฐมนตรี เปิดเผยว่า เพื่อขับเคลื่อนมาตรการนโยบายพัฒนาเศรษฐกิจและสังคมของประเทศ ส่งเสริมพัฒนาศักยภาพจัดสวัสดิการสังคมให้สอดคล้องกับสภาพสังคมที่เปลี่ยนแปลงไป รัฐบาล โดยสำนักงานสถิติแห่งชาติ ขอเชิญชวนประชาชนร่วมตอบแบบสอบถาม โครงการสำมะโนประชากรและเคหะ พ.ศ. 2568 ทางออนไลน์ ตั้งแต่วันที่ 1 – 20 เมษายน 2568
ทั้งนี้ ข้อมูลทางสถิติถือเป็นหนึ่งในรากฐานสำคัญในการกำหนดนโยบายพัฒนาเศรษฐกิจและสังคมของประเทศ โดยเฉพาะข้อมูลสำมะโนประชากร จะช่วยทำให้รัฐบาลมีความเข้าใจที่ถูกต้องเกี่ยวกับจำนวนประชากร การกระจายตัวของประชากร โครงสร้างอายุ ระดับการศึกษา การทำงาน และสภาพความเป็นอยู่ของประชาชน ซึ่งเป็นปัจจัยพื้นฐานในการออกแบบนโยบายที่ตรงกับความต้องการของประชาชนแต่ละกลุ่ม อาทิ การวางแผนการพัฒนาโครงสร้างพื้นฐาน สวัสดิการสังคม การศึกษา สาธารณสุข และเศรษฐกิจ อีกทั้ง ยังสามารถใช้ในการติดตามและประเมินผลการดำเนิน นโยบายของรัฐบาลเพื่อนำไปสู่การปรับปรุงให้ดียิ่งขึ้น
ทั้งนี้ เพื่อให้การตอบแบบสอบถามโครงการสํามะโนประชากรและเคหะครอบคลุมอย่างทั่วถึง สำนักงานสถิติแห่งชาติ จะดำเนินการส่ง SMS ประชาสัมพันธ์ในชื่อ “MadeeNSO” ส่งไปยังประชาชนทุกท่านที่มีเบอร์โทรของประเทศไทย  โดยให้ประชาชนดำเนินการตอบแบบสอบถามออนไลน์ได้ ตั้งแต่วันที่ 1 – 20 เมษายน 2568 ผ่านช่องทางออนไลน์ ได้แก่
1.เว็บไซต์สำนักงานสถิติแห่งชาติ “www.nso.go.th”
2. แอปพลิเคชัน “ทางรัฐ”
3.เว็บไซต์ https://ทางรัฐ.com
ซึ่งในการตอบแบบสอบถามสำมะโนประชากรและเคหะ ประชาชนต้องดำเนินการกรอกข้อมูลที่อยู่อาศัยจริง ไม่ใช่ข้อมูลที่อยู่ตามทะเบียนบ้าน และหากตอบแบบสอบถามภายในในช่วงระหว่างวันที่ 1 - 20 เมษายน 2568 จะได้สิทธิ์ลุ้นรับของรางวัลมากมาย อาทิเช่น โทรศัพท์มือถือ iPhone  เป็นต้น
"อย่างไรก็ตาม ในกรณีที่ไม่สะดวกตอบแบบสอบถามออนไลน์ สำนักงานสถิติแห่งชาติจะส่งเจ้าหน้าที่ “คุณมาดี” ลงพื้นที่สำรวจระหว่างวันที่ 21 เมษายน – 19 มิถุนายน 2568 โดยใช้แบบสอบถามกระดาษและนำข้อมูลเข้าสู่ระบบอิเล็กทรอนิกส์ภายหลัง เพื่อให้การสำมะโนประชากรและเคหะเป็นไปอย่างครบถ้วนและสมบูรณ์ ทั้งนี้ ขอให้ประชาชนระมัดระวังการแอบอ้างของกลุ่มมิจฉาชีพ  ผู้ให้บริการในเครือข่ายโทรศัพท์มือถือ อาทิเช่น AIS True และ Dtac จะไม่มีการส่งข้อความพร้อมแนบ link URL ให้ดำเนินการ ขอเน้นย้ำว่า การส่ง SMS เพื่อประชาสัมพันธ์ ของสำนักงานสถิติแห่งชาติ จะต้องมาจากชื่อ MadeeNSO เป็นข้อความเพียงอย่างเดียว ไม่มีการแนบลิงก์ ไม่ขอเลขบัตรประชาชน  ไม่ขอข้อมูลด้านการเงิน และหากข้อความที่ส่งไปมีลิงก์แฝง ห้ามกดลิงก์โดยเด็ดขาด” นายคารม กล่าว

ที่มา : https://www.thaigov.go.th/news/contents/details/95152