รัฐบาลไทย-ข่าวทำเนียบรัฐบาล-‘จิราพร‘ เผย ปชช. โหวต ‘ปราบบุหรี่ไฟฟ้า‘ เป็นผลงานที่พอใจมากที่สุดประจำเดือน มี.ค. 68 ย้ำ รัฐบาลเดินหน้าปราบต่อ พร้อมเปิดแจ้งเบาะแสผ่านแอป ‘ทางรัฐ’


วันอาทิตย์ที่ 6 เมษายน 2568
06/04/2568
พิมพ์
‘จิราพร‘ เผย ปชช. โหวต ‘ปราบบุหรี่ไฟฟ้า‘ เป็นผลงานที่พอใจมากที่สุดประจำเดือน มี.ค. 68 ย้ำ รัฐบาลเดินหน้าปราบต่อ พร้อมเปิดแจ้งเบาะแสผ่านแอป ‘ทางรัฐ’
‘จิราพร‘ เผย ปชช. โหวต ‘ปราบบุหรี่ไฟฟ้า‘ เป็นผลงานที่พอใจมากที่สุดประจำเดือน มี.ค. 68 ย้ำ รัฐบาลเดินหน้าปราบต่อ พร้อมเปิดแจ้งเบาะแสผ่านแอป ‘ทางรัฐ’
วันนี้ (6 เมษายน 2568) นางสาวจิราพร สินธุไพร รัฐมนตรีประจำสำนักนายกรัฐมนตรี เปิดเผยว่า จากผลการสำรวจความพึงพอใจของประชาชนต่อนโยบายรัฐบาล ประจำเดือนมีนาคม 2568 ของ Line Today ซึ่งมีการสำรวจระหว่างวันที่ 1-24 มีนาคม 2568 พบว่าประชาชนกว่า 26.69% โหวตให้การปราบปรามบุหรี่ไฟฟ้า เป็นอันดับที่ 1 รองลงมาคือมาตรการลดราคาเบนซิน-ดีเซล 1 บาท ของขวัญวันสงกรานต์ คิดเป็น 21.62% และมาตรการขยายสิทธิบัตรทอง พบหมอออนไลน์-จัดส่งยาถึงบ้าน คิดเป็น 12.13%
นางสาวจิราพร กล่าวว่า การปราบปรามการแพร่ระบาดของบุหรี่ไฟฟ้า เป็นหนึ่งในข้อสั่งการที่ นางสาวแพทองธาร ชินวัตร นายกรัฐมนตรี ให้ความสำคัญอย่างมาก โดยเฉพาะการป้องกันการแพร่ระบาดในกลุ่มเด็กและเยาวชน รัฐบาลจึงได้ดำเนินการกวาดล้างอย่างจริงจัง จนสามารถจับกุมได้ 2,236 คดี ยึดของกลางได้จำนวน 1,608,445 ชิ้น มูลค่ารวม 295,686,734 ล้านบาท ในระยะเวลาเพียงเดือนเศษ ซึ่งถือเป็นยอดการจับกุมและการยึดของกลางที่สูงกว่าตลอดสองปีที่ผ่านมา
“นอกจากการทำงานปราบปรามบุหรี่ไฟฟ้าเชิงรุกของเจ้าหน้าที่แล้ว เรายังได้เปิดให้พี่น้องประชาชนมีส่วนร่วมในการแจ้งเบาะแสร้านค้าที่ลักลอบจำหน่ายบุหรี่ไฟฟ้าทั้งรูปแบบร้านค้าออนไลน์และร้านมีที่ตั้ง ผ่านแอปพลิเคชันทางรัฐอีกด้วย” นางสาวจิราพร กล่าว

ที่มา : https://www.thaigov.go.th/news/contents/details/95149