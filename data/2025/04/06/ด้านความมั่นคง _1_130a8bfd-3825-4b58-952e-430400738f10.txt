รัฐบาลไทย-ข่าวทำเนียบรัฐบาล-"อนุทิน" เป็นประธานพิธีพระราชทานน้ำหลวงอาบศพ นายอำพล พงศ์สุวรรณ ม.ว.ม., ป.ช. ผู้ว่าราชการจังหวัดยะลา ซึ่งถึงแก่อนิจกรรมเมื่อวันที่ 3 เม.ย. ที่ผ่านมา


วันเสาร์ที่ 5 เมษายน 2568
05/04/2568
พิมพ์
"อนุทิน" เป็นประธานพิธีพระราชทานน้ำหลวงอาบศพ นายอำพล พงศ์สุวรรณ ม.ว.ม., ป.ช. ผู้ว่าราชการจังหวัดยะลา ซึ่งถึงแก่อนิจกรรมเมื่อวันที่ 3 เม.ย. ที่ผ่านมา
"อนุทิน" เป็นประธานพิธีพระราชทานน้ำหลวงอาบศพ นายอำพล พงศ์สุวรรณ ม.ว.ม., ป.ช. ผู้ว่าราชการจังหวัดยะลา ซึ่งถึงแก่อนิจกรรมเมื่อวันที่ 3 เม.ย. ที่ผ่านมา
วันนี้ (5 เม.ย. 68) เวลา 17.00 น. นายอนุทิน ชาญวีรกูล รองนายกรัฐมนตรีและรมว.มหาดไทย เป็นประธานพิธีพระราชทานน้ำหลวงอาบศพ และพิธีบำเพ็ญกุศลสวดพระอภิธรรมศพ นายอำพล พงศ์สุวรรณ ม.ว.ม., ป.ช. ผู้ว่าราชการจังหวัดยะลา ณ วัดชลธารประสิทธิ์ (วัดใหม่) บ้านหัวควาย ต.คูเต่า อ.หาดใหญ่ จ.สงขลา โดยมี น.ส.ธนนนท์ นิรามิษ ภริยารองนายกรัฐมนตรีและรมว.มหาดไทย และที่ปรึกษาสมาคมแม่บ้านมหาดไทย นายสิรภพ ดวงสอดศรี ผู้ช่วยรมต.ประจำกระทรวงแรงงาน นายอรรษิษฐ์ สัมพันธรัตน์ ปลัดกระทรวงมหาดไทย และผู้บริหารระดับสูงของกระทรวงมหาดไทย นายโชตินรินทร์ เกิดสม ผู้ว่าราชการจังหวัดสงขลา ผู้ว่าราชการจังหวัด หัวหน้าส่วนราชการ สมาคมแม่บ้านมหาดไทย อดีตผู้บริหารระดับสูง อดีตผู้ว่าราชการจังหวัด ข้าราชการ ข้าราชการบำนาญ และประชาชน ร่วมพิธีเป็นจำนวนมาก
พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมพระราชทานน้ำหลวงอาบศพ พร้อมด้วยเครื่องเกียรติยศประกอบศพ นายอำพล พงศ์สุวรรณ ได้แก่ โกศโถ ฉัตรเบญจาตั้งประดับ ปี่ กลองชนะประโคมเวลาพระราชทานน้ำหลวงอาบศพ และสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ทรงพระกรุณาโปรดเกล้าโปรดกระหม่อมให้ นายโชตินรินทร์ เกิดสม ผู้ว่าราชการจังหวัดสงขลา เชิญพวงมาลาไปวางที่หน้าโกศศพ นายอำพล พงศ์สุวรรณ ซึ่งการได้รับพระราชทานพระมหากรุณาในครั้งนี้ ยังความปลื้มปีติและสำนึกในพระมหากรุณาธิคุณแก่ครอบครัวพงศ์สุวรรณ อย่างหาที่สุดมิได้
นายอำพล พงศ์สุวรรณ เกิดวันที่ 30 พ.ย. 2507 ภูมิลำเนาเป็นชาว อ.นาทวี จ.สงขลา สมรสกับ นางฉลวย พงศ์สุวรรณ นายกเหล่ากาชาดจังหวัดยะลาและประธานแม่บ้านมหาดไทยจังหวัดยะลา ด้านการศึกษา สำเร็จการศึกษา ศิลปศาสตรบัณฑิต (รัฐศาสตร์) มหาวิทยาลัยรามคำแหง และรัฐประศาสนศาสตรมหาบัณฑิต มหาวิทยาลัยสงขลานครินทร์ หลักสูตรนักปกครองระดับสูง (นปส.) รุ่นที่ 67 หลักสูตรการป้องกันราชอาณาจักร (วปอ.) รุ่นที่ 63
นายอำพล พงศ์สุวรรณ เริ่มต้นรับราชการในตำแหน่ง เจ้าหน้าที่สื่อสาร 1 สำนักงานจังหวัดยะลา สำนักงานปลัดกระทรวงมหาดไทย เมื่อวันที่ 30 มิ.ย. 2529 และเปลี่ยนสายงานเป็น นักวิเคราะห์นโยบายและแผน 3 สำนักงานจังหวัดระนอง สำนักงานปลัดกระทรวงมหาดไทย เมื่อวันที่ 1 พ.ค. 2534 ก่อนจะเติบโตในหน้าที่ราชการ โดยดำรงตำแหน่งที่สำคัญ ได้แก่ หัวหน้าสำนักงานจังหวัดกระบี่ หัวหน้าสำนักงานจังหวัดสงขลา รองผู้ว่าราชการจังหวัดสงขลา โดยได้มีพระบรมราชโองการโปรดเกล้าโปรดกระหม่อมแต่งตั้งเป็น ผู้ตรวจราชการกระทรวงมหาดไทย เมื่อวันที่ 2 ธันวาคม 2565 และต่อมาได้มีพระบรมราชโองการโปรดเกล้าโปรดกระหม่อมแต่งตั้งให้ดำรงตำแหน่ง ผู้ว่าราชการจังหวัดยะลา เมื่อวันที่ 1 ต.ค. 2566 กระทั่งถึงแก่อนิจกรรม เมื่อวันที่ 3 เม.ย. 2568 ที่โรงพยาบาลสงขลานครินทร์ ด้วยโรคมะเร็งปอดระยะแพร่กระจาย สิริรวมอายุ 60 ปี 3 เดือน ปฏิบัติหน้าที่ราชการ 38 ปี 8 เดือน
นายอำพล พงศ์สุวรรณ ได้รับพระราชทานเครื่องราชอิสริยาภรณ์ชั้นสูงสุด มหาวชิรมงกุฎ และประถมาภรณ์ช้างเผือก เหรียญพิทักษ์เสรีชน เหรียญราชการชายแดน และเหรียญจักรพรรดิมาลา
ตลอดระยะเวลาที่ นายอำพล พงศ์สุวรรณ ดำรงตำแหน่งผู้ว่าราชการจังหวัดยะลา ได้มุ่งมั่นพัฒนาจังหวัด ดูแลประชาชนอย่างใกล้ชิด และร่วมกิจกรรมกับพี่น้องประชาชนอย่างสม่ำเสมอ แม้จะต้องเผชิญกับสถานการณ์ความรุนแรงจากเหตุการณ์ความไม่สงบ ก็ยังคงทุ่มเททำงานด้วยปณิธาน "บำบัดทุกข์ บำรุงสุข" จนได้รับการยกย่องว่าเป็น "พ่อเมืองผู้เสียสละ" ที่ทำงานตราบจนถึงวาระสุดท้ายของชีวิต
สำหรับกำหนดการสวดพระอภิธรรมศพ จะเริ่มตั้งแต่วันที่ 5 - 9 เม.ย. 2568 เวลา 19.00 น. และจะมีพิธีพระราชทานเพลิงศพ ในวันพฤหัสบดีที่ 10 เม.ย. 2568 เวลา 16.30 น. ณ วัดชลธารประสิทธิ์ (วัดใหม่) บ้านหัวควาย ต.คูเต่า อ.หาดใหญ่ จ.สงขลา โดยมี พล.อ.ไพบูลย์ คุ้มฉายา องคมนตรี เป็นประธาน

ที่มา : https://www.thaigov.go.th/news/contents/details/95148