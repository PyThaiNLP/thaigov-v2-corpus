รัฐบาลไทย-ข่าวทำเนียบรัฐบาล-นักท่องเที่ยวเชื่อมั่นไทยแผ่นดินไหวไม่กระทบ สงกรานต์คึกคัก คาดเงินสะพัดกว่าแสนล้านบาท ขยายตัว 4.5% สูงสุดในรอบ 5 ปี ชี้คนไทยวางแผนเตรียมเดินทางเที่ยวสงกรานต์ 72.1%


วันอาทิตย์ที่ 6 เมษายน 2568
06/04/2568
พิมพ์
นักท่องเที่ยวเชื่อมั่นไทยแผ่นดินไหวไม่กระทบ สงกรานต์คึกคัก คาดเงินสะพัดกว่าแสนล้านบาท ขยายตัว 4.5% สูงสุดในรอบ 5 ปี ชี้คนไทยวางแผนเตรียมเดินทางเที่ยวสงกรานต์ 72.1%
ขณะที่รัฐบาลเข้มมาตรการดูแลความปลอดภัย -แหล่งท่องเที่ยวรับสงกรานต์
วันอาทิตย์ ที่ 6 เมษายน 2568 นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยถึง  ผลสำรวจพฤติกรรมผู้บริโภคของมหาวิทยาลัยหอการค้าไทย ในช่วงเทศกาลสงกรานต์ ปี 2568 คาดว่าเม็ดเงินจะสะพัดถึง 134,631 ล้านบาท ขยายตัว 4.5% จากปีที่ผ่านมา (ปี 2567 อยู่ที่ 128,834.19 ล้านบาท) ซึ่งนับเป็นมูลค่าการใช้จ่ายสูงสุดนับตั้งแต่ปี 2563 (69,005.48 ล้านบาท) จากผลสำรวจพบว่า กลุ่มตัวอย่างที่ระบุว่าจะลดการใช้จ่ายมีเพียง 5% ถือเป็นสัดส่วนน้อยที่สุดนับตั้งแต่ปี 2559 ขณะที่ 72.1% ของกลุ่มตัวอย่างมีแผนเดินทางท่องเที่ยวในช่วงสงกรานต์ ซึ่งเป็นอัตราสูงสุดนับตั้งแต่ปี 2562 สะท้อนให้เห็นถึงความมั่นใจในการใช้จ่ายและการฟื้นตัวของภาคการท่องเที่ยวอย่างต่อเนื่อง
นายอนุกูล กล่าวต่อว่า สำหรับพฤติกรรมการใช้จ่ายของผู้บริโภคหลังเกิดเหตุแผ่นดินไหวนั้น ผลสำรวจพบว่า ร้อยละ 74.5 ระบุว่าไม่มีการเปลี่ยนแปลง ขณะที่ร้อยละ 14.4 ใช้จ่ายเพิ่มขึ้น และร้อยละ 11.1 ใช้จ่ายลดลง ด้านแผนการใช้จ่ายในช่วงเทศกาลสงกรานต์ ภายหลังเหตุแผ่นดินไหว ส่วนใหญ่หรือร้อยละ 71.7 ระบุว่าไม่มีการเปลี่ยนแปลง ร้อยละ 17.1 มีแผนใช้จ่ายเพิ่มขึ้น และอีกร้อยละ 11.2 ระบุว่าใช้จ่ายลดลง โดยผู้ตอบแบบสอบถามส่วนใหญ่ยังคงมีกิจกรรมในช่วงสงกรานต์ตามปกติ แต่จะหลีกเลี่ยงการจัดกิจกรรมในอาคารหรือสถานที่ที่เป็นตึกสูง
ส่วนการประเมินจากฝั่งผู้ประกอบการ พบว่า สถานการณ์หลังแผ่นดินไหวยังคงเป็นปกติ โดยยอดขายของร้านค้าทั่วไป ยอดจองที่พักของนักท่องเที่ยวทั้งชาวไทยและชาวต่างชาติ รวมถึงการเดินทางทางอากาศและจำนวนเที่ยวบินยังไม่เปลี่ยนแปลง อย่างไรก็ตาม ผู้ประกอบการคาดว่าในช่วงเทศกาลสงกรานต์ ยอดขาย การจองที่พัก การใช้บริการในศูนย์การค้า รวมถึงการใช้จ่ายของประชาชนและนักท่องเที่ยวจะเพิ่มสูงขึ้นจากบรรยากาศการท่องเที่ยวที่กลับมาคึกคัก
“สงกรานต์ปีนี้เที่ยวไทยอย่างมั่นใจ รัฐบาลสั่งการหน่วยงานที่เกี่ยวข้องเร่งตรวจสอบความปลอดภัยของโรงแรม แหล่งท่องเที่ยวสำคัญ และโครงสร้างอาคารในพื้นที่เสี่ยง เพื่อสร้างความเชื่อมั่นให้แก่นักท่องเที่ยวทั้งชาวไทยและต่างชาติ ขณะเดียวกัน ฝ่ายความมั่นคงได้บูรณาการร่วมกับหน่วยงานด้านการท่องเที่ยว อำนวยความสะดวกและดูแลความปลอดภัยในพื้นที่ท่องเที่ยวทั่วประเทศ สื่อสารข้อมูลต่าง ๆ เพื่อเพิ่มความมั่นใจให้ประชาชนเดินทางท่องเที่ยวได้อย่างปลอดภัยตลอดช่วงเทศกาล” นายอนุกูล กล่าว

ที่มา : https://www.thaigov.go.th/news/contents/details/95153