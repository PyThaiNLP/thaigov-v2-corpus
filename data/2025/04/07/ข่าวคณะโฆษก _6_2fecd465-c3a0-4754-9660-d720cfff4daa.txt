รัฐบาลไทย-ข่าวทำเนียบรัฐบาล-“จิรายุ” ขอ พี่เท้ง ผู้นำฝ่ายค้าน “เบาได้เบา ”หลังขย่มนายกบอกไม่ตั้ง คกก.แก้ภาษีทรัมป์อีกแล้ว ย้ำชัด ๆไม่รู้กี่รอบ ตั้งคกก. มาตั้งแต่ 6 ม.ค. ทำงานสรุปข้อมูลทุกสัปดาห์ครบสมบูรณ์


วันจันทร์ที่ 7 เมษายน 2568
07/04/2568
พิมพ์
“จิรายุ” ขอ พี่เท้ง ผู้นำฝ่ายค้าน “เบาได้เบา ”หลังขย่มนายกบอกไม่ตั้ง คกก.แก้ภาษีทรัมป์อีกแล้ว ย้ำชัด ๆไม่รู้กี่รอบ ตั้งคกก. มาตั้งแต่ 6 ม.ค. ทำงานสรุปข้อมูลทุกสัปดาห์ครบสมบูรณ์
“จิรายุ”ขอ พี่เท้ง ผู้นำฝ่ายค้าน “เบาได้เบา ”หลังขย่มนายกบอกไม่ตั้ง คกก.แก้ภาษีทรัมป์อีกแล้ว ย้ำชัด ๆไม่รู้กี่รอบ ตั้งคกก. มาตั้งแต่ 6 ม.ค. ทำงานสรุปข้อมูลทุกสัปดาห์ครบสมบูรณ์พร้อมรายงานที่ประชุมบ่ายโมง พรุ่งนี้แล้ว แนะค้านบางเรื่องก็ไม่เป็นประโยชน์
วันนี้ (7 เมษายน 2568) นายจิรายุ ห่วงทรัพย์  ที่ปรึกษาของนายกรัฐมนตรี กล่าวว่า กรณีที่ นายณัฐพงษ์ เรืองปัญญาวุฒิ หัวหน้าพรรคประชาชน ในฐานะผู้นำฝ่ายค้าน ออกมาย้ำคิดย้ำทำบอกให้นายกรัฐมนตรีเร่งตั้งคณะทำงานพิเศษ โดยมีนายกรัฐมนตรีเป็นประธาน เพื่อรับมือกรณีสหรัฐอเมริกาประกาศขึ้นภาษีนำเข้าสินค้าจากไทยในอัตราสูงนั้น
ขอยืนยันอีกครั้งว่า รัฐบาลภายใต้การนำของนางสาวแพทองธาร ชินวัตร นายกรัฐมนตรี ได้สั่งการให้หน่วยงานที่เกี่ยวข้องติดตามมาตรการด้านการค้ากับสหรัฐอเมริกามาอย่างต่อเนื่องตั้งแต่ปลายปีที่แล้ว ก่อนการรับตำแหน่งของประธานาธิบดีสหรัฐฯ ของนายโดนัลด์ ทรัมป์ เสียด้วยซ้ำ
นายกรัฐมนตรี  ได้คาดคะเนล่วงหน้าไว้แล้วว่าจะมีการเปลี่ยนแปลงครั้งสำคัญ จึงได้ลงนามคำสั่งแต่งตั้งคณะทำงานนโยบายการค้าสหรัฐอเมริกา ตั้งแต่เมื่อ 3 เดือนที่แล้ว ในวันที่ 6 มกราคม 2568  ก่อนที่ประธานาธิบดีทรัมป์จะเข้ารับตำแหน่งอย่างเป็นทางการ และประชุมหารือกันทุกสัปดาห์มาตั้งแต่เดือนมกราคมแล้ว
“รัฐบาลเล็งเห็นถึงความสำคัญในเรื่องดังกล่าว และได้วางมาตรการรองรับในการเยียวยา และบรรเทาผลกระทบที่อาจมีต่อผู้ประกอบการส่งออกของไทยที่มีตลาดสหรัฐฯ เป็นตลาดหลัก ​ซึ่งนายกรัฐมนตรียังติดตามผลการประชุม อย่างต่อเนื่องมาตลอดกว่า 4 เดือน และในวันพรุ่งนี้ อังคารที่ 8 เมษายน นี้ เวลา 13.00 น. ณ ตึกไทยคู่ฟ้า ทำเนียบรัฐบาล   นายกรัฐมนตรีได้เรียกประชุมคณะกรรมการติดตามการดำเนินงาน เกี่ยวกับมาตรการการค้าสหรัฐอเมริกา  โดยมีรัฐมนตรีที่เกี่ยวข้องและหัวหน้าส่วนราชการทั้งหมด เข้าร่วมประชุม

ที่มา : https://www.thaigov.go.th/news/contents/details/95173