รัฐบาลไทย-ข่าวทำเนียบรัฐบาล-จิรายุ ชวนเที่ยวสงกรานต์เชียงใหม่หลังลงพื้นที่ ยืนยันผลกระทบแผ่นดินไหว 3 ตึก จบแล้ว ล่าสุดการท่องเที่ยวคึกคักมากพร้อมต้อนรับงานสงกรานต์ปี๋ใหม่เมือง


วันจันทร์ที่ 7 เมษายน 2568
07/04/2568
พิมพ์
จิรายุ ชวนเที่ยวสงกรานต์เชียงใหม่หลังลงพื้นที่ ยืนยันผลกระทบแผ่นดินไหว 3 ตึก จบแล้ว ล่าสุดการท่องเที่ยวคึกคักมากพร้อมต้อนรับงานสงกรานต์ปี๋ใหม่เมือง
จิรายุ ชวนเที่ยวสงกรานต์เชียงใหม่หลังลงพื้นที่ ยืนยันผลกระทบแผ่นดินไหว 3 ตึก จบแล้ว ล่าสุดการท่องเที่ยวคึกคักมากพร้อมต้อนรับงานสงกรานต์ปี๋ใหม่เมือง
วันนี้ (7 เมษายน 2568) นายจิรายุ ห่วงทรัพย์ที่ปรึกษาของนายกรัฐมนตรีเปิดเผยว่า  วันนี้ตนได้ลงพื้นที่พร้อมกับ นายนิรัตน์ พงษ์สิทธิถาวร ผู้ว่าราชการจังหวัดเชียงใหม่ และนายณัชฐเดช มุลาลี นายอำเภอเมืองเชียงใหม่ เข้าตรวจสอบอาคารที่ได้รับผลกระทบจากเหตุการณ์แผ่นดินไหว
พบว่าจังหวัดเชียงใหม่มีเพียง 3 อาคาร ที่ได้รับผลกระทบที่แตกต่างกันไป โดยอาคารที่ 1 เป็นอาคารเก่า “ดวงกมลคอนโดมิเนียม” ก่อสร้างมานานมากกว่า 30 ปีเป็นอาคารสูง 8 ชั้น มีจำนวน 102 ห้อง อยู่ที่ตำบล ช้างคลานอำเภอเมือง จังหวัดเชียงใหม่ ขณะนี้ จังหวัดเชียงใหม่ได้ประกาศปิดห้ามใช้อาคารทั้งหมดและได้ใช้เหล็กค้ำยันที่ชั้น 1 มากกว่า 10 จุด เพื่อป้องกันไม่ให้อาคารทรุดเนื่องจากโครงสร้างด้านล่างชั้น 1 บิดงอและมีรอยแตกร้าว  โดยฝ่ายโยธาก็จะประสานงานเพื่อดำเนินการให้เจ้าของตึกแก้ไขปรับปรุงต่อไป     ส่วนอาคารหลังที่  2 และ 3  นั้น เป็นอาคารคอนโดมิเนียมสูง 22 ชั้น  ซึ่งไม่มีผลกระทบทางโครงสร้าง เป็นเพียงอุปกรณ์ตกแต่งและปูนที่ฉาบแตกร้าว  ขณะนี้ จังหวัดได้ให้นิติบุคคลเร่งแก้ไขเนื่องจากผู้อยู่อาศัยทั้งหมดได้ย้ายออกมาอยู่ข้างนอกชั่วคราว
นายจิรายุ กล่าวต่อไปว่า ผลกระทบด้านอื่นๆของจังหวัดเชียงใหม่มีน้อยมาก และกลับเข้าสู่ภาวะปกติมากว่า 5 วันแล้ว
สำหรับบรรยากาศต่างๆโดยเฉพาะการท่องเที่ยวของเมืองเชียงใหม่ ทั้งถนนนิมมานฯ  ถนนคนเดิน และร้านอาหาร บริเวณรอบคูเมือง ยังคึกคัก นักท่องเที่ยวทั้งชาวไทยและชาวต่างชาติยังคงเดินทางเข้ามาท่องเที่ยวในตัวเมืองจังหวัดเชียงใหม่เป็นจำนวนมาก ทั้งนี้ ผู้ว่าราชการจังหวัดเชียงใหม่ได้เร่งประชาสัมพันธ์เพื่อส่งเสริมกิจกรรมการท่องเที่ยวโดยเฉพาะช่วง เทศกาลสงกรานต์ที่จะเริ่มต้นขึ้นในปลายสัปดาห์นี้   “ยืนยันจังหวัดเชียงใหม่พร้อมต้อนรับนักท่องเที่ยวในช่วงเทศกาลสงกรานต์เชียงใหม่ หรือ “ประเพณีปี๋ใหม่เมือง” ด้วยความวัฒนธรรมและประเพณีที่งดงาม“  นายจิรายุกล่าว

ที่มา : https://www.thaigov.go.th/news/contents/details/95164