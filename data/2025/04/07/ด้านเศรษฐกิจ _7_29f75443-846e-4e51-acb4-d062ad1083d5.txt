รัฐบาลไทย-ข่าวทำเนียบรัฐบาล-​"เอกนัฏ" หารือ โซจิทสึ ส่งเสริมเชื้อเพลิงอากาศยานยั่งยืน ยกระดับเกษตรกรรมดั้งเดิม สู่อุตฯ เกษตรอัจฉริยะ


วันจันทร์ที่ 7 เมษายน 2568
07/04/2568
พิมพ์
​"เอกนัฏ" หารือ โซจิทสึ ส่งเสริมเชื้อเพลิงอากาศยานยั่งยืน ยกระดับเกษตรกรรมดั้งเดิม สู่อุตฯ เกษตรอัจฉริยะ
​"เอกนัฏ" หารือ โซจิทสึ ส่งเสริมเชื้อเพลิงอากาศยานยั่งยืน ยกระดับเกษตรกรรมดั้งเดิม สู่อุตฯ เกษตรอัจฉริยะ
วันที่ 4 เมษายน 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ให้การต้อนรับนายซะสึกะ โทโยฮิโกะ ประธานบริษัท โซจิทสึ (ประเทศไทย) จำกัด พร้อมคณะผู้บริหารระดับสูงของ บริษัท โซจิทสึ (ประเทศไทย) จำกัด ในโอกาสเข้าพบเพื่อหารือความร่วมมือโครงการด้านสิ่งแวดล้อมและการพัฒนาอย่างยั่งยืน โดยมี นายณัฐพล รังสิตพล ปลัดกระทรวงอุตสาหกรรม นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม นายภัทรพล ลิ้มภักดี รองผู้อำนวยการสำนักงานเศรษฐกิจอุตสาหกรรม นายดุสิต อนันตรักษ์ รองอธิบดีกรมส่งเสริมอุตสาหกรรม และคณะผู้บริหารกระทรวงอุตสาหกรรม เข้าร่วม ณ ห้องประชุมชุณหะวัณ ชั้น 3 อาคารสำนักงานปลัดกระทรวงอุตสาหกรรม
การหารือในครั้งนี้มีเป้าหมายเพื่อแลกเปลี่ยนข้อมูลและแนวทางการขับเคลื่อนอุตสาหกรรมไทยสู่อนาคตที่ยั่งยืน อาทิ โครงการลดคาร์บอน (Decarbonization) โดยเฉพาะการส่งเสริมเชื้อเพลิงอากาศยานแบบยั่งยืน (Sustainable Aviation Fuel: SAF)  ที่ช่วยลดการปล่อยก๊าซเรือนกระจกได้อย่างมีนัยสำคัญ และสนับสนุนเป้าหมาย Carbon Neutrality ภายในปี 2593 (ค.ศ. 2050) นอกจากนี้ยังได้หารือถึงการพัฒนา Agri Platform Business ซึ่งเป็นแนวคิดใหม่ในการยกระดับอุตสาหกรรมเกษตรของไทยด้วยการใช้เทคโนโลยีขั้นสูงและข้อมูลขนาดใหญ่ (Big Data)
รัฐมนตรีฯ เอกนัฏ กล่าวว่า "กระทรวงอุตสาหกรรมพร้อมสนับสนุนความร่วมมือกับภาคเอกชนและนักลงทุนต่างชาติที่มีความเชี่ยวชาญ โดยเฉพาะกลุ่มที่มีความตั้งใจจริงในการสร้างอุตสาหกรรมที่เป็นมิตรต่อสิ่งแวดล้อมและสอดคล้องกับเป้าหมายการพัฒนาอย่างยั่งยืนของประเทศ ซึ่งการเดินหน้าสู่เศรษฐกิจสีเขียวและการเกษตรอัจฉริยะ ไม่เพียงช่วยลดผลกระทบต่อสิ่งแวดล้อมเท่านั้น แต่ยังช่วยสร้างโอกาสใหม่ ๆ ให้กับผู้ประกอบการไทยในระยะยาวด้วย"

ที่มา : https://www.thaigov.go.th/news/contents/details/95179