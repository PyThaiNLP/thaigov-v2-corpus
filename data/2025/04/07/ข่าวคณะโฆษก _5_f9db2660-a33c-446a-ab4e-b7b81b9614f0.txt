รัฐบาลไทย-ข่าวทำเนียบรัฐบาล-มท1. เตรียมเข้ารายงานผลการสอบสวนตึก สตง.ถล่มต่อนายกฯวันพรุ่งนี้ 8 โมงครึ่งก่อนประชุม ครม. เพื่อหาแนวทางป้องกันและแก้ปัญหาต่อไปในอนาคต


วันจันทร์ที่ 7 เมษายน 2568
07/04/2568
พิมพ์
มท1. เตรียมเข้ารายงานผลการสอบสวนตึก สตง.ถล่มต่อนายกฯวันพรุ่งนี้ 8 โมงครึ่งก่อนประชุม ครม. เพื่อหาแนวทางป้องกันและแก้ปัญหาต่อไปในอนาคต
มท1. เตรียมเข้ารายงานผลการสอบสวนตึก สตง.ถล่มต่อนายกฯวันพรุ่งนี้ 8 โมงครึ่งก่อนประชุม ครม. เพื่อหาแนวทางป้องกันและแก้ปัญหาต่อไปในอนาคต
วันนี้ (7 เมษายน 25689 นายจิรายุ ห่วงทรัพย์ โฆษกประจำสำนักนายกรัฐมนตรีเปิดเผยว่า ภายหลังจากนายกรัฐมนตรีมีข้อสั่งการในที่ประชุมคณะรัฐมนตรีเมื่อวันอังคารที่ 1 เมษายน ที่ผ่านมาในการแก้ไขปัญหาแผ่นดินไหว ที่มีอาคารก่อสร้างของสำนักงานตรวจเงินแผ่นดิน พังถล่มลงมา โดยนายกรัฐมนตรีได้มอบหมายให้รองนายกรัฐมนตรีและรัฐมนตรีว่าการกระทรวงมหาดไทย (นายอนุทิน ชาญวีรกูล) และส่วนราชการที่เกี่ยวข้องสรุปผลการสอบสวนภายใน 7 วัน ทั้งนี้ รอง นรม. และ รมว.มท. นายอนุทินฯ จะเข้ารายงานต่อนายกรัฐมนตรี ในเช้าวันพรุ่งนี้ (วันอังคารที่ 8 เมษายน 2568) เวลา 08.30 น. ก่อนการประชุมคณะรัฐมนตรี ซึ่งนายกรัฐมนตรีจะรับฟังข้อมูลผลการตรวจสอบกรณีดังกล่าว เพื่อหาข้อสรุปให้เกิดบรรทัดฐานในการป้องกันและแก้ไขปัญหาอย่างรัดกุมและนำเสนอต่อที่ประชุมคณะรัฐมนตรีต่อไป
นายจิรายุ กล่าวต่อไปว่าการประชุมคณะรัฐมนตรีเมื่อวันอังคารที่ผ่านมา นายกรัฐมนตรีมีข้อสั่งการในที่ประชุม ครม.ให้ 8 กระทรวง อาทิ กระทรวงมหาดไทย เร่งดำเนินการจัดทำแผนและมาตรการภัยพิบัติต่างๆ โดยให้มีการแบ่งหน้าที่และกำหนดขั้นตอนการทำงานอย่างชัดเจน
นอกจากนี้ ยังสั่งให้กระทรวงการต่างประเทศ เร่งศึกษากับผู้เชี่ยวชาญต่างประเทศ ที่มีความพร้อมและอยู่ในแนวแผ่นดินไหว อาทิ ประเทศญี่ปุ่น ประเทศนิวซีแลนด์ หรือบางประเทศในสหภาพยุโรป รวมทั้งประเทศอิสราเอล
ให้ กระทรวงสาธารณสุขเตรียมแผนรับมือ ทั้งภัยพิบัติทางธรรมชาติ อุบัติเหตุใหญ่ๆ และอุบัติภัยสำคัญ ว่าควรจะดำเนินการในรูปแบบไหนอย่างไร ทั้งระบบโรงพยาบาลสนาม การปฏิบัติตัว การรองรับ และการส่งต่อไปยังโรงพยาบาลอื่นๆอย่างไร
กระทรวงการท่องเที่ยวและกีฬา ให้เร่งสื่อสารกับนักท่องเที่ยวว่า การท่องเที่ยวในประเทศไทยกลับเข้าสู่ภาวะปกติ สามารถเดินทางไปท่องเที่ยวตามสถานที่อื่นๆ ในประเทศไทยได้ปกติ
กระทรวงทรัพยากรธรรมชาติและสิ่งแวดล้อม ให้ระดมนักวิชาการธรณีวิทยาเพื่อรวบรวมข้อมูลในการจัดทำข้อเสนอแนะและมาตรการที่ถูกต้อง ปลอดภัย พร้อมตรวจสอบอุปกรณ์ที่มีอยู่ในปัจจุบันว่าใช้การได้มากน้อยเพียงใด เช่น ชายฝั่งอันดามัน ที่เคยเกิดเหตุสึนามิ ที่เคยมีการวางทุ่นในทะเล ให้สำรวจว่ายังใช้การได้อยู่หรือไม่ และให้นำกลับมารายงานที่ประชุมอีกครั้ง
นายกรัฐมนตรียังได้สั่งการให้รัฐมนตรีว่าการกระทรวงศึกษาธิการ บรรจุเรื่องการปฏิบัติตนในขณะแผ่นดินไหว และการเกิดอุบัติภัยต่างๆ เข้าไปในแบบการเรียนการศึกษาของเด็กและเยาวชนเนื่องจากที่ผ่านมาประเทศไทยไม่เคยมีการเตรียมความพร้อมในเรื่องนี้ และไม่เคยเกิดเหตุในลักษณะเช่นนี้มาก่อน
ขณะเดียวกันมอบหมายให้กระทรวงคมนาคมตรวจสอบการเดินทางทุกมิติ ทั้งทางน้ำ ทางบก ทางเรือ และทางอากาศว่า โครงการก่อสร้างขนาดใหญ่ที่มีพี่น้องประชาชนใช้บริการสามารถใช้บริการได้หรือไม่ มีความแข็งแรงและสามารถรองรับภัยธรรมชาติได้มากน้อยเพียงใด
สำนักนายกรัฐมนตรี ให้ร่วมมือกับกรมป้องกันและบรรเทาสาธารณภัย (ปภ.) สรุปมาตรการเยียวยาของผู้ที่ได้รับบาดเจ็บหรือผู้เสียชีวิต และให้ประชาสัมพันธ์เป็นศูนย์กลางในการกระจายข่าวสารอย่างถูกต้องและทั่วถึง โดยจะมีการรายงานความคืบหน้าต่างๆ และผลของการดำเนินคดีในที่ประชุมคณะรัฐมนตรีในวันพรุ่งนี้ด้วย นายจิรายุกล่าว

ที่มา : https://www.thaigov.go.th/news/contents/details/95168