รัฐบาลไทย-ข่าวทำเนียบรัฐบาล-“โฆษกกระทรวงเกษตรฯ” ยืนยัน Lab ตรวจ BY2 ในทุเรียน มีพอรองรับช่วงฤดูกาลผลิตแน่นอน วอน เกษตรกรฟังข้อมูลจากภาครัฐเป็นหลัก


วันจันทร์ที่ 7 เมษายน 2568
“โฆษกกระทรวงเกษตรฯ” ยืนยัน Lab ตรวจ BY2 ในทุเรียน มีพอรองรับช่วงฤดูกาลผลิตแน่นอน วอน เกษตรกรฟังข้อมูลจากภาครัฐเป็นหลัก
“โฆษกกระทรวงเกษตรฯ” ยืนยัน Lab ตรวจ BY2 ในทุเรียน มีพอรองรับช่วงฤดูกาลผลิตแน่นอน วอน เกษตรกรฟังข้อมูลจากภาครัฐเป็นหลัก
นายเอกภาพ พลซื่อ โฆษกกระทรวงเกษตรและสหกรณ์ กล่าวถึงกระแสข่าวในสื่อโซเชียลที่ระบุว่า ห้องปฏิบัติการของไทยที่จะตรวจรับรองสาร Basic Yellow หรือ BY2 ในทุเรียนสด ก่อนส่งออกไปสาธารณรัฐประชาชนจีน ถูกระงับจนไม่เหลือแล็บใช้ในการตรวจรับรองแล้วนั้น กระทรวงเกษตรฯ โดย น.ส.นฤมล สงวนวงศ์ รักษาราชการแทนอธิบดีกรมวิชาการเกษตร กล่าวยืนยันว่า ข้อมูลดังกล่าวไม่เป็นความจริง ขณะนี้ยังมีห้องปฏิบัติการที่สามารถทดสอบ BY2 และแคดเมียมก่อนการส่งออก ได้จำนวน 4 แห่ง และได้ยื่นขอขึ้นทะเบียนใหม่ไปกับสำนักงานศุลกากรจีน หรือ GACC อีก 5 แห่งเรียบร้อย แล้ว รวมทั้งมีการขอให้ GACC พิจารณาอนุญาตให้ห้องปฏิบัติการ 2 แห่ง สามารถกลับมาทดสอบได้อีกครั้งด้วย
“กระทรวงเกษตรฯ ขอยืนยันกับเกษตรกรผู้ปลูกทุเรียนทุกรายว่า ห้องปฏิบัติการยังเพียงพอและสามารถรองรับผลผลิตที่จะออกมาจำนวนมากในช่วงเดือน พ.ค.นี้อย่างแน่นอน โดยผู้ประกอบการสามารถตรวจสอบรายชื่อห้องปฏิบัติการทดสอบ BY2 และแคดเมียมในทุเรียนส่งออกไปจีนได้ที่เว็บไซต์ของกองพัฒนาระบบและรับรองมาตรฐานสินค้าพืช https://www.doa.go.th/psco/?page_id=5691# ขอให้เกษตรกรรับฟังข้อมูลจากกระทรวงเกษตรฯเป็นหลัก เนื่องจากว่า ข้อมูลในสื่อออนไลน์อาจจะมีความคลาดเคลื่อนจนก่อให้เกิดความเข้าใจผิดเป็นวงกว้างได้” นายเอกภาพ กล่าว
นายเอกภาพ กล่าวต่อด้วยว่า รัฐบาลและกระทรวงเกษตรฯ ไม่ได้นิ่งนอนใจต่อสถานการณ์ที่เกิดขึ้น โดยได้ดำเนินการแก้ไขปัญหาอย่างจริงจังมาอย่างต่อเนื่อง

ที่มา : https://www.thaigov.go.th/news/contents/details/95176