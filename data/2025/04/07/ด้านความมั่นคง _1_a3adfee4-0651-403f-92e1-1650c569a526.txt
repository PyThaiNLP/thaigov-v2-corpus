รัฐบาลไทย-ข่าวทำเนียบรัฐบาล-"อนุทิน" นำข้าราชการมหาดไทย ถวายราชสักการะ พระบรมราชานุสาวรีย์ พระบาทสมเด็จพระพุทธยอดฟ้าจุฬาโลกมหาราช เนื่องในวันพระบาทสมเด็จพระพุทธยอดฟ้าจุฬาโลกมหาราช และวันที่ระลึกมหาจักรีบรมราช


วันจันทร์ที่ 7 เมษายน 2568
07/04/2568
พิมพ์
"อนุทิน" นำข้าราชการมหาดไทย ถวายราชสักการะ พระบรมราชานุสาวรีย์ พระบาทสมเด็จพระพุทธยอดฟ้าจุฬาโลกมหาราช เนื่องในวันพระบาทสมเด็จพระพุทธยอดฟ้าจุฬาโลกมหาราช และวันที่ระลึกมหาจักรีบรมราช
"อนุทิน" นำข้าราชการมหาดไทย ถวายราชสักการะ พระบรมราชานุสาวรีย์ พระบาทสมเด็จพระพุทธยอดฟ้าจุฬาโลกมหาราช เนื่องในวันพระบาทสมเด็จพระพุทธยอดฟ้าจุฬาโลกมหาราช และวันที่ระลึกมหาจักรีบรมราชวงศ์ 6 เมษายน 2568
เมื่อวันที่ 6 เม.ย. 68 เวลา​ 07.00 น.​ ที่พระปฐมบรมราชานุสรณ์ สะพานพระพุทธยอดฟ้า กรุงเทพฯ นายอนุทิน ชาญวีรกูล รองนายกรัฐมนตรีและรมว.มหาดไทย นำคณะผู้บริหารระดับสูงของกระทรวงมหาดไทย วางพานพุ่มดอกไม้ถวายราชสักการะ พระบรมราชานุสาวรีย์ พระบาทสมเด็จพระพุทธยอดฟ้าจุฬาโลกมหาราช รัชกาลที่ 1 แห่งกรุงรัตนโกสินทร์ เนื่องในวันพระบาทสมเด็จพระพุทธยอดฟ้าจุฬาโลกมหาราช และวันที่ระลึกมหาจักรีบรมราชวงศ์ 6 เมษายน 2568 โดยมี น.ส.ซาบีดา ไทยเศรษฐ์ รมช.มหาดไทย นายอรรษิษฐ์ สัมพันธรัตน์ ปลัดกระทรวงมหาดไทย นายพรพจน์ เพ็ญพาส อธิบดีกรมที่ดิน นายไชยวัฒน์ จุนถิระพงศ์ อธิบดีกรมการปกครอง นายสยาม ศิริมงคล อธิบดีกรมการพัฒนาชุมชน นายพงษ์นรา เย็นยิ่ง อธิบดีกรมโยธาธิการและผังเมือง น.ส.ไตรศุลี ไตรสรณกุล เลขานุการ รมว.มหาดไทย พร้อมด้วยข้าราชการ พนักงานรัฐวิสาหกิจ ในสังกัดกระทรวงมหาดไทย ร่วมในพิธี
พระบาทสมเด็จพระพุทธยอดฟ้าจุฬาโลกมหาราชเสด็จปราบดาภิเษกขึ้นครองราชสมบัติเป็นพระมหากษัตริย์แห่งราชวงศ์จักรีและทรงสถาปนากรุงเทพมหานครเป็นเมืองหลวงของประเทศไทย  เมื่อวันที่ 6 เม.ย. 2325 จึงทำให้วันที่ 6 เมษายนของทุกปี เป็นวันพระบาทสมเด็จพระพุทธยอดฟ้าจุฬาโลกมหาราช และวันที่ระลึกมหาจักรีบรมราชวงศ์ หรือวันจักรี (Chakri Memorial Day) และนับเนื่องจากบัดนั้นถึงปัจจุบัน พระมหากษัตริย์ราชวงศ์จักรีแห่งกรุงรัตนโกสินทร์ได้สืบสันตติวงศ์ต่อเนื่องกันมาจนถึงปัจจุบัน 10 รัชกาล รวมระยะเวลากว่า 243 ปี ที่พระมหากษัตริย์แห่งพระบรมราชจักรีวงศ์ และพระบรมวงศานุวงศ์ทุกพระองค์ เป็นศูนย์รวมและเป็นที่ยึดเหนี่ยวจิตใจของประชาชนชาวไทย ด้วยเพราะทรงประกอบพระราชกรณียกิจน้อยใหญ่นานัปการเพื่อความผาสุกของประเทศชาติ และความอยู่ดีกินดีของประชาชน ทรงบำบัดทุกข์ บำรุงสุข และดูแลปกป้องประชาชนด้วยน้ำพระราชหฤทัยที่เปี่ยมด้วยพระมหากรุณาธิคุณอย่างมิอาจประมาณได้ ประชาชนทุกหมู่เหล่าจึงล้วนแต่เคารพรักและเทิดทูนสถาบันพระมหากษัตริย์โดยแท้จริง
.
เนื่องในวันพระบาทสมเด็จพระพุทธยอดฟ้าจุฬาโลกมหาราช และวันที่ระลึกมหาจักรีบรมราชวงศ์ 6 เมษายน 2568 ขอเชิญชวนหน่วยงานภาครัฐ ภาคเอกชน สถาบันการศึกษาทุกแห่ง ภาคีเครือข่ายทุกภาคส่วน ตลอดจนพี่น้องประชาชน พร้อมใจกันตั้งจิตเป็นกุศล ประกอบคุณงามความดี จิตอาสา รวมทั้งร่วมเผยแพร่พระมหากรุณาธิคุณพระมหากษัตริย์แห่งพระบรมราชจักรีวงศ์ เพื่อเป็นการปฏิบัติบูชาน้อมถวายเป็นพระราชกุศล ร่วมแสดงความจงรักภักดีและสำนึกในพระมหากรุณาธิคุณที่พระมหากษัตริย์ไทยทุกพระองค์ ทรงธำรงไว้ซึ่งความมั่นคงเป็นปึกแผ่น และความเป็นเอกราชของชาติไทยมาจวบจนถึงปัจจุบัน

ที่มา : https://www.thaigov.go.th/news/contents/details/95171