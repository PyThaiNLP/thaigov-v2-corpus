รัฐบาลไทย-ข่าวทำเนียบรัฐบาล-ไทยปิดดีลส่งออกน้ำตาลฟิลิปปินส์ มูลค่าทะลุพันล้าน เดินหน้าขยายตลาดใหม่ หนุนผู้ประกอบการไทยเต็มสูบ


วันจันทร์ที่ 7 เมษายน 2568
07/04/2568
พิมพ์
ไทยปิดดีลส่งออกน้ำตาลฟิลิปปินส์ มูลค่าทะลุพันล้าน เดินหน้าขยายตลาดใหม่ หนุนผู้ประกอบการไทยเต็มสูบ
ไทยปิดดีลส่งออกน้ำตาลฟิลิปปินส์ มูลค่าทะลุพันล้าน เดินหน้าขยายตลาดใหม่ หนุนผู้ประกอบการไทยเต็มสูบ
วันนี้ (7 เมษายน 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า กรมส่งเสริมการค้าระหว่างประเทศ (DITP) กระทรวงพาณิชย์ เดินหน้าหาตลาดส่งออกใหม่ให้กับผู้ประกอบการไทย จัดกิจกรรมจับคู่เจรจาการค้ากับผู้นำเข้าฟิลิปปินส์ โดยมีการจับคู่เจรจาการค้าระหว่างผู้ส่งออกสินค้าน้ำตาลและน้ำตาลแปรรูป จำนวน 5 ราย กับผู้นำเข้าฟิลิปปินส์ จำนวน 8 ราย  ส่งผลให้เกิดการจับคู่เจรจาธุรกิจมากถึง 32 คู่ เกิดมูลค่าการซื้อขายรวมทั้งสิ้น 33 ล้านเหรียญสหรัฐ หรือประมาณ 1,127.61 ล้านบาท
กิจกรรมดังกล่าวเป็นความร่วมมือระหว่างกรมส่งเสริมการค้าระหว่างประเทศ กรมการค้าต่างประเทศ และสมาคมอุตสาหกรรมน้ำตาลแปรรูปไทย เพื่อบรรเทาปัญหาของผู้ส่งออกสินค้าน้ำตาลและน้ำตาลแปรรูป ที่ได้รับผลกระทบจากการส่งออกในปัจจุบัน อีกทั้งยังเป็นการหาช่องทางในการส่งออกเพิ่มเติมและเปิดโอกาสให้ผู้ประกอบการไทยได้ขยายเครือข่ายธุรกิจในตลาดฟิลิปปินส์อีกด้วย
นอกจากนี้ คณะผู้ประกอบการไทยได้ร่วมหารือกับผู้บริหารและประธานเจ้าหน้าที่บริหารของสำนักงานกำกับดูแลน้ำตาล (Sugar Regulatory Administration : SRA) ซึ่งเป็นหน่วยงานที่กำกับดูแลอุตสาหกรรมน้ำตาลและผลิตภัณฑ์ที่เกี่ยวข้องของฟิลิปปินส์ เกี่ยวกับกฎระเบียบและมาตรการการนำเข้าสินค้าน้ำตาลแปรรูป น้ำเชื่อม และน้ำตาลผสมล่วงหน้า และสร้างโอกาสทางการค้าให้ผู้ประกอบการไทยเข้าใจถึงกฎระเบียบและมาตรการต่าง ๆ มากยิ่งขึ้น
ทั้งนี้ ในปี 2567 ไทยส่งออกสินค้าน้ำตาลอื่น ๆ นอกจากน้ำตาลที่ได้จากอ้อยหรือหัวบีต ไปยังตลาดฟิลิปปินส์ มีมูลค่า 14.23 ล้านเหรียญสหรัฐ หรือประมาณ 486.24 ล้านบาท เพิ่มขึ้น 48.99% สะท้อนศักยภาพของสินค้าไทยในตลาดต่างประเทศ สำหรับผู้ประกอบการหรือผู้ที่สนใจข้อมูลเพิ่มเติมเกี่ยวกับการส่งออกสามารถติดต่อสอบถามข้อมูลเพิ่มเติมได้ที่กรมส่งเสริมการค้าระหว่างประเทศ (DITP) กระทรวงพาณิชย์ หรือเว็บไซต์ www.ditp.go.th หรือสายตรงการค้าระหว่างประเทศ โทร 1169
”รัฐบาลขอยืนยันถึงความมุ่งมั่นในการเสริมสร้างศักยภาพทางเศรษฐกิจของประเทศให้เติบโตอย่างมั่นคงและยั่งยืน ภายใต้แนวนโยบายที่มุ่งส่งเสริมการค้า การลงทุน และการขยายตลาดสู่ระดับสากลอย่างเป็นระบบ ทั้งนี้ เพื่อประโยชน์สูงสุดของประชาชนชาวไทยในทุกภาคส่วน“ นางสาวศศิกานต์ ย้ำ

ที่มา : https://www.thaigov.go.th/news/contents/details/95167