รัฐบาลไทย-ข่าวทำเนียบรัฐบาล-รมช.อิทธิ ติดตามโครงการก่อสร้างประตูระบายน้ำสมุน จ.น่าน สนับสนุนน้ำในช่วงหน้าแล้ง ครอบคลุมพื้นที่กว่า 3,000 ไร่


วันจันทร์ที่ 7 เมษายน 2568
รมช.อิทธิ ติดตามโครงการก่อสร้างประตูระบายน้ำสมุน จ.น่าน สนับสนุนน้ำในช่วงหน้าแล้ง ครอบคลุมพื้นที่กว่า 3,000 ไร่
รมช.อิทธิ ติดตามโครงการก่อสร้างประตูระบายน้ำสมุน จ.น่าน สนับสนุนน้ำในช่วงหน้าแล้ง ครอบคลุมพื้นที่กว่า 3,000 ไร่
นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ ลงพื้นที่ตรวจติดตามการดำเนินงานโครงการก่อสร้างประตูระบายน้ำสมุน จ.น่าน โดยพบปะเกษตรกรเพื่อรับฟังปัญหาในพื้นที่ พร้อมทั้งมอบโฉนดเพื่อการเกษตร จำนวน 100 ฉบับ ณ โครงการประตูระบายน้ำสมุน หมู่ที่ 6 บ้านตาแก้ว ต.ไชยสถาน อ.เมือง จ.น่าน ซึ่งพื้นที่ตำบลไชยสถาน มักจะประสบปัญหาขาดแคลนน้ำอุปโภคบริโภค และการเกษตรในช่วงฤดูแล้ง ทำให้ประชาชนได้รับความเดือดร้อน ประกอบกับไม่มีแหล่งกักเก็บน้ำในพื้นที่ กรมชลประทานจึงได้วางแผนก่อสร้างประตูระบายน้ำสมุนพร้อมแก้มลิงและระบบส่งน้ำ รวมทั้งจัดทำแผนขุดลอกแก้มลิงหลงส้มป่อยเพื่อแก้ไขปัญหาดังกล่าว ซึ่งมีแผนก่อสร้างในปี 2569 คาดว่าจะแล้วสร้างในปี 2571 (ระยะเวลาโครงการ 3 ปี) และเมื่อดำเนินการเสร็จแล้วจะเป็นแหล่งน้ำไว้ใช้อุปโภคบริโภคและการเกษตรของประชาชนในพื้นที่ 5 หมู่บ้าน มีพื้นที่รับประโยชน์ประมาณ 3,000 ไร่ รวมทั้ง ยังเป็นแหล่งน้ำเสริมสำหรับการเพาะปลูกในช่วงฤดูฝนที่เกิดภาวะฝนทิ้งช่วงและการใช้น้ำในช่วงฤดูแล้งได้อีกด้วย
สำหรับแผนงานก่อสร้างโครงการประตูระบายน้ำสมุน ประกอบด้วย ประตูระบายน้ำจำนวน 3 ช่อง ความจุ 570,000 ลบ.ม. สามารถระบายน้ำได้สูงสุด 250 ลบ.ม.ต่อวินาที และจะมีการขุดลอกลำห้วยเดิม ความยาวประมาณ 6.30 กิโลเมตร พร้อมขุดแก้มลิงหลงส้มป่อย นอกจากนี้ ยังมีสถานีสูบน้ำอีก 5 แห่ง เพื่อเพิ่มประสิทธิในการกระจายน้ำสู่พื้นที่การเกษตรและการผลิตน้ำประปา กระจายน้ำสู่พื้นที่เกษตรอย่างยั่งยืนต่อไป

ที่มา : https://www.thaigov.go.th/news/contents/details/95172