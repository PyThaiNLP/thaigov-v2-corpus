รัฐบาลไทย-ข่าวทำเนียบรัฐบาล-​อุตฯ ยานยนต์ก้าวสู่ยุคใหม่ เลขาฯลอรี่ ร่วมงาน MotorShow ชูนวัตกรรม ดึงนักลงทุนขยายฐานการผลิตในประเทศ


วันจันทร์ที่ 7 เมษายน 2568
07/04/2568
พิมพ์
​อุตฯ ยานยนต์ก้าวสู่ยุคใหม่ เลขาฯลอรี่ ร่วมงาน MotorShow ชูนวัตกรรม ดึงนักลงทุนขยายฐานการผลิตในประเทศ
​อุตฯ ยานยนต์ก้าวสู่ยุคใหม่ เลขาฯลอรี่ ร่วมงาน MotorShow ชูนวัตกรรม ดึงนักลงทุนขยายฐานการผลิตในประเทศ
วันที่ 5 เมษายน 2568 นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม ได้รับมอบหมายจาก นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เข้าร่วมงาน Bangkok International Motor Show ครั้งที่ 46 โดยมี  ดร.ปราจิน เอี่ยมลำเนา ประธานจัดงานมอเตอร์โชว์ นายจาตุรนต์ โกมลมิศร์ รองประธานจัดงานมอเตอร์โชว์ นายอโณทัย เอี่ยมลำเนา กรรมการบริหาร นายพีระพงศ์ เอี่ยมลำเนาและผู้บริหารบริษัทรถยนต์ที่เข้าร่วม ให้การต้อนรับ ณ อิมแพคชาเลนส์เจอร์ 2 เมืองทองธานี
ภายในงาน Bangkok International Motor Show ครั้งที่ 46 นี้ จัดขึ้นภายใต้แนวคิด The Talk of the Sensuous Automotive หรือ สนทนาภาษารถยนต์โดยเลขาฯลอรี่ ได้เยี่ยมชมบูธทั้งกลุ่มรถยนต์พลังงานไฟฟ้า เครื่องยนต์ไฮบริด (HEV) และปลั๊กอิน-ไฮบริด (PHEV) ที่มีการออกแบบตัวรถให้ดูล้ำสมัยมากขึ้น เทคโนโลยีใหม่ เป็นมิตรต่อสิ่งแวดล้อมและได้รับมาตราฐานความปลอดภัย
เลขาฯ ลอรี่ กล่าวว่า ท่ามกลางวิกฤตยานยนต์ในปัจจุบัน งาน Bangkok International Motor Show ครั้งที่ 46 นี้เป็นงานที่แสดงศักยภาพของอุตสาหกรรมยานยนต์อย่างแท้จริง หลากหลายแบรนด์ได้เปิดตัวเทคโนโลยีใหม่ และการออกแบบที่ทันสมัย ไม่เพียงแต่เป็นการกระตุ้นความต้องการของผู้บริโภคได้เป็นอย่างดี ยังเป็นโอกาสสำคัญในการแสดงให้เห็นถึงศักยภาพของประเทศไทยในการเป็นศูนย์กลางการผลิตชิ้นส่วนยานยนต์อีกด้วย
“การแสดงเทคโนโลยีและนวัตกรรมใหม่ของอุตสาหกรรมยานยนต์ในงานนี้ จะช่วยยกระดับมาตราฐานของชิ้นส่วนยานยนต์ที่ผลิตในประเทศไทย ดึงดูดนักลงทุนมาขยายฐานการผลิตในประเทศไทยมากขึ้น ซึ่งเป็นการตอกย้ำว่าประเทศไทยพร้อมแล้วที่เป็นศูนย์กลางอุตสาหกรรมยานยนต์ในอนาคต ด้วยศักยภาพการผลิตที่แข็งแกร่ง และนโยบายส่งเสริมการลงทุนและขยายฐานการผลิตในประเทศของ รมว.เอกนัฏ เรามั่นใจว่าประเทศไทยจะเป็นผู้นำยานยนต์ระดับโลกได้อย่างยั่งยืน” เลขาฯลอรี่ กล่าวปิดท้าย

ที่มา : https://www.thaigov.go.th/news/contents/details/95177