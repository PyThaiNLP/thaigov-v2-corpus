รัฐบาลไทย-ข่าวทำเนียบรัฐบาล-สงกรานต์ 2568 นี้ เพิ่มเที่ยวบินระหว่างประเทศ 9.1% และในประเทศ 22.7% พร้อมขยายบริการจอดรถฟรี 4 สนามบิน เริ่มวันที่ 11 – 16 เม.ย. 68


วันจันทร์ที่ 7 เมษายน 2568
07/04/2568
พิมพ์
สงกรานต์ 2568 นี้ เพิ่มเที่ยวบินระหว่างประเทศ 9.1% และในประเทศ 22.7% พร้อมขยายบริการจอดรถฟรี 4 สนามบิน เริ่มวันที่ 11 – 16 เม.ย. 68
สงกรานต์ 2568 นี้ เพิ่มเที่ยวบินระหว่างประเทศ 9.1% และในประเทศ 22.7% พร้อมขยายบริการจอดรถฟรี 4 สนามบิน เริ่มวันที่ 11 – 16 เม.ย. 68
วันนี้ (7 เมษายน 2568 )นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า รัฐบาลโดยกระทรวงคมนาคม เตรียมพร้อมรองรับนักท่องเที่ยวในช่วงเทศกาลสงกรานต์ 2568 ด้วยท่าอากาศยานทั้ง 6 แห่งของประเทศไทย ได้แก่ ท่าอากาศยานสุวรรณภูมิ (ทสภ.) ท่าอากาศยานดอนเมือง (ทดม.) ท่าอากาศยานเชียงใหม่ (ทชม.) ท่าอากาศยานแม่ฟ้าหลวง เชียงราย (ทชร.) ท่าอากาศยานภูเก็ต (ทภก.) และท่าอากาศยานหาดใหญ่ (ทหญ.) ซึ่งได้ร่วมมือกับทุกภาคส่วนที่เกี่ยวข้องบริหารจัดการการเดินทาง เพื่อให้บริการเป็นไปอย่างสะดวก รวดเร็ว ลดความแออัดภายในอาคารผู้โดยสาร รวมทั้งเพิ่มเจ้าหน้าที่เพื่อกำกับดูแลความเรียบร้อยของอาคารผู้โดยสาร เพื่ออำนวยความสะดวกในการช่วยตรวจสอบเอกสารการเดินทางของผู้โดยสารให้ครบถ้วน
นายอนุกูล กล่าวว่า บริษัท ท่าอากาศยานไทย (ทอท.) ได้ประมาณการเที่ยวบินและผู้โดยสารในช่วง เทศกาลสงกรานต์ 2568 ระหว่างวันที่ 11 - 17 เมษายน 2568 โดยเที่ยวบินระหว่างประเทศมีจำนวน 267,603 เที่ยวบิน เพิ่มขึ้น 9.1% ขณะที่เที่ยวบินภายในประเทศมีจำนวน 213,792 เที่ยวบิน เพิ่มขึ้น 22.7% สะท้อนถึงความต้องการเดินทางภายในประเทศที่เพิ่มขึ้นอย่างมีนัยสำคัญ ด้านผู้โดยสารภาพรวมมีจำนวน 79,191,431 คน เพิ่มขึ้น 18.3% โดยแบ่งเป็นผู้โดยสารระหว่างประเทศจำนวน 48,243,845 คน เพิ่มขึ้น 14.1% และผู้โดยสารภายในประเทศ 30,947,586 คน เพิ่มขึ้น 25.5%
จากแนวโน้มการเดินทางและท่องเที่ยวที่เติบโตต่อเนื่องในช่วงเทศกาลสงกรานต์ 2568 รัฐบาลโดยกระทรวงคมนาคมร่วมส่งมอบความสุขให้กับประชาชน ด้วยการเปิดพื้นที่ “จอดรถฟรี” ณ ท่าอากาศยาน 4 แห่งทั่วประเทศ เพื่ออำนวยความสะดวกแก่ผู้เดินทาง โดยให้บริการตั้งแต่เวลา 00.01 น. วันที่ 12 เมษายน 2568 ถึงเวลา 24.00 น. ของวันที่ 16 เมษายน 2568 ได้แก่ 1) สนามบินสุวรรณภูมิ (ทสภ.) ณ ลานจอดรถระยะยาว (Long Term Parking) โซน C  2) สนามบินดอนเมือง (ทดม.) บริเวณลานจอดรถยนต์หน้าอาคารจอดรถยนต์ 5 ชั้น 3. สนามบินเชียงใหม่ (ทชม.) ณ บริเวณลานช้าง ข้างอาคารผู้โดยสารระหว่างประเทศ และที่ 4. สนามบินภูเก็ต (ทภก.) บริเวณหน้าอาคารสำนักงาน ทภก. (ตั้งแต่เวลา 00.01 น.ของวันที่ 11 เมษายน 2568 ถึงเวลา 23.59 น.ของวันที่ 16 เมษายน 2568)
“มาตรการรองรับผู้โดยสารในช่วงเทศกาลสงกรานต์ได้เตรียมพร้อมครอบคลุมรอบด้าน โดยท่าอากาศยานได้เพิ่มความถี่ในการทำความสะอาดห้องสุขา จัดเตรียมรถเข็นกระเป๋าให้เพียงพอ และประสานงานกับสายการบินในการเปิดเคาน์เตอร์เช็กอินเพิ่มเติม หรือให้บริการก่อนเวลาปกติ (Early Check-in) พร้อมจัดเจ้าหน้าที่ประจำครบทุกช่องบริการ เพื่อให้การเดินทางเป็นไปอย่างสะดวกและมีประสิทธิภาพ ด้านความปลอดภัย สำหรับกรณีพกพา Power Bank ให้ผู้โดยสารสอบถามสายการบินที่ตนใช้บริการ และท่าอากาศยานแต่ละแห่ง มีเจ้าหน้าที่อำนวยความสะดวกและรักษาความปลอดภัยอย่างเข้มงวด เพื่อให้ประชาชนเดินทางได้อย่างราบรื่นและปลอดภัยสูงสุด ทั้งนี้ ทอท. แนะนำผู้โดยสารสามารถใช้บริการเช็กอินด้วยตนเองผ่านเครื่อง CUSS และเครื่องโหลดกระเป๋าด้วยตนเอง (CUBD) รวมถึงลงทะเบียนใช้งานระบบพิสูจน์อัตลักษณ์บุคคล (Biometric) เพื่อความสะดวกรวดเร็วในการเดินทาง โดยสามารถลงทะเบียนผ่านเครื่อง CUSS หรือแจ้งเจ้าหน้าที่สายการบินขณะเช็กอินที่เคาน์เตอร์” นายอนุกูล กล่าว

ที่มา : https://www.thaigov.go.th/news/contents/details/95165