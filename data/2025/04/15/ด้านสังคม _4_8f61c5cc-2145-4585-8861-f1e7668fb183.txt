รัฐบาลไทย-ข่าวทำเนียบรัฐบาล-​สธ.เผย 2 วัน ทีม Thailand EMT ชุดแรก ช่วยผู้ประสบภัย “เมียนมา” 334 ราย ปรับภารกิจ 2 รูปแบบ เน้นความปลอดภัย


วันอังคารที่ 15 เมษายน 2568
​สธ.เผย 2 วัน ทีม Thailand EMT ชุดแรก ช่วยผู้ประสบภัย “เมียนมา” 334 ราย ปรับภารกิจ 2 รูปแบบ เน้นความปลอดภัย
กระทรวงสาธารณสุข เผยผลปฏิบัติงานทีม Thailand EMT ชุดแรก หลังเดินทางช่วยผู้ประสบภัยแผ่นดินไหว “เมียนมา” ได้ 2 วัน ดูแลผู้ป่วยแล้ว 334 ราย วันนี้ปรับเป็น 2 ภารกิจ ให้บริการทางการแพทย์
และตรวจสอบระบบกรองน้ำของโรงเรียน เน้นย้ำความปลอดภัย มอบหมายหัวหน้าทีมรายงานผลประจำวัน พร้อมเตรียมทีมชุดที่ 2 รวม 32 คน เดินทางไปผลัดชุดแรกวันที่ 18 เมษายนนี้
วันนี้ (15 เมษายน 2568) นพ.โอภาส การย์กวินพงศ์ ปลัดกระทรวงสาธารณสุข กล่าวถึงความคืบหน้าการส่งทีมปฏิบัติการฉุกเฉินด้านการแพทย์และสาธารณสุขในภาวะภัยพิบัติ (EMT) เพื่อช่วยเหลือผู้ประสบภัยแผ่นดินไหวที่สาธารณรัฐแห่งสหภาพเมียนมา ว่า หลังจากทีม Thailand EMT ชุดแรกเดินทางไปปฏิบัติหน้าที่ เมื่อวันที่ 12 เมษายน 2568 ล่าสุดได้มีการประชุมติดตามผลการปฏิบัติงาน เมื่อช่วงค่ำวันที่ 14 เมษายนที่ผ่านมา พบว่า ได้ให้บริการผู้ป่วยในเมืองมัณฑะเลย์ จำนวน 334 ราย ส่วนใหญ่เป็นกลุ่มวัยทำงาน กลุ่มอาการที่พบมาก เช่น กล้ามเนื้อ/ข้อต่อ, โรคเรื้อรัง, ผิวหนัง, สุขภาพจิต, ระบบทางเดินหายใจ ฯลฯ มีการทำหัตถการ เช่น ใส่เฝือก, ทำแผล, ฉีดยา, ให้น้ำเกลือ,ผ่าตัดเล็ก, ตรวจ Ultrasound เป็นต้น มีการส่งต่อผู้ป่วยไปรักษาต่อ 5 ราย โดยวันนี้ทีมได้ปรับรูปแบบปฏิบัติงานเป็น 2 ภารกิจ คือ 1.ให้บริการทางการแพทย์ ในพื้นที่ห่างจากที่พักประมาณ 1 ชั่วโมงครึ่ง โดยมีทหารไทยและเมียนมาดูแลเรื่องความปลอดภัย และ 2.ตรวจสอบระบบกรองน้ำของโรงเรียนในเมืองมัณฑะเลย์ ห่างจากที่พักประมาณ 15 นาที เพื่อให้มีน้ำสะอาดบริโภค ลดความเสี่ยงต่อการเจ็บป่วยด้วยโรคทางเดินอาหาร
นพ.โอภาสกล่าวต่อว่า ที่ประชุมได้มอบหมายให้ พญ.นฤมล สวรรค์ปัญญาเลิศ นายแพทย์ทรงคุณวุฒิ หัวหน้ากลุ่มฉุกเฉินทางการแพทย์ กรมการแพทย์ ในฐานะหัวหน้าทีม Thailand EMT รับผิดชอบการรายงานผลการปฏิบัติงานประจำวัน และให้กองสาธารณสุขฉุกเฉินจัดทำรายงานเสนอผู้บริหารอย่างต่อเนื่อง โดยได้เน้นย้ำให้มีการประสานงานกับผู้ปฏิบัติงานในพื้นที่อย่างใกล้ชิด และยึดเรื่องความปลอดภัยในการปฏิบัติงานเป็นสำคัญ นอกจากนี้ ยังมอบหมายให้ นพ.สกานต์ บุนนาค รองอธิบดีกรมการแพทย์ นพ.สฤษดิ์เดช เจริญไชย ผู้อำนวยการกองสาธารณสุขฉุกเฉิน ผู้แทนกรมควบคุมโรคและกรมอนามัย ร่วมกันพิจารณาปรับโครงสร้างระบบบัญชาการเหตุการณ์ (Incident Command System : ICS) ให้มีความเหมาะสมด้วย ทั้งนี้ ภารกิจสนับสนุนด้านการแพทย์และสาธารณสุขแก่เมียนมาจะมีทีม EMT 4 ชุด ระยะเวลาปฏิบัติการชุดละ 1 สัปดาห์ ขณะนี้ได้จัดเตรียมทีม EMT ชุดที่ 2 แล้ว โดยเป็นทีมจากกรมการแพทย์รวมกับทีมมูลนิธิร่วมกตัญญู 14 คน สำนักงานปลัดกระทรวงสาธารณสุข 18 คน รวมเป็น 32 คน จะออกเดินทางจากประเทศไทยในเช้าวันที่ 18 เมษายนนี้
******************************************** 15 เมษายน 2568

ที่มา : https://www.thaigov.go.th/news/contents/details/95442