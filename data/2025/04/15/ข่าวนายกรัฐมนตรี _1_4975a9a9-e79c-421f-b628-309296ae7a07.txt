รัฐบาลไทย-ข่าวทำเนียบรัฐบาล-นายกรัฐมนตรีถึงเชียงใหม่สั่งการทุกหน่วยงาน ดูแลความปลอดภัยและการคมนาคมให้เต็มที่ พร้อมเชิญชวนร่วมสรงน้ำพระพุทธสิหิงค์ พระคู่บ้านคู่เมืองเชียงใหม่ เพื่อความเป็นสิริมงคล


วันอาทิตย์ที่ 13 เมษายน 2568
13/04/2568
พิมพ์
นายกรัฐมนตรีถึงเชียงใหม่สั่งการทุกหน่วยงาน ดูแลความปลอดภัยและการคมนาคมให้เต็มที่ พร้อมเชิญชวนร่วมสรงน้ำพระพุทธสิหิงค์ พระคู่บ้านคู่เมืองเชียงใหม่ เพื่อความเป็นสิริมงคล
นายกรัฐมนตรีถึงเชียงใหม่สั่งการทุกหน่วยงาน ดูแลความปลอดภัยและการคมนาคมให้เต็มที่ พร้อมเชิญชวนร่วมสรงน้ำพระพุทธสิหิงค์ พระคู่บ้านคู่เมืองเชียงใหม่ เพื่อความเป็นสิริมงคล
วันนี้ (13 เมษายน 2568) เวลา 17.00 น. ณ วัดพระสิงห์วรมหาวิหาร ตำบลพระสิงห์ อำเภอเมืองเชียงใหม่ จังหวัดเชียงใหม่ นางสาวแพทองธาร ชินวัตร นายกรัฐมนตรี ร่วมพิธีสรงน้ำพระพุทธสิหิงค์ พระคู่บ้านคู่เมืองเชียงใหม่ เนื่องในโอกาสเทศกาลสงกรานต์ ประจำปี 2568
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า หลังจากนายกรัฐมนตรีเดินทางถึงจังหวัดเชียงใหม่ได้สั่งการให้ส่วนราชการที่เกี่ยวข้องในการดูแลความปลอดภัยในงานสำคัญของจังหวัดเชียงใหม่ ช่วยกันอำนวยความสะดวกให้กับงานเทศกาลทั้งด้านการคมนาคม และการดูแลรักษาความปลอดภัยในงานต่างๆ
จากนั้นนายกรัฐมนตรีได้เข้าสักการะพระประธานในพระอุโบสถ และกราบนมัสการพระเทพสิงหวราจารย์ เจ้าอาวาสวัดพระสิงห์วรมหาวิหาร พร้อมแขวนตุง 12 นักษัตร ตามวันเกิด ก่อนจะร่วมพิธีสรงน้ำพระพุทธสิหิงค์ ซึ่งเป็นหนึ่งในกิจกรรมสำคัญประจำช่วงเทศกาลปี๋ใหม่เมืองของชาวเชียงใหม่
สำหรับพระพุทธสิหิงค์ หรือพระสิงห์ เป็นพระพุทธรูปศิลปะล้านนา อันเป็นที่เคารพบูชาและมีความสำคัญทั้งในด้านประวัติศาสตร์และจิตใจของพุทธศาสนิกชนในภาคเหนือ การสรงน้ำพระพุทธสิหิงค์ถือเป็นการเริ่มต้นปีใหม่ด้วยสิริมงคล ขอพรให้ชีวิตมีความร่มเย็นเป็นสุข ทั้งนี้ ในช่วงเทศกาลสงกรานต์ จะมีการจัดขบวนแห่พระพุทธสิหิงค์รอบเมืองเชียงใหม่ เพื่อให้ประชาชนได้ร่วมสรงน้ำสักการะเป็นสิริมงคลต้อนรับปีใหม่ไทย ตามประเพณีอันดีงามที่สืบทอดกันมาอย่างยาวนาน

ที่มา : https://www.thaigov.go.th/news/contents/details/95411