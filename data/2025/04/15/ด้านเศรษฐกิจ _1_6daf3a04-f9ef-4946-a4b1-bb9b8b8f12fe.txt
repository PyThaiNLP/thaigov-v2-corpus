รัฐบาลไทย-ข่าวทำเนียบรัฐบาล-“รมว.นฤมล” ยืนยัน เหตุแผ่นดินไหว อ.เหนือคลอง จ.กระบี่ ไม่กระทบเขื่อนเก็บน้ำขนาดกลางทั้ง 5 เขื่อน เผย ออกแบบให้รับเหตุแผ่นดินไหวระดับ 7 – 7.5 ริกเตอร์


วันอังคารที่ 15 เมษายน 2568
“รมว.นฤมล” ยืนยัน เหตุแผ่นดินไหว อ.เหนือคลอง จ.กระบี่ ไม่กระทบเขื่อนเก็บน้ำขนาดกลางทั้ง 5 เขื่อน เผย ออกแบบให้รับเหตุแผ่นดินไหวระดับ 7 – 7.5 ริกเตอร์
“รมว.นฤมล” ยืนยัน เหตุแผ่นดินไหว อ.เหนือคลอง จ.กระบี่ ไม่กระทบเขื่อนเก็บน้ำขนาดกลางทั้ง 5 เขื่อน เผย ออกแบบให้รับเหตุแผ่นดินไหวระดับ 7 – 7.5 ริกเตอร์
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ กล่าวว่า จากเหตุแผ่นดินไหว เมื่อวันที่ 14 เม.ย. 68 เวลา 14.27 น. โดยมีจุดศูนย์กลางอยู่ที่ ต.คลองเขม้า อ.เหนือคลอง จ.กระบี่ (8.02°N,98.98°E) ขนาด 3.5 ริกเตอร์ลึก 2 ก.ม. นั้น ตนได้รับรายงานจากสำนักสำรวจด้านวิศวกรรมและธรณีวิทยา กรมชลประทานในพื้นที่โครงการชลประทานกระบี่ สำนักงานชลประทานที่ 15 พบความเร่งสูงสุดที่ตรวจวัดได้มีค่าเท่ากับ 0.03913g ซึ่งเขื่อนกรมชลประทานได้ออกแบบเพื่อรองรับแรงสั่นสะเทือนไว้ 0.2g ที่จะส่งผลกระทบต่อตัวเขื่อน
“จากการตรวจสอบเขื่อนเก็บน้ำขนาดกลางทั้งสิ้น 5 เขื่อน ที่อยู่ในจังหวัดกระบี่ อยู่ในสภาพปกติ แรงสั่นไหวที่เกิดขึ้น ไม่ส่งผลกระทบต่อความมั่นคงแข็งแรงของตัวเขื่อนและอาคารชลประทานในพื้นที่ จ.กระบี่ และบริเวณพื้นที่ใกล้เคียงแต่อย่างใด เพราะกรมชลประทานได้ออกแบบเขื่อนให้สามารถรับเหตุแผ่นดินไหวขนาด ประมาณ 7-7.5 ริกเตอร์ อย่างไรก็ตาม จะติดตามข้อมูลอย่างใกล้ชิด เพื่อให้ประชาชนที่อาศัยอยู่บริเวณเขื่อนมีความมั่นใจในความปลอดภัยแข็งแรงของเขื่อน”ศ.ดร.นฤมล กล่าว

ที่มา : https://www.thaigov.go.th/news/contents/details/95437