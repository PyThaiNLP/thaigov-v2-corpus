รัฐบาลไทย-ข่าวทำเนียบรัฐบาล-โฆษกกระทรวงการท่องเที่ยวและกีฬา เผย “งานป๋าเวณีปี๋ใหม่เมือง ท่องวิถีสันกำแพง @ โหล่งฮิมคาว” คือภาพสะท้อน Soft Power ไทย สู่การท่องเที่ยวยั่งยืน


วันอังคารที่ 15 เมษายน 2568
โฆษกกระทรวงการท่องเที่ยวและกีฬา เผย “งานป๋าเวณีปี๋ใหม่เมือง ท่องวิถีสันกำแพง @ โหล่งฮิมคาว” คือภาพสะท้อน Soft Power ไทย สู่การท่องเที่ยวยั่งยืน
โฆษกกระทรวงการท่องเที่ยวและกีฬา เผย “งานป๋าเวณีปี๋ใหม่เมือง ท่องวิถีสันกำแพง @ โหล่งฮิมคาว” คือภาพสะท้อน Soft Power ไทย สู่การท่องเที่ยวยั่งยืน
วันที่ 14 เมษายน 2568 นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ เปิดเผยว่า กิจกรรม “ป๋าเวณีปี๋ใหม่เมือง ท่องวิถีสันกำแพง @ โหล่งฮิมคาว” ที่จัดขึ้นระหว่างวันที่ 12-14 เมษายน 2568 ณ ชุมชนโหล่งฮิมคาว อำเภอสันกำแพง จังหวัดเชียงใหม่ เป็นหนึ่งในกิจกรรมสำคัญที่แสดงให้เห็นถึงพลังของ Soft Power ด้านวัฒนธรรมท้องถิ่นของไทย ที่สามารถขับเคลื่อนการท่องเที่ยวและเศรษฐกิจในระดับพื้นที่ได้อย่างแท้จริง
โดยในวันนี้ (14 เม.ย. 2568) นางสาวแพทองธาร ชินวัตร นายกรัฐมนตรี พร้อมด้วยนายทักษิณ ชินวัตร อดีตนายกรัฐมนตรี และคณะผู้บริหารจากภาครัฐและเอกชน ได้ร่วมเยี่ยมชมและร่วมกิจกรรมกับชาวบ้านในพื้นที่ อาทิ การสรงน้ำพระพุทธรูปคู่บ้านคู่เมือง การปักตุง 12 ราศีบนเจดีย์สุดส้าว การสระเกล้าดำหัวคุณย่าทองสุทธิ โครซาติเยร์ (ชินวัตร) และผู้สูงอายุในชุมชน ตลอดจนเยี่ยมชมโซนจำหน่ายสินค้า OTOP และผลิตภัณฑ์ท้องถิ่นกว่า 10 โหม้งโหล่งผญ๋า ซึ่งล้วนสะท้อนถึงความงดงามของวิถีล้านนาอย่างลึกซึ้ง
นายจักรพล กล่าวเพิ่มเติมว่า กิจกรรมในครั้งนี้จัดขึ้นโดยความร่วมมือของกระทรวงการท่องเที่ยวและกีฬา การท่องเที่ยวแห่งประเทศไทย (ททท.) สำนักงานท่องเที่ยวและกีฬาจังหวัดเชียงใหม่ และภาคีเครือข่ายในพื้นที่ ภายใต้แนวคิดการยกระดับเทศกาลประเพณี อาหาร และผลิตภัณฑ์ชุมชนสู่การท่องเที่ยวเชิงวัฒนธรรมอย่างยั่งยืน โดยมีเป้าหมายสำคัญในการส่งเสริม “ประเพณีสงกรานต์บ้านฉัน สีสันแบบไทย สุขไกลทั่วโลก” ตามแนวทาง Amazing Thailand Grand Tourism and Sports Year 2025
“กิจกรรมนี้เป็นตัวอย่างที่ดีของการนำทุนทางวัฒนธรรมมาเชื่อมโยงกับการท่องเที่ยวเพื่อสร้างเศรษฐกิจฐานรากให้กับชุมชน ตลอดจนส่งเสริมการมีส่วนร่วมของประชาชนอย่างแท้จริง ซึ่งกระทรวงการท่องเที่ยวและกีฬาพร้อมสนับสนุนกิจกรรมเช่นนี้อย่างต่อเนื่อง เพื่อให้ประเทศไทยเป็นจุดหมายปลายทางแห่งวัฒนธรรมและความสุขตลอดทั้งปี” นายจักรพลกล่าว

ที่มา : https://www.thaigov.go.th/news/contents/details/95436