รัฐบาลไทย-ข่าวทำเนียบรัฐบาล-จัดการกับ“ม้า” รัฐบาลเดินหน้าปราบบัญชีม้า! 3 เดือนแรกปี 68 ปิดบัญชีแล้วกว่า 1.3 แสน จับเจ้าของบัญชีกว่า 800 รายย้ำเดินหน้าจับสถานเดียว


วันอังคารที่ 15 เมษายน 2568
15/04/2568
พิมพ์
จัดการกับ“ม้า” รัฐบาลเดินหน้าปราบบัญชีม้า! 3 เดือนแรกปี 68 ปิดบัญชีแล้วกว่า 1.3 แสน จับเจ้าของบัญชีกว่า 800 รายย้ำเดินหน้าจับสถานเดียว
จัดการกับ“ม้า” รัฐบาลเดินหน้าปราบบัญชีม้า! 3 เดือนแรกปี 68 ปิดบัญชีแล้วกว่า 1.3 แสน จับเจ้าของบัญชีกว่า 800 รายย้ำเดินหน้าจับสถานเดียว
วันนี้ ( 15 เมษายน 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า  รัฐบาลโดย ศูนย์ปฏิบัติการ AOC 1441 กระทรวงดิจิทัลเพื่อเศรษฐกิจและสังคม
ได้เร่งรัดดำเนินการตัดวงจรการเงินของกลุ่มมิจฉาชีพอย่างจริงจัง ส่งผลให้ตั้งแต่เดือนพฤศจิกายน 2566 ถึง 31 มีนาคม 2568 มีการระงับบัญชีม้าแล้วรวม 582,548 บัญชี
เฉพาะในช่วง 3 เดือนแรกของปี 2568 (1 มกราคม - 31 มีนาคม) มีการระงับบัญชีม้าถึง 135,279 บัญชี ซึ่งยังไม่รวมกับบัญชีที่ถูกระงับโดยสำนักงาน ปปง. และธนาคารพาณิชย์
ขณะเดียวกัน มีผลการจับกุมผู้ที่เกี่ยวข้องกับบัญชีม้าและซิมม้าแล้วถึง 869 รายภายใน 3 เดือนแรกของปีนี้ แยกเป็น มกราคม 219 ราย กุมภาพันธ์ 325 ราย และ มีนาคม 325 ราย
หากนับรวมตั้งแต่เดือนตุลาคม 2566 จนถึงมีนาคม 2568 มีผู้ต้องหาทั้งสิ้น 5,399 รายที่ถูกจับกุมจากความผิดตาม พ.ร.ก.มาตรการป้องกันและปราบปรามอาชญากรรมทางเทคโนโลยี พ.ศ. 2566
ผู้ที่ยินยอมให้ผู้อื่นใช้บัญชีเงินฝาก หรือ “บัญชีม้า” จะถูกดำเนินคดีตามกฎหมาย โดยมีโทษจำคุกไม่เกิน 3 ปี ปรับไม่เกิน 300,000 บาท หรือทั้งจำทั้งปรับ และอาจถูกดำเนินคดีเพิ่มเติมในฐานะตัวการร่วม หรือผู้สนับสนุนการกระทำผิด รวมถึงอาจถูกฟ้องร้องเรียกค่าเสียหายทางแพ่งจากผู้เสียหายอีกด้วย
“รัฐบาลขอความร่วมมือจากประชาชนทุกคน ร่วมเป็นพลังในการต่อต้านอาชญากรรมทางเทคโนโลยี หากพบเบาะแสหรือถูกหลอกลวงออนไลน์ ให้รีบแจ้งศูนย์ AOC 1441 เพื่อดำเนินการระงับหรืออายัดบัญชีทันที และสามารถแจ้งข่าวปลอมหรืออาชญากรรมออนไลน์ทุกรูปแบบได้ที่สายด่วน 1111, Line ID: @antifakenewscenter หรือเว็บไซต์ www.antifakenewscenter.com” นางสาวศศิกานต์ ระบุ

ที่มา : https://www.thaigov.go.th/news/contents/details/95430