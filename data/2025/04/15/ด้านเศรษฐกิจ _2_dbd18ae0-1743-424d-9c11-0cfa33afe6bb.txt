รัฐบาลไทย-ข่าวทำเนียบรัฐบาล-“รมว.นฤมล” แจ้งข่าวดี จีน รับรองห้อง Lab ตรวจ BY2 รวมมี 10 แลป มั่นใจเพียงพอให้บริการช่วงฤดูกาลผลิตทุเรียน ก่อนส่งออกไปจีน


วันอังคารที่ 15 เมษายน 2568
“รมว.นฤมล” แจ้งข่าวดี จีน รับรองห้อง Lab ตรวจ BY2 รวมมี 10 แลป มั่นใจเพียงพอให้บริการช่วงฤดูกาลผลิตทุเรียน ก่อนส่งออกไปจีน
“รมว.นฤมล” แจ้งข่าวดี จีน รับรองห้อง Lab ตรวจ BY2 รวมมี 10 แลป มั่นใจเพียงพอให้บริการช่วงฤดูกาลผลิตทุเรียน ก่อนส่งออกไปจีน
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ เปิดเผยว่า ตามข้อสั่งการของ น.ส.แพทองธาร ชินวัตร นายกรัฐมนตรี ในที่ประชุมคณะรัฐมนตรี(ครม.) เมื่อวันที่ 8 เม.ย. ที่ผ่านมา ได้สอบถามถึงสถานการณ์ห้องแลปตรวจวิเคราะห์หาสาร “Basic Yellow 2”( BY2 ) และแคดเมียม (Cd) ในทุเรียนสด ก่อนส่งออกไปยังสาธารณรัฐประชาชนจีนว่า กรมวิชาการเกษตร กระทรวงเกษตรฯ ได้ยื่นหนังสือขอเพิ่มจำนวน 5 แห่ง และขอกลับมามีคุณสมบัติอีกครั้ง (Resume) จำนวน 2 แห่ง
ศ.ดร.นฤมล กล่าวต่อว่า กระทรวงเกษตรฯ ได้พยายามติดตามความคืบหน้า โดยกรมวิชาการเกษตรได้มีการเจรจากับสำนักงานศุลกากรแห่งสาธารณรัฐประชาชนจีน (GACC) เมื่อวันที่ 10 เม.ย.ที่ผ่านมา และล่าสุดทาง GACC ได้แจ้งผลการพิจารณาห้องแลปทดสอบสาร BY2 ของไทย โดยระบุว่า “คณะผู้เชี่ยวชาญจีนได้ดำเนินการวิเคราะห์ประเมินเอกสารห้องแลปที่เกี่ยวข้องเรียบร้อยแล้ว และได้เห็นชอบให้ห้องแลปที่ฝ่ายไทยเสนอ จำนวน 7 แห่ง สามารถดำเนินงานด้านการทดสอบสาร BY2 ในผลไม้ส่งออกจีนของไทยได้ ตั้งแต่วันที่ 14 เม.ย. 2568 เป็นต้นไป”
“ผลการพิจารณาตอบกลับจากประเทศจีน ทำให้ปัจจุบันไทยมีห้องแลปทดสอบสาร BY2 จำนวน 10 ห้อง ซึ่งมั่นใจว่าจะเพียงพอรองรับปริมาณทุเรียนที่จะมีผลผลิตออกสู่ตลาดจำนวนมากในช่วงปลายเดือนเมษายนและเดือนพฤษภาคมนี้อย่างแน่นอน” ศ.ดร.นฤมล กล่าว
สำหรับรายชื่อแลปไทยที่สามารถทดสอบสาร BY2 จำนวน 10 แห่ง (ข้อมูล ณ วันที่ 14 เม.ย. 2568) ได้แก่
1. Central Laboratory (Thailand) Co., Ltd. Chachoengsao branch
2. Central Laboratory (Thailand) Co., Ltd. Chiangmai branch
3. Asia Medical and Agricultural Laboratory and Research Center Co., Ltd.
4. Central Laboratory (Thailand) Co., Ltd. Songkhla Branch
5. Central Laboratory (Thailand) Co., Ltd. Bangkok branch
6. Bureau Veritas AQ Lab (Thailand) Limited
7. Central Laboratory (Thailand) Co., Ltd.(Khon Kaen Branch)
8. Intertek Testing Services (Thailand) Limited
9. Overseas Merchandise Inspection Co., Ltd.
10. ALS Laboratory Group (Thailand) Co., Ltd.

ที่มา : https://www.thaigov.go.th/news/contents/details/95439