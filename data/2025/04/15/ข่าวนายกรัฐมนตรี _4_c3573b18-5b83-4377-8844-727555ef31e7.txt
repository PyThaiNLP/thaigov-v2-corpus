รัฐบาลไทย-ข่าวทำเนียบรัฐบาล-สงกรานต์เชียงใหม่สุดคึกคักหลายพื้นที่ “นายกฯ แพทองธาร”  ชวนเยือนสันกำแพง ร่วมสืบสาน ปี๋ใหม่เมือง อบอุ่นใจ กลางชุมชนโหล่งฮิมคาว พร้อมส่งคำอวยพรปีใหม่ไทยสุดอบอุ่น


วันจันทร์ที่ 14 เมษายน 2568
14/04/2568
พิมพ์
สงกรานต์เชียงใหม่สุดคึกคักหลายพื้นที่ “นายกฯ แพทองธาร”  ชวนเยือนสันกำแพง ร่วมสืบสาน ปี๋ใหม่เมือง อบอุ่นใจ กลางชุมชนโหล่งฮิมคาว พร้อมส่งคำอวยพรปีใหม่ไทยสุดอบอุ่น
สงกรานต์เชียงใหม่สุดคึกคักหลายพื้นที่ “นายกฯ แพทองธาร”  ชวนเยือนสันกำแพง ร่วมสืบสาน ปี๋ใหม่เมือง อบอุ่นใจ กลางชุมชนโหล่งฮิมคาว พร้อมส่งคำอวยพรปีใหม่ไทยสุดอบอุ่น
วันนี้ (14 เม.ย. 68) เวลา 09.30 น. ณ ชุมชนโหล่งฮิมคาว ตำบลสันกลาง อำเภอสันกำแพง จังหวัดเชียงใหม่ นางสาวแพทองธาร ชินวัตร นายกรัฐมนตรี ร่วมงาน “ป๋าเวณีปี๋ใหม่เมืองสันกำแพง” เฉลิมฉลองประเพณีสงกรานต์และสืบสานวัฒนธรรมท้องถิ่นของชาวล้านนา
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรีได้ร่วมสรงน้ำศักดิ์สิทธิ์ในหม้อปูรณมฏะ แด่องค์หลวงพ่อสมปรารถนา และทำพิธีสระเกล้าดำหัวผู้สูงอายุ ซึ่งเป็นพิธีสำคัญในประเพณีล้านนา แสดงถึงความเคารพผู้ใหญ่และการเริ่มต้นปีใหม่ พร้อมร่วมปักตุงล้านนาประจำปีเกิด เพื่อความเป็นสิริมงคล
นายกรัฐมนตรีกล่าวว่า “อำเภอสันกำแพงไม่ใช่เพียงแค่สถานที่ แต่เป็นส่วนหนึ่งของความทรงจำในวัยเด็กที่มีความผูกพันมาตลอด วันนี้รู้สึกดีใจและอบอุ่นใจอย่างมากที่ได้กลับมาเยือนที่แห่งนี้ และได้พบกับทุกคนอีกครั้ง และเนื่องในโอกาสเทศกาลสงกรานต์ ถือเป็นปีใหม่ไทย ขออวยพรให้พี่น้องทุกคนมีความสุข สุขกาย สบายใจ สุขภาพแข็งแรง เดินทางปลอดภัย ขอให้ช่วงเวลานี้เป็นโอกาส ในการใช้เวลากับคนรักและครอบครัวอย่างเต็มที่ เติมพลังใจและพลังชีวิตให้กับตนเอง เพื่อกลับไปทำงานด้วยพลังที่เต็มเปี่ยม รวมทั้งขอให้ทุกคนประสบความสำเร็จในหน้าที่การงาน ร่ำรวยเงินทอง สุขภาพแข็งแรง และมีความสุข“ นายกรัฐมนตรีกล่าว
โอกาสนี้ นายกรัฐมนตรีเดินเยี่ยมชมการจัดแสดงหัตถกรรมการเรียนรู้ 10 โหม้งโหล่งผะญ๋าภูมิปัญญาท้องถิ่นของอำเภอสันกำแพง และสินค้า OTOP 5 ดาวของอำเภอสันกำแพง ซึ่งโหล่งฮิมคาว เป็นชุมชนเล็ก ๆ ริมแม่น้ำคาว มีชื่อเสียงในด้านงานหัตถกรรมและวิถีชีวิตแบบเรียบง่าย เป็นแหล่งรวมงาน คราฟต์ท้องถิ่น เช่น ผ้าทอ เสื้อย้อมคราม เครื่องเงิน และเซรามิก รวมถึงผลิตภัณฑ์ที่สะท้อนภูมิปัญญาดั้งเดิมและความคิดสร้างสรรค์ นอกจากนั้นยังมีกิจกรรมและเทศกาลประจำปี เช่น กาดฉำฉา และกาดต่อนยอน และร้านค้าท้องถิ่นที่มีเอกลักษณ์ เช่น บ้านอุษา ร้านมีนา และอันดามัน มัดย้อม พร้อมกับรับชมการแสดงชุด "ม่วนอ๋ก...ม่วนใจ๋....สงกรานต์บ้านเฮา" และการแสดงโดย กลุ่มเยาวชนสภาวัฒนธรรมอำเภอสันกำแพง ก่อนจะเดินทางกลับ
“บรรยากาศภายในงานเป็นไปด้วยความอบอุ่นและเป็นกันเอง ท่ามกลางรอยยิ้มและเสียงหัวเราะของพี่น้องประชาชนที่มารอต้อนรับ นายกรัฐมนตรีได้เดินทักทายและพูดคุยกับประชาชนอย่างใกล้ชิด พร้อมร่วมถ่ายภาพเป็นที่ระลึกกับผู้มาร่วมงานในบรรยากาศที่เต็มไปด้วยความชื่นมื่น” นายจิรายุ กล่าว

ที่มา : https://www.thaigov.go.th/news/contents/details/95418