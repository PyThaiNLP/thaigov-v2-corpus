รัฐบาลไทย-ข่าวทำเนียบรัฐบาล-สธ.เขต 11 เผย แผ่นดินไหว “กระบี่” โยธาธิการจังหวัดตรวจสอบอาคารผู้ป่วยใน รพ.กระบี่ แล้วไม่ได้รับผลกระทบ


วันจันทร์ที่ 14 เมษายน 2568
สธ.เขต 11 เผย แผ่นดินไหว “กระบี่” โยธาธิการจังหวัดตรวจสอบอาคารผู้ป่วยใน รพ.กระบี่ แล้วไม่ได้รับผลกระทบ
ผู้ตรวจราชการกระทรวงสาธารณสุข เขตสุขภาพที่ 11 เผย แผ่นดินไหว “กระบี่” ไม่มีผู้บาดเจ็บและเสียชีวิต เร่งตรวจสอบอาคารหน่วยบริการสาธารณสุข เบื้องต้น รพ.เหนือคลอง และรพ.สต.ในพื้นที่ ไม่ได้รับผลกระทบ
ผู้ตรวจราชการกระทรวงสาธารณสุข เขตสุขภาพที่ 11 เผย แผ่นดินไหว “กระบี่” ไม่มีผู้บาดเจ็บและเสียชีวิต เร่งตรวจสอบอาคารหน่วยบริการสาธารณสุข เบื้องต้น รพ.เหนือคลอง และรพ.สต.ในพื้นที่ ไม่ได้รับผลกระทบ ส่วน รพ.กระบี่ อาคารเก่า 20 ปีที่เป็นห้องซีทีสแกนมีรอยร้าว แต่ไม่กระทบกับการให้บริการขณะที่อาคารผู้ป่วยใน โยธาธิการจังหวัดตรวจสอบแล้วไม่ได้รับผลกระทบ
วันนี้ (14 เมษายน 2568) นพ.ปิยะ ศิริลักษณ์ ผู้ตรวจราชการกระทรวงสาธารณสุข เขตสุขภาพที่ 11 กล่าวถึงกรณีเกิดเหตุแผ่นดินไหวขนาด 3.5 แมกนิจูด ที่ ต.คลองเขม้า อ.เหนือคลอง จ.กระบี่ เมื่อเวลา 14.27 น. ว่า ได้รับรายงานจาก นพ.สมบูรณ์ บุญกิตติชัยพันธ์ นายแพทย์สาธารณสุขจังหวัดกระบี่ ว่าเกิดเหตุแผ่นดินไหวที่ อ.เหนือคลอง แต่สามารถรับรู้แรงสั่นสะเทือนได้ถึง อ.เมืองกระบี่ โดยเฉพาะตึกสูง เช่น อาคารศาลากลางจังหวัดกระบี่ โรงพยาบาลกระบี่ โรงพยาบาลเหนือคลอง สนามบินกระบี่ และพื้นที่ชุมชน 4 ตำบลของอำเภอเหนือคลอง ได้แก่ ต.คลองเขม้า ต.ปกาสัย ต.ตลิ่งชัน และ ต.เหนือคลอง ล่าสุดผู้ว่าราชการจังหวัดกระบี่ได้สั่งการให้ทุกหน่วยงานเร่งตรวจสอบสถานการณ์แล้ว โดยรองผู้ว่าราชการจังหวัด พร้อมด้วยสำนักงานป้องกันและบรรเทาสาธารณภัยอำเภอ โยธาธิการจังหวัด กำนัน และผู้ใหญ่บ้าน ได้ลงพื้นที่ชุมชนและพื้นที่สำคัญ เพื่อทำความเข้าใจกับประชาชนและตรวจสอบอาคารโดยเร่งด่วน ขณะนี้ยังไม่มีรายงานผู้บาดเจ็บและเสียชีวิต
“ในส่วนของหน่วยงานด้านสาธารณสุข ได้ประสานกับโยธาธิการจังหวัด เร่งสำรวจตรวจสอบความเสียหายของสถานบริการสาธารณสุขในพื้นที่เช่นกัน เบื้องต้น อาคารสำนักงานสาธารณสุขอำเภอเหนือคลองและโรงพยาบาลส่งเสริมสุขภาพตำบลในพื้นที่ไม่ได้รับความเสียหาย ส่วนโรงพยาบาลกระบี่ มีผลกระทบในส่วนของอาคารสนับสนุน ได้แก่ ห้องซีทีสแกนชั้นเดียว ซึ่งเป็นอาคารเก่ากว่า 20 ปี พบรอยร้าวเป็นทางยาวบริเวณเสาอาคาร แต่ไม่กระทบกับการให้บริการ ขณะที่อาคารผู้ป่วยในซึ่งเป็นอาคารสูง โยธาธิการจังหวัดได้ตรวจสอบแล้วไม่พบรอยร้าวหรือผลกระทบต่อโครงสร้างหลัก จึงไม่ต้องมีการอพยพเคลื่อนย้ายผู้ป่วย เช่นเดียวกับโรงพยาบาลเหนือคลอง ที่อาคารไม่ได้รับผลกระทบและไม่ต้องเคลื่อนย้ายผู้ป่วยออกจากอาคาร อย่างไรก็ตาม ทั้ง 2 แห่งได้มีการเตรียมแผนและสถานที่รองรับหากมีความจำเป็นต้องอพยพผู้ป่วยไว้แล้ว” นพ.ปิยะกล่าว
******************************************** 14 เมษายน 2568

ที่มา : https://www.thaigov.go.th/news/contents/details/95422