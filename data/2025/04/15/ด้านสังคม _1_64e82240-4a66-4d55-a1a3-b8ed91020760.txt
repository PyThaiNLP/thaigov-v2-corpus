รัฐบาลไทย-ข่าวทำเนียบรัฐบาล-ดีอี เผยสถิติศูนย์ AOC 1441 ระงับบัญชีม้า 3 เดือนแรกปี 68 กว่า 135,000  บัญชี จับกุมเจ้าของบัญชีแล้วกว่า 800 ราย ย้ำผู้เกี่ยวข้องเจอโทษหนักคุก 3 ปี ปรับ 3 แสนบาท


วันจันทร์ที่ 14 เมษายน 2568
ดีอี เผยสถิติศูนย์ AOC 1441 ระงับบัญชีม้า 3 เดือนแรกปี 68 กว่า 135,000  บัญชี จับกุมเจ้าของบัญชีแล้วกว่า 800 ราย ย้ำผู้เกี่ยวข้องเจอโทษหนักคุก 3 ปี ปรับ 3 แสนบาท
ดีอี เผยสถิติศูนย์ AOC 1441 ระงับบัญชีม้า 3 เดือนแรกปี 68 กว่า 135,000  บัญชี จับกุมเจ้าของบัญชีแล้วกว่า 800 ราย ย้ำผู้เกี่ยวข้องเจอโทษหนักคุก 3 ปี ปรับ 3 แสนบาท
นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เปิดเผยว่า จากมาตรการการปราบปรามอาชญากรรมทางเทคโนโลยี ตามนโยบายของรัฐบาล น.ส.แพทองธาร ชินวัตร นายกรัฐมนตรี ซึ่งเน้นให้ความสำคัญกับปราบปรามแก๊งคอลเซ็นเตอร์ ผ่านมาตรการป้องกัน ตรวจสอบ และปราบปรามบัญชีม้า ซึ่งเป็นช่องทางหลักการหลอกลวงรับเงินของมิจฉาชีพ
ทั้งนี้กระทรวงดีอี โดยศูนย์ปฏิบัติการแก้ไขปัญหาอาชญากรรมออนไลน์ (AOC 1441) ได้ดำเนินการระงับบัญชีม้า ตัดเส้นทางการเงินของกลุ่มมิจฉาชีพ แก๊งคอลเซ็นเตอร์ โดยมีสถิติการระงับบัญชีม้าตั้งแต่ พฤศจิกายน 2566 จนถึง 31 มีนาคม 2568 จำนวนรวม 582,548 บัญชี โดยในปี 2568 ตั้งแต่วันที่ 1 มกราคม – 31 มีนาคม 2568 ระงับบัญชีม้าแล้วจำนวน 135,279 บัญชี (ไม่รวมสถิติระงับหรืออายัติบัญชีม้าของ ปปง. และ ของธนาคารพาณิชย์ที่ดำเนินการ)
นอกจากนี้ยังได้มีการขยายผลดำเนินการจับกุมเจ้าของบัญชีม้าอย่างเข้มข้น โดยมีสถิติผลการจับกุมบัญชีม้า ซิมม้า ที่เป็นความผิดตาม พ.ร.ก.มาตรการป้องกันและปราบปรามอาชญากรรมทางเทคโนโลยี พ.ศ.2566 ใน 3 เดือนแรกของปี 2568 เป็นจำนวน 869 ราย ดังนี้
- เดือนมกราคม 2568 มีผลการจับกุมจำนวน 219 ราย
- เดือนกุมภาพันธ์ 2568 มีผลการจับกุมจำนวน  325 ราย
- เดือนมีนาคม 2568 มีผลการจับกุมจำนวน 325 ราย
รวมสถิติผลการจับกุมฯ ตั้งแต่เดือนตุลาคม 2566 - มีนาคม 2568 เป็นจำนวนทั้งหมด 5,399 ราย
อย่างไรก็ตาม กระทรวงดีอี ขอย้ำเตือนประชาชนที่มีส่วนเกี่ยวข้องกับบัญชีม้าไม่ว่าจะในรูปแบใด จะถูกดำเนินการตามกฎหมายถึงที่สุด โดย ตาม พ.ร.ก.มาตรการป้องกันและปราบปรามอาชญากรรมทางเทคโนโลยี พ.ศ.2566 ได้กำหนดโทษของการยินยอมให้ผู้อื่นใช้บัญชีเงินฝากฯ หรือที่เรียกว่า บัญชีม้า จะถูกดำเนินคดี ตามมาตรา 9 ต้องระวางโทษจำคุกไม่เกิน 3 ปี หรือปรับไม่เกิน 300,000 บาท หรือ ทั้งจำทั้งปรับ และยังอาจถูกดำเนินคดีตามฐานความผิดที่มิจฉาชีพนำบัญชีนั้นไปใช้ ในฐานะเป็นตัวการร่วม หรือผู้สนับสนุนในการกระทำความผิด และอาจถูกฟ้องร้องเรียกค่าเสียหายทางแพ่งจากผู้เสียหาย
ดังนั้นหากหลงเชื่อขายบัญชีธนาคารให้กับบุคคลอื่นไปแล้ว ให้รีบติดต่อกับธนาคารเพื่อขอปิดบัญชีธนาคารดังกล่าวโดยเร็ว เพื่อไม่ให้มีรายชื่ออยู่ในลิสต์ว่าขายบัญชี และถูกระงับทุกบัญชีธนาคารของทุกธนาคารที่มี รวมทั้งไม่ให้ถูกดำเนินคดีตามฐานความผิดที่มิจฉาชีพนำบัญชีไปใช้ ในฐานะเป็นผู้สนับสนุนในการกระทำความผิด
หากประชาชนโดนหลอกออนไลน์ โทรแจ้งดำเนินการ ระงับ อายัดบัญชี AOC 1441
แจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.)
|  Line ID: @antifakenewscenter | เว็บไซต์ www.antifakenewscenter.com
--------------------------------------------------------------------------------------

ที่มา : https://www.thaigov.go.th/news/contents/details/95419