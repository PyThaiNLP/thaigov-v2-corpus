รัฐบาลไทย-ข่าวทำเนียบรัฐบาล-รองนายกฯ พิชัย หัวหน้า “ทีมไทยแลนด์“ เจรจาสหรัฐฯ  เรียกประชุมถกเข้มกับทีมที่ปรึกษา ฯ ก่อนเดินทางไปเจรจา ย้ำข้อมูลพร้อมเกือบร้อยเปอร์เซนต์ 


วันจันทร์ที่ 14 เมษายน 2568
14/04/2568
พิมพ์
รองนายกฯ พิชัย หัวหน้า “ทีมไทยแลนด์“ เจรจาสหรัฐฯ  เรียกประชุมถกเข้มกับทีมที่ปรึกษา ฯ ก่อนเดินทางไปเจรจา ย้ำข้อมูลพร้อมเกือบร้อยเปอร์เซนต์
เชื่อมั่นจะลดแรงกระทบจากมาตรการภาษีตอบโต้ได้
วันนี้ (วันจันทร์ที่ 14 เมษายน 2568) เวลา 16.00 น. นายจิรายุ ห่วงทรัพย์ ที่ปรึกษาของนายกรัฐมนตรีเปิดเผยว่า ช่วงบ่าย วันนี้ นายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง ได้เชิญคณะทำงานการเจรจาเรื่องภาษีของสหรัฐอเมริกา หารือร่วมกับทีมที่ปรึกษานโยบายเศรษฐกิจ นำโดยนายพันศักดิ์ วิญญรัตน์ ประธานที่ปรึกษานโยบายของนายกรัฐมนตรี และดร.ศุภวุฒิ สายเชื้อ ที่ปรึกษานโยบายเศรษฐกิจ ณ บ้านพิษณุโลก ก่อนออกเดินทางไปเยือนสหรัฐอเมริกาในวันพฤหัสบดีที่  17 เมษายน  นี้
การหารือในครั้งนี้ เป็นการประเมินสถานการณ์ล่าสุด และวางกรอบยุทธศาสตร์การเจรจาอย่างรอบด้านทั้งมิติด้านการค้า การลงทุนและภาคการเงิน โดยเฉพาะในกลุ่มสินค้ายุทธศาสตร์ของไทย เช่น เกษตร พลังงาน และอุตสาหกรรมเทคโนโลยี
นอกจากนี้ ทีมที่ปรึกษายังได้ร่วมกันพิจารณารายชื่อคู่เจรจาสำคัญจากภาครัฐ เอกชน และสมาคมธุรกิจต่าง ๆ ของสหรัฐฯ ที่จะเข้าพบในครั้งนี้ เพื่อเสริมความพร้อมให้การเจรจามีน้ำหนัก มีเป้าหมายชัดเจน และสามารถตอบโจทย์ความคาดหวังของฝ่ายสหรัฐฯ ได้อย่างมีประสิทธิภาพ อีกด้วย   โดยในวันพรุ่งนี้ (วันอังคารที่ 15 เมษายน ) คณะทำงานจะประชุมหารือในภาคอุตสาหกรรมอื่นๆ ที่เกี่ยวข้องอีกครั้ง นายจิรายุกล่าว

ที่มา : https://www.thaigov.go.th/news/contents/details/95420