รัฐบาลไทย-ข่าวทำเนียบรัฐบาล-รมว.ท่องเที่ยวฯ เปิดงาน ARAN Happiness Splash 2025 ดัน “สระแก้ว” สู่เมืองท่องเที่ยวหลักใหม่ของไทย


วันอังคารที่ 15 เมษายน 2568
รมว.ท่องเที่ยวฯ เปิดงาน ARAN Happiness Splash 2025 ดัน “สระแก้ว” สู่เมืองท่องเที่ยวหลักใหม่ของไทย
รมว.ท่องเที่ยวฯ เปิดงาน ARAN Happiness Splash 2025 ดัน “สระแก้ว” สู่เมืองท่องเที่ยวหลักใหม่ของไทย
วันที่ 13 เมษายน 2568 เวลา 18.00 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานในพิธีเปิดงาน ARAN Happiness Splash 2025 ณ สวนกาญจนาภิเษก ร.9 อำเภออรัญประเทศ จังหวัดสระแก้ว โดยมีนายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา, นายนิธี สีแพร รองผู้ว่าการด้านสื่อสารการตลาด การท่องเที่ยวแห่งประเทศไทย (ททท.) และหัวหน้าส่วนราชการในพื้นที่ เข้าร่วมงานอย่างคับคั่ง
นายสรวงศ์ กล่าวว่า การจัดกิจกรรมในครั้งนี้ เป็นการส่งเสริมการท่องเที่ยวเชิงวัฒนธรรม ผสานกับวิถีชีวิตและอัตลักษณ์ของท้องถิ่น เพื่อกระตุ้นเศรษฐกิจ สร้างรายได้ให้แก่ประชาชนในพื้นที่ พร้อมเปิดโอกาสให้จังหวัดสระแก้วกลายเป็น “เมืองท่องเที่ยวหลักแห่งใหม่ของประเทศไทย” โดยดึงดูดนักท่องเที่ยวทั้งชาวไทยและชาวต่างชาติ ให้เดินทางเข้ามาสัมผัสประสบการณ์การท่องเที่ยวที่มีทั้งความสนุกและความประทับใจ
"จังหวัดสระแก้วเป็นเมืองที่ปลอดภัย รายล้อมด้วยธรรมชาติ แหล่งท่องเที่ยวเชิงประวัติศาสตร์ และอัตลักษณ์ที่มีเสน่ห์ พร้อมต้อนรับนักท่องเที่ยวจากทั่วประเทศและทั่วโลกที่จะเข้ามาร่วมเปิดประสบการณ์ใหม่ในดินแดนแห่งความสุขอย่างแท้จริง" รัฐมนตรีว่าการกระทรวงการท่องเที่ยวและกีฬา กล่าวทิ้งท้าย
สำหรับกิจกรรมภายในงาน ARAN Happiness Splash 2025 จัดเต็มตลอด 3 วัน (13–15 เมษายน 2568 เวลา 10.00–22.00 น.) โดยมีโซนกิจกรรมไฮไลต์มากมาย อาทิ:
WATER TUNNEL อุโมงค์น้ำสุดชุ่มฉ่ำต้อนรับผู้ร่วมงาน
WATER SPLASH สนุกสนานไปกับ Pool Party และ Foam Party
BLESSING CORNER ซุ้มน้ำมนต์จากพิธีเจริญพระพุทธมนต์ พร้อมมุมสรงน้ำพระพุทธรูปสำคัญของจังหวัด
SPLASH MARKET ตลาดของกินท้องถิ่นกว่า 60 ร้านค้า
MAIN STAGE การแสดงดนตรีสุดมันส์จากศิลปินชื่อดัง อาทิ ปอ อรรณพ, Bedroom Audio, เอ๊ะ จิรากร และดีเจท้องถิ่น
งานเทศกาลสงกรานต์ “ARAN Happiness Splash 2025” เปิดให้เข้าชมฟรี โดยสามารถติดตามรายละเอียดเพิ่มเติมได้ทาง เฟซบุ๊กเทศบาลเมืองอรัญประเทศ หรือ โทร. 037-231111

ที่มา : https://www.thaigov.go.th/news/contents/details/95435