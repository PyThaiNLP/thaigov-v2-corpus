รัฐบาลไทย-ข่าวทำเนียบรัฐบาล-งานใหญ่ของภาคเหนือนายกรัฐมนตรีเชิญชวนเที่ยวงาน“Amazing Songkran Chiangmai x Boryeong Mud Festival 2025” สุดยิ่งใหญ่กลางเมืองเชียงใหม่ 


วันอาทิตย์ที่ 13 เมษายน 2568
13/04/2568
พิมพ์
งานใหญ่ของภาคเหนือนายกรัฐมนตรีเชิญชวนเที่ยวงาน“Amazing Songkran Chiangmai x Boryeong Mud Festival 2025” สุดยิ่งใหญ่กลางเมืองเชียงใหม่
งานใหญ่ของภาคเหนือนายกรัฐมนตรีเชิญชวนเที่ยวงาน“Amazing Songkran Chiangmai x Boryeong Mud Festival 2025” สุดยิ่งใหญ่กลางเมืองเชียงใหม่
วันนี้ (13 เมษายน 2568) เวลา 17.20 น. ณ ข่วงประตูท่าแพ ฝั่งถนนชัยภูมิ ตำบลศรีภูมิ อำเภอเมืองเชียงใหม่ จังหวัดเชียงใหม่ นางสาวแพทองธาร ชินวัตร นายกรัฐมนตรี เป็นประธานในพิธีเปิดงาน “Amazing Songkran Chiangmai x Boryeong Mud Festival 2025” ซึ่งจัดขึ้นภายใต้ความร่วมมือระหว่างประเทศไทยและสาธารณรัฐเกาหลี (เกาหลีใต้)
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่านายกรัฐมนตรีกล่าวขอบคุณทุกภาคส่วนที่ร่วมมือร่วมใจเป็นส่วนหนึ่งในการสนับสนุนการจัดงานเทศกาลสงกรานต์ในปีนี้  ซึ่งทุกคนต่างมีจุดมุ่งหมายเดียวกัน คือ ร่วมกันส่งเสริมและสืบสานวัฒนธรรมไทยอันงดงามให้คงอยู่ต่อไป เทศกาลสงกรานต์ถือเป็นประเพณีที่มีชื่อเสียงระดับโลก เป็นช่วงเวลาแห่งความสุข ความชุ่มฉ่ำใจ และการได้อยู่ร่วมกันอย่างอบอุ่น
“ ขอส่งกำลังใจและการสนับสนุนไปยังทุกจังหวัดที่มีการจัดกิจกรรมสงกรานต์ ขอให้การจัดงานเป็นไปด้วยความเรียบร้อยและสร้างสรรค์ของแต่ละพื้นที่ เพื่อสะท้อนถึงเอกลักษณ์ของแต่ละจังหวัดสู่สายตาชาวโลก” นายกรัฐมนตรี ระบุ
นายกรัฐมนตรีกล่าวต่อว่า ในวาระปีใหม่ไทย ขออาราธนาคุณพระศรีรัตนตรัย รวมถึงบารมีแห่งองค์พระธาตุดอยสุเทพ และสิ่งศักดิ์สิทธิ์ที่ทุกท่านเคารพนับถือ โปรดดลบันดาลให้พี่น้องชาวไทยทุกคนประสบแต่ความสุข ความเจริญ มีสุขภาพแข็งแรง คิดสิ่งใดขอให้สมปรารถนา คิดเงินขอให้ได้เงิน คิดทองขอให้ได้ทอง คิดโชคลาภก็ขอให้มีแต่ความโชคดีเข้ามาในชีวิต อีกทั้ง ขอให้ทุกท่านมีความอยู่เย็นเป็นสุข  ขอสวัสดีปีใหม่ไทย
โอกาสนี้  นายกรัฐมนตรีได้ร่วมพิธีเปิดอุโมงค์น้ำ “Maha Songkran Chiang Mai Amazing Water Splash” ซึ่งเนรมิตกลางเมืองให้กลายเป็นแลนด์มาร์กแห่งความชุ่มฉ่ำ พร้อมปล่อยขบวน “ตุ๊ก ตุ๊ก ไทยแลนด์ มหาม่วน มหามันส์” ขบวนคาราวานสุดคึกคักที่สร้างสีสันให้กับถนนสายสงกรานต์เชียงใหม่รวมทั้ง ร่วมเล่นน้ำสงกรานต์อย่างสนุกสนาน ท่ามกลางบรรยากาศแห่งความสุขและความรื่นเริงแบบวิถีล้านนา ผสมผสานกับความแปลกใหม่จากเทศกาลโคลนโพรยอง (Boryeong Mud Festival) ที่มีชื่อเสียงระดับโลกจากเกาหลีใต้
“งาน “Amazing Songkran Chiangmai x Boryeong Mud Festival 2025” นับเป็นอีกหนึ่งมิติใหม่ของเทศกาลสงกรานต์ ที่ผสานความเป็นไทยกับความเป็นสากลได้อย่างลงตัว พร้อมส่งเสริมภาพลักษณ์การท่องเที่ยวของเชียงใหม่และประเทศไทยให้โดดเด่นในระดับนานาชาติ” นายจิรายุ กล่าว

ที่มา : https://www.thaigov.go.th/news/contents/details/95412