รัฐบาลไทย-ข่าวทำเนียบรัฐบาล-​“ Thai Select “ รัฐบาลชวนผู้ประกอบการ “ร้านอาหารไทย” สมัครรับตราสัญลักษณ์ Thai SELECT เพื่อโชว์ความมีมาตรฐานสากล สร้างความมั่นใจให้นักท่องเที่ยว 


วันจันทร์ที่ 14 เมษายน 2568
14/04/2568
พิมพ์
​“ Thai Select “ รัฐบาลชวนผู้ประกอบการ “ร้านอาหารไทย” สมัครรับตราสัญลักษณ์ Thai SELECT เพื่อโชว์ความมีมาตรฐานสากล สร้างความมั่นใจให้นักท่องเที่ยว
​“ Thai Select “ รัฐบาลชวนผู้ประกอบการ “ร้านอาหารไทย” สมัครรับตราสัญลักษณ์ Thai SELECT เพื่อโชว์ความมีมาตรฐานสากล สร้างความมั่นใจให้นักท่องเที่ยว
วันนี้ (14  เมษายน 2568) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า รัฐบาลขอเชิญชวนผู้ประกอบการร้านอาหารไทยทั่วประเทศ ที่มีเอกลักษณ์และความอร่อยที่น่าสนใจ เข้าสมัครรับตราสัญลักษณ์ Thai SELECT ปี 2568  โดยมีหลักเกณฑ์ คือ ร้านอาหารต้องเปิดให้บริการมาไม่น้อยกว่า 6 เดือน นับถึงวันที่ยื่นสมัคร มีที่นั่งให้บริการภายในร้านไม่น้อยกว่า 10 ที่นั่ง เมนูอาหารของร้านต้องประกอบด้วยอาหารไทยไม่น้อยกว่า 70% และหัวหน้าพ่อครัวหรือหัวหน้าแม่ครัวเป็นคนไทย ร้านมีความสะอาด ถูกสุขอนามัย และสวยงาม ทั้งนี้ ร้านอาหารใด มีหลายสาขา ต้องให้แต่ละสาขายื่นใบสมัครรับตราแยกกัน หากผ่านเกณฑ์ จะได้รับตราสัญลักษณ์ Thai SELECT ซึ่งมีอายุ 3 ปี นับจากวันที่ได้รับตรา
นายคารม กล่าวว่า การได้รับตราสัญลักษณ์ Thai SELECT จะเป็นการสร้างโอกาสทางการตลาดให้แก่ผู้ประกอบการ สร้างความมั่นใจให้แก่ผู้บริโภคและนักท่องเที่ยวจากทั่วโลก อันจะส่งผลต่อภาพลักษณ์ที่ดีของประเทศไทย นอกจากนี้ พณ. เตรียมรีแบรนด์ตราสัญลักษณ์ Thai SELECT ให้มีความทันสมัย สอดคล้องกับมาตรฐานร้านอาหารสากล ด้วยการให้ดาวเหมือนมิชลินสตาร์ ซึ่งจะช่วยสร้างความจดจำในตราสัญลักษณ์ได้ง่ายมากขึ้น และเป็นที่รู้จักในระดับนานาชาติ
ปัจจุบัน (ข้อมูล ณ วันที่ 31 มี.ค.2568)  มีร้านอาหารไทยในประเทศได้รับตราสัญลักษณ์ Thai SELECT แล้ว 496 ร้าน ครอบคลุม 77 จังหวัดทั่วประเทศ หากประชาชนต้องการค้นหาร้านอาหาร Thai SELECT หรือ Thai SELECT Guide 2024 สามารถค้นหาได้ที่ Line Official Account: @thaiselect หรือเว็บไซต์กรมพัฒนาธุรกิจการค้า www.dbd.go.th >> DBD e-Magazine >> Thai SELECT Guide
“การผลักดันร้านอาหารให้ได้รับตราสัญลักษณ์ Thai SELECT เป็นไปตามนโยบายของรัฐบาล ที่ต้องการผลักดันให้อาหารไทยเป็นซอฟต์พาวเวอร์อันดับ 1 ของประเทศ ซึ่งจะสามารถสร้างการจดจำแก่นักท่องเที่ยวชาวต่างชาติ รวมถึงเป็นแหล่งสร้างรายได้ที่สำคัญได้อีกด้วย  ทั้งนี้ ผู้ประกอบการร้านอาหารไทยและผู้สนใจกิจกรรม สามารถสอบถามข้อมูลเพิ่มเติมได้ที่  กรมพัฒนาธุรกิจการค้า โทร 0 2547 5954 e-Mail: thaiselectdbd@gmail.com เว็บไซต์กรมพัฒนาธุรกิจการค้า www.dbd.go.th และ สายด่วน 1570” นายคารม กล่าว

ที่มา : https://www.thaigov.go.th/news/contents/details/95415