รัฐบาลไทย-ข่าวทำเนียบรัฐบาล-โฆษกกระทรวงฯ เผย “มหาสงกรานต์เชียงใหม่ 2568” สุดยิ่งใหญ่! ผสาน Soft Power ไทย–เกาหลี สู่เทศกาลระดับโลก


วันอังคารที่ 15 เมษายน 2568
โฆษกกระทรวงฯ เผย “มหาสงกรานต์เชียงใหม่ 2568” สุดยิ่งใหญ่! ผสาน Soft Power ไทย–เกาหลี สู่เทศกาลระดับโลก
โฆษกกระทรวงฯ เผย “มหาสงกรานต์เชียงใหม่ 2568” สุดยิ่งใหญ่! ผสาน Soft Power ไทย–เกาหลี สู่เทศกาลระดับโลก
นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ เปิดเผยว่า เทศกาลสงกรานต์เชียงใหม่ ประจำปี 2568 ได้รับการยกระดับให้เป็นเทศกาลระดับโลก ภายใต้แนวคิด “Amazing Songkran Chiang Mai x Boryeong Mud Festival 2025” โดยจัดขึ้นระหว่างวันที่ 13-15 เมษายน 2568 ณ ข่วงประตูท่าแพ จังหวัดเชียงใหม่ ซึ่งในปีนี้นับเป็นอีกก้าวสำคัญของการขับเคลื่อนยุทธศาสตร์ Soft Power ด้านการท่องเที่ยวและวัฒนธรรมของไทย ผ่านความร่วมมือกับประเทศเกาหลีใต้
ภายในงาน ได้รับเกียรติจากนางสาวแพทองธาร ชินวัตร นายกรัฐมนตรี เป็นประธานเปิดงาน และมีนางสาวฐาปนีย์ เกียรติไพบูลย์ ผู้ว่าการการท่องเที่ยวแห่งประเทศไทย (ททท.) ให้การต้อนรับ พร้อมทั้งร่วมกิจกรรม “ป๋าเวณีปี๋ใหม่เมืองเชียงใหม่” ซึ่งเป็นประเพณีดั้งเดิมอันทรงคุณค่าของชาวล้านนา
การจัดงานในครั้งนี้ ถือเป็นไฮไลต์สำคัญของปี “Amazing Thailand Grand Tourism and Sports Year 2025” ที่กระทรวงการท่องเที่ยวและกีฬา ได้ผลักดันให้เกิดกิจกรรมท่องเที่ยวเชิงวัฒนธรรมระดับนานาชาติ เพื่อสร้างปรากฏการณ์ “Grand Moment” ดึงดูดนักท่องเที่ยวทั้งชาวไทยและชาวต่างชาติให้เดินทางท่องเที่ยวอย่างต่อเนื่องตลอดปี
กิจกรรมไฮไลต์ภายในงาน ประกอบด้วย:
- อุโมงค์น้ำ Amazing Water Splash ระยะทางกว่า 60 เมตร
- การแสดงศิลปวัฒนธรรมล้านนาผสมผสาน
- การแสดง Cover Dance จากเมืองโพเรียง ประเทศเกาหลี
- กิจกรรมดนตรีตลอดทั้งวัน
- การเพ้นท์หน้าจากโคลนโพเรียง
- เกมรูเลตลุ้นรับของรางวัล
- กิจกรรมแจกเครื่องสำอางจากโคลนโพเรียง
- ของที่ระลึกจาก ททท. สำนักงานเชียงใหม่
“การบูรณาการวัฒนธรรมท้องถิ่นของไทย กับ Soft Power จากต่างประเทศ อาทิ Boryeong Mud Festival จากประเทศเกาหลีใต้ ถือเป็นการสร้างสีสันใหม่ให้กับเทศกาลสงกรานต์ พร้อมส่งเสริมบทบาทของจังหวัดเชียงใหม่ในฐานะจุดหมายปลายทางท่องเที่ยวสำคัญระดับโลก” นายจักรพล กล่าว
กระทรวงการท่องเที่ยวและกีฬา ขอเชิญชวนประชาชนและนักท่องเที่ยวร่วมสัมผัสประสบการณ์ปีใหม่ไทยแบบม่วนๆ ณ ข่วงประตูท่าแพ จังหวัดเชียงใหม่ พร้อมร่วมเฉลิมฉลองเทศกาลสงกรานต์อย่างปลอดภัย สร้างความประทับใจตลอด 3 วันเต็ม

ที่มา : https://www.thaigov.go.th/news/contents/details/95432