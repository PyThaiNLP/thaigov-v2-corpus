รัฐบาลไทย-ข่าวทำเนียบรัฐบาล-"อนุทิน" ห่วงใยประชาชนที่เดินทางกลับกรุงเทพฯ กำชับทุกจังหวัด อำนวยความสะดวกดูแลความปลอดภัยการเดินทางของประชาชนอย่างต่อเนื่อง พร้อมบังคับใช้กฎหมายกับผู้ขับขี่ที่มีพฤติกรรมเสี่ยง


วันอังคารที่ 15 เมษายน 2568
15/04/2568
พิมพ์
"อนุทิน" ห่วงใยประชาชนที่เดินทางกลับกรุงเทพฯ กำชับทุกจังหวัด อำนวยความสะดวกดูแลความปลอดภัยการเดินทางของประชาชนอย่างต่อเนื่อง พร้อมบังคับใช้กฎหมายกับผู้ขับขี่ที่มีพฤติกรรมเสี่ยง
"อนุทิน" ห่วงใยประชาชนที่เดินทางกลับกรุงเทพฯ กำชับทุกจังหวัด อำนวยความสะดวกดูแลความปลอดภัยการเดินทางของประชาชนอย่างต่อเนื่อง พร้อมบังคับใช้กฎหมายกับผู้ขับขี่ที่มีพฤติกรรมเสี่ยงอย่างเข้มข้น
วันนี้ (15 เม.ย. 68) น.ส.ไตรศุลี ไตรสรณกุล เลขานุการ รมว.มหาดไทยและโฆษกกระทรวงมหาดไทย กล่าวว่า นายอนุทิน ชาญวีรกูล รองนายกรัฐมนตรีและรมว.มหาดไทย มีความห่วงใยพี่น้องประชาชนผู้ใช้รถใช้ถนนซึ่งบางส่วนจะทยอยเดินทางกลับเข้าสู่กรุงเทพมหานครและจังหวัดเขตเศรษฐกิจในภาคต่าง ๆ ทำให้ถนนทั้งเส้นทางหลักและเส้นทางสายรองที่เชื่อมต่อระหว่างจังหวัด อาจมีปริมาณรถหนาแน่น และจะหนาแน่นเพิ่มขึ้นอีกในวันพรุ่งนี้ (16 เม.ย.68)
ดังนั้น นายอนุทิน ในฐานะผอ.ศูนย์อำนวยการป้องกันและลดอุบัติเหตุทางถนน (ศปถ.) จึงได้สั่งการให้ผู้ว่าราชการจังหวัดในฐานะ ผอ.ศปถ.จังหวัด เตรียมความพร้อมด่านตรวจ จุดตรวจ จุดสกัด จุดบริการ เพื่อรองรับการเดินทางสัญจรของประชาชนในการเดินทางกลับ รวมถึงบริหารจัดการการจราจร ทั้งสายหลักและสายรอง เพื่อไม่ให้เกิดปัญหาจราจรติดขัดคับคั่ง และยังคงเน้นย้ำ “มาตรการ 10 ข้อหาหลัก” กับผู้ขับขี่ที่มีพฤติกรรมเสี่ยงอย่างเข้มข้น จริงจัง และต่อเนื่อง ทั้งขับรถเร็ว ดื่มแล้วขับ ไม่สวมหมวกนิรภัย และไม่คาดเข็มขัดนิรภัย และเน้นย้ำด่านชุมชนปฏิบัติการเชิงรุก ป้องปรามผู้ขับขี่ที่มีพฤติกรรมเสี่ยงอุบัติเหตุ รวมถึงเตรียมพร้อมการช่วยเหลือผู้ประสบเหตุได้อย่างรวดเร็ว และประชาสัมพันธ์อำนวยความสะดวกด้านการจราจร พร้อมทั้งด้านการรับรู้ผ่านกลไกกำนัน ผู้ใหญ่บ้าน องค์กรปกครองส่วนท้องถิ่น ให้ผู้ขับขี่ซึ่งเป็นประชาชนในพื้นที่ หรือนักท่องเที่ยว ได้ดูแลสภาพร่างกายให้พร้อมขับขี่ และตรวจเช็คสภาพรถให้ปลอดภัยก่อนออกเดินทางกลับ
น.ส.ไตรศุลี กล่าวว่า หากพี่น้องประชาชนผู้ขับขี่ มีอาการง่วงนอน หรืออ่อนเพลีย ในระหว่างขับขี่รถทางไกล ขอจอดรถบริเวณพื้นที่ต่าง ๆ ที่ปลอดภัย เช่น ปั๊มน้ำมัน หรือจุดตรวจ จุดสกัด จุดบริการประชาชนของหน่วยงานภาครัฐ และขอความร่วมมือผู้นั่งบนรถ ได้ช่วยกันสังเกตพฤติกรรมการขับขี่ ร่วมพูดคุยเพื่อป้องกันการง่วงนอนหรืออ่อนเพลีย ทั้งนี้ หากต้องการความช่วยเหลือในระหว่างการเดินทาง สามารถติดต่อสายด่วนนิรภัย กรมป้องกันและบรรเทาสาธารณภัย โทร. 1784 ได้ตลอด 24 ชั่วโมง

ที่มา : https://www.thaigov.go.th/news/contents/details/95440