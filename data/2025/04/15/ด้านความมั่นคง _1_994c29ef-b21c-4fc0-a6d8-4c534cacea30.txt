รัฐบาลไทย-ข่าวทำเนียบรัฐบาล-"อนุทิน" กำชับ ปภ. บูรณาการผู้ว่าฯ กระบี่ ติดตามสถานการณ์อย่างต่อเนื่องหลังเกิดเหตุแผ่นดินไหว 3.5 ในพื้นที่ อ.เหนือคลอง พร้อมแจ้งประชาชนติดตามข้อมูลข่าวสารจากทางราชการอย่างใกล้ชิด


วันจันทร์ที่ 14 เมษายน 2568
14/04/2568
พิมพ์
"อนุทิน" กำชับ ปภ. บูรณาการผู้ว่าฯ กระบี่ ติดตามสถานการณ์อย่างต่อเนื่องหลังเกิดเหตุแผ่นดินไหว 3.5 ในพื้นที่ อ.เหนือคลอง พร้อมแจ้งประชาชนติดตามข้อมูลข่าวสารจากทางราชการอย่างใกล้ชิด
"อนุทิน" กำชับ ปภ. บูรณาการผู้ว่าฯ กระบี่ ติดตามสถานการณ์อย่างต่อเนื่องหลังเกิดเหตุแผ่นดินไหว 3.5 ในพื้นที่ อ.เหนือคลอง จ.กระบี่ พร้อมแจ้งประชาชนติดตามข้อมูลข่าวสารจากทางราชการอย่างใกล้ชิด
น.ส.ไตรศุลี ไตรสรณกุล เลขานุการรมว.มหาดไทยและโฆษกกระทรวงมหาดไทย เปิดเผยถึงกรณีเกิดแผ่นดินไหวบนบก ขนาด 3.5 ความลึก 2 กิโลเมตร จุดศูนย์กลางอยู่บริเวณ ต.คลองเขม้า อ.เหนือคลอง จ.กระบี่ ละติจูด 8.022 องศาเหนือ ลองจิจูด 98.978 องศาตะวันออก เมื่อเวลา 14.27 น. วันนี้ โดยประชาชนในพื้นที่ ต.ปกาสัย ต.ตลิ่งชัน ต.คลองเขม้า ต.เหนือคลอง อ.เหนือคลอง ได้รับความรู้สึกสั่นไหว
"นายอนุทิน ชาญวีรกูล รองนายกรัฐมนตรีและรมว.มหาดไทย ในฐานะผู้บัญชาการป้องกันและบรรเทาสาธารณภัยแห่งชาติ ได้สั่งการให้กรมป้องกันและบรรเทาสาธารณภัย (ปภ.) ได้ประสานการทำงานกับนายอังกูร ศีลาเทวากูล ผู้ว่าราชการจังหวัดกระบี่ และนายศรณ์ รักรงค์ นายอำเภอเหนือคลอง ทำการสำรวจตรวจสอบ ซึ่งเบื้องต้น พบว่า แหล่งท่องเที่ยวทางทะเล ได้แก่ หมู่บ้านเกาะจำ หมู่บ้านเกาะปู และหมู่บ้านติงไหร ไม่รับรู้แรงสั่นไหว ขณะที่สนามบินนานาชาติกระบี่รับรู้ถึงแรงสั่นไหว ไม่มีรายงานความเสียหาย โดยยังคงเปิดให้บริการและทำการบินตามปกติ และการเกิดแผ่นดินไหวครั้งนี้ ไม่ส่งผลกระทบต่อโครงสร้างอาคารบ้านเรือนประชาชน" น.ส.ไตรศุลี กล่าว
น.ส.ไตรศุลี กล่าวว่า นายอนุทิน ได้กำชับกรมป้องกันและบรรเทาสาธารณภัย โดยศูนย์เตือนภัยพิบัติแห่งชาติ ได้บูรณาการร่วมกับหน่วยงานที่เกี่ยวข้อง ได้มีการประสานข้อมูลร่วมกับจังหวัดกระบี่และทุก ๆ จังหวัด เพื่อติดตามสถานการณ์อย่างใกล้ชิด โดยเฉพาะอย่างยิ่งจังหวัดกระบี่ ให้ติดตามสถานการณ์และผลกระทบที่อาจเกิดขึ้นอย่างต่อเนื่อง สร้างความรับรู้เข้าใจกับพี่น้องประชาชนในพื้นที่และนักท่องเที่ยวเพื่อลดความตื่นตระหนก ตลอดจนเร่งสำรวจความเสียหายและให้ความช่วยเหลือประชาชนตามระเบียบและหลักเกณฑ์ที่เกี่ยวข้องตามกฎหมาย และขอให้พี่น้องประชาชนได้ติดตามสถานการณ์และข้อมูลข่าวสารจากทางราชการอย่างใกล้ชิด ซึ่งกระทรวงมหาดไทย โดยกรมป้องกันและบรรเทาสาธารณภัย ให้บริการสายด่วนนิรภัยหมายเลข 1784 พร้อมเตรียมความพร้อมระดมสรรพกำลังในการให้ความช่วยเหลือพี่น้องประชาชน ตลอด 24 ชั่วโมง

ที่มา : https://www.thaigov.go.th/news/contents/details/95423