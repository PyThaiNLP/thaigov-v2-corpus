รัฐบาลไทย-ข่าวทำเนียบรัฐบาล-หยุดวันนี้ 14 เมษา รัฐบาลเปิด 30 “อุทยานทางเลือก” ทั่วประเทศ เที่ยวฟรีในวันครอบครัว หนุนท่องเที่ยวธรรมชาติ ปลอดภัย อบอุ่นใจใกล้ชิดธรรมชาติ


วันจันทร์ที่ 14 เมษายน 2568
14/04/2568
พิมพ์
หยุดวันนี้ 14 เมษา รัฐบาลเปิด 30 “อุทยานทางเลือก” ทั่วประเทศ เที่ยวฟรีในวันครอบครัว หนุนท่องเที่ยวธรรมชาติ ปลอดภัย อบอุ่นใจใกล้ชิดธรรมชาติ
หยุดวันนี้ 14 เมษา รัฐบาลเปิด 30 “อุทยานทางเลือก” ทั่วประเทศ เที่ยวฟรีในวันครอบครัว หนุนท่องเที่ยวธรรมชาติ ปลอดภัย อบอุ่นใจใกล้ชิดธรรมชาติ
วันนี้ (14 เมษายน 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี กล่าวเชิญชวนประชาชนร่วมใช้ช่วงวันหยุดสงกรานต์ท่องเที่ยวแหล่งธรรมชาติในรูปแบบ “อุทยานทางเลือก” ที่กระจายตัวอยู่ทั่วทุกภูมิภาคของประเทศ เหมาะสำหรับครอบครัวที่ต้องการพักผ่อนอย่างสงบ หลีกหนีความแออัดจากสถานที่ท่องเที่ยวหลัก พร้อมกิจกรรมกลางแจ้งที่หลากหลาย ทั้งแคมป์ปิ้ง เล่นน้ำตก พักผ่อนชายทะเล หรือชมทะเลดาวในยามค่ำคืน โดยเปิดให้ประชาชนเข้าฟรีในวันที่ 14 เมษายน นี้ เนื่องในวันครอบครัวแห่งชาติ
ทั้งนี้ กรมอุทยานแห่งชาติ สัตว์ป่า และพันธุ์พืช ได้เตรียมความพร้อมรองรับนักท่องเที่ยวเต็มที่ ทั้งในด้านความปลอดภัยและการดูแลพื้นที่ โดยจัดตั้งศูนย์กู้ภัยประจำอุทยาน พร้อมเจ้าหน้าที่คอยดูแลตลอด 24 ชั่วโมงในทุกแห่งทั่วประเทศ ทั้งยังมีบริการประกันอุบัติเหตุแบบสมัครใจ สำหรับคนไทยเพียง 10 บาท และชาวต่างชาติ 40 บาท ให้ความคุ้มครองนาน 7 วัน ซึ่งการเลือกเที่ยวอุทยานทางเลือกนอกจากจะช่วยหลีกเลี่ยงความแออัดแล้ว ยังช่วยกระจายรายได้สู่ชุมชนท้องถิ่น และส่งเสริมการท่องเที่ยวอย่างยั่งยืนอีกด้วย
“รัฐบาลขอยืนยันความมุ่งมั่นในการส่งเสริมการท่องเที่ยวภายในประเทศที่ทั้งปลอดภัย เข้าถึงง่าย และมีคุณภาพ เพื่อให้พี่น้องประชาชนได้พักผ่อนอย่างอุ่นใจในช่วงวันหยุด พร้อมสนับสนุนเศรษฐกิจฐานราก และสร้างความผูกพันในครอบครัวผ่านประสบการณ์ที่ล้ำค่าในธรรมชาติ รัฐบาลขอให้พี่น้องทุกท่านเดินทางโดยสวัสดิภาพ และขอให้เทศกาลสงกรานต์ปีนี้เป็นช่วงเวลาแห่งความสุขอย่างแท้จริงของคนไทยทุกครอบครัว” นางสาวศศิกานต์ ระบุ

ที่มา : https://www.thaigov.go.th/news/contents/details/95417