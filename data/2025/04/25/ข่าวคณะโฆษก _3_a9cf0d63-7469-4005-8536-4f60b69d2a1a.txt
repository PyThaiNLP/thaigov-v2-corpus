รัฐบาลไทย-ข่าวทำเนียบรัฐบาล-ท่องเที่ยวต่างชาติทะลุ 11 ล้านคน สร้างรายได้กว่า 5.4 แสนล้านบาท รัฐเร่งเครื่องมาตรการดันท่องเที่ยวโตต่อเนื่อง


วันศุกร์ที่ 25 เมษายน 2568
25/04/2568
พิมพ์
ท่องเที่ยวต่างชาติทะลุ 11 ล้านคน สร้างรายได้กว่า 5.4 แสนล้านบาท รัฐเร่งเครื่องมาตรการดันท่องเที่ยวโตต่อเนื่อง
ท่องเที่ยวต่างชาติทะลุ 11 ล้านคน สร้างรายได้กว่า 5.4 แสนล้านบาท รัฐเร่งเครื่องมาตรการดันท่องเที่ยวโตต่อเนื่อง
วันนี้ (25 เมษายน 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า จากรายงานสถานการณ์การท่องเที่ยวล่าสุดของประเทศไทย ตั้งแต่วันที่ 1 มกราคม ถึง 20 เมษายน 2568 ของกระทรวงท่องเที่ยวและกีฬา   ประเทศไทยต้อนรับนักท่องเที่ยวชาวต่างชาติ รวมทั้งสิ้น 11,272,379 คน เพิ่มขึ้นจากช่วงเวลาเดียวกันของปีก่อน ร้อยละ 0.52 สร้างรายได้เข้าประเทศรวม 540,688 ล้านบาท
ทั้งนี้  5 อันดับประเทศที่เดินทางเข้ามามากที่สุด ได้แก่
1. จีน 1,524,697 คน
2. มาเลเซีย 1,401,169 คน
3. รัสเซีย 835,385 คน
4. อินเดีย 677,793 คน
5. เกาหลีใต้ 549,982 คน
ทั้งนี้ ช่วงสัปดาห์ที่ผ่านมา (14 - 20 เมษายน 2568) การเดินทางของนักท่องเที่ยวจากทั้งตลาดระยะใกล้ (Short haul) และตลาดระยะไกล (Long haul) มีการชะลอตัวลงหลังสิ้นสุดช่วงเทศกาลสงกรานต์ ซึ่งสอดคล้องกับแนวโน้มปกติของการเดินทาง และการท่องเที่ยวในช่วงปิดภาคเรียน จากสถานการณ์ดังกล่าว ส่งผลให้จำนวนนักท่องเที่ยวต่างชาติที่เดินทางเข้าประเทศไทยในรอบสัปดาห์นี้ มีจำนวนทั้งสิ้น 533,955 คน ลดลงจากสัปดาห์ก่อนหน้า 132,225 คน หรือคิดเป็นร้อยละ 19.85  เฉลี่ยแล้วมีนักท่องเที่ยวต่างชาติเดินทางเข้าประเทศไทยวันละประมาณ 76,280 คน
อย่างไรก็ตาม คาดว่าจำนวนนักท่องเที่ยวต่างชาติจะกลับมาสูงขึ้นในสัปดาห์หน้า จากหลายปัจจัยสนับสนุน เช่น การเพิ่มเที่ยวบินในตารางบินฤดูร้อนของสายการบินไทย จำนวน 33 เที่ยวบิน การประกาศให้ปี 2568 เป็นปีแห่ง Amazing Thailand Grand Tourism and Sports Year 2025 การจัดกิจกรรมส่งเสริมการท่องเที่ยวและกีฬาอย่างต่อเนื่อง และมาตรการของรัฐบาลที่เอื้อต่อการเดินทาง อาทิ มาตรการวีซ่าฟรี (Visa-Free) การยกเว้นบัตร ตม.6 รวมถึงการส่งเสริมให้สายการบินเพิ่มเที่ยวบินมากยิ่งขึ้น
“รัฐบาลขอขอบคุณประชาชนคนไทยทุกคนที่ร่วมกันสร้างภาพลักษณ์ที่ดีให้กับประเทศ เราจะเดินหน้าสนับสนุนเศรษฐกิจอย่างยั่งยืน ผ่านการส่งเสริมการท่องเที่ยวอย่างเต็มศักยภาพ ด้วยนโยบายที่เอื้อต่อการเดินทางและการส่งเสริมภาพลักษณ์ของประเทศในเวทีโลก เพื่อขับเคลื่อนเศรษฐกิจไทยให้เดินหน้าอย่างแข็งแกร่งต่อไป” นางสาวศศิกานต์ ย้ำ

ที่มา : https://www.thaigov.go.th/news/contents/details/95715