รัฐบาลไทย-ข่าวทำเนียบรัฐบาล-รองนายกฯ ประเสริฐ หารือ Sea Group เชื่อมั่นประเทศไทยสำหรับการพัฒนาเศรษฐกิจดิจิทัลและ E-Commerce 


วันศุกร์ที่ 25 เมษายน 2568
25/04/2568
พิมพ์
รองนายกฯ ประเสริฐ หารือ Sea Group เชื่อมั่นประเทศไทยสำหรับการพัฒนาเศรษฐกิจดิจิทัลและ E-Commerce
พร้อมศึกษาโอกาสในการส่งเสริมซอฟต์พาวเวอร์ SMEs และการจัดตั้งธนาคารเสมือนจริง (Virtual Bank) ในไทย
วันนี้ (วันศุกร์ที่ 25 เมษายน 2568) เวลา 11.00 น. ณ ห้องสีม่วง ตึกไทยคู่ฟ้า ทำเนียบรัฐบาล นาย Chris  Feng ประธานเจ้าหน้าที่บริหาร บริษัท Sea Group และคณะ เข้าพบหารือนายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม ในประเด็นการค้า SMEs และการค้าผ่านแดน E-Commerce รวมถึงด้านซอฟต์พาวเวอร์ เพื่อการยกระดับระบบเศรษฐกิจดิจิทัล อย่างยั่งยืนในประเทศไทย สรุปสาระสำคัญดังนี้
รองนายกรัฐมนตรี กล่าวต้อนรับประธานเจ้าหน้าที่บริหาร Sea Group พร้อมกล่าวถึงแนวทางในการพัฒนาเศรษฐกิจดิจิทัลของรัฐบาล ที่มีเป้าหมายเพื่อสร้างความได้เปรียบในการแข่งขันของประเทศ ควบคู่กับการสร้างความมั่นคงและปลอดภัยของเศรษฐกิจและสังคมดิจิทัล ที่เน้นการเพิ่มศักยภาพทุนมนุษย์ของประเทศด้านดิจิทัล พร้อมชื่นชมบทบาทของ Sea Group ที่มีส่วนสำคัญในการขับเคลื่อนเศรษฐกิจไทย
โดยทาง Sea Group ยินดีอย่างยิ่งที่ได้เข้าเยี่ยมคารวะรองนายกรัฐมนตรีในวันนี้ พร้อมแสดงความสนใจร่วมพัฒนาระบบเศรษฐกิจดิจิทัล ซึ่งทาง Sea Group กล่าวว่า ประเทศไทยถือเป็นตลาดสำคัญที่ใหญ่เป็นอันดับ2 สำหรับธุรกิจในเครือ Sea Group และทางบริษัทได้มองเห็นศักยภาพของไทยในการดำเนินธุรกิจเชื่อมโยงกับซอฟต์พาวเวอร์ SMEs และ E- Commerce โดยปัจจุบัน Sea Group ได้มีการดำเนินธุรกิจใน 3 ประเภทหลัก ได้แก่ แพลตฟอร์ม E- Commerce (Shopee), แพลตฟอร์มเกมส์ Garena และ แพลตฟอร์มธนาคารเสมือนจริง (Virtual Bank)
ระหว่างการสนทนา รองนายกรัฐมนตรีและนาย Chris  Feng ได้แลกเปลี่ยนความคิดเห็นในหลายประเด็น ได้แก่ การส่งเสริมซอฟต์พาวเวอร์ ซึ่งทางบริษัท Sea Group มองว่าประเทศไทยเป็นหนึ่งในประเทศที่มีมรดกวัฒนธรรมที่มีค่าและสวยงาม สามารถใช้ขับเคลื่อนเศรษฐกิจในประเทศไปสู่เวทีระดับโลกได้ โดยทางบริษัทฯ พร้อมสนับสนุนการเผยแพร่ซอฟต์พาวเวอร์ของประเทศไทย ผ่านทางแพลตฟอร์มเกมส์ของบริษัท ที่ได้มีการนำตัวละครที่สื่อถึงซอฟต์พาวเวอร์ของไทย อย่างเช่น หมูเด้ง กางเกงเเมวโคราช นำเสนอในแพลตฟอร์มเกมส์ ซึ่งมีบัญชีผู้เล่นบนแพลตฟอร์มมากกว่า 568 ล้านคน เพื่อส่งเสริมซอฟต์พาวเวอร์ของไทย ให้เป็นที่รู้จักมากขึ้นในระดับโลก
นอกจากนี้ ยังมีการหารือในประเด็นเรื่องการพัฒนา SMEs การค้าผ่านแดน E-Commerce ซึ่งประเทศไทยได้มุ่งมั่นส่งเสริมการค้าให้ตอบโจทย์ผู้ซื้อในหลากหลายรูปแบบมากขึ้น  ซึ่งในปี 2568 ไทยมีเป้าหมายในการขยายความร่วมมือกับบริษัท Sea ผ่านแพลตฟอร์ม Shopee International Platform (SIP) ที่เน้นการสนับสนุนผู้ผลิต OTOP และ SMEs ในท้องถิ่นทั่วประเทศ ผ่านโปรแกรมการฝึกอบรมและการสร้างศักยภาพ ที่จะช่วยเสริมสร้างให้วิสาหกิจชุมชน และธุรกิจขนาดเล็กมีทักษะและเครื่องมือดิจิทัลที่จำเป็นสำหรับ E-Commerce สร้างความสามารถทางดิจิทัลให้กับผู้ประกอบการชาวไทย พร้อมเป็นเครื่องมือทางการตลาด ด้านการค้าและ การขนส่ง ในตลาดภูมิภาคโดยเฉพาะสิงคโปร์ ฟิลิปปินส์ อินโดนีเซีย และ มาเลเซีย สำหรับแบรนด์ไทยรายย่อยให้มีพื้นที่ตลาด ในการนำเสนอสินค้ามากขึ้น สร้างความเท่าเทียมในตลาด เข้าถึงตลาดต่างประเทศใหม่ๆ  และยกระดับการรับรู้ของผลิตภัณฑ์ไทยบนเวทีโลก
สำหรับการส่งเสริมบริการทางการเงินผ่านระบบธนาคารเสมือนจริง (Virtual Bank) ซึ่งเป็นหนึ่งในเป้าหมายของไทยในการสร้างเศรษฐกิจดิจิทัลนั้น ทาง Sea Group มีความมุ่งมั่นที่จะศึกษาระบบธนาคารของประเทศไทย รวมถึงการดำเนินธนาคารเสมือนจริง เพื่อส่งเสริมการขยายการเข้าถึงบริการทางการเงิน ที่เป็นนวัตกรรมและมีความรับผิดชอบให้ครอบคลุมในประเทศไทย เพื่อส่งเสริมการลงทุนโดยตรงจากต่างประเทศ
ในตอนท้าย รองนายกรัฐมนตรีได้กล่าวขอบคุณทาง Sea Group ที่ให้การสนับสนุนผู้ค้ารายย่อยในประเทศไทยมาโดยตลอด โดยหวังว่าในอนาคต บนแพลตฟอร์ม Shopee จะมีสินค้าจากไทยไปวางขายมากขึ้น ทั้งนี้รัฐบาลพร้อมอำนวยความสะดวกในการทำงานร่วมกันอีกในอนาคต ในขณะที่ทาง Sea Group ได้เชิญชวนรองนายกรัฐมนตรีไปเยี่ยมเยียนสำนักงานใหญ่ของ Sea Group ที่สิงคโปร์ อีกด้วย
รองนายกรัฐมนตรียังยืนยันว่า รัฐบาลได้ให้ความสำคัญกับการพัฒนาเศรษฐกิจและสังคมของประเทศอย่างรอบด้าน ซึ่งการพัฒนาเศรษฐกิจดิจิทัลถือเป็นหนึ่งในหมุดหมายสำคัญ ในการยกระดับประเทศไทยสู่ความรุ่งโรจน์ โดยประเทศไทย พร้อมเปิดกว้างสำหรับการลงทุนจากต่างชาติ มุ่งยกระดับขีดความสามารถในการแข่งขัน และวางรากฐานเศรษฐกิจใหม่ เพื่อเตรียมความพร้อมในการปรับตัวต่อการเปลี่ยนแปลงของโลกยุคดิจิทัล

ที่มา : https://www.thaigov.go.th/news/contents/details/95735