รัฐบาลไทย-ข่าวทำเนียบรัฐบาล-ภาคเอกชนญี่ปุ่น บริษัท Mandai Co., Ltd. พร้อมเปิดประตูรับสินค้าไทย  ผู้แทนการค้าไทย “ชัย วัชรงค์” เร่งผลักดันสินค้าเกษตร ทุเรียน-มะม่วง สู่ตลาดญี่ปุ่น


วันศุกร์ที่ 25 เมษายน 2568
ภาคเอกชนญี่ปุ่น บริษัท Mandai Co., Ltd. พร้อมเปิดประตูรับสินค้าไทย  ผู้แทนการค้าไทย “ชัย วัชรงค์” เร่งผลักดันสินค้าเกษตร ทุเรียน-มะม่วง สู่ตลาดญี่ปุ่น
ภาคเอกชนญี่ปุ่น บริษัท Mandai Co., Ltd. พร้อมเปิดประตูรับสินค้าไทย  ผู้แทนการค้าไทย “ชัย วัชรงค์” เร่งผลักดันสินค้าเกษตร ทุเรียน-มะม่วง สู่ตลาดญี่ปุ่น
วันนี้ (วันที่ 25 เมษายน 2568) เวลา 09.30 น. ณ ห้อง Jasmine 2 ชั้น 3 โรงแรม Centara Grand Hotel Osaka นครโอซากา ประเทศญี่ปุ่น นายชัย วัชรงค์ ผู้แทนการค้าไทย พบหารือกับ นาย Koji Nakasuji ผู้แทนจากบริษัท Mandai Co., Ltd. โดยสรุปสาระสำคัญดังนี้
ทั้งสองฝ่ายได้หารือถึงแนวทางการส่งเสริมการนำเข้าสินค้าเกษตรจากประเทศไทย อาทิ ผลไม้สด สินค้าแปรรูป และอาหารแช่แข็งสู่ตลาดญี่ปุ่น โดยผู้แทนการค้าไทยเน้นย้ำว่าไทยพร้อมสนับสนุนการส่งออกสินค้าไทยทุกประเภทที่มีศักยภาพ และพร้อมอำนวยความสะดวกให้กับภาคธุรกิจญี่ปุ่น เช่น การประสานงานกับหน่วยงานที่เกี่ยวข้อง การช่วยจับคู่ธุรกิจ รวมถึงการจัดกิจกรรมให้พบปะกับผู้ผลิตผลไม้รายใหญ่ของไทย เพื่อเปิดโอกาสให้ภาคเอกชนญี่ปุ่นได้รู้จักและสามารถเลือกคู่ค้าได้โดยตรง
นอกจากนี้ ผู้แทนการค้าไทยยังกล่าวเพิ่มเติมว่า ไทยมีผู้ผลิตที่มีศักยภาพ พร้อมส่งออกสินค้าได้ตามมาตรฐาน และพร้อมเชิญผู้ประกอบการญี่ปุ่นมาเยี่ยมชมสวนผลไม้ของไทย ดูแหล่งผลิตจากต้นน้ำ เพื่อสร้างความเชื่อมั่นในคุณภาพสินค้าของไทย
ด้านผู้แทนบริษัท Mandai Co., Ltd. เปิดเผยว่า ปัจจุบันบริษัทกำลังจัดตั้งกลุ่มบริษัทย่อยเพื่อรองรับการนำเข้าสินค้าจากไทยโดยตรง โดยเริ่มจากการเจรจากับบริษัทชั้นนำของไทย เพื่อจัดจำหน่ายอาหารแช่แข็งในช่วงแรก อาทิ เนื้อไก่แช่แข็ง ขนมไทย พร้อมวางแผนนำเข้าสินค้าสด เช่น ผลไม้ประจำฤดูกาล และสินค้าประมง โดยเฉพาะทุเรียนและมะม่วงน้ำดอกไม้ รวมทั้งผลไม้ไทยน่าสนใจอื่นๆ เช่น มะยงชิด ซึ่งบริษัทมีแนวทางที่จะทำตลาดในญี่ปุ่นอย่างจริงจัง
ผู้แทนการค้าไทยได้นำเสนอความหลากหลายของผลไม้ไทย โดยเฉพาะทุเรียนที่มีหลายพันธุ์ มีเนื้อนุ่ม หอมคล้ายครีมชีส ไม่มีกลิ่นรุนแรง ซึ่งไทยพร้อมผลักดันสร้างตลาดใหม่ๆ ให้แก่ทุเรียนไทยในญี่ปุ่น
สำหรับแนวทางการจัดกิจกรรมร่วมกันในอนาคต ผู้แทนการค้าไทยเสนอให้ใช้เวที THAIFEX – Anuga Asia 2025 เป็นช่องทางแนะนำสินค้าไทย พร้อมนำตัวอย่างผลไม้ไทยเพื่อทดลองตลาดในช่วงแรก โดยยินดีเป็นสื่อกลางช่วยประสานงานให้บริษัทฯ ได้พบผู้ผลิตในไทยเพื่อเตรียมความพร้อมก่อนฤดูกาลจัดซื้อ ซึ่งผู้แทนบริษัท Mandai Co., Ltd. แสดงความยินดีที่จะร่วมมือเพื่อรองรับตลาดส่งออกของไทย รวมทั้งมีแผนจัดงานในญี่ปุ่นเพื่อแนะนำสินค้าจากไทย และพร้อมขยายไปยังช่องทางค้าปลีกอื่นนอกเครือข่ายด้วย

ที่มา : https://www.thaigov.go.th/news/contents/details/95754