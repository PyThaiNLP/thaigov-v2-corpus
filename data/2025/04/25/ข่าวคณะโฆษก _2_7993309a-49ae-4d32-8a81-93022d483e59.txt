รัฐบาลไทย-ข่าวทำเนียบรัฐบาล-นายกฯ รับรายงาน ปภ. ย้ำเซลล์บอร์ดแคส พร้อมแล้วเตรียมทดลองส่ง 2 พ.ค.นี้ สั่งการทุกหน่วยงานต้อง รวดเร็วทันเหตุการณ์ข้อความที่ส่งต้องชัดเจนเพื่อรับมือทุกภัยพิบัติของประเทศ


วันศุกร์ที่ 25 เมษายน 2568
25/04/2568
พิมพ์
นายกฯ รับรายงาน ปภ. ย้ำเซลล์บอร์ดแคส พร้อมแล้วเตรียมทดลองส่ง 2 พ.ค.นี้ สั่งการทุกหน่วยงานต้อง รวดเร็วทันเหตุการณ์ข้อความที่ส่งต้องชัดเจนเพื่อรับมือทุกภัยพิบัติของประเทศ
นายกฯ รับรายงาน ปภ. ย้ำเซลล์บอร์ดแคส พร้อมแล้วเตรียมทดลองส่ง 2 พ.ค.นี้ สั่งการทุกหน่วยงานต้อง รวดเร็วทันเหตุการณ์ข้อความที่ส่งต้องชัดเจนเพื่อรับมือทุกภัยพิบัติของประเทศ
ปภ. รายงานนายกฯ ทำ Cell Broadcast ตามข้อสั่งการพร้อมแล้วเตรียมทดสอบระบบศุกร์ 2 พ.ค. นี้ ทั้งระดับหมู่บ้าน อำเภอไปจนถึงจังหวัด ก่อนทดลองพร้อมกันทั่วประเทศต่อไป ขณะที่ นายกฯ ย้ำให้ทุกส่วนที่เกี่ยวข้องต้องรวดเร็วทันเหตุการณ์ข้อความที่ใช้ต้องชัดเจนยึดบทเรียนที่ผ่านมาในการรับมือภัยพิบัติทุกประเภท
วันนี้ (25 เม.ย. 68) เวลา 08.30 น. นายจิรายุ ห่วงทรัพย์ ที่ปรึกษากองบัญชาการป้องกันและบรรเทาสาธารณภัยแห่งชาติ (บก.ปภช.)เปิดเผยว่า ตามที่นางสาวแพทองธาร ชินวัตร นายกรัฐมนตรี ได้สั่งการให้กรมป้องกันและบรรเทาสาธารณภัย กระทรวงมหาดไทย (ปภ.) เร่งพัฒนาระบบ Cell Broadcast หรือ (CB) ซึ่งเป็นระบบที่ใช้วิธีการส่งข้อความแจ้งเตือนภัยไปยังโทรศัพท์เคลื่อนที่ทุกเครื่องผ่านเครือข่ายเซลลูลาร์ของระบบโทรคมนาคมในระยะเวลาสั้น โดยไม่ต้องทราบหมายเลขโทรศัพท์ของผู้รับและไม่ต้องลงทะเบียนล่วงหน้า เพื่อยกระดับการแจ้งเตือนพี่น้องประชาชนเมื่อเกิดภัยพิบัติ อุบัติภัย เช่น แผ่นดินไหว ดินโคลนถล่ม น้ำท่วม หรืออุบัติเหตุใหญ่ ๆ ที่มีความจำเป็นต้องแจ้งเตือนประชาชน ซึ่ง CB นี้เป็นระบบเตือนภัยมาตรฐานสากลที่ทั่วโลกใช้งาน เนื่องจาก ประสิทธิภาพของระบบที่สามารถส่งตรงถึงโทรศัพท์มือถือทุกเครื่องของประชาชนที่อยู่ในพื้นที่เสี่ยงภัย โดยระบบดังกล่าวนี้จะแตกต่างจากการส่งข้อความหรือ SMS เนื่องจากผู้รับแม้จะปิดเสียงโทรศัพท์หรือเปิดโหมดสั่นระบบ CB ก็จะส่งสัญญาณสั่นและเสียงเตือนเข้าไปที่มือถือทุกระบบพร้อมข้อความที่เตือนอย่างชัดเจนในแต่ละพื้นที่ที่มีเหตุ
นายจิรายุกล่าวว่า นายกรัฐมนตรีรับทราบและขอให้ทุกหน่วยงานที่เกี่ยวข้องประสานงานกันอย่างเป็นระบบโดยเฉพาะเรื่องความรวดเร็วในการส่ง รวมทั้งข้อความที่ส่งต้องชัดเจนตรงประเด็นในแต่ละรูปแบบของภัยพิบัติ และพื้นที่ที่มีเหตุเกิดขึ้น
“ยกตัวอย่างเช่นอำเภอ “ก” จำลองว่าจะเกิดเหตุน้ำท่วมฉับพลัน ระบบ CB ก็จะส่งข้อความไปเตือนประชาชนในอำเภอ “ก” หรืออำเภอใกล้เคียงเพื่อเตือนประชาชนที่อยู่ในพื้นที่และเตือนประชาชนนอกพื้นที่ไม่ให้เข้าไปในพื้นที่ที่จะเกิดเหตุเป็นต้น
ทั้งนี้ นายภาสกร บุญญลักษม์ อธิบดีกรมป้องกันและบรรเทาสาธารณภัย ได้รายงานความคืบหน้าว่าขณะนี้ได้พัฒนาระบบดังกล่าวแล้วเสร็จและได้ซักซ้อมแนวปฏิบัติร่วมกับหน่วยงานที่เกี่ยวข้อง ได้แก่ กระทรวงดิจิทัลเพื่อเศรษฐกิจและสังคม กสทช. กรมประชาสัมพันธ์ และผู้ให้บริการค่ายมือถือทั้ง AIS True-Dtac และ NT ซึ่งครอบคลุมผู้ใช้งานโทรศัพท์มือถือทั่วประเทศกว่า 120 ล้านหมายเลขในประเทศไทย ทั้งระบบ IOS และ Android แล้ว
“ระบบแจ้งเตือนผ่าน Cell Broadcast มีความพร้อมใช้งาน แต่ก่อนใช้งานจริง จะมีการจัดทดสอบใน 3 ระดับ เพื่อให้มั่นใจว่าเมื่อเกิดเหตุการณ์จริง จะสามารถแจ้งเตือนได้อย่างมีประสิทธิภาพและมีความแม่นยำ”
นายจิรายุกล่าวต่อไปว่า การทดสอบระบบ Cell Broadcast จะดำเนินการทดสอบ 3 ครั้ง โดยแบ่งเป็น 3 ระดับ ดังนี้
ครั้งที่ 1 ในวันศุกร์ที่ 2 พฤษภาคมนี้เวลา 13.00 น. จะเป็นการทดสอบระดับเล็ก จะส่งแจ้งเตือนเฉพาะพื้นที่ 5 จังหวัดในบริเวณศาลากลางจังหวัดเชียงราย ศาลากลางจังหวัดอุบลราชธานี ศาลากลางจังหวัดสุพรรณบุรี ศาลากลางจังหวัดสงขลา และอาคารศูนย์ราชการเฉลิมพระเกียรติฯอาคาร A และอาคาร B ถนนแจ้งวัฒนะกรุงเทพมหานคร
สำหรับครั้งที่ 2 จะทดลองส่งสัญญาณในวันพุธที่ 7 พฤษภาคมนี้ เวลา 13.00 น. เป็นการแจ้งเตือน ระดับกลางในระดับอำเภอ/เขต 5 พื้นที่ ได้แก่ อ.เมืองลำปาง จ.ลำปาง อ.เมืองนครราชสีมา จ.นครราชสีมา อ.เมืองนครสวรรค์ จ.นครสวรรค์ อ.เมืองสุราษฎร์ธานี จ.สุราษฎร์ธานี และเขตดินแดง กรุงเทพมหานคร ซึ่งการทดสอบส่งสัญญาณในระดับกลางนี้จะทำให้ประชาชนที่อยู่ในพื้นที่ ทุกหมู่บ้าน ทุกชุมชน ทุกตำบล ในอำเภอต่าง ๆ จะได้รับสัญญาณจาก CB ในการทดสอบการเตือน
สำหรับการทดสอบส่งแจ้งเตือนในระดับสูงสุดในครั้งที่ 3 จะดำเนินการในวันอังคารที่ 13 พฤษภาคมนี้เวลา 13.00 น. ซึ่งถือว่าเป็นการทดสอบระดับใหญ่โดย CB จะแจ้งเตือนในรูปแบบเต็มพื้นที่ระดับจังหวัด 5 จังหวัด ได้แก่ จ.เชียงใหม่ จ.อุดรธานี จ.พระนครศรีอยุธยา จ.นครศรีธรรมราช และกรุงเทพมหานคร
“ทั้งนี้การแจ้งเตือนผ่านระบบ Cell Broadcast จะส่งตรงเข้าโทรศัพท์มือถือทุกเครื่องที่อยู่ในพื้นที่ทดสอบ และจะมีเสียงสัญญาณดังขึ้นแม้โทรศัพท์จะปิดเสียง จึงอาจทำให้เกิดความตื่นตระหนกสำหรับผู้ที่ไม่คุ้นเคยกับสัญญาณเตือนดังกล่าว จึงขอแจ้งประชาสัมพันธ์วันและเวลาที่จะมีการทดสอบระบบ เพื่อป้องกันความสับสนและตื่นตระหนกของประชาชนที่อาจเกิดขึ้นจากการทดสอบระบบดังกล่าว ทั้งนี้ รัฐบาลจะร่วมมือกับทุกแพลตฟอร์มและเครือข่ายสื่อสารรวมทั้งหน่วยงานราชการทุกหน่วยงานในการประชาสัมพันธ์เป็นระยะ ๆ ทั้งนี้ เมื่อเสร็จสิ้นการทดลองระบบทั้ง 3 ครั้งแล้ว ปภ.จะดำเนินการทดลองระบบในระดับประเทศทั้ง 77 จังหวัดพร้อมกันต่อไป” นายจิรายุกล่าว

ที่มา : https://www.thaigov.go.th/news/contents/details/95713