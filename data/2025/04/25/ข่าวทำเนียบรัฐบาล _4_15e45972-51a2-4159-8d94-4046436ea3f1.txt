รัฐบาลไทย-ข่าวทำเนียบรัฐบาล-ผู้แทนการค้าไทย ชัย วัชรงค์ เจรจาบริษัทค้าปลีกญี่ปุ่น เดินหน้าขยายตลาดผลไม้ไทยผ่าน Supermarket ญี่ปุ่น กว่า 1,000 สาขา


วันศุกร์ที่ 25 เมษายน 2568
ผู้แทนการค้าไทย ชัย วัชรงค์ เจรจาบริษัทค้าปลีกญี่ปุ่น เดินหน้าขยายตลาดผลไม้ไทยผ่าน Supermarket ญี่ปุ่น กว่า 1,000 สาขา
ผู้แทนการค้าไทย ชัย วัชรงค์ เจรจาบริษัทค้าปลีกญี่ปุ่น เดินหน้าขยายตลาดผลไม้ไทยผ่าน Supermarket ญี่ปุ่น กว่า 1,000 สาขา
วันนี้ (วันที่ 25 เมษายน 2568) เวลา 10.00 น. ณ ห้อง Jasmine 2 ชั้น 3 โรงแรม Centara Grand Hotel Osaka นครโอซากา ประเทศญี่ปุ่น นายชัย วัชรงค์ ผู้แทนการค้าไทย พบหารือกับ นาย Kenji Naganuma ผู้แทนบริษัท Kobe Bussan Co., Ltd. ผู้ประกอบธุรกิจค้าปลีกและจัดจำหน่ายอาหารรายใหญ่ของญี่ปุ่น โดยสรุปสาระสำคัญ ดังนี้
ทั้งสองฝ่ายได้หารือเกี่ยวกับโอกาสในการขยายตลาดผลไม้ไทย ซึ่งบริษัท Kobe Bussan Co., Ltd. มีเครือข่าย Supermarket ชื่อดัง "Gyomu Super" ซึ่งมีสาขากว่า 1,100 แห่งทั่วประเทศญี่ปุ่น เน้นจำหน่ายสินค้าอาหารคุณภาพดีในราคาประหยัด รวมถึงผลิตภัณฑ์นำเข้าจากต่างประเทศ มีฐานลูกค้าทั้งผู้บริโภคทั่วไปและผู้ประกอบการร้านอาหาร
ผู้แทนการค้าไทยได้นำเสนอการส่งออกทุเรียนในฐานะ Product Champion ของไทย พร้อมเปิดเผยว่าไทยมีแผนเพิ่มผลผลิตทุเรียนในอีก 2-3 เท่าภายในไม่กี่ปีข้างหน้า เพื่อรองรับความต้องการในตลาดโลกที่ขยายตัวอย่างต่อเนื่อง ซึ่งทางบริษัทฯ อยู่ระหว่างการนำเข้าทุเรียนหมอนทองแช่แข็งจากไทย โดยการนำเข้าครั้งล่าสุดสามารถขายหมดภายใน 2 สัปดาห์ สะท้อนถึงความต้องการที่สูงจากผู้บริโภคชาวญี่ปุ่น รวมทั้งยืนยันความสนใจในการนำเข้าทุเรียนแช่แข็งต่อเนื่อง โดยต้องการรูปแบบที่พร้อมบริโภค และควบคุมน้ำหนักต่อผลให้เท่ากัน เพื่อความสะดวกในการจัดจำหน่ายทั่วประเทศ ขณะเดียวกันยังสนใจผลไม้ไทยอื่น ๆ เช่น เงาะ และผลไม้เขตร้อนชนิดใหม่ ๆ ที่มีศักยภาพในการทำตลาดญี่ปุ่น
โอกาสนี้ ทั้งสองฝ่ายตกลงที่จะประสานงานอย่างต่อเนื่องเพื่อเชื่อมโยงผู้ผลิตและผู้ส่งออกไทย โดยผู้แทนการค้าไทยยินดีที่จะประสานงานกับผู้ผลิตทุเรียนที่ได้มาตรฐาน และมีความน่าเชื่อถือของไทย รวมถึงจะเชื่อมโยงกับสมาคมผลไม้ไทย เพื่อให้เกิดการจับคู่ธุรกิจที่มีประสิทธิภาพ ตลอดจนหารือถึงแนวทางการนำสินค้าไทยเข้าร่วมงานแสดงสินค้าในญี่ปุ่น เช่น งาน Supermarket Trade Show และ งาน Foodex Japan เพื่อสร้างโอกาสให้ผลไม้ไทยได้เข้าถึงผู้บริโภคญี่ปุ่นมากขึ้น

ที่มา : https://www.thaigov.go.th/news/contents/details/95755