รัฐบาลไทย-ข่าวทำเนียบรัฐบาล-ผู้ช่วยฯ “จักรพล” ประชุมเตรียมลงพื้นที่สำรวจเส้นทางท่องเที่ยวเมืองหลักเชื่อมโยงเมืองน่าเที่ยว ต่อยอดสินค้าชุมชน-นโยบายรัฐ


วันศุกร์ที่ 25 เมษายน 2568
ผู้ช่วยฯ “จักรพล” ประชุมเตรียมลงพื้นที่สำรวจเส้นทางท่องเที่ยวเมืองหลักเชื่อมโยงเมืองน่าเที่ยว ต่อยอดสินค้าชุมชน-นโยบายรัฐ
ผู้ช่วยฯ “จักรพล” ประชุมเตรียมลงพื้นที่สำรวจเส้นทางท่องเที่ยวเมืองหลักเชื่อมโยงเมืองน่าเที่ยว ต่อยอดสินค้าชุมชน-นโยบายรัฐ
วันที่ 24 เมษายน 2568 เวลา 14.30 น. ณ ห้องประชุม 1 ชั้น 2 กระทรวงการท่องเที่ยวและกีฬา นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ เป็นประธานการประชุมหารือแนวทางการลงพื้นที่ของรัฐมนตรีว่าการกระทรวงการท่องเที่ยวและกีฬา ตามเส้นทางการท่องเที่ยวเมืองหลักเชื่อมโยงเมืองน่าเที่ยว โดยมีอธิบดีกรมการท่องเที่ยว ผู้ช่วยปลัดกระทรวงการท่องเที่ยวและกีฬา และผู้แทนหน่วยงานที่เกี่ยวข้องเข้าร่วม ทั้งรูปแบบ Onsite และผ่านระบบ Zoom Meeting
การประชุมดังกล่าวมีเป้าหมายเพื่อกำหนดแนวทางการลงพื้นที่สำรวจสถานที่ท่องเที่ยวสำคัญในภูมิภาคต่าง ๆ ที่มีศักยภาพในการเป็นแหล่งท่องเที่ยว “Highlight” ของแต่ละจังหวัด พร้อมทั้งมุ่งเน้นการพัฒนาต่อยอดผลิตภัณฑ์และชุมชนท่องเที่ยวให้มีมูลค่าสูงขึ้น สะท้อนอัตลักษณ์และเสน่ห์ท้องถิ่นสู่การตลาด ตามนโยบายของคณะรัฐมนตรีที่ให้รัฐมนตรีลงพื้นที่เพื่อนำนโยบายสู่การปฏิบัติจริง พร้อมรับฟังความคิดเห็นของประชาชนในพื้นที่
ทั้งนี้ ที่ประชุมได้พิจารณาเส้นทางการลงพื้นที่ในเบื้องต้นครอบคลุม 3 ภูมิภาค ได้แก่
ภาคเหนือ – เชียงใหม่ เชียงราย สุโขทัย พิษณุโลก
ภาคตะวันออกเฉียงเหนือ – อุดรธานี หนองคาย ขอนแก่น กาฬสินธุ์ เลย
ภาคตะวันออก – ชลบุรี ฉะเชิงเทรา นครนายก ปราจีนบุรี สระแก้ว
นายจักรพล ตั้งสุทธิธรรม กล่าวว่า “การลงพื้นที่ครั้งนี้มีเป้าหมายสำคัญในการเชื่อมโยงเส้นทางการท่องเที่ยวหลักกับเมืองน่าเที่ยว เพื่อผลักดันให้เกิดการพัฒนาอย่างยั่งยืน ทั้งในมิติของเศรษฐกิจ การท่องเที่ยว และการมีส่วนร่วมของชุมชน พร้อมขับเคลื่อนนโยบายรัฐบาลสู่การปฏิบัติอย่างเป็นรูปธรรมและเกิดผลในพื้นที่จริง”
การเตรียมการครั้งนี้นับเป็นอีกก้าวสำคัญของกระทรวงการท่องเที่ยวและกีฬา ในการส่งเสริมการท่องเที่ยวเชิงพื้นที่ให้ตอบโจทย์นักท่องเที่ยวยุคใหม่ พร้อมส่งเสริมอัตลักษณ์และคุณค่าของแหล่งท่องเที่ยวไทย

ที่มา : https://www.thaigov.go.th/news/contents/details/95747