รัฐบาลไทย-ข่าวทำเนียบรัฐบาล-พม. จับมือเครือข่ายภาคเอกชน หนุนจ้างงานผู้สูงอายุ พร้อมเปิดระบบจับคู่งานกับผู้ประกอบการ ช่วยแก้ปัญหาแรงงานขาดแคลน


วันศุกร์ที่ 25 เมษายน 2568
พม. จับมือเครือข่ายภาคเอกชน หนุนจ้างงานผู้สูงอายุ พร้อมเปิดระบบจับคู่งานกับผู้ประกอบการ ช่วยแก้ปัญหาแรงงานขาดแคลน
พม. จับมือเครือข่ายภาคเอกชน หนุนจ้างงานผู้สูงอายุ พร้อมเปิดระบบจับคู่งานกับผู้ประกอบการ ช่วยแก้ปัญหาแรงงานขาดแคลน
วันที่ 25 เมษายน 2568 นายธเนศพล ธนบุณยวัฒน์ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ เป็นประธานในพิธีเปิดงาน Senior Job Connect : งานดี ชีวิตดี ไม่มีเกษียณ  พร้อมมอบโล่ประกาศเกียรติคุณ "รางวัลองค์กรที่ส่งเสริมการจ้างงานและการมีรายได้สำหรับผู้สูงอายุ ประจำปี 2568" จำนวน 70 รางวัล และเปิดตัวระบบจับคู่งานผู้สูงอายุ "Young happy plus : Happy Job" อีกทั้ง มีการประกาศเจตนารมณ์ในการจ้างงานผู้สูงอายุ และลงนามหนังสือแสดงเจตจำนง ระหว่าง กรมกิจการผู้สูงอายุ (ผส.) กระทรวงการพัฒนาสังคมและความมั่นคงของมนุษย์ (พม.) กับบริษัท ลอนดรี้บาร์ไทย จำกัด โดยมี นายธนสุนทร สว่างสาลี อธิบดีกรมกิจการผู้สูงอายุ กล่าวรายงาน พร้อมด้วย ผู้บริหารกระทรวง พม. และผู้แทนหน่วยงานที่เกี่ยวข้อง เข้าร่วม ณ ศูนย์นิทรรศการและการประชุมไบเทค (BITEC) เขตบางนา กรุงเทพฯ
นายธเนศพล กล่าวว่า ปัจจุบันประเทศไทยกำลังเผชิญกับภาวะวิกฤติโครงสร้างประชากร ที่จำนวนผู้สูงอายุเพิ่มขึ้นอย่างต่อเนื่องและรวดเร็ว ในขณะที่อัตราการเกิดของเด็ก และวัยแรงงานลดลง ซึ่งปัจจุบันประเทศไทยเป็นสังคมผู้สูงอายุอย่างสมบูรณ์ โดยมีจำนวนผู้สูงอายุร้อยละ 20.69 ของประชากรทั้งหมด ส่งผลให้มีสัดส่วนการพึ่งพิงในวัยสูงอายุเพิ่มขึ้น นับเป็นประเด็นปัญหาท้าทายที่ประเทศไทยจะต้องมีการเตรียมความพร้อมในการรองรับและแก้ไขปัญหาที่เกิดขึ้น โดยบูรณาการการทำงานร่วมกับทุกภาคส่วน เพื่อดึงศักยภาพของผู้สูงอายุเป็นกำลังในการพัฒนาเศรษฐกิจและสังคมที่เข้มแข็ง
นายธเนศพล กล่าวว่า งาน Senior Job Connect : งานดี ชีวิตดี ไม่มีเกษียณ ในวันนี้ เป็นการรณรงค์ให้สังคมตระหนักถึงคุณค่าของผู้สูงอายุที่ยังคงมีศักยภาพในการทำงานและสามารถสร้างประโยชน์ต่อสังคมได้อย่างต่อเนื่อง ซึ่งสอดคล้องกับนโยบายรัฐบาลด้านแรงงานที่มุ่งเน้นการยกย่องและส่งเสริมคุณภาพชีวิตของแรงงานทุกกลุ่ม รวมถึงแรงงานผู้สูงอายุ ซึ่งเป็นกลุ่มที่มีความรู้และประสบการณ์อันทรงคุณค่า และการขับเคลื่อนนโยบาย 5x5 ฝ่าวิกฤตประชากร ของกระทรวง พม. โดย นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ ที่มุ่งเน้นการเตรียมความพร้อมรับมือกับข้อท้าทาย "วิกฤตโครงสร้างประชากรและสังคมสูงวัย" โดยเฉพาะการสร้างพลังผู้สูงอายุทุกมิติ เป็น “ผู้เชี่ยวชาญชีวิต ผู้มากประสบการณ์ที่มีค่า ไม่ใช่ผู้รอรับการสงเคราะห์” เพื่อเป็นส่วนสำคัญของทางออกในการแก้ปัญหาวิกฤตประชากรของประเทศไทย ด้วยการใช้ศักยภาพของผู้สูงอายุมาร่วมพัฒนาเศรษฐกิจและสังคมที่เข้มแข็ง โดยเฉพาะการดำเนินมาตรการในการขยายโอกาสทางเศรษฐกิจให้ผู้สูงอายุ, การให้ความรู้ในการบริหารจัดการการเงินเพื่อการประกอบอาชีพ, การส่งเสริมการจ้างงานผู้สูงอายุ, การพัฒนาทักษะที่จำเป็นในการทำงาน, การส่งเสริมความรอบรู้ด้านดิจิทัลเทคโนโลยี และการลดข้อจำกัดที่เป็นอุปสรรคต่อการทำงานของผู้สูงอายุ ผ่านการส่งเสริมความร่วมมือระหว่างภาคีเครือข่ายในการจ้างงานผู้สูงอายุ
สำหรับงาน Senior Job Connect : งานดี ชีวิตดี ไม่มีเกษียณ จัดขึ้นภายในงาน Ageing Thailand 2025 เป็นความร่วมมือระหว่าง กระทรวง พม. โดยกรมกิจการผู้สูงอายุ (ผส.) , บริษัท เอสเคเอส มาร์เก็ตจำกัด ผู้จัดงาน Ageing Thailand 2025 , บริษัท ยังแฮปปี้ จำกัด , บริษัท ลอนดรี้บาร์ไทย จำกัด ที่รับสมัครผู้สูงอายุทำงานที่ร้านสะดวกซัก ลอนดรี้บาร์ทุกสาขาทั่วประเทศ และภาคีเครือข่ายทุกภาคส่วน โดยมีเป้าหมายในการเสริมสร้างความเข้มแข็งของระบบการจ้างงานผู้สูงอายุ เพื่อพัฒนาคุณภาพชีวิตที่ดีให้กับผู้สูงอายุ อีกทั้งมีการเปิดตัวระบบจับคู่งานผู้สูงอายุ "Young happy plus : Happy Job" ร่วมกับบริษัท ยังแฮปปี้ จำกัด เพื่อดึงผู้สูงอายุกลับเข้าสู่ระบบงานประจำ ด้วยการเพิ่มโอกาสในตลาดแรงงานสำหรับผู้สูงอายุที่ต้องการทำงานพาร์ตไทม์หรือโปรเจกต์สั้นๆ โดยระบบดังกล่าวจะเชื่อมโยงข้อมูลความต้องการทำงานของผู้สูงอายุกับความต้องการจ้างงานของผู้ประกอบการ จากนั้นระบบจะจับคู่ (Matching) ที่เหมาะสมกับศักยภาพและความต้องการของทั้งสองฝ่าย โดยผู้สูงอายุสามารถสมัครได้ฟรี โดยไม่เสียค่าใช้จ่าย
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #ผู้สูงอายุ #การจ้างงานผู้สูงอายุ

ที่มา : https://www.thaigov.go.th/news/contents/details/95753