รัฐบาลไทย-ข่าวทำเนียบรัฐบาล-“สรวงศ์” เดินหน้าประชุมเตรียมซีเกมส์ ครั้งที่ 33 เน้นถ่ายทอดสดเข้าถึงประชาชน – จัดเต็มที่พักนักกีฬา พร้อมใช้ มทส. รองรับอาเซียนพาราเกมส์


วันศุกร์ที่ 25 เมษายน 2568
“สรวงศ์” เดินหน้าประชุมเตรียมซีเกมส์ ครั้งที่ 33 เน้นถ่ายทอดสดเข้าถึงประชาชน – จัดเต็มที่พักนักกีฬา พร้อมใช้ มทส. รองรับอาเซียนพาราเกมส์
“สรวงศ์” เดินหน้าประชุมเตรียมซีเกมส์ ครั้งที่ 33 เน้นถ่ายทอดสดเข้าถึงประชาชน – จัดเต็มที่พักนักกีฬา พร้อมใช้ มทส. รองรับอาเซียนพาราเกมส์
วันที่ 25 เมษายน 2568 เวลา 09.00 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานการประชุมคณะกรรมการจัดการแข่งขันกีฬาซีเกมส์ ครั้งที่ 33 พ.ศ. 2568 และกีฬาอาเซียนพาราเกมส์ ครั้งที่ 13 พ.ศ. 2568 (ค.ศ. 2025) ครั้งที่ 3/2568 ณ ห้องประชุม 1 ชั้น 2 กระทรวงการท่องเที่ยวและกีฬา โดยมีนายจักรพรรดิ์ คล่องพยาบาล ที่ปรึกษารัฐมนตรีฯ, นายกฤษฎา ตันเทอดทิตย์ เลขานุการรัฐมนตรีฯ, นางสาวนัทรียา ทวีวงศ์ ปลัดกระทรวงการท่องเที่ยวและกีฬา, ดร.ก้องศักด ยอดมณี ผู้ว่าการการกีฬาแห่งประเทศไทย (กกท.), คณะกรรมการจัดการแข่งขันฯ และผู้บริหาร กกท. เข้าร่วมประชุม
รัฐมนตรีว่าการกระทรวงการท่องเที่ยวและกีฬา เปิดเผยภายหลังการประชุมว่า ที่ประชุมได้ติดตามความก้าวหน้าของการดำเนินงานจากคณะกรรมการฝ่ายต่าง ๆ ได้แก่ คณะกรรมการสำนักงานเลขานุการและประสานงานระหว่างประเทศ, คณะกรรมการบริหารจัดการแข่งขัน, คณะกรรมการฝ่ายสนับสนุนและบริการ และคณะกรรมการฝ่ายเทคนิคกีฬา
ในส่วนของงบประมาณการจัดการแข่งขัน ยังคงวงเงินรวมอยู่ที่ 2,055 ล้านบาท โดยเร่งดำเนินการเรื่องที่พักและอาหารของนักกีฬา ซึ่งจำเป็นต้องจองล่วงหน้า เนื่องจากช่วงเวลาดังกล่าวอยู่ในฤดูกาลท่องเที่ยว เพื่อให้การเตรียมงานเป็นไปอย่างราบรื่น
ด้านการถ่ายทอดสดการแข่งขัน นายสรวงศ์ ระบุว่า มนตรีซีเกมส์ ซึ่งเป็นเจ้าของลิขสิทธิ์ ได้มอบหมายให้การกีฬาแห่งประเทศไทย (กกท.) เป็นผู้บริหารจัดการ โดยเตรียมร่วมมือกับโทรทัศน์รวมการเฉพาะกิจแห่งประเทศไทย และสถานี NBT ในการถ่ายทอดสด 20-25 ชนิดกีฬา ซึ่งเป็นกีฬายอดนิยมของไทยและภูมิภาคอาเซียน พร้อมเปิดกว้างให้ภาคเอกชนเข้าร่วมถ่ายทอดสด เพื่อช่วยลดต้นทุน และให้ประชาชนสามารถเข้าถึงการแข่งขันได้มากที่สุด
สำหรับความคืบหน้าการจัดกีฬาอาเซียนพาราเกมส์ ครั้งที่ 13 พ.ศ. 2568 (ค.ศ. 2025) ที่ประชุมมีมติใช้มหาวิทยาลัยเทคโนโลยีสุรนารี (มทส.) จังหวัดนครราชสีมา เป็นสถานที่พักนักกีฬาและจัดกิจกรรมหลักทั้งหมด โดยได้รับความร่วมมือจาก มทส. อย่างเต็มที่ ทั้งด้านที่พัก ศูนย์อาหาร และพื้นที่จัดกิจกรรมเสริมสร้างความสัมพันธ์ของนักกีฬาและเจ้าหน้าที่
ทั้งนี้ ประเทศไทยจะเป็นเจ้าภาพจัดการแข่งขันกีฬาซีเกมส์ ครั้งที่ 33 ระหว่างวันที่ 9–20 ธันวาคม 2568 ณ กรุงเทพมหานคร จังหวัดชลบุรี และจังหวัดสงขลา ขณะที่กีฬาอาเซียนพาราเกมส์ ครั้งที่ 13 จะจัดขึ้นระหว่างวันที่ 20–26 มกราคม 2569 ที่จังหวัดนครราชสีมา
นายสรวงศ์ ยืนยันว่า กระทรวงการท่องเที่ยวและกีฬาจะทำหน้าที่ขับเคลื่อนการจัดการแข่งขันทั้งสองรายการให้สมศักดิ์ศรีเจ้าภาพ พร้อมส่งเสริมภาพลักษณ์ประเทศไทยสู่สายตานานาชาติผ่านกีฬาอย่างเต็มที่

ที่มา : https://www.thaigov.go.th/news/contents/details/95749