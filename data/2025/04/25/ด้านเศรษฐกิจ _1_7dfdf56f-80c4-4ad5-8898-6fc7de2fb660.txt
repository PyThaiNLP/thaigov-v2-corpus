รัฐบาลไทย-ข่าวทำเนียบรัฐบาล-“รมว.นฤมล” เปิดโครงการพัฒนาหมอดินอาสา ได้เรียนรู้เทคโนโลยี ช่วยพัฒนาที่ดินให้เหมาะกับสภาพพื้นที่ เพื่อสร้างความมั่นคงและยั่งยืนให้ภาคการเกษตร


วันศุกร์ที่ 25 เมษายน 2568
“รมว.นฤมล” เปิดโครงการพัฒนาหมอดินอาสา ได้เรียนรู้เทคโนโลยี ช่วยพัฒนาที่ดินให้เหมาะกับสภาพพื้นที่ เพื่อสร้างความมั่นคงและยั่งยืนให้ภาคการเกษตร
“รมว.นฤมล” เปิดโครงการพัฒนาหมอดินอาสา ได้เรียนรู้เทคโนโลยี ช่วยพัฒนาที่ดินให้เหมาะกับสภาพพื้นที่ เพื่อสร้างความมั่นคงและยั่งยืนให้ภาคการเกษตร
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ เป็นประธานเปิดโครงการอบรมหมอดินอาสา กรมพัฒนาที่ดิน ปีงบประมาณ พ.ศ. 2568 ของสถานีพัฒนาที่ดินนครศรีธรรมราช ต.นาสาร อ.พระพรหม จ.นครศรีธรรมราช หลักสูตรที่ 3 การพัฒนาศักยภาพของหมอดินอาสาด้านการพัฒนาที่ดินตามบริบทท้องถิ่น (เพิ่มเติม) โดยมี นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ และผู้บริหารในสังกัดกระทรวงเกษตรและสหกรณ์ เข้าร่วม ณ ห้องประชุมวิธานสันติ มหาวิทยาลัยเทคโนโลยีราชมงคลศรีวิชัย วิทยาเขตนครศรีธรรมราช พื้นที่ไสใหญ่ ตำบลถ้ำใหญ่ อำเภอทุ่งสง จังหวัดนครศรีธรรมราช
สำหรับการอบรมหมอดินอาสามีเป้าหมายเพื่อพัฒนาศักยภาพหมอดินอาสา เนื่องจากหมอดินอาสาต้องมีการเรียนรู้อยู่ตลอดเวลา เพื่อนำความรู้ที่ได้รับไปพัฒนาตนเองและชุมชน การอบรมหมอดินอาสาจึงเน้นในรูปแบบบูรณาการ โดยมีวัตถุประสงค์เพื่อให้หมอดินอาสาได้เรียนรู้เทคโนโลยีในการพัฒนาที่ดินที่เหมาะสมกับสภาพพื้นที่ มีส่วนร่วมในการแสดงความคิดเห็น แลกเปลี่ยนความรู้การแก้ปัญหาด้านดินจากประสบการณ์ในการทำการเกษตรของตนเอง รวมถึงการสร้างเครือข่ายสาขาอาชีพต่าง ๆ หมอดินอาสา และจัดทำต้นแบบหมอดินอาสาในการแก้ไขปัญหาดินต่าง ๆ ทั้งนี้ หมอดินอาสาของกรมพัฒนาที่ดิน แบ่งออกเป็น 4 ระดับตามรูปแบบการปกครองของประเทศ ได้แก่ หมอดินอาสาประจำหมู่บ้าน หมอดินอาสาประจำตำบล หมอดินอาสาประจำอำเภอ และหมอดินอาสาประจำจังหวัด ปัจจุบันมีจำนวนหมอดินอาสาทุกระดับปฏิบัติงานอยู่เกือบทั่วประเทศจำนวน 77,826 คน
ศ.ดร.นฤมล กล่าวว่า ตามที่ได้มอบหมายท่านอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ กำกับดูแลกรมพัฒนาที่ดินซึ่งได้ขับเคลื่อนการดำเนินงานอย่างจริงจัง พร้อมขับเคลื่อนโครงการต่าง ๆ มาอย่างต่อเนื่อง โดยเฉพาะการให้ความสำคัญกับพี่น้องหมอดินอาสา ซึ่งเป็นที่รู้จักในเวทีระดับโลก การจัดฝึกอบรมในวันนี้ จะเป็นเวที่ที่จะรับฟังข้อเสนอ คำแนะนำจากหมอดินอาสา เพื่อให้กระทรวงเกษตรและสหกรณ์นำไปปรับปรุงและผลักดันแนวการทำงานให้ตรงตามความต้องการของเกษตรกรได้
“กระทรวงเกษตรฯ พร้อมปฏิบัติงานเพื่อถวายแด่ในหลวง ผ่านโครงการหลวงและโครงการพระราชดำริต่าง ๆ พร้อมทั้งดูแลเกษตรกรของพระราชา ให้ได้รับความเป็นธรรมในการประกอบอาชีพเกษตรกรรม จึงมุ่งมั่นที่จะสร้างความเข้มแข็งให้กับพี่น้องเกษตรกร ผ่านการพัฒนาปัจจัยพื้นฐาน ทั้งในเรื่องดิน น้ำ และเมล็ดพันธุ์ เพื่อให้เกิดความมั่นคงและยั่งยืนต่อภาคการเกษตร” ศ.ดร.นฤมล กล่าว
ด้าน นายอัครา กล่าวเพิ่มเติมว่า หมอดินอาสาถือเป็นกำลังสำคัญในการขับเคลื่อนการพัฒนาภาคการเกษตร ให้สามารถดำเนินการได้อย่างต่อเนื่องและมีประสิทธิภาพ การจัดอบรมในวันนี้ จะทำให้หมอดินอาสาได้รับความรู้และเทคโนโลยี เพื่อลดต้นทุน เพิ่มผลผลิต และสามารถนำองค์ความรู้ต่าง ๆ กลับไปพัฒนาตนเองและถ่ายทอดสู่เกษตรกรหรือคนในชุมชน นอกจากนี้ ยังสามารถทำงานเชื่อมโยงกัน สื่อสาร แลกเปลี่ยนข้อมูลซึ่งกันและกัน อีกทั้งยังเป็นการสร้างเครือข่ายในการปฏิบัติงาน แลกเปลี่ยนความรู้ เกิดการพัฒนาภาคการเกษตรอย่างต่อเนื่อง มีประสิทธิภาพ และเกิดความสำเร็จในการปฏิบัติงานได้ต่อไป

ที่มา : https://www.thaigov.go.th/news/contents/details/95732