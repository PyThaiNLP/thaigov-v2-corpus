รัฐบาลไทย-ข่าวทำเนียบรัฐบาล-ผช.รมว. เป็นประธานการประชุมคณะทำงานส่งเสริมธุรกิจที่พักเพื่อการท่องเที่ยว ครั้งที่ 1/2568 ขับเคลื่อนแนวทางแก้ไขกฎหมายและบูรณาการการทำงานระหว่างหน่วยงาน


วันพฤหัสบดีที่ 24 เมษายน 2568
ผช.รมว. เป็นประธานการประชุมคณะทำงานส่งเสริมธุรกิจที่พักเพื่อการท่องเที่ยว ครั้งที่ 1/2568 ขับเคลื่อนแนวทางแก้ไขกฎหมายและบูรณาการการทำงานระหว่างหน่วยงาน
ผช.รมว. เป็นประธานการประชุมคณะทำงานส่งเสริมธุรกิจที่พักเพื่อการท่องเที่ยว ครั้งที่ 1/2568 ขับเคลื่อนแนวทางแก้ไขกฎหมายและบูรณาการการทำงานระหว่างหน่วยงาน
วันที่ 24 เมษายน 2568 เวลา 13.30 น. นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ เป็นประธานการประชุมคณะทำงานส่งเสริมธุรกิจที่พักเพื่อการท่องเที่ยว ครั้งที่ 1/2568 ณ ห้องประชุม 2 ชั้น 3 กระทรวงการท่องเที่ยวและกีฬา โดยมีนายจาตุรนต์ ภักดีวานิช อธิบดีกรมการท่องเที่ยว พร้อมด้วยคณะกรรมการผู้ทรงคุณวุฒิจากหน่วยงานที่เกี่ยวข้อง เข้าร่วมประชุมอย่างพร้อมเพรียง
การประชุมในครั้งนี้จัดขึ้นเพื่อหารือแนวทางการส่งเสริมและพัฒนาธุรกิจที่พักเพื่อการท่องเที่ยวในประเทศไทย โดยได้พิจารณาประเด็นสำคัญ ได้แก่ การออกใบอนุญาตประกอบธุรกิจโรงแรม การตั้งคณะทำงานร่วมระหว่างกระทรวงการท่องเที่ยวและกีฬา และกระทรวงมหาดไทย โดยกรมการปกครอง เพื่อบูรณาการแนวทางปฏิบัติร่วมกันอย่างมีประสิทธิภาพ และการดำเนินการแก้ไขพระราชบัญญัติโรงแรม พ.ศ. 2547 รวมถึงกฎหมายอื่นที่เกี่ยวข้อง ให้สอดคล้องกับสภาพการณ์ของอุตสาหกรรมท่องเที่ยวในปัจจุบัน
นายจักรพล กล่าวถึงความสำคัญของการประชุมว่า “การบูรณาการการทำงานร่วมกันระหว่างหน่วยงานภาครัฐเป็นหัวใจสำคัญของการส่งเสริมธุรกิจที่พักในยุคปัจจุบัน ซึ่งต้องคำนึงถึงทั้งด้านกฎหมาย มาตรฐาน และความยั่งยืน เพื่อสร้างความมั่นใจให้กับนักท่องเที่ยว และสนับสนุนผู้ประกอบการให้สามารถดำเนินธุรกิจได้อย่างถูกต้องและยั่งยืน”
การประชุมครั้งนี้ถือเป็นจุดเริ่มต้นที่สำคัญในการกำหนดแนวทางเชิงนโยบายและกลไกการขับเคลื่อนธุรกิจที่พักเพื่อการท่องเที่ยวของประเทศอย่างเป็นระบบและมีประสิทธิภาพในระยะยาว

ที่มา : https://www.thaigov.go.th/news/contents/details/95711