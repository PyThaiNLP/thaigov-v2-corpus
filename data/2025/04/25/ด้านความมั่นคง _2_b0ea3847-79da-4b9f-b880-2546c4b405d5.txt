รัฐบาลไทย-ข่าวทำเนียบรัฐบาล-มหาดไทยปรับปรุงกฎหมายรองรับการใช้ ตม.6 ออนไลน์ ตั้งแต่ 1 พ.ค. 68 อำนวยความสะดวกส่งเสริมการท่องเที่ยวภาคเศรษฐกิจสำคัญของประเทศ


วันศุกร์ที่ 25 เมษายน 2568
25/04/2568
พิมพ์
มหาดไทยปรับปรุงกฎหมายรองรับการใช้ ตม.6 ออนไลน์ ตั้งแต่ 1 พ.ค. 68 อำนวยความสะดวกส่งเสริมการท่องเที่ยวภาคเศรษฐกิจสำคัญของประเทศ
มหาดไทยปรับปรุงกฎหมายรองรับการใช้ ตม.6 ออนไลน์ ตั้งแต่ 1 พ.ค. 68 อำนวยความสะดวกส่งเสริมการท่องเที่ยวภาคเศรษฐกิจสำคัญของประเทศ
น.ส.ไตรศุลี ไตรสรณกุล เลขานุการ รมว.มหาดไทย และ โฆษกกระทรวงมหาดไทย กล่าวว่า กระทรวงมหาดไทยได้ดำเนินการปรับปรุงกฎระเบียบเพื่อสนับสนุนและให้สอดคล้องกับที่สำนักงานตรวจคนเข้าเมืองได้ดำเนินการจัดทำระบบแบบรายการของคนต่างด้าวซึ่งเดินทางเข้ามาในหรือออกไปนอกราชอาณาจักร (ตม.6) ในรูปแบบดิจิทัล (Thailand Digital Arrival Card : TDAC) หรือระบบ ตม.6 ออนไลน์ ซึ่งจะเริ่มใช้ตั้งแต่ 1 พ.ค. 2568 เป็นต้นไป
โดย ระบบ ตม.6 ออนไลน์ จะให้ชาวต่างชาติลงทะเบียนข้อมูลล่วงหน้าผ่านระบบอิเล็กทรอนิกส์ก่อนเดินทางเข้ามาในประเทศไทย (Pre-Arrival Digital Registration) เพื่อเป็นการอำนวยความสะดวกและเพิ่มประสิทธิภาพการคัดกรองข้อมูลของบุคคลที่เดินทางเข้ามาในราชอาณาจักร ในทุกช่องทางอนุญาตของด่านตรวจคนเข้าเมือง ทั้งด่านทางบกและทางอากาศ
น.ส.ไตรศุลี กล่าวว่า สำหรับการปรับปรุงข้อกฎหมายเพื่อสนับสนุนการใช้ระบบ ตม.6 ออนไลน์นั้น กระทรวงมหาดไทยจะออกประกาศเพื่อยกเลิก "ประกาศกระทรวงมหาดไทย เรื่อง การอนุญาตให้คนต่างด้าวบางจําพวกเข้ามาอยู่ในราชอาณาจักรเป็นกรณีพิเศษ โดยได้รับยกเว้นการยื่นรายการตามแบบรายการของคนต่างด้าวซึ่งเดินทางเข้ามาในหรือออกไปนอกราชอาณาจักร (ตม.6) ลงวันที่ 27 มิถุนายน พ.ศ. 2565" เนื่องจากประกาศฉบับนี้ได้กำหนดการให้ชาวต่างชาติที่เดินทางเข้า-ออก ประเทศไทยทางอากาศได้รับการยกเว้นการยื่นรายการตามแบบรายการของคนต่างด้าวตั้งแต่วันที่ 2 ก.ค. 2565 เป็นต้นมา
ทั้งนี้ ภายหลังยกเลิกประกาศกระทรวงมหาดไทยฯ ณ วันที่ 27 มิ.ย. 2565 แล้ว จะทำให้ชาวต่างชาติที่เดินทางเข้า-ออกประเทศไทยทุกช่องทาง ทั้งบก และอากาศ จะลงทะเบียนข้อมูลล่วงหน้าในระบบ ตม.6 ออนไลน์ ซึ่งระบบนี้จะอำนวยความสะดวกให้ผู้เดินทาง ลดขั้นตอนการตรวจสอบข้อมูล สนับสนุนการท่องเที่ยวซึ่งเป็นภาคเศรษฐกิจที่สำคัญของประเทศ
"ล่าสุดนายอนุทิน ชาญวีรกูล รองนายกรัฐมนตรีและ รมว.มหาดไทย ได้ลงนามในการยกเลิกประกาศฯ แล้ว หลังจากนี้จะนำเรียนนายกรัฐมนตรีเพื่อลงนามในฐานะรัฐมนตรีผู้ร่วมรักษาการตาม พ.ร.บ.คนเข้าเมือง จากนั้นจะนำส่งให้สำนักเลขาธิการคณะรัฐมนตรี (สลค.) ประกาศในราชกิจจานุเบกษาและมีผลบังคับต่อไป" น.ส.ไตรศุลี กล่าว

ที่มา : https://www.thaigov.go.th/news/contents/details/95720