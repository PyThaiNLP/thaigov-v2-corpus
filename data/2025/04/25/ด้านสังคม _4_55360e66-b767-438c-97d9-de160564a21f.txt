รัฐบาลไทย-ข่าวทำเนียบรัฐบาล-“สมศักดิ์” ดูงานประเทศชั้นนำของโลก ในงาน Expo 2025 Osaka เข้าเยี่ยมชมอาคารนิทรรศการจีน โชว์สุดล้ำ “ยานสำรวจดวงจันทร์-ดินดวงจันทร์-อารยธรรมโบราณ“ 


วันศุกร์ที่ 25 เมษายน 2568
“สมศักดิ์” ดูงานประเทศชั้นนำของโลก ในงาน Expo 2025 Osaka เข้าเยี่ยมชมอาคารนิทรรศการจีน โชว์สุดล้ำ “ยานสำรวจดวงจันทร์-ดินดวงจันทร์-อารยธรรมโบราณ“
พร้อมชมนิทรรศการอเมริกา ร่วมห้องจำลองปล่อยยานอวกาศเสมือนจริง
วันที่ 25 เมษายน 2568 นายสมศักดิ์ เทพสุทิน รัฐมนตรีว่าการกระทรวงสาธารณสุข พร้อมด้วย นายชัย วัชรงค์ ผู้แทนการค้าไทย นายแพทย์โอภาส การย์กวินพงศ์ ปลัดกระทรวงสาธารณสุข น.ส.ณัฐธิดา เทพสุทิน นายวินิจ เลิศรัตนชัย นพ.ภานุวัฒน์ ปานเกตุ อธิบดีกรมสนับสนุนบริการสุขภาพ นพ.สมฤกษ์ จึงสมาน อธิบดีกรมการแพทย์แผนไทยและการแพทย์ทางเลือก นพ.สุรโชค ต่างวิวัฒน์ เลขาธิการคณะกรรมการอาหารและยา และผู้บริหารกระทรวงสาธารณสุข ได้เข้าเยี่ยมชม อาคารนิทรรศการสาธารณรัฐประชาชนจีน ในงาน Expo 2025 Osaka Kansai นครโอซากา ประเทศญี่ปุ่น
โดยภายในอาคารนิทรรศการสาธารณรัฐประชาชนจีน ได้มีแบบจำลองสิ่งของจากอารยธรรมโบราณที่ขุดพบให้ได้ศึกษาข้อมูลผ่านเทคโนโลยี 3D และมีเจ้าหน้าที่คอยให้ข้อมูลอย่างถูกต้อง จากนั้น ได้มีวีดีโอแนะนำสาธารณรัฐประชาชนจีน ผ่านจอขนาดใหญ่ มีประวัติผู้นำคนสำคัญ รวมถึงยังได้มีการโชว์เทคโนโลยียานสำรวจดวงจันทร์ พร้อมนำตัวอย่างดินจากดวงจันทร์มาจัดแสดงด้วย นอกจากนี้ ยังได้มีการให้นายสมศักดิ์ ร่วมทดลองใช้เทคโนโลยีในด้านต่างๆ เช่น แว่นวีอาร์ เข้าสู่โลกเสมือนด้วย
จากนั้น นายสมศักดิ์ พร้อมคณะ ได้เข้าเยี่ยมชมอาคารนิทรรศการสหรัฐอเมริกา ที่ได้นำเสนอด้วยเทคโนโลยีขั้นสูง โดยได้เปิดวีดีโอแนะนำสหรัฐอเมริกา ด้วยจอยาวล้อมรอบห้อง ก่อนได้นำเทคโนโลยีต่างๆมาโชว์ ทั้ง หุ่นยนต์ ยานอวกาศ และไฮไลท์สำคัญคือ ห้องจำลองปล่อยยานอวกาศ ซึ่งทางเจ้าหน้าที่สหรัฐอเมริกา ได้เชิญนายสมศักดิ์ ร่วมทดลองปล่อยยานอวกาศเสมือนจริง ซึ่งทำให้เหมือนผู้ชมอยู่ในยานอวกาศด้วย
นอกจากนี้ นายสมศักดิ์ พร้อมคณะ ยังได้เยี่ยมชมอาคารนิทรรศการฝรั่งเศส ที่ได้นำเสนอศิลปะเชื่อมโยงความเป็นอยู่ของมนุษย์ โดยนำเสนอมุมมองใหม่ต่ออนาคต ซึ่งเป็นอนาคตที่นำทางด้วยความรักในหลากหลายรูปแบบ ทั้ง รักตนเอง รักผู้อื่น และรักธรรมชาติ ด้วย
********************************************************

ที่มา : https://www.thaigov.go.th/news/contents/details/95742