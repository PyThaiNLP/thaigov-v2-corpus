รัฐบาลไทย-ข่าวทำเนียบรัฐบาล-มท.2 “ทรงศักดิ์” ตรวจเยี่ยมศูนย์เตือนภัยพิบัติแห่งชาติ พร้อมมอบแนวทางการปฏิบัติงานแก่บุคลากร เน้นย้ำ “เวลา” สำคัญที่สุด การแจ้งเตือนภัยต้องรวดเร็ว เพื่อความปลอดภัยของประชาชน


วันศุกร์ที่ 25 เมษายน 2568
25/04/2568
พิมพ์
มท.2 “ทรงศักดิ์” ตรวจเยี่ยมศูนย์เตือนภัยพิบัติแห่งชาติ พร้อมมอบแนวทางการปฏิบัติงานแก่บุคลากร เน้นย้ำ “เวลา” สำคัญที่สุด การแจ้งเตือนภัยต้องรวดเร็ว เพื่อความปลอดภัยของประชาชน
มท.2 “ทรงศักดิ์” ตรวจเยี่ยมศูนย์เตือนภัยพิบัติแห่งชาติ พร้อมมอบแนวทางการปฏิบัติงานแก่บุคลากร เน้นย้ำ “เวลา” สำคัญที่สุด การแจ้งเตือนภัยต้องรวดเร็ว เพื่อความปลอดภัยของประชาชน
วานนี้ (24 เม.ย. 68) เวลา 10.00 น. ที่ห้องประชุม ชั้น 1 ศูนย์เตือนภัยพิบัติแห่งชาติ (บางนา) นายทรงศักดิ์ ทองศรี รัฐมนตรีช่วยว่าการกระทรวงมหาดไทย ตรวจเยี่ยมและมอบแนวทางการปฏิบัติงานแก่ศูนย์เตือนภัยพิบัติแห่งชาติ กรมป้องกันและบรรเทาสาธารณภัย เน้นย้ำการทำงานแจ้งเตือนต้องรวดเร็วและแม่นยำ เพื่อสร้างความเชื่อมั่นให้แก่ประชาชน
นายทรงศักดิ์ ทองศรี รัฐมนตรีช่วยว่าการกระทรวงมหาดไทย เผยว่า การแจ้งเตือนภัยพิบัติแก่ประชาชนเป็นเรื่องสำคัญเร่งด่วน ที่เป็นหนึ่งในข้อห่วงใยของรัฐบาลที่ต้องการให้ประชาชนได้รับการดูแลความปลอดภัยจากภัยพิบัติตั้งแต่ต้นทาง ตนและคณะจึงได้มาตรวจเยี่ยมและมอบแนวทางการปฏิบัติงานแก่ศูนย์เตือนภัยพิบัติแห่งชาติ ซึ่งเป็นหน่วยงานในสังกัดของกรมป้องกันและบรรเทาสาธารณภัย ที่มีหน้าที่หลักในการแจ้งเตือนภัยพิบัติแก่ประชาชน โดยได้มอบแนวทางการปฏิบัติงานแก่เจ้าหน้าที่ศูนย์เตือนภัยพิบัติแห่งชาติ เน้นย้ำว่า ปภ. ต้องมุ่งเน้นการป้องกันให้มากกว่าการบรรเทา เพราะการป้องกันจะช่วยลดความเสียหาย ผลกระทบ และความสูญเสียจากสาธารณภัย นอกจากนี้ ให้นำกรณีเหตุสาธารณภัยที่ผ่านมา ถอดบทเรียนเพื่อกำหนดแนวทางในการเพิ่มศักยภาพในการจัดการสาธารณภัย โดยเน้นย้ำว่าเวลาเป็นสิ่งสำคัญสุด เพราะเราจะต้องแจ้งเตือนภัยให้แก่ประชาชนอย่างรวดเร็วและแม่นยำ จึงจะสามารถสร้างความเชื่อมั่นต่อประชาชน รวมถึงลดความสูญเสียและลดผลกระทบที่เกิดขึ้นจากสาธารณภัยได้
"การแจ้งเตือนภัยจำเป็นต้องมีความพร้อมในด้านต่างๆ ทั้งเครื่องมือ บุคลากรผู้เชี่ยวชาญ และองค์ความรู้ โดยเฉพาะเครื่องมือที่ต้องมีครอบคลุมทุกพื้นที่ ข้อมูลต้องเที่ยงตรง แม่นยำ เพื่อประโยชน์ในการวิเคราะห์และสามารถแจ้งเตือนได้อย่างทันท่วงที นอกจากนี้ หน่วยงานภาครัฐ ภาคเอกชน และภาคประชาชน จะต้องร่วมกันเรียนรู้และตระหนักถึงความปลอดภัยจากภัยพิบัติ และซักซ้อมความเข้าใจเรื่องของการเกิดสาธารณภัยและการปฎิบัติตนให้ถูกต้องเพื่อความปลอดภัยหากเกิดเหตุการณ์สาธารณภัยขึ้น" นายทรงศักดิ์ มท.2 กล่าว
ด้าน นายภาสกร บุญญลักษม์ อธิบดีกรมป้องกันและบรรเทาสาธารณภัย กล่าวว่า กรมป้องกันและบรรเทาสาธารณภัย ซึ่งกำกับดูแลศูนย์เตือนภัยพิบัติแห่งชาติ พร้อมรับปฏิบัติตามนโยบายและแนวทางการปฏิบัติงานของรัฐบาล โดยเฉพาะการพัฒนาระบบการแจ้งเตือนภัยให้มีประสิทธิภาพ เพื่อสร้างความเชื่อมั่นให้แก่ประชาชนทั้งชาวไทยและชาวต่างประเทศที่เดินทางมาในประเทศไทยว่าหากเกิดสาธารณภัยขึ้นจะได้รับการแจ้งเตือนภัยอย่างถูกต้อง แม่นยำ และรวดเร็ว ทันสถานการณ์
ข้อมูล : ปภ.

ที่มา : https://www.thaigov.go.th/news/contents/details/95738