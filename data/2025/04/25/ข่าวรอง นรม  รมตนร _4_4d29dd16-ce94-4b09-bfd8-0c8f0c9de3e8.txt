รัฐบาลไทย-ข่าวทำเนียบรัฐบาล-รองนายกฯ ประเสริฐ พบหารือเซอร์ โทนี่ แบลร์ ประธานกรรมการบริหาร สถาบัน Tony Blair Institute for Global Change


วันศุกร์ที่ 25 เมษายน 2568
รองนายกฯ ประเสริฐ พบหารือเซอร์ โทนี่ แบลร์ ประธานกรรมการบริหาร สถาบัน Tony Blair Institute for Global Change
เดินหน้าขับเคลื่อนความร่วมมือเพื่อการเปลี่ยนแปลงผ่านไปสู่เทคโนโลยีดิจิทัล
วันนี้ (25 เมษายน 2568) เวลา 13.30 น. ณ ห้องสีม่วง ตึกไทยคู่ฟ้า ทำเนียบรัฐบาล นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจเเละสังคม พบหารือกับเซอร์ โทนี่ แบลร์ (The Right Honourable Sir Tony Blair) ประธานกรรมการบริหาร สถาบัน Tony Blair Institute for Global Change (TBI) ขับเคลื่อนความร่วมมือเพื่อการเปลี่ยนแปลงผ่านเทคโนโลยีดิจิทัล สรุปสาระสำคัญดังนี้
รองนายกรัฐมนตรีฯ กล่าวต้อนรับเซอร์ โทนี่ แบลร์ ในโอกาสเดินทางเยือนประเทศไทย พร้อมแสดงความชื่นชมต่อบทบาทของเซอร์ โทนี่ แบลร์ ในเวทีโลกและการส่งเสริมความสัมพันธ์ไทย-อังกฤษในช่วงที่ดำรงตำแหน่งผู้นำประเทศ รวมถึงความเชี่ยวชาญของสถาบัน TBI ในการประยุกต์ใช้เทคโนโลยีเพื่อพัฒนาภาครัฐให้ทันสมัย และเป็นประโยชน์ต่อเศรษฐกิจและประชาชน การมาเยือนของเซอร์ โทนี่ แบลร์ ในครั้งนี้ ถือเป็นโอกาสสำคัญในการแลกเปลี่ยนมุมมองเพื่อพัฒนาความร่วมมือในมิติที่หลากหลาย
ด้านเซอร์ โทนี่ แบลร์ กล่าวแสดงความเสียใจที่นายกรัฐมนตรีต้องเข้ารับการตรวจสุขภาพทำให้ไม่ได้พบหารือกันในวันนี้ จึงขอฝากความปรารถนาดีให้นายกรัฐมนตรีหายป่วยโดยเร็ว พร้อมระบุว่า แม้จะไม่ได้ดำรงตำแหน่งนายกรัฐมนตรีสหราชอาราจักรแล้ว แต่ยังคงติดตามความสัมพันธ์ระหว่างไทย-อังกฤษอย่างใกล้ชิด และเห็นว่าความร่วมมือทั้งในด้านการค้า การลงทุน และเทคโนโลยี มีศักยภาพที่จะเติบโตยิ่งขึ้นในอนาคต หวังว่าไทยและสหราชอาณาจักรจะกระชับความสัมพันธ์ให้แน่นแฟ้นยิ่งขึ้น
โอกาสนี้ ทั้งสองฝ่ายได้หารือถึงสถานการณ์ทางการเมืองของไทยในปัจจุบัน ซึ่งรองนายกรัฐมนตรีฯ กล่าวแสดงความมุ่งมั่นว่า รัฐบาลไทยให้ความสำคัญกับการขับเคลื่อนเศรษฐกิจดิจิทัล และเปิดกว้างสำหรับการลงทุนจากนานาประเทศ โดยเฉพาะจากสหราชอาณาจักร พร้อมมุ่งส่งเสริมโอกาสทางธุรกิจ การค้า และเทคโนโลยีระหว่างสองประเทศอย่างยั่งยืน
สำหรับประเด็นสถานการณ์โลก ทั้งสองฝ่ายเห็นพ้องกันว่า ปัจจุบันสถานการณ์โลกเปลี่ยนแปลงตลอดเวลา ทั้งการแข่งขันทางการค้าและการเข้ามามีบทบาทของดิจิทัล ซึ่งรองนายกรัฐมนตรีฯ กล่าวว่า รัฐบาลไทยติดตามนโยบายภาษีศุลกากรของสหรัฐฯ อย่างใกล้ชิด และเปิดรับการหารือในทันทีเมื่อมีโอกาส สำหรับเรื่องดิจิทัล รัฐบาลให้ความสำคัญกับการส่งเสริมสภาพแวดล้อมที่ดึงดูดนักลงทุนเทคโนโลยี ส่งเสริมระบบ Cloud ในภาครัฐ รวมถึงการพัฒนา AI Governance และการเพิ่มทักษะด้านดิจิทัลให้คนไทย ซึ่งล้วนเป็นกลไกสำคัญในการขับเคลื่อนเศรษฐกิจดิจิทัลของไทย ด้านเซอร์ โทนี่ แบลร์ กล่าวว่าสถาบัน TBI ยินดีเข้ามามีส่วนร่วมและสนับสนุนการเปลี่ยนผ่านสู่ดิจิทัลของไทย โดยเฉพาะการใช้ AI ในภาคการเกษตรและวิทยาศาสตร์สุขภาพ พร้อมชื่นชมรัฐบาลที่มุ่งเน้นการวางรากฐานเพื่อให้ประชาชนเข้าถึงและใช้ประโยชน์จากดิจิทัล
โอกาสนี้ ทั้งสองฝ่ายได้หารือถึงความร่วมมือในการพัฒนาโครงการ Digital ID ของไทย ซึ่งอยู่ระหว่างก้าวสู่ระยะที่ 2 ซึ่งเซอร์ โทนี่ แบลร์ ยินดีพร้อมแลกเปลี่ยนข้อมูล องค์ความรู้ และข้อเสนอแนะจากสถาบัน TBI กับรัฐบาล เพื่อเสริมสร้างระบบพิสูจน์ตัวตนที่ปลอดภัยและทั่วถึง ด้านรองนายกรัฐมนตรีพร้อมเปิดกว้างในการร่วมมือกับสถาบัน TBI เพื่อร่วมกันขับเคลื่อนประเทศไทยสู่ยุคดิจิทัลอย่างเต็มรูปแบบ

ที่มา : https://www.thaigov.go.th/news/contents/details/95739