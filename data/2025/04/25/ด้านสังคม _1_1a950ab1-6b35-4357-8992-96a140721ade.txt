รัฐบาลไทย-ข่าวทำเนียบรัฐบาล-พม. นำคณะผู้แทนไทย ร่วมเวทีอาเซียน  หนุน มีส่วนร่วมอย่างทั่วถึงและยั่งยืน ชู 5x5 ฝ่าวิกฤตประชากร - พันธกิจสำคัญ 9 ด้าน - ศรส. - ศบปภ. ยกระดับการคุ้มครองทางสังคม


วันศุกร์ที่ 25 เมษายน 2568
พม. นำคณะผู้แทนไทย ร่วมเวทีอาเซียน  หนุน มีส่วนร่วมอย่างทั่วถึงและยั่งยืน ชู 5x5 ฝ่าวิกฤตประชากร - พันธกิจสำคัญ 9 ด้าน - ศรส. - ศบปภ. ยกระดับการคุ้มครองทางสังคม
พม. นำคณะผู้แทนไทย ร่วมเวทีอาเซียน  หนุน มีส่วนร่วมอย่างทั่วถึงและยั่งยืน ชู 5x5 ฝ่าวิกฤตประชากร - พันธกิจสำคัญ 9 ด้าน - ศรส. - ศบปภ. ยกระดับการคุ้มครองทางสังคม
วันที่ 25 เมษายน 2568 นางจตุพร โรจนพานิช รองปลัดกระทรวงการพัฒนาสังคมและความมั่นคงของมนุษย์ เปิดเผยว่า เมื่อวันที่ 23 – 24 เมษายน 2568 ตนเป็นหัวหน้าคณะผู้แทนไทย เข้าร่วมการประชุมคณะมนตรีประชาคมสังคมและวัฒนธรรมอาเซียน (ASCC) ครั้งที่ 33 และการประชุมที่เกี่ยวข้อง ณ นครกูชิง รัฐซาราวัก สหพันธรัฐมาเลเซีย โดย รัฐมนตรีว่าการกระทรวงการพัฒนาสังคมและความมั่นคงของมนุษย์ (นายวราวุธ ศิลปอาชา) มอบหมายให้ปฏิบัติหน้าที่หัวหน้าคณะผู้แทนไทยในระดับรัฐมนตรี ในการประชุม ASCC ครั้งที่ 33 และปลัดกระทรวงการพัฒนาสังคมและความมั่นคงของมนุษย์ (นายอนุกูล ปีดแก้ว) มอบหมายให้ปฏิบัติหน้าที่หัวหน้าคณะผู้แทนไทยในระดับเจ้าหน้าที่อาวุโส ในการประชุมเจ้าหน้าที่อาวุโสสำหรับคณะมนตรีประชาคมสังคมและวัฒนธรรม (SOCA) ครั้งที่ 38
นางจตุพร กล่าวถ้อยแถลงในที่ประชุม ระบุว่า ประเทศไทยยืนยันความมุ่งมั่นในความร่วมมือกับประเทศสมาชิกอาเซียน เพื่อเสริมสร้างความร่วมมือด้านสังคมและวัฒนธรรมอย่างครอบคลุมและยั่งยืน และเน้นย้ำถึงความสำคัญของการมีส่วนร่วมของประชาชน ผู้มีส่วนได้ส่วนเสีย และองค์กรเฉพาะสาขา ตามคณะมนตรีประชาคมสังคมและวัฒนธรรมอาเซียน ภายใต้หัวข้อหลัก " การมีส่วนร่วมอย่างทั่วถึงและยั่งยืน (Inclusivity & Sustainability) " อีกทั้งสนับสนุนประเด็นสำคัญภายใต้การเป็นประธานอาเซียนของมาเลเซีย พร้อมแลกเปลี่ยนแนวทางการดำเนินงานในการเสริมสร้างความเข้มแข็งสำหรับกลไกการประชุม ASCC และร่วมผลักดันการเจรจาเพื่อจัดตั้งศูนย์อาเซียนว่าด้วยสาธารณสุขฉุกเฉินและโรคอุบัติใหม่ (ACPHEED) ให้แล้วเสร็จโดยเร็ว
ประเทศไทยยังเน้นย้ำถึงความสำคัญของการส่งเสริมความร่วมมือข้าม 3 เสาหลักของประชาคมอาเซียน ได้แก่  1) ประชาคมการเมืองความมั่นคงอาเซียน 2) ประชาคมเศรษฐกิจอาเซียน และ 3) ประชาคมสังคมและวัฒนธรรมอาเซียน ในการรับมือกับความท้าทายระดับภูมิภาค โดยได้แลกเปลี่ยนนโยบายและแนวปฏิบัติที่ดีร่วมกับภาคีเครือข่ายในการขับเคลื่อนนโยบาย 5×5 ฝ่าวิกฤตประชากร โดยกระทรวงการพัฒนาสังคมและความมั่นคงของมนุษย์ และต่อยอดขยายผลไปสู่พันธกิจสำคัญ (Flagship Projects) 9 ด้าน เพื่อยกระดับการคุ้มครองทางสังคมสำหรับคนทุกช่วงวัยอย่างเป็นรูปธรรม พร้อมทั้งได้นำเสนอตัวอย่างการขับเคลื่อนงานผ่านศูนย์เร่งรัดจัดการสวัสดิภาพประชาชน (ศรส.) หรือ HuSEC และศูนย์บริหารการดูแลกลุ่มเปราะบางจากภัยพิบัติ (ศบปภ.) หรือ (DCCV) รวมถึงการขยายความร่วมมือกับองค์กรระหว่างประเทศ ด้วยความพยายามของประเทศไทยในการบูรณางานด้านการปรับตัวต่อสภาพภูมิอากาศ การคุ้มครองทางสังคม และการดูแลกลุ่มเปราะบางอย่างครอบคลุม
นอกจากนี้ มีการยืนยันความมุ่งมั่นในการดำเนินการตามแผนยุทธศาสตร์ประชาคมสังคมและวัฒนธรรมอาเซียนอย่างมีประสิทธิผล และการทำงานร่วมกันอย่างใกล้ชิดกับประเทศสมาชิกอาเซียน องค์กรเฉพาะสาขา และผู้มีส่วนได้ส่วนเสียทุกฝ่าย เพื่อสร้างประชาคมอาเซียนที่ครอบคลุม ยั่งยืน มีภูมิคุ้มกัน โดยมีประชาชนเป็นศูนย์กลาง และไม่ทิ้งใครไว้ข้างหลัง อีกทั้งร่วมรับรองถ้อยแถลงร่วมสำหรับการประชุมคณะมนตรีประชาคมสังคมและวัฒนธรรมอาเซียน ครั้งที่ 33 และรายงานของคณะมนตรีฯ ที่จะนำเสนอต่อที่ประชุมสุดยอดผู้นำอาเซียน (ASEAN Summit) ครั้งที่ 46 ที่กำหนดจัดขึ้นในเดือนพฤษภาคม 2568 ต่อไป
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #อาเซียน #ascc #soca #asian

ที่มา : https://www.thaigov.go.th/news/contents/details/95726