รัฐบาลไทย-ข่าวทำเนียบรัฐบาล-​คู่สมรสม ครม. จับมือ สธ.เขตสุขภาพที่ 4 มอบของขวัญประชาชนชาวกรุงเก่า “ผ่าตัดนิ้วล็อค – มอบเครื่องช่วยฟัง 200 เครื่อง” หวังช่วยยกคุณภาพชีวิตประชาชน สอดคล้องนโยบายรัฐบาล 


วันศุกร์ที่ 25 เมษายน 2568
25/04/2568
พิมพ์
​คู่สมรสม ครม. จับมือ สธ.เขตสุขภาพที่ 4 มอบของขวัญประชาชนชาวกรุงเก่า “ผ่าตัดนิ้วล็อค – มอบเครื่องช่วยฟัง 200 เครื่อง” หวังช่วยยกคุณภาพชีวิตประชาชน สอดคล้องนโยบายรัฐบาล
คณะกรรมการคณะคู่สมรสคณะรัฐมนตรี (คสร.) ร่วมกับกระทรวงสาธารณสุขเขตสุขภาพที่ 4 จัดกิจกรรมมอบของขวัญประชาชน ผ่าตัดนิ้วล็อคและมอบเครื่องช่วยฟัง 200 เครื่อง ที่โรงพยาบาลพระนครศรีอยุธยา
คู่สมรส ครม. จับมือ สธ.เขตสุขภาพที่ 4 มอบของขวัญประชาชนชาวกรุงเก่า “ผ่าตัดนิ้วล็อค – มอบเครื่องช่วยฟัง 200 เครื่อง” หวังช่วยยกคุณภาพชีวิตประชาชน สอดคล้องนโยบายรัฐบาล
เมื่อวันที่ 25 เม.ย.คณะกรรมการคณะคู่สมรสคณะรัฐมนตรี (คสร.) นำโดย นางอภิญญา เวชยชัย รองประธานฯ นางสุริสา จึงรุ่งเรืองกิจ นางอนงค์วรรณ เทพสุทิน น.ส. สุภาพร กำเนิดผล น.ส.สุทธาสินี สกุลคู นางก่อกาญจน์ เสงี่ยมพงษ์ นางญาณิกา เทียนทอง นางธัญยธรณ์ นริพทะพันธุ์ นางสุนีย์ สอดส่อง นางวนิดา นาคพาณิชย์ นางวรัญญา โรจนสกุล นางวีณา ศรีสรรพางค์ นางอิสสริยา พันธ์เจริญวรกุล ร่วมกับกระทรวงสาธารณสุขเขตสุขภาพที่ 4 จัดกิจกรรมมอบของขวัญประชาชน ผ่าตัดนิ้วล็อคและมอบเครื่องช่วยฟัง 200 เครื่อง ที่โรงพยาบาลพระนครศรีอยุธยา โดย คสร. ได้รับชมการสาธิตผ่าตัดนิ้วล็อคและกล่าวทักทายสอบถามอาการผู้ป่วยที่มาทำการรักษา พร้อมกับแจกเครื่องดื่มกาแฟและขนมให้กับผู้มารับบริการที่โรงพยาบาลด้วย โดยมีนพ.ศักดา อัลภาชน์ รองปลัดกระทรวงสาธารณสุข น.ส.ตรีชฎา ศรีธาดา โฆษกกระทรวงสาธารณสุข น.ส.ณัฐณิชา บุรณศิริ ประจำสำนักเลขาธิการนายกรัฐมนตรี รวมทั้งแพทย์ พยาบาล บุคลากร ให้การต้อนรับ
นางอภิญญา กล่าวเปิดกิจกรรมตอนหนึ่งว่า กิจกรรมของ คสร.ดังกล่าว สอดคล้องกับนโยบายรัฐบาลที่ได้แถลงนโยบายต่อรัฐสภาในการมุ่งมั่นขับเคลื่อนการบริการสาธารณสุขเพื่อพัฒนาคุณภาพชีวิตของประชาชนในทุกมิติ เชื่อว่าการมอบของขวัญนี้จะเป็นโอกาสอันดีในการร่วมกันผลักดันให้นโยบายของรัฐบาลบรรลุผลสำเร็จเพื่อยกระดับคุณภาพชีวิตที่ดีให้กับประชาชนผ่านการให้บริการทั้งผ่าตัดนิ้วล็อคและการจัดหาเครื่องช่วยฟัง
หลังจบกิจกรรมที่โรงพยาบาลพระนครศรีอยุธยา คณะกรรมการ คสร. ยังได้ร่วมกันสักการะพระบรมราชานุสาวรีย์สมเด็จพระนเรศวรมหาราช เนื่องในโอกาสวันคล้ายวันสวรรคต สมเด็จพระนเรศวรมหาราช ณ ทุ่งภูเขาทอง ผู้สื่อข่าวรายงานว่า สำหรับ นายปิฎก สุขสวัสดิ์ สามีนายกรัฐมนตรี ในฐานะประธานฯ ได้แจ้งยกเลิกการร่วมงานดังกล่าวกะทันหัน เนื่องจากนายกรัฐมนตรีป่วย ต้องนอนพักรักษาตัวที่โรงพยาบาล นายปิฎกจึงงดร่วมกิจกรรมครั้งนี้

ที่มา : https://www.thaigov.go.th/news/contents/details/95731