รัฐบาลไทย-ข่าวทำเนียบรัฐบาล-     ธ.ก.ส. ช่วยเหลือผู้ได้รับผลกระทบแผ่นดินไหว ออกมาตรการสินเชื่อฉุกเฉินและฟื้นฟู 2 หมื่นล้านบาท ยื่นกู้ได้ตั้งแต่วันนี้ จนถึง 30 ก.ย. 68


วันศุกร์ที่ 25 เมษายน 2568
25/04/2568
พิมพ์
ธ.ก.ส. ช่วยเหลือผู้ได้รับผลกระทบแผ่นดินไหว ออกมาตรการสินเชื่อฉุกเฉินและฟื้นฟู 2 หมื่นล้านบาท ยื่นกู้ได้ตั้งแต่วันนี้ จนถึง 30 ก.ย. 68
ธ.ก.ส. ช่วยเหลือผู้ได้รับผลกระทบแผ่นดินไหว ออกมาตรการสินเชื่อฉุกเฉินและฟื้นฟู 2 หมื่นล้านบาท ยื่นกู้ได้ตั้งแต่วันนี้ จนถึง 30 ก.ย. 68
วันศุกร์ที่ 25 เมษายน 2568 เวลา 10.00 น.  นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า รัฐบาลเดินหน้าช่วยเหลือและบรรเทาความเดือดร้อนเกษตรกรผู้ประสบภัยพิบัติทางธรรมชาติผ่านมาตรการสินเชื่อ เพื่อเป็นค่าใช้จ่ายฉุกเฉิน โดย ธ.ก.ส. ได้ออกมาตรการ “โครงการสินเชื่อ เพื่อเป็นค่าใช้จ่ายฉุกเฉิน” และ “โครงการสินเชื่อฟื้นฟูและพัฒนาคุณภาพชีวิต” สำหรับผู้ที่สนใจสามารถลงทะเบียนจองสิทธิ์และยื่นขอสินเชื่อได้ที่ธนาคาร ธ.ก.ส. ทุกสาขา ตั้งแต่วันนี้เป็นต้นไป ถึงวันที่ 30 ก.ย. 68
นายอนุกูล กล่าวว่า จากสถานการณ์แผ่นดินไหวที่ผ่านมา ทำให้เกิดแรงสั่นสะเทือนในหลายพื้นที่ของประเทศไทย ได้แก่ พื้นที่ภาคเหนือ กรุงเทพมหานครและปริมณฑล ซึ่งสร้างความเสียหายต่อที่อยู่อาศัย ทรัพย์สินและพื้นที่การเกษตร ส่งผลกระทบต่อการใช้ชีวิตและการประกอบอาชีพของเกษตรกรโดยตรง เพื่อเป็นการช่วยเหลือและบรรเทาความเดือดร้อนดังกล่าวอย่างเร่งด่วน ธ.ก.ส ได้จัดตั้งโครงการสินเชื่อเพื่อเป็นค่าใช้จ่ายฉุกเฉิน วงเงินรายละไม่เกิน 50,000 บาท อัตราดอกเบี้ย 0 % 6 เดือนแรก เดือนที่ 7 คิดอัตรา ดอกเบี้ย MRR (ปัจจุบัน MRR เท่ากับ 6.725%) และโครงการสินเชื่อฟื้นฟูและพัฒนาคุณภาพชีวิต วงเงินรายละไม่เกิน 500,000 บาท อัตราดอกเบี้ย MRR ลบ 2% ต่อปี วงเงินรวม 20,000 ล้านบาท เพื่อสนับสนุนให้ลูกค้าเข้าถึงเงินทุนอัตราดอกเบี้ยต่ำในการฟื้นฟูความเสียหายที่ได้รับผลกระทบจากภัยพิบัติธรรมชาติสำหรับนำไปเป็นค่าใช้จ่าย ในการปรับปรุงหรือซ่อมแซมที่อยู่อาศัย โรงเรือนการเกษตร หรือเครื่องจักรกลการเกษตร รวมถึงส่งเสริมให้เกษตรกร ลูกค้าสามารถลดภาระด้านต้นทุนการผลิตและมีเงินทุนหมุนเวียนในกรณีฉุกเฉินในระหว่างการฟื้นฟูจนสามารถกลับมาประกอบอาชีพและดำเนินธุรกิจตามปกติต่อไปได้อย่างเข้มแข็ง
“รัฐบาลให้ความสำคัญกับการช่วยเหลือผู้ประสบภัยจากเหตุการณ์แผ่นดินไหวอย่างเต็มที่ โดยเฉพาะด้านที่อยู่อาศัยและธุรกิจที่ได้รับผลกระทบ โดยธนาคารของรัฐได้เร่งออกมาตรการเยียวยาอย่างครอบคลุมทุกกลุ่ม เพื่อบรรเทาความเดือดร้อนของประชาชนให้เร็วที่สุด” นายอนุกูล ระบุ

ที่มา : https://www.thaigov.go.th/news/contents/details/95719