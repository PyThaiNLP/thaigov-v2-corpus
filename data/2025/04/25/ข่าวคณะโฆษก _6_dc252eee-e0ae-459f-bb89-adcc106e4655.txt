รัฐบาลไทย-ข่าวทำเนียบรัฐบาล-ผู้ปกครองหมดกังวลซื้อชุดลูกเสือใหม่….ศธ. เตรียมประกาศ “ยกเลิกบังคับชุดลูกเสือ”  ช่วยลดภาระค่าใช้จ่ายก่อนเปิดเทอม


วันศุกร์ที่ 25 เมษายน 2568
25/04/2568
พิมพ์
ผู้ปกครองหมดกังวลซื้อชุดลูกเสือใหม่….ศธ. เตรียมประกาศ “ยกเลิกบังคับชุดลูกเสือ”  ช่วยลดภาระค่าใช้จ่ายก่อนเปิดเทอม
ผู้ปกครองหมดกังวลซื้อชุดลูกเสือใหม่….ศธ. เตรียมประกาศ “ยกเลิกบังคับชุดลูกเสือ”  ช่วยลดภาระค่าใช้จ่ายก่อนเปิดเทอม
วันศุกร์ ที่ 25 เมษายน 2568  เวลา 11.00 น.  นายคารม พลพรกลาง รองโฆษกประจำสำนักนายกรัฐมนตรี เปิดเผยว่ากระทรวงศึกษาธิการโดย สำนักงานลูกเสือแห่งชาติ (สลช.) เตรียมจัดทำประกาศ “ยกเว้นเครื่องแบบและการแต่งกายลูกเสือ” ของสถานศึกษา สังกัดกระทรวงศึกษาธิการ (ศธ.) โดยจะมีการประกาศอย่างเป็นทางการภายในเดือน เม.ย.นี้
สำหรับชุดลูกเสือตามกฎกระทรวง มีอยู่ด้วยกัน 3 ชุด ประกอบด้วย ชุดพิธีการ ชุดฝึก และชุดลำลอง ซึ่งในเรื่องของการจัดการเรียนการสอนนั้น โรงเรียนสามารถเป็นผู้กำหนดเครื่องแบบตามความเหมาะสมของแต่ละพื้นที่ได้เลย อาทิ เมื่อมีการจัดกิจกรรมเรียนวิชาลูกเสือ ผู้เรียนสามารถแต่งกายเพียงชุดพละ หรือชุดนักเรียนที่เด็กนักเรียนมีอยู่แล้ว และใช้ผ้าพันคอลูกเสือกำหนดเป็นสัญลักษณ์ของการเข้าเรียนหรือเข้าร่วมกิจกรรมแทนได้
“มาตการดังกล่าว จะช่วยลดภาระค่าใช้จ่ายให้แก่ผู้ปกครองก่อนเปิดเทอม ทั้งนี้เป็นการดำเนินการให้สอดคล้องกับสภาพเศรษฐกิจและสภาพอากาศในบริบทของแต่ละพื้นที่” นายคารมระบุ
************

ที่มา : https://www.thaigov.go.th/news/contents/details/95723