รัฐบาลไทย-ข่าวทำเนียบรัฐบาล-นายกรัฐมนตรี มอบหมาย นายชูศักดิ์ ศิรินิล รัฐมนตรีประจำสำนักนายกรัฐมนตรี เป็นผู้แทนพิเศษของรัฐบาลไทยเข้าร่วมพิธีพระศพของสมเด็จพระสันตะปาปาฟรันซิส


วันศุกร์ที่ 25 เมษายน 2568
25/04/2568
พิมพ์
นายกรัฐมนตรี มอบหมาย นายชูศักดิ์ ศิรินิล รัฐมนตรีประจำสำนักนายกรัฐมนตรี เป็นผู้แทนพิเศษของรัฐบาลไทยเข้าร่วมพิธีพระศพของสมเด็จพระสันตะปาปาฟรันซิส
ในวันเสาร์ที่ 26 เมษายน 2568 ณ นครรัฐวาติกัน
วันนี้ (วันศุกร์ที่ 25 เมษายน พ.ศ. 2568) เวลา 09.30 นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรี มอบหมายให้ นายชูศักดิ์ ศิรินิล รัฐมนตรีประจำสำนักนายกรัฐมนตรี เป็นผู้แทนพิเศษของรัฐบาลไทย ในการเข้าร่วมพิธีพระศพของสมเด็จพระสันตะปาปาฟรันซิส ประมุขแห่งคริสตจักรนิกายโรมันคาทอลิกและนครรัฐวาติกัน ที่จะมีขึ้นในวันเสาร์ที่ 26 เมษายน 2568 เวลา 10.00 น. ตามเวลาท้องถิ่นนครรัฐวาติกัน  ณ มหาวิหารเซนต์ปีเตอร์ นครรัฐวาติกัน
สมเด็จพระสันตะปาปาฟรันซิส ประมุขแห่งคริสตจักรนิกายโรมันคาทอลิกและนครรัฐวาติกัน ได้สิ้นพระชนม์ เมื่อวันที่ 21 เมษายน 2568 เวลา 07.35 น. (เวลานครรัฐวาติกัน) ณ ที่ประทับในนครรัฐวาติกัน ด้วยพระชนมายุ 88 พรรษา เนื่องจากพระอาการประชวรด้วยโรคหลอดพระวาโยอักเสบ
สมเด็จพระสันตะปาปาฟรัสซิส ทรงมีพระนามเดิมว่า ฆอร์เก มาริโอ เบร์โกกลิโอ (Jorge Mario Bergoglio) และได้รับเลือกเป็นพระสันตะปาปา องค์ที่ 266 แห่งคริสตจักรโรมันคาทอลิก ในปี 2556 ซึ่งนับเป็นสมเด็จพระสันตะปาปาพระองค์แรกจากภูมิภาคลาตินอเมริกา โดยทรงเป็นผู้นำทางศาสนาที่ได้รับการเคารพอย่างสูงจากประชาคมระหว่างประเทศ ทรงอุทิศพระองค์ในการส่งเสริมสันติภาพ ความเมตตา และความเข้าใจอันดีระหว่างศาสนา ทรงมีบทบาทสำคัญในการสร้างความปรองดอง ส่งเสริมสันติภาพในทั่วทุกมุมโลก เข้าถึงผู้ด้อยโอกาสและยากจน จนได้รับการขนานพระนามว่าเป็น พระสันตะปาปาของผู้ยากไร้ (Pope of the Poor) รวมถึงทรงให้ความสำคัญกับประเด็นระดับโลก เช่น การเปลี่ยนแปลงสภาพพูมิอากาศ การสนับสนุนสิทธิของผู้อพยพ จริยธรรมในการใช้เทคโนโลยีโดยเฉพาะปัญญาประดิษฐ์ และการยุติสงคราม เป็นต้น ซึ่งแม้จะทรงเผชิญกับปัญหาสุขภาพแต่ยังทรงปฏิบัติภารกิจจนถึงช่วงสุดท้าย เพื่อประทานพรให้แก่ประชาชนที่จัตุรัสเซนต์ปีเตอร์ ในช่วงเทศกาลอีสเตอร์ เมื่อวันที่ 20 เมษายน 2568 ที่ผ่านมา
สมเด็จพระสันตะปาปาฟรันซิส ได้เคยเสด็จเยือนประเทศไทยอย่างเป็นทางการระหว่างวันที่ 20 - 23 พฤศจิกายน 2562 และได้เข้าเฝ้าพระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี รวมถึงได้เข้าเฝ้าสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก
โดยนางสาวแพทองธาร ชินวัตร นายกรัฐมนตรี ได้มีสารแสดงความเสียใจในนามรัฐบาลและประชาชนชาวไทย พร้อมยกย่องพระองค์ที่ทรงเป็นต้นแบบแห่งความเมตตา ความกล้าหาญทางศีลธรรม ความอ่อนน้อมถ่อมตน และความมุ่งมั่นในการรักษาสันติภาพ ซึ่งเป็นแรงบันดาลใจแก่ผู้คนจำนวนมาก ทุกศาสนา และทุกมุมโลก พร้อมย้ำว่าการเสด็จเยือนประเทศไทยครั้งประวัติศาสตร์ของพระองค์ ในปี 2562 จะยังคงถูกจารึกไว้ความทรงจำของคนไทยด้วยความซาบซึ้งใจตลอดไป
ทั้งนี้ นายชูศักดิ์ ศิรินิล ผู้แทนพิเศษของรัฐบาลไทย มีกำหนดการเดินทางออกจากประเทศไทยไปยังนครรัฐวาติวัน ในวันนี้ เวลา 09.05 น. เพื่อไปเข้าร่วมพิธีพระศพสมเด็จพระสันตะปาปาฟรันซิส ณ มหาวิหารเซนต์ปีเตอร์ นครรัฐวาติกัน ในวันเสาร์ที่ 26 เมษายน 2568 ในเวลา 09.45 น. ตามเวลาท้องถิ่น ต่อไป
โดยประเทศไทยและนครรัฐวาติกันได้สถาปนาความสัมพันธ์ทางการทูตระหว่างกันเมื่อวันที่ 28 เมษายน 2512 ความสัมพันธ์ระหว่างประเทศไทยกับนครรัฐวาติกันเป็นไปอย่างราบรื่น

ที่มา : https://www.thaigov.go.th/news/contents/details/95716