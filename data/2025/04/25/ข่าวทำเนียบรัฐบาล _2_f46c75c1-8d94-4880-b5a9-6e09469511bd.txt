รัฐบาลไทย-ข่าวทำเนียบรัฐบาล-เริ่มแล้วโครงการของขวัญประชาชน ครั้งที่ 1 ที่ จ. พระนครศรีอยุธยา โครงการของขวัญประชาชน ที่คณะกรรมการคณะคู่สมรสคณะรัฐมนตรีร่วมกับ กระทรวงสาธารณสุข


วันศุกร์ที่ 25 เมษายน 2568
25/04/2568
พิมพ์
เริ่มแล้วโครงการของขวัญประชาชน ครั้งที่ 1 ที่ จ. พระนครศรีอยุธยา โครงการของขวัญประชาชน ที่คณะกรรมการคณะคู่สมรสคณะรัฐมนตรีร่วมกับ กระทรวงสาธารณสุข
ได้ร่วมกันจัดกิจกรรมให้กำลังใจผู้ป่วยผ่าตัดนิ้วล็อค และมอบเครื่องช่วยฟัง ให้ผู้ป่วยเพื่อเพิ่มความสามารถทางการได้ยิน
วันนี้ (25 เมษายน 2568) เวลา 09.30 น. ณ โรงพยาบาลพระนครศรีอยุธยา จ. พระนครศรีอยุธยา นางอภิญญา เวชยชัย รองประธานคณะกรรมการคณะคู่สมรสคณะรัฐมนตรี (คกก.คสร.) ได้รับมอบหมายจากนายปิฎก สุขสวัสดิ์ ประธานคณะกรรมการ คสร.ให้เป็นประธานจัดกิจกรรมร่วมกับ นายธีรศักดิ์ โฉมศิริ รองผู้ว่าราชการจังหวัดพระนครศรีอยุธยา และ นายแพทย์ศักดิ์ดา  อัลภาชน์ รองปลัดกระทรวงสาธารณสุข ในพิธีเปิดกิจกรรมโครงการของขวัญประชาชนของคณะกรรมการคณะคู่สมรสคณะรัฐมนตรี (คกก.คสร.)  รองผู้ว่าราชการฯ ได้กล่าวต้อนรับคณะกรรมการฯ และน.พ. ปรีชา เปรมปรี ผู้ตรวจราชการกระทรวงสาธารณสุข เขตสุขภาพที่ 4 เป็นผู้กล่าวรายงาน มี คกก.คสร. เข้าร่วมกิจกรรม ดังนี้ นางสุริสา จึงรุ่งเรืองกิจ นางสาวสุทธาสินี สกุลคู นางก่อกาญจน์ เสงี่ยมพงษ์ นางญาณิกา เทียนทอง นางธัญยธรณ์ นริพทะพันธุ์ นางสุนีย์ สอดส่อง นางอนงค์วรรณ เทพสุทิน นางวนิดา นาคพาณิชย์ นางวรัญญา โรจนสกุล นางวีณา ศรีสรรพางค์ นางอิสสริยา พันธ์เจริญวรกุล และนางสาวสุภาพร กำเนิดผล
นางอภิญญาฯ ได้กล่าวชื่นชมความพร้อมของจังหวัดพระนครศรีอยุธยาในการดำเนินโครงการเป็นจังหวัดแรก แสดงถึงความพร้อมที่สร้างการมีส่วนร่วมของบุคลากรสาธารณสุขและประชาชนที่เป็นผู้ใช้บริการ รวมถึงเครือข่ายด้านสุขภาพ และเป็นจังหวัดที่ให้การต้อนรับอย่างอบอุ่น แสดงผลงานวิชาการ และการสร้างระบบบริการให้ประชาชนเข้าถึงได้ง่าย การจัดโครงการของขวัญประชาชนครั้งนี้ มีกระทรวงสาธารณสุขเป็นแกนนำของจังหวัดต่าง ๆ ในเขตสุขภาพที่ 4 เป็นโครงการที่ตระหนักถึงสุขภาพและคุณภาพชีวิตของผู้สูงอายุด้านการได้ยิน และผู้ป่วยในวัยทำงาน ที่มีปัญหานิ้วล็อคจนไม่สามารถทำงานประกอบอาชีพหรือใช้ชีวิตอย่างเป็นปกติ ปัญหาสุขภาพทั้งสองด้านได้ก่อผลกระทบต่อคุณภาพชีวิต ซึ่งรัฐบาลได้ให้ความสำคัญ และต้องการจะสนับสนุนหรือเสริมพลังให้ประชาชนมีคุณภาพชีวิตที่ดีขึ้น ด้วยการทำงานอย่างมีส่วนร่วมกับกระทรวงสาธารณสุขใน 12 เขตสุขภาพ
หลังจากนั้น คกก.คสร. ได้มีกิจกรรมเยี่ยมให้กำลังใจผู้ป่วยและพิธีมอบเครื่องช่วยฟัง ผ่านการรับชมการถ่ายทอดสดการให้บริการผ่าตัดนิ้วล็อคจากห้องผ่าตัด เยี่ยมชมนิทรรศการการผ่าตัดนิ้วล็อค การจัดหาเครื่องช่วยฟัง และการจัดบริการแบบชีวาภิบาล รวมทั้ง ให้กำลังใจผู้ป่วยเด็กและผู้ปกครองด้วยการมอบตะกร้าหนังสือนิทานเด็กให้กับแผนกกุมารเวชกรรมของโรงพยาบาล เพื่อสร้างสานความสัมพันธ์ระหว่างเด็กและผู้ปกครอง และทำให้เด็กมีความสุขมากขึ้น แม้จะกำลังเจ็บป่วยในหอผู้ป่วยเด็ก ตลอดระยะเวลาการดำเนินกิจกรรม มีผู้ป่วยที่มารับบริการ และผู้ป่วยที่มาโรงพยาบาลเดินทางมาร่วมกิจกรรมจำนวนมาก ทำให้บรรยากาศภายในโรงพยาบาลวันนี้เป็นไปอย่างอบอุ่นและมีกำลังใจ
จากนั้น คกก.คสร. ได้เดินทางไปสักการะพระบรมราชานุสาวรีย์สมเด็จพระนเรศวรมหาราช เนื่องในโอกาส วันคล้ายวันสวรรคต สมเด็จพระนเรศวรมหาราช ณ ทุ่งภูเขาทอง ก่อนเดินทางกลับกรุงเทพมหานคร

ที่มา : https://www.thaigov.go.th/news/contents/details/95745