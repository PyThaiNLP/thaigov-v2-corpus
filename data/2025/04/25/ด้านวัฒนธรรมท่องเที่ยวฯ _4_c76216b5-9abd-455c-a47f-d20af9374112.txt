รัฐบาลไทย-ข่าวทำเนียบรัฐบาล-การประชุมคณะอนุกรรมการการท่องเที่ยวโดยชุมชน มุ่งสู่เป้าหมายการพัฒนาที่ยั่งยืน – เตรียมชูชุมชนไทยสู่เวทีโลก


วันศุกร์ที่ 25 เมษายน 2568
การประชุมคณะอนุกรรมการการท่องเที่ยวโดยชุมชน มุ่งสู่เป้าหมายการพัฒนาที่ยั่งยืน – เตรียมชูชุมชนไทยสู่เวทีโลก
การประชุมคณะอนุกรรมการการท่องเที่ยวโดยชุมชน มุ่งสู่เป้าหมายการพัฒนาที่ยั่งยืน – เตรียมชูชุมชนไทยสู่เวทีโลก
วันที่ 25 เมษายน 2568 เวลา 13.30 น. ณ ห้องประชุม 1 ชั้น 2 กระทรวงการท่องเที่ยวและกีฬา นางสาวนัทรียา ทวีวงศ์ ปลัดกระทรวงการท่องเที่ยวและกีฬา เป็นประธานการประชุมคณะอนุกรรมการการท่องเที่ยวโดยชุมชน ครั้งที่ 1/2568 โดยมีนายจาตุรนต์ ภักดีวานิช อธิบดีกรมการท่องเที่ยว พร้อมด้วยคณะอนุกรรมการฯ จากหน่วยงานที่เกี่ยวข้องเข้าร่วมประชุม
ในการประชุมครั้งนี้ได้หารือประเด็นสำคัญเกี่ยวกับการขับเคลื่อนการท่องเที่ยวโดยชุมชน (Community-Based Tourism: CBT) ของประเทศไทยในทิศทางที่ยั่งยืนและเชื่อมโยงสู่มาตรฐานสากล โดยมีสาระสำคัญ ดังนี้
การพิจารณาแผนยุทธศาสตร์การท่องเที่ยวโดยชุมชนอย่างยั่งยืน (CBT Thailand) ปี พ.ศ. 2567 – 2570 เพื่อเป็นกรอบแนวทางในการส่งเสริม สนับสนุน และพัฒนาชุมชนท่องเที่ยวให้มีศักยภาพ และสร้างความเข้มแข็งทางเศรษฐกิจควบคู่กับการรักษาทรัพยากรและอัตลักษณ์ท้องถิ่นอย่างสมดุล
การจัดทำหลักเกณฑ์การประเมินแหล่งท่องเที่ยวโดยชุมชน ตามแนวทางการท่องเที่ยวอย่างยั่งยืนของโลก (Global Sustainable Tourism Criteria for Destinations: GSTC-D) เพื่อยกระดับมาตรฐานของแหล่งท่องเที่ยวไทยให้สามารถตอบสนองเป้าหมายการพัฒนาที่ยั่งยืน (Sustainable Development Goals: SDGs)
การเสนอรายชื่อชุมชนท่องเที่ยวที่มีศักยภาพเพื่อเป็นตัวแทนประเทศไทยเข้าร่วมการประกวด “Best Tourism Villages by UN Tourism 2025” ขององค์การการท่องเที่ยวโลก (UN TOURISM) ซึ่งเป็นเวทีสำคัญในการประชาสัมพันธ์ชุมชนไทยสู่ระดับโลก สร้างโอกาสในการเรียนรู้ แลกเปลี่ยน และสร้างภาพลักษณ์เชิงบวกให้กับประเทศ
นางสาวนัทรียา ทวีวงศ์ เน้นย้ำว่า “การท่องเที่ยวโดยชุมชนเป็นรากฐานสำคัญของการพัฒนาการท่องเที่ยวอย่างยั่งยืน ไม่เพียงแต่สร้างรายได้ให้กับท้องถิ่น แต่ยังเป็นกลไกในการอนุรักษ์วัฒนธรรม ภูมิปัญญา และสิ่งแวดล้อม ซึ่งกระทรวงฯ จะผลักดันให้ชุมชนท่องเที่ยวของไทยก้าวสู่เวทีสากลอย่างมีคุณภาพและภาคภูมิใจ”
การประชุมครั้งนี้ถือเป็นอีกก้าวสำคัญในการขับเคลื่อนนโยบายการท่องเที่ยวโดยชุมชนให้เกิดผลเป็นรูปธรรม พร้อมสร้างความร่วมมือจากทุกภาคส่วนในการพัฒนาแหล่งท่องเที่ยวไทยให้เติบโตอย่างมั่นคง ยั่งยืน และเป็นที่ยอมรับในระดับนานาชาติ

ที่มา : https://www.thaigov.go.th/news/contents/details/95750