รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ประชุมคณะกรรมการติดตาม เร่งรัดการดำเนินงานป้องกัน ปราบปราม และแก้ไขปัญหายาเสพติด เน้นย้ำการมีส่วนร่วมของประชาชน


วันศุกร์ที่ 25 เมษายน 2568
25/04/2568
พิมพ์
รัฐมนตรีว่าการกระทรวงยุติธรรม ประชุมคณะกรรมการติดตาม เร่งรัดการดำเนินงานป้องกัน ปราบปราม และแก้ไขปัญหายาเสพติด เน้นย้ำการมีส่วนร่วมของประชาชน
รัฐมนตรีว่าการกระทรวงยุติธรรม ประชุมคณะกรรมการติดตาม เร่งรัดการดำเนินงานป้องกัน ปราบปราม และแก้ไขปัญหายาเสพติด เน้นย้ำการมีส่วนร่วมของประชาชน พร้อมหาแนวทางให้ผู้ก้าวพลาดยาเสพติดได้มีอาชีพ
ในวันพฤหัสบดีที่ 24 เมษายน 2568 เวลา 09.00 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานการประชุมคณะกรรมการติดตาม เร่งรัดการดำเนินงานป้องกัน ปราบปราม และแก้ไขปัญหายาเสพติด ครั้งที่ 2/2568 โดยมี นายสมคิด​ เชื้อคง​ รองเลขาธิการนายกรัฐมนตรี นายนิยม เติมศรีสุข ผู้ช่วยรัฐมนตรีประจำกระทรวงยุติธรรม พลเอก วิชาญ สุขสง คณะที่ปรึกษารัฐมนตรีว่าการกระทรวงยุติธรรม นายบุญสงค์ ทัพชัยยุทธ์ ปลัดกระทรวงแรงงาน นางอุษา จั่นพลอย บุญเปี่ยม ผู้ช่วยปลัดกระทรวงยุติธรรม พันตำรวจตรี สุริยา สิงหกมล อธิบดีกรมคุมประพฤติ นางยศวันต์ บริบูรณ์ธนา รองอธิบดีกรมคุมประพฤติ นายศิริสุข ยืนหาญ รองเลขาธิการ ป.ป.ส. นางสาวอารีภักดิ์ เงินบำรุง รองเลขาธิการ ป.ป.ส. พร้อมด้วยผู้แทนจากกระทรวงมหาดไทย กระทรวงศึกษาธิการ สำนักงานตำรวจแห่งชาติ กรมการแพทย์ และหน่วยงานที่เกี่ยวข้องเข้าร่วมฯ ณ ห้องประชุม 10 - 01 กระทรวงยุติธรรม
โดยรัฐมนตรีว่าการกระทรวงยุติธรรม ได้กล่าวถึงถึงการปรับแผนฯ ช่วง 6 เดือนหลัง โดยได้เน้นย้ำการมีส่วนร่วมของประชาชน เพื่อให้ประชาชนมีความรู้สึกและสัมผัสได้กับการแก้ปัญหายาเสพติดทั้งด้านการป้องกัน ปราบปรามและการบำบัดรักษา รวมถึงแนวทางให้องค์กรปกครองส่วนท้องถิ่นได้เข้ามาร่วมขับเคลื่อนอย่างจริงจัง พร้อมกันนี้ได้แสดงความห่วงใยปัญหายาเสพติดในกองทัพซึ่งพบว่าทหารเกณฑ์ประมาณ 70-80 เปอร์เซ็นต์ เกี่ยวข้องกับยาเสพติดในฐานะผู้เสพ รวมถึงเรื่องการศึกษาของผู้ต้องราชทัณฑ์และผู้ถูกคุมประพฤติ ซึ่งพบว่า 70 กว่าเปอร์เซ็นต์ไม่มีการศึกษาหรือการศึกษาต่ำกว่าขั้นพื้นฐาน จึงต้องพิจารณาแนวทางให้การศึกษา เพราะหากออกจากราชทัณฑ์ และคุมประพฤติไปไม่มีการพัฒนาจะเป็นปัญหาในระยะยาว นอกจากนี้รัฐมนตรีว่าการกระทรวงยุติธรรมได้พิจารณาประเด็นกฎหมายที่ถูกมองว่าเป็นการเลือกปฏิบัติ ที่เห็นควรจะออกกฎหมายขจัดการเลือกปฏิบัติ เนื่องจากพบว่าอาชีพพนักงานรักษาความปลอดภัยขาดแคลนอย่างมาก แต่ผู้ต้องราชทัณฑ์หรือผู้มีคำพิพากษาจำคุกแล้วพ้นการลงโทษออกมาไม่สามารถสมัครเป็นพนักงานรักษาความปลอดภัยได้ จึงมอบหมายให้ปลัดกระทรวงแรงงาน กระทรวงยุติธรรม สำนักงาน ป.ป.ส. และผู้เกี่ยวข้อง พิจารณากฎหมายแนวทางเงื่อนไข หลักเกณฑ์เพื่อให้ผู้ที่ก้าวพลาดเกี่ยวกับยาเสพติดได้มีอาชีพ
ทั้งนี้ การประชุมครั้งได้มีการพิจารณาปรับเป้าหมายแผนปฏิบัติการป้องกัน ปราบปราม และแก้ไขปัญหายาเสพติด ปีงบประมาณ พ.ศ. 2568 ในช่วง 6 เดือนหลัง (1 เมษายน - 30 กันยายน 2568) อีกทั้งร่วมกันวิเคราะห์ความเหมาะสมในการนำมาตรการบังคับบำบัดมาใช้ในการแก้ไขปัญหาผู้เสพผู้ติดยาเสพติด และแต่งตั้งคณะอนุกรรมการควบคุมสารเคมีที่ใช้ในการผลิตยาเสพติด

ที่มา : https://www.thaigov.go.th/news/contents/details/95718