รัฐบาลไทย-ข่าวทำเนียบรัฐบาล-ปลัด สธ. แถลงอุบัติเหตุช่วงสงกรานต์ วันแรกเกิดอุบัติเหตุ 211 ครั้ง ส่วนใหญ่จากขับรถเร็วเกิน เตือนการใช้ยาคลายกล้ามเนื้อ อาจทำให้ง่วงและเกิดอุบัติเหตุได้


วันเสาร์ที่ 12 เมษายน 2568
12/04/2568
พิมพ์
ปลัด สธ. แถลงอุบัติเหตุช่วงสงกรานต์ วันแรกเกิดอุบัติเหตุ 211 ครั้ง ส่วนใหญ่จากขับรถเร็วเกิน เตือนการใช้ยาคลายกล้ามเนื้อ อาจทำให้ง่วงและเกิดอุบัติเหตุได้
ปลัดกระทรวงสาธารณสุข แถลงการดำเนินงานป้องกันและลดอุบัติเหตุช่วงเทศกาลสงกรานต์ (11-17 เมษายน 2568) วันแรกเกิดอุบัติเหตุ 211 ครั้ง บาดเจ็บ 201 คน เสียชีวิต 27 ราย
ปลัดกระทรวงสาธารณสุข แถลงการดำเนินงานป้องกันและลดอุบัติเหตุช่วงเทศกาลสงกรานต์ (11-17 เมษายน 2568) วันแรกเกิดอุบัติเหตุ 211 ครั้ง บาดเจ็บ 201 คน เสียชีวิต 27 ราย ภาพรวมต่ำกว่าวันแรกของช่วงรณรงค์สงกรานต์ปีที่ผ่านมา โดยสาเหตุหลักของอุบัติเหตุยังคงเป็นการขับรถเร็วเกินกฎหมายกำหนด ส่วนพฤติกรรมเสี่ยงที่พบมากสุดคือ ไม่สวมหมวกนิรภัย เตือนประชาชนระมัดระวังการใช้ยาคลายกล้ามเนื้อ อาจทำให้ง่วงและเกิดอุบัติเหตุได้
วันนี้ (12 เมษายน 2568) ที่กรมป้องกันและบรรเทาสาธารณภัย กรุงเทพมหานคร นพ.โอภาส การย์กวินพงศ์ ปลัดกระทรวงสาธารณสุข แถลงข่าวสรุปผลการดำเนินงานของศูนย์อำนวยการป้องกันและลดอุบัติเหตุทางถนน ช่วงเทศกาลสงกรานต์ พ.ศ. 2568 (11 - 17 เมษายน  2568) ว่า วันที่ 11 เมษายน ซึ่งเป็นวันแรกของการรณรงค์ป้องกันและลดอุบัติเหตุทางถนน เกิดอุบัติเหตุ 211 ครั้ง เทียบกับวันแรกของช่วงรณรงค์เทศกาลสงกรานต์ปี 2567 พบว่าลดลง ร้อยละ 13.52 โดยจังหวัดที่เกิดอุบัติเหตุสูงสุด คือ มุกดาหาร (11 ครั้ง) ส่วนผู้บาดเจ็บมี 201 ราย ลดลงจากปีก่อน ร้อยละ 19.92 ส่วนผู้เสียชีวิต 27 ราย ลดลงจากปีก่อน ร้อยละ 27.03 ทั้งนี้ สาเหตุที่ทำให้เกิดอุบัติเหตุมากสุดยังคงเป็น ขับรถเร็วเกินกฎหมายกำหนด รองลงมา ตัดหน้ากระชั้นชิด และดื่มแล้วขับ ตามลำดับ สำหรับพฤติกรรมเสี่ยงของผู้ประสบเหตุที่พบมากสุด คือ ขับขี่รถจักรยานยนต์โดยไม่สวมหมวกนิรภัย  ขับรถเร็ว ดื่มแล้วขับ และตัดหน้ากระชั้นชิด นอกจากนี้ ด่านชุมชน 7,371 ด่าน ได้มีการป้องปรามพฤติกรรมเสี่ยง พบไม่สวมหมวกนิรภัย 12,847 คน ไม่คาดเข็มขัดนิรภัย 5,137 คน ดื่มแล้วขับ 1,237 คน ความปลอดภัยของยานพาหนะ 922 คน และใช้โทรศัพท์มือถือขณะขับรถ  586 คน ขณะที่ชุดเคลื่อนที่เร็ว 1,470 ชุด ได้ลงพื้นที่เคาะประตูบ้าน 929 ครั้ง ตรวจจุด Zoning เล่นน้ำ 480 ครั้ง และจุดที่มีงานประเพณี 489 ครั้ง
นายแพทย์โอภาส กล่าวต่อว่า ในส่วนกระทวงสาธารณสุข ได้ร่วมดูแลผู้ใช้รถใช้ถนนตลอดช่วงเทศกาลสงกรานต์ โดยเน้นย้ำด่านชุมชน ป้องปรามไม่ให้คนเมาหรือผู้ที่มีพฤติกรรมเสี่ยงขับขี่ออกสู่ถนนใหญ่หรือนอกหมู่บ้าน สำหรับผู้ขับขี่ขอให้ระมัดระวังการใช้ยาในกลุ่มยาคลายกล้ามเนื้อ เนื่องจากมีฤทธิ์ทำให้เกิดอาการง่วง ซึ่งส่งผลต่อสมรรถนะการขับขี่และอาจทำให้เกิดอุบัติเหตุได้ ทั้งนี้ ได้สื่อสารไปยังจุดบริการประชาชนให้ช่วยย้ำเตือนเรื่องการใช้ยาของผู้ขับขี่ ซึ่งจะช่วยลดอุบัติเหตุ โดยหากมีอาการง่วงเมื่อขับขี่ ขอให้พักหลับประมาณ 10 นาที เพื่อให้ร่างกายสดชื่นและสามารถขับรถต่อไปได้
******************************12 เมษายน 2568

ที่มา : https://www.thaigov.go.th/news/contents/details/95386