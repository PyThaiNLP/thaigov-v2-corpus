รัฐบาลไทย-ข่าวทำเนียบรัฐบาล-รัฐมนตรีฯ เอกนัฏ ร่วมประเพณีสงกรานต์ ก.อุตฯ ปี 68 "เถลิงศกใหม่ สาดใส่ความสุข"


วันเสาร์ที่ 12 เมษายน 2568
12/04/2568
พิมพ์
รัฐมนตรีฯ เอกนัฏ ร่วมประเพณีสงกรานต์ ก.อุตฯ ปี 68 "เถลิงศกใหม่ สาดใส่ความสุข"
รัฐมนตรีฯ เอกนัฏ ร่วมประเพณีสงกรานต์ ก.อุตฯ ปี 68 "เถลิงศกใหม่ สาดใส่ความสุข"
วันที่ 9 เมษายน 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เป็นประธานการจัดกิจกรรม สืบสานประเพณีสงกรานต์ ประจำปี พ.ศ.2568 "เถลิงศกใหม่ สาดใส่ความสุข" โดยมี นายณัฐพล รังสิตพล ปลัดกระทรวงอุตสาหกรรม นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม นายบรรจง สุกรีฑา นายวิฤทธิ์ วิเศษสินธุ์ นายศุภกิจ บุญศิริ รองปลัดกระทรวงอุตสาหกรรม นายเดชา จาตุธนานันทน์ หัวหน้าผู้ตรวจราชการกระทรวงอุตสาหกรรม นายเศรษฐรัชต์ เลือดสกุล นายกฤช จันทร์สุวรรณ นายวีระพงศ์ เอี่ยมเจริญ ผู้ตรวจราชการกระทรวงอุตสาหกรรม และผู้บริหารระดับสูงกระทรวงอุตสาหกรรม ข้าราชการ พนักงาน และเจ้าหน้าที่กระทรวงอุตสาหกรรม ร่วมกิจกรรมสรงน้ำพระพุทธรูป ณ ห้องโถง ชั้น 1 อาคารสำนักงานปลัดกระทรวงอุตสาหกรรม
รัฐมนตรีฯ เอกนัฏ กล่าวว่า ในวันนี้รู้สึกชื่นใจที่ได้เห็นทุกท่านมาเฉลิมฉลองเทศกาลสงกรานต์ ได้เห็นถึงความร่วมมือ ร่วมใจและการมีส่วนร่วมของทุกท่าน ที่แสดงออกถึงความรักและความสามัคคีของชาวกระทรวงอุตสาหกรรม และในช่วงวันหยุดยาวเทศกาลสงกรานต์ที่จะถึงนี้ ขอให้เป็นช่วงเวลาแห่งความสุข ความสนุกสนานของทุกท่าน ขอให้เดินทางกลับภูมิลำเนาและท่องเที่ยวกันอย่างปลอดภัย ใช้รถใช้ถนนอย่างระมัดระวัง ใช้เวลาพักผ่อนร่วมกับครอบครัวให้เต็มที่ ขออำนวยพรให้สิ่งศักดิ์สิทธิ์ดลบันดาลทุกท่านมีความสุขในวันสงกรานต์
นอกจากนี้ ในปีนี้ กระทรวงอุตสาหกรรม ได้จัดกิจกรรมสันทนาการ อก. ประจำปี 2568 เป็นการแข่งขันกีฬาประเภทต่าง ๆ เพื่อเป็นการสร้างความสามัคคี และเสริมสร้างลักษณะนิสัยให้ข้าราชการ พนักงานราชการ และเจ้าหน้าที่ หันมาออกกำลังกายเพื่อให้มีสุขภาพแข็งแรง โดยมีบูธรับสมัครเข้าร่วมกิจกรรม ต่าง ๆ ได้แก่ กิจกรรม MIND E-Sports, MIND Badminton, MIND Band, MIND Futsal Tournament, MIND Lens, และ MIND Ping Pong Challenge, ซึ่งจะเริ่มการแข่งขันตั้งแต่เดือนกรกฎาคม-เดือนสิงหาคม 2568

ที่มา : https://www.thaigov.go.th/news/contents/details/95390