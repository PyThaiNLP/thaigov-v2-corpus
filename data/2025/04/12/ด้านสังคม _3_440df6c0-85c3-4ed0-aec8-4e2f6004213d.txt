รัฐบาลไทย-ข่าวทำเนียบรัฐบาล-สธ. ส่งทีม Thailand EMT พร้อมทีมสนับสนุนภารกิจ ชุดแรก เดินทางช่วยแผ่นดินไหวตามที่เมียนมาร้องขอ


วันเสาร์ที่ 12 เมษายน 2568
สธ. ส่งทีม Thailand EMT พร้อมทีมสนับสนุนภารกิจ ชุดแรก เดินทางช่วยแผ่นดินไหวตามที่เมียนมาร้องขอ
กระทรวงสาธารณสุข ส่งทีม Thailand EMT ประเภท Type 1 Fixed พร้อมทีมสนับสนุนภารกิจ ชุดแรก 30 คน ออกเดินทางไปช่วยผู้ประสบภัยแผ่นดินไหวที่เมืองมัณฑะเลย์ สาธารณรัฐแห่งสหภาพเมียนมา
หลังส่งทีมผู้ทรงคุณวุฒิร่วมคณะกระทรวงการต่างประเทศเพื่อหารือกับกระทรวงสาธารณสุขเมียนมา พบยังมีผู้บาดเจ็บรอรักษาจำนวนมาก โดยจะส่งทีมช่วยเหลือทั้งหมด 4 ชุด สับเปลี่ยนกันปฏิบัติภารกิจชุดละ 1 สัปดาห์
วันนี้ (12 เมษายน 2568) ที่ท่าอากาศยานทหาร บน.6 ดอนเมือง กรุงเทพฯ นายสมศักดิ์ เทพสุทิน รัฐมนตรีว่าการกระทรวงสาธารณสุข มอบหมายให้ นพ.โอภาส การย์กวินพงศ์ ปลัดกระทรวงสาธารณสุข และคณะผู้บริหาร ร่วมส่งทีมปฏิบัติการฉุกเฉินทางการแพทย์และสาธารณสุขในภาวะภัยพิบัติ Thailand EMT (Emergency Medical Team) ประเภท Type 1 Fixed ชุดแรก พร้อมทีมสนับสนุนภารกิจจากหน่วยงานที่เกี่ยวข้อง เดินทางไปให้ความช่วยเหลือด้านการแพทย์และสาธารณสุข กรณีแผ่นดินไหว ณ เมืองมัณฑะเลย์ สาธารณรัฐแห่งสหภาพเมียนมา
นพ.โอภาสกล่าวว่า จากการส่งทีมนายแพทย์ทรงคุณวุฒิเดินทางร่วมกับคณะของรัฐมนตรีว่าการกระทรวงการต่างประเทศ เพื่อประเมินสถานการณ์และหารือความต้องการสนับสนุนกับกระทรวงสาธารณสุขเมียนมา พบว่า ที่เมืองมัณฑะเลย์ยังมีผู้ประสบภัย ผู้ป่วยและผู้บาดเจ็บ รอรับการรักษาจำนวนมาก รัฐบาลจึงมอบหมายกระทรวงสาธารณสุขจัดทีม EMT พร้อมทีมสนับสนุน ไปให้การช่วยเหลือตามที่ทางการเมียนมาร้องขอ โดยทีม Thailand EMT Type 1 Fixed ถือเป็นชุดปฏิบัติการที่มีศักยภาพความพร้อมสูง สามารถช่วยเหลือผู้ประสบภัยและดำรงอยู่ได้ด้วยตนเอง ในสถานการณ์สาธารณภัยพร้อมเข้าพื้นที่ตั้งโรงพยาบาลสนามดำเนินการในลักษณะผู้ป่วยนอก ดูแลผู้ป่วยฉุกเฉินตั้งแต่การคัดแยก การรักษาภาวะฉุกเฉิน โดยไม่จำเป็นต้องพึ่งพาทรัพยากรในพื้นที่ประสบภัย รวมทั้งดูแลผู้ป่วยโรคเรื้อรังที่ไม่สามารถไปโรงพยาบาลได้ และส่งต่อผู้ป่วยไปดูแลรักษาที่โรงพยาบาลอย่างปลอดภัย
นพ.โอภาสกล่าวต่อว่า สำหรับภารกิจสนับสนุนด้านการแพทย์และสาธารณสุขแก่ประเทศเมียนมาครั้งนี้มีทีม EMT ทั้งหมด 4 ชุด ระยะเวลาปฏิบัติการ 4 สัปดาห์ โดยทีมช่วยเหลือชุดแรก 30 คน มี นายวิชัย ไชยมงคล ที่ปรึกษารัฐมนตรีว่าการกระทรวงสาธารณสุข และ ดร.นพ.พงศธร พอกเพิ่มดี รองปลัดกระทรวงสาธารณสุข เป็นหัวหน้าคณะปฏิบัติงาน และมี พญ.นฤมล สวรรค์ปัญญาเลิศ นายแพทย์ทรงคุณวุฒิ หัวหน้ากลุ่มฉุกเฉินทางการแพทย์ กรมการแพทย์ เป็นหัวหน้าทีมแพทย์ จะปฏิบัติงานในพื้นที่เป็นเวลา 1 สัปดาห์ ระหว่างวันที่ 12 – 18 เมษายน 2568 จากนั้นจะสับเปลี่ยนชุดที่ 2 วันที่ 18 เมษายน – 25 เมษายน 2568 ชุดที่ 3 วันที่ 25 เมษายน – 2 พฤษภาคม 2568 และชุดที่ 4 วันที่ 2 พฤษภาคม – 9 พฤษภาคม 2568
******************************************** 12 เมษายน 2568

ที่มา : https://www.thaigov.go.th/news/contents/details/95382