รัฐบาลไทย-ข่าวทำเนียบรัฐบาล-“รมว.นฤมล” อวยพร ‘ขรก.-ประชาชน’ สงกรานต์ 68 


วันเสาร์ที่ 12 เมษายน 2568
“รมว.นฤมล” อวยพร ‘ขรก.-ประชาชน’ สงกรานต์ 68
“รมว.นฤมล” อวยพร ‘ขรก.-ประชาชน’ สงกรานต์ 68 ให้มีความสุข สุขภาพแข็งแรงตลอดปี ขอครอบครัวเกษตรฯ ทำหน้าที่ให้สมเกียรติที่ได้ดูแลเกษตรกรของพระราชา
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ กล่าวว่า เนื่องด้วยวันสงกรานต์ ถือเป็นวันที่มีความหมายและมีคุณค่า เป็นวัฒนธรรมอันดีงามของสังคมไทย เป็นวันของผู้สูงอายุ ครอบครัว ที่จะได้แสดงความกตัญญูต่อผู้มีพระคุณ ตนขอให้พี่น้องครอบครัวเกษตรและสหกรณ์ ไม่ว่าจะเป็น ผู้บริหาร ข้าราชการ ลูกจ้าง รวมไปถึงเกษตรกรไทยทั่วประเทศ ประสบแต่ความสุข ความเจริญ มีสุขภาพแข็งแรง ปราศจากโรคภัยทั้งปวง เดินทางกลับภูมิลำเนาขอให้ปลอดภัย และใช้เวลาแห่งความสุขนี้ร่วมกับครอบครัวอย่างพร้อมหน้าพร้อมตา
ศ.ดร.นฤมล กล่าวต่อว่า ตนพร้อมที่จะสนับสนุนทุกภารกิจของกระทรวงเกษตรฯ และขอให้ทุกคนในครอบครัวเกษตรฯ ของเราทำหน้าที่อย่างสมเกียรติและสมศักดิ์ศรี ที่เราได้ดูแลเกษตรกรของพระราชา และได้ถวายงานให้กับพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร โดยตนจะเดินหน้าปกป้องผลประโยชน์ของพี่น้องเกษตรกรอย่างเต็มกำลังและสุดความสามารถเช่นกัน
“ดิฉันในฐานะ รมว.เกษตรฯ มีความห่วงใยชีวิตความเป็นอยู่ของพี่น้องเกษตรกรที่ได้รับผลกระทบจากสถานการณ์วิกฤตการค้าทั่วโลก แต่เราจะยืนหยัดร่วมต่อสู้และแก้ปัญหาของเกษตรกร เพื่อให้เกษตรกรมีคุณภาพชีวิตที่ดีขึ้น มีรายได้เพิ่มขึ้น และมีอาชีพที่มั่นคง ทั้งนี้ ดิฉันขอกราบอาราธนาสิ่งศักดิ์สิทธิ์ทั้งหลายได้อำนวยพรให้พี่น้องประชาชนและเกษตรกรทุกคนมีแต่ความสุขสำเร็จ มีสุขภาพแข็งแรง ร่ำรวยเงินทอง และมีกำลังใจที่ดีร่วมกันพัฒนาประเทศไทยของเราต่อไป” ศ.ดร.นฤมล กล่าว

ที่มา : https://www.thaigov.go.th/news/contents/details/95380