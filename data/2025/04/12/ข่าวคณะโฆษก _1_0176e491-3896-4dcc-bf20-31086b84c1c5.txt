รัฐบาลไทย-ข่าวทำเนียบรัฐบาล-นายกฯเตรียมตรวจ”สงกรานต์“เชียงใหม่ขอทุกหน่วยปฎิบัติตามข้อสั่งการใน ครม.        ขอให้ดูแลงานใหญ่ของประเทศในทุกเทศกาลให้เกิดความประทับใจไปทั่วโลก 


วันเสาร์ที่ 12 เมษายน 2568
12/04/2568
พิมพ์
นายกฯเตรียมตรวจ”สงกรานต์“เชียงใหม่ขอทุกหน่วยปฎิบัติตามข้อสั่งการใน ครม.        ขอให้ดูแลงานใหญ่ของประเทศในทุกเทศกาลให้เกิดความประทับใจไปทั่วโลก
“ไม่มีวันหยุด” พรุ่งนี้      นายกฯ ลงตรวจความปลอดภัยในการดูแล นักท่องเที่ยวในเทศกาลต่างๆ ที่เชียงใหม่ พร้อมย้ำให้ทุกส่วนราชการที่เกี่ยวข้องในทุกจังหวัด ทำตามข้อสั่งการของนายกฯในครม.ที่ให้ดูแลในทุกมิติ
วันนี้ (12 เม.ย.68) นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า วันพรุ่งนี้อาทิตย์ที่ 13 เมษายน 2568 นางสาวแพทองธาร ชินวัตร นายกรัฐมนตรี มีกำหนดการเดินทางไปตรวจรราชการที่  จังหวัดเชียงใหม่ เพื่อตรวจการดูแลการรักษาความปลอดภัยให้กับนักท่องเที่ยว และการอำนวยความสะดวกในการเดินทางในแหล่งท่องเที่ยวต่างๆ ของภาคเหนือ อาทิ การอำนวยความสะดวกของกองบัญชาการตำรวจภูธรภาค 5 และฝ่ายปกครอง รวมทั้งหน่วยงานที่เกี่ยวข้อง อาทิ กองทัพ หน่วยแพทย์ต่างๆในทุกจังหวัดตามข้อสั่งการของนายกรัฐมนตรี ที่ให้กระทรวงและหน่วยงานที่เกี่ยวข้องไปดำเนินการ ในการเรื่องการดูแลช่วงเทศกาลสงกรานต์ เมื่อวันอังคารที่ 8 เมษายน ที่ผ่านมา
ส่วนการสนับสนุนและการสร้างความมั่นใจให้กับการท่องเที่ยวในพื้นที่ภาคเหนือ และจังหวัดเชียงใหม่ ซึ่งมีนักท่องเที่ยวเป็นจำนวนมากนั้น นายกรัฐมนตรีจะไปเป็นประธาน เปิดงานเทศกาลสงกรานต์ระดับนานาชาติ และร่วมสืบสานประเพณี“ป๋าเวณีปี๋ใหม่เมือง” จังหวัดเชียงใหม่ โดยวันอาทิตย์ ที่ 13 เมษายน ช่วงเวลาประมาณ 16.30 น. ที่ ”ข่วงประตูท่าแพ“ (ฝั่งถนนชัยภูมิ) อำเภอเมืองเชียงใหม่ จังหวัดเชียงใหม่ โดยนายกรัฐมนตรีจะเป็นประธานเปิดงาน  “Amazing Songkran Chiangmai x Boryeong Mud Festival 2025” ซึ่งเป็นความร่วมมือด้านวัฒนธรรมและการท่องเที่ยวระหว่างไทยกับประเทศเกาหลีใต้
ภายในงานนี้ นายกรัฐมนตรีจะเป็นประธานเปิดงาน “อุโมงค์น้ำ Maha Songkran Chiang Mai Amazing Water Splash” และปล่อยขบวน “ตุ๊ก ตุ๊ก ไทยแลนด์ มหาม่วน มหามันส์” และร่วมกิจกรรมต่างๆ กับนักท่องเที่ยว จากนั้นนายกรัฐมนตรีจะเดินทางไปยังวัดพระสิงห์วรมหาวิหาร อำเภอเมืองเชียงใหม่ จังหวัดเชียงใหม่ เพื่อทำพิธีสรงน้ำพระพุทธสิหิงค์ ซึ่งเป็นพระคู่บ้านคู่เมืองของจังหวัดเชียงใหม่ ก่อนเดินทางต่อไปยัง ลานเมญ่าสแควร์ ศูนย์การค้าเมญ่า อำเภอเมืองเชียงใหม่  เพื่อร่วมกิจกรรม “SF My Water World Songkran Festival 2025”
นายจิรายุ กล่าวต่อไปว่า ในวันจันทร์ที่ 14 เมษายน 2568 นายกรัฐมนตรีจะร่วมงาน “ป๋าเวณีปี๋ใหม่เมืองสันกำแพง” ณ ชุมชนโหล่งฮิมคาว อำเภอสันกำแพง จังหวัดเชียงใหม่  ภายในงาน จะรับชมการแสดงต้อนรับจากชาวชุมชนโหล่งฮิมคาว และร่วมสรงน้ำพระพุทธรูปและรดน้ำดำหัวผู้สูงอายุอำเภอสันกำแพง ตลอดจนเดินชม “เทศกาลตามรอยหัตถกรรม ความทรงจำสันกำแพง” ในกิจกรรม “10 โหม้งโหล่งผะญ๋า” และสินค้าของดี OTOP ของอำเภอสันกำแพง
“การลงพื้นที่ของนายกรัฐมนตรีในช่วงเทศกาลสงกรานต์ครั้งนี้  แสดงให้เห็นถึงนโยบายสำคัญของรัฐบาล ทั้งเรื่องการส่งเสริม วัฒนธรรมประเพณีของประเทศไทย รวมทั้งการสนับสนุนการท่องเที่ยว และนโยบาย “ซอฟเพาเวอร์” ของไทยที่ได้แปรเปลี่ยนมาเป็น สินค้าอันสำคัญของไทย และเป็นการแสดงเจตนารมณ์สำคัญของรัฐบาลในการขับเคลื่อนเศรษฐกิจฐานรากผ่านกิจกรรมวัฒนธรรมและภูมิปัญญาท้องถิ่นอย่างยั่งยืน” นายจิรายุกล่าว

ที่มา : https://www.thaigov.go.th/news/contents/details/95376