รัฐบาลไทย-ข่าวทำเนียบรัฐบาล-“รมช.อิทธิ” ลุยต่อเนื่อง มอบโฉนดเพื่อการเกษตร จ.พะเยา 


วันศุกร์ที่ 11 เมษายน 2568
“รมช.อิทธิ” ลุยต่อเนื่อง มอบโฉนดเพื่อการเกษตร จ.พะเยา
“รมช.อิทธิ” ลุยต่อเนื่อง มอบโฉนดเพื่อการเกษตร จ.พะเยา 1,600 ราย 2,073 แปลง
นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ ลงพื้นที่ตรวจราชการตามนโยบายสำคัญของกระทรวงเกษตรและสหกรณ์ ณ จังหวัดพะเยา โดยร่วมในพิธีมอบสมุดประจำตัวผู้ได้รับการคัดเลือกให้ทำกินในชุมชนตามนโยบายรัฐบาลในลักษณะแปลงรวม และมอบโฉนดเพื่อการเกษตร ในเขตปฏิรูปที่ดินเพื่อเกษตรกรรมในพื้นที่ 9 อำเภอ จำนวน 1,600 ราย 2,073 แปลง เนื้อที่ 16,029  ไร่ โดยมี ร้อยเอก ธรรมนัส พรหมเผ่า สมาชิกสภาผู้แทนราษฎร เขต 1 จังหวัดพะเยา เป็นประธาน  และมีผู้บริหารกระทรวงเกษตรและสหกรณ์ หัวหน้าส่วนราชการ ผู้นำท้องถิ่น เกษตรกร เข้าร่วม ณ หอประชุมโรงเรียนดอกคำใต้วิทยาคม อำเภอดอกคำใต้ จังหวัดพะเยา
ทั้งนี้ กระทรวงเกษตรและสหกรณ์ โดยสำนักงานการปฏิรูปที่ดินเพื่อเกษตรกรรม ได้ดำเนินการปรับปรุงหนังสืออนุญาตให้เข้าทำประโยชน์ในเขตปฏิรูปที่ดินส.ป.ก. 4-01 เป็นโฉนดเพื่อการเกษตร ตามนโยบายรัฐบาล เพื่อให้ประชาชนมีสิทธิในที่ดิน มีชีวิตที่มั่นคง อีกทั้งยังเป็นนโยบายที่กระทรวงเกษตรและสหกรณ์ได้ให้ความสำคัญ เพื่อให้เกษตรกรสามารถนำไปต่อยอด และเข้าถึงโอกาสการให้บริการของภาครัฐ การเข้าถึงแหล่งเงินทุนได้เพิ่มมากขึ้น รวมถึงมีทางเลือกในการพัฒนาที่ดินและพัฒนาอาชีพของตนเอง สร้างคุณภาพชีวิตที่ดีขึ้น โดยในปี 2568 นี้ ยังได้ตั้งเป้าหมายเร่งรัดการออกโฉนดเพื่อการเกษตรอย่างต่อเนื่อง
สำหรับสมุดประจำตัวผู้ได้รับการคัดเลือกให้ทำกินในชุมชน ที่ได้มอบในครั้งนี้ เป็นหนังสืออนุญาตให้เข้าทำประโยชน์ในเขตพื้นที่ป่าสงวนแห่งชาติ "ป่าแม่ร่องขุย" อำเภอดอกคำใต้ และอำเภอเมืองพะเยา จังหวัดพะเยา "ป่าแม่ต้ำและป่าแม่นาเรือ" อำเภอเมืองพะเยา จังหวัดพะเยา "ป่าแม่ลอยไร่ ป่าสักลอ และป่าน้ำพุง" อำเภอจุน จังหวัดพะเยา "ป่าแม่ฮ่องป๋อ ป่าห้วยแก้ว และป่าแม่อิงฝั่งซ้าย" อำเภอภูกามยาว จังหวัดพะเยา ในพื้นที่ 4 อำเภอ 2,201 แปลงเนื้อที่ 11,339 ไร่ 1 งาน 30 ตารางวา รวมสมุดประจำตัวฯ 1,833 เล่ม

ที่มา : https://www.thaigov.go.th/news/contents/details/95370