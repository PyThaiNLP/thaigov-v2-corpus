รัฐบาลไทย-ข่าวทำเนียบรัฐบาล-  ก.แรงงานจัดเต็ม สงกรานต์ปลอดภัย ดูแลแรงงานทั้งไทยและต่างด้าวครบทุกมิติ  ให้เดินทางอุ่นใจ มีสิทธิ์ มีสวัสดิการ และมีความปลอดภัยในทุกเส้นทาง 


วันเสาร์ที่ 12 เมษายน 2568
12/04/2568
พิมพ์
ก.แรงงานจัดเต็ม สงกรานต์ปลอดภัย ดูแลแรงงานทั้งไทยและต่างด้าวครบทุกมิติ  ให้เดินทางอุ่นใจ มีสิทธิ์ มีสวัสดิการ และมีความปลอดภัยในทุกเส้นทาง
ก.แรงงานจัดเต็ม สงกรานต์ปลอดภัย ดูแลแรงงานทั้งไทยและต่างด้าวครบทุกมิติ  ให้เดินทางอุ่นใจ มีสิทธิ์ มีสวัสดิการ และมีความปลอดภัยในทุกเส้นทาง
วันเสาร์ทึ่ 12 เมษายน 2568  เวลา 08.45 น.  นายคารม พลพรกลาง รองโฆษกประจำสำนักนายกรัฐมนตรี เปิดเผยว่า ในช่วงเทศกาลสงกรานต์ ช่วงนี้ รัฐบาลสนับสนุนให้ประชาชนได้เดินทางกลับภูมิลำเนาอย่างปลอดภัยในช่วงเทศกาลสงกรานต์ 2568 ทั้งนี้ โดยกระทรวงแรงงานได้สั่งการทุกหน่วยงานในสังกัด จัดบริการเพื่อรองรับทั้งแรงงานไทยแรงงานข้ามชาติ และนายจ้าง เพื่อให้เดินทางอุ่นใจ มีสิทธิ์ มีสวัสดิการ และมีความปลอดภัยในทุกเส้นทาง  ทั้งนี้ จะเป็นการบูรณาการ ในการทำงานร่วมกันของทุกหน่วยงานในสังกัดกระทรวงแรงงาน เพื่อบริการประชาชน ช่วงสงกรานต์ปี 2568  ดังนี้
1.ผ่อนผันให้แรงงานข้ามชาติจากกัมพูชา ลาว และเมียนมา ที่มีใบอนุญาตทำงานถูกต้อง สามารถเดินทางกลับไปเยี่ยมครอบครัวในช่วงสงกรานต์ และกลับเข้ามาทำงานในประเทศไทยได้ โดย ไม่ต้องยื่นขอใบอนุญาตกลับเข้าประเทศ ช่วงเวลาผ่อนผันตั้งแต่วันนี้ถึง 15 พฤษภาคม 2568
ทั้งนี้ มีคำเตือนว่า หากเดินทางกลับเลยจากวันที่ 15 พฤษภาคม จะไม่ได้รับสิทธิผ่อนผัน และ ต้องยื่นขออนุญาตใหม่ตามขั้นตอนปกติ และได้กำชับให้นายจ้างและแรงงานข้ามชาติปฏิบัติตามเงื่อนไขอย่างเคร่งครัด และขอให้เดินทางกลับเข้ามาภายในระยะเวลาที่กำหนด เพื่อไม่ให้เสียสิทธิ เสียสิทธิ
2. จัดบริการตรวจเช็กสภาพรถยนต์และรถจักรยานยนต์ฟรี สำหรับประชาชนที่เดินทางช่วง
สงกรานต์ โดยให้บริการที่สถาบัน/สำนักงานพัฒนาฝีมือแรงงานทั่วประเทศในช่วงวันที่ 11-17 เมษายน 2568 ณ จุดบริการบนถนนสายหลักหรือสายรองร่วมกับหน่วยงานที่เกี่ยวข้อง เพื่อให้ประชาชนเดินทางได้อย่างปลอดภัยตามแนวคิด "Drive Save D เช็กชัวร์ก่อนเดินทาง"
3. กรมสวัสดิการและคุ้มครองแรงงานขอความร่วมมือนายจ้าง พิจารณาให้ลูกจ้างหยุดงานในช่วงสงกรานต์ เพื่อให้แรงงานทั้งไทยและต่างด้าวได้เดินทางกลับบ้านและร่วมกิจกรรมตามประเพณี
พร้อมเน้นย้ำเงื่อนไขการทำงานของผู้ขับขี่พาหนะ ได้แก่ให้ทำงานไม่เกินวันละ 8 ชั่วโมง หากทำงานล่วงเวลา ต้องไม่เกินวันละ 2 ชั่วโมง โดยมีหนังสือยินยอมจากลูกจ้าง และวันถัดไป ต้องเว้นว่างไม่น้อยกว่า 10 ชั่วโมง ก่อนเริ่มงานใหม่
4 .สำนักงานประกันสังคมให้สิทธิผู้ประกันตนที่เจ็บป่วยฉุกเฉินใน ช่วงสงกรานต์ เข้ารับการรักษาได้ที่โรงพยาบาลใกล้ที่สุดทุกแห่งภายใน 72 ชั่วโมง โดยใช้เพียง "บัตรประชาชนใบเดียว" เพื่อความรวดเร็วในการเริ่มต้นรักษา และเชื่อมต่อการดูแลกับโรงพยาบาลตามสิทธิในระบบประกันสังคม เน้นย้ำให้ผู้ประกันตน พกบัตรประชาชนตลอดเวลา ในช่วงเทศกาลแห่งความสุขเพื่อรักษาสิทธิของตนเอง
5. สถาบันความปลอดภัยฯ (สสปท.) จัดกิจกรรม "เติมใจปลอดภัยทุกเส้นทาง"เพื่อกระตุ้นให้พนักงานขับรถโดยสารและรถตู้โดยสารตระหนักถึงความปลอดภัยบนท้องถนน และดูแลผู้โดยสารให้ถึงจุดหมายโดยสวัสดิภาพ
“รัฐบาลพร้อมให้บริการอย่างเต็มที่เพื่อให้พี่น้องแรงงานและประชาชน เดินทางกลับบ้านได้อย่างปลอดภัย มีความสุขกับครอบครัว และกลับมาทำงานด้วยขวัญกำลังใจที่ดี ผมขอให้ทุกท่านเดินทางปลอดภัยในช่วงเทศกาลสงกรานต์ปีนี้" นายคารมกล่าว

ที่มา : https://www.thaigov.go.th/news/contents/details/95378