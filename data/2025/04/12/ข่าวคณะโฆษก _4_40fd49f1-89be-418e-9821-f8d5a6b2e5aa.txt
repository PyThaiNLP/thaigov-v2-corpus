รัฐบาลไทย-ข่าวทำเนียบรัฐบาล-​ไทยแลนด์..เที่ยวได้ทุกที่ ไม่มีโลว์ซีซัน เทรนด์ใหม่มาแรง “นักท่องเที่ยวลุยเที่ยว ธรรมชาติ-วัฒนธรรม”  


วันเสาร์ที่ 12 เมษายน 2568
12/04/2568
พิมพ์
​ไทยแลนด์..เที่ยวได้ทุกที่ ไม่มีโลว์ซีซัน เทรนด์ใหม่มาแรง “นักท่องเที่ยวลุยเที่ยว ธรรมชาติ-วัฒนธรรม”
หลังชุมพร-นครพนม-เลย ฮอตต่อเนื่อง กรุงเทพฯ ยังแชมป์รายได้รวมพุ่งทะลุ 2.6  หมื่นล้านบาท
วันนี้ (12 เมษายน 2568) นางสาวศศิกานต์ วัฒนะจันทร์ รองโฆษกประสำนักนายกรัฐมนตรี เปิดเผยว่า ทราเวลโลก้า (Traveloka)  แพลตฟอร์มการท่องเที่ยวชั้นนำของเอเชียตะวันออกเฉียงใต้ เผยว่า “กรุงเทพฯ” ยังคงเป็นจุดหมายปลายทางอันดับหนึ่งตลอดกาลช่วงเทศกาลสงกรานต์ สะท้อนบทบาทของเมืองหลวงในฐานะศูนย์กลางการเฉลิมฉลองอย่างยิ่งใหญ่ ทั้งจุดเล่นน้ำสงกรานต์บนถนนข้าวสาร สีลม สยามสแควร์ ตลอดจนกิจกรรมวัฒนธรรมและดนตรีในหลากหลายพื้นที่ ขณะเดียวกัน กระแสนิยมในจุดหมายการท่องเที่ยวใหม่ ๆ ในเมืองต่างๆนอกจากเมืองหลัก ที่นักท่องเที่ยวนิยมไปเที่ยวแล้วยังมีเมืองอื่นๆ  ซึ่งปัจจุบันรัฐบาลได้กำหนดให้เป็นที่ท่องเที่ยวได้ทั้งปีไม่มีโลว์ซีซันในทุกหมู่บ้าน ทุกตำบล ทุกอำเภอ ซึ่งกำลังเติบโตอย่างต่อเนื่อง โดยจังหวัดที่มีอัตราการค้นหาที่พักและกิจกรรมท่องเที่ยวสูงขึ้นถึง 40-95% จากปีที่ผ่านมา เช่น ชุมพร (+95%) นครพนม (+68%)  สกลนคร
(+53%) เลย (+46%) และน่าน (+40%) สะท้อนพฤติกรรมนักท่องเที่ยวไทยที่หันไปแสวงหาประสบการณ์สัมผัสเทศกาลสงกรานต์แบบเรียบง่าย ใกล้ชิดธรรมชาติ วัฒนธรรม และประเพณีท้องถิ่นที่เป็นเอกลักษณ์
โดยการท่องเที่ยวแห่งประเทศไทย (ททท.) คาดการณ์ว่าสงกรานต์ปีนี้จะสร้างรายได้กว่า 26,564 ล้านบาท แบ่งเป็นรายได้จากนักท่องเที่ยวต่างชาติ 7,324 ล้านบาท และจากนักท่องเที่ยวไทยกว่า 19,240 ล้านบาท ซึ่งเพิ่มขึ้น 7% และ 9% ตามลำดับเมื่อเทียบกับปีที่ผ่านมา โดยมีนักท่องเที่ยวภายในประเทศจำนวนกว่า 4,418,500 คน-ครั้ง ซึ่งจากฟื้นตัวของการท่องเที่ยว ข้อมูลของทราเวลโลก้า ระบุถึง 5 จุดหมายยอดนิยมที่ครองใจนักท่องเที่ยวไทย ได้แก่ กรุงเทพฯ เชียงใหม่ ชลบุรี ภูเก็ต หาดใหญ่ ซึ่งสะท้อน ให้เห็นว่านักท่องเที่ยวไทยให้ความสำคัญกับการท่องเที่ยวที่ผสมผสานระหว่างประเพณีและการพักผ่อนในวันหยุด
"แนวโน้มดังกล่าวสะท้อนให้เห็นว่า เทศกาลสงกรานต์ในแต่ละจังหวัดทั่วประเทศมีเอกลักษณ์เฉพาะตัว ซึ่งสามารถดึงดูดนักท่องเที่ยวทั้งชาวไทยและชาวต่างชาติ มั่นใจเลือกใช้ช่วงวันหยุดยาวในการเดินทางและท่องเที่ยว"
ทั้งนี้ แพลตฟอร์มทราเวลโลก้าได้ร่วมส่งเสริมการเดินทางผ่านแคมเปญสงกรานต์สุดพิเศษ มอบส่วนลดสูงสุดถึง 90% สำหรับเที่ยวบิน ที่พัก และกิจกรรมทั้งในและต่างประเทศ พร้อมฟีเจอร์ “Worry-Free” ที่ช่วยให้การจองสะดวก ปลอดภัย ด้วยสิทธิ์ยกเลิกการจองฟรี การเปลี่ยนแปลงที่ยืดหยุ่น และบริการหลังการจองแบบครบวงจร เพื่ออำนวยความสะดวกนักท่องเที่ยวให้มาสัมผัสประสบการณ์สงกรานต์สุดยิ่งใหญ่ทั่วทุกจุดของประเทศไทย
"รัฐบาลขอเชิญชวนพี่น้องประชาชนร่วมเป็นเจ้าบ้านที่ดี มีความสุขในการให้การต้อนรับนักท่องเที่ยวด้วยรอยยิ้มและมิตรไมตรี พร้อมยืนยันว่าประเทศไทยมีความพร้อมทั้งในด้านความปลอดภัย สาธารณสุข และการคมนาคม เพื่อให้ทุกการเดินทางในช่วงเทศกาลสงกรานต์เป็นไปอย่างราบรื่น อบอุ่น และน่าประทับใจในทุกจังหวัดทั่วไทย" นางสาวศศิกานต์ กล่าวทิ้งท้าย

ที่มา : https://www.thaigov.go.th/news/contents/details/95384