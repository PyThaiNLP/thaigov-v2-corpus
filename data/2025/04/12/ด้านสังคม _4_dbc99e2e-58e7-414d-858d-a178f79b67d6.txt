รัฐบาลไทย-ข่าวทำเนียบรัฐบาล-“สมศักดิ์" แนะบุตรหลานตระหนักถึงสุขภาพของผู้สูงวัย เนื่องในวันผู้สูงอายุแห่งชาติ  13 เมษายน ใช้หลัก “รู้ ปรับ ขยับเพิ่ม” ป้องกันการพลัดตกหกล้ม


วันเสาร์ที่ 12 เมษายน 2568
“สมศักดิ์" แนะบุตรหลานตระหนักถึงสุขภาพของผู้สูงวัย เนื่องในวันผู้สูงอายุแห่งชาติ  13 เมษายน ใช้หลัก “รู้ ปรับ ขยับเพิ่ม” ป้องกันการพลัดตกหกล้ม
รัฐมนตรีว่าการกระทรวงสาธารณสุข ย้ำความสำคัญการดูแลสุขภาพผู้สูงอายุ เนื่องในวันผู้สูงอายุแห่งชาติ  13 เมษายน 2568
เผย ทุกปี 1 ใน 3 ของผู้สูงอายุ 60 ปีขึ้นไป หรือประมาณ 4 ล้านคน ประสบอุบัติเหตุพลัดตกหกล้ม แนะนำบุตรหลานป้องกันด้วยหลัก “รู้ ปรับ ขยับเพิ่ม” เพื่อผู้สูงอายุปลอดภัยและมีคุณภาพชีวิตที่ดี
นายสมศักดิ์ เทพสุทิน รัฐมนตรีว่าการกระทรวงสาธารณสุข เปิดเผยว่า แต่ละปี จะมี 1 ใน 3 ของผู้สูงอายุ 60 ปีขึ้นไป หรือประมาณ 4 ล้านคน ประสบเหตุพลัดตกหกล้ม ในจำนวนนี้ได้รับบาดเจ็บจนต้องเข้ารับบริการในแผนกผู้ป่วยนอกกว่า 300,000 ราย และเข้าพักเป็นผู้ป่วยในสูงเป็นอันดับหนึ่ง สาเหตุส่วนใหญ่เกิดจากการลื่น สะดุด ก้าวพลาดบนพื้นระดับเดียวกัน ซึ่งอาจนำไปสู่การบาดเจ็บรุนแรงจนต้องพึ่งพาผู้อื่น ทำให้คุณภาพชีวิตลดลง รวมถึงส่งผลกระทบต่อระบบสาธารณสุขและเศรษฐกิจของประเทศ จึงขอให้บุตรหลานได้ใช้โอกาสวันผู้สูงอายุแห่งชาติ 13 เมษายน 2568 ที่จะถึงนี้ ร่วมกันป้องกันการพลัดตกหกล้มในผู้สูงอายุด้วยหลัก “รู้ ปรับ ขยับเพิ่ม” ได้แก่ “รู้” ตระหนักถึงความเสี่ยงของการหกล้ม พาผู้สูงอายุเข้ารับการประเมินสุขภาพและทราบถึงสถานะความเสี่ยง ร่วมดูแลและสำรวจจุดเสี่ยงภายในบ้าน “ปรับ” บ้านให้ปลอดภัย เช่น ติดตั้งราวจับ ใช้แผ่นยางกันลื่น มีแสงสว่างที่เพียงพอ รวมถึงเลือกรองเท้าที่พื้นมีดอกยาง ไม่ลื่น และ “ขยับเพิ่ม” ครอบครัวร่วมสร้างกิจกรรมชวนผู้สูงอายุออกกำลังกายอย่างสม่ำเสมอ หมั่นฝึกออกแรงต้านช่วยเสริมสร้างความแข็งแรงของกล้ามเนื้อ ลดภาวะมวลกล้ามเนื้อน้อย และฝึกสมดุลการทรงตัวอย่างต่อเนื่อง
ด้าน นพ.ภาณุมาศ ญาณเวทย์สกุล อธิบดีกรมควบคุมโรค กล่าวเสริมว่า การพลัดตกหกล้มของผู้สูงอายุพบว่าเกิดในบ้านถึง ร้อยละ 65 ทุกคนในครอบครัวจึงสามารถร่วมกันดูแลผู้สูงอายุได้โดยใช้หลัก “รู้ ปรับ ขยับเพิ่ม” ซึ่งผู้สูงอายุที่มีกิจกรรมทางกายอย่างสม่ำเสมอ นอกจากจะช่วยลดความเสี่ยงจากการหกล้ม ยังส่งผลดีต่อสุขภาพจิตและการมีส่วนร่วมในสังคม ทำให้ผู้สูงอายุมีชีวิตที่กระฉับกระเฉง มีคุณภาพชีวิตที่ดีและมีความสุข ทั้งนี้ สามารถสอบถามข้อมูลเพิ่มเติมได้ที่ กรมควบคุมโรค โทร. 1422 หรือติดตามข่าวสารได้ที่เว็บไซต์ https://ddc.moph.go.th/dip/ และ Line Official Account “ล้มกันได้” พิมพ์เพิ่มเพื่อน @dipgunlom
******************************************** 12 เมษายน 2568

ที่มา : https://www.thaigov.go.th/news/contents/details/95383