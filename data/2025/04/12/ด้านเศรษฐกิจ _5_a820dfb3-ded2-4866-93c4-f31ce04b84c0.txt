รัฐบาลไทย-ข่าวทำเนียบรัฐบาล-รมช.อิทธิ-รมช.อัครา มอบโค โครงการธนาคารโค-กระบือเพื่อเกษตรกร ตามพระราชดำริ จังหวัดพะเยา 


วันเสาร์ที่ 12 เมษายน 2568
รมช.อิทธิ-รมช.อัครา มอบโค โครงการธนาคารโค-กระบือเพื่อเกษตรกร ตามพระราชดำริ จังหวัดพะเยา
รมช.อิทธิ-รมช.อัครา มอบโค โครงการธนาคารโค-กระบือเพื่อเกษตรกร ตามพระราชดำริ จังหวัดพะเยา
นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ พร้อมด้วย นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ ร่วมพิธีมอบโค โครงการธนาคารโค-กระบือเพื่อเกษตรกร ตามพระราชดำริ จังหวัดพะเยา โดยมี นายสัตวแพทย์สมชวน รัตนมังคลานนท์ อธิบดีกรมปศุสัตว์ กล่าวรายงานวัตถุประสงค์การจัดงานฯ และมีผู้บริหารในสังกัดกระทรวงเกษตรและสหกรณ์ เกษตรกร และประชาชน เข้าร่วม ณ บริเวณลานอเนกประสงค์หลังเทศบาลเมืองพะเยา อำเภอเมืองพะเยา จังหวัดพะเยา โดยจังหวัดพะเยาได้ให้การช่วยเหลือเกษตรกรทั้งหมด จำนวน 1,603 ราย แม่โค – กระบือ จำนวน 2,751 ตัว ซึ่งก่อให้เกิดประโยชน์เป็นคุณูปการแก่เกษตรกร มีการทำงานบูรณาการร่วมกันในพื้นที่อย่างเป็นระบบ สนับสนุนให้มีการรวมกลุ่มเกษตรกร และชุมชนมีส่วนร่วมในการบริหารโครงการเพื่อให้เกิดความเข้มแข็ง มีการต่อยอดการใช้ประโยชน์ เช่น การใช้มูลสัตว์เป็นปุ๋ยในไร่นา การอนุรักษ์วัฒนธรรมประเพณีท้องถิ่น ที่สำคัญได้น้อมนำหลักปรัชญาของเศรษฐกิจพอเพียงมาใช้ในการดำเนินงาน ซึ่งเป็นการสนองพระราชดำริ ด้านการส่งเสริมอาชีพให้เกษตรกรสามารถพึ่งพาตนเองได้
ทั้งนี้ โครงการธนาคารโค-กระบือเพื่อเกษตรกร ตามพระราชดำริ เป็นโครงการตามพระราชดำริของ พระบาทสมเด็จพระพระบรมชนกาธิเบศร มหาภูมิพลอดุลยเดชมหาราช บรมนาถบพิตร ซึ่งกรมปศุสัตว์ได้รับสนองพระราชดำริ ดำเนินการมาตั้งแต่ปีพุทธศักราช 2522 เพื่อช่วยเหลือเกษตรกรให้มีโค - กระบือไว้ใช้แรงงาน และเพิ่มผลผลิตทางการเกษตร จากการดำเนินงานที่ผ่านมาจังหวัดพะเยามีเกษตรกรที่เข้าร่วมโครงการฯ จำนวน 1,603 ราย มีจำนวนแม่โค –กระบือ จำนวน 2,751 ตัว โครงการธนาคารโค-กระบือเพื่อเกษตรกร ตามพระราชดำริ ถือได้ว่าเป็นโครงการที่สามารถแก้ไขปัญหาความยากจนของเกษตรกร โดยน้อมนำหลักปรัชญาของเศรษฐกิจพอเพียงมาปรับใช้ในการดำเนินงาน ประกอบกับมีการทำงานบูรณาการร่วมกันในพื้นที่อย่างเป็นระบบ สนับสนุนให้มีการรวมกลุ่มเกษตรกร และชุมชนมีส่วนร่วมในการบริหารโครงการ เพื่อให้เกิดความเข้มแข็ง ตลอดจนมีการต่อยอดการใช้ประโยชน์ เช่น การใช้มูลสัตว์เป็นปุ๋ยในไร่นา การทำแก๊สชีวภาพ การอนุรักษ์วัฒนธรรมประเพณีท้องถิ่น เป็นต้น
สำหรับโคเพศเมีย จำนวน 60 ตัว ที่เกษตรกรได้รับมอบฯ ในครั้งนี้ กรมปศุสัตว์จะนำไปให้ความช่วยเหลือแก่เกษตรกร ตามระเบียบและหลักเกณฑ์ของโครงการธนาคารโค – กระบือเพื่อเกษตรกร ตามพระราชดำริ ดังนี้ มอบให้แก่เกษตรกรในพื้นที่อำเภอดอกคำใต้ จำนวน 15 ราย แม่โค จำนวน 30 ตัว และเกษตรกรในพื้นที่อำเภอจุน จำนวน 15 ราย แม่โค จำนวน 30 ตัว

ที่มา : https://www.thaigov.go.th/news/contents/details/95387