รัฐบาลไทย-ข่าวทำเนียบรัฐบาล-"อนุทิน" เดินหน้ามอบสมุดประจำตัวที่ดินทำกิน เขาค้อ 273 แปลง ส่งเสริมพี่น้องประชาชนมีที่ทำกินลี้ยงชีพยั่งยืน


วันพุธที่ 2 เมษายน 2568
02/04/2568
พิมพ์
"อนุทิน" เดินหน้ามอบสมุดประจำตัวที่ดินทำกิน เขาค้อ 273 แปลง ส่งเสริมพี่น้องประชาชนมีที่ทำกินลี้ยงชีพยั่งยืน
"อนุทิน" เดินหน้ามอบสมุดประจำตัวที่ดินทำกิน เขาค้อ 273 แปลง ส่งเสริมพี่น้องประชาชนมีที่ทำกินลี้ยงชีพยั่งยืน
วันนี้ (2 เม.ย. 68) เวลา 10.30 น. นายอนุทิน ชาญวีรกูล รองนายกรัฐมนตรี และรมว.มหาดไทย เป็นประธานมอบสมุดประจำตัวผู้ได้รับการคัดเลือกให้ทำกินในชุมชนตามนโยบายรัฐบาล (คทช.) ในลักษณะแปลงรวม พื้นที่ป่าสงวนแห่งชาติ พื้นที่ป่าสงวนแห่งชาติ "ป่าเขาปางก่อ และป่าวังชมภู" ณ วัดพระธาตุผาซ่อนแก้ว ต.แคมป์สน อ.เขาค้อ จ.เพชรบูรณ์ โดยมี นายอรรษิษฐ์ สัมพันธรัตน์ ปลัดกระทรวงมหาดไทย นายพรพจน์ เพ็ญพาส อธิบดีกรมที่ดิน นายไชยวัฒน์ จุนถิระพงศ์ อธิบดีกรมการปกครอง นายศรัณยู มีทองคำ ผู้ว่าราชการจังหวัดเพชรบูรณ์ ร่วมด้วย
นายอนุทิน กล่าวว่า ผู้บริหารกระทรวงมหาดไทยทุกคนดีใจที่ได้มาเห็นรอยยิ้มของพี่น้องประชาชน โดยการมอบสมุดประจำตัวให้กับผู้ได้รับการคัดเลือกให้ได้รับที่ดินทำกินในชุมชนตามนโยบายรัฐบาล (คทช.) ในลักษณะแปลงรวม จำนวน 200 ราย รวม 273 แปลง ในพื้นที่เขาค้อ จ. เพชรบูรณ์ ครั้งนี้เป็นการสนับสนุนให้ประชาชนมีที่ดินในการประกอบอาชีพ เป็นสิ่งยืนยันว่าที่ดินแปลงนี้สามารถใช้ทำประโยชน์หากินได้ และห้ามขาย ต้องใช้เพื่อดูแล ยังชีพ และสร้างประโยชน์ทำรายได้ให้กับพี่น้องประชาชนได้อย่างยั่งยืน
นายอนุทิน ยังได้ชื่นชมผู้ที่เกี่ยวข้องทุกภาคส่วน ตั้งแต่ผู้นำองค์กรปกครองส่วนท้องถิ่น ผู้บริหารจังหวัดเพชรบูรณ์ ตลอจนคณะอนุกรรมการนโยบายที่ดินจังหวัดเพชรบูรณ์ ที่ทำให้เกิดการส่งความสุขให้กับพี่น้องประชาชน ถือเป็นหนึ่งในภารกิจของกระทรวงมหาดไทยเพื่อ "บำบัดทุกข์ บำรุงสุข" และขอให้พี่น้องประชาชนที่ได้รับที่ดินในครั้งนี้มีความสุขและความอุดมสมบูรณ์พูนสุข จากการทำมาหากินและใช้ประโยชน์จากที่ดินเพื่อเลี้ยงชีพของตน
ด้าน นายศรัณยู มีทองคำ ผู้ว่าราชการจังหวัดเพชรบูรณ์ กล่าวว่า คณะอนุกรรมการนโยบายที่ดินจังหวัดเพชรบูรณ์ ได้ดำเนินการจัดสรรที่ดินจาก พื้นที่ป่าสงวนแห่งชาติ "ป่าเขาปางก่อ และป่าวังชมภู" ในท้องที่ตำบลเขาค้อ ตำบลหนองแม่นา ตำบลสะเดาะพง และตำบลริมสีม่วง อำเภอเขาค้อ จังหวัดเพชรบูรณ์ รวมเนื้อที่ 2,141 ไร่ 1 งาน 42 ตารางวา โดยทุกกระบวนการคัดเลือกเป็นไปอย่างถูกต้อง รอบคอบ โปร่งใส และเป็นธรรม ตามนโยบายของรัฐบาลและ คทช. ซึ่งมีผู้ได้รับการคัดเลือก จำนวน 275 ราย รวม 444 แปลง
การจัดพิธีมอบสมุดประจำตัวฯ ในวันนี้มีหัวหน้าส่วนราชการ นายอำเภอ นายอัครเดช ทองใจสด นายกองค์การบริหารส่วนจังหวัดเพชรบูรณ์ กำนัน ผู้ใหญ่บ้าน ผู้บริหารองค์กรปกครองส่วนท้องถิ่น และประชาชนกว่า 500 คน ร่วมพิธีฯ

ที่มา : https://www.thaigov.go.th/news/contents/details/95007