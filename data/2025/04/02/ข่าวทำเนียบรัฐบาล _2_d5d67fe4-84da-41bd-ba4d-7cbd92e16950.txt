รัฐบาลไทย-ข่าวทำเนียบรัฐบาล-‘จิราพร‘ ชี้ สถานการณ์แผ่นดินไหวคลี่คลาย ยันไทยพร้อมเป็นผู้นำอุตสาหกรรม MICE รองรับการประชุมระดับโลก


วันพุธที่ 2 เมษายน 2568
‘จิราพร‘ ชี้ สถานการณ์แผ่นดินไหวคลี่คลาย ยันไทยพร้อมเป็นผู้นำอุตสาหกรรม MICE รองรับการประชุมระดับโลก
‘จิราพร‘ ชี้ สถานการณ์แผ่นดินไหวคลี่คลาย ยันไทยพร้อมเป็นผู้นำอุตสาหกรรม MICE รองรับการประชุมระดับโลก
วันนี้ (2 เมษายน 2568) เวลา 09.00 น. ณ พารากอนฮอลล์ สยามพารากอน นางสาวจิราพร สินธุไพร รัฐมนตรีประจำสำนักนายกรัฐมนตรี ได้รับมอบหมายจาก นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม เป็นประธานในพิธีเปิดงาน Thailand MICE X-Change 2025 (TMX 2025) โดยมี นางสาวปนิษฐา บุรี นายกสมาคมการแสดงสินค้า (ไทย) ในฐานะประธานการจัดงาน และนายจิรุตถ์ อิศรางกูร ณ อยุธยา ผู้อำนวยการสำนักงานส่งเสริมการจัดประชุมและนิทรรศการ เข้าร่วม
งาน Thailand MICE X-Change 2025 เป็นศูนย์กลางความร่วมมือและเป็นเวทีสำคัญที่รวบรวมผู้เชี่ยวชาญ ผู้ประกอบการ และกลุ่มพันธมิตรทั้งจากประเทศไทยและนานาชาติ มาแลกเปลี่ยนองค์ความรู้ แนวคิดในการขับเคลื่อนอุตสาหกรรมไมซ์ ซึ่งประเทศไทยมีความพร้อมในการอำนวยความสะดวกและเป็นศูนย์กลางการจัดงานด้านต่าง ๆ ที่จะจัดขึ้นในอนาคตอันใกล้นี้
นางสาวจิราพร กล่าวว่า “รัฐบาลให้ความสำคัญในการสนับสนุนและขับเคลื่อนอุตสาหกรรมไมซ์ เพื่อให้ไทยเป็นอีกจุดหมายสำคัญของการจัดประชุม ทั้งงานแสดงสินค้า เทศกาล กิจกรรมต่าง ๆ ในระดับนานาชาติ แม้ประเทศไทยจะผ่านช่วงของภัยพิบัติ แต่ขณะนี้สถานการณ์คลี่คลายเป็นปกติแล้ว จึงมีความพร้อมเต็มที่ในการรองรับการจัดกิจกรรมทุกด้าน โดยอุตสาหกรรมไมซ์ถือเป็นอีกปัจจัยสำคัญในการกระตุ้นเศรษฐกิจของประเทศให้เติบโตอย่างแข็งแกร่ง สามารถกระตุ้นให้เกิดการเดินทาง การใช้จ่าย และกระจายรายได้ให้ครอบคลุมทุกภาคส่วน ทั้งผู้ประกอบการ ชุมชน และธุรกิจ”
สำหรับ Thailand MICE X-Change 2025 กำหนดจัดระหว่างวันที่ 2-3 เมษายน 2568 เวลา 10:00-19:00 น. ณ พารากอนฮอลล์ ภายใต้แนวคิด “NEXHIBITION — ก้าวใหม่ที่ยั่งยืนของอุตสาหกรรมการแสดงสินค้าและการประชุม”เป็นงานแสดงสินค้าของที่เปิดโอกาสให้กลุ่มผู้ประกอบการที่ต้องการจัดงานแสดงสินค้า และการประชุม ได้ร่วมชมงานแสดงนวัตกรรม ผลิตภัณฑ์ และบริการ เป็นจุดเริ่มต้นแนวคิดสำหรับการออกแบบงานประชุม และงานแสดงระดับมืออาชีพ

ที่มา : https://www.thaigov.go.th/news/contents/details/95011