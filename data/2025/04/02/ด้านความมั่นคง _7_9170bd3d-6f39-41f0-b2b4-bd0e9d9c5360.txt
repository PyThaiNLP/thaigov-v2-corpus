รัฐบาลไทย-ข่าวทำเนียบรัฐบาล-“พิพัฒน์” สั่งคุมเข้มความปลอดภัยไซต์ก่อสร้าง  ผนึกทุกภาคส่วนยกระดับมาตรการเชิงรุก ป้องกันอุบัติเหตุซ้ำรอย


วันพุธที่ 2 เมษายน 2568
02/04/2568
พิมพ์
“พิพัฒน์” สั่งคุมเข้มความปลอดภัยไซต์ก่อสร้าง  ผนึกทุกภาคส่วนยกระดับมาตรการเชิงรุก ป้องกันอุบัติเหตุซ้ำรอย
วันที่ 2 เมษายน 2568 – นายพิพัฒน์ รัชกิจประการ รัฐมนตรีว่าการกระทรวงแรงงาน เป็นประธานการประชุมกำหนดมาตรการด้านความปลอดภัยและอาชีวอนามัยสำหรับกิจการก่อสร้างขนาดใหญ่ในพื้นที่กรุงเทพมหานครและปริมณฑล
ครั้งที่ 1/2568
โดยมี นายบุญสงค์ ทัพชัยยุทธ์ ปลัดกระทรวงแรงงาน เรือเอก สาโรจน์ คมคาย อธิบดีกรมสวัสดิการและคุ้มครองแรงงาน ผู้แทนหน่วยงานภาครัฐ เจ้าของโครงการก่อสร้าง ผู้รับเหมา รวมทั้งหน่วยงานผู้เชี่ยวชาญเฉพาะด้านความปลอดภัย
ในงานก่อสร้างเข้าร่วมประชุมอย่างพร้อมเพรียง ณ ห้องประชุมปกรณ์ อังศุสิงห์ ชั้น 10 อาคารกรมพัฒนาฝีมือแรงงาน
นายพิพัฒน์ กล่าวว่า กระทรวงแรงงานให้ความสำคัญกับความปลอดภัยของแรงงานในโครงการก่อสร้างขนาดใหญ่
ซึ่งมักมีความเสี่ยงสูงต่อการเกิดอุบัติเหตุร้ายแรง ส่งผลกระทบต่อชีวิตลูกจ้างและธุรกิจของนายจ้าง ซึ่งล่าสุดเมื่อวันที่ 15
มีนาคม 2568 ที่ผ่านมา ได้เกิดเหตุโครงสร้างสะพานบนถนนพระรามที่ 2 ทรุดตัวพังถล่มลงมา ทำให้มีผู้เสียชีวิต 6 ราย
และบาดเจ็บกว่า 30 ราย สร้างความสูญเสียทั้งชีวิต ทรัพย์สิน และความเชื่อมั่นของประชาชน จากเหตุการณ์ดังกล่าว
กระทรวงแรงงานได้เร่งดำเนินมาตรการเชิงรุกเพื่อป้องกันไม่ให้เกิดเหตุการณ์ลักษณะนี้ซ้ำรอย จึงให้กรมสวัสดิการและคุ้มครองแรงงาน จัดประชุมหน่วยงานที่เกี่ยวข้องเพื่อกำหนดมาตรการด้านความปลอดภัยและอาชีวอนามัยสำหรับกิจการก่อสร้าง
ขนาดใหญ่ในพื้นที่กรุงเทพมหานครและปริมณฑล โดยมีทั้งหน่วยงานภาครัฐ ภาครัฐวิสาหกิจ ผู้รับเหมาชั้นต้น ผู้รับเหมาช่วง
และองค์กรผู้เชี่ยวชาญเฉพาะด้านความปลอดภัยเข้าร่วมประชุม ซึ่งนับเป็นจุดเริ่มต้นของการพัฒนามาตรฐานความปลอดภัย
ในภาคการก่อสร้างให้มีความเข้มงวดมากยิ่งขึ้น โดยความคิดเห็นและข้อเสนอแนะจากทุกภาคส่วนในการประชุมครั้งนี้
จะเป็นประโยชน์อย่างยิ่งในการปรับปรุงและพัฒนากฎระเบียบด้านความปลอดภัยให้มีประสิทธิภาพยิ่งขึ้น หากมาตรการที่กำหนดสามารถป้องกันหรืออย่างน้อยสามารถลดความรุนแรงของอุบัติเหตุในโครงการก่อสร้างได้ ก็จะเป็นต้นแบบในการนำไปขยายผล
ให้ครอบคลุมทั่วประเทศต่อไป ทั้งนี้ กระทรวงแรงงานจะติดตามความคืบหน้าของมาตรการดังกล่าวอย่างใกล้ชิด และพร้อมดำเนินการอย่างจริงจัง เพื่อให้ลูกจ้างทำงานได้อย่างปลอดภัยและลดความสูญเสียที่ไม่ควรเกิดขึ้นอีกในอนาคต
ด้าน เรือเอก สาโรจน์ คมคาย อธิบดีกรมสวัสดิการและคุ้มครองแรงงาน (กสร.) กล่าวเพิ่มเติมว่า การประชุมในครั้งนี้
มีผู้เข้าร่วมประชุม อาทิ การรถไฟฟ้าขนส่งมวลชนแห่งประเทศไทย การทางพิเศษแห่งประเทศไทย กรมทางหลวง การรถไฟแห่งประเทศไทยกรุงเทพมหานคร สภาวิศวกร วิศวกรรมสถานแห่งประเทศไทย ในพระบรมราชูปถัมภ์ (วสท.) และสมาคมวิศวกรโครงสร้างแห่งประเทศไทย เพื่อบูรณาการความร่วมมือระหว่างภาครัฐ เอกชน และผู้เชี่ยวชาญ ในการยกระดับมาตรการ
ด้านความปลอดภัยในการทำงานให้มีประสิทธิภาพมากยิ่งขึ้น โดยมีเป้าหมายลดจำนวนอุบัติเหตุในภาคก่อสร้าง ซึ่งเป็นหนึ่ง
ในอุตสาหกรรมที่มีอัตราการประสบอันตรายสูงที่สุด นอกจากนี้ กระทรวงแรงงานยังได้แต่งตั้งคณะทำงานเฉพาะกิจเพื่อตรวจสอบและดูแลคุณภาพชีวิตแรงงานกรณีเกิดอุบัติเหตุร้ายแรง โดยมีรัฐมนตรีว่าการกระทรวงแรงงานและปลัดกระทรวงแรงงาน
เป็นที่ปรึกษา และมีนายภุชงค์ วรศรี ประจำสำนักเลขาธิการนายกรัฐมนตรี ปฏิบัติหน้าที่ประจำกระทรวงแรงงาน เป็นหัวหน้าคณะทำงาน โดยคณะทำงานดังกล่าว ประกอบด้วย หน่วยงานที่เกี่ยวข้อง ได้แก่ กรมสวัสดิการและคุ้มครองแรงงาน สำนักงานปลัดกระทรวงแรงงาน สำนักงานประกันสังคม กรมการจัดหางาน และสถาบันส่งเสริมความปลอดภัย อาชีวอนามัย
และสภาพแวดล้อมในการทำงาน (องค์การมหาชน) รวมถึงหน่วยงานในสังกัดกระทรวงแรงงานในพื้นที่ที่เกิดอุบัติเหตุ
โดยมีภารกิจหลัก คือ เฝ้าระวัง ตรวจสอบสถานประกอบกิจการกลุ่มเสี่ยง รวมถึงดูแลและให้ความช่วยเหลือแก่ลูกจ้าง
ที่ได้รับผลกระทบให้รวดเร็วและมีประสิทธิภาพมากที่สุด

ที่มา : https://www.thaigov.go.th/news/contents/details/95013