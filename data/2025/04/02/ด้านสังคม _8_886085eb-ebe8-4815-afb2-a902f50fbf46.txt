รัฐบาลไทย-ข่าวทำเนียบรัฐบาล-สธ. เตรียมส่งทีมปฏิบัติการฉุกเฉินทางการแพทย์และสาธารณสุขในภาวะภัยพิบัติ ช่วยผู้ประสบภัยตามเมียนมาร้องขอ


วันพุธที่ 2 เมษายน 2568
สธ. เตรียมส่งทีมปฏิบัติการฉุกเฉินทางการแพทย์และสาธารณสุขในภาวะภัยพิบัติ ช่วยผู้ประสบภัยตามเมียนมาร้องขอ
รัฐมนตรีว่าการกระทรวงสาธารณสุข ขอบคุณบุคลากรทางการแพทย์ที่ช่วยกันดูแลผู้ป่วย/ผู้ประสบเหตุแผ่นดินไหวอย่างทุ่มเทและเสียสละ
เผย เตรียมส่งทีมปฏิบัติการฉุกเฉินทางการแพทย์และสาธารณสุขในภาวะภัยพิบัติ (Emergency Medical Team : EMT) จากทุกเขตสุขภาพไปช่วยเหลือผู้ประสบภัยเมียนมาตามที่กระทรวงการต่างประเทศร้องขอ
วันนี้ (2 เมษายน 2568) ที่ สำนักงานปลัดกระทรวงสาธารณสุข จังหวัดนนทบุรี นายสมศักดิ์ เทพสุทิน รัฐมนตรีว่าการกระทรวงสาธารณสุข เป็นประธานการประชุมผู้บริหารระดับสูงกระทรวงสาธารณสุข ครั้งที่ 4/2568 โดยมี นายเดชอิศม์ ขาวทอง รัฐมนตรีช่วยว่าการระทรวงสาธารณสุข นายแพทย์โอภาส การย์กวินพงศ์ ปลัดกระทรวงสาธารณสุข และผู้บริหารระดับสูงร่วมประชุม โดยก่อนการประชุมมีพิธีมอบโล่ประกาศเกียรติคุณแก่หน่วยงานที่ส่งเสริมสนับสนุนการดำเนินงานตามนโยบาย “NCDs ดีได้ด้วยกลไก อสม.” ประกอบด้วย เขตสุขภาพที่ 12 ประชาชนได้รับคำแนะนำเรื่องการนับคาร์บสูงสุด, สำนักงานสาธารณสุขจังหวัดที่ประชาชนได้รับคำแนะนำเรื่องการนับคาร์บตามเป้าหมาย (อสม. 1 คน ต่อประชาชน 20 คน) 7 อันดับแรก ได้แก่ สุโขทัย ปทุมธานี สมุทรปราการ กาฬสินธุ์ อุดรธานี ปัตตานี และนราธิวาส และเขตสุขภาพที่มีประชาชนได้รับคำแนะนำเรื่องการนับคาร์บตามเป้าหมาย เขตสุขภาพละ 300,000 คน ได้แก่ เขตสุขภาพที่ 9 และ 12
นายสมศักดิ์กล่าวว่า เหตุการณ์แผ่นดินไหวที่ผ่านมา ขอขอบคุณบุคลากร แพทย์ พยาบาล เจ้าหน้าที่สาธารณสุขทุกคนที่ทุ่มเทเสียสละดูแลประชาชน ผู้ป่วย ผู้ประสบเหตุอย่างเต็มที่ โดยเฉพาะการเข้าช่วยเหลือ ณ จุดเกิดเหตุอาคารถล่มที่รวดเร็ว โดยขณะนี้ทีม MERT ของกรมการแพทย์ ได้ส่งมอบภารกิจให้กับกรุงเทพมหานครดำเนินการต่อแล้ว แต่ทีม MCATT ยังคงภารกิจด้านการเยียวยาจิตใจต่อเนื่อง ทั้งพื้นที่เกิดเหตุ สถาบันนิติเวชวิทยา ภูมิลำเนาของผู้เสียชีวิต และผ่านสายด่วนสุขภาพจิต 1323 รวมถึงเตรียมแพทย์นิติเวช 30 คน ไว้สนับสนุนเมื่อได้รับการร้องขอด้วย ล่าสุดได้รับการประสานจากกระทรวงการต่างประเทศว่าสาธารณรัฐแห่งสหภาพเมียนมาแจ้งขอรับการสนับสนุนทีมแพทย์ไปปฏิบัติงานช่วยเหลือผู้ประสบภัยที่เมืองเนปิดอร์และมัณฑะเลย์ ซึ่งได้รับความเสียหายหนัก โดยจะส่งทีมปฏิบัติการฉุกเฉินทางการแพทย์และสาธารณสุขในภาวะภัยพิบัติ  (Emergency Medical Team : EMT) จากทุกเขตสุขภาพหมุนเวียนไปปฏิบัติหน้าที่ ครั้งละ 2 ทีม รวม 80 คน เข้าพื้นที่ผลัดละ 1 สัปดาห์ เป็นเวลาประมาณ 6 สัปดาห์ มีทีม EMT ของกรมการแพทย์ ซึ่งเป็นทีมที่ได้รับการรับรองตามมาตรฐานองค์การอนามัยโลก เป็นพี่เลี้ยง และมอบหมายให้ นายวิชัย ไชยมงคล ที่ปรึกษารัฐมนตรีว่าการกระทรวงสาธารณสุข ร่วมเดินทางไปกับคณะด้วย
นายสมศักดิ์กล่าวต่อว่า สำหรับการประชุมวันนี้ มีความคืบหน้าการดำเนินงานสำคัญ อาทิ การขับเคลื่อนโครงการคนไทยห่างไกล NCDs เป็นวาระแห่งชาติ ได้ขอความคิดเห็น ข้อเสนอแนะเพิ่มเติมจากหน่วยงานภายนอกและปรับปรุงแก้ไข (ร่าง) โดยมีเป้าหมาย คือ ลดผู้ป่วย NCDs ลดอัตราการตายจากโรค NCDs และลดค่าใช้จ่ายด้านสุขภาพ จะเสนอเข้า ครม. ภายในเดือนเมษายนนี้, โครงการสนับสนุนบุคลากรทางการแพทย์ในพื้นที่เฉพาะหรือพื้นที่ห่างไกลที่มีความขาดแคลน เพื่อให้ประชาชนเข้าถึงบริการทางการแพทย์ที่มีมาตรฐาน ลดค่าใช้จ่ายในการเดินทาง ซึ่งคาดว่าเดือนมิถุนายน 2568 บุคลากรการแพทย์จะเริ่มไปปฏิบัติหน้าที่ในพื้นที่ที่มีความขาดแคลนได้, แผนการพัฒนาระบบบริการผ่าตัดด้วยหุ่นยนต์ Robotic Surgery เป็นต้น
*************************************** 2 เมษายน 2568

ที่มา : https://www.thaigov.go.th/news/contents/details/95006