รัฐบาลไทย-ข่าวทำเนียบรัฐบาล-นายกฯ บินบุรีรัมย์ พรุ่งนี้เช้า   มอบนโยบายประชุมเชิงปฏิบัติการด้านการบริหารราชการระหว่างภูมิภาคและท้องถิ่น 


วันพุธที่ 2 เมษายน 2568
02/04/2568
พิมพ์
นายกฯ บินบุรีรัมย์ พรุ่งนี้เช้า   มอบนโยบายประชุมเชิงปฏิบัติการด้านการบริหารราชการระหว่างภูมิภาคและท้องถิ่น
นายกฯ บินบุรีรัมย์ พรุ่งนี้เช้า   มอบนโยบายประชุมเชิงปฏิบัติการด้านการบริหารราชการระหว่างภูมิภาคและท้องถิ่น ก่อนเดินทางกลับทำเนียบรัฐบาลช่วงเที่ยงวันให้การต้อนรับ ”นายกฯภูฏาน” และ ”นายกฯ อินเดีย”  ในโอกาสเยือนไทย  ในห้วงการประชุมบิมสเทค
วันนี้ (2 เมษายน 2568) นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า วันพรุ่งนี้ (วันพฤหัสบดี ที่ 3 เมษายน 2568) นางสาวแพทองธาร ชินวัตร นายกรัฐมนตรี มีกำหนดการเดินทางไปจังหวัดบุรีรัมย์  เพื่อมอบนโยบาย โครงการประชุมเชิงปฏิบัติการด้านการบริหารราชการระหว่างภูมิภาคและท้องถิ่น เพื่อบูรณาการขับเคลื่อนการพัฒนาจังหวัด  โดยใช้ห้องประชุมของสนามช้างอินเตอร์เนชั่นแนล เซอร์กิต อำเภอเมืองบุรีรัมย์ โดยมี นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ร่วมลงพื้นที่ในครั้งนี้ด้วย
โดยช่วงเช้า นายกรัฐมนตรีจะเดินทางจากท่าอากาศยานทหาร 2 กองบิน 6 (บน.6) ดอนเมือง กรุงเทพฯ  ไปยังท่าอากาศยานบุรีรัมย์ที่อำเภอสตึก จังหวัดบุรีรัมย์ จากนั้นจะเดินทางไปยัง สนามช้าง อินเตอร์เนชั่นแนล เซอร์กิต อำเภอเมืองบุรีรัมย์  โดยนายกรัฐมนตรีจะเยี่ยมชมนิทรรศการผลการดำเนินงานขับเคลื่อนภารกิจกระทรวงมหาดไทย ขององค์กรปกครองส่วนท้องถิ่นภายใต้แนวทางนโยบาย 5 ด้าน ก่อนจะเป็นประธานเปิดโครงการประชุมเชิงปฏิบัติการด้านการบริหารราชการระหว่างภูมิภาคและท้องถิ่น เพื่อบูรณาการขับเคลื่อนการพัฒนาจังหวัด ประจำปีงบประมาณ พ.ศ. 2568
“สำหรับการเปิดโครงการประชุมเชิงปฏิบัติการด้านการบริหารราชการระหว่างภูมิภาคและท้องถิ่น เพื่อบูรณาการขับเคลื่อนการพัฒนาจังหวัด ประจำปีงบประมาณ พ.ศ. 2568 ของนายกรัฐมนตรีครั้งนี้ เพื่อมอบนโยบายกำหนดทิศทาง รวมถึงข้อสั่งการ ทั้งนี้ เพื่อเพิ่มประสิทธิภาพการบริหารราชการแบบบูรณาการระหว่างภูมิภาคและท้องถิ่น อีกทั้ง ยังเป็นเวทีแลกเปลี่ยนความคิดเห็นและหารือข้อราชการที่สำคัญ รวมถึงเสนอแนะแนวทางแก้ไขปัญหาอุปสรรคในการขับเคลื่อนการปฏิบัติงานตามนโยบายของรัฐบาล กระทรวงมหาดไทย และกรมส่งเสริมการปกครองท้องถิ่น”
จากนั้น นายกรัฐมนตรีจะเดินทางกลับในช่วงเที่ยงวันเพื่อกลับมาให้การต้อนรับ ดาโซ เซริง โตบเกย์ นายกรัฐมนตรีราชอาณาจักรภูฏาน  ในช่วงเวลาประมาณ 13.00 น. และนายนเรนทร โมที นายกรัฐมนตรีสาธารณรัฐอินเดีย ในช่วงเวลาประมาณ 15.00 น. ณ ทำเนียบรัฐบาล ก่อนการประชุม บิสเทค ที่ประเทศไทยเป็นเจ้าภาพ ในระหว่างวันที่  3-4 เมษายน ต่อไป นายจิรายุ กล่าว

ที่มา : https://www.thaigov.go.th/news/contents/details/95003