รัฐบาลไทย-ข่าวทำเนียบรัฐบาล-"วราวุธ" พร้อมคณะผู้บริหาร - บุคลากร กระทรวง พม. ถวายพระพรชัยมงคล กรมสมเด็จพระเทพรัตนราชสุดาฯ เนื่องในโอกาสวันคล้ายวันพระราชสมภพ 2 เมษายน 2568


วันพุธที่ 2 เมษายน 2568
"วราวุธ" พร้อมคณะผู้บริหาร - บุคลากร กระทรวง พม. ถวายพระพรชัยมงคล กรมสมเด็จพระเทพรัตนราชสุดาฯ เนื่องในโอกาสวันคล้ายวันพระราชสมภพ 2 เมษายน 2568
"วราวุธ" พร้อมคณะผู้บริหาร - บุคลากร กระทรวง พม. ถวายพระพรชัยมงคล กรมสมเด็จพระเทพรัตนราชสุดาฯ เนื่องในโอกาสวันคล้ายวันพระราชสมภพ 2 เมษายน 2568
วันที่ 2 เมษายน 2568 เวลา 08.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีถวายพระพรชัยมงคล สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี พร้อมด้วย คณะผู้บริหาร ข้าราชการ พนักงาน และเจ้าหน้าที่กระทรวงการพัฒนาสังคมและความมั่นคงของมนุษย์ เข้าร่วม ณ ห้องปกรณ์ อังศุสิงห์ ชั้น 2 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นายวราวุธ กล่าวว่า เนื่องในโอกาสวันคล้ายวันพระราชสมภพ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ทรงเจริญพระชนมายุ 70 พรรษา 2 เมษายน พ.ศ. 2568 อันเป็นวันมหามงคลแก่ประชาชนชาวไทย ที่ได้ทรงปฏิบัติพระราชกรณียกิจด้วยความวิริยะอุตสาหะ ทรงมีพระราชปณิธานในการสืบสานและต่อยอดกิจการที่จะขจัดทุกข์ บำรุงสุข แก่ปวงประชาราษฎร์ ตามรอยพระราชบิดา ใต้ฝ่าละอองพระบาท ทรงใช้ความรู้ ความสามารถ ในด้านต่าง ๆ ก่อให้เกิดประโยชน์แก่ประชาชนและประเทศชาติ โดยเฉพาะในด้านการศึกษา ด้านการอนุรักษ์ศิลปวัฒนธรรมไทย ด้านการพัฒนาสังคม ด้านการต่างประเทศ ด้านการสาธารณสุข ด้านการศาสนา รวมถึงโครงการตามพระราชดำริของพระบาทสมเด็จพระบรมชนกาธิเบศร มหาภูมิพลอดุลยเดช มหาราช บรมนาถบพิตร
นายวราวุธ กล่าวต่อไปว่า นอกจากนี้ ยังทรงพระกรุณารับสมาคม สถาบัน และองค์กรต่าง ๆ ที่จัดตั้งขึ้นตามแนวพระราชดำริ หรือองค์กรต่าง ๆ ที่ช่วยเหลือและพัฒนาประชาชน ไว้ในพระราชูปถัมภ์จำนวนมาก โดยทรงให้การสนับสนุนสมทบทุนจัดตั้งเป็น “กองทุนการกุศลสมเด็จพระเทพฯ” เพื่อให้การสงเคราะห์ ช่วยเหลือประชาชนผู้ทุกข์ยากเดือดร้อน ผู้ด้อยโอกาส ผู้ขาดแคลน และสาธารณประโยชน์ต่าง ๆ แก่ประชาชนคนไทย และประเทศเพื่อนบ้านจนเป็นที่ประจักษ์
"ข้าพระพุทธเจ้าทั้งหลาย ขอพระราชทาน ถวายพระพรชัยมงคล ด้วยความจงรักภักดี ขออาราธนาคุณพระศรีรัตนตรัย และสิ่งศักดิ์สิทธิ์ทั้งหลายในสากลโลก โปรดอภิบาลประทานพรชัยมงคล ให้ใต้ฝ่าละอองพระบาทเจริญพระชนมายุยิ่งยืนนาน ทรงพระเกษมสำราญ พระสุขภาพพลานามัยแข็งแรง เป็นร่มฉัตรปกเกล้า ปวงข้าพระพุทธเจ้าทั้งหลาย และพสกนิกรชาวไทยสืบไป" นายวราวุธ กล่าวนำถวายพระพรชัยมงคล พร้อมทั้งนำคณะผู้บริหาร ข้าราชการ พนักงาน  และเจ้าหน้าที่กระทรวง พม. เปล่งเสียง “ทรงพระเจริญ” พร้อมกัน 3 ครั้ง ก่อนเสร็จพิธี
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว
#วราวุธศิลปอาชา #ศบปภ #พันธกิจสำคัญ9ด้าน #2เมษายน #ถวายพระพรชัยมงคล

ที่มา : https://www.thaigov.go.th/news/contents/details/95001