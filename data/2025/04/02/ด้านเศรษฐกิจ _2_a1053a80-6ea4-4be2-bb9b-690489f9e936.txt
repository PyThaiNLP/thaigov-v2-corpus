รัฐบาลไทย-ข่าวทำเนียบรัฐบาล-​"อรรถวิชช์" ร่วมหารือ RSPO ขับเคลื่อนอุตสาหกรรมปาล์มน้ำมันสู่ความยั่งยืน


วันอังคารที่ 1 เมษายน 2568
01/04/2568
พิมพ์
​"อรรถวิชช์" ร่วมหารือ RSPO ขับเคลื่อนอุตสาหกรรมปาล์มน้ำมันสู่ความยั่งยืน
​"อรรถวิชช์" ร่วมหารือ RSPO ขับเคลื่อนอุตสาหกรรมปาล์มน้ำมันสู่ความยั่งยืน
วันที่ 31 มีนาคม 2568 ดร.อรรถวิชช์ สุวรรณภักดี ประธานคณะที่ปรึกษาของรัฐมนตรีว่าการกระทรวงอุตสาหกรรม ด้านยุทธศาสตร์ ได้รับมอบหมายจาก นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ให้การต้อนรับนายโจเซฟ ดีครูซ ประธานเจ้าหน้าที่บริหาร พร้อมด้วยคณะผู้บริหารระดับสูงองค์กรเจรจาระหว่างประเทศว่าด้วยปาล์มน้ำมันยั่งยืน (RSPO) โดยมีบุรินทร์ สุขพิศาล คณะทำงานยกร่างพระราชบัญญัติส่งเสริมปาล์มน้ำมัน นายภัทรพล ลิ้มภักดี รองผู้อำนวยการสำนักงานเศรษฐกิจอุตสาหกรรม คณะผู้บริหาร และเจ้าหน้าที่ที่เกี่ยวข้อง เข้าร่วม ณ ห้องประชุม อก.1 ชั้น 2 อาคารสำนักงานปลัดกระทรวงอุตสาหกรรม
การประชุมครั้งนี้มีวัตถุประสงค์เพื่อหารือแนวทางความร่วมมือระหว่างกระทรวงอุตสาหกรรม และองค์กรเจรจาระหว่างประเทศว่าด้วยปาล์มน้ำมันยั่งยืน (RSPO) ในการพัฒนาอุตสาหกรรมปาล์มน้ำมันของประเทศไทยและส่งเสริมให้เกิดการนำนโยบายไปใช้ได้จริงในภาคอุตสาหกรรมดังกล่าว รวมทั้งการแสวงหาความร่วมมือเชิงยุทธศาสตร์ ระหว่าง RSPO และกระทรวงอุตสาหกรรม เพื่อยกระดับมาตรฐานอุตสาหกรรมปาล์มน้ำมันของไทย รวมถึงแนวโน้มของอุตสาหกรรมพลังงานทดแทน
ในปัจจุบัน ประเทศไทยผลิตไบโอดีเซลและน้ำมันปาล์มบริสุทธิ์เพื่อการบริโภคจากน้ำมันปาล์มดิบเป็นหลัก อย่างไรก็ตาม จากการเติบโตของอุตสาหกรรมยานยนต์ไฟฟ้า (EV) ทำให้มีการคาดการณ์ว่าจะมีน้ำมันปาล์มดิบเหลือจากการผลิตไบโอดีเซล กระทรวงอุตสาหกรรมจึงได้เสนอแนวคิดในการนำไปผลิตน้ำมันอากาศยานชีวภาพ และหารือความคิดเห็นของ RSPO นอกจากนี้ ยังมีการหารือเกี่ยวกับบทบาทของ RSPO ในระดับโลกและภูมิภาค รวมถึงอุปสรรคที่เคยพบในการดำเนินโครงการในประเทศไทยเมื่อเปรียบเทียบกับประเทศอื่น ซึ่งจะมีการประชุมหารืออีกครั้งในระดับปฏิบัติต่อไป

ที่มา : https://www.thaigov.go.th/news/contents/details/94977