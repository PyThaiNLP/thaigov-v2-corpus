รัฐบาลไทย-ข่าวทำเนียบรัฐบาล-'ธีรรัตน์' เปิดศูนย์ช่วยเหลือผลกระทบแผ่นดินไหว 'รวมใจวิศวกรอาสาทอุเทนถวาย' ให้คำปรึกษาฟรี


วันพุธที่ 2 เมษายน 2568
02/04/2568
พิมพ์
'ธีรรัตน์' เปิดศูนย์ช่วยเหลือผลกระทบแผ่นดินไหว 'รวมใจวิศวกรอาสาทอุเทนถวาย' ให้คำปรึกษาฟรี
'ธีรรัตน์' เปิดศูนย์ช่วยเหลือผลกระทบแผ่นดินไหว 'รวมใจวิศวกรอาสาทอุเทนถวาย' ให้คำปรึกษาฟรี
เมื่อวันที่ 2 เมษายน 2568 น.ส. ธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เป็นประธานเปิดศูนย์ช่วยเหลือประชาชนในการให้คำปรึกษาผลกระทบโครงสร้างอาคารจากแผ่นดินไหว ภายใต้โครงการ 'รวมใจวิศวกรอาสาทอุเทนถวาย' โดยมี ผศ. ทองพูล ทาสีเพชร คณบดีคณะวิศวกรรมศาสตร์และสถาปัตยกรรมศาสตร์ นายศุภชัย ลิ้มพิพัฒนโสภณ นายกสมาคมศิษย์เก่าอุเทนถวาย คณะผู้บริหารของมหาวิทยาลัย ศิษย์เก่าและศิษย์ปัจจุบัน และ น.ส.มธุรส เบนท์ ส.ก. เขตสะพานสูง ให้การต้อนรับ
จากเหตุการณ์แผ่นดินไหว ส่งผลให้หลายพื้นที่ในกรุงเทพมหานครและปริมณฑลได้รับผลกระทบ โดยเฉพาะอาคารสูงที่เกิดรอยร้าวและสร้างความกังวลให้กับประชาชน จึงได้มีการจัดตั้งศูนย์ให้คำปรึกษาดังกล่าว ที่เกิดจากความร่วมมือระหว่างสมาคมศิษย์เก่าอุเทนถวาย และคณะวิศวกรรมศาสตร์และสถาปัตยกรรมศาสตร์ มหาวิทยาลัยเทคโนโลยีราชมงคลตะวันออก (เขตพื้นที่อุเทนถวาย) โดยมีเป้าหมายเพื่อช่วยเหลือประชาชน ในการตรวจสอบความปลอดภัยของอาคารที่อาจได้รับความเสียหายจากแผ่นดินไหว โดยไม่คิดค่าใช้จ่าย
น.ส.แพทองธาร ชินวัตร นายกรัฐมนตรี ได้มอบหมายให้กระทรวงมหาดไทย โดยรัฐมนตรีว่าการกระทรวงมหาดไทย ในฐานะผู้บัญชาการป้องกันและบรรเทาสาธารณภัยแห่งชาติ เป็นผู้รับผิดชอบหลักในการบริหารจัดการสถานการณ์ครั้งนี้ ร่วมกับกรุงเทพมหานคร เพื่อให้ประชาชนได้รับความช่วยเหลืออย่างทั่วถึงและรวดเร็ว
นอกจากนี้ การจัดตั้งศูนย์ฯ นี้ยังถือเป็นส่วนหนึ่งในการสร้างความเชื่อมั่นให้กับนักท่องเที่ยวและนักลงทุน เนื่องจากในช่วงเดือนเมษายน เป็นช่วง High Season ของการท่องเที่ยวไทย การตรวจสอบอาคารและให้ข้อมูลที่ถูกต้อง จึงเป็นสิ่งสำคัญในการสนับสนุนรัฐบาลให้บรรลุเป้าหมายดังกล่าวโดยเร็ว
น.ส. ธีรรัตน์ กล่าวขอบคุณกลุ่มวิศวกรอาสา ซึ่งอุทิศเวลาและเป็นจิตอาสาเพื่อช่วยเหลือสังคม "ขอขอบคุณกลุ่มวิศวกรอาสาที่สละเวลา เพื่อช่วยเหลือสังคม การมีส่วนร่วมของวิศวกรอาสาจากอุเทนถวายจะช่วยให้การตรวจสอบโครงสร้างอาคารเบื้องต้น เป็นไปอย่างมีมาตรฐานและมีประสิทธิภาพ ซึ่งถือเป็นการสนับสนุนการทำงานของภาครัฐในภาคประชาสังคมที่ดี"
ทั้งนี้ ประชาชนที่ต้องการขอรับคำปรึกษา สามารถติดต่อศูนย์ 'รวมใจวิศวกรอาสาทอุเทนถวาย' ได้ตั้งแต่วันนี้ – 9 เมษายน 2568 โดยส่งข้อมูลและภาพถ่ายโครงสร้างอาคารที่ได้รับความเสียหายไปที่ LINE Official ศูนย์ ฯ หรือ โทรศัพท์: 098-6455055, 093-5384654 เพื่อให้คณะวิศวกรอาสาพิจารณาและให้คำปรึกษาเบื้องต้น

ที่มา : https://www.thaigov.go.th/news/contents/details/95009