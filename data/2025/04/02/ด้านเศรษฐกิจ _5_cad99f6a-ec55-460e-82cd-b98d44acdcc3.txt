รัฐบาลไทย-ข่าวทำเนียบรัฐบาล-กรมทางหลวง เปิดฟรีมอเตอร์เวย์ระหว่างวันที่ 11 - 17 เมษายน 2568 เพื่ออำนวยความสะดวกการเดินทางแก่ประชาชนช่วงเทศกาลสงกรานต์ 2568


วันพุธที่ 2 เมษายน 2568
กรมทางหลวง เปิดฟรีมอเตอร์เวย์ระหว่างวันที่ 11 - 17 เมษายน 2568 เพื่ออำนวยความสะดวกการเดินทางแก่ประชาชนช่วงเทศกาลสงกรานต์ 2568
....
นายอภิรัฐ ไชยวงศ์น้อย อธิบดีกรมทางหลวง กระทรวงคมนาคม เปิดเผยว่า ที่ประชุมคณะรัฐมนตรี เมื่อวันที่ 1 เมษายน 2568 ได้อนุมัติยกเว้นค่าธรรมเนียมผ่านทางบนทางหลวงพิเศษระหว่างเมืองของกรมทางหลวง (ทล.) ในช่วงเทศกาลสงกรานต์ ตั้งแต่เวลา 00.01 น. ของวันที่ 11 เมษายน 2568 ถึงเวลา 24.00 น. ของวันที่ 17 เมษายน 2568 รวม 7 วัน ได้แก่ มอเตอร์เวย์ M7 กรุงเทพฯ - ชลบุรี - พัทยา - มาบตาพุด M9 บางปะอิน - บางพลี และพระประแดง - บางขุนเทียน เพื่อช่วยแบ่งเบาภาระค่าใช้จ่ายและลดระยะเวลาในการเดินทาง สนับสนุนให้ประชาชนสามารถเดินทางได้สะดวกรวดเร็วยิ่งขึ้น
ทั้งนี้ ทล. คาดการณ์ว่าจะมีปริมาณจราจรเข้าออกกรุงเทพฯ บนทางหลวงสายหลักและมอเตอร์เวย์ในช่วงเทศกาลสงกรานต์ 2568 (วันที่ 11 - 20 เมษายน 2568) 10,127,480 คัน แบ่งเป็นขาเข้า 5,136,394 คัน ขาออก 4,991,086 คัน เมื่อเปรียบเทียบกับเทศกาลสงกรานต์ 2567 พบว่า ปริมาณจราจรจะเพิ่มขึ้น 1.9% แบ่งเป็นขาเข้าเพิ่มขึ้น 1.6% และขาออกเพิ่มขึ้น 2.2% สอบถามข้อมูลการเดินทางเพิ่มเติมหรือแจ้งอุบัติเหตุได้ที่สายด่วน ทล. โทร. 1586 (โทรฟรีตลอด 24 ชั่วโมง) สายด่วนมอเตอร์เวย์ โทร. 1586 กด 7 และตำรวจทางหลวง โทร. 1193

ที่มา : https://www.thaigov.go.th/news/contents/details/94987