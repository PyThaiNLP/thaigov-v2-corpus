รัฐบาลไทย-ข่าวทำเนียบรัฐบาล-รัฐบาล สั่ง พณ. ประสานห้างเร่ง “เติมสต๊อก-ลดราคาวัสดุก่อสร้าง” หลังแผ่นดินไหว ย้ำห้ามผู้ประกอบการ ห้างค้าส่ง-ค้าปลีก เอาเปรียบผู้บริโภคอาศัยจังหวะขึ้นราคาสินค้า 


วันพุธที่ 2 เมษายน 2568
02/04/2568
พิมพ์
รัฐบาล สั่ง พณ. ประสานห้างเร่ง “เติมสต๊อก-ลดราคาวัสดุก่อสร้าง” หลังแผ่นดินไหว ย้ำห้ามผู้ประกอบการ ห้างค้าส่ง-ค้าปลีก เอาเปรียบผู้บริโภคอาศัยจังหวะขึ้นราคาสินค้า
รัฐบาล สั่ง พณ. ประสานห้างเร่ง “เติมสต๊อก-ลดราคาวัสดุก่อสร้าง” หลังแผ่นดินไหว ย้ำห้ามผู้ประกอบการ ห้างค้าส่ง-ค้าปลีก เอาเปรียบผู้บริโภคอาศัยจังหวะขึ้นราคาสินค้า ปชช.ถูกเอาเปรียบร้องเรียน 1569
วันนี้ (2 เมษายน 2568) นายอนุกูล พฤกษานุศักดิ์  รองโฆษกประจำสำนักนายกรัฐมนตรี เปิดเผยว่า รัฐบาล โดยกระทรวงพาณิชย์เร่งดูแลกลุ่มสินค้าวัสดุก่อสร้าง อุปกรณ์ซ่อมแซมบ้านเรือน ที่อยู่อาศัย เพื่อช่วยเหลือประชาชนที่ได้รับผลกระทบจากเหตุการณ์แผ่นดินไหว เพื่อไม่ให้ให้ผู้ประกอบการฉวยโอกาสปรับราคาสินค้าวัสดุก่อสร้างโดยเด็ดขาด  ทั้งนี้ กรมการค้าภายในและสำนักงานพาณิชย์จังหวัด ได้เข้าไปดูแลและประสานผู้ประกอบการ ห้างค้าส่ง-ค้าปลีก ห้างท้องถิ่น ร้านสะดวกซื้อ ห้างจำหน่ายวัสดุอุปกรณ์ก่อสร้างแล้ว
นอกจากนี้  พณ. ยังประสานให้ผู้ประกอบการเตรียมสต๊อกสินค้าให้เพียงพอต่อความต้องการใช้พร้อมทั้งจัดโปรโมชันลดราคาสินค้าที่จำเป็น อาทิ วัสดุอุปกรณ์ในการซ่อมแซมบ้านและทำความสะอาด รวมถึงสินค้าอุปโภคบริโภคที่จำเป็น เช่น น้ำดื่ม วัตถุดิบอาหาร เป็นต้น
นายอนุกูล กล่าวว่า หากพบผู้กระทำความผิดจะต้องถูกดำเนินคดีตามกฎหมาย กรณีไม่ปิดป้ายแสดงราคาจะมีโทษปรับไม่เกิน 10,000 บาท และกรณีจำหน่ายสินค้าแพงเกินสมควรจะมีโทษจำคุกไม่เกิน 7 ปี หรือปรับไม่เกิน 140,000 บาท หรือทั้งจำทั้งปรับ หากประชาชนพบเห็นพฤติกรรมที่เข้าข่ายผิดกฎหมายหรือไม่เป็นธรรม สามารถร้องเรียนได้ทางสายด่วนกรมการค้าภายใน โทร 1569 ทางแอปพลิเคชันไลน์ @MR.DIT หรือสำนักงานพาณิชย์จังหวัดทุกจังหวัด

ที่มา : https://www.thaigov.go.th/news/contents/details/94980