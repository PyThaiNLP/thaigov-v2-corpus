รัฐบาลไทย-ข่าวทำเนียบรัฐบาล- นักท่องเที่ยวต่างชาติยังขยายตัวต่อเนื่อง ชาวจีนยังเป็นกลุ่มหลัก กระตุ้นเศรษฐกิจไทยแข็งแกร่ง


วันพุธที่ 2 เมษายน 2568
02/04/2568
พิมพ์
นักท่องเที่ยวต่างชาติยังขยายตัวต่อเนื่อง ชาวจีนยังเป็นกลุ่มหลัก กระตุ้นเศรษฐกิจไทยแข็งแกร่ง
นักท่องเที่ยวต่างชาติยังขยายตัวต่อเนื่อง ชาวจีนยังเป็นกลุ่มหลัก กระตุ้นเศรษฐกิจไทยแข็งแกร่ง
วันนี้ (2 เมษายน 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า จากสถิติของกระทรวงการท่องเที่ยวและกีฬา พบว่า ในช่วง 2 เดือนแรกของปี 2568 (1 ม.ค. - 28 ก.พ.) ประเทศไทยมีนักท่องเที่ยวต่างชาติเดินทางเข้ามาแล้ว 6,828,547 คน เพิ่มขึ้น 8.83% เมื่อเทียบกับช่วงเดียวกันของปีก่อน สร้างรายได้จากการท่องเที่ยวกว่า 333,901 ล้านบาท เพิ่มขึ้น 18.64% สะท้อนถึงการเติบโตของภาคการท่องเที่ยวที่ยังคงเป็นกลไกสำคัญต่อเศรษฐกิจไทย
สำหรับกลุ่มนักท่องเที่ยวหลัก ยังคงเป็น นักท่องเที่ยวจีน ซึ่งเดินทางเข้าไทยกว่า 1.03 ล้านคน ครองอันดับ 1 ตามมาด้วย มาเลเซีย รัสเซีย เกาหลีใต้ และอินเดีย แสดงให้เห็นว่า นักท่องเที่ยวจีนยังคงเป็นกลุ่มนักท่องเที่ยวสำคัญสำหรับอุตสาหกรรมการท่องเที่ยวไทย
ทั้งนี้ ข้อมูล ณ วันที่ 17 มีนาคม 2568 ระบุว่า จำนวนนักท่องเที่ยวสะสมตั้งแต่ต้นปีจนถึงวันที่ 16 มีนาคม อยู่ที่ 8,296,377 คน สร้างรายได้รวมประมาณ 405,946 ล้านบาท โดยกลุ่มนักท่องเที่ยว 10 อันดับแรก  1. จีน 1,034,321 คน 2.มาเลเซีย 861,060 คน 3.รัสเซีย 486,520 คน 4.เกาหลีใต้ 377,155 คน 5.อินเดีย 355,797 คน 6.ฝรั่งเศส 239,145 คน 7.สหราชอาณาจักร 228,848 คน 8.เยอรมนี 226,966 คน 9.สหรัฐ 220,580 คน และ 10.ไต้หวัน 217,150 คน
“รัฐบาลยืนยันว่า ภาคการท่องเที่ยวไทยยังคงเติบโตอย่างมั่นคงและปลอดภัย โดยมีมาตรการรองรับด้านความปลอดภัยและอำนวยความสะดวกให้กับนักท่องเที่ยวอย่างต่อเนื่อง ทั้งนี้ ขอให้พี่น้องประชาชนเชื่อมั่นในเสถียรภาพของเศรษฐกิจไทย ซึ่งได้รับแรงขับเคลื่อนจากอุตสาหกรรมท่องเที่ยวที่แข็งแกร่ง โดยรัฐบาลจะเดินหน้าส่งเสริมและพัฒนาอุตสาหกรรมการท่องเที่ยวให้เติบโตอย่างยั่งยืนต่อไป” นางสาวศศิกานต์ ระบุ

ที่มา : https://www.thaigov.go.th/news/contents/details/95005