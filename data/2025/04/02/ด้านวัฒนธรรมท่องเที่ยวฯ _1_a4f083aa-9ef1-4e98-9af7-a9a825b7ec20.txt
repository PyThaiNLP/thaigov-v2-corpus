รัฐบาลไทย-ข่าวทำเนียบรัฐบาล-รมว.กก. ลงนาม MOU ท่องเที่ยว ไทย-เนปาล พร้อมเดินหน้าการแลกเปลี่ยนความร่วมมือระดับประชาชน


วันพุธที่ 2 เมษายน 2568
รมว.กก. ลงนาม MOU ท่องเที่ยว ไทย-เนปาล พร้อมเดินหน้าการแลกเปลี่ยนความร่วมมือระดับประชาชน
รมว.กก. ลงนาม MOU ท่องเที่ยว ไทย-เนปาล พร้อมเดินหน้าการแลกเปลี่ยนความร่วมมือระดับประชาชน
เมื่อวันที่ 2 เมษายน 2568 เวลา 11.00 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา และ ดร. อาร์ซู ราณา เทอุวา รัฐมนตรีว่าการกระทรวงการต่างประเทศเนปาล ได้ลงนามบันทึกความเข้าใจว่าด้วยความร่วมมือด้านการท่องเที่ยวระหว่างรัฐบาลแห่งราชอาณาจักรไทย กับรัฐบาลแห่งเนปาล ณ ตึกสันติไมตรี ทำเนียบรัฐบาล โดยมีนางสาวแพทองธาร ชินวัตร นายกรัฐมนตรี และนายเค พี ศรรมะ โอลี นายกรัฐมนตรีเนปาลร่วมเป็นสักขีพยาน
บันทึกความเข้าใจฯ ดังกล่าวมีเนื้อหามุ่งส่งเสริมความร่วมมือด้านการท่องเที่ยวระหว่างไทยและเนปาล ผ่านการจัดกิจกรรมส่งเสริมและประชาสัมพันธ์การท่องเที่ยว ควบคู่ไปกับการแลกเปลี่ยนข้อมูล สถิติ และประสบการณ์การดำเนินงานด้านการท่องเที่ยว โดยเฉพาะการส่งเสริมการท่องเที่ยวเชิงวัฒนธรรม รวมถึงสนับสนุนผู้เชี่ยวชาญเฉพาะในสาขาการท่องเที่ยวและการบริการ
ทั้งนี้ การลงนามในเอกสารดังกล่าวจะเป็นผลลัพธ์ที่สำคัญยิ่งในการขับเคลื่อนการดำเนินงานส่งเสริมความร่วมมือด้านการท่องเที่ยวให้เป็นรูปธรรมมากยิ่งขึ้น ซึ่งจะนำไปสู่การจัดโครงการหรือกิจกรรมต่าง ๆ ที่มุ่งเน้นการพัฒนาการท่องเที่ยวร่วมกันในอนาคต เพื่อให้เกิดผลเป็นรูปธรรมต่อไป

ที่มา : https://www.thaigov.go.th/news/contents/details/95014