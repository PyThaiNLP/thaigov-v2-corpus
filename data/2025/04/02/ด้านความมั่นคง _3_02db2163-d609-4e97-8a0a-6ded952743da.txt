รัฐบาลไทย-ข่าวทำเนียบรัฐบาล-"อรรษิษฐ์ สัมพันธรัตน์" ศิษย์เก่าดีเด่น ประจำปี 2568 สถาบันบัณฑิตพัฒนบริหารศาสตร์


วันพุธที่ 2 เมษายน 2568
02/04/2568
พิมพ์
"อรรษิษฐ์ สัมพันธรัตน์" ศิษย์เก่าดีเด่น ประจำปี 2568 สถาบันบัณฑิตพัฒนบริหารศาสตร์
"อรรษิษฐ์ สัมพันธรัตน์" ศิษย์เก่าดีเด่น ประจำปี 2568 สถาบันบัณฑิตพัฒนบริหารศาสตร์
เมื่อวานนี้ (1 เม.ย. 68) เวลา 11.00 น. นายอรรษิษฐ์ สัมพันธรัตน์ ปลัดกระทรวงมหาดไทย เข้ารับโล่รางวัลศิษย์เก่าดีเด่นสถาบันบัณฑิตพัฒนบริหารศาสตร์ ประจำปี 2568 จาก รองศาสตราจารย์ ดร.จุรี วิจิตรวาทการ นายกสภาสถาบันบัณฑิตพัฒนบริหารศาสตร์ (นิด้า) โดยมี นางจิณณารัชช์ สัมพันธรัตน์ นายกสมาคมแม่บ้านมหาดไทย พร้อมด้วยข้าราชการสำนักงานปลัดกระทรวงมหาดไทย ร่วมแสดงความยินดี
นายอรรษิษฐ์ สัมพันธรัตน์ เข้าศึกษาระดับปริญญาโทที่คณะรัฐประศาสนศาสตร์ สถาบันบัณฑิตพัฒนบริหารศาสตร์ เมื่อปี 2537 และสำเร็จการศึกษาในปี 2539 ซึ่งตลอดระยะเวลาที่ศึกษา ได้รับความรู้อย่างหลากหลายจากคณาจารย์และผู้ทรงคุณวุฒิ และในขณะเรียนนี้เอง ทำให้ได้มีเพื่อน ๆ ร่วมทุกข์ร่วมสุขกันมาในช่วงเรียนปริญญาโท
"เพราะการเรียนนอกจากจะได้ความรู้แล้ว ก็ทำให้มีมิตรภาพ ซึ่งวันนี้ได้รับมิตรภาพมากมายจากเพื่อน ๆ ที่เรียนด้วยกันที่นิด้า ไม่มีวันลืม และสิ่งที่เหนือกว่าความรู้ ก็คือ ความสัมพันธ์ ซึ่งมีช่วงหลาย ๆ เวลา ที่เรามีเพื่อนคอยประคับประคองในการเรียนควบคู่การทำงาน" นายอรรษิษฐ์ กล่าว
นายอรรษิษฐ์ กล่าวเพิ่มเติมว่า นิด้าได้ให้ความรู้วิชารัฐประศาสนศาสตร์ไปใช้ในการบริหารงาน ทั้งการวางแผนโครงสร้างรัฐ ค่าตอบแทนต่าง ๆ รวมถึงการใช้คนให้เหมาะกับงาน และเมื่อเติบโตมาก็ได้เจอผู้คนมากหลายขึ้น วิชาที่ได้เล่าเรียนมาก็ได้นำมาปรับใช้ในการทำงานอย่างยิ่ง

ที่มา : https://www.thaigov.go.th/news/contents/details/94985