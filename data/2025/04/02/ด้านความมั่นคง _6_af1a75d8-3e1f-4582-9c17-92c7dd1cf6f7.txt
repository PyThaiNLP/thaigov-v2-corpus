รัฐบาลไทย-ข่าวทำเนียบรัฐบาล-"อนุทิน" ชื่นชมกรมโยธาฯ-เทศบาลเมืองหล่มสัก สร้างเขื่อนป้องกันตลิ่งริมแม่น้ำป่าสัก ชุมชนท่ากกโพธิ์-ตาลเดี่ยว ป้องกันและแก้ไขปัญหาอุทกภัยในพื้นที่เศรษฐกิจ 


วันพุธที่ 2 เมษายน 2568
02/04/2568
พิมพ์
"อนุทิน" ชื่นชมกรมโยธาฯ-เทศบาลเมืองหล่มสัก สร้างเขื่อนป้องกันตลิ่งริมแม่น้ำป่าสัก ชุมชนท่ากกโพธิ์-ตาลเดี่ยว ป้องกันและแก้ไขปัญหาอุทกภัยในพื้นที่เศรษฐกิจ
"อนุทิน" ชื่นชมกรมโยธาฯ-เทศบาลเมืองหล่มสัก สร้างเขื่อนป้องกันตลิ่งริมแม่น้ำป่าสัก ชุมชนท่ากกโพธิ์-ตาลเดี่ยว ป้องกันและแก้ไขปัญหาอุทกภัยในพื้นที่เศรษฐกิจ มั่นใจช่วยยกระดับการท่องเที่ยวชุมชน คุณภาพชีวิตประชาชน
วันนี้ (2 เม.ย. 68) เวลา 12.00 น. นายอนุทิน ชาญวีรกูล รองนายกรัฐมนตรี และรมว.มหาดไทย ลงพื้นที่ติดตามโครงการก่อสร้างเขื่อนป้องกันตลิ่ง ณ บริเวณวัดโพธิ์ศรีสองคร อ.หล่มสัก จ.เพชรบูรณ์ โดยมี นายอรรษิษฐ์ สัมพันธรัตน์ ปลัดกระทรวงมหาดไทย นายพรพจน์ เพ็ญพาส อธิบดีกรมที่ดิน นายไชยวัฒน์ จุนถิระพงศ์ อธิบดีกรมการปกครอง นายศรัณยู มีทองคำ ผู้ว่าราชการจังหวัดเพชรบูรณ์ ร่วมลงพื้นที่
นายอนุทิน กล่าวว่า พื้นที่สองฝั่งของแม่น้ำป่าสักในเขตเทศบาลเมืองหล่มสัก เป็นชุมชนเมืองและเขตเศรษฐกิจสำคัญที่มักจะต้องเผชิญกับสภาพปัญหาน้ำท่วมซ้ำซากเพราะมีแม่น้ำป่าสักที่มีลักษณะคดเคี้ยวและมีการกัดเซาะตลิ่งหลายจุด ซึ่งเมื่อเกิดฝนตกหนักจากอิทธิพลของร่องมรสุม ส่งผลให้ระดับน้ำในแม่น้ำป่าสักมักเอ่อล้นตลิ่งไหลเข้าท่วมสร้างความเสียหายพื้นที่ชุมชนและพื้นที่เกษตรกรรม
ทั้งนี้ กระทรวงมหาดไทยได้ให้กรมโยธาธิการและผังเมืองบูรณาการร่วมกับเทศบาลเมืองหล่มสัก ดำเนินโครงการก่อสร้างเขื่อนป้องกันตลิ่งตามโครงการพัฒนาเมืองหล่มสัก เทศบาลเมืองหล่มสัก ความยาว 536 เมตร ใช้งบประมาณทั้งสิ้น 49 ล้านบาท เริ่มตั้งแต่บริเวณสะพานวัดโพธิ์ศรีสองครจนถึงเทศบาลเมืองหล่มสัก ซึ่งขณะนี้ได้ดำเนินการแล้วเสร็จ 100%
"ขอชื่นชมกรมโยธาธิการและผังเมืองรวมถึงเทศบาลเมืองหล่มสัก ที่ได้ร่วมกันขับเคลื่อนการแก้ปัญหาด้วยพลังการมีส่วนร่วมของทุกภาคส่วนกระทั่งโครงการประสบความสำเร็จ โดยเขื่อนป้องกันตลิ่งนี้จะช่วยป้องกันและแก้ไขปัญหาอุทกภัยซ้ำซาก รวมถึงอำนวยความสะดวกด้านความปลอดภัยในชีวิตและทรัพย์สินของประชาชน และยังเป็นการหนุนเสริมยกระดับการท่องเที่ยวชุมชนเพื่อพัฒนาคุณภาพชีวิตของประชาชนในอำเภอหล่มสักให้ดีขึ้น" นายอนุทิน กล่าว
การลงพื้นที่ในครั้งนี้มี นายสมศักดิ์ วิริยะธนาวุฒิวงษ์ โยธาธิการและผังเมืองจังหวัดเพชรบูรณ์ นายภาคภูมิ ภูมี นายอำเภอหล่มสัก นายลือกฤต มีสา ปลัดเทศบาลเมืองหล่มสัก ปฏิบัติหน้าที่นายกเทศมนตรีเมืองหล่มสัก พร้อมหัวหน้าส่วนราชการ กำนัน ผู้ใหญ่บ้าน ผู้บริหารองค์กรปกครองส่วนท้องถิ่น อาสาสมัครสาธารณสุขประจำหมู่บ้าน (อสม.) และประชาชนชาวหล่มสัก ร่วมให้การต้อนรับ

ที่มา : https://www.thaigov.go.th/news/contents/details/95010