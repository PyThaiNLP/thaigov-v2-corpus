รัฐบาลไทย-ข่าวทำเนียบรัฐบาล-กรมทางหลวงชนบท บำรุงผิวทางแอสฟัลท์ติกคอนกรีต ถนนสาย ภก.3034 จังหวัดภูเก็ต แล้วเสร็จ เสริมประสิทธิภาพความปลอดภัยในการเดินทาง พร้อมหนุนเศรษฐกิจการขนส่งยางพาราให้ออกสู่ตลาดอย่างสะดวก


วันพุธที่ 2 เมษายน 2568
กรมทางหลวงชนบท บำรุงผิวทางแอสฟัลท์ติกคอนกรีต ถนนสาย ภก.3034 จังหวัดภูเก็ต แล้วเสร็จ เสริมประสิทธิภาพความปลอดภัยในการเดินทาง พร้อมหนุนเศรษฐกิจการขนส่งยางพาราให้ออกสู่ตลาดอย่างสะดวก
....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) บำรุงผิวทางแอสฟัลท์ติกคอนกรีต ถนนสาย ภก.3034 แยก ทล. 402 - บ้านทุ่งคา อำเภอถลาง จังหวัดภูเก็ต แล้วเสร็จ ถนนสายดังกล่าวเป็นถนนในเขตพื้นที่ชุมชน และเป็นพื้นที่ทางการเกษตรจำนวนมาก เพื่อเพิ่มประสิทธิภาพในการเดินทางที่ปลอดภัยมากยิ่งขึ้นให้ประชาชน ตลอดจนสนับสนุนเศรษฐกิจการขนส่งสินค้าทางการเกษตร โดยเฉพาะยางพาราพืชเศรษฐกิจที่สำคัญของภาคใต้ ให้เป็นด้วยความสะดวก รวดเร็ว และทันเวลา พร้อมทั้งลดต้นทุนค่าใช้จ่ายจากความเสียหายในการขนส่ง ส่งผลให้มีรายได้เพิ่มมากขึ้น และมีคุณภาพชีวิตที่ดีอย่างยั่งยืนต่อไป
ทช. ได้บำรุงซ่อมแซมถนนลาดยาง เพื่อแก้ไขปัญหาความเสียหายของผิวทางและเสริมความแข็งแรงแก่โครงสร้างของถนนพร้อมตีเส้นจราจรใหม่บนถนนสายดังกล่าว ระยะทาง 3.100 กิโลเมตร ตั้งแต่ กม. ที่ 0+000 - 3+100 ใช้งบประมาณ 9.655 ล้านบาท ทั้งนี้ ไม่เพียงเป็นการเสริมสร้างความปลอดภัยในการเดินทาง สนับสนุนการขนส่งสินค้าให้กับประชาชนในพื้นที่ ยังเป็นการเพิ่มศักยภาพในการเดินทางของประชาชนในพื้นที่อำเภอถลาง และพื้นที่ใกล้เคียงให้สามารถเดินทางเชื่อมไปยังท่าอากาศยานภูเก็ตได้อย่างสะดวกรวดเร็วมากยิ่งขึ้น

ที่มา : https://www.thaigov.go.th/news/contents/details/94988