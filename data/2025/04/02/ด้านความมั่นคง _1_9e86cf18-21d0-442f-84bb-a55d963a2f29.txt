รัฐบาลไทย-ข่าวทำเนียบรัฐบาล-“ธีรรัตน์” เปิดงาน OTOP TO THE TOWN บุกตลาดคนเมือง


วันพุธที่ 2 เมษายน 2568
02/04/2568
พิมพ์
“ธีรรัตน์” เปิดงาน OTOP TO THE TOWN บุกตลาดคนเมือง
“ธีรรัตน์” รมช.มท. เปิดงาน OTOP TO THE TOWN บุกตลาดคนเมือง ณ ลานอเนกประสงค์ ชั้น 2 ศูนย์ราชการเฉลิมพระเกียรติ 80 พรรษา 5 ธันวาคม 2550 อาคารรัฐประศาสนภักดี เขตหลักสี่ กรุงเทพมหานคร
เมื่อวันที่ 1 เมษายน 2568 เวลา 14.30 น. นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เป็นประธานในพิธีเปิดงาน "OTOP TO THE TOWN" ณ ลานอเนกประสงค์ ชั้น 2 ศูนย์ราชการเฉลิมพระเกียรติ 80 พรรษา 5 ธันวาคม 2550 อาคารรัฐประศาสนภักดี เขตหลักสี่ กรุงเทพมหานคร โดยมี นายสยาม ศิริมงคล อธิบดีกรมการพัฒนาชุมชน ผู้บริหารกรมการพัฒนาชุมชน ผู้ประกอบการ OTOP และแขกผู้มีเกียรติให้การต้อนรับ
ย้อนกลับไปในสมัยรัฐบาลปี 2544 ได้แถลงนโยบาย "หนึ่งตำบล หนึ่งผลิตภัณฑ์" หรือ OTOP ซึ่งเป็น 1 ใน 9 นโยบายเร่งด่วนของรัฐบาล โดยมุ่งเน้นให้ชุมชนต่าง ๆ ใช้ภูมิปัญญาท้องถิ่นในการพัฒนาสินค้า และรัฐบาลพร้อมที่จะสนับสนุนทั้งในด้านความรู้สมัยใหม่และการบริหารจัดการผ่านระบบร้านค้าเครือข่ายอินเตอร์เน็ตเชื่อมโยงสินค้าไปยังตลาดทั้งในประเทศและต่างประเทศ
น.ส.ธีรรัตน์ กล่าวว่า งาน "OTOP TO THE TOWN" เป็นโครงการที่ช่วยเพิ่มช่องทางการตลาดให้กับสินค้า OTOP ในห้างสรรพสินค้าและย่านธุรกิจในเขตเมือง โดยมุ่งหวังให้ผลิตภัณฑ์ OTOP ได้รับการยกระดับให้เป็นที่รู้จักของทั้งชาวไทยและชาวต่างชาติ ตลอดจนเป็นการกระตุ้นเศรษฐกิจ สร้างงาน สร้างอาชีพ และเพิ่มรายได้ให้กับผู้ผลิตและผู้ประกอบการในชุมชน
“การจัดงานในครั้งนี้นับเป็นก้าวสำคัญของ OTOP อีกขั้นหนึ่ง ที่ได้มีการผลักดันและพัฒนาอย่างต่อเนื่องมาตั้งแต่รัฐบาลในปี 2544 และในปัจจุบัน รัฐบาลโดยการนำของ น.ส.แพทองธาร ชินวัตร นายกรัฐมนตรี ได้ต่อยอดโครงการดังกล่าวให้มีประสิทธิภาพมากขึ้นกว่าเดิม โดยการส่งเสริมการสร้างเครือข่ายธุรกิจและพัฒนาผลิตภัณฑ์ให้เข้ากับความต้องการของผู้บริโภค นับว่าเป็นการผลักดัน OTOP ให้ทั่วโลกรู้จักมากยิ่งขึ้น โดยได้มีการยกระดับผลิตภัณฑ์ให้ได้มาตรฐาน เพิ่มช่องทางการตลาด และส่งเสริมอัตลักษณ์ของไทยให้เป็นที่รู้จักในระดับสากล ซึ่งผลิตภัณฑ์ OTOP ถือเป็น Soft Power ที่ช่วยเผยแพร่วัฒนธรรมไทย และสร้างความเข้มแข็งให้กับเศรษฐกิจฐานรากตามนโนบายรัฐบาล”
น.ส.ธีรรัตน์ กล่าวเพิ่มเติมว่า งาน "OTOP TO THE TOWN" เป็นโครงการที่ช่วยเพิ่มช่องทางการตลาดให้กับสินค้า OTOP ในห้างสรรพสินค้าและย่านธุรกิจในเขตเมือง โดยมุ่งหวังให้ผลิตภัณฑ์ OTOP ได้รับการยกระดับให้เป็นที่รู้จักของทั้งชาวไทยและชาวต่างชาติมากยิ่งขึ้น ตลอดจนเป็นการกระตุ้นเศรษฐกิจ สร้างงาน สร้างอาชีพ และเพิ่มรายได้ให้กับผู้ผลิตและผู้ประกอบการในชุมชน
นอกจากนี้ รัฐมนตรีช่วยว่าการกระทรวงมหาดไทย ยังได้เชิญชวนพี่น้องประชาชนมาเที่ยวชมและจับจ่ายใช้สอยในงาน "OTOP TO THE TOWN" ที่จัดขึ้น ณ ลานอเนกประสงค์ ชั้น 2 ศูนย์ราชการเฉลิมพระเกียรติ 80 พรรษา 5 ธันวาคม 2550 อาคารรัฐประศาสนภักดี ระหว่างวันที่ 31 มีนาคม 2568 – 4 เมษายน 2568 นี้

ที่มา : https://www.thaigov.go.th/news/contents/details/94983