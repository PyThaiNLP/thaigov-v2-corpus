รัฐบาลไทย-ข่าวทำเนียบรัฐบาล-กรมทางหลวง เปิดให้ทดลองวิ่งฟรี! มอเตอร์เวย์ M6 ช่วงหินกอง - นครราชสีมา ตลอด 24 ชั่วโมง ในช่วงเทศกาลสงกรานต์ 2568 


วันพุธที่ 2 เมษายน 2568
กรมทางหลวง เปิดให้ทดลองวิ่งฟรี! มอเตอร์เวย์ M6 ช่วงหินกอง - นครราชสีมา ตลอด 24 ชั่วโมง ในช่วงเทศกาลสงกรานต์ 2568
....
กรมทางหลวง (ทล.) กระทรวงคมนาคม โดยกองทางหลวงพิเศษระหว่างเมือง เปิดให้ทดลองใช้บริการทางหลวงพิเศษระหว่างเมืองหมายเลข 6 สายบางปะอิน - นครราชสีมา (M6) ช่วงหินกอง - ปากช่อง - นครราชสีมา แบบวิ่งฟรีต่อเนื่อง เพื่ออำนวยความสะดวกและเพิ่มความคล่องตัวในการเดินทางสู่ภาคตะวันออกเฉียงเหนือ โดยเปิดให้วิ่งฟรี ตั้งแต่วันที่ 11 เมษายน 2568 เวลา 00.01 น. ถึงวันที่ 17 เมษายน 2568 เวลา 24.00 น. ตลอด 24 ชั่วโมง ทั้งขาไปและขากลับ ช่วง กม. ที่ 33+100 - 196+000 ระยะทาง 163 กิโลเมตร โดย ทล. จะปิดเส้นทาง M6 ช่วงหินกอง - ปากช่อง เพื่อบริหารจัดการเบี่ยงทิศทางจราจรและเตรียมความพร้อม ในวันที่ 14 เมษายน 2568 ตั้งแต่ 00.01 - 06.00 น. พร้อมเปิดให้วิ่งขาเข้ากรุงเทพฯ ตั้งแต่ปากช่อง - หินกอง ในเวลา 06.00 น. เป็นต้นไป สำหรับจุดขึ้น - ลง M6 ในช่วงเทศกาลสงกรานต์ 2568 ขาออก (วันที่ 11 - 13 เมษายน 2568) ได้แก่ ด่านหินกอง (กม. 33+100) ด่านสระบุรี (ต่างระดับพระพุทธฉาย) (กม. 40+760) ด่านปากช่อง (กม. 110+500) ด่านสีคิ้ว (กม. 147+000) และด่านขามทะเลสอ (กม. 177+000) ขาเข้า (วันที่ 14 - 17 เมษายน 2568) ได้แก่ ด่านขามทะเลสอ (กม. 177+000) ด่านสีคิ้ว (กม. 147+000) ด่านปากช่อง (กม. 110+500) ด่านสระบุรี (ต่างระดับพระพุทธฉาย) (กม. 40+760) และด่านหินกอง (กม. 33+100) ทั้งนี้ เพื่ออำนวยความสะดวก    แก่ผู้เดินทาง ทล. ได้จัดเตรียมจุดพักรถชั่วคราว พร้อมสิ่งอำนวยความสะดวกขั้นพื้นฐาน เช่น ห้องน้ำสะอาดไว้ให้บริการ 2 จุด ได้แก่ 1) จุดพักรถทับกวาง กม. 64+900 (ฝั่งขาออก) และ 2) จุดพักรถสีคิ้ว กม. 147+000     (ทั้งฝั่งขาเข้าและขาออก)
ทล. ขอความร่วมมือผู้ใช้ทางโปรดขับขี่ด้วยความระมัดระวัง ปฏิบัติตามกฎจราจรอย่างเคร่งครัด สังเกตป้ายเตือนและป้ายแนะนำต่าง ๆ เพื่อความปลอดภัยในการเดินทาง และวางแผนการเดินทางล่วงหน้า โดยเผื่อเวลาในการเดินทางให้เหมาะสม เนื่องจากช่วงเทศกาลจะมีปริมาณรถยนต์หนาแน่น นอกจากนี้ ขอแนะนำให้ผู้เดินทางตรวจสอบสภาพจราจรก่อนออกเดินทาง เตรียมความพร้อมของรถยนต์ พักผ่อนให้เพียงพอ และศึกษาเส้นทาง เพื่อให้การเดินทางเป็นไปอย่างราบรื่นและปลอดภัย สอบถามข้อมูลเพิ่มเติมเกี่ยวกับเส้นทางและจุดบริการ ได้ที่สายด่วน ทล. โทร. 1586 (โทรฟรี 24 ชั่วโมง) และขอให้ทุกท่านเดินทางกลับภูมิลำเนาและท่องเที่ยวในช่วงเทศกาลสงกรานต์ 2568 อย่างปลอดภัยและมีความสุข

ที่มา : https://www.thaigov.go.th/news/contents/details/94991