รัฐบาลไทย-ข่าวทำเนียบรัฐบาล-​“เอกนัฏ” ลงพื้นที่เก็บตัวอย่างเหล็ก ตึก สตง. ส่งทดสอบคุณภาพว่าเป็นไปตามมาตรฐาน มอก. หรือไม่ 


วันอังคารที่ 1 เมษายน 2568
01/04/2568
พิมพ์
​“เอกนัฏ” ลงพื้นที่เก็บตัวอย่างเหล็ก ตึก สตง. ส่งทดสอบคุณภาพว่าเป็นไปตามมาตรฐาน มอก. หรือไม่
​“เอกนัฏ” ลงพื้นที่เก็บตัวอย่างเหล็ก ตึก สตง. ส่งทดสอบคุณภาพว่าเป็นไปตามมาตรฐาน มอก. หรือไม่
วันที่ 30 มีนาคม 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม พร้อมด้วย นายณัฐพล รังสิตพล ปลัดกระทรวงอุตสาหกรรม นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม นางสาวฐิติภัสร์ โชติเดชาชัยนันต์ หัวหน้าคณะทำงานรัฐมนตรีว่าการกระทรวงอุตสาหกรรม นายเอกนิติ รมยานนท์ ผู้ตรวจราชการกระทรวงอุตสาหกรรม นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม นายเตมีย์ พันธุวงค์ราช ผู้ช่วยปลัดกระทรวงอุตสาหกรรม และเจ้าหน้าที่สำนักงานมาตรฐานผลิตภัณฑ์อุตสาหกรรม (สมอ.) ลงพื้นที่บริเวณจุดเกิดเหตุอาคารสำนักงานการตรวจเงินแผ่นดิน (สตง.) แห่งใหม่ถล่มจากเหตุแผ่นดินไหว ณ พื้นที่ก่อสร้างอาคาร สตง. แห่งใหม่ เขตจตุจักร กรุงเทพฯ
ทั้งนี้ เจ้าหน้าที่ สมอ. ได้เก็บตัวอย่างเหล็ก จำนวน 6 ประเภท ได้แก่ เหล็กข้ออ้อย 12 มิลลิเมตร 3 อัน เหล็กข้ออ้อย 16 มิลลิเมตร 3 อัน เหล็กข้ออ้อย 20 มิลลิเมตร 3 อัน เหล็กข้ออ้อย 25 มิลลิเมตร 3 อัน เหล็กข้ออ้อย 32 มิลลิเมตร 4 อัน เหล็กกลม ขนาด 9 มิลลิเมตร 2 อัน ซึ่งส่วนใหญ่มาจากผู้ผลิตรายเดียว และพบว่ามีเหล็กบางประเภท (32) ที่มาจากผู้ผลิต 3 ยี่ห้อ โดยเหล็กตัวอย่างทั้งหมดจะนำไปตรวจทดสอบคุณภาพว่าเป็นไปตามมาตรฐาน มอก. หรือไม่ ในวันที่ 31 มีนาคม 2568 ณ สถาบันเหล็กและเหล็กกล้าแห่งประเทศไทย (ITSI) ทั้งนี้ ในระหว่างที่ทำการเก็บหลักฐานวันนี้ ได้มีการอัดคลิปวีดีโอไว้ทุกขั้นตอนของการดำเนินการ มีพยาน และทำสัญลักษณ์ไว้ทุกชิ้น พร้อมทั้งเชิญสื่อมวลชนร่วมสังเกตการณ์การทดสอบตัวอย่างเหล็กดังกล่าว เพื่อความโปร่งใสในทุกขั้นตอน

ที่มา : https://www.thaigov.go.th/news/contents/details/94976