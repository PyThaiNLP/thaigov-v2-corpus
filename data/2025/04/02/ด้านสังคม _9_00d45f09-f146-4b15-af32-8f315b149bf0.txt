รัฐบาลไทย-ข่าวทำเนียบรัฐบาล-ปลัดดีอี ยื่นภาคยานุวัติสาร เข้าร่วมอนุสัญญา ECC ของ UNCITRAL หนุนการค้าอิเล็กทรอนิกส์ระหว่างประเทศ


วันพุธที่ 2 เมษายน 2568
ปลัดดีอี ยื่นภาคยานุวัติสาร เข้าร่วมอนุสัญญา ECC ของ UNCITRAL หนุนการค้าอิเล็กทรอนิกส์ระหว่างประเทศ
ปลัดดีอี ยื่นภาคยานุวัติสาร เข้าร่วมอนุสัญญา ECC ของ UNCITRAL หนุนการค้าอิเล็กทรอนิกส์ระหว่างประเทศ
วันที่ 28 มีนาคม 2568 ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม (ดีอี) เป็นตัวแทนรัฐบาลไทย ยื่นภาคยานุวัติสาร ณ สำนักงานเลขาธิการสหประชาชาติ นครนิวยอร์ก สหรัฐอเมริกา เพื่อให้ประเทศไทยเข้าร่วมเป็นภาคีอนุสัญญาสหประชาชาติว่าด้วยการใช้การสื่อสารทางอิเล็กทรอนิกส์ในสัญญาระหว่างประเทศ (United Nations Convention on the Use of Electronic Communications in International Contracts: ECC) ตามมติที่ประชุมคณะรัฐมนตรี เมื่อวันที่ 11 ธันวาคม 2567 ที่ผ่านมา
สำหรับอนุสัญญา ECC จัดทำขึ้นโดยคณะกรรมาธิการกฎหมายการค้าระหว่างประเทศแห่งสหประชาชาติ (UNCITRAL)  เป็นข้อตกลงระหว่างประเทศที่ยอมรับการใช้เอกสารและลายมือชื่ออิเล็กทรอนิกส์ในสัญญาระหว่างประเทศ เพื่อการลดข้อจำกัดทางกฎหมาย และเพิ่มความเชื่อมั่นในการใช้เทคโนโลยีดิจิทัลในสัญญาการค้าระหว่างประเทศ ปัจจุบันมีหลายประเทศให้สัตยาบันและเข้าร่วมเป็นภาคีอย่างต่อเนื่อง สะท้อนให้เห็นถึงการยอมรับในหลักการและความสำคัญของการค้าดิจิทัลในระดับโลก
ดังนั้นการเข้าร่วมเป็นภาคีในอนุสัญญา ECC จึงถือเป็นอีกหนึ่งก้าวสำคัญของประเทศไทยในการยกระดับระบบนิติกรรมสัญญาระหว่างประเทศให้ทันสมัย และสอดคล้องกับบริบทเศรษฐกิจดิจิทัล โดยเฉพาะในด้านการสนับสนุนให้เอกสารอิเล็กทรอนิกส์มีสถานะทางกฎหมายเทียบเท่ากับเอกสารกระดาษ ซึ่งจะช่วยส่งเสริมความน่าเชื่อถือของการทำธุรกรรมอิเล็กทรอนิกส์ระหว่างประเทศ และสร้างความเชื่อมั่นให้กับภาคธุรกิจไทย
ทั้งนี้ กระทรวงดีอีจะเดินหน้าขับเคลื่อนการใช้เทคโนโลยีดิจิทัลเพื่อการพัฒนาเศรษฐกิจของประเทศอย่างต่อเนื่อง รวมถึงผลักดันการปรับปรุงกฎหมายให้สอดรับกับมาตรฐานสากล เพื่อเสริมสร้างความสามารถในการแข่งขันและโอกาสในการขยายตลาดของผู้ประกอบการไทยในเวทีโลก

ที่มา : https://www.thaigov.go.th/news/contents/details/95012