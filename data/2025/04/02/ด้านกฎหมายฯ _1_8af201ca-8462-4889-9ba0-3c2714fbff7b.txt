รัฐบาลไทย-ข่าวทำเนียบรัฐบาล-กรมวังผู้ใหญ่ประจำพระองค์ สมเด็จพระเจ้าลูกเธอ เจ้าฟ้าพัชรกิติยาภาฯ รองประธานคณะกรรมการกองทุนกำลังใจฯ เป็นประธานในพิธีเปิดโครงการเตรียมความพร้อมก่อนปล่อยฯ ณ เรือนจำชั่วคราวนาโสก


วันพุธที่ 2 เมษายน 2568
02/04/2568
พิมพ์
กรมวังผู้ใหญ่ประจำพระองค์ สมเด็จพระเจ้าลูกเธอ เจ้าฟ้าพัชรกิติยาภาฯ รองประธานคณะกรรมการกองทุนกำลังใจฯ เป็นประธานในพิธีเปิดโครงการเตรียมความพร้อมก่อนปล่อยฯ ณ เรือนจำชั่วคราวนาโสก
กรมวังผู้ใหญ่ประจำพระองค์ สมเด็จพระเจ้าลูกเธอ เจ้าฟ้าพัชรกิติยาภาฯ รองประธานคณะกรรมการกองทุนกำลังใจฯ เป็นประธานในพิธีเปิดโครงการเตรียมความพร้อมก่อนปล่อยตามหลักของปรัชญาเศรษฐกิจพอเพียงฯ ณ เรือนจำชั่วคราวนาโสก
ในวันอังคารที่ 1 เมษายน 2568 พลอากาศเอก สมคิด สุขบาง กรมวังผู้ใหญ่ประจำพระองค์ สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา รองประธานคณะกรรมการกองทุนกำลังใจในพระดำริพระเจ้าหลานเธอ พระองค์เจ้าพัชรกิติยาภา เป็นประธานในพิธีเปิดโครงการเตรียมความพร้อมก่อนปล่อยตามหลักของปรัชญาเศรษฐกิจพอเพียงภายใต้โครงการกำลังใจในพระดำริพระเจ้าหลานเธอ พระองค์เจ้าพัชรกิติยาภา ณ เรือนจำชั่วคราวนาโสก จังหวัดมุกดาหาร โดยมี นางพงษ์สวาท นีละโยธิน ปลัดกระทรวงยุติธรรม นางจิรภา สินธุนาวา รองปลัดกระทรวงยุติธรรม ผู้ว่าราชการจังหวัดมุกดาหาร รองผู้อำนวยการองค์การบริหารจัดการก๊าซเรือนกระจก รองอธิบดีกรมราชทัณฑ์ ผู้แทนจากกรมอุทยานแห่งชาติ สัตว์ป่าและพันธุ์พืช เข้าร่วมในพิธีดังกล่าว
สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ทรงมีพระดำริให้นำปรัชญาเศรษฐกิจพอเพียงในล้นเกล้ารัชกาลที่ 9 มาปรับใช้ในเรือนจำ เพื่อเป็นหลักสูตรในการเตรียมความพร้อมก่อนปล่อยหรือก่อนพ้นโทษ ตั้งแต่ปี พ.ศ. 2553 ทั้งนี้ ทรงเห็นว่า ปรัชญาเศรษฐกิจพอเพียงเป็นหลักคิดและวิธีปฏิบัติ ซึ่งเป็นแนวทางปฏิบัติตนให้ดำเนินไปในทางสายกลาง ให้อยู่บนพื้นฐานความพอเพียง รวมทั้งการอดทนต่อสิ่งเร้าที่จะทำให้กลับไปกระทำผิดซ้ำ นอกจากนี้ ยังพระราชทานคำแนะนำให้นำปรัชญาเศรษฐกิจพอเพียง มาเป็นหลักสูตรอบรมทั้งภาคปฏิบัติและภาคทฤษฎี ในเรือนจำชั่วคราว 5 แห่ง ได้แก่ เรือนจำชั่วคราวเขาพลอง เรือนจำชั่วคราวเขาระกำ เรือนจำชั่วคราวแคน้อย เรือนจำชั่วคราวดอยฮาง และเรือนจำชั่วคราวโคกตาบัน ภายใต้ระยะเวลาการอบรม 9 เดือน และต่อมาในปี 2559 กรมราชทัณฑ์ร่วมกับโครงการกำลังใจฯ ได้ปรับปรุงหลักสูตรการอบรม โดยให้เหลือระยะเวลาเพียง 5 เดือน แต่ยังคงเน้นในเรื่องหลักคิด การสร้างภูมิคุ้มกันที่ดี และการให้ความรู้ทางการเกษตร อันเป็นอาชีพส่วนใหญ่ของผู้ก้าวพลาด โดยผลจากการอบรมดังกล่าว พบว่า การกระทำผิดซ้ำของผู้ผ่านการอบรม มีเพียงร้อยละ 4 ต่อมาในปี พ.ศ. 2558 - 2559 กรมราชทัณฑ์ได้น้อมนำหลักปรัชญาเศรษฐกิจพอเพียงมาขยายเพิ่ม เพื่อเป็นหลักสูตรเตรียมความพร้อมก่อนปล่อยในเรือนจำอีก 6 แห่ง โดยเรือนจำชั่วคราวโสก จังหวัดมุกดาหาร เป็น 1 ใน 11 เรือนจำ ที่นำแนวทางมาขยายผล รวมถึงมีแผนที่จะพัฒนาเรือนจำให้เป็นศูนย์เรียนรู้และแหล่งท่องเที่ยวในพื้นที่ภาคอีสานตอนบน
โดยในวันนี้ได้กำหนดพิธีเปิดอบรมโครงการเตรียมความพร้อมก่อนปล่อย ตามหลักของปรัชญาเศรษฐกิจพอเพียง (หลักสูตร 5 เดือน) ประจำปีงบประมาณ พ.ศ. 2568 ซึ่งจัดให้มีการถ่ายทอดสดพิธีเปิดผ่านระบบออนไลน์ (Webex Meetings) ไปยังเรือนจำที่เข้าร่วมการอบรม จำนวน 11 แห่ง ซึ่งการอบรมดังกล่าวได้ดำเนินการอบรมมาแล้ว จำนวน 16 รุ่น มีผู้ผ่านการอบรมทั้งสิ้นจำนวน 9,305 คน แบ่งเป็นผู้ต้องขังชาย จำนวน 7,926 คน ผู้ต้องขังหญิง จำนวน 1,384 คน โดยในงบประมาณปี พ.ศ. 2568 ได้ดำเนินการอบรมรุ่นที่ 17 มีผู้ต้องขังอบรม จำนวน 1,100 คน แบ่งเป็น ผู้ต้องขังชาย จำนวน 1,000 คน และผู้ต้องขังหญิง จำนวน 100 คน โดยเริ่มอบรมตั้งแต่วันที่ 5 มีนาคม 2568 สิ้นสุดวันที่ 5 สิงหาคม 2568 รวมระยะเวลาการอบรมทั้งสิ้นจำนวน 5 เดือน สำหรับการอบรมในครั้งนี้มีวัตถุประสงค์เพื่อให้ผู้ต้องขังได้มีความพร้อม ด้านร่างกาย จิตใจ สังคม อารมณ์และสติปัญญา มีความรู้ ความสามารถ ทักษะทางสังคม และทักษะทางอาชีพสามารถนำความรู้ไปปรับใช้ภายหลังพ้นโทษ และไม่หวนกลับไปกระทำผิดซ้ำ
อีกทั้งผู้เข้ารับการอบรมในครั้งนี้จะได้รับความรู้เพิ่มเติมในเรื่องทักษะสีเขียว ซึ่งเกี่ยวกับการรักษาทรัพยากรธรรมชาติและสิ่งแวดล้อม การเปลี่ยนแปลงสภาพภูมิอากาศ (Climate change) การลดก๊าซเรือนกระจกเพื่อลดโลกร้อน รวมทั้งการได้ประโยชน์จากทรัพยากรธรรมชาติ เช่น ป่าไม้ในเรื่องการซื้อขายคาร์บอนเครดิต ซึ่งกำลังเป็นสิ่งที่สังคมโลกกำลังให้ความสำคัญ อีกทั้งผู้เข้ารับการอบรมจะได้เรียนรู้การใช้ประโยชน์จากทรัพยากรธรรมชาติในพื้นที่ของตนเองแบบเป็นมิตรกับสิ่งแวดล้อมและถูกต้องตามกฎหมาย
จากนั้น พลอากาศเอก สมคิด สุขบาง เป็นประธานในพิธีเปิดแปลงสาธิตโครงการป่าคาร์บอนเครดิต ณ พื้นที่บริเวณเรือนจำชั่วคราวนาโสก ซึ่งเรือนจำชั่วคราวนาโสก ได้ร่วมกับโครงการกำลังใจฯ จัดทำแปลงสาธิตโครงการป่าคาร์บอนเครดิตขึ้น ภายใต้พื้นที่ 1 ไร่ โดยการจัดทำแปลงสาธิตเพื่อคำนวนคาร์บอนเครดิตที่มาจากความต้องการในการพัฒนาพื้นที่เรือนจำชั่วคราวตามแนวทางโครงการกำลังใจฯ ที่เน้นการพัฒนาเรือนจำให้เป็นพื้นที่เรียนรู้ในเรื่องใหม่ ๆ
โดยเรือนจำชั่วคราวนาโสก ได้วิทยากรจากกรมอุทยานแห่งชาติสัตว์ป่าและพันธุ์พืช ซึ่งเป็นวิทยากรที่ให้ความรู้เรื่องทักษะสีเขียวจากโครงการกำลังใจฯ มาร่วมสำรวจพื้นที่เรือนจำชั่วคราวนาโสก และพบว่า พื้นที่ของเรือนจำชั่วคราวนาโสก มีการปลูกป่าเฉลิมพระเกียรติ ที่เห็นว่าสามารถทดลองคำนวนคาร์บอนเครดิตได้ จึงเกิดแนวทางการนำทฤษฏีที่ได้จากการอบรมมาสู่การปฏิบัติจริง โดยวิทยากรได้ให้ความรู้เรื่องการสำรวจต้นไม้และการคำนวนคาร์บอนเครดิตกับผู้ต้องราชทัณฑ์ จำนวน 5 คน และจากการคำนวณในพื้นที่แปลงสาธิต จำนวน 1 ไร่ ที่กำหนดให้เป็นแปลงทดลอง สามารถคำนวณหาคาร์บอนเครดิตได้มูลค่า 8,000 บาท เศษต่อปี
นอกจากการพัฒนาพื้นที่เรือนจำชั่วคราวนาโสกให้เป็นศูนย์เรียนรู้และแหล่งท่องเที่ยวเชิงเกษตรตามรูปแบบเดิมที่ดำเนินการอยู่ใน 5 เรือนจำชั่วคราว ภายใต้โครงการกำลังใจฯ แล้ว จะมีการเพิ่มเติมในเรื่อง การรักษ์โลก รักษ์สิ่งแวดล้อม และ Keep The World ซึ่งเป็นเทรนด์ของโลก เนื่องด้วยเรือนจำชั่วคราวนาโสก มีพื้นที่ป่าไม้และมีพื้นที่จะปลูกต้นไม้เพิ่มเติม อันเป็นการเพิ่มพื้นที่สีเขียวเพื่อช่วยดูดซับคาร์บอน โดยในอนาคตหากมีการดำเนินการตามหลักเกณฑ์ขององค์การบริหารก๊าซเรือนกระจก (องค์การมหาชน) จะทำให้เรือนจำ มีรายได้จากการปลูกและรักษาต้นไม้เพื่อขายคาร์บอนเครดิต รวมทั้งทำให้ผู้ต้องราชทัณฑ์ได้เรียนรู้เรื่องการปลูกและรักษาต้นไม้ และการซื้อขายคาร์บอนเครดิต เพื่อนำไปสร้างรายได้ให้กับตนเองและครอบครัว การพัฒนาเรือนจำภายใต้การรักษ์โลก รักษ์สิ่งแวดล้อม จะเป็นการ Kick off ของโครงการกำลังใจฯ ที่จะพัฒนาเรือนจำให้มีสีเขียวและเป็นมิตรกับสิ่งแวดล้อมเพื่อเป้าหมายในการลดก๊าซเรือนกระจก และจะเริ่มต้นในเรือนจำชั่วคราวนาโสก รวมทั้งมีแผนที่จะขยายไปในเรือนจำอื่น ๆ ต่อไป โดยจะทำงานร่วมกับกรมราชทัณฑ์ องค์การบริหารจัดการก๊าซเรือนกระจก (องค์การมหาชน) กรมอุทยานแห่งชาติสัตว์ป่าและพันธุ์พืชและหน่วยงานต่าง ๆ เพื่อพัฒนาเรือนจำซึ่งมีต้นทุนด้านพื้นที่ ต้นทุนด้านป่าไม้ ต้นทุนด้านกำลังคน และเป็นชุมชนใหญ่ชุมชนหนึ่งให้สามารถเป็นส่วนหนึ่งในการรักษ์โลกและรักษ์สิ่งแวดล้อมด้วยกิจกรรมต่าง ๆ เช่น บริโภคอย่างพอเพียง ลดการเกิดขยะ ประหยัดพลังงาน ใช้ทรัพยากรอย่างรู้คุณค่าและเพิ่มพื้นที่สีเขียว เป็นต้น จากข้อมูลดังกล่าวทำให้เห็นว่า หากมีการเรียนรู้เรื่องการคำนวณคาร์บอนเครดิต และการรักษาป่าไม้ และการเพิ่มพื้นที่ป่าไม้อย่างถูกต้องตามหลักวิชาการ จะสามารถส่งผลให้เรือนจำมีรายได้จากการซื้อขายคาร์บอนเครดิต รวมทั้งเป็นแนวทางให้ผู้ต้องราชทัณฑ์นำไปปรับใช้เพื่อสร้างรายได้เมื่อพ้นโทษแล้ว

ที่มา : https://www.thaigov.go.th/news/contents/details/94981