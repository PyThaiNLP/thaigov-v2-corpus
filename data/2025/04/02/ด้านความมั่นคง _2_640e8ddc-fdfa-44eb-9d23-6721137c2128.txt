รัฐบาลไทย-ข่าวทำเนียบรัฐบาล-"อนุทิน" หารือเอกอัครราชทูตญี่ปุ่นประจำประเทศไทย แสวงหาความร่วมมือบจัดการสาธารณภัย การสนับสนุนผู้เชี่ยวชาญโครงสร้างอาคารรองรับแผ่นดินไหวและระบบเตือนภัย


วันพุธที่ 2 เมษายน 2568
02/04/2568
พิมพ์
"อนุทิน" หารือเอกอัครราชทูตญี่ปุ่นประจำประเทศไทย แสวงหาความร่วมมือบจัดการสาธารณภัย การสนับสนุนผู้เชี่ยวชาญโครงสร้างอาคารรองรับแผ่นดินไหวและระบบเตือนภัย
"อนุทิน" หารือเอกอัครราชทูตญี่ปุ่นประจำประเทศไทย แสวงหาความร่วมมือบจัดการสาธารณภัย การสนับสนุนผู้เชี่ยวชาญโครงสร้างอาคารรองรับแผ่นดินไหวและระบบเตือนภัย
น.ส.ไตรศุลี ไตรสรณกุล เลขานุการรมว.มหาดไทยและโฆษกกระทรวงมหาดไทย เปิดเผยว่า วันนี้ (1 เม.ย. 68) เวลา 16.00 น. นายอนุทิน ชาญวีรกูล รองนายกรัฐมนตรีและรมว.มหาดไทย ให้การต้อนรับและหารือกับ นายมาซาโตะ โอตากะ เอกอัครราชทูตวิสามัญผู้มีอำนาจเต็มแห่งญี่ปุ่นประจำราชอาณาจักรไทย และคณะ ในโอกาสหารือการจัดการภัยแผ่นดินไหว โดยมี น.ส.ซาบีดา ไทยเศรษฐ์ รมช.มหาดไทย นายอรรษิษฐ์ สัมพันธรัตน์ ปลัดกระทรวงมหาดไทย พร้อมด้วยนายภาสกร บุญญลักษม์ อธิบดีกรมป้องกันและบรรเทาสาธารณภัย และนายพรรณรบ เตชะมงคลาภิวัฒน์ รองอธิบดีกรมโยธาธิการและผังเมือง ร่วมหารือ
นายอนุทิน กล่าวว่า นายมาซาโตะ ได้นำความห่วงใยของรัฐบาลญี่ปุ่นและประชาชนชาวญี่ปุ่นซึ่งได้กล่าวแสดงความเสียใจกับเหตุการณ์ความสูญเสียที่เกิดขึ้นจากแผ่นดินไหวมายังพี่น้องประชาชนชาวไทย พร้อมทั้งสอบถามถึงความต้องการขอรับการสนับสนุนหรือความช่วยเหลือด้านบริหารจัดการสถานการณ์ภัยพิบัติ
ตนได้กล่าวขอบคุณพร้อมทั้งหารือถึงการขอรับการสนับสนุนนักวิชาการหรือผู้เชี่ยวชาญด้านโครงสร้างอาคารที่รองรับแผ่นดินไหวมาร่วมสนับสนุนคณะกรรมการที่กรมโยธาธิการและผังเมืองได้แต่งตั้งเพื่อสืบหาข้อเท็จจริงกรณีอาคารที่ทำงาน สตง.แห่งใหม่ ถล่ม รวมถึงการออกแบบและก่อสร้างอาคารสูงในกรุงเทพฯและในประเทศไทย ซึ่งท่านเอกอัครราชทูตญี่ปุ่นฯ มีความยินดีที่จะได้ประสานทีมผู้เชี่ยวชาญญี่ปุ่น เพื่อเป็น second opinion มาช่วยยืนยันให้มั่นใจเพิ่มมมาก ทั้งด้านเทคนิค อาทิ หากเกิดแผ่นดินไหวลักษณะนี้ การก่อสร้างสิ่งปลูกสร้างมีการกำหนดปัจจัยด้านความปลอดภัย (Safety Factor) การทนต่อความสะเทือนแผ่นดินไหว ที่มีความเหมาะสมหรือต้องเพิ่มเติมส่วนใดอีกหรือไม่
นายอนุทิน กล่าวว่า กรมป้องกันและบรรเทาสาธารณภัยจะได้แลกเปลี่ยนในเรื่องระบบการเตือนภัยเพราะประเทศญี่ปุ่นเป็นประเทศที่มีระบบการเตือนภัยที่มีประสิทธิภาพสูงสุดที่เราสามารถขอรับองค์ความรู้เพื่อพัฒนาระบบการเตือนภัยของไทยต่อไป เพื่อสร้างความมั่นใจและคลายความวิจงตกกังวลของสังคม เสริมความมั่นใจให้กับประชาชนคนไทยที่อาศัยในคอนโดและออฟฟิศต่าง ๆ บนอาคารสูงได้สบายใจขึ้น และเป็นการสร้างความเชื่อมั่นให้กับพี่น้องประชาชนคนไทย และชาวต่างประเทศว่า การใช้ชีวิตในประเทศไทยจะต้องมีความปลอดภัย
“การประชุมคณะรัฐมนตรีในวันนี้ น.ส.แพทองธาร ชินวัตร นายกรัฐมนตรี ได้เน้นย้ำในที่ประชุมว่า ต้องเร่งสอบสวนเรื่องอาคารที่ทำการ สตง.แห่งใหม่ ถล่ม ให้แล้วเสร็จภายใน 7 วัน โดยต้องทราบรายละเอียดเบื้องต้นก่อน เช่น ตึกออกแบบถูกต้องหรือไม่ ก่อสร้างถูกต้องหรือไม่ และใช้วัสดุมาตรฐานหรือไม่ ซึ่งตนได้กำชับอธิบดีกรมโยธาธิการและผังเมืองเร่งรัดให้ได้ข้อสรุปตามข้อสั่งการนายกรัฐมนตรีให้มากที่สุด” นายอนุทิน กล่าว

ที่มา : https://www.thaigov.go.th/news/contents/details/94984