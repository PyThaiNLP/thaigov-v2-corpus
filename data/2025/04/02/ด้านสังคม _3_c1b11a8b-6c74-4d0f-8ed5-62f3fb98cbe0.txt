รัฐบาลไทย-ข่าวทำเนียบรัฐบาล-ดีอี เผยผลงานปิดกั้นโซเชียลมีเดีย เพจ และเว็บไซต์ URLs ผิดกฎหมาย 6 เดือนแรก ปีงบ 68 แล้วกว่า 100,00 รายการ


วันพุธที่ 2 เมษายน 2568
ดีอี เผยผลงานปิดกั้นโซเชียลมีเดีย เพจ และเว็บไซต์ URLs ผิดกฎหมาย 6 เดือนแรก ปีงบ 68 แล้วกว่า 100,00 รายการ
ดีอี เผยผลงานปิดกั้นโซเชียลมีเดีย เพจ และเว็บไซต์ URLs ผิดกฎหมาย 6 เดือนแรก ปีงบ 68 แล้วกว่า 100,00 รายการ
นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เปิดเผยว่า กระทรวงดีอี ได้เร่งรัดการดำเนินการปราบปรามอาชญากรรมออนไลน์ ตามนโยบายเร่งด่วนของรัฐบาล นางสาว แพทองธาร ชินวัตร นายกรัฐมนตรี โดยเฉพาะการปิดกั้นโซเชียลมีเดีย เพจ และเว็บไซต์ URLs ผิดกฎหมายทุกรูปแบบ เพื่อเป็นการตัดวงจรช่องทางการก่ออาชญากรรมที่สำคัญของขบวนการมิจฉาชีพ
ทั้งนี้ ตั้งแต่เดือน ตุลาคม 2567 – มีนาคม 2568 (ระยะเวลา 6 เดือนของปีงบประมาณ 2568 ) กระทรวงดีอี ได้ดำเนินการปิดกั้นโซเชียลมีเดีย เพจ และเว็บไซต์ URLs ผิดกฎหมายแล้ว 101,026 รายการ หรือเฉลี่ย  16,837 รายการต่อเดือน เพิ่มขึ้น 1.62 เท่าตัว จากช่วงเดียวกันของปีงบประมาณ 2567 (เดือน ตุลาคม 2566 - มีนาคม 2567) ที่ปิดกั้น 62,438 รายการ หรือ เฉลี่ย 10,406 รายการต่อเดือน
สำหรับประเภทของการปิดกั้นในระยะเวลา 6 เดือน (ต.ค. 2567   - มี.ค. 2568) มีดังนี้
- พนันออนไลน์ จำนวน 42,098.รายการ เพิ่มขึ้น 1.45  เท่า จากช่วงเวลาเดียวกันก่อนหน้านี้ (ต.ค.66 – มี.ค.67) ที่มีจำนวน 29,076รายการ
- บิดเบือน/หลอกลวงออนไลน์ จำนวน 24,887 รายการ ลดลง 0.9 เท่า จากช่วงเวลาเดียวกันก่อนหน้านี้ (ต.ค.66 – มี.ค.67) ที่มีจำนวน 27,638 รายการ
- อื่นๆ จำนวน 34,041  รายการ เพิ่มขึ้น 5.95 เท่า จากช่วงเวลาเดียวกันก่อนหน้านี้ (ต.ค.66 – มี.ค.67) ที่มีจำนวน 5,724 รายการ
“กระทรวงฯ จะติดตาม ตรวจสอบ เฝ้าระวังการก่ออาชญากรรมออนไลน์อย่างต่อเนื่อง โดยขอเตือนประชาชนที่มีส่วนเกี่ยวข้องกับโซเชียลมีเดีย เพจ เว็บไซต์ และ URLs ผิดกฎหมาย นั้น ถือว่ามีความผิดตาม พ.ร.บ. คอมพิวเตอร์ฯ โดยเฉพาะในส่วนที่เกี่ยวข้องกับพนันออนไลน์ ไม่ว่าจะเป็นผู้จัดให้เล่น ผู้เล่นหรือผู้ที่เผยแพร่ข้อความ (ประกาศชักชวน) จะมีความผิดตาม พ.ร.บ.การพนันด้วย โดย ผู้เล่น/ประกาศชักชวน มีความผิดตาม มาตรา 12 จำคุกไม่เกิน 3 ปี ปรับไม่เกิน 5,000 บาท หรือ ทั้งจำทั้งปรับ ซึ่งหากพบการกระทำความผิด กระทรวงฯ จะดำเนินการตามกฎหมายต่อไป” รองนายกฯ ประเสริฐ กล่าว
สามารถแจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.)
|  Line ID: @antifakenewscenter | เว็บไซต์ www.antifakenewscenter.com
--------------------------------------------------------------------------------------

ที่มา : https://www.thaigov.go.th/news/contents/details/94993