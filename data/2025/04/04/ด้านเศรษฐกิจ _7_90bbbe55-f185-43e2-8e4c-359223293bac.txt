รัฐบาลไทย-ข่าวทำเนียบรัฐบาล-“บขส.” เปิดใช้แล้วช่องขายตั๋ว “หมอชิต 2” โฉมใหม่ ทันสมัย เป็นระเบียบ มีมาตรฐาน อำนวยความสะดวกประชาชนเดินทางเทศกาลสงกรานต์ 2568


วันศุกร์ที่ 4 เมษายน 2568
“บขส.” เปิดใช้แล้วช่องขายตั๋ว “หมอชิต 2” โฉมใหม่ ทันสมัย เป็นระเบียบ มีมาตรฐาน อำนวยความสะดวกประชาชนเดินทางเทศกาลสงกรานต์ 2568
.....
นายชัชวาล พรอมรธรรม กรรมการฯ รักษาการแทนกรรมการผู้จัดการใหญ่ บริษัท ขนส่ง จำกัด กระทรวงคมนาคม เปิดเผยว่า นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ได้มอบนโยบายให้บริษัท ขนส่ง จำกัด (บขส.) เปลี่ยนโฉมบริการระบบขนส่งสาธารณะ และสถานีขนส่งผู้โดยสารกรุงเทพ (จตุจักร) หรือหมอชิต 2 เพื่ออำนวยความสะดวกประชาชนให้ได้รับความสะดวก รวดเร็ว ปลอดภัย สามารถเชื่อมต่อการเดินทางได้แบบไร้รอยต่ออย่างเต็มรูปแบบ บขส. จึงดำเนินการปรับปรุงพื้นที่ช่องจำหน่ายตั๋วโดยสาร (รถ บขส. และรถร่วมฯ) บริเวณชั้น 1 ด้านหน้า และชั้น 3 ภายในอาคารสถานีขนส่งหมอชิต 2 แล้วเสร็จและเปิดให้บริการเรียบร้อย เพื่ออำนวยความสะดวก เพิ่มประสิทธิภาพการให้บริการรองรับประชาชนเดินทางในช่วงเทศกาลสงกรานต์ 2568
นายชัชวาล กล่าวต่อว่า สำหรับช่องจำหน่ายตั๋วโดยสารใหม่ มีทั้งหมด 107 ช่อง ภายในอาคารสถานีขนส่งหมอชิต 2  แบ่งเป็นช่องจำหน่ายตั๋วโดยสาร (รถ บขส. และ รถร่วมฯ) บริเวณชั้น 1 จำนวน 38 ช่อง และชั้น 3 จำนวน 69 ช่อง โดยให้บริการจำหน่ายตั๋วโดยสารในทุกเส้นทางทั่วประเทศและเส้นทางเดินรถระหว่างประเทศ ช่องจำหน่ายตั๋วโดยสารจะเป็นกระจกใส มีจอ LED TV ขนาด 50 นิ้ว เพื่อแสดงชื่อบริษัทผู้ประกอบการรถโดยสาร เส้นทาง มาตรฐานรถ และอัตราค่าโดยสาร เพื่อให้ผู้โดยสารได้รับทราบข้อมูลได้ชัดเจน รวมทั้งมีความทันสมัย เป็นระเบียบ มีมาตรฐานเดียวกัน ยกระดับบริการระบบขนส่งสาธารณะและสถานีขนส่งผู้โดยสาร
ผู้โดยสารสามารถสอบถามข้อมูลการเดินทางและจองตั๋ว บขส. ล่วงหน้าได้ที่เว็บไซต์ บขส. Application E-ticket Facebook Page : บขส. Line : บขส.99 และช่องจำหน่ายตั๋วโดยสาร บขส. ทั่วประเทศ หรือ โทร. 0 2936 3660 ในวันและเวลาราชการ

ที่มา : https://www.thaigov.go.th/news/contents/details/95110