รัฐบาลไทย-ข่าวทำเนียบรัฐบาล-สธ. ปั้นครู ก. หลักสูตร”นวดไทย ยืดเหยียดเฉพาะทาง 7 ด้าน 1 พันคนแรก ช่วยต่อยอดหมอนวดไทย 150 ชั่วโมง+ (Plus) 2 หมื่นคน ภายในปีนี้       


วันศุกร์ที่ 4 เมษายน 2568
สธ. ปั้นครู ก. หลักสูตร”นวดไทย ยืดเหยียดเฉพาะทาง 7 ด้าน 1 พันคนแรก ช่วยต่อยอดหมอนวดไทย 150 ชั่วโมง+ (Plus) 2 หมื่นคน ภายในปีนี้
กระทรวงสาธารณสุข เดินหน้าเสริมศักยภาพเศรษฐกิจสุขภาพ สู่ Medical and Wellness Hub จัดอบรมครู ก.หลักสูตร”นวดไทย ยืดเหยียดเฉพาะทาง 7 ด้าน  1,000 คนแรก
เพื่อช่วยพัฒนาต่อยอดหมอนวดหลักสูตรผู้ช่วยแพทย์แผนไทย 150 ชั่วโมง+ (Plus) 20,000 คน ภายในปีนี้
วันนี้ (4 เมษายน 2568) ที่ โรงแรมเอเชียแอร์พอร์ต จ.ปทุมธานี นายสมศักดิ์ เทพสุทิน รัฐมนตรีว่าการกระทรวงสาธารณสุข เป็นประธานเปิดการอบรม ครู ก. หลักสูตร “นวดไทย ยืดเหยียดเฉพาะทาง 7 ด้าน” และกล่าวว่า นวดไทย เป็นศาสตร์การแพทย์แผนไทยที่ช่วยบรรเทาอาการเจ็บป่วยและฟื้นฟูสุขภาพ และเป็นเอกลักษณ์ของชาติที่ได้รับการขึ้นทะเบียนเป็นมรดกทางวัฒนธรรมที่จับต้องไม่ได้ของมนุษยชาติ โดยองค์การยูเนสโก ซึ่งกระทรวงสาธารณสุขมีนโยบายยกระดับคุณภาพและมาตรฐานการนวดไทย เพื่อสนับสนุนอุตสาหกรรมการท่องเที่ยวเชิงสุขภาพ และผลักดันให้เป็นที่ยอมรับในระดับสากล สร้างรายได้ให้กับประเทศ โดย ครู ก. 1,000 คน ที่เข้ารับการอบรมในครั้งนี้ จะเป็นกำลังสำคัญในการพัฒนาและต่อยอดผู้ช่วยแพทย์แผนไทย 150 ชั่วโมง+ (Plus) จำนวน 20,000 คน ที่ดูแลผู้ป่วยใน 7 ด้าน คือ ปวดกล้ามเนื้อและเยื่อพังผืด ไหล่ติด นิ้วล็อคภาวะกล้ามเนื้อสะโพกหนีบเส้นประสาท (ปวดสลักเพชร) หมอนรองกระดูกทับเส้นประสาท อัมพฤกษ์ อัมพาต และปวดเข่า ซึ่งจะทำงานภายใต้การกำกับดูแลของแพทย์แผนไทย ดูแลผู้ป่วยได้อย่างมีประสิทธิภาพมากขึ้น เป็นการยกระดับอาชีพหมอนวดไทยให้เป็นที่ยอมรับทั้งในประเทศและระดับสากล คาดว่าจะสร้างมูลค่าทางเศรษฐกิจให้ประเทศ 1.44 แสนล้านบาท
นพ.โอภาส การย์กวินพงศ์ ปลัดกระทรวงสาธารณสุข กล่าวว่า การอบรมครู ก. หลักสูตร ”นวดไทยยืดเหยียดเฉพาะทาง 7 ด้าน“ จัดอบรมระหว่างวันที่ 2 -4 เมษายน 2568  ผู้เข้ารับการอบรม ประกอบด้วยครูแพทย์แผนไทยที่ได้รับอนุญาตให้ถ่ายทอดความรู้ด้านการแพทย์แผนไทย ตามข้อบังคับสภาการแพทย์แผนไทย, ครูวิทยากรในศูนย์ฝึกอบรมด้านการแพทย์แผนไทยและการแพทย์ทางเลือก ที่กรมการแพทย์แผนไทยและการแพทย์ทางเลือกรับรอง และอาจารย์แพทย์แผนไทย ในสถาบันการเรียนการสอนแพทย์แผนไทย/แพทย์แผนไทยประยุกต์ ระดับปริญญาตรี
ด้าน นพ.สมฤกษ์ จึงสมาน อธิบดีกรมการแพทย์แผนไทยและการแพทย์ทางเลือก กล่าวว่า สำหรับหลักสูตรผู้ช่วยแพทย์แผนไทย 150 ชั่วโมง+ (Plus) จะมีการออกแบบให้หมอนวดไทยมีทักษะเฉพาะในกลุ่มอาการปวดและโรคต่างๆ ที่พบได้บ่อยในชีวิตประจำวัน มุ่งเน้นการฝึกอบรมทั้งภาคทฤษฎีและปฏิบัติอย่างเข้มข้นเป็นระยะเวลา 5 วัน เก็บเคส จำนวน 20 เคส จากนั้นเข้ารับการสอบและประเมินภาคปฏิบัติ ที่วิทยาลัยการนวดไทยแห่งประเทศไทย หรือศูนย์ฝึกอบรมการแพทย์แผนไทยและการแพทย์ทางเลือก หรือ สถาบันการศึกษา/โรงเรียน/สถาบันที่จัดการเรียนการสอนด้านการแพทย์แผนไทย ที่ได้รับการรับรอง เมื่อผ่านจะได้รับประกาศนียบัตรผู้สำเร็จการอบรมพร้อมเข็มกลัดรับรองมาตรฐานการนวดไทย ทั้งนี้ สามารถสมัครเข้ารับการอบรมได้ที่เพจ Facebook วิทยาลัยการนวดไทยแห่งประเทศไทย กรมการแพทย์แผนไทยและการแพทย์ทางเลือก กระทรวงสาธารณสุข
************************************************ 4 เมษายน 2568

ที่มา : https://www.thaigov.go.th/news/contents/details/95097