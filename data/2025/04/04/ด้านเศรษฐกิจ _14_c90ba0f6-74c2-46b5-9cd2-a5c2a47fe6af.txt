รัฐบาลไทย-ข่าวทำเนียบรัฐบาล-ธอส. เปิดช่องทางให้ลูกค้าที่ได้รับผลกระทบจากเหตุการณ์แผ่นดินไหวเข้าร่วมมาตรการ และขอรับสินไหมทดแทนกรณีที่อยู่อาศัยเสียหายได้แล้ววันนี้!


วันศุกร์ที่ 4 เมษายน 2568
04/04/2568
พิมพ์
ธอส. เปิดช่องทางให้ลูกค้าที่ได้รับผลกระทบจากเหตุการณ์แผ่นดินไหวเข้าร่วมมาตรการ และขอรับสินไหมทดแทนกรณีที่อยู่อาศัยเสียหายได้แล้ววันนี้!
ธอส. เปิดช่องทางให้ลูกค้าที่ได้รับผลกระทบเหตุการณ์แผ่นดินไหวลงทะเบียนรับความช่วยเหลือผ่าน “โครงการเงินกู้เพื่อช่วยเหลือที่อยู่อาศัยที่ได้รับผลกระทบจากสาธารณภัย” และ “มาตรการช่วยเหลือผู้ประสบภัยพิบัติทางธรรมชาติ ปี 2568” ได้แล้วตั้งแต่วันนี้เป็นต้นไป
นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยว่า จากเหตุการณ์แผ่นดินไหว เมื่อวันที่ 28 มีนาคม 2568 ที่ผ่านมา ธอส. พร้อมเคียงข้างลูกค้าที่ได้รับผลกระทบดังกล่าว ด้วยการจัดทำ “โครงการเงินกู้เพื่อช่วยเหลือที่อยู่อาศัยที่ได้รับผลกระทบจากสาธารณภัย” จำนวน 2 มาตรการ สำหรับลูกค้าปัจจุบัน ของธนาคาร จะได้รับการลดเงินงวด ลดอัตราดอกเบี้ย และพักชำระเงินงวด นาน 3 เดือน และ  “มาตรการช่วยเหลือผู้ประสบภัยพิบัติทางธรรมชาติ ปี 2568” จำนวน 5 มาตรการ สำหรับลูกค้าที่มีสถานปกติ และลูกค้าสถานะ NPL ให้ได้รับความช่วยเหลือ และได้รับการพิจารณาสินไหมเร่งด่วน (Fast Track) สำหรับลูกค้าที่ทำกรมธรรม์ประกันอัคคีภัยที่อยู่อาศัย ซึ่งคุ้มครองภัยธรรมชาติกับบริษัทประกันภัยที่ธนาคารจัดให้นั้น เพื่ออำนวยความสะดวก ธอส. จึงเปิดช่องทางให้ลูกค้าลงทะเบียนเข้าร่วมโครงการ เพื่อบรรเทาความเดือดร้อนที่เกิดขึ้นอย่างรวดเร็วมีรายละเอียด ดังนี้
(1) โครงการเงินกู้เพื่อช่วยเหลือที่อยู่อาศัยที่ได้รับผลกระทบจากสาธารณภัย ลูกค้าสามารถลงทะเบียนผ่าน Application : GHB ALL GEN เพียงกดเลือก Banner เข้าร่วมโครงการฯ เพื่อลงทะเบียนโดยกรอกข้อมูลส่วนตัว พร้อมแนบรูปถ่ายความเสียหายของที่อยู่อาศัย โดยเจ้าหน้าที่จะตรวจสอบข้อมูลและประสานงานไปยังลูกค้าเพื่อพิจารณาเข้าร่วมโครงการ
(2) มาตรการช่วยเหลือผู้ประสบภัยพิบัติทางธรรมชาติ ปี 2568 สำหรับลูกค้าที่ทำกรมธรรม์ประกันอัคคีภัยที่อยู่อาศัย ซึ่งคุ้มครองภัยธรรมชาติกับบริษัทประกันภัยที่ธนาคารจัดให้ สามารถติดต่อขอรับสินไหมทดแทนได้ 4 ช่องทาง ประกอบด้วย (1) ช่องทาง G H Bank Call Center โทร.0-2645-9000 (2) ช่องทาง GHB Buddy ใน Line  Application โดยกดลงทะเบียนและกรอกข้อมูลลูกค้าในระบบ (3) ช่องทาง Call Center บริษัท ทิพยประกันภัย จำกัด (มหาชน) โทร. 1736 (ตลอด 24 ชั่วโมง) โดยเจ้าหน้าที่จากบริษัทประกันภัยจะตรวจสอบข้อมูลและประสานงานไปยังลูกค้าเพื่อชดเชยค่าสินไหมทดแทนต่อไป และ (4) ธอส. ทุกสาขา
ทั้งนี้ ลูกค้าสามารถสอบถามรายละเอียดเพิ่มเติมได้ที่ ธอส.ทุกสาขาทั่วประเทศ หรือ G H Bank Call Center โทร.0-2645-9000 หรือ Facebook Fanpage ธนาคารอาคารสงเคราะห์ และติดตามข่าวสารของธนาคารได้ที่ Application : GHB ALL GEN และ  www.ghbank.co.th

ที่มา : https://www.thaigov.go.th/news/contents/details/95121