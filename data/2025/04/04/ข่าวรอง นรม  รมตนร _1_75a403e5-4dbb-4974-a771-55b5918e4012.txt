รัฐบาลไทย-ข่าวทำเนียบรัฐบาล-“จิราพร” เผย เผยตัวเลขคดีปราบปรามบุหรี่ไฟฟ้าแล้วกว่า 2,000 คดี มูลค่ารวมกว่า 295 ล้านบาท  เน้นย้ำ ประชาชนบุหรี่ไฟฟ้าผิดกฎหมาย ต้องนำไปทำลาย


วันศุกร์ที่ 4 เมษายน 2568
04/04/2568
พิมพ์
“จิราพร” เผย เผยตัวเลขคดีปราบปรามบุหรี่ไฟฟ้าแล้วกว่า 2,000 คดี มูลค่ารวมกว่า 295 ล้านบาท  เน้นย้ำ ประชาชนบุหรี่ไฟฟ้าผิดกฎหมาย ต้องนำไปทำลาย
“จิราพร” เผย เผยตัวเลขคดีปราบปรามบุหรี่ไฟฟ้าแล้วกว่า 2,000 คดี มูลค่ารวมกว่า 295 ล้านบาท  เน้นย้ำ ประชาชนบุหรี่ไฟฟ้าผิดกฎหมาย ต้องนำไปทำลาย
วันนี้ (4 เมษายน 2568 ) เวลา 10.00 น. ณ ตึกบัญชาการ 1 ทำเนียบรัฐบาล นางสาวจิราพร สินธุไพร รัฐมนตรีประจำสำนักนายกรัฐมนตรี  เป็นประธานการประชุมหารือมาตรการเกี่ยวกับการควบคุมการแพร่ระบาดของบุหรี่ไฟฟ้า ครั้งที่ 5 - 1 โดยมี นางสาวเพ็ญพิสุทธิ์ จินตโสภณ เลขานุการรัฐมนตรีประจำสำนักเลขาธิการนายกรัฐมนตรี นายกฤช  เอื้อวงศ์ ที่ปรึกษารัฐมนตรีประจำสำนักนายกรัฐมนตรี นายฐิตินันท์ สิงหา รองเลขาธิการคณะกรรมการคุ้มครองผู้บริโภค และผู้แทนหน่วยงานที่เกี่ยวข้องเข้าร่วมประชุม
นางสาวจิราพร กล่าวขอบคุณทุกหน่วยงานและผู้เข้าร่วม  ซึ่งแม้จะเกิดสถานการณ์แผ่นดินไหวหน่วยงานที่เกี่ยวข้องก็ยังไม่หยุดทำงาน ยังมีการายงานความคืบหน้าการทำงานอย่างต่อเนื่อง โดยเฉพาะในเรื่องของการปราบปรามบุหรี่ไฟฟ้า  ซึ่งได้รับรายงานจากสำนักงานตำรวจแห่งชาติ สำนักงานคณะกรรมการคุ้มครองผู้บริโภค (สคบ.) กระทรวงมหาดไทย และกรมศุลกากร ถึงยอดของการปราบปรามบุหรี่ไฟฟ้า ตั้งช่วงระยะเวลาวันที่ 26 กุมภาพันธ์  – วันที่ 2 เมษายน 2568 สามารถดำเนินการปราบปรามได้แล้วกว่า 2,000 คดี ยึดของกลางได้ถึง 1.6 ล้านชิ้น นับเป็นมูลค่าประมาณกว่า 295 ล้านบาท ถือเป็นยอดที่เกือบเทียบเท่าปี 2567 ที่ผ่านมา ต้องขอบคุณบุคลากรทุกหน่วยงานที่ทุ่มเททำงานอย่างหนัก อย่างไรก็ตาม แม้จะพ้นช่วงระยะเวลาของการดำเนินการ 30 วันแล้ว  แต่ต้องดำเนินการอย่างต่อเนื่องต่อไป
ด้าน นายฐิตินันท์ สิงหา รองเลขาธิการคณะกรรมการคุ้มครองผู้บริโภค กล่าวรายงานยอดการจับกุมและดำเนินคดีเกี่ยวกับบุหรี่ไฟฟ้าในปี 2566 พบว่า สามารถดำเนินการคดีได้กว่า 900 คดี และในปี 2567 จับกุมดำเนินคดีได้กว่า 2,170 คดี และในช่วงระยะเวลาตั้งแต่ 26 กุมภาพันธ์ 2568 – 2 เมษายน 2568 สามารถจับกุมและดำเนินคดีแล้วกว่า 2,236 คดี ซึ่งถือว่ายอดสูงมากกว่าปี 2567
ทั้งนี้ ที่ประชุมได้ทราบความคืบหน้าการจัดทำแอปพลิเคชันทางรัฐ สำหรับการแจ้งเบาะแสบุหรี่ไฟฟ้า ซึ่งปัจจุบันประชาชนสามารถแจ้งเบาะแสผ่านแอปพลิเคชันทางรัฐได้แล้ว
โดย นางสาวจิราพร  ได้กล่าวต่อไปว่า แอปพลิเคชันดังกล่าวมุ่งเน้นถึงการแจ้งเบาะแสร้านค้า ผู้นำเข้า และผู้จำหน่าย รวมถึงร้านค้าออนไลน์ มากกว่าผู้สูบบุหรี่ไฟฟ้า พร้อมเน้นย้ำต่อที่ประชุม ขอให้สร้างความเข้าใจต่อประชาชนว่า การแจ้งเบาะแสบุหรี่ไม่มีรางวัลนำจับ และขอให้สร้างความเข้าใจต่อประชาชนว่าบุหรี่ไฟฟ้าเป็นสินค้าผิดกฎหมาย จะต้องนำไปทำลายทิ้ง ไม่สามารถที่จะนำเรื่องดังกล่าว มาเป็นรางวัลนำจับได้

ที่มา : https://www.thaigov.go.th/news/contents/details/95102