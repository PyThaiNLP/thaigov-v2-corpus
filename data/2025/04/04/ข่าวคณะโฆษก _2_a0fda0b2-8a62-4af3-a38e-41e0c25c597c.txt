รัฐบาลไทย-ข่าวทำเนียบรัฐบาล- รัฐบาลเดินหน้ามาตรการบริหารจัดการผลไม้ปี 2568 กระจาย 1.22แสนตัน สู่ตลาดทั้งในและต่างประเทศ เพิ่มรายได้เกษตรกร สร้างความสะดวกแก่ผู้บริโภค 


วันศุกร์ที่ 4 เมษายน 2568
04/04/2568
พิมพ์
รัฐบาลเดินหน้ามาตรการบริหารจัดการผลไม้ปี 2568 กระจาย 1.22แสนตัน สู่ตลาดทั้งในและต่างประเทศ เพิ่มรายได้เกษตรกร สร้างความสะดวกแก่ผู้บริโภค
รัฐบาลเดินหน้ามาตรการบริหารจัดการผลไม้ปี 2568 กระจาย 1.22แสนตัน สู่ตลาดทั้งในและต่างประเทศ เพิ่มรายได้เกษตรกร สร้างความสะดวกแก่ผู้บริโภค
วันนี้ (4 เมษายน 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า รัฐบาล โดยกระทรวงพาณิชย์ เดินหน้ามาตรการบริหารจัดการผลไม้ ปี 2568 เพื่อช่วยเหลือเกษตรกรผู้ปลูกผลไม้ ด้วยแผนกระจายผลผลิตผลไม้ให้เข้าถึงตลาดผู้บริโภคในประเทศอย่างทั่วถึง ด้วยแคมเปญต่าง ๆ ซึ่งเป็นมาตรการเพิ่มเติมจากการขายปกติในช่วง 3 เดือน ตั้งแต่ เม.ย. - มิ.ย. 2568 เพื่อช่วยระบายสินค้าผลไม้ทั้งหมด 122,500 ตัน ผ่านแผนกระจายผลผลิตผลไม้ออกนอกแหล่งผลิตผ่านกลไกสมาคมตลาดกลาง ตลาดค้าส่ง ค้าปลีก ห้างสรรพสินค้า การจัดงานในจังหวัดต่าง ๆ การจัดจำหน่ายผลไม้ในงานธงฟ้าทั่วประเทศ รวมถึงการจำหน่ายผลไม้ทางแพลตฟอร์มออนไลน์ที่ขนส่งโดยไปรษณีย์ ซึ่งมีเป้าหมายผลไม้ 9 ชนิด ได้แก่ ทุเรียน มังคุด เงาะ ลองกอง มะม่วง ลำไย ลิ้นจี่ สับปะรด และส้มเขียวหวาน และมาตรการการฝากเก็บผลไม้ในห้องเย็นเพื่อส่งออกไปสู่ตลาดต่างประเทศ
นายอนุกูล กล่าวว่า กรมการค้าภายในจะร่วมมือกับห้างค้าปลีกชั้นนำไม่น้อยกว่า 4 แบรนด์ รวมกว่า 20 สาขาทั่วกรุงเทพมหานคร จัดเทศกาลบุฟเฟ่ต์ผลไม้ และเทศกาล Thai Fruit Festivals 2025 ให้ผู้บริโภคได้เลือกซื้อผลไม้คุณภาพดีในราคาพิเศษ อาทิ เดือน เม.ย. - พ.ค. 2568 จะร่วมมือกับ Central The mall และ Paragon จัดกิจกรรม “Mango Fruit Festival” และผลไม้ภาคตะวันออก ซึ่งเป็นการนำมะม่วงจากจังหวัดต่าง ๆ มาจำหน่าย โดยครั้งแรกจัดที่ห้างเซ็นทรัล อีสวิลล์ ในวันที่ 4 - 6 เม.ย.2568 นอกจากนั้น จะมีการจัดกิจกรรมชิมผลไม้ จำหน่ายผลไม้ในแหล่งท่องเที่ยวสำคัญ เช่น พัทยา เชียงใหม่ ภูเก็ต หัวหิน และเกาะสมุย โดยนำผลไม้จากภาคต่าง ๆ ไปจำหน่าย เพื่อช่วยกระตุ้นเศรษฐกิจในพื้นที่ และกระจายผลผลิตผลไม้ให้เข้าถึงผู้บริโภคทั้งชาวไทยและต่างชาติ
นายอนุกูล กล่าวอีกว่า รัฐบาลยังสนับสนุนเกษตรกรให้มีการจำหน่ายผลไม้ผ่านช่องทางออนไลน์ โดยกรมกรมการค้าภายในร่วมมือกับ บริษัท ไปรษณีย์ไทย จำกัด สนับสนุนกล่องบรรจุผลไม้จำนวน 200,000 กล่อง เพื่อให้เกษตรกรสามารถส่งผลไม้สดถึงมือผู้บริโภคได้สะดวกและปลอดภัยยิ่งขึ้น พร้อมส่งเสริมการขายผ่านแพลตฟอร์มอีคอมเมิร์ซและโซเชียลมีเดีย ลดปัญหาพ่อค้าคนกลางและช่วยให้เกษตรกรมีรายได้เพิ่มขึ้น สำหรับการส่งออกไปตลาดต่างประเทศนั้น กรมการค้าภายในจะทำงานร่วมกับกรมส่งเสริมการค้าระหว่างประเทศ โดยใช้กลไกของทูตพาณิชย์ เพื่อผลักดันการส่งออกผลไม้ไปยังต่างประเทศ อาทิ จีน อินเดีย ญี่ปุ่น และประเทศภูมิภาคในตะวันออกกลาง เพื่อเพิ่มโอกาสทางการค้าและสร้างมูลค่าทางเศรษฐกิจให้กับภาคการเกษตรด้วย
“รัฐบาลขอเชิญชวนประชาชนร่วมอุดหนุนผลไม้ไทยที่มีคุณภาพ สดใหม่ และดีต่อสุขภาพ เพื่อช่วยสนับสนุนเกษตรกรไทยให้มีรายได้เพิ่มขึ้น และลดปัญหาผลผลิตล้นตลาด ซึ่งจะช่วยให้เศรษฐกิจในภาคการเกษตรเติบโตอย่างยั่งยืน สามารถติดตามข้อมูลข่าวสารเกี่ยวกับการจำหน่ายผลไม้และกิจกรรมต่าง ๆ ได้ที่ กรมการค้าภายใน โทร. 1569 หรือ เว็บไซต์ของกระทรวงพาณิชย์” นายอนุกูล ย้ำ

ที่มา : https://www.thaigov.go.th/news/contents/details/95095