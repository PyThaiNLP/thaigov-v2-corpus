รัฐบาลไทย-ข่าวทำเนียบรัฐบาล-สองผู้นำหญิงของไทยและศรีลังกา หารือชื่นมื่นจับมือกระชับความร่วมมือด้านการท่องเที่ยวเชิงศาสนา พร้อมเพิ่มมูลค่าการค้าการลงทุน 


วันศุกร์ที่ 4 เมษายน 2568
04/04/2568
พิมพ์
สองผู้นำหญิงของไทยและศรีลังกา หารือชื่นมื่นจับมือกระชับความร่วมมือด้านการท่องเที่ยวเชิงศาสนา พร้อมเพิ่มมูลค่าการค้าการลงทุน
ด้านนายกฯ ศรีลังกาประทับใจและชื่มชมความสำเร็จของไทยในการเป็นประธานการประชุม BIMSTEC ครั้งนี้
วันนี้ (4 เมษายน 2568) เวลา 14.30 น ที่โรงแรมแชงกรี-ลา กรุงเทพฯ นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยผลการหารือระหว่าง นางสาวแพทองธาร ชินวัตร นายกรัฐมนตรี และ ดร. หรินิ อมรสูริยะ (H.E. Dr. Harini Amarasuriya) นายกรัฐมนตรีแห่งสาธารณรัฐสังคมนิยมประชาธิปไตยศรีลังกา ซึ่งได้เข้าเยี่ยมคารวะนายกรัฐมนตรีในห้วงการประชุมผู้นำ BIMSTEC ที่ประเทศไทยเป็นเจ้าภาพ
โดยการพบปะครั้งนี้มีความสำคัญเป็นพิเศษ เนื่องจากปีนี้ถือเป็นวาระครบรอบ 70 ปีของการสถาปนาความสัมพันธ์ทางการทูตระหว่างไทยและศรีลังกา
นายกรัฐมนตรีศรีลังกาได้แสดงความขอบคุณรัฐบาลสำหรับการต้อนรับอย่างอบอุ่น และชื่นชมความสำเร็จของนายกรัฐมนตรีและรัฐบาลในการเป็นเจ้าภาพการประชุม BIMSTEC ซึ่งสะท้อนถึงบทบาทความเป็นผู้นำที่เข้มแข็งของนายกรัฐมนตรีแพทองธาร
ทั้งนี้ ผู้นำทั้งสองเห็นพ้องถึงความสัมพันธ์ที่แน่นแฟ้นระหว่างไทยและศรีลังกา ซึ่งครอบคลุมทั้งด้านการค้า การลงทุน การท่องเที่ยว และวัฒนธรรม โดยมีพระพุทธศาสนาเป็นรากฐานสำคัญของสายสัมพันธ์ระหว่างประชาชนทั้งสองประเทศ
ในด้านเศรษฐกิจ ผู้นำทั้งสองยินดีต่อความร่วมมือระหว่างภาคเอกชนของไทยและศรีลังกาที่มีการแลกเปลี่ยนการเยือนเพื่อแสวงหาโอกาสทางธุรกิจในหลายสาขา อาทิ อุตสาหกรรมอาหาร ผลิตภัณฑ์เกษตร และธุรกิจด้านสุขภาพ นอกจากนี้ นายกรัฐมนตรีศรีลังกายังได้หารือกับสภาหอการค้าไทย-ศรีลังกา และขอบคุณรัฐบาลไทยที่สนับสนุนการดำเนินธุรกิจระหว่างสองประเทศ พร้อมระบุว่าภาคเอกชนศรีลังกาจะเข้าร่วมงาน The 72nd Bangkok Gems ซึ่งเป็นเวทีสำคัญในการขยายความร่วมมือด้านอัญมณีและเครื่องประดับ โดยนายกรัฐมนตรีให้คำมั่นว่าจะผลักดันความร่วมมือในอุตสาหกรรมนี้ต่อไป เนื่องจากศรีลังกามีแหล่งวัตถุดิบอัญมณีที่สวยงาม ขณะที่ไทยมีทักษะการเจียระไนและออกแบบเครื่องประดับที่ได้รับการยอมรับในระดับโลก
ด้านอุตสาหกรรมประมง ไทยเสนอให้มีความร่วมมือด้านการวิจัยและพัฒนา รวมถึงการแลกเปลี่ยนองค์ความรู้เพื่อยกระดับอุตสาหกรรมประมงและเรือประมงให้มีมาตรฐานและความยั่งยืนมากขึ้น ซึ่งนายกรัฐมนตรีศรีลังกาเห็นพ้องกับข้อเสนอดังกล่าว และแสดงความสนใจที่จะขยายความร่วมมือในด้านนี้ต่อไป
สำหรับความร่วมมือด้านการท่องเที่ยว ผู้นำทั้งสองต่างเห็นถึงศักยภาพของทั้งสองประเทศในการพัฒนาและส่งเสริมการท่องเที่ยวเชิงศาสนา โดยนายกรัฐมนตรีชื่นชมความงดงามของธรรมชาติและศาสนสถานในศรีลังกา พร้อมยินดีที่ในปีที่ผ่านมา นักท่องเที่ยวศรีลังกาเดินทางมาไทยเพิ่มขึ้นถึงร้อยละ 103 ด้านนายกรัฐมนตรีศรีลังกาแสดงความพร้อมต้อนรับนักท่องเที่ยวไทย และสนับสนุนแนวคิดการจัดแพ็กเกจท่องเที่ยวร่วมกันระหว่างไทย ศรีลังกา และประเทศสมาชิก BIMSTEC โดยศรีลังกาตั้งเป้าดึงดูดนักท่องเที่ยวให้ถึง 3 ล้านคน ในปีนี้
ในช่วงท้ายของการหารือ นายกรัฐมนตรีศรีลังกาได้กล่าวชื่นชมการเป็นประธาน BIMSTEC ของนายกรัฐมนตรี ซึ่งนำไปสู่ความสำเร็จของการประชุมครั้งนี้ และแสดงความเชื่อมั่นว่าความร่วมมือระหว่างไทย ศรีลังกา และประเทศสมาชิก BIMSTEC จะช่วยเสริมสร้างความแข็งแกร่งและความร่วมมือที่ยั่งยืนในภูมิภาคต่อไป

ที่มา : https://www.thaigov.go.th/news/contents/details/95124