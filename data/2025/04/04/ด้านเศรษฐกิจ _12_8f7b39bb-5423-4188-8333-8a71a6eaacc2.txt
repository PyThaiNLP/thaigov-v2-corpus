รัฐบาลไทย-ข่าวทำเนียบรัฐบาล-“พงศ์กวิน” ที่ปรึกษา รมต.คมนาคมเผย “ทางพิเศษเฉลิมมหานคร” พร้อมเปิดใช้พรุ่งนี้ 05.00 น. ยืนยันโครงสร้างมีความปลอดภัยเตรียมจัดให้ใช้ทางด่วนเฉลิมชัยมหานครฟรี! 13 - 15 เม.ย. นี้


วันศุกร์ที่ 4 เมษายน 2568
“พงศ์กวิน” ที่ปรึกษา รมต.คมนาคมเผย “ทางพิเศษเฉลิมมหานคร” พร้อมเปิดใช้พรุ่งนี้ 05.00 น. ยืนยันโครงสร้างมีความปลอดภัยเตรียมจัดให้ใช้ทางด่วนเฉลิมชัยมหานครฟรี! 13 - 15 เม.ย. นี้
...
นายพงศ์กวิน จึงรุ่งเรืองกิจ ที่ปรึกษารัฐมนตรีว่าการกระทรวงคมนาคม เปิดเผยว่า จากเมื่อวันที่ 15 มีนาคม 2568 ที่เกิดเหตุคานทรุดตัวบริเวณด่านเก็บค่าผ่านทางพิเศษดาวคะนอง ของโครงการทางพิเศษสายพระราม 3 - ดาวคะนอง - วงแหวนรอบนอกกรุงเทพมหานครด้านตะวันตก สัญญาที่ 3 งานสร้างทางยกระดับจาก รพ.บางปะกอก 9 - ด่านดาวคะนอง
โดยในช่วงที่ผ่านมา การทางพิเศษแห่งประเทศไทย (กทพ.) ได้ดำเนินการปรับปรุงซ่อมแซม รวมถึงตรวจสอบรายละเอียดต่าง ๆ อย่างถี่ถ้วนมาอย่างต่อเนื่อง พร้อมได้รับความร่วมมือจากสภาวิศวกร วสท. และ สมอ. ร่วมเข้าร่วมตรวจสอบหน้างานด้วยเช่นกัน เพื่อต้องการให้โครงสร้างมีความแข็งแรง รองรับการสัญจรของประชาชนได้อย่างปลอดภัยตลอดเส้นทาง
นายพงศ์กวิน กล่าวต่อว่า สำหรับการลงพื้นที่วันนี้ได้รับความร่วมมือกับสภากรุงเทพมหานคร (สก.) เขตฝั่งธนบุรี รวมถึงทุกหน่วยงานที่เกี่ยวข้อง ร่วมยืนยันความปลอดภัย และความแข็งแรงของโครงสร้างทั้งระบบ โดยในช่วงเช้าของวันนี้ “คณะทำงานเฉพาะด้านวิศวกรรม” ได้ประชุมสรุปผลพร้อมยืนยันแล้วว่า โครงการทางพิเศษเฉลิมมหานคร โครงสร้างทั้งระบบมีความปลอดภัยตามมาตรฐานสากล ดังนั้น ภายในวันพรุ่งนี้ (5 เมษายน 2568) เวลา 05.00 น. จะเริ่มเปิดให้ประชาชนได้ใช้บริการตามปกติ
ทั้งนี้ ทางด่วนเฉลิมมหานครเตรียมที่จะเปิดให้ประชาชนได้ใช้บริการฟรีค่าผ่านทาง ตั้งแต่วันที่ 13 - 15 เมษายน 2568 เพื่อรองรับเทศกาลสงกรานต์ ซึ่งคาดว่าจะมีผู้ใช้สัญจรจำนวนมาก นอกจากนั้นยังได้ระดมกำลังเจ้าหน้าที่เข้าประจำตามจุดต่าง ๆ เพื่อเตรียมอำนวยความสะดวกให้กับประชาชน
นายสุรเชษฐ์ เหล่าพูลสุข ผู้ว่าการ กทพ. เปิดเผยว่า จากที่คณะทำงานเฉพาะด้านวิศวกรรม รายงานผลการดำเนินงานให้คณะกรรมการพิจารณาตรวจสอบข้อเท็จจริง ซึ่งประกอบด้วยกระทรวงคมนาคม ที่ปรึกษาสาขาวิศวกรรมโยธา วสท. ผู้ชำนาญการพิเศษสภาวิศวกร วิศวกรรมโครงสร้างและสะพาน วิศวกรรมสถานแห่งประเทศไทยในพระบรมราชูปถัมภ์ วิศวกรรมและบำรุงรักษา วิศวกรโยธาเชี่ยวชาญจากกรมทางหลวง ฝ่ายวิศวกรรมการก่อสร้าง และฝ่ายกฎหมาย พร้อมด้วยคณะทำงานเฉพาะด้านวิศวกรรมเพื่อสนับสนุนการทำงาน ได้ผลสรุปว่า โครงสร้างมีความปลอดภัยระดับสูง
แต่ในส่วนการตรวจสอบด้านรายละเอียดข้อเท็จจริง ขณะนี้อยู่ในขั้นตอนของการสอบพยาน ซึ่งต้องใช้ความละเอียดในการพิจารณาค่อนข้างสูง โดยคณะกรรมการฯ ได้ดำเนินการอย่างเคร่งครัดทุกขั้นตอน ดังนั้น ภายในเดือนเมษายน 2568 จะทราบผลสรุปทั้งหมดอย่างชัดเจน และจะแจ้งให้ประชาชนได้ทราบต่อไป
“ตั้งแต่วันแรกที่เกิดเหตุ กทพ. ได้เร่งดำเนินการจัดการทันที โดยการนำแบบก่อสร้างเดิมมาพิจารณาถึงรายละเอียดต่าง ๆ เพื่อนำมาจัดทำคานใหม่ทันทีผ่านโรงงานหล่อโครงสร้างปูน ซึ่งใช้ปูนชนิดพิเศษที่มีความแข็งแรง รวมถึงรับน้ำหนักได้มากกว่าเดิมอีกเท่าตัว ซึ่งโครงสร้างปูนนั้นได้เสร็จตั้งแต่วันที่ 23 มีนาคม 2568 หลังจากนั้นอีก 9 วันถัดมา ได้ดำเนินการติดตั้งโครงสร้างต่าง ๆ ทันที โดยคำนึงถึงความปลอดภัยของประชาชนเป็นหลัก” นายสุรเชษฐ์ กล่าว

ที่มา : https://www.thaigov.go.th/news/contents/details/95119