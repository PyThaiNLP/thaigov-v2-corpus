รัฐบาลไทย-ข่าวทำเนียบรัฐบาล-“ฉลามเยาวชลเกมส์” ปิดฉากอย่างยิ่งใหญ่ พร้อมส่งไม้ต่อ “สุราษฎร์ธานีเกมส์” หนุนเยาวชนก้าวสู่นักกีฬาอาชีพ – Sport Tourism ขับเคลื่อนเศรษฐกิจ


วันศุกร์ที่ 4 เมษายน 2568
“ฉลามเยาวชลเกมส์” ปิดฉากอย่างยิ่งใหญ่ พร้อมส่งไม้ต่อ “สุราษฎร์ธานีเกมส์” หนุนเยาวชนก้าวสู่นักกีฬาอาชีพ – Sport Tourism ขับเคลื่อนเศรษฐกิจ
“ฉลามเยาวชลเกมส์” ปิดฉากอย่างยิ่งใหญ่ พร้อมส่งไม้ต่อ “สุราษฎร์ธานีเกมส์” หนุนเยาวชนก้าวสู่นักกีฬาอาชีพ – Sport Tourism ขับเคลื่อนเศรษฐกิจ
วันที่ 3 เมษายน 2568 ณ สนามฟุตบอลชลบุรี สเตเดี้ยม จังหวัดชลบุรี นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา ได้รับมอบหมายจาก นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา ให้เป็นประธานในพิธีปิดการแข่งขันกีฬาเยาวชนแห่งชาติ ครั้งที่ 40 “ฉลามเยาวชลเกมส์” พร้อมด้วยผู้บริหารระดับสูงจากการกีฬาแห่งประเทศไทย (กกท.) อาทิ ดร.ก้องศักด ยอดมณี ผู้ว่าการ กกท. และคณะผู้บริหารจากจังหวัดชลบุรีและจังหวัดสุราษฎร์ธานี ร่วมในพิธีอย่างคับคั่ง
ในการกล่าวปิดการแข่งขัน นายจักรพล ได้กล่าวแสดงความชื่นชมต่อจังหวัดชลบุรีในฐานะเจ้าภาพ ที่จัดการแข่งขันได้อย่างมีประสิทธิภาพและเปี่ยมด้วยความร่วมมือจากทุกภาคส่วน พร้อมระบุว่า “การแข่งขันกีฬาเยาวชนแห่งชาติครั้งนี้เป็นอีกหนึ่งเวทีสำคัญในการค้นพบเพชรเม็ดงามจากทั่วประเทศ ที่จะได้รับการพัฒนาและผลักดันให้ก้าวสู่การเป็นนักกีฬาทีมชาติในอนาคต”
ทั้งนี้ กระทรวงการท่องเที่ยวและกีฬา โดยนโยบายของรัฐมนตรีฯ ได้ให้ความสำคัญกับการส่งเสริมกีฬาในกลุ่มเยาวชน ผ่านการทำงานของ คณะกรรมการ Domestic Power ซึ่งมีหน้าที่ค้นหาและฝึกฝนเยาวชนที่มีความสามารถด้านกีฬาอย่างเป็นระบบ เพื่อเตรียมพร้อมสู่ระดับอาชีพในระดับสากล
นอกจากนี้ นายจักรพล ยังได้เน้นย้ำถึงการผลักดันแนวทาง Sport Tourism หรือการขับเคลื่อนกีฬาและการท่องเที่ยวไปพร้อมกัน ซึ่งการแข่งขันในครั้งนี้มีบทบาทสำคัญในการกระตุ้นเศรษฐกิจของจังหวัดชลบุรี ก่อให้เกิดการหมุนเวียนของรายได้ และส่งเสริมภาพลักษณ์ของจังหวัดในฐานะแหล่งท่องเที่ยวเชิงกีฬา
“ฉลามเยาวชลเกมส์” จัดขึ้นระหว่างวันที่ 23 มีนาคม – 3 เมษายน 2568 มีการแข่งขันกีฬา 50 ชนิดกีฬา และกีฬาสาธิต 11 ชนิดกีฬา โดยมีนักกีฬาและเจ้าหน้าที่จาก 77 จังหวัด รวมกว่า 19,109 คน เข้าร่วมชิงชัยใน 794 เหรียญรางวัล ซึ่งผลสรุปเหรียญรางวัล 5 อันดับแรก ได้แก่
กรุงเทพมหานคร – 130 เหรียญทอง
ชลบุรี – 84 เหรียญทอง
เชียงใหม่ – 44 เหรียญทอง
นครศรีธรรมราช – 39 เหรียญทอง
นครสวรรค์ – 32 เหรียญทอง
บรรยากาศในพิธีปิดเป็นไปอย่างยิ่งใหญ่ตระการตา ด้วยการแสดงชุด “Chonburi Sport City – พลังแห่งกีฬา พลังแห่งอนาคต” พร้อมไฮไลต์สำคัญคือพิธีมอบธงเจ้าภาพการแข่งขันให้กับ จังหวัดสุราษฎร์ธานี ซึ่งจะรับหน้าที่เป็นเจ้าภาพจัดการแข่งขันกีฬาเยาวชนแห่งชาติ ครั้งที่ 41 “สุราษฎร์ธานีเกมส์” ระหว่างวันที่ 7 – 17 พฤษภาคม 2569 โดยมีการแสดงเปิดตัวสุดอลังการจากจังหวัดสุราษฎร์ธานีในชุด “SEA QUEEN – ราชินีแห่งมหาสมุทร”
นายจักรพล กล่าวปิดท้ายว่า “สิ่งสำคัญที่เกิดขึ้นจากการแข่งขันครั้งนี้ ไม่ใช่แค่เหรียญรางวัลหรือสถิติใหม่ แต่คือมิตรภาพ น้ำใจนักกีฬา และความภาคภูมิใจของเยาวชนและคนไทยทั้งประเทศ” พร้อมขอขอบคุณทุกฝ่ายที่มีส่วนร่วมในความสำเร็จครั้งนี้ และอวยพรให้ทุกคนเดินทางกลับโดยสวัสดิภาพ

ที่มา : https://www.thaigov.go.th/news/contents/details/95091