รัฐบาลไทย-ข่าวทำเนียบรัฐบาล-“คมนาคม” เผยเหตุ “รถเฮี๊ยบ” จอดบนทางยกระดับ M82 ไหลตกใส่รถขนส่ง “ถ.พระราม 2” 


วันศุกร์ที่ 4 เมษายน 2568
“คมนาคม” เผยเหตุ “รถเฮี๊ยบ” จอดบนทางยกระดับ M82 ไหลตกใส่รถขนส่ง “ถ.พระราม 2”
....
นายกฤชนนท์ อัยยปัญญา ผู้ช่วยรัฐมนตรีว่าการกระทรวงคมนาคม ในฐานะโฆษกกระทรวงคมนาคม เปิดเผยว่า จากกรณีเกิดอุบัติเหตุรถบรรทุกที่มีเครนติดตั้งอยู่บนตัวรถ (รถเฮี๊ยบ) ที่จอดอยู่บนทางยกระดับของโครงการก่อสร้างทางหลวงพิเศษระหว่างเมืองหมายเลข 82 (M82) ช่วงบางขุนเทียน - บ้านแพ้ว ไหลลงมาด้านล่างใส่รถขนส่งที่กำลังวิ่งอยู่บนทางหลวงหมายเลข 35 (ถนนพระราม 2) บริเวณ กม. ที่ 27+400     ขาเข้ากรุงเทพฯ ส่งผลให้คนขับรถขนส่งได้รับบาดเจ็บ 1 คน นั้น
ทั้งนี้ กรมทางหลวง (ทล.) โดยสำนักก่อสร้างสะพาน ได้ดำเนินการลงพื้นที่ตรวจสอบ พบว่า จุดเกิดเหตุอยู่บริเวณโครงการก่อสร้าง M82 ซึ่งเหตุการณ์ดังกล่าวเกิดขึ้นเนื่องจากบริเวณดังกล่าวเป็นทางขึ้นลงของ Ramp และมีลักษณะลาดชัน ทำให้รถเฮี๊ยบบรรทุกแผ่นฟินที่กำลังเก็บขาค้ำยันรถ เพื่อเตรียมเคลื่อนย้ายรถออก เกิดการเคลื่อนตัว จึงไหลมาโดนรถขนส่งที่กำลังวิ่งอยู่บนทางคู่ขนานของถนนพระราม 2 ส่งผลให้มีผู้ได้รับบาดเจ็บ 1 ราย คือ นายณัฐพล คุณอำสา คนขับรถขนส่ง โดยเจ้าหน้าที่ได้นำตัวส่งโรงพยาบาลเอกชนเพื่อรับการรักษาเรียบร้อยแล้ว รวมถึง ทล. จะเยียวยาผู้ได้รับบาดเจ็บอย่างเต็มที่
นายกฤชนนท์ กล่าวต่อว่า สำหรับในขณะนี้หมวดทางหลวงมหาชัยได้เข้าตรวจสอบพื้นที่จุดเกิดเหตุ ซึ่งอยู่ในทางขนานทางหลวงหมายเลข 35 กม. ที่ 25+200 ขาเข้า โดยเจ้าหน้าที่ได้เคลียร์พื้นที่และเปิดการจราจรเรียบร้อยแล้ว ส่วนกระแสข่าวที่ระบุว่าอุบัติเหตุครั้งนี้มีสาเหตุมาจากสลิงขาดนั้น ขอยืนยันไม่ได้เกิดจากสลิงขาดแต่อย่างใด ขณะนี้เจ้าหน้าที่ตำรวจได้เรียกคนขับรถเครนและผู้ที่อยู่ในเหตุการณ์ไปสอบปากคำที่สถานีตำรวจภูธรเมืองสมุทรสาคร เพื่อหาสาเหตุที่ชัดเจนและจะดำเนินคดีตามกฎหมายต่อไป

ที่มา : https://www.thaigov.go.th/news/contents/details/95093