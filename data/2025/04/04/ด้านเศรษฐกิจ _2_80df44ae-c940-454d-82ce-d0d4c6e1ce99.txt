รัฐบาลไทย-ข่าวทำเนียบรัฐบาล-“สุริยะ” มอบหมาย “ทช.” ดูแลพี่น้องประชาชนช่วงเทศกาลสงกรานต์ 2568 พร้อมกำหนดแผนอำนวยความสะดวก - ปลอดภัยบนโครงข่ายทางหลวงชนบททั่วประเทศ สร้างความอุ่นใจตลอดการเดินทาง


วันศุกร์ที่ 4 เมษายน 2568
“สุริยะ” มอบหมาย “ทช.” ดูแลพี่น้องประชาชนช่วงเทศกาลสงกรานต์ 2568 พร้อมกำหนดแผนอำนวยความสะดวก - ปลอดภัยบนโครงข่ายทางหลวงชนบททั่วประเทศ สร้างความอุ่นใจตลอดการเดินทาง
....
นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม กล่าวว่า ช่วงเทศกาลสงกรานต์ ระหว่างวันที่ 11 - 17 เมษายน ที่จะถึงนี้ คาดว่าประชาชนจะเดินทางกลับภูมิลำเนาและท่องเที่ยวเป็นจำนวนมาก เพื่อให้ตลอดการเดินทางของประชาชนได้รับความสะดวก ปลอดภัย จึงมอบให้ ทช. จัดเตรียมแผนการอำนวยความสะดวกและปลอดภัย พร้อมกำหนดมาตรการในการป้องกันและลดจำนวนอุบัติเหตุที่อาจเกิดขึ้นบนท้องถนน เพื่อรองรับการเดินทางและสร้างความเชื่อมั่นอุ่นใจตลอดการเดินทางบนโครงข่ายทางหลวงชนบท ตามการรณรงค์ของกระทรวงคมนาคม “เทศกาลความสุข ทุกที่ทั่วไทย เดินทางสะดวก ปลอดภัย บนโครงข่ายคมนาคม”
นายมนตรี เดชาสกุลสม อธิบดีกรมทางหลวงชนบท กล่าวว่า ทช. รับนโยบายและข้อสั่งการของรองนายกรัฐมนตรี และรัฐมนตรีว่าการกระทรวงคมนาคม เพื่อรองรับการเดินทางให้สะดวก ปลอดภัย โดยได้กำหนดแผนอำนวยความสะดวกและความปลอดภัยในช่วงเทศกาลสงกรานต์ 2568 แบ่งเป็น 3 ช่วงดำเนินการ ดังนี้
ช่วงเตรียมความพร้อมและช่วงการรณรงค์ (วันที่ 4 - 10 เมษายน 2568)
1. ปรับปรุงและซ่อมแซมโครงข่ายในความรับผิดชอบให้มีความสะดวกและปลอดภัย ไร้หลุมบ่อ
2. ตรวจสอบและปรับปรุงเครื่องหมายจราจร ไฟฟ้าแสงสว่าง รวมถึงตัดหญ้าบริเวณสองข้างทาง เพื่อเพิ่มทัศนวิสัยในการมองเห็นและเพิ่มความปลอดภัยของผู้ใช้เส้นทาง
3. เตรียมความพร้อมในการคืนพื้นผิวจราจรให้สามารถสัญจรได้อย่างสะดวกปลอดภัย
4. เตรียมความพร้อมของระบบสายด่วน 1146 ระบบ CCTV ระบบวิทยุสื่อสาร และระบบ Conference ให้พร้อมใช้งาน ตลอดจนประชาสัมพันธ์และรณรงค์ผ่านช่องทางต่าง ๆ อาทิ สื่อโซเชียลมีเดีย โทรทัศน์ วิทยุ
ช่วงควบคุมเข้มข้น (วันที่ 11 - 17 เมษายน 2568)
1. หยุดงานก่อสร้าง และคืนพื้นผิวจราจร พร้อมติดตั้งอุปกรณ์อำนวยความปลอดภัยให้ครบถ้วน
2. จัดตั้งศูนย์อำนวยความปลอดภัย ทั้งส่วนกลางและส่วนภูมิภาค พร้อมจัดเจ้าหน้าที่ประสานงาน เพื่อสรุปข้อมูลและรายงานให้ได้รับทราบต่อไป
3. จัดตั้งหน่วยบริการประชาชนและจัดชุดตรวจการณ์เฝ้าระวังอุบัติเหตุ เพื่ออำนวยความสะดวกปลอดภัยแก่ผู้ใช้เส้นทาง
4. จัดเจ้าหน้าที่ประจำการสายด่วน 1146 ระบบ CCTV ระบบวิทยุสื่อสาร และระบบ Conference
5. ประชาสัมพันธ์ข้อมูลข่าวสารผ่านช่องทางต่าง ๆ อาทิ สื่อโซเชียลมีเดีย โทรทัศน์ วิทยุ
ช่วงหลังเทศกาล (วันที่ 18 – 24 เมษายน 2568)
1. รวบรวมและสรุปข้อมูลอุบัติเหตุ วิเคราะห์ ประมวลผล พร้อมทั้งเสนอแนวทางการแก้ไขและการป้องกัน
2. สนับสนุนงบประมาณในการปรับปรุง/แก้ไขจุดอันตรายที่เกิดอุบัติเหตุช่วงควบคุมเข้มข้น
3. เร่งดำเนินการปรับปรุง/แก้ไข จุดที่เกิดอุบัติเหตุให้แล้วเสร็จโดยเร็ว
ทช. มีความพร้อมในการรองรับการเดินทางในทุกมิติ เพื่อสร้างความปลอดภัยอุ่นใจให้กับประชาชนตลอดการเดินทาง ทั้งนี้ ขอให้ประชาชนศึกษาและวางแผนในการเดินทาง ขับขี่ยานพาหนะด้วยความระมัดระวัง ปฏิบัติตามกฎจราจรและคำแนะนำของเจ้าหน้าที่อย่างเคร่งครัด สามารถติดตามข้อมูลข่าวสารได้ทาง Facebook กรมทางหลวงชนบท กระทรวงคมนาคม เว็บไซต์ https://drr.go.th และหากต้องการความช่วยเหลือหรือสอบถามข้อมูลเพิ่มเติมได้ที่สำนักงานทางหลวงชนบท และแขวงทางหลวงชนบทในพื้นที่ทั่วประเทศ หรือสายด่วน ทช. โทร. 1146

ที่มา : https://www.thaigov.go.th/news/contents/details/95092