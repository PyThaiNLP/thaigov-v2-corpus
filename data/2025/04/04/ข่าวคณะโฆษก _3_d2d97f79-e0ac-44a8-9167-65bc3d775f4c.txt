รัฐบาลไทย-ข่าวทำเนียบรัฐบาล-เราช่วยกัน..ธนารักษ์ออกมาตรการช่วยเหลือ ผู้เช่าที่ราชพัสดุจากเหตุการณ์แผ่นดินไหว ยกเว้นค่าเช่าที่ดิน อาคาร สูงสุด 1 ปียื่นคำร้อง ตั้งแต่ 1 เม.ย.  ถึง 30 เม.ย. 68 นี้


วันศุกร์ที่ 4 เมษายน 2568
04/04/2568
พิมพ์
เราช่วยกัน..ธนารักษ์ออกมาตรการช่วยเหลือ ผู้เช่าที่ราชพัสดุจากเหตุการณ์แผ่นดินไหว ยกเว้นค่าเช่าที่ดิน อาคาร สูงสุด 1 ปียื่นคำร้อง ตั้งแต่ 1 เม.ย.  ถึง 30 เม.ย. 68 นี้
เราช่วยกัน..ธนารักษ์ออกมาตรการช่วยเหลือ ผู้เช่าที่ราชพัสดุจากเหตุการณ์แผ่นดินไหว ยกเว้นค่าเช่าที่ดิน อาคาร สูงสุด 1 ปียื่นคำร้อง ตั้งแต่ 1 เม.ย.  ถึง 30 เม.ย. 68 นี้
วันนี้ ( 4 เมษายน 2568 ) เวลา 10.45 น. นายคารม พลพรกลาง รองโฆษกประจำสำนักนายกรัฐมนตรี เปิดเผยว่า กรมธนารักษ์ออกมาตรการช่วยเหลือและบรรเทาความเดือดร้อนให้กับผู้เช่าที่ราชพัสดุที่ได้รับผลกระทบจากเหตุการณ์แผ่นดินไหว เมื่อวันที่ 28 มีนาคม 2568 ซึ่งส่งผลกระทบต่อประชาชนในหลายพื้นที่ทั่วประเทศ โดยเฉพาะอย่างยิ่งในพื้นที่กรุงเทพมหานคร และ 18 จังหวัด โดยมีแนวทางดังนี้
1.สัญญาเช่าที่ดินเพื่ออยู่อาศัย และสัญญาเช่าที่ดินเพื่อประโยชน์อย่างอื่น (ไม่ยกกรรมสิทธิ์ให้กระทรวงการคลัง) พิจารณาให้ความช่วยเหลือผู้เช่าที่ราชพัสดุ ดังนี้
1.1 โครงสร้างอาคารที่มีความเสียหายอย่างหนักและอาจเกิดการพังถล่มได้ หรืออาคารที่มีสภาพเป็นอันตรายที่ส่งผลถึงชีวิต ซึ่งไม่สามารถให้ใช้งานอาคารต่อไปได้ ยกเว้นค่าเช่าไม่เกิน 1 ปี
1.2 โครงสร้างอาคารที่มีความเสียหายปานกลาง สามารถใช้งานได้ แต่ต้องระมัดระวังภัยจากเศษวัสดุร่วงหล่น จากชิ้นส่วนโครงสร้างและส่วนประกอบต่าง ๆ ของอาคาร ยกเว้นค่าเช่าไม่เกิน 6 เดือน
2.สัญญาเช่าอาคารราชพัสดุ สัญญาเช่าที่ราชพัสดุ และสัญญาเช่าที่ดินเพื่อประโยชน์อย่างอื่น (ยกกรรมสิทธิ์ ให้กระทรวงการคลัง) พิจารณาให้ความช่วยเหลือผู้เช่าที่ราชพัสดุ ดังนี้
2.1 โครงสร้างอาคารที่มีความเสียหายอย่างหนักและอาจเกิดการพังถล่มได้ หรืออาคารที่มีสภาพเป็นอันตรายที่ส่งผลถึงชีวิต ซึ่งไม่สามารถให้ใช้งานอาคารต่อไปได้ ยกเว้นค่าเช่าหรือค่าตอบแทนเป็นไม่เกิน 1 ปี
2.2 โครงสร้างอาคารที่มีความเสียหายปานกลาง สามารถใช้งานได้ แต่ต้องระมัดระวังภัยจากเศษวัสดุร่วงหล่น จากชิ้นส่วนโครงสร้างและส่วนประกอบต่าง ๆ ของอาคาร ยกเว้นค่าเช่าเป็นไม่เกิน 3 เดือน
3.สัญญาก่อสร้างอาคารยกกรรมสิทธิ์ให้กระทรวงการคลัง พิจารณาให้ความช่วยเหลือผู้เช่าที่ราชพัสดุ ดังนี้
3.1 โครงสร้างอาคารที่มีความเสียหายอย่างหนักและอาจเกิดการพังถล่มได้ หรืออาคารที่มีสภาพที่เป็นอันตรายที่ส่งผลถึงชีวิต ซึ่งไม่สามารถให้ใช้งานอาคารต่อไปได้ ให้ขยายระยะเวลาการก่อสร้าง พร้อมทั้งยกเว้นการชำระค่าตอบแทนการใช้ที่ดินในระหว่างก่อสร้างเป็นไม่เกิน 1 ปี
3.2 โครงสร้างอาคารที่มีความเสียหายปานกลาง สามารถใช้งานได้ แต่ต้องระมัดระวังภัยจากเศษวัสดุร่วงหล่นจากชิ้นส่วนโครงสร้างและส่วนประกอบต่าง ๆ ของอาคาร ให้ขยายระยะเวลาการก่อสร้าง พร้อมทั้งยกเว้นการชำระค่าตอบแทนการใช้ที่ดินในระหว่างก่อสร้างเป็นไม่เกิน 6 เดือน
“ผู้เช่าที่ราชพัสดุในพื้นที่ที่ได้รับความเสียหายตามรายงานสถานการณ์สาธารณภัย กรมป้องกันและบรรเทาสาธารณภัย กระทรวงมหาดไทย สามารถยื่นคำร้อง โดยแนบแบบสำรวจความเสียหายขั้นต้นของโครงสร้างอาคารหลังจากเหตุการณ์แผ่นดินไหวของกรมโยธาธิการและผังเมือง ณ สำนักงานธนารักษ์พื้นที่ สำหรับที่ราชพัสดุที่ตั้งอยู่ในกรุงเทพมหานครสามารถยื่นต่อกรมธนารักษ์ ตั้งแต่วันที่ 1 เมษายน 2568 ถึงวันที่ 30 เมษายน 2568” นายคารม กล่าว

ที่มา : https://www.thaigov.go.th/news/contents/details/95096