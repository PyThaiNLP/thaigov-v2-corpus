รัฐบาลไทย-ข่าวทำเนียบรัฐบาล-“ธีรรัตน์” นำทัพปฏิวัติ OTOP ไทย สู่ตลาดโลก ดิจิทัลและ Modern Trade เดินหน้าปั้นแบรนด์ท้องถิ่น เจาะตลาดออนไลน์-ค้าปลีกสมัยใหม่


วันศุกร์ที่ 4 เมษายน 2568
04/04/2568
พิมพ์
“ธีรรัตน์” นำทัพปฏิวัติ OTOP ไทย สู่ตลาดโลก ดิจิทัลและ Modern Trade เดินหน้าปั้นแบรนด์ท้องถิ่น เจาะตลาดออนไลน์-ค้าปลีกสมัยใหม่
“ธีรรัตน์” นำทัพปฏิวัติ OTOP ไทย สู่ตลาดโลก ดิจิทัลและ Modern Trade เดินหน้าปั้นแบรนด์ท้องถิ่น เจาะตลาดออนไลน์-ค้าปลีกสมัยใหม่
วันที่ 4 เมษายน 2568 น.ส.ธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เป็นประธานในพิธีลงนามบันทึกข้อตกลงความร่วมมือ “พลิกโฉม OTOP ไทยสู่โลกออนไลน์ และ Modern Trade” ระหว่างกรมการพัฒนาชุมชน กับ หน่วยงานเอกชนที่ลงนาม MOU ณ ศูนย์ราชการเฉลิมพระเกียรติ 80 พรรษา 5 ธันวาคม 2550 อาคารรัฐประศาสนภักดี (อาคาร B) ชั้น 5 เขตหลักสี่ กรุงเทพมหานคร
รัฐบาลภายใต้การนำของนางสาวแพทองธาร ชินวัตร นายกรัฐมนตรี ให้ความสำคัญกับการต่อยอดโครงการ OTOP โดยการพัฒนาแบรนด์ชุมชนไทยให้โดดเด่น มีคุณภาพได้มาตรฐาน และสามารถแข่งขันได้ในตลาดโลก ซึ่งในครั้งนี้ กรมการพัฒนาชุมชนได้ผนึกกำลังกับภาคเอกชนและหน่วยงานพันธมิตร (กลุ่มเซนทรัล บริษัท ไปรษณีย์ไทยดิสทริบิวชั่น จำกัด บริษัทติ๊กต็อก (ไทยแลนด์) จำกัด บริษัท ช้อปปี้ (ประเทศไทย) จำกัด บริษัท เบ็ตเตอร์บี มาร์เก็ตเพลส จำกัด (NocNoc) บริษัท เน็กซ์ เจน ช้อป จำกัด (NexGen e-commerce) บริษัท ซีพี ออลล์ จำกัด (7-11) บริษัท ปตท. น้ำมันและการค้าปลีก จำกัด (มหาชน) (โครงการไทยเด็ด)) ร่วมลงนาม MOU เพื่อขับเคลื่อน OTOP ไทยสู่ช่องทางดิจิทัล โดยมีวัตถุประสงค์เพื่อเพิ่มช่องทางการตลาดให้แก่ผู้ประกอบการและเป็นการสร้างภาพลักษณ์ของผลิตภัณฑ์จากภูมิปัญญาไทยสู่ระดับสากล การลงนาม MOU ในครั้งนี้ นับเป็นอีกก้าวสำคัญในการยกระดับผลิตภัณฑ์ชุมชนไทย (OTOP) สู่การเป็นสินค้าในตลาดสากล โดยเน้นการเพิ่มช่องทางการจำหน่าย ทั้งในรูปแบบออนไลน์และการวางจำหน่ายผ่านห้างค้าปลีกสมัยใหม่ (Modern Trade) พร้อมผลักดันแนวคิด “ตลาดนำ นวัตกรรมเสริม เพิ่มรายได้” เพื่อสร้างความเข้มแข็งให้กับเศรษฐกิจฐานรากอย่างยั่งยืน
น.ส.ธีรรัตน์ กล่าวว่า “วันนี้ผู้ประกอบการทุกท่านไม่ได้แค่ขายของ แต่รัฐบาลจะส่งเสริมให้เป็นการแสดงศักยภาพ ‘ภูมิปัญญาไทย’ ให้ทั่วโลกรู้จัก เรากำลังยกระดับสินค้าท้องถิ่นจากบ้านเราให้กลายเป็นแบรนด์ระดับโลก ด้วยช่องทางดิจิทัล รัฐบาลภายใต้การนำของ น.ส. แพทองธาร ชินวัตร นายกรัฐมนตรี ที่ให้ความสำคัญกับการต่อยอดโครงการ OTOP จะไม่ปล่อยให้โอกาสของชุมชนต้องถูกจำกัดไว้เพียงในประเทศอีกต่อไป ถึงเวลาที่โลกจะได้เห็นว่า OTOP ไทยไม่ใช่แค่ของดี แต่คือของที่โลกต้องมี ภายใต้แนวคิด ‘ตลาดนำ นวัตกรรมเสริม เพิ่มรายได้’ เพื่อสร้างความเข้มแข็งให้กับเศรษฐกิจฐานรากอย่างยั่งยืน”
ทั้งนี้ รัฐบาลจะยังคงเดินหน้าสนับสนุน OTOP อย่างต่อเนื่อง พร้อมมองหาแนวทางและโอกาสใหม่ ๆ ในการส่งเสริมผู้ประกอบการ OTOP ให้เติบโตได้อย่างยั่งยืนในทุกมิติ ทั้งด้านการผลิต การตลาด และการพัฒนาศักยภาพ เพื่อให้สินค้าชุมชนไทยสามารถแข่งขันได้ในเวทีโลกอย่างแท้จริง

ที่มา : https://www.thaigov.go.th/news/contents/details/95105