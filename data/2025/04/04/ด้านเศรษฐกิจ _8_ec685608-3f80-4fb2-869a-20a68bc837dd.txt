รัฐบาลไทย-ข่าวทำเนียบรัฐบาล-​รัฐมนตรีฯ เอกนัฏ เปิดการประชุมใหญ่ สภาอุตสาหกรรมแห่งประเทศไทย (ส.อ.ท.) ประจำปี 2568


วันศุกร์ที่ 4 เมษายน 2568
04/04/2568
พิมพ์
​รัฐมนตรีฯ เอกนัฏ เปิดการประชุมใหญ่ สภาอุตสาหกรรมแห่งประเทศไทย (ส.อ.ท.) ประจำปี 2568
​รัฐมนตรีฯ เอกนัฏ เปิดการประชุมใหญ่ สภาอุตสาหกรรมแห่งประเทศไทย (ส.อ.ท.) ประจำปี 2568
31 มีนาคม 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม กล่าวปาฐกถาพิเศษในงานประชุมใหญ่สามัญประจำปี 2568 จัดขึ้นโดยสภาอุตสาหกรรมแห่งประเทศไทย (ส.อ.ท.) ภายใต้แนวคิด “Driving Industries, Sustaining Thailand’s Future ขับเคลื่อนอุตสาหกรรมสีเขียวเพื่ออนาคตไทยที่ยั่งยืน” ในหัวข้อ “Industry 5.0 ยกระดับอุตสาหกรรมไทย ก้าวข้ามความท้าทายเศรษฐกิจโลก” พร้อมด้วย นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม และสมาชิก ส.อ.ท. จากทั่วประเทศ เข้าร่วม ณ ห้องประชุม Ballroom 1-2 ชั้น 1 ศูนย์การประชุมแห่งชาติสิริกิติ์
รัฐมนตรีว่าการกระทรวงอุตสาหกรรม กล่าวว่า ท่ามกลางอุปสรรคที่บั่นทอนการเจริญเติบโตทางเศรษฐกิจของประเทศ วันนี้ประเทศไทยยังมีโอกาสพลิกฟื้นเศรษฐกิจให้เติบโตอย่างต่อเนื่อง ด้วยการยกระดับอุตสาหกรรมไทยสู่อุตสาหกรรม 5.0 โดยอาศัยความได้เปรียบทางด้านความหลากหลายทางชีวภาพและวัฒนธรรม ควบคู่กับโครงสร้างพื้นฐานที่มีประสิทธิภาพ ซึ่งต้องนำมาเป็นจุดแข็งเพื่อสร้างความสามารถในการแข่งขันของภาคอุตสาหกรรมไทย
กระทรวงอุตสาหกรรมได้กำหนดนโยบายการพัฒนาอุตสาหกรรมที่ชัดเจน เพื่อสร้างโอกาสและการขยายตัวให้กับภาคอุตสาหกรรม ด้วยการใช้หัวและใจในการทำงานเพื่อมุ่งสู่ “การปฏิรูปอุตสาหกรรมสู่เศรษฐกิจยุคใหม่ ทันสมัย สะอาด สะดวก โปร่งใส” หรือนโยบาย 3 ปฏิรูป 1) แก้ไขปัญหาสิ่งแวดล้อม: โดยจัดการกากสารพิษและลดมลพิษทางอากาศและน้ำ 2) ส่งเสริม SMEs: โดยสร้างความเท่าเทียมในการแข่งขันกับธุรกิจต่างชาติ 3) พัฒนาเศรษฐกิจยั่งยืน: โดยสนับสนุนอุตสาหกรรมที่เป็นมิตรต่อสิ่งแวดล้อมและเกษตรมูลค่าสูง
การดึงดูดนักลงทุนชาวต่างชาติให้เข้ามาลงทุน เพื่อสร้างรายได้ให้กับประเทศ และผู้ประกอบการไทยอยู่ในห่วงโซ่การผลิตของผู้ประกอบการชั้นนำ ต้องไม่ใช่นักลงทุนศูนย์เหรียญ ประชาชนคนไทยต้องได้ประโยชน์ ก่อให้เกิดการจ้างงานเพิ่มขึ้นภายในประเทศ มีการก่อสร้างโรงงานและนำเข้าเครื่องจักรที่มีเทคโนโลยีใหม่ไม่ส่งผลกระทบต่อสิ่งแวดล้อมและชุมชน โดยกระทรวงอุตสาหกรรมได้จัดทำมาตรการปรับโครงสร้างอุตสาหกรรม เพื่อรองรับการปรับโครงสร้างเศรษฐกิจใหม่ เพื่อให้เกิดการขับเคลื่อนไปสู่การปฏิบัติอย่างแท้จริง
“ประเทศไทยจำเป็นต้องมีการปฏิรูปครั้งใหญ่ เพื่อยกระดับภาคอุตสาหกรรมภายใต้บริบทความท้าทายในยุคอุตสาหกรรม 5.0 (Industry 5.0) ที่มีความซับซ้อนทางเทคโนโลยีมากขึ้น ซึ่งเป็นภารกิจใหญ่ของกระทรวงอุตสาหกรรมที่ไม่สามารถทำให้แล้วเสร็จได้เพียงข้ามคืน และไม่สามารถทำได้เพียงลำพัง แต่จำเป็นต้องมีการสานพลังจากทุกภาคส่วน เพื่อผลักดันให้ประเทศไทยหลุดพ้นจากกับดักประเทศรายได้ปานกลาง สามารถก้าวสู่ประเทศที่มีรายได้สูง มีความมั่นคง มั่งคั่ง และยั่งยืนต่อไป

ที่มา : https://www.thaigov.go.th/news/contents/details/95111