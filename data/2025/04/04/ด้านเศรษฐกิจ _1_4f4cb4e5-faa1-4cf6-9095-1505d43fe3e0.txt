รัฐบาลไทย-ข่าวทำเนียบรัฐบาล-บสย. ร่วมงาน “พาแบงก์รัฐ มาช่วยราษฎร์” จ.หนองคาย ดันเศรษฐกิจท้องถิ่น ชูมาตรการ “กระบะพี่ มีคลังค้ำ” ปลดล็อก SMEs ซื้อรถกระบะใหม่


วันศุกร์ที่ 4 เมษายน 2568
04/04/2568
พิมพ์
บสย. ร่วมงาน “พาแบงก์รัฐ มาช่วยราษฎร์” จ.หนองคาย ดันเศรษฐกิจท้องถิ่น ชูมาตรการ “กระบะพี่ มีคลังค้ำ” ปลดล็อก SMEs ซื้อรถกระบะใหม่
นายธกร เลาหพงศ์ชนะ ผู้ช่วยเลขานุการรัฐมนตรีว่าการกระทรวงการคลัง ปฏิบัติหน้าที่เลขานุการรัฐมนตรีช่วยว่าการกระทรวงการคลัง (นายเผ่าภูมิ โรจนสกุล) เป็นประธานเปิดงาน พร้อมกล่าวปาฐกถาในงาน “พาแบงก์รัฐ มาช่วยราษฎร์” จัดขึ้นที่จังหวัดหนองคาย
นายธกร เลาหพงศ์ชนะ ผู้ช่วยเลขานุการรัฐมนตรีว่าการกระทรวงการคลัง ปฏิบัติหน้าที่เลขานุการรัฐมนตรีช่วยว่าการกระทรวงการคลัง (นายเผ่าภูมิ โรจนสกุล) เป็นประธานเปิดงาน พร้อมกล่าวปาฐกถาในงาน “พาแบงก์รัฐ มาช่วยราษฎร์” จัดขึ้นที่จังหวัดหนองคาย โดยความร่วมมือของ 3 สถาบันการเงินในสังกัดกระทรวงการคลัง ประกอบด้วย บรรษัทประกันสินเชื่ออุตสาหกรรมขนาดย่อม (บสย.) ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) และธนาคารเพื่อการส่งออกและนำเข้าแห่งประเทศไทย (ธสน.) พร้อมบรรยายในหัวข้อ “ผลิตภัณฑ์และการให้ความช่วยเหลือ SMEs” เพื่อประชาสัมพันธ์ผลิตภัณฑ์ และบริการ ตลอดจนมาตรการต่างๆ เพื่อให้ความช่วยเหลือผู้ประกอบการ SMEs รวมถึงประชาชนในพื้นที่จังหวัดหนองคายและจังหวัดใกล้เคียง ให้สามารถเข้าถึงบริการด้านการเงินของภาครัฐได้มากยิ่งขึ้น ณ โรงแรมรอยัลนาคาราและคอนเวนชั่นเซ็นเตอร์ เมื่อวันที่ 30 มีนาคม 2568
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย) กล่าวว่า บสย. ให้ความสำคัญในการขับเคลื่อนเศรษฐกิจท้องถิ่น ด้วยการเสริมความแข็งแกร่งให้กับผู้ประกอบการ SMEs ในพื้นที่ให้สามารถเข้าถึงแหล่งเงินทุนในระบบได้ง่ายขึ้น ผ่านกลไกการค้ำประกันของ บสย. โดยจังหวัดหนองคาย ถือเป็นประตูการค้าสู่กลุ่มประเทศอินโดจีน ถือเป็นจังหวัดที่มีศักยภาพทั้งด้านทรัพยากรธรรมชาติและวัฒนธรรม มีเสน่ห์ดึงดูดนักท่องเที่ยว และมีส่วนสำคัญในการขับเคลื่อนเศรษฐกิจของภูมิภาคนี้
ทั้งนี้ เพื่อตอบรับความต้องการของผู้ประกอบการ SMEs ในพื้นที่ บสย. ได้จัดเตรียมทีมผู้เชี่ยวชาญจากศูนย์ที่ปรึกษาทางการเงิน SMEs (บสย. F.A. Center) พร้อมให้คำปรึกษาให้ความช่วยเหลือด้านการเงิน และการดำเนินธุรกิจแก่ผู้ประกอบการ SMEs พร้อมขานรับนโยบายรัฐ ด้วยการแก้หนี้ให้กับ SMEs พิเศษ! สำหรับลูกหนี้ บสย. (SMEs ที่ บสย. จ่ายค่าประกันชดเชย) ที่มาในงานนี้ สามารถลงทะเบียนแจ้งความประสงค์ปรับโครงสร้างหนี้ ภายใต้มาตรการ “บสย. พร้อมช่วย” หรือมาตรการ 3 สี ม่วง เหลือง เขียว ที่บูธ บสย. รับโปรโมชั่น ลดเงินต้นให้สูงสุด 10-30% ช่วย SMEs ปลดหนี้ได้ง่ายขึ้น เร็วขึ้น ช่วยต่อลมหายใจและสามารถเดินหน้ากิจการต่อได้อย่างยั่งยืน
ในงานครั้งนี้ บสย. ได้นำเสนอมาตรการ “กระบะพี่ มีคลังค้ำ” ภายใต้โครงการค้ำประกันสินเชื่อเช่าซื้อ “บสย. SMEs PICK-UP” ที่จะช่วยปลดล็อกข้อจำกัดทางการเงินให้กับ SMEs และผู้ประกอบการรายย่อย ที่มีความจำเป็นต้องซื้อรถกระบะใหม่ เพื่อเป็นเครื่องมือประกอบอาชีพ เช่น เกษตรกร ธุรกิจรับเหมาก่อสร้าง ขนส่งสินค้า ค้าขาย และฟู้ดทรัค เป็นต้น จุดเด่นของมาตรการนี้ จะช่วย SMEs ลดภาระทางการเงิน ด้วยสิทธิประโยชน์ ฟรี! ค่าธรรมเนียมค้ำประกัน 3 ปีแรก โดยรัฐบาล กระทรวงการคลังเป็นผู้ออกค่าธรรมเนียมค้ำประกันให้ ส่วนปีที่ 4-7 คิดค่าธรรมเนียมค้ำประกันต่ำเพียง 1.5% ต่อปี ของภาระหนี้ค้ำประกันในแต่ละปี ยกตัวอย่าง ภาระหนี้สินเชื่อปีที่ 4 คงเหลือ 300,000 บาท ผู้ประกอบการ SMEs จะจ่ายค่าธรรมเนียมค้ำประกันเพียง 4,500 บาทเท่านั้น พร้อมค้ำประกันนานสูงสุด 7 ปี หรือ 84 งวด วงเงินค้ำประกันสูงสุด 1.5 ล้านบาทต่อราย ภายใต้วงเงินค้ำประกันในระยะแรกจำนวน 5,000 ล้านบาท กลุ่มเป้าหมายคือ SMEs และผู้ประกอบการรายย่อย ที่ขอสินเชื่อเช่าซื้อสำหรับซื้อรถกระบะใหม่เพื่อใช้ในเชิงพาณิชย์ โดยเปิดรับคำขอค้ำประกันตั้งแต่วันที่ 1 เมษายน 2568 และสิ้นสุดรับคำขอค้ำประกันภายในวันที่ 30 ธันวาคม 2568
นอกจากนี้ บสย. ยังมีโครงการค้ำประกันสินเชื่อ PGS 11 “บสย. SMEs ยั่งยืน” ที่ตอบโจทย์ผู้ประกอบการ SMEs ครอบคลุมทุกกลุ่ม ตอบโจทย์ทุกความต้องการ และประเภทธุรกิจ โดยมีสิทธิประโยชน์ต่างๆ ที่รัฐบาลให้การสนับสนุน อาทิ ฟรีค่าธรรมเนียมค้ำประกันสินเชื่อ เริ่มต้น 2 ปีแรก ซึ่งรัฐบาลเป็นผู้ออกค่าธรรมเนียมค้ำประกันให้ วงเงินค้ำประกันต่อรายตั้งแต่ 10,000 บาท ถึง 40 ล้านบาท ค้ำประกันนานสูงสุด 10 ปี ช่วยผู้ประกอบการ SMEs ลดภาระทางการเงิน พลิกฟื้นธุรกิจเติบโตอย่างยั่งยืน
ปัจจุบัน บสย. มีสำนักงานเขตภาคตะวันออกเฉียงเหนือตอนบน ซึ่งตั้งอยู่ที่จังหวัดอุดรธานี สำหรับบริการผู้ประกอบการ SMEs ครอบคลุม 10 จังหวัด ได้แก่ อุดรธานี, ขอนแก่น, หนองบัวลำภู, หนองคาย, เลย, กาฬสินธุ์, สกลนคร, นครพนม, มุกดาหาร และ บึงกาฬ โดยผู้ประกอบการ สามารถเข้ามาขอรับคำปรึกษาเรื่องค้ำประกันสินเชื่อ การเตรียมความพร้อมก่อนเข้าขอสินเชื่อ การปรับโครงสร้างหนี้ ฯลฯ นอกจากนี้ เพื่อเพิ่มความสะดวกให้กับ SMEs ยังเปิดให้ SMEs สามารถเข้ามาตรวจสุขภาพทางการเงิน พร้อมจองคิวขอรับคำปรึกษาทางการเงินได้ที่ LINE OA : @tcgfirst ฟรี! ไม่มีค่าใช้จ่าย ผู้สนใจสอบถามข้อมูลเพิ่มเติมได้ที่ บสย. Call Center โทร. 02-890-9999

ที่มา : https://www.thaigov.go.th/news/contents/details/95089