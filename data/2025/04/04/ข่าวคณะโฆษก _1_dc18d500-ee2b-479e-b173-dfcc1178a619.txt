รัฐบาลไทย-ข่าวทำเนียบรัฐบาล-นโยบาย“บสย. พร้อมช่วย” ปลดหนี้ SMEs สำเร็จเกินคาด ช่วยลูกหนี้ “ปลดหนี้” ได้กว่า 200 ล้านบาท


วันศุกร์ที่ 4 เมษายน 2568
04/04/2568
พิมพ์
นโยบาย“บสย. พร้อมช่วย” ปลดหนี้ SMEs สำเร็จเกินคาด ช่วยลูกหนี้ “ปลดหนี้” ได้กว่า 200 ล้านบาท
นโยบาย“บสย. พร้อมช่วย” ปลดหนี้ SMEs สำเร็จเกินคาด ช่วยลูกหนี้ “ปลดหนี้” ได้กว่า 200 ล้านบาท
วันนี้ ( 4 เมษายน 2568 ) เวลา 10.15 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาล โดยบรรษัทประกันสินเชื่ออุตสาหกรรมขนาดย่อม (บสย.) กระทรวงการคลัง ขานรับนโยบายภาครัฐ ช่วยเหลือผู้ประกอบการ SMEs ผ่านการดำเนินการ 2 มิติ ได้แก่ 1. สนับสนุน SMEs เข้าถึงสินเชื่อในระบบ และ 2. ปรับโครงสร้างหนี้ให้กับ SMEs ที่ถือหนังสือค้ำประกันของ บสย. และถูกจ่ายเคลมจากสถาบันการเงินให้สามารถกลับมาเป็นลูกหนี้ปกติได้ ผ่านมาตรการปรับโครงสร้างหนี้ “บสย. พร้อมช่วย” หรือ มาตรการ 3 สี ม่วง เหลือง เขียว  โดยจุดเด่นของมาตรการนี้ คือ เน้นตัดเงินต้นก่อนตัดดอก และอัตราดอกเบี้ย 0% ช่วยให้ SMEs สามารถปลดหนี้ได้เร็วขึ้น ง่ายขึ้น โดย บสย. ลดเงินต้นให้สูงสุด 10-15%  และในปีนี้ ได้เปิดตัวมาตรการใหม่ ช่วย SMEs “กลุ่มเปราะบาง” ที่มียอดเงินต้นไม่เกิน 2 แสนบาท อัตราดอกเบี้ย 0% ชำระครั้งแรกเพียง 500 บาท ผ่อนสูงสุด 80 เดือน ตัดเงินต้นทั้งจำนวน ค่างวดขั้นต่ำเพียง 500-2,500 บาท และสามารถปลดหนี้ ลดต้น 30%
ทั้งนี้ ตลอดระยะเวลา 3 เดือน (มกราคม – มีนาคม 2568) ของการจัดโครงการพบว่า มีผู้ประกอบการ SMEs ลูกหนี้ บสย. เข้าร่วมกิจกรรมที่บูธ รวม 425 ราย เป็นลูกหนี้ที่เข้ามาเจรจาปรับโครงสร้างหนี้ 336 ราย คิดเป็นมูลหนี้ 203 ล้านบาท ในจำนวนนี้เป็น SMEs ลูกหนี้ “กลุ่มเปราะบาง” ยอดหนี้ไม่เกิน 200,000 บาท จำนวน 270 ราย คิดเป็น 80% ของลูกหนี้ที่เข้าบูธ โดยมีลูกหนี้กลุ่มเปราะบางปลดหนี้ได้สูงถึง 59 ราย เมื่อรวมกับลูกหนี้ที่เข้ามาปลดหนี้กับ บสย. ในช่องทางต่าง ๆ ทำให้ ช่วง 3 เดือนแรกของปี 2568 บสย. สามารถช่วยลูกหนี้ “ปลดหนี้” ได้สูงถึง 171 ราย สูงสุดเป็นประวัติการณ์ และมากกว่าจำนวนลูกหนี้ที่สามารถ “ปลดหนี้” ในปี 2567 ตลอดทั้งปี
“ความสำเร็จในการปรับโครงสร้างหนี้ ผ่านกิจกรรม “บสย. พร้อมค้ำ พร้อมช่วย” ในครั้งนี้ สะท้อนถึงความต้องการของ SMEs ที่ต้องการลด ปลดหนี้ และพลิกฟื้นกิจการเดินหน้าต่อได้อย่างยั่งยืน โดยจากนี้ บสย. ยังเดินหน้าให้ความช่วยเหลือ SMEs ลูกหนี้ บสย. อย่างต่อเนื่อง พร้อมทีมงานผู้เชี่ยวชาญตลอดทั้งปี
สำหรับลูกหนี้ บสย. ที่ต้องการปรับโครงสร้างหนี้ สามารถลงทะเบียนผ่าน LINE OA : @tcgfirst หรือสอบถามข้อมูลเพิ่มเติมที่ บสย. Call Center โทร. 02-890-9999” นางสาวศศิกานต์ ระบุ

ที่มา : https://www.thaigov.go.th/news/contents/details/95094