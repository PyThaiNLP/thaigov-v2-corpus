รัฐบาลไทย-ข่าวทำเนียบรัฐบาล-ดีอี เตือนภัย “โจรออนไลน์” สร้างเพจปลอม “เปิดจองหุ้น OR พอร์ตเริ่มต้นเพียง 1,000 บาท และ 5,000 บาท ผ่านเพจ OR-Investor” หลอกดูดเงิน-ข้อมูลส่วนบุคคล


วันอาทิตย์ที่ 27 เมษายน 2568
ดีอี เตือนภัย “โจรออนไลน์” สร้างเพจปลอม “เปิดจองหุ้น OR พอร์ตเริ่มต้นเพียง 1,000 บาท และ 5,000 บาท ผ่านเพจ OR-Investor” หลอกดูดเงิน-ข้อมูลส่วนบุคคล
ดีอี เตือนภัย “โจรออนไลน์” สร้างเพจปลอม “เปิดจองหุ้น OR พอร์ตเริ่มต้นเพียง 1,000 บาท และ 5,000 บาท ผ่านเพจ OR-Investor” หลอกดูดเงิน-ข้อมูลส่วนบุคคล
กระทรวงดิจิทัลเพื่อเศรษฐกิจและสังคม (ดีอี) ตรวจพบข่าวปลอมรายสัปดาห์ที่เกี่ยวข้องกับอาชญากรรมออนไลน์ ซึ่งประชาชนให้ความสนใจสูงสุดอันดับที่ 1 เรื่อง “เปิดจองหุ้น OR พอร์ตเริ่มต้นเพียง 1,000 บาท และ 5,000 บาท ผ่านเพจ OR-Investor” รองลงมาคือเรื่อง “เปิดให้ประชาชนซื้อ-ขายหุ้น Café Amazon ได้แล้ววันนี้ เริ่มต้น 1,000 บาท ปันผลสูง 320 บาท/วัน” โดยขอให้ประชาชน อย่าหลงเชื่อข่าวปลอม เลือกเชื่อ-แชร์ ข้อมูลที่เป็นประโยชน์ หวั่นสร้างความสูญเสียทั้งข้อมูลส่วนบุคคล ทรัพย์สิน และอาจส่งผลกระทบต่อประชาชนในสังคมเป็นวงกว้าง
นายเวทางค์ พ่วงทรัพย์ เลขาธิการคณะกรรมการดิจิทัลเพื่อเศรษฐกิจและสังคมแห่งชาติ (BDE) ในฐานะโฆษกกระทรวงดิจิทัลเพื่อเศรษฐกิจและสังคม (ดีอี) กล่าวถึงผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 18 - 24 เมษายน 2568 พบข้อความที่เข้ามาทั้งหมด 831,528 ขข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 575 ข้อความ
สำหรับช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 554 ข้อความ ตามมาด้วยการแจ้งเบาะแสผ่าน Line Official จำนวน 20 ข้อความ และช่องทาง Facebook จำนวน 1 ข้อความ รวมเรื่องที่ต้องดำเนินการตรวจสอบทั้งหมด 189 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 82 เรื่อง โดยในจำนวนนี้เป็นข่าวปลอมเกี่ยวกับอาชญากรรมออนไลน์ที่ได้รับความสนใจจากประชาชนมากที่สุด 10 อันดับ ได้แก่
อันดับที่ 1 : เรื่อง เปิดจองหุ้น OR พอร์ตเริ่มต้นเพียง 1,000 บาท และ 5,000 บาท ผ่านเพจ OR-Investor
อันดับที่ 2 : เรื่อง เปิดให้ประชาชนซื้อ-ขายหุ้น Café Amazon ได้แล้ววันนี้ เริ่มต้น 1,000 บาท ปันผลสูง 320 บาท/วัน
อันดับที่ 3 : เรื่อง หุ้น OKJ ปลูกผักเพราะรักแม่ เปิดให้ลงทุน เริ่มต้นแค่ 1,000 บาท พร้อมผู้เชี่ยวชาญจาก ก.ล.ต. ช่วยดูแล
อันดับที่ 4 : เรื่อง OR ร่วมลงทุนกับ OKJ เปิดให้นักลงทุนทั่วไปซื้อหุ้น ผ่านเพจ บริษัท ปลูกผักเพราะรักแม่ สลัดผัก
อันดับที่ 5 : เรื่อง ฮั่วเซ่งเฮง เปิดซื้อ-ขาย SET 50/100 ปลอดภัยเพราะถูกกำกับดูแลโดย ก.ล.ต.
อันดับที่ 6 : เรื่อง กรมการขนส่งทางบก เปิดให้ลงทะเบียนทำใบขับขี่ออนไลน์ จัดส่งฟรีถึงหน้าบ้าน
อันดับที่ 7 : เรื่อง ติดต่อเจ้าหน้าที่แจ้งข้อมูลธนาคารออมสิน ผ่าน Line ID @429awgij
อันดับที่ 8 : เรื่อง ทางรัฐเปิดเพจใหม่ ชื่อ ยืนยันสิทธิ์รับ 600
อันดับที่ 9 : เรื่อง ฮั่วเซ่งเฮง ร่วมมือ ตลาดหลักทรัพย์ฯ เปิดโอกาสให้เข้าเทรดทำกำไรช่วงราคาทองขึ้น
อันดับที่ 10 : เรื่อง ปปง. เปิดให้ผู้เสียหายคดีหลอกลงทุน ฉ้อโกง ลงทะเบียนรับสิทธิเฉลี่ยทรัพย์คืน ผ่านเพจ Citizens for social development
“เมื่อพิจารณาจากข่าวปลอมที่ประชาชนสนใจมากที่สุด จาก 10 อันดับข้างต้น พบว่าเป็นข่าวการชักชวนลงทุนร่วมกับหน่วยงานที่น่าเชื่อถือ การให้บริการและให้ความช่วยเหลือประชาชนของหน่วยงานต่างๆ ซึ่งอาจทำให้ประชาชนที่สนใจเกิดความเข้าใจผิด มีผลกระทบต่อทั้งตัวบุคคลที่เชื่อและแชร์ข้อมูลส่งต่อกันไปเป็นวงกว้าง เกิดความสับสน โดยประชาชนอาจตกเป็นเหยื่อของมิจฉาชีพ สร้างความเสียหายทั้งทรัพย์สินและข้อมูลส่วนบุคคลได้” นายเวทางค์ กล่าว
สำหรับอันดับ 1 เรื่อง “เปิดจองหุ้น OR พอร์ตเริ่มต้นเพียง 1,000 บาท และ 5,000 บาท ผ่านเพจ OR-Investor” กระทรวงดีอี ได้ประสานงานร่วมกับบริษัท ปตท.น้ำมันและการค้าปลีก จำกัด (มหาชน) หรือ OR พบว่า เป็นข้อมูลเท็จ โดยขอชี้แจงว่า ข้อความและสื่อประชาสัมพันธ์ที่เชิญชวนให้ลงทุนในหุ้นของบริษัทนั้น มิได้มีส่วนเกี่ยวข้องกับ OR และ OR ไม่ได้มีการเผยแพร่สื่อประชาสัมพันธ์เพื่อเชิญชวนการลงทุนในลักษณะดังกล่าวแต่อย่างใด โดยขอให้ประชาชนใช้วิจารณญาณในการรับรู้ข้อมูลข่าวสาร และหากประชาชนสนใจข้อมูลเกี่ยวกับ OR เพื่อประกอบการตัดสินใจลงทุน สามารถศึกษาข้อมูลเพิ่มเติมได้จาก https://investor.pttor.com/th/home
อย่างไรก็ตาม ดีอี มีความห่วงใยประชาชน เรื่องความตระหนักรู้เท่าทันข่าวปลอมที่ถูกแพร่กระจายบนสื่อออนไลน์ โซเชียล ซึ่งหากขาดความรู้เท่าทัน ส่งต่อข้อมูลข่าวปลอม ทำให้เกิดการหลงเชื่อ สร้างความเข้าใจที่คลาดเคลื่อน สร้างความเสียหายต่อทรัพย์สิน หรือข้อมูลส่วนบุคคล และอาจส่งผลกระทบต่อประชาชนในสังคมเป็นวงกว้าง ดังนั้นจึงควรตรวจสอบข้อเท็จจริงของข่าวหรือลิงก์เว็บไซต์ให้แน่ชัด
สามารถแจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.)
|  Line ID: @antifakenewscenter | เว็บไซต์ www.antifakenewscenter.com
--------------------------------------------------------------------------------------

ที่มา : https://www.thaigov.go.th/news/contents/details/95788