รัฐบาลไทย-ข่าวทำเนียบรัฐบาล-รัฐบาลจัดการกวาดล้างพนันออนไลน์ ปิดแล้วกว่า 3 หมื่นเว็บใน 3 เดือน เตือนหากมีเอี่ยวระวังติดคุก


วันอาทิตย์ที่ 27 เมษายน 2568
27/04/2568
พิมพ์
รัฐบาลจัดการกวาดล้างพนันออนไลน์ ปิดแล้วกว่า 3 หมื่นเว็บใน 3 เดือน เตือนหากมีเอี่ยวระวังติดคุก
รัฐบาลจัดการกวาดล้างพนันออนไลน์ ปิดแล้วกว่า 3 หมื่นเว็บใน 3 เดือน เตือนหากมีเอี่ยวระวังติดคุก
วันนี้ (27 เม.ย. 68) เวลา 09.45 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาลโดย กระทรวงดิจิทัลเพื่อเศรษฐกิจและสังคม ได้ดำเนินการเฝ้าระวังและติดตาม ปราบปรามการกระทำความผิดที่เป็นอาชญากรรมออนไลน์อย่างต่อเนื่อง ข้อมูลล่าสุด (1 มกราคม - 31 มีนาคม 2568) ได้ดำเนินการปิดกั้นโซเชียลมีเดีย เพจ และเว็บไซต์ URLs ที่เกี่ยวข้องกับพนันออนไลน์แล้ว 29,185 URL ทั้งนี้ สามารถจับกุมผู้กระทำผิดและผู้ที่เกี่ยวข้องกับคดีพนันออนไลน์ได้ จำนวน 4,627 ราย
ส่วนประเด็นการปิดกั้นเว็บไซต์ URLs พนันออนไลน์ การดำเนินคดีกับผู้กระทำผิดและเกี่ยวข้องกับเว็บไซต์ในตระกูล 888.bet รวมที่เปลี่ยนชื่อข้างหน้าหรือข้างหลังนั้น ได้ดำเนินการมาตั้งแต่ปี 2565 โดยปิดกั้นไปแล้วจำนวน 200 URLs และอยู่ระหว่างรอคำสั่งศาลอีก 118 URLs
“การพนันออนไลน์ไม่เพียงแต่ทำให้สูญเสียทรัพย์สิน แต่ยังเสี่ยงต่อการถูกหลอกลวง สูญเสียข้อมูลส่วนบุคคล และถูกดำเนินคดีตามกฎหมาย ซึ่งการยุ่งเกี่ยวกับการพนันออนไลน์ในรูปแบบต่างๆ ไม่ว่าจะเป็นผู้จัดให้เล่น ผู้เล่นหรือผู้ที่เผยแพร่ข้อความ (ประกาศชักชวน) นั้น มีความผิดตาม พ.ร.บ.การพนัน ซึ่งโทษตามมาตรา 12 จำคุกไม่เกิน 3 ปี ปรับไม่เกิน 5,000 บาท หรือทั้งจำทั้งปรับ
หากพบเห็นการเชิญชวน หรือมีส่วนเกี่ยวข้องในลักษณะใดก็ตาม ขอให้หลีกเลี่ยงทันที หรือแจ้งหน่วยงานที่เกี่ยวข้อง เพื่อร่วมกันสร้างสังคมปลอดภัยและปราศจากการพนัน” นางสาวศศิกานต์ กล่าว

ที่มา : https://www.thaigov.go.th/news/contents/details/95777