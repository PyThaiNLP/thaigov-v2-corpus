รัฐบาลไทย-ข่าวทำเนียบรัฐบาล-​รมว.อุตฯ ร่วมประชุมกรรมาธิการความมั่นคงฯ แสดงแนวทางแก้ ‘อุตสาหกรรม0เหรียญ’ สกัดการลงทุนต่างชาติไร้คุณภาพ


วันเสาร์ที่ 26 เมษายน 2568
26/04/2568
พิมพ์
​รมว.อุตฯ ร่วมประชุมกรรมาธิการความมั่นคงฯ แสดงแนวทางแก้ ‘อุตสาหกรรม0เหรียญ’ สกัดการลงทุนต่างชาติไร้คุณภาพ
​รมว.อุตฯ ร่วมประชุมกรรมาธิการความมั่นคงฯ แสดงแนวทางแก้ ‘อุตสาหกรรม0เหรียญ’ สกัดการลงทุนต่างชาติไร้คุณภาพ
วันที่ 24 เมษายน 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เข้าร่วมประชุมกับคณะกรรมาธิการความมั่นคงแห่งรัฐ กิจการชายแดนไทย ยุทธศาสตร์ชาติและการปฏิรูปประเทศ เพื่อให้ข้อมูลและแสดงความคิดเห็นต่อกรณีการเข้ามาของทุนจีนที่ได้รับการส่งเสริมการลงทุนจากคณะกรรมการส่งเสริมการลงทุน (BOI) ในพื้นที่จังหวัดระยอง โดยมี นายเอกนิติ รมยานนท์ ผู้ตรวจราชการกระทรวงอุตสาหกรรม นายสุนทร แก้วสว่าง รองอธิบดีกรมโรงงานอุตสาหกรรม นายภัทรพล ลิ้มภักดี รองผู้อำนวยการสำนักงานเศรษฐกิจอุตสาหกรรม และคณะผู้บริหารกระทรวงอุตสาหกรรมเข้าร่วม ณ ห้องประชุมกรรมาธิการ N 402 ชั้น 4 อาคารรัฐสภา
ในการประชุมครั้งนี้ นายเอกนัฏ พร้อมด้วยคณะผู้บริหารระดับสูงจากกระทรวงอุตสาหกรรมได้ร่วมให้ข้อมูลต่อคณะกรรมาธิการฯ โดยเฉพาะในประเด็นเกี่ยวกับนโยบาย แนวทางการพิจารณา และหลักเกณฑ์ในการส่งเสริมการลงทุนแก่บริษัทต่างชาติ รวมถึงมาตรการในการตรวจสอบความน่าเชื่อถือของนักลงทุน โดยคณะกรรมาธิการฯ ได้สอบถามถึงกระบวนการติดตามผลภายหลังจากที่มีการอนุมัติส่งเสริมการลงทุนว่า มีการตรวจสอบการดำเนินงานของบริษัทเหล่านั้นหรือไม่ และมีมาตรการอย่างไรหากพบปัญหา ทั้งในส่วนของการลงโทษและแนวทางป้องกัน เพื่อไม่ให้เกิดผลกระทบต่อความมั่นคงทางเศรษฐกิจและความเป็นอยู่ของประชาชนในพื้นที่
"ในฐานะรัฐมนตรีว่าการกระทรวงอุตสาหกรรม ผมขอยืนยันว่า ประเทศไทยยินดีต้อนรับการลงทุนจากต่างประเทศที่มีคุณภาพ และสร้างประโยชน์ร่วมกับเศรษฐกิจไทยอย่างยั่งยืน แต่ในขณะเดียวกัน เราจะไม่ยอมให้การลงทุนที่เข้ามาโดยไร้มาตรฐาน หรือเข้ามาเพียงเพื่อแสวงหาประโยชน์ระยะสั้น สร้างผลกระทบต่อธุรกิจไทยและประชาชนในพื้นที่ ผมได้รับรายงานเกี่ยวกับโรงงานผลิตเหล็กบางแห่งที่เข้ามาดำเนินกิจการโดยไม่มีมาตรฐานที่เหมาะสม ทั้งในด้านสิ่งแวดล้อมและความปลอดภัย การจัดการกากอุตสาหกรรม และความรับผิดชอบต่อชุมชนโดยรอบ ซึ่งสิ่งเหล่านี้เป็นเรื่องที่ยอมรับไม่ได้ เรากำลังตรวจสอบอย่างเข้มงวด และหากพบการกระทำผิดจริง จะมีมาตรการทั้งทางกฎหมายและการยกเลิกสิทธิประโยชน์จาก BOI ทันที และกระทรวงฯ ได้ตรวจสอบถึงห่วงโช่เครือข่ายธุรกิจที่เกี่ยวข้องด้วย
ส่วนกรณีที่เรียกว่า "ธุรกิจ 0 เหรียญ" ซึ่งเป็นลักษณะของธุรกิจที่ไม่มีการใช้ทรัพยากรหรือบริการจากภาคธุรกิจไทยเลย แต่กลับเข้ามาใช้ประเทศของเราเป็นเพียงแหล่งผลิต หรือทางผ่านโดยใช้ประโยชน์จากเขตปลอดอากรเพื่อการส่งออก มีการจ้างงานคนไทยที่น้อยมาก ไม่ก่อให้เกิดประโยชน์ต่อเศรษฐกิจของประเทศเท่าที่ควร นั่นคือ การบ่อนทำลายความสามารถในการแข่งขันของผู้ประกอบการไทย ผมขอให้ทุกหน่วยงานที่เกี่ยวข้องจับตา และเร่งดำเนินการป้องกันเรื่องนี้ตามกฎหมายและอำนาจหน้าที่ของตนเองอย่างจริงจัง ซึ่งกระทรวงอุตสาหกรรมนำร่องดำเนินการแล้วในธุรกิจเหล็ก ธุรกิจยางรถยนต์ และธุรกิจรีไซเคิล  เป็นต้น ประเทศไทยต้องการการลงทุนที่มีคุณภาพ ไม่ใช่การเข้ามาเพียงเพื่อแสวงหาผลกำไรจากช่องโหว่ของระบบ เราจะเดินหน้าแก้ไขปัญหาเหล่านี้อย่างเด็ดขาด เพื่อสร้างระบบอุตสาหกรรมที่เข้มแข็ง ยั่งยืน และเป็นธรรมต่อทุกภาคส่วน" นายเอกนัฏ กล่าวยืนยัน

ที่มา : https://www.thaigov.go.th/news/contents/details/95773