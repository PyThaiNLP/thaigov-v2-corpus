รัฐบาลไทย-ข่าวทำเนียบรัฐบาล-“ศศิกานต์” เผย จ.นครพนม เตรียมมอบชุด “ศรีโคตรบูร” กระเป๋ากก สานลายเกล็ดพญานาค และลิ้นจี่นครพนม แก่คณะรัฐมนตรี สะท้อนอัตลักษณ์ท้องถิ่นและภูมิปัญญาไทย


วันอาทิตย์ที่ 27 เมษายน 2568
27/04/2568
พิมพ์
“ศศิกานต์” เผย จ.นครพนม เตรียมมอบชุด “ศรีโคตรบูร” กระเป๋ากก สานลายเกล็ดพญานาค และลิ้นจี่นครพนม แก่คณะรัฐมนตรี สะท้อนอัตลักษณ์ท้องถิ่นและภูมิปัญญาไทย
“ศศิกานต์” เผย จ.นครพนม เตรียมมอบชุด “ศรีโคตรบูร” กระเป๋ากก สานลายเกล็ดพญานาค และลิ้นจี่นครพนม แก่คณะรัฐมนตรี สะท้อนอัตลักษณ์ท้องถิ่นและภูมิปัญญาไทย
วันนี้ (27 เม.ย. 68) เวลา 10.45 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า ในการประชุมคณะรัฐมนตรีอย่างเป็นทางการนอกสถานที่ ครั้งที่ 2/2568  ที่จังหวัดนครพนม ทางจังหวัดได้จัดเตรียมเสื้อ “ชุดศรีโคตรบูร” และกระเป๋ากก สานลายเกล็ดพญานาค เป็นของที่ระลึกให้แก่คณะรัฐมนตรี เพื่อสื่อถึงเอกลักษณ์ทางวัฒนธรรม ภูมิปัญญาท้องถิ่น และความภาคภูมิใจของชาวจังหวัดนครพนม
“ชุดศรีโคตรบูร” มีต้นกำเนิดจากอาณาจักรศรีโคตรบูร อาณาจักรโบราณแถบลุ่มแม่น้ำโขง สะท้อนให้เห็นถึงศิลปะ วัฒนธรรม และภูมิปัญญาพื้นบ้านด้านหัตถกรรมการทอผ้า โดยชาวจังหวัดนครพนมนิยมสวมใส่ในพิธีสำคัญทางศาสนา งานประเพณี และงานมงคลต่าง ๆ
เสื้อชุดศรีโคตรบูร ถูกตัดเย็บด้วยผ้าไหมพื้นเรียบสีกรมท่าย้อมคราม ขลิบด้วยผ้าไหมพื้นเรียบสีแดง (ย้อมครั่ง) ตกแต่งด้านหน้าด้วยผ้าไหมมัดหมี่ “ลายขอก่ายแก้ว” สื่อถึงความเจริญรุ่งเรืองและความมั่นคง ซึ่งทอโดยกลุ่มศิลปาชีพทอผ้าไหมบ้านท่าเรือ อำเภอนาหว้า ภายใต้มูลนิธิส่งเสริมศิลปาชีพพิเศษฯ และโครงการ “นาหว้าโมเดล” ตามแนวพระราชดำริสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา นับเป็นการหลอมรวมประวัติศาสตร์ ภูมิปัญญาท้องถิ่น และความภาคภูมิใจของชาวนครพนมไว้อย่างงดงาม
ทั้งนี้ จังหวัดนครพนมยังได้เตรียมกระเป๋ากกสานลายเกล็ดพญานาคและลิ้นจี่นครพนมเป็นของที่ระลึกอีกด้วย ซึ่งกระเป๋ากกเป็นการนำต้นกกมาฟั่นเกลียวและถักทออย่างประณีต ประดับด้วยลวดลายเกล็ดพญานาค ซึ่งสื่อถึงองค์พญาศรีสัตตนาคราช ผู้ปกปักรักษาเมืองนครพนม ผลิตโดยกลุ่มแม่บ้านเกษตรกรบ้านเหล่าพัฒนา ตำบลเหล่าพัฒนา อำเภอนาหว้า จังหวัดนครพนม
สำหรับ ลิ้นจี่นครพนม เป็นลิ้นจี่พันธุ์ นพ.1 ที่ปลูกในเขตพื้นที่ตำบลขามเฒ่า ของอำเภอเมือง จังหวัดนครพนม และได้ขึ้นทะเบียนสิ่งบ่งชี้ทางภูมิศาสตร์ (GI) ลิ้นจี่นครพนม เมื่อวันที่ 25 มิถุนายน 2558
สำหรับเมนูอาหารที่จัดเลี้ยง ครม. ประกอบด้วย ต้มส้มไก่บ้านใบมะขาม  ฉู่ฉี่ปลาเนื้ออ่อน  ก๋วยเตี๋ยวเนื้อ ก๋วยเตี๋ยวหมู (ร้านนำพร) ปากหม้อเวียดนาม (ร้านปากหม้อแม่ลาน) ลาบปลาคัง (ร้านเป๋นปลาเป็น) ตำลาว (ร้านอีสานรีเวอร์)  ข้าวเหนียวไก่ย่าง (ร้านสามอนงค์)  พุดดิ้งหม้อแกง (ร้านเทียนขวัญ) สับปะรดท่าอุเทน ลิ้นจี่พันธุ์ นพ.1 (GI)  ขนมเทียนสลัดงา  กาละแม (ร้านพรประเสริฐ) ฯลฯ  จากร้านอาหารขึ้นชื่อต่าง ๆ ในท้องถิ่น

ที่มา : https://www.thaigov.go.th/news/contents/details/95780