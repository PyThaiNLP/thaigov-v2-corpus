รัฐบาลไทย-ข่าวทำเนียบรัฐบาล-​สธ.เผย รพในสังกัดเชื่อมโยงระบบ MOPH Refer ครบ 100% ช่วยส่งต่อผู้ป่วยไร้รอยต่อ ล่าสุดออกใบส่งตัวอิเล็กทรอนิกส์แล้วเกือบ 4 แสนใบ


วันอาทิตย์ที่ 27 เมษายน 2568
​สธ.เผย รพในสังกัดเชื่อมโยงระบบ MOPH Refer ครบ 100% ช่วยส่งต่อผู้ป่วยไร้รอยต่อ ล่าสุดออกใบส่งตัวอิเล็กทรอนิกส์แล้วเกือบ 4 แสนใบ
รองปลัดกระทรวงสาธารณสุข เผย โรงพยาบาลสังกัดสำนักงานปลัดกระทรวงสาธารณสุขเชื่อมต่อระบบส่งต่อผู้ป่วย MOPH Refer ครบทั้งประเทศ ช่วยลดภาระและเพิ่มความสะดวกแก่ผู้ป่วยด้วยการส่งต่อรักษาไร้รอยต่อ ล่าสุดออกใบส่งตัวอิเล็กทรอนิกส์แล้วเกือบ 400,000 ใบ
วันนี้ (27 เมษายน 2568) นพ.วีรวุฒิ อิ่มสำราญ รองปลัดกระทรวงสาธารณสุข เปิดเผยว่า กระทรวงสาธารณสุขได้ขับเคลื่อนนโยบายสุขภาพดิจิทัลอย่างต่อเนื่อง โดยเน้นการส่งต่อผู้ป่วยผ่านระบบดิจิทัล "MOPH Refer" เพื่อเพิ่มประสิทธิภาพการส่งต่อระหว่างหน่วยบริการ และลดความยุ่งยากซ้ำซ้อนของผู้รับบริการ โดยขณะนี้ โรงพยาบาลในสังกัดสำนักงานปลัดกระทรวงสาธารณสุขได้เชื่อมโยงระบบส่งต่อผู้ป่วยผ่าน MOPH Refer ครบ 100% แล้ว
นพ.วีรวุฒิ กล่าวต่อว่า ระบบ MOPH Refer ช่วยให้หน่วยบริการสามารถออกใบส่งตัวอิเล็กทรอนิกส์ซึ่งเชื่อมโยงระหว่างโรงพยาบาลต้นทางและปลายทางได้อย่างปลอดภัยและรวดเร็ว ช่วยลดการใช้เอกสารกระดาษและลดความเสี่ยงเกิดความผิดพลาด อาทิ ข้อมูลผิดพลาด, เอกสารสูญหาย โดยช่วงเดือนกุมภาพันธ์ 2568 มีการออกใบส่งตัวมากถึงประมาณ 200,000 ใบ และเพิ่มขึ้นอย่างต่อเนื่อง เฉลี่ยประมาณ 95,000 ใบต่อเดือน ล่าสุด ณ เดือนเมษายน 2568 มีการออกใบส่งตัวอิเล็กทรอนิกส์สะสมแล้วเกือบ 400,000 ใบ สะท้อนถึงการตอบรับจากหน่วยบริการและความเชื่อมั่นในระบบดิจิทัลของกระทรวงสาธารณสุข ขณะเดียวกัน ได้มีการขยายการเชื่อมโยงระบบส่งต่อไปยังโรงพยาบาลส่งเสริมสุขภาพตำบล (รพ.สต.) ทั่วประเทศแล้ว 806 แห่ง และมีแผนที่จะเชื่อมโยงเพิ่มเติมอย่างต่อเนื่อง รวมถึงเตรียมขยายความร่วมมือกับหน่วยงานนอกกระทรวงสาธารณสุข เพื่อให้ประชาชนสามารถรับบริการสาธารณสุขได้อย่างไร้รอยต่อ ตั้งแต่ระดับปฐมภูมิถึงตติยภูมิ
"การพัฒนาระบบส่งต่อ MOPH Refer ถือเป็นก้าวสำคัญในการปฏิรูประบบบริการสุขภาพของไทยสู่ยุคดิจิทัล ด้วยความร่วมมือของบุคลากรโดยเฉพาะหน่วยบริการในพื้นที่ ทั้งทีมสารสนเทศ ทีมส่งต่อ และการร่วมผลักดันจากผู้บริหารองค์กรทุกระดับ ช่วยให้เกิดการบริการที่เป็นประโยชน์กับประชาชน สามารถเข้าถึงบริการได้รวดเร็ว สะดวก และปลอดภัย พร้อมทั้งเป็นการสนับสนุนการคุ้มครองข้อมูลสุขภาพส่วนบุคคลตามมาตรฐานสากลด้วย" นพ.วีรวุฒิกล่าว
**************** 27 เมษายน 2568

ที่มา : https://www.thaigov.go.th/news/contents/details/95785