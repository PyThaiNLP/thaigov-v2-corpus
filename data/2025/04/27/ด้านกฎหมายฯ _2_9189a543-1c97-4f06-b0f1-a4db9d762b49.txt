รัฐบาลไทย-ข่าวทำเนียบรัฐบาล-รมว.ยุติธรรม และคณะ ลงพื้นที่ตรวจเยี่ยมราชการตามโครงการติดตามผลการดำเนินงานและสร้างการรับรู้ การป้องกัน ปราบปรามและแก้ไขปัญหายาเสพติด


วันอาทิตย์ที่ 27 เมษายน 2568
27/04/2568
พิมพ์
รมว.ยุติธรรม และคณะ ลงพื้นที่ตรวจเยี่ยมราชการตามโครงการติดตามผลการดำเนินงานและสร้างการรับรู้ การป้องกัน ปราบปรามและแก้ไขปัญหายาเสพติด
รมว.ยุติธรรม และคณะ ลงพื้นที่ตรวจเยี่ยมราชการตามโครงการติดตามผลการดำเนินงานและสร้างการรับรู้ การป้องกัน ปราบปรามและแก้ไขปัญหายาเสพติด ณ ที่ว่าการอำเภอพังโคน อำเภอพังโคน จังหวัดสกลนคร
ในวันอาทิตย์ที่ 27 เมษายน 2568 เวลา 14.00 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมคณะ ลงพื้นที่ตรวจเยี่ยมราชการตามโครงการติดตามผลการดำเนินงานและสร้างการรับรู้ การป้องกัน ปราบปรามและแก้ไขปัญหายาเสพติด โดยมี นายนิยม เติมศรีสุข ผู้ช่วยรัฐมนตรีประจำกระทรวงยุติธรรม นายยู่สิน จินตภากร ผู้ช่วยรัฐมนตรีประจำกระทรวงยุติธรรม นางธารินี แสงสว่าง ผู้ตรวจราชการกระทรวงยุติธรรม พลตำรวจโท ภาณุรัตน์ หลักบุญ เลขาธิการ ป.ป.ส. พร้อมด้วยคณะผู้บริหารกระทรวงยุติธรรม ผู้แทนหน่วยงานในสังกัดกระทรวงยุติธรรม และผู้แทนหน่วยงานที่เกี่ยวข้อง เข้าร่วมฯ ณ ที่ว่าการอำเภอพังโคน อำเภอพังโคน จังหวัดสกลนคร
ในการนี้ รัฐมนตรีว่าการกระทรวงยุติธรรม ได้รับฟังการบรรยายในหัวข้อการนำเทคโนโลยี AI มาใช้ในกระบวนการยุติธรรมเพื่อช่วยเหลือประชาชนด้านกฎหมาย โดยอาจารย์มนศักดิ์ โซ่เจริญธรรม รวมทั้งรับฟังการบรรยายสรุปผลการดำเนินงานตามโครงการ "สกลนครโมเดล" โดยมี นายวิชาญ ดาทุมมา นายอำเภอพังโคน เป็นผู้กล่าวรายงาน
จากนั้นได้รับชมวิดีทัศน์สรุปผลการดำเนินงาน “โครงการตำบลยั่งยืน เพื่อแก้ไขปัญหายาเสพติดแบบครบวงจร ตามยุทธศาสตร์ชาติ เป้าหมายบ้านฝั่งแดง หมู่ 7 และบ้านฝั่งแดง หมู่ 17 ตำบลไฮหย่อง อำเภอพังโคน จังหวัดสกลนคร" รวมถึงการดำเนินงานบำบัดรักษาผู้ป่วยจิตเวชยาเสพติดของมินิธัญญารักษ์ สาขาโรงพยาบาลพังโคน และการดำเนินงานกองทุนแม่ของแผ่นดินในพื้นที่อำเภอพังโคน รวมทั้งได้รับฟังการบรรยายให้ความรู้กับประชาชน ในหัวข้อ “การแก้ไขปัญหาหนี้สินของประชาชน” โดยนายศราวุธ คงยืน ผู้อำนวยการสำนักงานยุติธรรมจังหวัดสกลนคร นางสาวสุภาพร แก้วมุงคุณ ปลัดอำเภอพังโคน และผู้แทนจากสำนักงานบังคับคดีจังหวัดสกลนคร ตลอดจนบทเรียนการเอาชนะยาเสพติด โดย นายอริย์ธัช วรโรจน์เจริญเดช หรือ เบนซ์ เรซซิ่ง และรับฟังการแสดงความคิดเห็นจากภาคประชาชนในการแลกเปลี่ยนปัญหาและข้อเสนอแนะในพื้นที่
โอกาสนี้ รัฐมนตรีว่าการกระทรวงยุติธรรม ได้มอบนโยบายการขับเคลื่อนการดำเนินงานตามกระบวนการยุติธรรม โดยมีใจความสำคัญตอนหนึ่งว่า ภัยที่ทำลายความเป็นมนุษย์ คือ ภัยจากยาเสพติดและภัยจากปัญหาหนี้สิน รัฐบาลมีนโยบายในการแก้ไขปัญหาความยากจนให้กับประชาชน ซึ่งการแก้ปัญหาความยากจนและลดความเหลื่อมล้ำที่ดีที่สุด ต้องแก้ด้วยการศึกษาและต้องทำให้คนมีความรู้
สำหรับการแก้ไขปัญหาหนี้สินของประชาชน รัฐบาลมีนโยบายในการแก้ไขปัญหาหนี้สิน โดยการปรับโครงสร้างหนี้เพื่อลดภาระหนี้สินให้กับประชาชน ซึ่งจังหวัดสกลนครมีผู้ที่เป็นหนี้จากการศึกษา คือ หนี้ กยศ. จำนวนประมาณ 6 หมื่นราย คิดเป็นมูลค่ากว่า 5 พันล้านบาท ซึ่งกระทรวงยุติธรรมได้มีการจัดมหกรรมแก้หนี้ในพื้นที่ต่าง ๆ เพื่อให้ความช่วยเหลือประชาชน
นอกจากนี้ ปัญหาสำคัญอีกประการหนึ่งที่ประชาชนอยากให้รัฐบาลแก้ไขเร่งด่วน คือปัญหายาเสพติด ซึ่งยาเสพติดคือศัตรูที่อยู่ในบ้าน ทั้งนี้ ยาเสพติดกลัวแม่ที่รักลูก กลัวครอบครัวที่อบอุ่น และกลัวชุมชนที่เข้มแข็ง ทำอย่างไรให้ลูกหลานที่ติดยาเสพติดกลับมาเป็นคนที่มีคุณค่าและมีคุณภาพ เป็นหน้าที่ที่เราต้องมาร่วมกันรับผิดชอบ โดย คุณสมบัติสำคัญในการแก้ไขปัญหายาเสพติด คือ ผู้นำต้องไม่มีผลประโยชน์ส่วนตัวและยึดการดำเนินงานตามหลักกฎหมายอย่างเคร่งครัด และต้องไม่มีใครใหญ่กว่ากฎหมาย รวมทั้งทำอย่างไรให้องค์กรปกครองส่วนท้องถิ่น ผู้นำท้องที่และผู้นำท้องถิ่นได้มีเครื่องมือและมองวาระยาเสพติดเป็นปัญหาสำคัญที่ต้องมาช่วยกันแก้ไข โดยอยากให้ 1 อำเภอ มี 1 ศูนย์บำบัดผู้ติดยาเสพติด และต้องสร้างชุมชนให้มีความเข้มแข็ง เพื่อให้การแก้ไข ป้องกัน ปราบปรามและบำบัดรักษาผู้ติดยาเสพติดเป็นไปอย่างมีประสิทธิภาพ
ทั้งนี้ รัฐมนตรีว่าการกระทรวงยุติธรรม ได้เยี่ยมชมบูธนิทรรศการของหน่วยงานและภาคประชาชนในพื้นที่ พร้อมทั้งรับชมการแสดงจากผู้ก้าวพลาดจากเรือนจำสว่างดินแดน และได้พบปะและให้กำลังใจแก่ผู้ก้าวพลาดและครอบครัว

ที่มา : https://www.thaigov.go.th/news/contents/details/95790