รัฐบาลไทย-ข่าวทำเนียบรัฐบาล-​“เอกนัฏ” ถกแก้ปัญหาสินค้า-ธุรกิจต่างชาติผิดกฎหมาย เดินหน้าบูรณาการสกัดกั้นสินค้าด้อยคุณภาพ


วันอาทิตย์ที่ 27 เมษายน 2568
27/04/2568
พิมพ์
​“เอกนัฏ” ถกแก้ปัญหาสินค้า-ธุรกิจต่างชาติผิดกฎหมาย เดินหน้าบูรณาการสกัดกั้นสินค้าด้อยคุณภาพ
​“เอกนัฏ” ถกแก้ปัญหาสินค้า-ธุรกิจต่างชาติผิดกฎหมาย เดินหน้าบูรณาการสกัดกั้นสินค้าด้อยคุณภาพ
25 เมษายน 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เข้าร่วมประชุมหารือเรื่อง การแก้ไขปัญหาสินค้าและธุรกิจต่างประเทศที่ฝ่าฝืนกฎหมายตามข้อสั่งการของนางสาวแพทองธาร ชินวัตร นายกรัฐมนตรี โดยมี นายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง เป็นประธานการประชุม ซี่งได้เชิญรัฐมนตรี ปลัดกระทรวง หรือผู้แทนส่วนราชการที่เกี่ยวข้องเข้าร่วมหารือ ในส่วนปลัดกระทรวงอุตสาหกรรม ได้มอบหมาย นายเอกนิติ รมยานนท์ ผู้ตรวจราชการกระทรวงอุตสาหกรรม เข้าร่วมประชุม ณ ห้องสีเขียว ตึกไทยคู่ฟ้า ทำเนียบรัฐบาล
กระทรวงอุตสาหกรรมได้รับมอบหมายให้บูรณาการข้อมูล เร่งตรวจสอบ ปราบปราบบริษัทต่างชาติที่ทำผิดกฎหมาย โดยให้ดำเนินการร่วมกับหน่วยงานที่เกี่ยวข้องในประเด็นการตรวจจับสินค้าไม่ได้มาตรฐานทั้งออฟไลน์และออนไลน์และให้เร่งรัดจัดทำมาตรฐานบังคับเพิ่มเติมเพื่อสกัดกั้นสินค้าด้อยคุณภาพจากต่างประเทศ รวมทั้งการตรวจสอบโรงงานต่างชาติที่มีพฤติกรรมฝ่าฝืนกฎหมาย
สำหรับประเด็นที่นายกรัฐมนตรีได้มอบหมายหน่วยงานต่าง ๆ  ในครั้งนี้ ประกอบด้วย 1) การปราบปรามบริษัทนอมินีและแรงงานต่างชาติผิดกฎหมาย 2) การถือครองทรัพย์สินของชาวต่างชาติ 3) การตรวจจับการนำเข้าสินค้าผิดกฎหมายและไม่มีมาตรฐาน 4) การสวมสิทธิ์สินค้าไทย 5) การขายสินค้าผิดกฎหมายทั้งออฟไลน์และออนไลน์ พร้อมควบคุมแอปพลิเคชันชำระเงินข้ามประเทศ 6) การป้องกันการทุ่มตลาดจากสินค้าราคาต่ำ 7) การตรวจสอบโรงงานต่างชาติที่ฝ่าฝืนกฎหมาย และ 8) การเปิดช่องทางให้ประชาชนร่วมแจ้งเบาะแส ทั้งนี้ ที่ประชุมได้มีการหารือแนวทางในการแก้ปัญหาดังกล่าว ทั้งระยะสั้น ระยะกลาง และระยะยาว เพื่อให้เห็นผลอย่างเป็นรูปธรรมและทันต่อสถานการณ์

ที่มา : https://www.thaigov.go.th/news/contents/details/95793