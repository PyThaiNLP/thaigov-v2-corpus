รัฐบาลไทย-ข่าวทำเนียบรัฐบาล-สาร นางสาวแพทองธาร  ชินวัตร นายกรัฐมนตรี  เนื่องในโอกาส “วันผู้สูงอายุแห่งชาติ” และ “วันแห่งครอบครัว” ประจำปี 2568


วันอาทิตย์ที่ 13 เมษายน 2568
13/04/2568
พิมพ์
สาร นางสาวแพทองธาร  ชินวัตร นายกรัฐมนตรี  เนื่องในโอกาส “วันผู้สูงอายุแห่งชาติ” และ “วันแห่งครอบครัว” ประจำปี 2568
สาร นางสาวแพทองธาร  ชินวัตร นายกรัฐมนตรี
เนื่องในโอกาส “วันผู้สูงอายุแห่งชาติ” และ “วันแห่งครอบครัว” ประจำปี 2568
เนื่องในโอกาส “วันผู้สูงอายุแห่งชาติ” 13 เมษายน และ “วันแห่งครอบครัว” 14 เมษายน ประจำปี 2568 ดิฉันขอส่งความรัก ความระลึกถึง และความปรารถนาดีมายังผู้สูงอายุทุกท่านและครอบครัวไทยทุกครอบครัว
สถาบันครอบครัวเป็นสถาบันทางสังคมที่เป็นรากฐานสำคัญในการสร้างสังคมไทย ให้มีความเข้มแข็ง และเป็นจุดเริ่มต้นในการบ่มเพาะให้สมาชิกในครอบครัวและลูกหลานเติบโตเป็นคนดี  มีคุณธรรม จริยธรรม รัฐบาลให้ความสำคัญต่อการพัฒนาศักยภาพทรัพยากรมนุษย์ของชาติ และมุ่งหมายให้คนไทยทุกเพศ ทุกกลุ่ม ทุกวัย มีสุขภาวะที่ดี มีคุณภาพชีวิตที่ดี มีความอยู่ดีมีสุข รวมทั้งส่งเสริมให้ทุกครอบครัวตระหนักถึงความสำคัญของผู้สูงอายุ ให้ความรักความเข้าใจแก่ผู้สูงอายุ และมีส่วนในการดูแลเอาใจใส่เพื่อให้ผู้สูงอายุมีความสุขกาย สุขใจ และมีสุขภาพแข็งแรง เพราะผู้สูงอายุเป็นศูนย์รวมจิตใจ เป็นที่พึ่งพิงใจในทุกโอกาส เป็นบุคคลที่มากด้วยความรู้และประสบการณ์ซึ่งจะถ่ายทอดส่งต่อให้กับคนในครอบครัว
โดยในส่วนการดูแลผู้สูงอายุไทย ภาครัฐได้จัดสวัสดิการต่าง ๆ ที่สอดคล้องกับสังคมผู้สูงอายุในปัจจุบัน ดิฉันขอเป็นกำลังใจให้แก่ครอบครัวไทยทุกครอบครัวและผู้สูงอายุทุกท่าน ขอให้สมาชิกทุกคนในครอบครัว มีหัวใจที่เข้มแข็ง มีความรัก ความห่วงใย ความเอื้ออาทร เคารพและให้เกียรติซึ่งกันและกัน และเติมเต็มกำลังใจให้แก่กัน ซึ่งถือเป็นภูมิคุ้มกันชีวิตที่ดีแก่ทุกครอบครัว
เนื่องในโอกาส “วันผู้สูงอายุแห่งชาติ” และ “วันแห่งครอบครัว” ประจำปี 2568 ดิฉันขออำนาจคุณพระศรีรัตนตรัยและสิ่งศักดิ์สิทธิ์ที่ทุกท่านเคารพนับถือโปรดประทานพรให้ผู้สูงอายุทุกท่าน
มีพลังใจที่เข้มแข็ง มีสุขภาพพลานามัยสมบูรณ์แข็งแรง ปลอดจากภัยอันตรายทั้งปวง และสมความปรารถนาในสิ่งที่มุ่งหวังไว้ทุกประการ พร้อมทั้งขออวยพรให้ครอบครัวไทยทุกครอบครัวมีแต่ความอบอุ่น มีความสุข และมีความมั่นคงตลอดไป

ที่มา : https://www.thaigov.go.th/news/contents/details/95398