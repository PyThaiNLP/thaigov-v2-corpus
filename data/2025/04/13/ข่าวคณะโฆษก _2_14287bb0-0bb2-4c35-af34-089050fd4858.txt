รัฐบาลไทย-ข่าวทำเนียบรัฐบาล-13 เมษายน วันผู้สูงอายุแห่งชาติ  สธ.เปิดโครงการ “รอยยิ้มใหม่ผู้สูงวัย 2568” มอบฟันเทียม 45,000 ราย ส่งเสริมสุขภาพช่องปากของผู้สูงอายุให้มีคุณภาพชีวิตที่ดีขึ้น


วันอาทิตย์ที่ 13 เมษายน 2568
13/04/2568
พิมพ์
13 เมษายน วันผู้สูงอายุแห่งชาติ  สธ.เปิดโครงการ “รอยยิ้มใหม่ผู้สูงวัย 2568” มอบฟันเทียม 45,000 ราย ส่งเสริมสุขภาพช่องปากของผู้สูงอายุให้มีคุณภาพชีวิตที่ดีขึ้น
13 เมษายน วันผู้สูงอายุแห่งชาติ  สธ.เปิดโครงการ “รอยยิ้มใหม่ผู้สูงวัย 2568” มอบฟันเทียม 45,000 ราย ส่งเสริมสุขภาพช่องปากของผู้สูงอายุให้มีคุณภาพชีวิตที่ดีขึ้น
(วันนี้ 13 เมษายน 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า รัฐบาล โดยกระทรวงสาธารณสุขเปิดตัวโครงการ "รอยยิ้มใหม่ผู้สูงวัย 2568" มอบฟันเทียมให้กับผู้สูงอายุที่สูญเสียฟันกว่า 45,000 รายทั่วประเทศ เนื่องในวันผู้สูงอายุแห่งชาติ 13 เมษายน เพิ่มคุณภาพชีวิตให้กับผู้สูงอายุ ด้วยการคืนรอยยิ้มและความมั่นใจในการพูดหรือทานอาหาร อีกทั้งยังลดปัญหาสุขภาพช่องปากที่อาจเกิดขึ้นจากการสูญเสียฟัน ซึ่งอาจส่งผลต่อการรับประทานอาหารและการพูด และความมั่นใจในการใช้ชีวิตประจำวัน
สำหรับโครงการ "รอยยิ้มใหม่ผู้สูงวัย 2568" ได้รับการสนับสนุนจากวิชาชีพทันตแพทย์ ร่วมมือดำเนินโครงการ เพื่อให้ผู้สูงอายุได้รับการดูแลและบริการด้านทันตกรรมที่เหมาะสม ซึ่งจะช่วยส่งเสริมสุขภาพช่องปากของผู้สูงอายุให้ดีขึ้นและมีคุณภาพชีวิตที่ดีขึ้น
“รัฐบาลพร้อมดูแลสุขภาพผู้สูงอายุในประเทศไทย โดยเฉพาะในด้านสุขภาพช่องปากที่มีความสำคัญต่อการดำเนินชีวิตประจำวันของผู้สูงอายุที่มีแนวโน้มเพิ่มขึ้นทุกปี พร้อมเชิญชวนผู้สูงอายุที่ต้องการรับบริการใส่ฟันเทียม ติดต่อหน่วยบริการสาธารณสุขของรัฐใกล้บ้าน เพื่อเข้ารับบริการภายใต้โครงการนี้ โดยมุ่งหวังให้ผู้สูงวัยทุกคนได้มีรอยยิ้มใหม่ พร้อมสุขภาพช่องปากที่ดีต่อไป” นายอนุกูล กล่าว

ที่มา : https://www.thaigov.go.th/news/contents/details/95401