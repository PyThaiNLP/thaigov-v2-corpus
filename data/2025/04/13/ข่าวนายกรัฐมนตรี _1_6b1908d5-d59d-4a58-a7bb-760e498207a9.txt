รัฐบาลไทย-ข่าวทำเนียบรัฐบาล-นายกรัฐมนตรีฯ  เปิดงาน Maha Songkran World Water Festival 2025  สนามหลวง ยืนยันปีนี้จัดใหญ่ ปีหน้าเน้นใหญ่กว่าเดิม มั่นใจประเทศไทยจะเป็นสถานที่ที่นักท่องเที่ยวทั่วโลกต้องการมาเยือน


วันเสาร์ที่ 12 เมษายน 2568
12/04/2568
พิมพ์
นายกรัฐมนตรีฯ  เปิดงาน Maha Songkran World Water Festival 2025  สนามหลวง ยืนยันปีนี้จัดใหญ่ ปีหน้าเน้นใหญ่กว่าเดิม มั่นใจประเทศไทยจะเป็นสถานที่ที่นักท่องเที่ยวทั่วโลกต้องการมาเยือน
นายกรัฐมนตรีฯ
เปิดงาน Maha Songkran World Water Festival 2025  สนามหลวง ยืนยันปีนี้จัดใหญ่ ปีหน้าเน้นใหญ่กว่าเดิม มั่นใจประเทศไทยจะเป็นสถานที่ที่นักท่องเที่ยวทั่วโลกต้องการมาเยือนอย่างแน่นอน
วันนี้ (12 เมษายน 2568) เวลา 18.15  น.ที่บริเวณถนนราชดำเนินในและท้องสนามหลวง  กรุงเทพมหานคร  นางสาวแพทองธาร ชินวัตร นายกรัฐมนตรี เป็นประธานในพิธีเปิดงาน Maha Songkran World Water Festival 2025  จัดโดยการท่องเที่ยวแห่งประเทศไทย (ททท.) กระทรวงการท่องเที่ยวและกีฬา ระหว่างวันที่ 11-15 เมษายน 2568   โดยมีคณะรัฐมนตรี  รวมทั้งนางสาวฐาปนีย์ เกียรติไพบูลย์ ผู้ว่าการการท่องเที่ยวแห่งประเทศไทย  นายแพทย์สุรพงษ์ สืบวงศ์ลี ประธานคณะกรรมการพัฒนาซอฟต์พาวเวอร์แห่งชาติ คณะกรรมการพัฒนาซอฟต์พาวเวอร์แห่งชาติ คณะทูตานุทูต ภาครัฐ ภาคเอกชน  ประชาชนนักท่องเที่ยวชาวไทยและชาวต่างชาติ ร่วมกิจกรรมอย่างเนื่องแน่น
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า  นายกรัฐมนตรี กล่าวเปิดงาน  Maha Songkran World Water Festival  ซึ่งรัฐบาลจัดขึ้นเป็นปีที่ 2 ว่า  ปีนี้เป็นงานใหญ่ที่ต้องอาศัยความร่วมมือจากทุกภาคส่วน ภาคเอกชน ภาครัฐ และภาคประชาชน โดยปีนี้พัฒนามาจากปีที่แล้ว คาดว่าปีหน้าจะต้องน่าสนใจมากขึ้น ไม่ใช่เพียงแค่กรุงเทพมหานครเท่านั้น แต่รวมถึงทุกจังหวัดของประเทศไทยสามารถทำให้ทั่วโลกรู้ว่าประเทศไทยเดือนเมษายน เป็นเดือนเทศกาลสงกรานต์ ที่นักท่องเที่ยวสนใจและปักหมุดเป็นจุดหมายปลายทางของทั่วโลก
“การยกระดับเทศกาลสงกรานต์อย่างเป็นรูปธรรม ทำให้เราพัฒนาในเรื่องของวัฒนธรรมไทย เมื่อใส่เทคโนโลยี ความทันสมัย ความคิดสร้างสรรค์ เข้าไป จะเพิ่มมูลค่าทางเศรษฐกิจให้กับประเพณีของไทยและสามารถกระตุ้นเศรษฐกิจของกรุงเทพฯ และทั้งประเทศได้อย่างน่าสนใจ” นายกรัฐมนตรี ระบุ
นายกรัฐมนตรี กล่าวต่อว่า รัฐบาลจะสนับสนุนให้ทุก ๆ เดือนของประเทศไทยสามารถเที่ยวได้ทุกจังหวัด เช่น เดือนเมษายนมีเทศกาลสงกรานต์ เริ่มตั้งแต่ช่วงต้นเดือน และดำเนินต่อเนื่องไปจบที่วันไหลในวันที่ 25 - 27 เมษายน นักท่องเที่ยว เที่ยวได้เกือบทั้งเดือน ดังนั้น เทศกาลสงกรานต์ไม่ใช่จัดเพียงแค่ 2-3 วัน นอกจากการจัดงานมหาสงกรานต์ที่สนามหลวงแล้ว  ทุกจังหวัดทั่วประเทศก็ร่วมจัดงานด้วยเช่นกัน ดังนั้น การอยู่ต่อของนักท่องเที่ยวจะอยู่นานขึ้น  ไม่ใช่แค่เพียงแค่ 2-3 วัน และหวังเป็นอย่างยิ่งว่าจะทำให้เศรษฐกิจหมุนเวียนได้อย่างดี
“ขอขอบคุณความร่วมมือของทุกภาคส่วน ที่ทำให้งานนี้เกิดขึ้นอย่างสวยงาม ไม่ว่าจะเป็นกระทรวงการท่องเที่ยวและกีฬา การท่องเที่ยวแห่งประเทศไทย คณะกรรมการยุทธศาสตร์ซอฟพาวเวอร์แห่งชาติ กรุงเทพมหานคร กระทรวงวัฒนธรรม ภาคเอกชนและภาคประชาชน หวังเป็นอย่างยิ่งว่างาน Maha Songkran World Water Festival จะสร้างประสบการณ์และความทรงจำที่ดีให้กับทุกคน” นายกรัฐมนตรี กล่าว
ทั้งนี้  ก่อนเปิดงานเมื่อเวลาประมาณ18.นาฬิกา นายกรัฐมนตรี รับชมขบวนรถพาเหรดมหาสงกรานต์ ในรูปแบบขบวนแห่คานิวัล Soft Power  ตามแนวคิด T H A I N E S S  I C O N I C มี 8 ขบวน พร้อมนักแสดงกว่า 500 ชีวิตร่วมขบวน ได้แก่ ขบวนสายน้ำบันดาลสุข ขบวนสีสันแห่งฤดูกาล ขบวนสมบูรณ์พูนแซ่บ ขบวนช้างไทยแสนรู้ ขบวนเชิดชูค่าปลากัดไทย ขบวนมหรสพวิถี ลีลาสยาม ขบวนตุ๊กตุ๊ก รถแห่หมอลำซิ่ง และขบวนสงกรานต์วัยใส ที่ได้แห่ขบวนนำส่งความสุขในวันนี้  พร้อมกันนี้ นายกรัฐมนตรีพร้อมคณะได้รับชมการแสดงชุด “สุขสราญมหาสงกรานต์”  ต่อด้วยชมการแสดงโดรนแปรอักษร 3 มิติ จำนวน 1,200 ลำ

ที่มา : https://www.thaigov.go.th/news/contents/details/95393