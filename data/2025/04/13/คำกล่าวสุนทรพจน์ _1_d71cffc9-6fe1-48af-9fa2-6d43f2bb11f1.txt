รัฐบาลไทย-ข่าวทำเนียบรัฐบาล-คำปราศรัย นางสาวแพทองธาร  ชินวัตร  นายกรัฐมนตรี เนื่องในประเพณีสงกรานต์ พุทธศักราช 2568


วันอาทิตย์ที่ 13 เมษายน 2568
13/04/2568
พิมพ์
คำปราศรัย นางสาวแพทองธาร  ชินวัตร  นายกรัฐมนตรี เนื่องในประเพณีสงกรานต์ พุทธศักราช 2568
คำปราศรัย
นางสาวแพทองธาร  ชินวัตร  นายกรัฐมนตรี
เนื่องในประเพณีสงกรานต์ พุทธศักราช 2568
พี่น้องประชาชนชาวไทยที่รักทุกคนคะ
ในโอกาสวันสงกรานต์พุทธศักราช 2568 ซึ่งเป็นวันขึ้นปีใหม่ไทย ดิฉันขอส่งความรัก ความระลึกถึง และความสุขไปยังพี่น้องคนไทยทุกคน ทั้งที่อยู่ในประเทศไทยและต่างประเทศค่ะ
ในปี 2568 นี้ประเทศไทยมีการจัดงานเทศกาลสงกรานต์หลายพื้นที่ ทั่วทุกภูมิภาคค่ะ แต่ละพื้นที่ต่างมีเอกลักษณ์ มีความน่าสนใจแตกต่างกันออกไป โดยงานใหญ่ งานมหาสงกรานต์จะจัดอยู่ที่บริเวณท้องสนามหลวงค่ะ เชิญชวนพี่น้องประชาชนทุกท่านที่เข้าร่วมงานสงกรานต์ในปีนี้กันนะคะ
สงกรานต์เป็นช่วงเวลาที่พี่น้องคนไทยจะได้ใช้เวลากับบุคคลที่ท่านรัก ครอบครัว และเพื่อนฝูง ที่อาจจะไม่ได้พบเจอกันมานาน
ท่านใด เดินทางกลับภูมิลำเนาของท่านขอให้เดินทางโดยสวัสดิภาพ
ท่านใด ใช้โอกาสนี้ในการพักผ่อนหรือท่องเที่ยว ขอให้เป็นช่วงเวลาแห่งความสุข และความทรงจำของทุกคน
ท่านใด เน้นสังสรรค์ สนุกสนานกับการเล่นน้ำเติมความสุข ก็ขอให้คำนึงถึงความปลอดภัยเป็นสำคัญค่ะ
ตั้งแต่ ปี 2567 จนถึง ปี 2568 นี้ ประเทศไทยได้เผชิญกับเหตุการณ์ภัยพิบัติหลายครั้ง ซึ่งอาจจะทำให้พี่น้องรู้สึกหมดกำลังใจกันไปบ้าง ดิฉันขอให้สงกรานต์นี้ เป็นช่วงเวลาที่ทุกท่านได้เติมพลังใจให้เต็มจากความเหนื่อยตลอดทั้งปี เพื่อเตรียมพร้อมรับเรื่องราวและโอกาสดีๆ ที่จะเกิดขึ้นค่ะ
เนื่องในโอกาสวันสงกรานต์ ดิฉันขออำนาจสิ่งศักดิ์สิทธิ์ทั้งหลายในสากลที่ทุกท่านเคารพนับถือ ตลอดจนพระบารมีแห่งองค์พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี โปรดดลบันดาลประทานพรให้พี่น้องคนไทยทุกคนพร้อมทั้งครอบครัว มีความสุข ความเจริญ และมีความร่มเย็นเป็นสุขตลอดไปค่ะ
สุดท้ายนี้ ดิฉันขออวยพรให้ทุกคนมีความสุขสันต์ในวันสงกรานต์ กลับบ้านปลอดภัย
เติมเต็มพลังใจ ใช้เวลากับครอบครัวตลอดช่วงวันหยุดยาวนี้อย่างอบอุ่นค่ะ
สวัสดีปีใหม่ไทยค่ะ

ที่มา : https://www.thaigov.go.th/news/contents/details/95396