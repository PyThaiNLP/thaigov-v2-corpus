รัฐบาลไทย-ข่าวทำเนียบรัฐบาล-รัฐบาลเดินหน้าผลักดันไทยสู่ศูนย์กลางอัญมณีโลก หลังส่งออก 4 เดือนโตต่อเนื่อง กุมภาฯ 68 เดือนเดียว ทะลุเป้ากว่า 8 หมื่นล้านบาท


วันอาทิตย์ที่ 13 เมษายน 2568
13/04/2568
พิมพ์
รัฐบาลเดินหน้าผลักดันไทยสู่ศูนย์กลางอัญมณีโลก หลังส่งออก 4 เดือนโตต่อเนื่อง กุมภาฯ 68 เดือนเดียว ทะลุเป้ากว่า 8 หมื่นล้านบาท
รัฐบาลเดินหน้าผลักดันไทยสู่ศูนย์กลางอัญมณีโลก หลังส่งออก 4 เดือนโตต่อเนื่อง กุมภาฯ 68 เดือนเดียว ทะลุเป้ากว่า 8 หมื่นล้านบาท
(วันนี้ 13 เมษายน 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า การส่งออกอัญมณีและเครื่องประดับ (ไม่รวมทองคำ) เดือน ก.พ.2568 มีมูลค่ากว่า  2,298 ล้านดอลลาร์สหรัฐ หรือประมาณกว่า 80,000 ล้านบาท เพิ่มขึ้น 104.23% ขยายตัวเป็นบวกต่อเนื่อง 4 เดือนติดต่อกัน หากรวมทองคำ มูลค่า 4,032.21 ล้านดอลลาร์สหรัฐ เพิ่มขึ้น 121.29% และการส่งออกรวม 2 เดือนของปี 2568 (ม.ค.-ก.พ.) ไม่รวมทองคำ มูลค่า 3,231.58 ล้านดอลลาร์สหรัฐ เพิ่มขึ้น 73.22% รวมทองคำ มูลค่า 6,133.71 ล้านดอลลาร์สหรัฐ เพิ่มขึ้น 102.32%
สำหรับตลาดส่งออกสำคัญ สหรัฐฯ มาแรงสุด เพิ่ม 31.61% จากการเร่งนำเข้าเพื่อลดความเสี่ยงจากมาตรการภาษี เยอรมนี เพิ่ม 8.56% อิตาลี เพิ่ม 4.37% สหราชอาณาจักร เพิ่ม 13.80% ญี่ปุ่น เพิ่ม 4.37% ส่วนฮ่องกง ลด 8.09% เบลเยี่ยม ลด 21.24% กาตาร์ ลด 46.92% สหรัฐอาหรับเอมิเรตส์ ลด 29.99%
นอกจากนี้ การส่งออกสินค้าแพลทินัม เพิ่มขึ้น 155,712.30% จากการส่งออกไปอินเดียเกือบทั้งหมด เครื่องประดับเงิน เพิ่ม 12.18% เครื่องประดับแพลทินัม เพิ่ม 40.99% พลอยก้อน เพิ่ม 11.17% พลอยเนื้อแข็งเจียระไน เพิ่ม 22.34% พลอยเนื้ออ่อนเจียระไน เพิ่ม 14.17% ซึ่งกลุ่มพลอย ขยายตัวต่อเนื่อง เพราะมีการซื้อไปลงทุน เครื่องประดับเทียม เพิ่ม 2.98%  สำหรับแนวโน้มการส่งออกเดือน มี.ค.2568 คาดว่าจะยังคงขยายตัวดีต่อเนื่อง โดยเฉพาะตลาดสหรัฐฯ ที่จะมีการเร่งนำเข้า เพื่อหลีกเลี่ยงปัญหาเรื่องภาษี
“รัฐบาลมุ่งมั่นผลักดันอุตสาหกรรมอัญมณีไทยให้เติบโตอย่างยั่งยืน พร้อมสนับสนุนผู้ประกอบการและขยายตลาดส่งออกอย่างต่อเนื่อง ความสำเร็จในครั้งนี้สะท้อนถึงศักยภาพเศรษฐกิจไทยที่ฟื้นตัวมั่นคง ซึ่งรัฐบาลได้เดินหน้าพัฒนาไทยสู่ศูนย์กลางการค้าอัญมณีระดับโลกต่อไป” นางสาวศศิกานต์ระบุ

ที่มา : https://www.thaigov.go.th/news/contents/details/95402