รัฐบาลไทย-ข่าวทำเนียบรัฐบาล-นายกรัฐมนตรี กล่าวอวยพรเนื่องในโอกาสประเพณีสงกรานต์ ปี 2568 ขอให้ทุกคนมีความสุขสันต์ในวันสงกรานต์ กลับบ้านปลอดภัย เติมเต็มพลังใจ ใช้เวลากับครอบครัวตลอดช่วงวันหยุดยาวนี้อย่างอบอุ่น


วันอาทิตย์ที่ 13 เมษายน 2568
13/04/2568
พิมพ์
นายกรัฐมนตรี กล่าวอวยพรเนื่องในโอกาสประเพณีสงกรานต์ ปี 2568 ขอให้ทุกคนมีความสุขสันต์ในวันสงกรานต์ กลับบ้านปลอดภัย เติมเต็มพลังใจ ใช้เวลากับครอบครัวตลอดช่วงวันหยุดยาวนี้อย่างอบอุ่น
นายกรัฐมนตรี กล่าวอวยพรเนื่องในโอกาสประเพณีสงกรานต์ ปี 2568 ขอให้ทุกคนมีความสุขสันต์ในวันสงกรานต์ กลับบ้านปลอดภัย เติมเต็มพลังใจ ใช้เวลากับครอบครัวตลอดช่วงวันหยุดยาวนี้อย่างอบอุ่น
วันนี้ (13 เมษายน 2568) เวลา 06.30 น. นายจิรายุ ห่วงทรัพย์ โฆษกประจำสำนักนายกรัฐมนตรี เผยว่านางสาวแพทองธาร  ชินวัตร  นายกรัฐมนตรี กล่าวปราศรัยเนื่องในประเพณีสงกรานต์ พุทธศักราช 2568 ว่าในโอกาสวันสงกรานต์พุทธศักราช 2568 ซึ่งเป็นวันขึ้นปีใหม่ไทย ขอส่งความรัก ความระลึกถึง และความสุขไปยังพี่น้องคนไทยทุกคน ทั้งที่อยู่ในประเทศไทยและต่างประเทศ ในปี 2568 นี้ประเทศไทยมีการจัดงานเทศกาลสงกรานต์หลายพื้นที่ ทั่วทุกภูมิภาค แต่ละพื้นที่ต่างมีเอกลักษณ์ มีความน่าสนใจแตกต่างกันออกไป โดยงานใหญ่ งานมหาสงกรานต์จะจัดอยู่ที่บริเวณท้องสนามหลวง เชิญชวนพี่น้องประชาชนทุกคนเข้าร่วมงานสงกรานต์ในปีนี้กันได้
นายกรัฐมนตรี กล่าวว่า สงกรานต์เป็นช่วงเวลาที่พี่น้องคนไทยจะได้ใช้เวลากับบุคคลที่ท่านรัก ครอบครัว และเพื่อนฝูง ที่อาจจะไม่ได้พบเจอกันมานาน ท่านใด เดินทางกลับภูมิลำเนาของท่านขอให้เดินทางโดยสวัสดิภาพ  ท่านใด ใช้โอกาสนี้ในการพักผ่อนหรือท่องเที่ยว ขอให้เป็นช่วงเวลาแห่งความสุข และความทรงจำของทุกคน  ท่านใด เน้นสังสรรค์ สนุกสนานกับการเล่นน้ำเติมความสุข ก็ขอให้คำนึงถึงความปลอดภัยเป็นสำคัญ ตั้งแต่ ปี 2567 จนถึง ปี 2568 นี้ ประเทศไทยได้เผชิญกับเหตุการณ์ภัยพิบัติหลายครั้ง ซึ่งอาจจะทำให้พี่น้องรู้สึกหมดกำลังใจกันไปบ้าง ขอให้สงกรานต์นี้ เป็นช่วงเวลาที่ทุกท่านได้เติมพลังใจให้เต็มจากความเหนื่อยตลอดทั้งปี เพื่อเตรียมพร้อมรับเรื่องราวและโอกาสดีๆ ที่จะเกิดขึ้น
“เนื่องในโอกาสวันสงกรานต์ ขออำนาจสิ่งศักดิ์สิทธิ์ ทั้งหลายในสากลที่ทุกท่านเคารพนับถือ ตลอดจนพระบารมีแห่งองค์พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี โปรดดลบันดาลประทานพรให้พี่น้องคนไทยทุกคน พร้อมทั้งครอบครัว มีความสุข ความเจริญ และมีความร่มเย็นเป็นสุขตลอดไป
สุดท้ายนี้ ขออวยพรให้ทุกคนมีความสุขสันต์ในวันสงกรานต์ กลับบ้านปลอดภัย เติมเต็มพลังใจ ใช้เวลากับครอบครัวตลอดช่วงวันหยุดยาวนี้อย่างอบอุ่น สวัสดีปีใหม่ไทยค่ะ” นายกรัฐมนตรี กล่าวอวยพร

ที่มา : https://www.thaigov.go.th/news/contents/details/95395