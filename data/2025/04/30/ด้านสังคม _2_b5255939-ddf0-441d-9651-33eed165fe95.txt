รัฐบาลไทย-ข่าวทำเนียบรัฐบาล-“สมศักดิ์-เดชอิศม์” Kick Off ฉีดวัคซีนป้องกันไข้หวัดใหญ่ให้ 7 กลุ่มเสี่ยง ตั้งเป้า 6 ล้านคน ทั่วประเทศ ภายในสิงหาคม 2568


วันพุธที่ 30 เมษายน 2568
“สมศักดิ์-เดชอิศม์” Kick Off ฉีดวัคซีนป้องกันไข้หวัดใหญ่ให้ 7 กลุ่มเสี่ยง ตั้งเป้า 6 ล้านคน ทั่วประเทศ ภายในสิงหาคม 2568
2 รัฐมนตรีสาธารณสุข รณรงค์ฉีดวัคซีนป้องกันโรคไข้หวัดใหญ่ให้ประชาชน 7 กลุ่มเสี่ยง ยกระดับภูมิคุ้มกันลดการเจ็บป่วยและเสียชีวิตจากภาวะแทรกซ้อน เผย 14 สัปดาห์แรกของปี 2568 พบผู้ป่วย 2.8 แสนราย สูงกว่าปีก่อน 2 เท่า เสียชีวิต 35 ราย
ย้ำหญิงตั้งครรภ์ เด็กเล็ก ผู้มีโรคเรื้อรัง ผู้สูงอายุ ผู้ป่วยโรคธาลัสซีเมียและผู้ที่มีภูมิคุ้มกันบกพร่องโรคอ้วน และผู้พิการทางสมองทั่วประเทศ เข้ารับการฉีดวัคซีนได้ฟรีที่หน่วยบริการสาธารณสุขของรัฐใกล้บ้าน ตั้งแต่ 1 พฤษภาคม - 31 สิงหาคม 2568
วันนี้ (30 เมษายน 2568) ที่สถาบันบำราศนราดูร จ.นนทบุรี นายสมศักดิ์ เทพสุทิน รัฐมนตรีว่าการกระทรวงสาธารณสุข พร้อมด้วย นายเดชอิศม์ ขาวทอง รัฐมนตรีช่วยว่าการกระทรวงสาธารณสุข เปิดกิจกรรม Kick Off รณรงค์ฉีดวัคซีนป้องกันโรคไข้หวัดใหญ่ในกลุ่มเป้าหมาย โดยมี นพ.โอภาส การย์กวินพงศ์ ปลัดกระทรวงสาธารณสุข นพ.ภาณุมาศ ญาณเวทย์สกุล อธิบดีกรมควบคุมโรค คณะผู้บริหาร อสม. และประชาชน เข้าร่วมกว่า 1,000 คน โดยนายสมศักดิ์กล่าวว่า การฉีดวัคซีนป้องกันโรคไข้หวัดใหญ่ ดำเนินการตามนโยบายคนไทยห่างไกลโรคและภัยสุขภาพของกระทรวงสาธารณสุข เพื่อป้องกันและแก้ไขปัญหาโรคไข้หวัดใหญ่ ซึ่งเป็นปัญหาสำคัญของประเทศและพบผู้ป่วยจำนวนมากทุกปี โดย 14 สัปดาห์แรกของปี 2568 พบผู้ป่วยประมาณ 280,000 ราย สูงกว่าปีก่อน 2 เท่า และมีผู้เสียชีวิต 35 ราย การแพร่ระบาดของโรคมีแนวโน้มเพิ่มขึ้นในช่วงฤดูฝน ซึ่งการฉีดวัคซีนจะช่วยเพิ่มภูมิคุ้มกัน ลดการแพร่กระจายของโรคลดค่าใช้จ่ายในการรักษาพยาบาล และลดความรุนแรงของการเจ็บป่วยและเสียชีวิตได้
“ขอเชิญชวนประชาชนกลุ่มเป้าหมายเสี่ยง อาทิ เด็กเล็ก ผู้ป่วยโรคเรื้อรัง 7 กลุ่มโรค ผู้สูงอายุ มารับบริการฉีดวัคซีนป้องกันโรคไข้หวัดใหญ่ได้ฟรี ที่หน่วยบริการสาธารณสุขของรัฐใกล้บ้านทั่วประเทศ เพื่อลดความสูญเสียจากโรคไข้หวัดใหญ่” นายสมศักด์กล่าว
ด้าน นพ.โอภาส กล่าวว่า กระทรวงสาธารณสุข ร่วมกับ สปสช. และภาคีเครือข่าย ฉีดวัคซีนป้องกันโรคไข้หวัดใหญ่ตามฤดูกาลให้แก่กลุ่มเป้าหมายทุกปี เพื่อยกระดับภูมิคุ้มกันของประชาชนให้เพียงพอต่อการป้องกันการติดเชื้อไวรัสไข้หวัดใหญ่ ลดการเจ็บป่วยและเสียชีวิต เนื่องจากภาวะแทรกซ้อน โดยปี 2568 จะให้บริการฉีดวัคซีนชนิด 3 สายพันธุ์ ซึ่งครอบคลุมเชื้อไข้หวัดใหญ่สายพันธุ์ A/H1N1(2009) ที่กำลังระบาดในช่วงนี้ เริ่มตั้งแต่วันที่ 1 พฤษภาคม - 31 สิงหาคม 2568 กลุ่มเป้าหมาย ประกอบด้วย ประชาชนกลุ่มเสี่ยง 7 กลุ่ม ได้แก่ หญิงตั้งครรภ์ อายุครรภ์ที่แนะนำ 12 – 20 สัปดาห์ ซึ่งสามารถให้ได้ตลอดการตั้งครรภ์, เด็กอายุ 6 เดือน ถึง 2 ปี 11 เดือน 29 วัน, ผู้ที่มีโรคเรื้อรัง ได้แก่ ปอดอุดกั้นเรื้อรัง หอบหืด หัวใจ หลอดเลือดสมอง ไตวาย ผู้ป่วยมะเร็งที่อยู่ระหว่างการได้รับเคมีบำบัด และเบาหวาน, บุคคลที่มีอายุ 65 ปีขึ้นไป, ผู้ป่วยโรคธาลัสซีเมียและผู้ที่มีภูมิคุ้มกันบกพร่อง (รวมผู้ติดเชื้อ HIV ที่มีอาการ), ผู้ป่วยโรคอ้วน (น้ำหนักมากกว่า 100 กิโลกรัม หรือ BMI มากกว่า 35 กิโลกรัมต่อตารางเมตร) และผู้พิการทางสมองที่ช่วยเหลือตนเองไม่ได้ ตลอดจนบุคลากรทางการแพทย์และสาธารณสุขที่มีความเสี่ยงต่อการสัมผัสโรคไข้หวัดใหญ่ตามฤดูกาล รวมทั้งเจ้าหน้าที่และผู้ต้องขังระหว่างต้องโทษในเรือนจำ
***************************************************** 30 เมษายน 2568

ที่มา : https://www.thaigov.go.th/news/contents/details/95926