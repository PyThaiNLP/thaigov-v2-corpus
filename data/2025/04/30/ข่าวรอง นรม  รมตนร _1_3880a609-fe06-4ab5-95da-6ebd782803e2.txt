รัฐบาลไทย-ข่าวทำเนียบรัฐบาล-รอง.นรม. “ประเสริฐ” เป็นประธานการประชุมคณะกรรมการ นโยบายที่ดินแห่งชาติ ครั้งที่ 1/2568 สั่งการกรมที่ดินเร่งตรวจสอบ และจัดทำสมุด คทช. ในพื้นที่ที่ยังไม่มีการดำเนินการเพื่อให้ประชาชน


วันพุธที่ 30 เมษายน 2568
30/04/2568
พิมพ์
รอง.นรม. “ประเสริฐ” เป็นประธานการประชุมคณะกรรมการ นโยบายที่ดินแห่งชาติ ครั้งที่ 1/2568 สั่งการกรมที่ดินเร่งตรวจสอบ และจัดทำสมุด คทช. ในพื้นที่ที่ยังไม่มีการดำเนินการเพื่อให้ประชาชน
อยู่อาศัยและทำกินได้อย่างถูกต้องตามกฎหมาย
วันนี้ (30 เมษายน 2568 ) 10.30 น. ณ ห้องประชุม 301 ตึกบัญชาการ 1 ทำเนียบรัฐบาล นายประเสริฐ จันทรรวงทอง รองนายกรัฐมนตรี และ รัฐมนตรีว่าการกระทรวงดิจิทัลเพื่อเศรษฐกิจและสังคม เป็นประธานการประชุมคณะกรรมการ นโยบายที่ดินแห่งชาติ ครั้งที่ 1/2568  โดยมี  นายเผ่าภูมิ โรจนสกุล รัฐมนตรีช่วยว่าการกระทรวงการคลัง และผู้แทนหน่วยงานที่เกี่ยวข้องเข้าร่วม
นายประเสริฐ กล่าวขอขอบคุณคณะกรรมการทุกท่านที่เข้าร่วมประชุม พร้อมกล่าวว่า เมื่อวันที่ 29 เมษายนที่ผ่านมา ได้เดินทางไปจังหวัดนครพนม เพื่อประชุมคณะรัฐมนตรีอย่างเป็นทางการนอกสถานที่ (ครม.สัญจร) และได้ลงพื้นที่สำนักงานคณะกรรมการนโยบายที่ดินแห่งชาติ (คทช.) เพื่อมอบสมุด คทช. ให้กับประชาชนจำนวนประมาณ 800 ราย พร้อมสั่งการให้คณะกรรมการ คทช. และกรมที่ดิน เร่งตรวจสอบและจัดทำสมุด คทช. ในพื้นที่ที่ยังไม่มีการดำเนินการ เพื่อให้ประชาชนสามารถอยู่อาศัยและทำกินได้อย่างถูกต้องตามกฎหมาย ซึ่งขณะนี้อยู่ระหว่างกระบวนการดำเนินงาน สำหรับการประชุมในวันนี้ เป็นการรับทราบความคืบหน้าการจัดสรรที่ดินทำกินให้ประชาชน และติดตามผลการดำเนินงานในวาระที่เกี่ยวข้องต่อไป
โดยที่ประชุมได้รับทราบดังนี้ 1) การให้ความช่วยเหลือประชาชนที่อยู่อาศัยในเขตที่ดินของรัฐให้เข้าถึงสาธารณูปโภคไฟฟ้า ประปา และการพิสูจน์สิทธิ์การครอบครองที่ดินของบุคคลในพื้นที่กาญจนบุรีและแม่ฮ่องสอน 2) รับทราบการลงพื้นที่รับข้อร้องเรียนการแก้ไขกฎหมายป่าอนุรักษ์ เมื่อวันที่ 29 มีนาคม 2568 ซึ่งได้นำข้อเรียกร้องของกลุ่มสมัชชาชุมชนคนกับป่า และสหพันธ์เกษตรกรภาคเหนือ เข้าสู่ ครม. ให้รับทราบแล้ว เมื่อวันที่ 1 เมษายน 2568 และได้สั่งการให้ คทช. เวียน MOU ให้หน่วยงานที่เกี่ยวข้องทราบด้วย  3) รับทราบความคืบหน้า ร่างพระราชบัญญัติการปฏิรูปที่ดินและคุ้มครองพื้นที่เกษตรกรรม พ.ศ. ....  4) รับทราบการดำเนินงานของศูนย์บริหารจัดการและแก้ไขปัญหาเรื่องร้องทุกข์ที่ดินและทรัพยากรดิน
พร้อมกันนี้ ที่ประชุมได้เห็นชอบดังนี้ 1) เห็นชอบการยกเว้นค่าธรรมเนียมการอนุญาตให้เข้าทำประโยชน์ภายในเขตป่าสงวนแห่งชาติให้กับพี่น้องประชาชน และให้ สคทช. แจ้งเวียนมติให้จังหวัดและหน่วยงานทราบ เพื่อให้การดำเนินการเป็นไปในแนวทางเดียวกัน 2) เห็นชอบยกเว้นการปฏิบัติตาม มติคณะรัฐมนตรี เมื่อวันที่ 15 พฤษภาคม 2533 ในการอนุญาตให้เข้าทำประโยชน์ในพื้นที่ป่าไม้ และมติคณะรัฐมนตรีเมื่อวันที่ 10 และ 17 มีนาคม 2535 ในการจำแนกเขตการใช้ประโยชน์ทรัพยากรและที่ดินป่าไม้ในพื้นที่ป่าสงวนแห่งชาติ และมอบ สคทช. นำเรื่องเสนอคณะรัฐมนตรีต่อไป
3)เห็นชอบการขยายเวลาเห็นชอบการขยายเวลาการดำเนินงานของคณะอนุกรรมการอิสระเพื่อขับเคลื่อนและเร่งรัดการแก้ไขปัญหาความเดือดร้อนของประชาชนที่ได้รับผลกระทบจากการประกาศแนวเขตอุทยานแห่งชาติทับลาน เพิ่มเติมจากเดิม 60 วัน โดยเพิ่มไปอีก 30 วัน เพื่อให้การขับเคลื่อนและการเร่งรัดการแก้ไขปัญหาความเดือดร้อนของประชาชนเป็นไปอย่างรอบคอบ 4) เห็นชอบการแต่งตั้งคณะอนุกรรมศึกษาและปรับปรุงพระราชบัญญัติอุทยานแห่งชาติ พ.ศ 2562 และพระราชบัญญัติสงวนและคุ้มครองสัตว์ป่า พ.ศ 2562 โดยมี นายชูศักดิ์ ศิรินิล เป็นประธานอนุกรรมการฯ กำหนดให้มีสัดส่วนหน่วยงานภาครัฐและกลุ่มสมัชชา ในจำนวนที่เท่ากัน
5) เห็นชอบการขอยกเว้นพื้นที่การปรับปรุงแผนที่แนวเขตที่ดินของรัฐแบบบูรณาการมาตราส่วน 1:4000 (One Map) ของพื้นที่กลุ่มที่ 5 จำนวน 11 จังหวัด และพื้นที่กลุ่มที่ 6 จำนวน 2 จังหวัด (กาญจนบุรีและแม่ฮ่องสอน)     6) มอบหมายให้รองเลขาธิการนายกรัฐมนตรี ฝ่ายการเมือง (นายสมคิด เชื้อคง) ในฐานะประธานคณะอนุกรรมการอิสระเพื่อศึกษากำหนดแนวทาง มาตรการเร่งรัดการปรับปรุงแนวเขตที่ดินของรัฐ (One Map) และแก้ไขปัญหาความเดือดร้อนของประชาชนที่ได้รับผลกระทบจากการประกาศแนวเขตอุทยานแห่งชาติทับลาน รับกรณีปัญหาคดีความด้านที่ดินป่าไม้ของสมัชชาชุมชนคนอยู่กับป่า (สชป.) และสหพันธ์เกษตรกรภาคเหนือ (สกน.) ไปพิจารณาแก้ไขปัญหาตามหน้าที่และอำนาจของอนุกรรมการ ข้อ 9

ที่มา : https://www.thaigov.go.th/news/contents/details/95929