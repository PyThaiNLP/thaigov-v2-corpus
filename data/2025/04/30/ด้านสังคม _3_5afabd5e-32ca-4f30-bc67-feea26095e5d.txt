รัฐบาลไทย-ข่าวทำเนียบรัฐบาล-“ศุภมาส” ร่วมผลักดันตั้งคณะแพทยศาสตร์ ม.นครพนม แก้ปัญหาขาดแคลนแพทย์ในกลุ่มอีสานตอนบน 1 และ 2 


วันพุธที่ 30 เมษายน 2568
“ศุภมาส” ร่วมผลักดันตั้งคณะแพทยศาสตร์ ม.นครพนม แก้ปัญหาขาดแคลนแพทย์ในกลุ่มอีสานตอนบน 1 และ 2
“ศุภมาส” ร่วมผลักดันตั้งคณะแพทยศาสตร์ ม.นครพนม แก้ปัญหาขาดแคลนแพทย์ในกลุ่มอีสานตอนบน 1 และ 2 เพื่อผลิตแพทย์ให้พี่น้องคนอีสาน พร้อมนำนวัตกรรมช่วยผลิตและแปรรูปสินค้าเกษตรมูลค่าสูง ส่งเสริมการค้าในพื้นที ...
เมื่อวันที่ 27 เม.ย.68 น.ส.ศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) พร้อมด้วย นายศุภชัย ใจสมุทร
ผู้ช่วย รมว.กระทรวง อว. ศ.ดร.ศุภชัย ปทุมนากุล ปลัดกระทรวง อว. และผู้บริหารกระทรวง อว. ลงพื้นที่จังหวัดนครพนม ก่อนการประชุมคณะรัฐมนตรีอย่างเป็นทางการนอกสถานที่ (ครม.สัญจร) กลุ่มจังหวัดภาคตะวันออกเฉียงเหนือตอนบน 2 (นครพนม สกลนคร มุกดาหาร) โดยช่วงบ่ายได้เดินทางไปที่โรงเรียนคำเตยอุปถัมภ์ ตำบลคำเตย อำเภอเมืองนครพนม เพื่อมอบนโยบาย “การขับเคลื่อนงานด้านอุดมศึกษา วิทยาศาสตร์ วิจัยและนวัตกรรม (อววน.) สนับสนุนการพัฒนาพื้นที่กลุ่มจังหวัดภาคตะวันออกเฉียงเหนือตอนบน 2” โดยมีนายแพทย์อลงกต มณีกาศ สส.จังหวัดนครพนม เขต 3 พรรคภูมิใจไทย หรือหมอขวัญใจคนยาก และนายชูกัน กุลวงษา สส.จังหวัดนครพนม เขต 4 พรรคภูมิใจไทย หรือนักการเมืองคนยาก มาต้อนรับ โดยบรรยากาศเป็นไปอย่างคึกคัก มีประชาชนทั้งจากอำเภอบ้านแพง ท่าอุเทน โพนสวรรค์ และอำเภอเมืองนครพนมเดินทางมาร่วมงานกว่า 500 คน   นายแพทย์อลงกต ได้นำเสนอความต้องการของประชาชนในพื้นที่ ว่า ปัญหาสำคัญที่สุดที่ต้องการให้กระทรวง อว.เข้ามาช่วย เรื่องแรก คือ ปัญหาการขาดแคลนแพทย์ ทั้งในกลุ่มจังหวัดอีสาน 1 และกลุ่มจังหวัดอีสาน 2 ทั้งสองพื้นที่ไม่มีนักศึกษาแพทย์ ไม่มีโรงเรียนแพทย์ โดยมหาวิทยาลัยนครพนมได้มีการจัดตั้งคณะแพทยศาสตร์แต่แพทยสภายังไม่อนุมัติหลักสูตรให้ เพราะอ้างว่า ครม. ไม่จัดงบประมาณให้ โดยมหาวิทยาลัยนครพนมเสนอของบไป 2 พันล้านบาท เพื่อผลิตแพทย์ในระยะเวลา 10 ปี อยากจะให้กระทรวง อว.ผลักดันให้เกิดการตั้งคณะแพทยศาสตร์ภายในปี 2570 ถ้า ครม.อนุมัติ มหาวิทยาลัยนครพนมจะรับนักศึกษาแพทย์รุ่นแรก จำนวน 36 คน ที่เป็นคนจังหวัดนครพนมเท่านั้น เรื่องต่อมา อยากให้กระทรวง อว. ช่วยเรื่องงานวิจัยแปรรูปสินค้าการเกษตรเพื่อเกษตรกร โดยเฉพาะลิ้นจี่ นพ1 ของดีจังหวัดนครพนม และงานวิจัยด้านอาหารสัตว์ให้กับไก่สายพันธุ์ศรีโคตรบูรณ์ เพื่อให้ต้นทุนอาหารไก่ลดลง และที่สำคัญ อยากจะให้กระทรวง อว. มาช่วยทำเรื่องของการตลาด การขายสินค้าให้กับชาวบ้าน ซึ่งมีสินค้าพื้นเมืองดีๆ มากมาย แต่ชาวบ้านยังขายไม่เป็น   จากนั้น น.ส.ศุภมาส ได้ให้สัมภาษณ์ว่า การมาลงพื้นที่ก่อนการประชุม ครม.สัญจรทุกครั้ง กระทรวง อว. คิดถึงพี่น้องประชาชนตลอด เพราะเรามาจากประชาชน รับรู้ทุกข์สุขของประชาชน กระทรวง อว. มีเทคโนโลยี มีนวัตกรรม สำหรับส่งเสริมอาชีพประชาชนและแก้ปัญหาปากท้องของประชาชน จังหวัดนครพนมเป็นจังหวัดที่มีศักยภาพ ดิฉันเห็นถึงโอกาสของกระทรวง อว. ที่จะนำงานด้าน อววน. ไปเพิ่มขีดความสามารถในการแข่งขันทางเศรษฐกิจให้กับกลุ่มจังหวัดภาคตะวันออกเฉียงเหนือตอนบน 2 โดยมุ่งสู่การผลิตและแปรรูปสินค้าเกษตรมูลค่าสูงที่สร้างมูลค่าเพิ่มและเป็นมิตรกับสิ่งแวดล้อม พร้อมกับนำ อววน. ไปพัฒนาสินค้าชุมชนที่มีอัตลักษณ์ร่วมกับภูมิปัญญาท้องถิ่นปราชญ์ชาวบ้าน เพื่อเพิ่มผลผลิตและเพิ่มมูลค่าสนับสนุนให้เกิดการผลิตสินค้าที่ได้มาตรฐาน สร้างโอกาสในการขับเคลื่อนมูลค่าทางเศรษฐกิจด้วยสินค้าชุมชน สนับสนุนการค้าในพื้นที่และระหว่างกลุ่มอนุภูมิภาคลุ่มแม่น้ำโขง ที่สำคัญ จะสร้างเส้นทางการท่องเที่ยวในพื้นที่เชื่อมโยงเรื่องราวเชิงประวัติศาสตร์ ความเชื่อทางศาสนาและความสัมพันธ์ระหว่างประเทศ ที่สามารถสร้างรายได้และยกระดับความเป็นอยู่ให้กับประชาชนในพื้นที่   “สำหรับข้อเรียกร้องของ สส. และประชาชนในพื้นที่ โดยเฉพาะเรื่องการผลักดันให้เกิดการตั้งคณะแพทยศาสตร์ในมหาวิทยาลัยนครพนม ดิฉันขอยกย่องมหาวิทยาลัยนครพนมที่มีความกล้าหาญ เพราะคณะแพทยศาสตร์จัดตั้งยากมาก ถ้าจัดตั้งได้ง่ายทุกมหาวิทยาลัยคงมีคณะแพทยศาสตร์ไปแล้ว แต่อย่างไรก็ตามปัญหาการขาดแคลนแพทย์ก็เป็นปัญหาสำคัญของประเทศ โดยเฉพาะในกลุ่มจังหวัดอีสานตอนบนทั้งกลุ่ม 1 และ 2 ไม่ว่าจะเป็น จังหวัดนครพนม สกลนคร มุกดาหาร เลย อุดรธานี เป็นต้น ไม่มีโรงเรียนแพทย์เลย ดังนั้น ดิฉันจะช่วยผลักดันให้เกิดคณะแพทยศาสตร์ในมหาวิทยาลัยนครพนม เพื่อผลิตนักศึกษาแพทย์มาแก้ปัญหาให้กับพี่น้องชาวอีสาน” น.ส.ศุภมาส กล่าว
จากนั้น น.ส.ศุภมาส ได้มอบนวัตกรรมส่งเสริมอาชีพให้แก่ผู้นำชุมชนและวิสาหกิจชุมชนจากงานวิจัยของมหาวิทยาลัยนครพนม จำนวน 2 รายการ ประกอบด้วย เครื่องลดมวลขยะอินทรีย์ 1 ชุด และไก่สายพันธุ์ศรีโครตบูรณ์ จำนวน 50 ชุด และมอบถุงบำรุงชีพให้แก่ตัวแทนประชาชน จำนวน 50 ถุง แว่นสายตา จำนวน 400 ชิ้น รวมทั้งมอบของที่ระลึกจากหน่วยงานในสังกัดกระทรวง อว. จำนวน 400 ชิ้น ก่อนที่จะพบปะและพูดคุยกับประชาชนในพื้นที่

ที่มา : https://www.thaigov.go.th/news/contents/details/95928