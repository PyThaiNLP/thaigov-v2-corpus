รัฐบาลไทย-ข่าวทำเนียบรัฐบาล-สังเกตอาการด่วน! ตัวร้อนจัด พูดจาไม่รู้เรื่อง คลื่นไส้ จะเป็นลม อาจเป็นฮีทสโตรก ภัยเงียบอันตรายจากความร้อน ให้รีบลดอุณหภูมิในร่างกายอย่างรวดเร็ว 


วันพุธที่ 30 เมษายน 2568
30/04/2568
พิมพ์
สังเกตอาการด่วน! ตัวร้อนจัด พูดจาไม่รู้เรื่อง คลื่นไส้ จะเป็นลม อาจเป็นฮีทสโตรก ภัยเงียบอันตรายจากความร้อน ให้รีบลดอุณหภูมิในร่างกายอย่างรวดเร็ว
สังเกตอาการด่วน! ตัวร้อนจัด พูดจาไม่รู้เรื่อง คลื่นไส้ จะเป็นลม อาจเป็นฮีทสโตรก ภัยเงียบอันตรายจากความร้อน ให้รีบลดอุณหภูมิในร่างกายอย่างรวดเร็ว
วันนี้ (30 เม.ย. 68) เวลา 08.30 น. นายคารม พลพรกลาง รองโฆษกประจำสำนักนายกรัฐมนตรี เปิดเผยว่า ประเทศไทยช่วงเดือนเมษายนเข้าสู่เดือนพฤษภาคมของประเทศไทย พบว่าบางวันมีอุณหภูมิสูงกว่า 40 องศาเซลเซียส  อันเป็นสาเหตุทำให้เกิด ภัยเงียบที่อันตรายนั้นคือ “โรคลมแดด” หรือโรคฮีทสโตรก (Heat Stroke) อาจทำอันตรายถึงแก่ชีวิตได้ โดยเฉพาะประชาชนในกลุ่มเปราะบาง ผู้ที่มีความเสี่ยงทางด้านสุขภาพ หรือผู้ที่ต้องทำงานกลางแจ้งเป็นเวลานาน
ที่ผ่านมา กรมอนามัยรายงานพบว่าปี 2562 - 2567 มีแนวโน้มผู้เสียชีวิตจากฮีตสโตรกเพิ่มขึ้น และมีผู้เสียชีวิตสะสม 212 ราย เฉลี่ย 27 รายต่อปี ส่วนใหญ่เป็นเพศชาย 197 ราย มีอายุระหว่าง 41 – 60 ปี และมีปัจจัยประกอบ ได้แก่ มีโรคประจำตัว ทำกิจกรรมกลางแจ้ง และมีพฤติกรรมดื่มสุรา สำหรับปี 2568 พบอัตราป่วยด้วยโรคจากความร้อน กลุ่มฮีตสโตรกแล้ว 32 คน คิดเป็น 0.07 ต่อแสนประชากร และจังหวัดที่ป่วยสูงสุดคือ ตราด รองลงมาคือ สระแก้ว ปราจีนบุรี เลย นครราชสีมา แพร่ ตามลำดับ
นายคารมฯ กล่าวต่อว่า กรมอุตุนิยมวิทยาเผยว่าอุณหภูมิสูงสุดบริเวณประเทศไทย ข้อมูลเมื่อ 27 เม.ย. 68 ที่ผ่านมาพบว่า สามารถวัดได้ 42.3 องศาเซลเซียส ที่ อ.เมืองแม่ฮ่องสอน จ.แม่ฮ่องสอน ส่วนบริเวณกรุงเทพมหานครและปริมณฑล วัดได้ 36.1 องศาเซลเซียส ที่ท่าอากาศยานสุวรรณภูมิ อ.บางพลี จ.สมุทรปราการ ทั้งนี้ อุณหภูมิสูงสุดบริเวณประเทศไทย 10 อันดับ 1. 42.3 องศาเซลเซียส ที่ อ.เมืองแม่ฮ่องสอน จ.แม่ฮ่องสอน 2. 41.0 องศาเซลเซียส ที่ อ.เมืองลำพูน จ.ลำพูน 3. 40.6 องศาเซลเซียส ที่ อ.เมืองลำปาง จ.ลำปาง 4. 40.5 องศาเซลเซียส ที่ อ.แม่สะเรียง จ.แม่ฮ่องสอน 5. 40.3 องศาเซลเซียส ที่ อ.เถิน จ.ลำปาง 6. 40.0 องศาเซลเซียส ที่ อ.ห้างฉัตร จ.ลำปาง 7. 39.5 องศาเซลเซียส ที่ อ.แม่สอด จ.ตาก  8. 39.1 องศาเซลเซียส ที่ อ.เมืองแพร่ จ.แพร่  9. 39.1 องศาเซลเซียส ที่ ต.ดู่ใต้ อ.เมืองน่าน จ.น่าน  10. 39.1 องศาเซลเซียส ที่ อ.เมืองเชียงใหม่ จ.เชียงใหม่
ทั้งนี้ สธ. คาดการณ์ดัชนีว่าความร้อนของประเทศไทย ในช่วงวันที่ 27 เมษายน – 6 พฤษภาคม 2568 ภาคเหนือ ภาคตะวันออกเฉียงเหนือ ภาคกลาง และภาคตะวันออก และภาคใต้ จะมีค่าดัชนีความร้อนอยู่ในระดับอันตราย (สีส้ม) หรือ 42.0 – 51.9 องศา ถึงอันตรายมาก (สีแดง) หรือมากกว่าหรือเท่ากับ 52 องศา ขึ้นไป โดยเฉพาะจังหวัดภูเก็ต ปัตตานี  นครศรีธรรมราช และสงขลา จะอยู่ในระดับอันตรายต่อสุขภาพมาก
“ช่วงที่มีอากาศร้อนจัดขอให้คอยสังเกตอาการตัวเอง โดยเฉพาะกลุ่มเสี่ยงที่มีโรคประจำตัว ผู้สูงอายุ ผู้ที่ทำกิจกรรมกลางแจ้ง หากรู้สึกว่า ตัวร้อนจัด ผิวหนังแดงและแห้ง หัวใจเต้นเร็วและแรง สับสน พูดจาไม่รู้เรื่อง คลื่นไส้ จะเป็นลม ต้องพยายามลดอุณหภูมิในร่างกายอย่างรวดเร็ว โดยนำผ้าชุบน้ำเย็นหรือน้ำแข็งประคบตามร่างกาย โดยเฉพาะบริเวณหลังคอ รักแร้ ขาหนีบ ทั้งนี้ อาการไม่ดีต้องนำรีบส่งโรงพยาบาล หรือโทร 1669” นายคารมฯ ระบุ

ที่มา : https://www.thaigov.go.th/news/contents/details/95907