รัฐบาลไทย-ข่าวทำเนียบรัฐบาล-​“เอกนัฏ” คุมมาตรฐานบันไดเลื่อน-ทางเลื่อน  ปลอดภัยขั้นสุดรองรับแผ่นดินไหว คาดมีผลใช้บังคับ ตุลา’68         


วันอังคารที่ 29 เมษายน 2568
29/04/2568
พิมพ์
​“เอกนัฏ” คุมมาตรฐานบันไดเลื่อน-ทางเลื่อน  ปลอดภัยขั้นสุดรองรับแผ่นดินไหว คาดมีผลใช้บังคับ ตุลา’68
​“เอกนัฏ” คุมมาตรฐานบันไดเลื่อน-ทางเลื่อน
ปลอดภัยขั้นสุดรองรับแผ่นดินไหว คาดมีผลใช้บังคับ ตุลา’68
นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เปิดเผยว่า เมื่อวันที่ 27 มีนาคม 2568 ที่ผ่านมา ที่ประชุมคณะรัฐมนตรี ได้มีมติเห็นชอบร่างกฎกระทรวงกำหนดให้ผลิตภัณฑ์อุตสาหกรรมบันไดเลื่อนและทางเลื่อนอัตโนมัติ ต้องเป็นไปตามมาตรฐาน พ.ศ. ... โดยจะมีผลใช้บังคับเมื่อพ้นกำหนด 90 วันนับแต่วันประกาศในราชกิจจานุเบกษา
“ผมได้สั่งการให้ สมอ. เร่งประกาศให้บันไดเลื่อน-ทางเลื่อนอัตโนมัติ เป็นสินค้าควบคุม เนื่องจากมีความเกี่ยวข้องกับความปลอดภัยของประชาชนที่ต้องใช้บริการในสถานที่สาธารณะต่างๆ เช่น ห้างสรรพสินค้า สนามบิน สถานีรถไฟฟ้า รถไฟใต้ดิน และอาคารสำนักงาน โดยมาตรฐานต้องรองรับหากเกิดเหตุแผ่นดินไหวด้วย จะเห็นได้จากเหตุการณ์แผ่นดินไหวที่ผ่านมา ไม่ใช่เรื่องไกลตัวสำหรับประเทศไทยอีกต่อไป ดังนั้น ต้องให้ความสำคัญอย่างมากกับมาตรฐานด้านความปลอดภัยตามมาตรฐานสากลที่ทั่วโลกให้การยอมรับ เพื่อป้องกันความเสียหายที่จะเกิดขึ้นให้น้อยที่สุด” นายเอกนัฏ กล่าว
นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม (สมอ.) กล่าวเพิ่มเติมว่า มาตรฐานฉบับนี้ เป็นมาตรฐานด้านความปลอดภัยและระบบไฟฟ้า ที่อ้างอิงมาตรฐานระหว่างประเทศ (ISO) ที่มีความปลอดภัยสูง เป็นที่ยอมรับของสากล และทั่วโลกได้นำไปใช้ มีข้อกำหนดด้านความปลอดภัยเมื่อเกิดแผ่นดินไหว โดยจะมีระบบตรวจจับแผ่นดินไหวหรือเซ็นเซอร์ซึ่งจะเชื่อมต่อกับระบบไฟฟ้าของบันไดเลื่อนหรือทางเลื่อนอัตโนมัติ เมื่อเกิดแผ่นดินไหวระบบจะหยุดทำงานทันที มีระบบการยึดติดบันไดเลื่อนและทางเลื่อนอัตโนมัติในแนวดิ่งเพื่อไม่ให้เคลื่อนหลุดออกจากฐาน รวมทั้งความยาวและระยะการเคลื่อนตัวของบันไดเลื่อนและทางเลื่อน ต้องสอดคล้องกับการเคลื่อนตัวของอาคาร รวมทั้งข้อกำหนดด้านความปลอดภัยที่สำคัญอื่น ๆ เช่น ระบบจะหยุดการทำงานทันทีเมื่อบันไดเลื่อนหรือทางเลื่อนมีความเร็วผิดปกติ ระบบเบรกไม่ทำงาน มีขั้นบันไดหรือแผ่นพื้นเลื่อนที่แอ่น หรือหากมีสิ่งแปลกปลอมเข้าไปติดในซี่หวีบันไดเลื่อนหรือทางลาดเลื่อน เป็นต้น ซึ่งจะช่วยป้องกันอุบัติเหตุในขณะใช้บันไดเลื่อนหรือทางเลื่อนอัตโนมัติได้
ทั้งนี้ คาดว่ามาตรฐานดังกล่าวจะมีผลบังคับใช้ภายในเดือนตุลาคม 2568 นี้ ซึ่งจะมีผลให้ผู้ประกอบการทุกรายต้องทำ และนำเข้า เฉพาะสินค้าที่ได้มาตรฐานเท่านั้น หากฝ่าฝืนจะมีความผิดตามกฏหมาย โดยเมื่อวันที่ 3 เมษายน 2568 ที่ผ่านมา สมอ. ได้จัดการสัมมนาเตรียมความพร้อมให้แก่ผู้ประกอบการและผู้ที่เกี่ยวข้อง ในการขอรับใบอนุญาต มอก.3778 เล่ม 1-2567 “บันไดเลื่อนและทางเลื่อนอัตโนมัติ” มีผู้ประกอบการทั้งผู้ทำ ผู้นำเข้า และผู้จำหน่าย เข้าร่วมสัมมนาดังกล่าว จำนวน 92 ราย เลขาธิการ สมอ. กล่าว

ที่มา : https://www.thaigov.go.th/news/contents/details/95902