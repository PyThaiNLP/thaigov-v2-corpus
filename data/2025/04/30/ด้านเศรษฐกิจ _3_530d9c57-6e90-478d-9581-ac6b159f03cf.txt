รัฐบาลไทย-ข่าวทำเนียบรัฐบาล-​ก.อุตฯ เปิดเกมรุก! กรมโรงงานอุตสาหกรรมโรดโชว์ทั่วไทย ดันทุกโรงงานสู่ 'อุตสาหกรรมสีเขียว' พร้อมจับมือพันธมิตรปล่อยเงินกู้กรีนโลน


วันอังคารที่ 29 เมษายน 2568
29/04/2568
พิมพ์
​ก.อุตฯ เปิดเกมรุก! กรมโรงงานอุตสาหกรรมโรดโชว์ทั่วไทย ดันทุกโรงงานสู่ 'อุตสาหกรรมสีเขียว' พร้อมจับมือพันธมิตรปล่อยเงินกู้กรีนโลน
​ก.อุตฯ เปิดเกมรุก! กรมโรงงานอุตสาหกรรมโรดโชว์ทั่วไทย ดันทุกโรงงานสู่ 'อุตสาหกรรมสีเขียว' พร้อมจับมือพันธมิตรปล่อยเงินกู้กรีนโลน
นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม แสดงวิสัยทัศน์ในการขับเคลื่อนนโยบาย "สู้ เซฟ สร้าง" ภายใต้แนวทาง "ปฏิรูปอุตสาหกรรม ไทย สู่เศรษฐกิจยุคใหม่ ทันสมัย สะอาด สะดวก โปร่งใส"  โดยเน้นย้ำว่าทุกภาคส่วนในกระทรวงอุตสาหกรรมต้องเร่งดำเนินการตามนโยบายเพื่อ Save อุตสาหกรรมไทย และ สร้างอุตสาหกรรมใหม่ที่เป็นมิตรต่อสิ่งแวดล้อม เป็นอุตสาหกรรมสีเขียวเพื่อช่วยให้โรงงานสามารถเดินหน้าต่อได้อย่างยั่งยืน ไม่ส่งผลกระทบต่อชุมชนและสิ่งแวดล้อม พร้อมประกาศชัดว่าหากโรงงานใดยังละเลยและฝ่าฝืนกฎหมาย กระทรวงอุตสาหกรรมจะดำเนินการปิดกิจการอย่างเด็ดขาด
นายณัฐพล รังสิตพล ปลัดกระทรวงอุตสาหกรรม ขานรับนโยบายรัฐมนตรีพร้อมแปลงนโยบายสู่การปฏิบัติอย่างเป็นรูปธรรม โดยมอบหมายให้กรมโรงงานอุตสาหกรรม และสำนักงานอุตสาหกรรมจังหวัดทั่วประเทศ เดินหน้าส่งเสริมและผลักดันให้โรงงานอุตสาหกรรมได้รับการรับรองเป็นอุตสาหกรรมสีเขียวทุกแห่งภายในปี 2568 ซึ่งเป็นการยกระดับคุณภาพการดำเนินธุรกิจให้สอดคล้องกับแนวคิดการพัฒนาอย่างยั่งยืนและเป็นมิตรกับสิ่งแวดล้อม พร้อมกำหนดตัวชี้วัดและกลไกติดตามผลอย่างต่อเนื่อง เพื่อผลักดันภาคอุตสาหกรรมไทยให้เติบโตอย่างมีความรับผิดชอบ
นายพรยศ กลั่นกรอง อธิบดีกรมโรงงานอุตสาหกรรม ได้เปิดฉากการขับเคลื่อนเชิงปฏิบัติการผ่านกิจกรรมอบรมให้ความรู้เกี่ยวกับหลักเกณฑ์ที่เกี่ยวข้องอุตสาหกรรมสีเขียว ประจำปี 2568 โดยเดินสายจัดโรดโชว์ จำนวน 10 ครั้งทั่วประเทศ เพื่อถ่ายทอดองค์ความรู้ใหม่ ๆ เกี่ยวกับหลักเกณฑ์ข้อกำหนดอุตสาหกรรมสีเขียว (ฉบับปรับปรุง) การประเมินความพร้อมสู่อุตสาหกรรม 4.0 ผ่านระบบ Thailand i4.0 Checkup การจัดทำแผนงานสิ่งแวดล้อม มาตรฐานความรับผิดชอบต่อสังคม (CSR-DIW) คาร์บอนฟุตพริ้นท์องค์กร (CFO) และการใช้งานระบบ GI Platform เพื่อบริหารจัดการข้อมูลสีเขียวอย่างเป็นระบบ แก่ผู้ประกอบการและเจ้าหน้าที่ภาครัฐ
นอกจากนี้ อธิบดีกรมโรงงานฯ ยังเดินหน้าผนึกกำลังพันธมิตร เพิ่มแรงจูงใจด้านการเงินแก่ผู้ประกอบการที่ผ่านเกณฑ์อุตสาหกรรมสีเขียว ได้แก่
• สำนักงานส่งเสริมวิสาหกิจขนาดกลางและขนาดย่อม (สสว.) จัดโครงการ BDS ให้เงินอุดหนุนแบบร่วมจ่าย (Copayment) 50–80% สูงสุดไม่เกิน 200,000 บาท/ปี ให้แก่ SME ที่ได้รับการรับรองอุตสาหกรรมสีเขียว เพื่อนำไปพัฒนาธุรกิจ เช่น การขอรับรองมาตรฐาน ISO หรือการคำนวณคาร์บอนฟุตพริ้นท์
• สำนักงานพัฒนาวิทยาศาสตร์และเทคโนโลยีแห่งชาติ (สวทช.) สนับสนุนเครื่องมือประเมินองค์กรผ่าน Thailand i4.0 CheckUp พร้อมให้คำปรึกษาด้านการลงทุนเพื่อยกระดับสู่ Industry 4.0
• โปรแกรม ITAP ของ สวทช. สนับสนุนผู้เชี่ยวชาญด้านเทคโนโลยีตามโจทย์ของผู้ประกอบการ พร้อมช่วยสนับสนุนค่าใช้จ่ายในการดำเนินโครงการ 50% และคำปรึกษาเชิงลึกเพื่อผลักดันงานวิจัยและนวัตกรรมสู่การเป็นอุตสาหกรรมสีเขียว
• ธนาคารกรุงไทย เสนอสินเชื่อปลอดดอกเบี้ย 3 ปี วงเงินสูงสุด 30 ล้านบาท สำหรับปรับปรุงเทคโนโลยีการผลิต และการสร้างมูลค่าเพิ่มให้กับของเสีย สินเชื่อส่วนเกินไม่มีเพดาน ดอกเบี้ยคงที่ 3% ตลอดอายุโครงการ
• SME D Bank ให้กู้ผ่านโครงการสินเชื่อ “SME Green Productivity” สำหรับผู้ประกอบการที่มีคนงานไม่เกิน 200 คน หรือทุนไม่เกิน 200 ล้านบาท วงเงินกู้สูงสุด 10 ล้านบาท ดอกเบี้ยคงที่ 3% นาน 3 ปี และมีระยะเวลาโครงการสูงสุด 10 ปี
• EXIM Bank เสนอสินเชื่อดอกเบี้ยเริ่มต้น 3.5% สำหรับ 2 ปีแรก วงเงินสูงสุด 100 ล้านบาท แก่ SME ที่ได้รับการรับรองอุตสาหกรรมสีเขียวและอยู่ในห่วงโซ่อุตสาหกรรมส่งออก
• กองทุนพัฒนาเอสเอ็มอีตามแนวประชารัฐ มอบโครงการสินเชื่อลดโลกร้อน (Decarbonize Loan) วงเงิน 1 – 20 ล้านบาท ไม่เกิน 7 ปี ดอกเบี้ย 3% 3 ปีแรก ปีถัดไปอัตรา MLR โครงการสินเชื่อเพื่อเพิ่มขีดความสามารถธุรกิจ (เสือติดปีก) สูงสุด 15 ล้านบาท ดอกเบี้ยคงที่ 4 - 5% ไม่เกิน 10 ปี โครงการสินเชื่อเสริมสภาพคล่องธรุกิจ (คงกระพัน) สูงสุด 5 ล้านบาท ดอกเบี้ยคงที่ 5 – 7% ไม่เกิน 3 ปี
ทั้งนี้ กรมโรงงานอุตสาหกรรมยังได้กำหนดตารางการจัดอบรมอีก 9 จังหวัดทั่วประเทศ เพื่อสร้างความเข้าใจและส่งเสริมการขับเคลื่อนสู่การเป็นอุตสาหกรรมสีเขียวอย่างครอบคลุมในทุกภูมิภาค ผู้ที่สนใจสามารถตรวจสอบตารางกิจกรรมและลงทะเบียนเข้าร่วมกิจกรรมได้ที่ :: https://www.facebook.com/share/1ANBCtioen/?mibextid=wwX

ที่มา : https://www.thaigov.go.th/news/contents/details/95904