รัฐบาลไทย-ข่าวทำเนียบรัฐบาล-"ธีรรัตน์” ลงพื้นที่หนุนนครพนม ตรวจด่านชายแดน - มุ่งพัฒนาแบรนด์ OTOP ดันสู่ตลาดโลก


วันพุธที่ 30 เมษายน 2568
30/04/2568
พิมพ์
"ธีรรัตน์” ลงพื้นที่หนุนนครพนม ตรวจด่านชายแดน - มุ่งพัฒนาแบรนด์ OTOP ดันสู่ตลาดโลก
"ธีรรัตน์” ลงพื้นที่หนุนนครพนม ตรวจด่านชายแดน - มุ่งพัฒนาแบรนด์ OTOP ดันสู่ตลาดโลก
เมื่อวันที่  29 เมษายน 2568 นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ลงพื้นที่จังหวัดนครพนม ภายหลังการประชุมคณะรัฐมนตรีอย่างเป็นทางการนอกสถานที่ ครั้งที่ 2/2568 ณ หอประชุมอนุภูมิภาคลุ่มน้ำโขง มหาวิทยาลัยนครพนม อำเภอเมืองนครพนม เพื่อปฏิบัติภารกิจในพื้นที่จังหวัดนครพนม
ภายหลังการประชุม นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ได้ติดตามนางสาวแพทองธาร ชินวัตร นายกรัฐมนตรี ไปยังด่านศุลกากรนครพนม ซึ่งตั้งอยู่ริมแม่น้ำโขง ตรงข้ามกับแขวงคำม่วน สาธารณรัฐประชาธิปไตยประชาชนลาว เพื่อติดตามสถานการณ์การค้าชายแดน และรับฟังรายงานเกี่ยวกับการดำเนินงานของด่านศุลกากร
หลังจากนั้น นางสาวธีรรัตน์ ได้เดินทางไปเยี่ยมชม "ครูน้อยกาละแมกะทิสด" บ้านโคกสว่าง ตำบลธาตุพนมเหนือ ซึ่งสืบทอดสูตรกาละแมโบราณมากว่า 70 ปี ปัจจุบันบริหารโดยทายาทรุ่นที่ 4 และพัฒนาภายใต้แบรนด์ที่ได้รับมาตรฐาน GMP และ อย. ผลิตภัณฑ์ดังกล่าวยังได้รับการคัดสรรเป็น OTOP 4 ดาว ประจำปี 2567 และขึ้นทะเบียนเป็นมรดกภูมิปัญญาทางวัฒนธรรมของจังหวัดนครพนม โดยมีการขยายตลาดทั้งในประเทศ ต่างประเทศ และผ่านแพลตฟอร์มออนไลน์อีกด้วย
จากนั้น ได้เดินทางต่อไปยัง "บ้านเงินประดาพร" บ้านธาตุพนมใต้ ตำบลธาตุพนม ผลงานของนายรัชชานนท์ ประสมทรัพย์ ผู้สืบสานงานหัตถศิลป์เครื่องเงินโบราณ ผลิตด้วยมืออย่างประณีต ได้รับมาตรฐานผลิตภัณฑ์ชุมชน (มผช.) และได้รับการคัดสรรเป็นผลิตภัณฑ์ OTOP 5 ดาว โดยมีผลงานเด่น อาทิ พวงมาลัยเงินที่ใช้มอบแก่ผู้นำอาเซียน และชะลอมเงินที่จัดแสดงในงาน APEC ปี 2565 รวมถึงมีการส่งออกผลิตภัณฑ์ไปยังประเทศญี่ปุ่น
นางสาวธีรรัตน์ กล่าวว่า ผลิตภัณฑ์ OTOP ของจังหวัดนครพนมมีคุณภาพสูงและมีเอกลักษณ์โดดเด่น เป็นสินค้าที่นักท่องเที่ยวไม่ควรพลาด พร้อมย้ำว่ารัฐบาลภายใต้การนำของนางสาวแพทองธาร ชินวัตร นายกรัฐมนตรี มีนโยบายในการส่งเสริมให้ผลิตภัณฑ์ชุมชนมีชื่อเสียงยิ่งขึ้นทั้งในและต่างประเทศ นอกจากนี้ ยังได้มอบนโยบายให้กรมการพัฒนาชุมชนเร่งสนับสนุนการพัฒนาแบรนด์สินค้า นวัตกรรมผลิตภัณฑ์ และการขยายตลาดใหม่ ๆ ให้แก่ผู้ประกอบการ พร้อมตั้งเป้าผลักดันให้ผลิตภัณฑ์ OTOP จากทุกตำบล เป็น Soft Power ของไทยบนเวทีโลกอย่างยั่งยืน
ก่อนเสร็จสิ้นภารกิจ ครม.สัญจร ในครั้งนี้ นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ได้เดินทางไปสักการะองค์พระธาตุพนม สิ่งศักดิ์สิทธิ์คู่บ้านคู่เมืองของจังหวัดนครพนม และเป็นหนึ่งในสถานที่สำคัญทางพระพุทธศาสนาในภูมิภาคลุ่มน้ำโขง และได้กล่าวเชิญชวนว่า จังหวัดนครพนมเป็นเมืองที่เปี่ยมไปด้วยมนต์เสน่ห์ ทั้งศิลปวัฒนธรรม ภูมิปัญญาท้องถิ่น และศรัทธาในพระพุทธศาสนา นอกจากจะมีผลิตภัณฑ์ชุมชน (OTOP) คุณภาพเยี่ยมที่เหมาะแก่การเลือกซื้อเป็นของฝากแล้ว ยังมีสถานที่ท่องเที่ยวสำคัญอย่างองค์พระธาตุพนม ที่เปรียบเสมือนศูนย์รวมจิตใจของชาวไทยและลุ่มน้ำโขง หากได้มากราบสักการะสักครั้ง ถือเป็นสิริมงคลสูงสุดแก่ชีวิต
“ขอเชิญชวนทุกท่านมาเที่ยวจังหวัดนครพนม มาสัมผัสเสน่ห์แห่งวิถีชีวิต วัฒนธรรม และศรัทธา แล้วคุณจะหลงรักนครพนม” นางสาวธีรรัตน์ กล่าว

ที่มา : https://www.thaigov.go.th/news/contents/details/95920