รัฐบาลไทย-ข่าวทำเนียบรัฐบาล-"บขส.” อัปเดตตารางเดินรถโดยสารเส้นทางภายใน - ระหว่างประเทศ 1 พฤษภาคมนี้ ให้บริการ 71 เส้นทาง 269 เที่ยววิ่งต่อวัน รองรับการเดินทางช่วงหน้าฝนสะดวก ปลอดภัย


วันพุธที่ 30 เมษายน 2568
"บขส.” อัปเดตตารางเดินรถโดยสารเส้นทางภายใน - ระหว่างประเทศ 1 พฤษภาคมนี้ ให้บริการ 71 เส้นทาง 269 เที่ยววิ่งต่อวัน รองรับการเดินทางช่วงหน้าฝนสะดวก ปลอดภัย
....
นายชัชวาล พรอมรธรรม กรรมการฯ รักษาการแทนกรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า บขส. ได้ดำเนินการอัปเดตตารางเดินรถโดยสาร เพื่อให้สอดคล้องกับความต้องการของผู้โดยสาร และรองรับการเดินทางของประชาชนในช่วงฤดูฝน ทำให้เกิดความสะดวก และปลอดภัย ตามนโยบายนายสุรพงษ์ ปิยะโชติ รัฐมนตรีช่วยว่าการกระทรวงคมนาคม ปัจจุบันมีประชาชนและนักท่องเที่ยวใช้บริการรถโดยสาร บขส. และรถร่วมบริการ ในวันธรรมดา (เที่ยวไป - กลับ) เฉลี่ย 80,000 - 90,000 คนต่อวัน ใช้รถโดยสาร (รถ บขส. และรถร่วมฯ) 5,000 - 6,000 เที่ยววิ่งต่อวัน และวันหยุดเสาร์ - อาทิตย์ (เที่ยวไป - กลับ) มีผู้โดยสารใช้บริการเฉลี่ย 100,000 คนต่อวัน ใช้รถโดยสาร 7,000 เที่ยววิ่งต่อวัน
ทั้งนี้ บขส. ได้อัปเดตตารางเดินรถภายในประเทศ โดยเปิดให้บริการ 59 เส้นทาง 208 เที่ยววิ่ง ตั้งแต่วันที่ 1 พฤษภาคม 2568 เป็นต้นไป ดังนี้
1. เส้นทางภาคเหนือ เปิดให้บริการ 21 เส้นทาง 68 เที่ยววิ่งต่อวัน เช่น เส้นทางกรุงเทพฯ - เชียงราย - เชียงแสน ระยะทาง 875 กิโลเมตร (กม.) ค่าโดยสาร 722 บาท เที่ยวไปออกจากกรุงเทพฯ เวลา 19.00 น. เที่ยวกลับออกจากเชียงแสน เวลา 16.30 น. และกรุงเทพฯ - น่าน ระยะทาง 677 กม. ค่าโดยสาร 567 บาท เที่ยวไปออกจากกรุงเทพฯ เวลา 20.00 น. เที่ยวกลับออกจากน่าน เวลา 18.20 น.
2. เส้นทางภาคตะวันออกเฉียงเหนือและภาคตะวันออก เปิดให้บริการ 23 เส้นทาง 86 เที่ยววิ่งต่อวัน เช่น กรุงเทพฯ - หนองคาย ระยะทาง 614 กม. ค่าโดยสาร 515 บาท เที่ยวไปออกจากรุงเทพฯ เวลา 20.00 น. เที่ยวกลับออกจากหนองคาย เวลา 19.00 น. และกรุงเทพฯ - อุบลราชธานี ระยะทาง 649 กม. ค่าโดยสาร 544 บาท เที่ยวไปออกจากกรุงเทพฯ เวลา 19.50 น. เที่ยวกลับออกจากอุบลราชธานี เวลา 18.30 น.
3. เส้นทางภาคใต้ เปิดให้บริการ 15 เส้นทาง 54 เที่ยววิ่งต่อวัน เช่น กรุงเทพฯ (หมอชิต 2) - กระบี่ ระยะทาง 817 กม. ค่าโดยสาร 675 บาท เที่ยวไปออกจากหมอชิต 2 เวลา 17.45 น. เที่ยวกลับออกจากระบี่ เวลา 17.00 น. และ กรุงเทพฯ (สายใต้ใหม่) - เกาะสมุย ระยะทาง 745 กม. ค่าโดยสาร 963 บาท เที่ยวไปออกจากกรุงเทพฯ (สายใต้ใหม่) เวลา 18.35 น. เที่ยวกลับออกจากสมุย เวลา 16.35 น.
นอกจากนี้ บขส. ได้ให้บริการเดินรถเส้นทางระหว่างประเทศ 12 เส้นทาง 61 เที่ยววิ่งต่อวัน แบ่งเป็น ไทย - สปป.ลาว 10 เส้นทาง ได้แก่ สายที่ 1 หนองคาย - นครหลวงเวียงจันทน์ สายที่ 2 อุดรธานี - นครหลวงเวียงจันทน์ สายที่ 3 อุบลราชธานี - ปากเซ สายที่ 4 มุกดาหาร - สะหวันนะเขต สายที่ 6 กรุงเทพฯ - นครหลวงเวียงจันทน์ สายที่ 7 นครพนม - ท่าแขก สายที่ 9 อุดรธานี - หนองคาย - วังเวียง สายที่ 10 กรุงเทพฯ - ปากเซ สายที่ 14 เลย - แขวงไชยะบุรี - หลวงพระบาง และสายที่ 11 เชียงราย - บ่อแก้ว เปิดให้บริการเป็น Shuttle Bus วิ่งข้ามสะพานมิตรภาพไทย – ลาว แห่งที่ 4 (เชียงของ – ห้วยทราย) ส่วนเส้นทางไทย – กัมพูชา เปิดให้บริการ 2 เส้นทาง ได้แก่ สายที่ 12 กรุงเทพฯ – เสียมราฐ และสายที่ 13 กรุงเทพฯ – พนมเปญ
ผู้โดยสารสามารถสอบถามข้อมูลการเดินทางและจองตั๋ว บขส. ล่วงหน้าได้ที่เว็บไซต์ บขส. Application E – ticket Facebook Page : บขส. Line : บขส.99 และช่องจำหน่ายตั๋วโดยสาร บขส. ทั่วประเทศ หรือ โทร. 0 2936 3660 ในวันและเวลาราชการ

ที่มา : https://www.thaigov.go.th/news/contents/details/95944