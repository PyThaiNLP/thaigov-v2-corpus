รัฐบาลไทย-ข่าวทำเนียบรัฐบาล-​วธ. นครพนมจัดใหญ่ ต้อนรับสื่อทำเนียบฯ สัญจรนครพนมในกิจกรรม PRESS TOUR หวังกระตุ้นการท่องเที่ยวเชิงวัฒนธรรม เพิ่มศักยภาพท่องเที่ยวชุมชนให้เกิดความยั่งยืนตามนโยบายรัฐบาล 


วันพุธที่ 30 เมษายน 2568
30/04/2568
พิมพ์
​วธ. นครพนมจัดใหญ่ ต้อนรับสื่อทำเนียบฯ สัญจรนครพนมในกิจกรรม PRESS TOUR หวังกระตุ้นการท่องเที่ยวเชิงวัฒนธรรม เพิ่มศักยภาพท่องเที่ยวชุมชนให้เกิดความยั่งยืนตามนโยบายรัฐบาล
​วธ. นครพนมจัดใหญ่ ต้อนรับสื่อทำเนียบฯ สัญจรนครพนมในกิจกรรม PRESS TOUR หวังกระตุ้นการท่องเที่ยวเชิงวัฒนธรรม เพิ่มศักยภาพท่องเที่ยวชุมชนให้เกิดความยั่งยืนตามนโยบายรัฐบาล
วันนี้ (30 เมษายน 2568) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า เมื่อวันที่ 27 เมษายน 2568 สำนักโฆษก สำนักเลขาธิการนายกรัฐมนตรี นำคณะสื่อมวลชนประจำทำเนียบรัฐบาล ลงพื้นที่ติดตามนโยบายรัฐบาลในกิจกรรมสื่อมวลชนสัญจร (PRESS TOUR) ก่อนการประชุมคณะรัฐมนตรีสัญจร ณ จังหวัดนครพนม โดยได้นำสื่อมวลชนเยี่ยมชมพิพิธภัณฑ์จวนผู้ว่าราชการจังหวัดนครพนม (หลังเก่า) ตำบลในเมือง อำเภอเมืองนครพนม จังหวัดนครพนม และเยี่ยมชมนิทรรศการเส้นทางท่องเที่ยวสักการะพระธาตุประจำวันเกิด 7 วัน 8 พระธาตุ เส้นทางพญานาคความเชื่อความศรัทธาแห่งลุ่มแม่น้ำโขง ชมนิทรรศการ “เที่ยวชุมชน ยลวิถี” นครพนม พร้อมชม ชิมอาหารพื้นถิ่น ได้แก่ เมี่ยงตาสวด กะละแม ชมงานหัตถศิลป์ และงานศิลปะของเยาวชน เช่น การจักสานไม้ไผ่ จากชุมชนคุณธรรมฯ บ้านคำเตย อำเภอเมืองนครพนม พร้อมชมการแสดงแสกเต้นสาก โดย กลุ่มชาติพันธุ์ไทแสกบ้านอาจสามารถ อำเภอเมืองนครพนม
จากนั้น คณะสื่อมวลชน นั่งรถราง ชมสถาปัตยกรรมแบบโคโลเนียล เช่น อาคารการท่องเที่ยวแห่งประเทศไทย (ททท) โรงเรียนสุนทรวิจิตร อาคารศาลจังหวัดนครพนม (หลังเดิม) และศึกษาวัฒนธรรมท้องถิ่น สัมผัสเสน่ห์วิถีชีวิตริมฝั่งโขง ชิมอาหารพื้นเมือง ชมงานศิลปะกราฟิกบนกำแพงบ้านที่แสดงถึงวิถีชีวิตดั้งเดิมของชาวนครพนม พร้อมชอปของที่ระลึกและงานหัตถกรรมที่สะท้อนอัตลักษณ์ของชาวอีสาน บริเวณถนนคนเดินนครพนม Mekong Walking Street
นายคารม กล่าวว่า “นครพนมเป็นจังหวัดที่มีศักยภาพสูง มีต้นทุนทางวัฒนธรรมที่งดงาม มีความหลากหลาย โดดเด่น และมีความเป็นอัตลักษณ์ นักท่องเที่ยวจำนวนมากทั้งชาวไทยและต่างชาติเดินทางมาท่องเที่ยวตามแหล่งท่องเที่ยวทางพุทธศาสนาและวัฒนธรรม หวังว่ากิจกรรมสื่อมวลชนชนสัญจรของสำนักโฆษก สำนักเลขาธิการนายกรัฐมนตรี ในครั้งนี้ จะช่วยกระตุ้นการท่องเที่ยวเชิงวัฒนธรรม เพิ่มศักยภาพท่องเที่ยวชุมชนให้เกิดความยั่งยืนตามนโยบายรัฐบาล ซึ่งสื่อมวลชนจะช่วยเป็นกระบอกเสียงสื่อสารไปยังสาธารณะให้ทุกคนมั่นใจในศักยภาพของจังหวัดนครพนม ที่มีความพร้อมต้อนรับนักท่องเที่ยว และพร้อมเป็นเจ้าบ้านที่ดีต้อนรับแขกผู้มาเยือน เพื่อส่งเสริมการท่องเที่ยวในเชิงพื้นที่ ร่วมถ่ายทอดเรื่องราวทางวัฒนธรรม วิถีชีวิต และความเชื่อของผู้คนริมฝั่งโขงให้เป็นที่ประจักษ์แก่สาธารณชน ในฐานะ “เมืองวัฒนธรรมริมโขง” ที่พร้อมก้าวสู่การท่องเที่ยวเชิงวัฒนธรรมอย่างยั่งยืน
“สำหรับถนนคนเดินนครพนม Mekong Walking Street  บริเวณหอนาฬิกาเวียดนามอนุสรณ์ เปิดทุกวันศุกร์ - เสาร์ - อาทิตย์ เวลาประมาณ 16.30 น. - 20.30 น. นักท่องเที่ยวสามารถเดินลัดเลาะริมน้ำโขง เส้นทางสวรรค์ชายโขง 12 จักราศี ที่มีทิวทัศน์และบรรยากาศดีมาก มีทั้งทางปั่นจักรยาน และ Boardwalk เดินออกกำลังกายหรือเดินเล่นพักผ่อนหย่อนใจ พร้อมมีจุดจอดรถสำหรับนักท่องเที่ยว จอดได้ที่บริเวณหลังตลาดอินโดจีน และเลียบริมโขง ถนนสุนทรวิจิตร หน้าโรงเรียนสุนทรวิจิตร ไปจนถึงบริเวณลานตะวันเบิกฟ้า โดยมีจุดไฮไลต์อยู่ที่การสักการะ พญาศรีสัตตนาคราช แลนด์มาร์กสำคัญของจังหวัด ซึ่งเป็นศูนย์รวมศรัทธาและสัญลักษณ์ของความอุดมสมบูรณ์ริมแม่น้ำโขง” นายคารม กล่าว

ที่มา : https://www.thaigov.go.th/news/contents/details/95934