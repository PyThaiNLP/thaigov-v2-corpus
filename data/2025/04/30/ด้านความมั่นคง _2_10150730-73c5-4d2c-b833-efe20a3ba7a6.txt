รัฐบาลไทย-ข่าวทำเนียบรัฐบาล-ทบ.เร่งช่วยประชาชนจากเหตุน้ำหลากในพื้นที่ อ.แม่สาย จ.เชียงราย ส่งทหารช่างวาง Big Bag ป้องกันน้ำเอ่อล้นเข้าท่วมบ้านเรือนประชาชน


วันพุธที่ 30 เมษายน 2568
ทบ.เร่งช่วยประชาชนจากเหตุน้ำหลากในพื้นที่ อ.แม่สาย จ.เชียงราย ส่งทหารช่างวาง Big Bag ป้องกันน้ำเอ่อล้นเข้าท่วมบ้านเรือนประชาชน
จากสถานการณ์ฝนตกหนักในพื้นที่ต้นน้ำประเทศเมียนมาอย่างต่อเนื่อง ส่งผลให้น้ำท่วมสูงอย่างรวดเร็วในพื้นที่ชุมชนถ้ำผาจม บ้านแม่สาย ต.เวียงพางคำ อ.แม่สาย จ.เชียงราย และเกิดน้ำขังตามถนนหลายจุด
นอกจากนี้น้ำเริ่มเอ่อท่วมขังบริเวณถนนและตรอกซอยในชุมชน ตั้งแต่เวลาประมาณ 12.00 น. ของวันนี้ (29 เม.ย. 68) จากสถานการณ์ดังกล่าว พลเอก พนา แคล้วปลอดทุกข์ ผู้บัญชาการทหารบก ได้สั่งการให้หน่วยทหารในพื้นที่ออกช่วยเหลือประชาชนอย่างเร่งด่วน ทั้งนี้ มณฑลทหารบกที่ 37 ได้จัดกำลังพลจิตอาสาพระราชทานกองทัพบก ร่วมกับหน่วยเฉพาะกิจทัพเจ้าตาก และกรมการทหารช่าง บูรณาการร่วมกับส่วนราชการในพื้นที่ เร่งช่วยเหลืออพยพประชาชนและขนย้ายสิ่งของไปยังพื้นที่ปลอดภัย รวมทั้งจัดชุดเสนารักษ์เดินเท้าเข้าพื้นที่เพื่อช่วยเหลือและให้บริการทางการแพทย์
ในขณะเดียวกันจากสถานการณ์น้ำไหลทะลักเข้าท่วมบริเวณตลาดสายลมจอย ชุมชนเกาะทราย และชุมชนไม้ลุงขน รวมทั้งบริเวณที่อยู่ระหว่างการก่อสร้างพนังกั้นน้ำริมแม่น้ำสายที่ยังไม่แล้วเสร็จนั้น กองพันทหารช่างที่ 602 กรมทหารช่างที่ 11 ได้เร่งวาง Big Bag ป้องกันน้ำเอ่อล้นเข้าท่วมบ้านเรือนประชาชน ร่วมกับการวางกระสอบทรายเสริมคันตลิ่งอย่างเร่งด่วน
ปัจจุบันจากการเฝ้าระวังสถานการณ์และประสานการปฏิบัติกับหน่วยงานในพื้นที่ พบว่าระดับน้ำใต้สะพานมิตรภาพมีปริมาณสูงสุดที่ระดับ 86 เซนติเมตร และมีการไหลเข้าท่วมพื้นที่บางจุดในระดับประมาณ 20 เซนติเมตร ซึ่งขณะนี้ระดับน้ำใต้สะพานมิตรภาพลดลงอย่างต่อเนื่อง และมีแนวโน้มคลี่คลายเข้าสู่ภาวะปกติ
...............................................
ศูนย์ประชาสัมพันธ์กองทัพบก โดยทีมโฆษกกองทัพบก 29 เมษายน 2568

ที่มา : https://www.thaigov.go.th/news/contents/details/95905