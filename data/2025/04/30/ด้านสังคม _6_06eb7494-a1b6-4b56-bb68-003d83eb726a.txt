รัฐบาลไทย-ข่าวทำเนียบรัฐบาล-พม. - กคช. ดึงเครือข่าย พัฒนาที่อยู่อาศัย ยกระดับเมือง-ชุมชนยั่งยืน ด้วยศูนย์ข้อมูลที่อยู่อาศัยแห่งชาติ


วันพุธที่ 30 เมษายน 2568
พม. - กคช. ดึงเครือข่าย พัฒนาที่อยู่อาศัย ยกระดับเมือง-ชุมชนยั่งยืน ด้วยศูนย์ข้อมูลที่อยู่อาศัยแห่งชาติ
พม. - กคช. ดึงเครือข่าย พัฒนาที่อยู่อาศัย ยกระดับเมือง-ชุมชนยั่งยืน ด้วยศูนย์ข้อมูลที่อยู่อาศัยแห่งชาติ
วันที่ 30 เมษายน 2568 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) และประธานคณะกรรมการด้านการจัดการความรู้และนวัตกรรม การเคหะแห่งชาติ (กคช.) เป็นประธานเปิดงานเสวนาในหัวข้อ “พลังการขับเคลื่อนการพัฒนาที่อยู่อาศัย ด้วยศูนย์ข้อมูลที่อยู่อาศัยแห่งชาติ” โดยมี ผศ.ดร.อำนาจ จำรัสจรุงผล กรรมการ กคช. , ดร.สมิทธิ ดารากร ณ อยุธยา ประธานคณะทำงานพัฒนาศูนย์ข้อมูลที่อยู่อาศัยของ กคช. พร้อมกรรมการ (ผู้ทรงคุณวุฒิ) ด้านการจัดการความรู้และนวัตกรรม กคช. , นายทวีพงษ์ วิชัยดิษฐ ผู้ว่าการการเคหะแห่งชาติ และภาคีเครือข่ายที่เกี่ยวข้อง เข้าร่วม ณ ห้องบอลรูม 1 โรงแรม ดิ เอมเมอรัลด์ กรุงเทพฯ
นายอนุกูล กล่าวว่า การดำเนินงานด้านที่อยู่อาศัยของประเทศไทย มุ่งบรรลุตามปฏิญญาสากลที่ประเทศไทยได้ให้การรับรอง อาทิ เป้าหมายการพัฒนาที่ยั่งยืนของสหประชาชาติ (SDGs) เป้าหมายที่ 11 ทำให้เมืองและการตั้งถิ่นฐานของมนุษย์ มีความครอบคลุม ปลอดภัย ยืดหยุ่นต่อการเปลี่ยนแปลง และยั่งยืน ทั้งนี้ กระทรวง พม. โดย การเคหะแห่งชาติ (กคช.) เป็นหน่วยงานหลักในการขับเคลื่อนงานด้านที่อยู่อาศัยให้เป็นไปตามแผนยุทธศาสตร์การพัฒนาที่อยู่อาศัยระยะ 20 ปี (พ.ศ.2560-2579) และนโยบายของนายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) อีกทั้งได้จัดตั้ง “ศูนย์ข้อมูลที่อยู่อาศัยแห่งชาติ” ตามมติคณะกรรมการนโยบายที่อยู่อาศัยแห่งชาติ เมื่อวันที่ 21 มีนาคม 2561 ซึ่งดำเนินงานมาอย่างต่อเนื่องจนถึงปัจจุบัน เพื่อบูรณาการฐานข้อมูลสำหรับการจัดทำข้อมูลที่อยู่อาศัย (Big Data) ในภาพรวมประเทศอย่างเป็นระบบ และ เชื่อมโยงโครงข่ายข้อมูลสารสนเทศกับหน่วยงาน องค์กรที่เกี่ยวข้อง รวมทั้งวิเคราะห์และประเมินสถานการณ์ที่อยู่อาศัย เพื่อสนับสนุนการจัดทำนโยบายที่อยู่อาศัยของประเทศ
นายอนุกูล กล่าวว่า วันนี้ศูนย์ข้อมูลที่อยู่อาศัยแห่งชาติ เป็นกลไกสำคัญของภาครัฐ และต้องอาศัยพลังของทุกภาคส่วนที่มาร่วมงาน เพื่อให้ศูนย์ฯ มีประสิทธิภาพมากขึ้น ซึ่งตนเชื่อว่างานวันนี้ จะทำให้มีการแบ่งปันองค์ความรู้ให้เกิดขึ้นในระดับชาติอย่างแท้จริง ดังนั้น การมารวมตัวกันของทุกภาคส่วน จะเป็นพลังสำคัญให้ศูนย์ข้อมูลที่อยู่อาศัยแห่งชาติเกิดขึ้นจริง และขอให้ฝ่ายจัดการข้อมูล ทำให้ข้อมูลเป็นปัจจุบันและเกิดความเชื่อมั่น เพื่อให้เกิดประโยชน์ที่แท้จริง อย่างไรก็ตาม ศูนย์นี้ จะเป็นศูนย์บริการ ศูนย์อำนวยการ และศูนย์เอื้อประโยชน์ให้กับภาคีเครือข่ายเข้ามาร่วมกันขับเคลื่อนงานด้านที่อยู่อาศัย เพื่อเป้าหมายในภาพรวมของประเทศไทย
ด้านนายทวีพงษ์ กล่าวว่า คณะกรรมการนโยบายที่อยู่อาศัยแห่งชาติได้มอบหมายให้การเคหะแห่งชาติเป็นหน่วยงานขับเคลื่อน และพัฒนา “ศูนย์ข้อมูลที่อยู่อาศัยแห่งชาติ” ของประเทศ เพื่อรวบรวมข้อมูลด้านที่อยู่อาศัยจากหน่วยงานต่าง ๆ ผ่านทางเว็บไซต์ nhic.nha.co.th และ gdcatalognhic.nha.co.th โดยมุ่งเน้นข้อมูลที่มีความครบถ้วน ถูกต้อง และทันสมัย เพื่อเป็นเครื่องมือสำคัญในการกำหนดนโยบาย และการวางแผนพัฒนาโครงการที่อยู่อาศัยให้ตอบโจทย์ประชาชนในทุกมิติอย่างแท้จริง
ทั้งนี้ ฐานข้อมูลที่ดีคือรากฐานของการพัฒนาที่อยู่อาศัยอย่างมีประสิทธิภาพ ซึ่งงานครั้งนี้ ถือเป็นเวทีสำคัญในการแลกเปลี่ยนความคิดเห็นระหว่างผู้กำหนดนโยบาย นักวิชาการ และภาคีเครือข่าย เพื่อสร้างการรับรู้ถึงความสำคัญของศูนย์ข้อมูลที่อยู่อาศัยแห่งชาติ และร่วมกันขับเคลื่อนการบูรณาการข้อมูลด้านที่อยู่อาศัยให้ครอบคลุมทุกมิติ เพื่อรองรับการพัฒนาเมืองและชุมชนอย่างยั่งยืนในอนาคต
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #ศูนย์ข้อมูลที่อยู่อาศัยแห่งชาติ #กคช #การเคหะแห่งชาติ

ที่มา : https://www.thaigov.go.th/news/contents/details/95948