รัฐบาลไทย-ข่าวทำเนียบรัฐบาล-​กองการพยาบาล สป.สธ.จัดเวทีวิชาการ “รางวัลศรีสังวาลย์” ร่วมขับเคลื่อนวิชาชีพพยาบาลทั่วประเทศ เพื่อดูแล ฟื้นฟู และส่งเสริมสุขภาวะของผู้ป่วยในทุกมิติ ในระบบสุขภาพ


วันพุธที่ 30 เมษายน 2568
​กองการพยาบาล สป.สธ.จัดเวทีวิชาการ “รางวัลศรีสังวาลย์” ร่วมขับเคลื่อนวิชาชีพพยาบาลทั่วประเทศ เพื่อดูแล ฟื้นฟู และส่งเสริมสุขภาวะของผู้ป่วยในทุกมิติ ในระบบสุขภาพ
กองการพยาบาล สำนักงานปลัดกระทรวงสาธารณสุข เปิดการประชุมเชิงปฏิบัติการรางวัลศรีสังวาลย์ ให้ผู้ประกอบวิชาชีพพยาบาลทั่วประเทศได้แลกเปลี่ยนเรียนรู้และเตรียมพร้อมรองรับการเปลี่ยนแปลงของระบบสุขภาพ
ทั้งกำลังคน การศึกษา ภาวะผู้นำ และการให้บริการ เพื่อเป้าหมายประชาชนมีสุขภาพดี พร้อมแสดงความยินดีกับพยาบาลผู้ได้รับรางวัลศรีสังวาลย์ ประจำปี 2566
วันนี้ (30 พฤษภาคม 2568) ที่ โรงแรมรามาการ์เด้นส์ กรุงเทพมหานคร นายแพทย์วีรวุฒิ อิ่มสำราญ  รองปลัดกระทรวงสาธารณสุขเป็นประธาน เปิดงานการประชุมเชิงปฏิบัติการ รางวัลศรีสังวาลย์ “ผลงานดี วิชาการเด่นสมคุณค่า พยาบาลไทย ครั้งที่ 8: สุขภาพจิต สุขภาพกาย การพยาบาลที่มุ่งเน้นการดูแลด้วยหัวใจ”พร้อมมอบช่อดอกไม้ แสดงความยินดีกับผู้ที่ได้รับรางวัลศรีสังวาลย์ ประจำปี 2567 ประกอบด้วย  1) นางศิริมา ลีละวงศ์ อุปนายกสภาการพยาบาลคนที่ 2 รับรางวัลศรีสังวาลย์ สาขาผู้นำการพยาบาลระดับนโยบาย ผลักดัน "ชำนาญการพิเศษ" กว่าหมื่นตำแหน่ง 2) นางกนกพร แจ่มสมบูรณ์ ผู้เชี่ยวชาญเฉพาะด้านการพยาบาล สำนักงานปลัดกระทรวงสาธารณสุข รับรางวัลศรีสังวาลย์ สาขาการพยาบาลในสถานบริการ พัฒนาศักยภาพพยาบาลเฉพาะทางหัวใจ  3 )นางเพ็ญพิศ นุกูลสวัสดิ์ อาจารย์พยาบาล คณะพยาบาลศาสตร์ มหาวิทยาลัยเวสเทิร์น บุรีรัมย์ รับรางวัลศรีสังวาลย์สาขาการพยาบาลในชุมชน ยกระดับการดูแลผู้ป่วยในชุมชน
นายแพทย์วีรวุฒิ ได้บรรยายพิเศษในหัวข้อ ปาฐกถาพิเศษ “นโยบายและทิศทางการจัดบริการด้านสุขภาพด้วยหัวใจ”โครงการประชุมเชิงปฏิบัติการ รางวัลศรีสังวาลย์ “สุขภาพจิต สุขภาพกาย การพยาบาลที่มุ่งเน้นการดูแลด้วยหัวใจ”ว่า “สุขภาพจิต สุขภาพกาย การพยาบาลที่มุ่งเน้นการดูแลด้วยหัวใจ” ซึ่งในปัจจุบัน สังคมไทยของเราเผชิญกับความท้าทายด้านสุขภาพที่ซับซ้อนมากขึ้น ไม่เพียงแต่โรคทางกายเท่านั้น แต่สุขภาพจิตก็เป็นปัจจัยสำคัญที่มีผลต่อคุณภาพชีวิต ของประชาชน การบูรณาการการดูแลสุขภาพจิตควบคู่ไปกับสุขภาพกายจึงเป็นสิ่งที่เราต้องให้ความสำคัญ โดยเฉพาะบทบาทของพยาบาลที่ไม่ได้เป็นเพียงผู้ให้การรักษา แต่ยังเป็นผู้ให้การดูแล ฟื้นฟู และส่งเสริมสุขภาวะของผู้ป่วยในทุกมิติ ด้วยหัวใจที่เปี่ยมไปด้วยความเมตตาและความเข้าใจ การประชุมเชิงปฏิบัติการฯ ครั้งนี้ถือเป็นโอกาสอันดีที่ทุกท่านได้มารวมตัวกันและแสดงให้เห็นว่าพยาบาลมีความพร้อมทั้งด้านการบริหาร บริการ และวิชาการทางการพยาบาล พร้อมทั้งสร้างสรรค์ผลงานวิชาการทั้งงานวิจัยและนวัตกรรมทางการพยาบาล ดังนั้นในการประชุมเชิงปฏิบัติการครั้งนี้ จึงเปิดโอกาสให้มีการนำเสนอผลงานวิชาการและผลงานวิจัยทางวาจา (Oral Presentation) เพื่อเปิดโอกาสให้พยาบาลวิชาชีพ และนักวิชาการ ได้ร่วมนำเสนอผลงานวิชาการ/ผลงานวิจัย อันจะนำไปสู่ความก้าวหน้าด้านวิจัยทางการพยาบาล เพื่อยกระดับคุณภาพบริการพยาบาลตามมาตรฐานวิชาชีพ โดยมีเป้าหมายเพื่อให้ผู้ป่วยปลอดภัย ไม่เกิดภาวะแทรกซ้อน และมีคุณภาพชีวิตที่ดีต่อไป
ทางด้าน นางอัมราภัสร์ อรรถชัยวัจน์ ผู้อำนวยการกองการพยาบาล และเลขานุการรางวัลศรีสังวาลย์ กล่าวว่า     การประชุมครั้งนี้ จัดขึ้นระหว่างวันที่ 30 เมษายน – 2 พฤษภาคม 2568 ได้รับการสนับสนุนวิทยากรจาก สภาการพยาบาล โดยได้รับการสนับสนุนจากวิทยากรทั้งภาครัฐ และเอกชน ที่ให้เกียรติมาร่วมแลกเปลี่ยนเรียนรู้ในการประชุมเชิงปฏิบัติการ ครั้งนี้ อาทิเช่น สถาบันวิจัยระบบสาธารณสุข (สวรส.) กรมสุขภาพจิต โรงพยาบาลวันเวลา อินเตอร์เนชั่นแนล มหาวิทยาลัยสวนดุสิต สถาบันโรคทรวงอก เครือข่ายทางการพยาบาลจากโรงพยาบาลจุฬาลงกรณ์ โรงพยาบาลจุฬาภรณ์ สถาบันกัลยาณ์ราชนครินทร์ สถาบันบำบัดรักษาและฟื้นฟูผู้ติดยาเสพติดแห่งชาติบรมราชชนนี (สบยช.) โรงพยาบาลธวัชบุรี จ.ร้อยเอ็ด และกองการพยาบาล สำนักงานปลัดกระทรวงสาธารณสุข
นอกจากการบรรยายวิชาการและการอภิปรายที่มุ่งเน้นการวางทิศทางอนาคตการพยาบาลไทยในระบบสุขภาพ ตามแผนกลยุทธ์การพยาบาลและการผดุงครรภ์ ด้านกำลังคน  ด้านการศึกษา ด้านภาวะผู้นำ และด้านการให้บริการการพยาบาล ยังเปิดโอกาสให้พยาบาลวิชาชีพและนักวิชาการได้นำเสนอผลงานวิจัยทางวาจา (Oral Presentation) อีกด้วย
สำหรับ รางวัลศรีสังวาลย์ เป็นรางวัลพยาบาลดีเด่นระดับประเทศ ดำเนินการรางวัลโดยกระทรวงสาธารณสุข ร่วมกับสภาการพยาบาล โดยขอพระราชทานพระนามสมเด็จพระศรีนคริน-ทราบรมราชชนนี “ศรีสังวาลย์" เป็นชื่อรางวัล เพื่อเชิดชูเกียรติพยาบาลดีเด่นผู้ได้รับรางวัล และเผยแพร่ผลงาน คุณความดี แก่พยาบาลและบุคคลอื่นในวงกว้าง ต่อไป
*****************************************

ที่มา : https://www.thaigov.go.th/news/contents/details/95951