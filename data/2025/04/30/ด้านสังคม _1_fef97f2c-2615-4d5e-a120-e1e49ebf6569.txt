รัฐบาลไทย-ข่าวทำเนียบรัฐบาล-ดีอี ร่วมประชุม DPC ครั้งที่ 95 ยก AI พัฒนาทักษะดิจิทัล และความปลอดภัยไซเบอร์


วันพุธที่ 30 เมษายน 2568
ดีอี ร่วมประชุม DPC ครั้งที่ 95 ยก AI พัฒนาทักษะดิจิทัล และความปลอดภัยไซเบอร์
ดีอี ร่วมประชุม DPC ครั้งที่ 95 ยก AI พัฒนาทักษะดิจิทัล และความปลอดภัยไซเบอร์
เมื่อวันที่ 29 เมษายน 2568 ดร.ปิยนุช วุฒิสอน รองปลัดกระทรวงดิจิทัลเพื่อเศรษฐกิจและสังคม (ดีอี) ทำหน้าที่ หัวหน้าคณะผู้แทนไทย พร้อมด้วย ดร.เวทางค์ พ่วงทรัพย์ เลขาธิการคณะกรรมการดิจิทัลเพื่อเศรษฐกิจและสังคมแห่งชาติ (BDE) เข้าร่วมการประชุม Digital Policy Committee (DPC) ครั้งที่ 95 โดยมี Mr.  Yoichi. Lida จากประเทศญี่ปุ่น เป็นประธานการประชุม ณ องค์การเพื่อความร่วมมือทางเศรษฐกิจและการพัฒนา (The Organisation for Economic Co-operation and Development: OECD) กรุงปารีส สาธารณรัฐฝรั่งเศส
ในการประชุมครั้งนี้ ดร.ปิยนุช รองปลัดกระทรวงดีอี ได้ร่วมกล่าวสนับสนุนการจัดตั้งคณะทำงานด้าน  online safety  ซึ่งสอดคล้องกับวาระสำคัญของไทย ในเรื่องการป้องกันการหลอกลวงออนไลน์ และการจัดตั้งคณะทำงาน ASEAN Working Group on Anti-Online Scam (WG-AS) ซึ่งประเทศไทยมีบทบาทในการขับเคลื่อน และทำหน้าที่ประธานคณะทำงานดังกล่าว
นอกจากนี้ในการประชุม ยังมีวาระการหารือในประเด็นสำคัญ ได้แก่ แนวทางการจัดทำ Digital Economy Outlook 2026 ที่เพิ่มประเด็นเรื่อง AI การเชื่อมโยงด้านโครงสร้างพื้นฐาน ทักษะดิจิทัล การรายงานผลการดำเนินการของคณะทำงานด้านต่างๆ อาทิ การวิเคราะห์ การวัดมูลค่า ด้านเศรษฐกิจดิจิทัล รายงานการคุ้มครองเด็กจากภัยออนไลน์ และการนำเสนอแผนและยุทธศาสตร์ด้านดิจิทัลของสมาชิก OECD

ที่มา : https://www.thaigov.go.th/news/contents/details/95917