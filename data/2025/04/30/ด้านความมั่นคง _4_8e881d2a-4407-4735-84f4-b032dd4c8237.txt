รัฐบาลไทย-ข่าวทำเนียบรัฐบาล-"อนุทิน" กำชับผู้ว่าฯ เชียงราย ติดตามสถานการณ์น้ำแม่น้ำสายอย่างใกล้ชิด บูรณาการทุกภาคส่วนป้องกันความเสียหายต่อประชาชนและพื้นที่เขตเศรษฐกิจ ด้านผู้ว่าฯ เชียงราย เผยปริมาณน้ำลดลงแล้ว


วันพุธที่ 30 เมษายน 2568
30/04/2568
พิมพ์
"อนุทิน" กำชับผู้ว่าฯ เชียงราย ติดตามสถานการณ์น้ำแม่น้ำสายอย่างใกล้ชิด บูรณาการทุกภาคส่วนป้องกันความเสียหายต่อประชาชนและพื้นที่เขตเศรษฐกิจ ด้านผู้ว่าฯ เชียงราย เผยปริมาณน้ำลดลงแล้ว
"อนุทิน" กำชับผู้ว่าฯ เชียงราย ติดตามสถานการณ์น้ำแม่น้ำสายอย่างใกล้ชิด บูรณาการทุกภาคส่วนป้องกันความเสียหายต่อประชาชนและพื้นที่เขตเศรษฐกิจ ด้านผู้ว่าฯ เชียงราย เผยปริมาณน้ำลดลงแล้ว ไม่มีผู้ได้รับบาดเจ็บหรือทรัพย์สินเสียหาย เร่งใช้ทุกกลไกกฎหมาย
น.ส.ไตรศุลี ไตรสรณกุล เลขานุการรมว.มหาดไทยและโฆษกกระทรวงมหาดไทย เปิดเผยว่า วานนี้ (29 เม.ย. 68) เวลา16.30 น. นายอนุทิน ชาญวีรกูล รองนายกรัฐมนตรีและรมว.มหาดไทย ได้รับรายงานจากนายอรรษิษฐ์ สัมพันธรัตน์ ปลัดกระทรวงมหาดไทย เกี่ยวกับสถานการณ์น้ำในแม่น้ำสาย ในพื้นที่ อ.แม่สาย จ.เชียงราย ที่มีปริมาณเพิ่มสูงขึ้นอันเป็นผลมาจากเกิดฝนตกหนักที่ฝั่งประเทศเมียนมาประมาณ 69 มิลลิเมตร ซึ่งล่าสุดระดับได้ลดลงโดยต่อเนื่อง และมีผู้ว่าราชการจังหวัดเชียงรายติดตามสถานการณ์ในพื้นที่
"นายอนุทิน ได้กำชับให้ผู้ว่าราชการจังหวัดเชียงราย ซึ่งขณะนี้ปฏิบัติราชการติดตามสถานการณ์อยู่ในพื้นที่อำเภอแม่สาย ได้ติดตามสถานการณ์อย่างใกล้ชิด ประเมินพร้อมบูรณาการกับหน่วยงานที่เกี่ยวข้องดำเนินมาตรการป้องกัน ตอบโต้ ตามระดับของสถานการณ์ เพื่อป้องกันความเสียหายต่อชีวิต ทรัพย์สินของประชาชน" น.ส.ไตรศุลี กล่าว
ด้าน นายชรินทร์ ทองสุข ผู้ว่าราชการจังหวัดเชียงราย กล่าวว่า ช่วงเวลาประมาณ 14.00 น. ได้เกิดสถานการณ์ปริมาณน้ำในแม่น้ำสายเพิ่มสูงขึ้นจนสร้างความตระหนกตกใจให้กับชาวแม่สาย และชาวจังหวัดเชียงราย รวมถึงพี่น้องประชาชนทั่วประเทศที่ได้รับทราบข่าวสารผ่านสื่อช่องทางต่าง ๆ เนื่องจากยังมีภาพจำที่ค่อนข้างรุนแรงจากเหตุการณ์อุทกภัยในปลายปีที่ผ่านมา แต่จาการประเมิน ณ เวลานี้สถานการณ์ยังไม่ได้รุนแรง และเจ้าหน้าที่อยู่บริเวณหน้างาน กำลังเร่งช่วยเหลือพี่น้องประชาชน
"ขณะนี้น้ำลดระดับลงไปหลายชั่วโมงแล้ว ก่อนหน้านี้น้ำขึ้นอย่างรวดเร็ว เนื่องจากสถานการณ์ฝนตกหนักฝั่งประเทศเมียนมา ประมาณ 69 มิลลิเมตร ประกอบกับพื้นน้ำเต็มไปด้วยตะกอนหินที่ตกค้างตั้งแต่อุทกภัยครั้งที่แล้ว ทำให้เหลือพื้นที่ระบายน้ำน้อยมากจนหลากเข้าท่วมบริเวณตลาดในอำเภอแม่สาย แต่ขณะนี้สถานการณ์น้ำลดลงแล้ว และเราได้รับการสนับสนุนจากกรมการทหารช่างนำเอาบิ๊กแบ็คมาปิดในพื้นที่ที่มีโอกาสที่น้ำจะเข้าท่วมพื้นที่ชุมชน พื้นที่เศรษฐกิจ เป็นการชั่วคราว แผนระยะกลาง ขณะนี้ กรมการทหารช่างได้นำเครื่องจักรมาดำเนินการขุดลอกในบริเวณพื้นที่แม่น้ำรวก ตามข้อตกลงไทย-เมียนมา รวมถึงภารกิจในการที่จะทำแนวป้องกันตลิ่งตลอดลำน้ำให้แล้วเสร็จภายในวันที่ 20 มิ.ย. 2568 และในระยะยาว ก็จะดำเนินการสร้างเขื่อนป้องกันตลิ่งตลอดแนวลำน้ำ ในส่วนของแม่น้ำสาย ตามข้อตกลงเป็นการดำเนินการของประเทศเมียนมา ซึ่งจังหวัดเชียงรายจะใช้กลไกกรมกิจการชายแดนทหารเพื่อสื่อสารไปที่ประเทศเมียนมา รวมถึงช่องทางคณะอนุกรรมการไทยเมียนมา หรือ TBC ด้วย" นายชรินทร์ กล่าว
นายชรินทร์ กล่าวเพิ่มเติมว่า การดำเนินการขณะนี้คือรีบเปิดทางน้ำ เคลียร์สิ่งรุกล้ำลำน้ำ ขุดลอก ใช้กลไกทางกฎหมายเพื่อประโยชน์สาธารณะ เพื่อให้อำเภอแม่สายและจังหวัดท่าขี้เหล็กของเมียนมาปลอดภัยจากอุทกภัย นี่คือสิ่งที่ต้องร่วมกันทำอย่างเข้มข้น และเร่งดำเนินการเพื่อให้แผนระยะสั้น และแผนระยะกลางดำเนินการได้ และแผนระยะยาว คือ การป้องกันแนวป้องกันตลิ่งแบบถาวรซึ่งต้องใช้เวลาต่อไป
"ในช่วง 2-3 ชั่วโมงที่ผ่านมา ไม่มีพี่น้องประชาชนได้รับบาดเจ็บ และไม่มีทรัพย์สินได้รับความเสียหาย มีเพียงแค่น้ำเพิ่มขึ้นมา และทุกภาคส่วนช่วยกันแก้ไขปัญหาแล้ว โดยตอนนี้ก็เร่งดำเนินการที่จะปิดรูต่าง ๆ เพื่อป้องกันสถานการณ์เฉพาะหน้าให้ได้ และจะได้ดำเนินการตามแผนระยะกลาง และสุดท้ายเราก็จะดำเนินการตามแผนระยะยาว เพื่อให้เรามีแนวป้องกันตลิ่งที่มั่นคงถาวรต่อไป" นายชรินทร์ กล่าว

ที่มา : https://www.thaigov.go.th/news/contents/details/95919