รัฐบาลไทย-ข่าวทำเนียบรัฐบาล-“ดร.เฉลิมชัย” มั่นใจระบบ E-ticket ช่วยเพิ่มประสิทธิภาพ ความโปร่งใส การเก็บรายได้อุทยานแห่งชาติ พร้อมหนุนใช้ให้ทันช่วงท่องเที่ยว ต.ค. นี้


วันพุธที่ 30 เมษายน 2568
“ดร.เฉลิมชัย” มั่นใจระบบ E-ticket ช่วยเพิ่มประสิทธิภาพ ความโปร่งใส การเก็บรายได้อุทยานแห่งชาติ พร้อมหนุนใช้ให้ทันช่วงท่องเที่ยว ต.ค. นี้
“ดร.เฉลิมชัย” มั่นใจระบบ E-ticket ช่วยเพิ่มประสิทธิภาพ ความโปร่งใส การเก็บรายได้อุทยานแห่งชาติ พร้อมหนุนใช้ให้ทันช่วงท่องเที่ยว ต.ค. นี้
“ดร.เฉลิมชัย” มั่นใจระบบ E-ticket ช่วยเพิ่มประสิทธิภาพ ความโปร่งใส การเก็บรายได้อุทยานแห่งชาติ พร้อมหนุนใช้ให้ทันช่วงท่องเที่ยว ต.ค. นี้
วันที่ 30 เมษายน 2568 ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เผยว่า ตนได้มอบนโยบายให้กรมอุทยานแห่งชาติ สัตว์ป่า และพันธุ์พืช (อส.) ดำเนินการปรับปรุงมาตรการการเก็บเงินรายได้จากอุทยานแห่งชาติให้มีความโปร่งใสมากยิ่งขึ้น สามารถเก็บรายได้ตามจำนวนจริงของนักท่องเที่ยวที่เข้ามาในอุทยานแห่งชาติได้ เพื่อประโยชน์ของพี่น้องประชาชนคนไทย และเพื่อประโยชน์ในการนำเงินรายได้มาพัฒนาท้องถิ่น รวมถึงดูแลอนุรักษ์พื้นที่อุทยานแห่งชาติของไทย และพัฒนาระบบการให้บริการของอุทยานแห่งชาติให้ได้มาตรฐานเทียบเท่าสากล สามารถรองรับนักท่องเที่ยวได้ทุกกลุ่มวัยยิ่งขึ้น
ดร.เฉลิมชัย กล่าวย้ำว่า ที่ผ่านมากรมอุทยานฯ ได้เคยทดลองใช้ระบบออนไลน์ในการจองคิวเข้าอุทยานแห่งชาติบางพื้นที่มาแล้ว ในช่วงโควิด-19 ที่ผ่านมา แต่เนื่องจากมีการใช้ไม่ครอบคลุมอุทยานแห่งชาติทั้งหมดที่มีอยู่ 156 แห่ง จึงเป็นเหมือนการทดลองใช้ ไม่มีการพัฒนาต่อยอดและใช้งานอย่างต่อเนื่อง ในปีนี้ เพื่อแก้ไขปัญหาเรื่องการจัดเก็บรายได้ของอุทยานแห่งชาติที่ยังคงมีอยู่ จึงได้เร่งรัดให้กรมอุทยานฯ พัฒนาระบบ E-ticket มาใช้งานให้ครอบคลุมอุทยานแห่งชาติทุกแห่งทั่วประเทศ ให้ทันช่วงฤดูท่องเที่ยวที่กำลังจะมาถึงในช่วงเดือนตุลาคม 2568 ซึ่งนอกจากประโยชน์ในการจัดเก็บรายได้ที่คาดว่าจะเป็นไปตามจำนวนจริงกับปริมาณนักท่องเที่ยวที่เข้ามาแล้ว ยังจะทำให้รู้ถึงจำนวนนักท่องเที่ยวที่แท้จริงที่เข้ามาใช้บริการอุทยานแห่งชาติแต่ละแห่ง ที่จะทำให้สามารถประเมินศักยภาพการรองรับและการกำหนดจำนวนนักท่องเที่ยวในแต่ละช่วง เพื่อการอนุรักษ์และฟื้นฟูทรัพยากรธรรมชาติที่อยู่ในพื้นที่ได้อย่างมีประสิทธิภาพยิ่งขึ้น รวมถึงระบบ E-ticket ยังจะเป็นระบบช่วยอำนวยความสะดวกการจองเข้าใช้บริการต่าง ๆ ที่มีภายในอุทยานแห่งชาติแต่ละแห่งให้กับนักท่องเที่ยวได้อีกด้วย
“เงินรายได้ในส่วนนี้ของกรมอุทยานฯ ถือเป็นงบประมาณที่มีความสำคัญเป็นอย่างมาก เพราะนอกจากจะมีการจัดสรรให้กับท้องถิ่นที่เป็นที่ตั้งของอุทยานแห่งชาตินำไปใช้ในการพัฒนาพื้นที่แล้ว ยังเป็นเงินที่จัดสรรคืนให้กับอุทยานแห่งชาติแต่ละแห่งนำกลับไปใช้ในการพัฒนา ปรับปรุง บำรุงรักษาพื้นที่ให้บริการ การลาดตระเวนและการอนุรักษ์ฟื้นฟูทรัพยากรธรรมชาติในพื้นที่ให้คงความอุดมสมบูรณ์ และอีกส่วนหนึ่งที่ผมเห็นว่าเป็นส่วนสำคัญอย่างยิ่ง คือ การนำเงินดังกล่าวมาใช้ในการดูแลบุคลากรและสวัสดิการของพนักงานเจ้าหน้าที่ที่ปฏิบัติงานอยู่ในส่วนหน้าของพื้นที่อุทยานแห่งชาติต่าง ๆ ทั่วประเทศอย่างทั่วถึง เพื่อเป็นการเสริมสร้างขวัญกำลังใจ เสริมศักยภาพในการปฏิบัติงาน และเสริมความปลอดภัยให้กับเจ้าหน้าที่ผู้ปฏิบัติ โดยในส่วนนี้ได้มอบหมายให้มีการจัดตั้งคณะกรรมการเพื่อพิจารณาปรับปรุงหลักเกณฑ์ต่าง ๆ ให้มีความเหมาะสม ถูกต้อง เป็นไปตามข้อระเบียบและกฎหมายที่เกี่ยวข้อง ซึ่งคาดว่าอีกไม่นานจะสามารถปรับเพิ่มสวัสดิการต่าง ๆ ให้กับเจ้าหน้าที่ได้“ ดร.เฉลิมชัย กล่าว

ที่มา : https://www.thaigov.go.th/news/contents/details/95930