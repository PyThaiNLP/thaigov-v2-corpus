รัฐบาลไทย-ข่าวทำเนียบรัฐบาล- อร่อยสุดๆ“ลิ้นจี่นครพนม” รัฐบาลสนับสนุนผู้ประกอบการในพื้นที่รับซื้อผลผลิต คาดสร้างรายได้กว่า 120 ล้านบาท กระตุ้นเศรษฐกิจในจังหวัด


วันพุธที่ 30 เมษายน 2568
30/04/2568
พิมพ์
อร่อยสุดๆ“ลิ้นจี่นครพนม” รัฐบาลสนับสนุนผู้ประกอบการในพื้นที่รับซื้อผลผลิต คาดสร้างรายได้กว่า 120 ล้านบาท กระตุ้นเศรษฐกิจในจังหวัด
อร่อยสุดๆ“ลิ้นจี่นครพนม” รัฐบาลสนับสนุนผู้ประกอบการในพื้นที่รับซื้อผลผลิต คาดสร้างรายได้กว่า 120 ล้านบาท กระตุ้นเศรษฐกิจในจังหวัด
วันนี้ ( 30 เมษายน 2568 ) เวลา 08.45 น. นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า รัฐบาล เดินหน้ามาตรการเพิ่มช่องทางการตลาด ลิ้นจี่ นพ.1 “ลิ้นจี่นครพนม” ซึ่งเป็นสินค้า GI ของดีเมืองพระธาตุพนม จังหวัดนครพนม โดยประสานกลุ่มพันธมิตรเครือข่ายห้างสรรพสินค้าชั้นนำให้ช่วยรับซื้อผลผลิตจากชาวสวน
สำหรับลิ้นจี่นครพนม เป็นลิ้นจี่ที่มีลักษณะโดดเด่นเปลือกสีแดง อมชมพู ผลใหญ่ รูปทรงไข่ เนื้อผลแห้ง สีขาวขุ่น รสชาติหวานอมเปรี้ยว ไม่มีรสฝาด ซึ่งเป็นลักษณะเด่นเฉพาะของลิ้นจี่นครพนมเท่านั้น เป็นที่ชื่นชอบของผู้บริโภค คาดว่าปีนี้จะมีผลผลิตลิ้นจี่นครพนมประมาณ 1,000 - 1,200 ตัน ก่อให้เกิดรายได้แก่เกษตรกรในจังหวัดกว่า 120 ล้านบาท
นายอนุกูลกล่าวว่า ประชาชนที่สนใจบริโภคลิ้นจี่นครพนม สามารถหาซื้อได้ที่ห้างสรรพสินค้าชั้น อาทิ ตลาดจริงใจ ฟาร์มเมอร์มาร์เก็ต ท็อปมาร์เก็ต และเครือข่ายร้านอาหาร ร้านกาแฟ และโรงแรมใน จ.นครพนม เช่น ร้านชมนคร ร้านชีวาคาเฟ่ โรงแรมชีวาโขง และร้านเอสเคคาเฟ่ ที่ได้รับซื้อลิ้นจี่นครพนมไปใช้เป็นวัตถุดิบและแปรรูปต่าง ๆ อาทิ เค้กลิ้นจี่ กาแฟลิ้นจี่ ลิ้นจี่โซดา เป็นต้น
“รัฐบาลเร่งขับเคลื่อนเศรษฐกิจชุมชนด้วยสินค้า GI ตามนโยบาย Soft Power ของรัฐบาล เพราะสินค้า GI เป็นสินค้าอัตลักษณ์ของชุมชน มีความเชื่อมโยงกับพื้นที่แหล่งผลิต ภูมิปัญญาท้องถิ่น สภาพภูมิประเทศ และภูมิอากาศ ส่งผลให้สินค้ามีเอกลักษณ์ที่โดดเด่นเฉพาะตัวของท้องถิ่นนั้น ๆ ปัจจุบัน มีสินค้าที่ขึ้นทะเบียน GI ทั่วประเทศแล้ว 230 สินค้า มูลค่ากว่า 77,000 ล้านบาทต่อปี” นายอนุกูล ระบุ

ที่มา : https://www.thaigov.go.th/news/contents/details/95910