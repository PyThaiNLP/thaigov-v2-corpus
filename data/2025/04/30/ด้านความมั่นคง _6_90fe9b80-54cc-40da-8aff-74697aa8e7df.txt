รัฐบาลไทย-ข่าวทำเนียบรัฐบาล-"อรรษิษฐ์ - จิณณารัชช์" นำพุทธศาสนิกชนกรมโยธาธิการและผังเมือง ร่วมรับฟังธรรมตามโครงการ “ร้อยใจไทยสืบสานราชธรรมทั้งแผ่นดิน" เฉลิมพระเกียรติพระบาทสมเด็จพระเจ้าอยู่หัว ณ กรมโยธาฯ


วันพุธที่ 30 เมษายน 2568
30/04/2568
พิมพ์
"อรรษิษฐ์ - จิณณารัชช์" นำพุทธศาสนิกชนกรมโยธาธิการและผังเมือง ร่วมรับฟังธรรมตามโครงการ “ร้อยใจไทยสืบสานราชธรรมทั้งแผ่นดิน" เฉลิมพระเกียรติพระบาทสมเด็จพระเจ้าอยู่หัว ณ กรมโยธาฯ
"อรรษิษฐ์ สัมพันธรัตน์ - จิณณารัชช์ สัมพันธรัตน์" นำพุทธศาสนิกชนกรมโยธาธิการและผังเมือง ร่วมรับฟังธรรมตามโครงการ “ร้อยใจไทยสืบสานราชธรรมทั้งแผ่นดิน" เฉลิมพระเกียรติพระบาทสมเด็จพระเจ้าอยู่หัว ณ กรมโยธาธิการและผังเมือง
วันนี้ (30 เม.ย. 68) เวลา 07.00 น. นายอรรษิษฐ์ สัมพันธรัตน์ ปลัดกระทรวงมหาดไทย พร้อมด้วย นางจิณณารัชช์ สัมพันธรัตน์ นายกสมาคมแม่บ้านมหาดไทย เป็นประธานพิธีตักบาตรและบรรยายธรรม "โครงการร้อยใจไทยสืบสานราชธรรมทั้งแผ่นดิน" ถวายเป็นพระราชกุศลแด่พระบาทสมเด็จพระเจ้าอยู่หัว เพื่อเฉลิมพระเกียรติเนื่องในโอกาสมหามงคลเฉลิมพระชนมพรรษา 6 รอบ 72 พรรษา ณ อาคารนริศรานุวัดติวงศ์ กรมโยธาธิการและผังเมือง ถนนพระรามที่ 6 กรุงเทพฯ โดยได้รับเมตตาจากพระราชวัชรสุทธิวงศ์ (เจ้าคุณอารยวังโส) เจ้าอาวาสวัดป่าพุทธพจน์หริภุญไชย (ธ) ในพระราชูปถัมภ์ฯ เป็นประธานสงฆ์พร้อมบรรยายธรรมบูชาคุณพระรัตนตรัยและประกาศราชธรรม
โอกาสนี้ นางรณิดา เหลืองฐิติสกุล ผู้ตรวจราชการกระทรวงมหาดไทย นายพงษ์นรา เย็นยิ่ง อธิบดีกรมโยธาธิการและผังเมือง นางวันทนา เย็นยิ่ง อุปนายกสมาคมแม่บ้านมหาดไทยและประธานชมรมแม่บ้านกรมโยธาธิการและผังเมือง พร้อมด้วยหัวหน้าส่วนราชการ ข้าราชการ เจ้าหน้าที่ และพุทธศาสนิกชน ร่วมในกิจกรรมเป็นจำนวนมาก
พระราชวัชรสุทธิวงศ์ กล่าวสัมโมทนียกถา ความตอนหนึ่งว่า การทำงานของเราในทุกวันนี้ การมี “สติ” คือเครื่องมือสำคัญที่นำพาชีวิตให้ไปสู่ธรรมมะ เมื่อเรามีสติรู้ มีความเพียร มีความชอบ ย่อมจะทำให้เราเกิดธรรมมะ หรือการที่เรารู้ในเรื่องธรรมดาที่ไม่วิปลาสธรรม สามารถแยกเเยะเรื่องผิดและชอบในการใช้ชีวิตบนหลักธรรมที่ดีได้ สิ่งเหล่านี้เรียกว่า ภาวะ “จิตดี” หรือ “ปัญญาธรรม” ที่เกิดจากการตื่นรู้อย่างมีสติ ซึ่งจะช่วยขัดเกลาให้เรากลายเป็นคนดี มีความซื่อสัตย์สุจริตในการทำงาน ไม่มีความอิจฉาริษยา คบคนที่ช่วยเสริมส่งให้เกิดการประพฤติดี และทำงานได้อย่างมีความสุข
“สภาวะจิตใจที่ตั้งมั่นในธรรม เป็นสิ่งที่สำคัญของเราทุกคน เพราะจิตใจเป็นแค่สภาพที่ไม่เที่ยงแท้เกิด - ดับได้ชั่วขณะ เราจะปรุงให้ดีก็ได้ ชั่วก็ได้ ดังนั้น ข้าราชการกระทรวงมหาดไทยในฐานะผู้สืบสานราชธรรม จึงต้องขัดเกลาจิตในสิ่งที่ไม่ดีให้มันดีเลิศ เมื่อเราเปลี่ยนจิตได้ก็จะทำให้เราจิตดี มีวุฒิภาวะเป็นผู้ฉลาดทางอารมณ์ (E.Q.) คิดดี ทำดี มีความคิดสร้างสรรค์ อันจะนำไปสู่การทำความดีโดยไม่ได้หวังสิ่งใดตอบแทน ยึดถือประโยชน์ สร้างสรรค์สิ่งดีงามต่อสังคมและประเทศชาติ ทำงานเพื่อ “บำบัดทุกข์ บำรุงสุข” ประชาชนด้วยความตั้งใจจริง" พระราชวัชรสุทธิวงศ์ กล่าว
นายอรรษิษฐ์ สัมพันธรัตน์ ปลัดกระทรวงมหาดไทย กล่าวว่า ตนและนางจิณณารัชช์ สัมพันธรัตน์ นายกสมาคมแม่บ้านมหาดไทย ได้รับทราบถึงดำริของท่านเจ้าคุณพระราชวัชรสุทธิวงศ์ (เจ้าคุณอารยวังโส) เกี่ยวกับการขับเคลื่อนขยายผลต่อยอดโครงการ “ร้อยใจธรรม ร้อยอำเภอ สืบสานราชธรรม” สู่ระดับจังหวัด และส่วนกลาง ร่วมกับกระทรวงมหาดไทยและสมาคมแม่บ้านมหาดไทยจึงเป็นที่มาของโครงการ “ร้อยใจไทยสืบสานราชธรรมทั้งแผ่นดิน” เพื่อน้อมถวายเป็นพระราชกุศลแด่พระบาทสมเด็จพระเจ้าอยู่หัว ด้วยการเผยแผ่ราชธรรมที่นักปกครองและประชาชนควรเรียนรู้และถือปฏิบัติ อันจะเป็นการปลูกฝัง เสริมสร้างอุดมการณ์ให้แก่นักปกครอง องค์กรเอกชน ประชาชนทั่วไป รวมถึงคณะกรรมการและสมาชิกของสมาคมแม่บ้านมหาดไทยได้มีหลักการและวิธีการตามแนวทางราชธรรมในการทำความดีเพื่อสังคมส่วนรวม

ที่มา : https://www.thaigov.go.th/news/contents/details/95921