รัฐบาลไทย-ข่าวทำเนียบรัฐบาล-ไทย–อาเซอร์ไบจาน เร่งขยายเศรษฐกิจ การค้า และโลจิสติกส์ ประสานความร่วมมือสู่ตลาดเอเชีย เอเชียกลาง และยุโรป


วันพุธที่ 30 เมษายน 2568
30/04/2568
พิมพ์
ไทย–อาเซอร์ไบจาน เร่งขยายเศรษฐกิจ การค้า และโลจิสติกส์ ประสานความร่วมมือสู่ตลาดเอเชีย เอเชียกลาง และยุโรป
ไทย–อาเซอร์ไบจาน เร่งขยายเศรษฐกิจ การค้า และโลจิสติกส์ ประสานความร่วมมือสู่ตลาดเอเชีย เอเชียกลาง และยุโรป
วานนี้ (29 เมษายน 2568)  เวลา 11.00 น. ดร. นลินี ทวีสิน ประธานผู้แทนการค้าไทย ได้พบหารือกับ H.E. Mr. Elchin Ragub oglu Bashirov เอกอัครราชทูตสาธารณรัฐอาเซอร์ไบจานประจำประเทศไทย ณ ห้องรับรอง 1 ตึกบัญชาการ 1 ทำเนียบรัฐบาล เพื่อกระชับความสัมพันธ์และส่งเสริมความร่วมมือทางเศรษฐกิจ การค้า การลงทุน และโลจิสติกส์ระหว่างสองประเทศ
ดร. นลินี ได้กล่าวแสดงความยินดีในโอกาสที่นายเอลชิน รากุบ โอกลู บาชีรอฟ เข้ารับตำแหน่งเอกอัครราชทูตอาเซอร์ไบจานประจำประเทศไทยคนแรก ซึ่งนับเป็นก้าวสำคัญในการเสริมสร้างความสัมพันธ์ทวิภาคีให้แน่นแฟ้นยิ่งขึ้น พร้อมทั้งเน้นย้ำถึงความตั้งใจของไทยที่จะขยายความร่วมมือกับอาเซอร์ไบจาน ซึ่งมีบทบาทสำคัญในฐานะศูนย์กลางด้านโลจิสติกส์เชื่อมโยงยุโรปและเอเชีย
การหารือในครั้งนี้ ทั้งสองฝ่ายเห็นพ้องถึงความจำเป็นในการสร้างความรู้จักและความเข้าใจระหว่างกันมากขึ้น ผ่านการจัดกิจกรรมสัมมนาหรือกิจกรรมส่งเสริมการค้า โดยประธานผู้แทนการค้าไทย ได้เสนอให้ช่วงเวลาการจัดกิจกรรมนำคณะนักธุรกิจอาเซอร์ไบจานเยือนไทย สอดคล้องกับช่วงการจัดงาน THAIFEX–ANUGA ASIA 2025 งาน TILOG–LogistiX 2025 และงานแสดงสินค้าอัญมณีและเครื่องประดับ ครั้งที่ 72 เพื่อต่อยอดโอกาสในการจับคู่ธุรกิจ (Business Matching) และสร้างเครือข่ายเชิงลึกระหว่างภาคเอกชนของทั้งสองประเทศต่อไป
ดร. นลินี เสริมว่า ตนยังได้เสนอให้ภาคเอกชนอาเซอร์ไบจานศึกษาข้อมูลการลงทุนจากสำนักงานคณะกรรมการส่งเสริมการลงทุน (BOI) ของไทย และเริ่มจากการพัฒนาโครงการขนาดเล็กที่สามารถดำเนินการได้รวดเร็ว (low-lying fruits) โดยเฉพาะในสาขาที่ไทยมีความพร้อม เช่น อาหาร โลจิสติกส์ และอุตสาหกรรมยา
ในขณะเดียวกัน อาเซอร์ไบจานได้เน้นถึงบทบาทยุทธศาสตร์ของตนในภูมิภาคเอเชียกลางและยุโรปตะวันออกในฐานะศูนย์กลางการขนส่งสินค้าไปยังรัสเซียและยุโรปเหนือ ซึ่งสามารถเป็นจุดเชื่อมโยงสำคัญสำหรับผู้ประกอบการไทยที่ต้องการขยายการค้าไปยังภูมิภาคดังกล่าว
ประธานผู้แทนการค้าไทย ทิ้งท้ายว่า ประเด็น การส่งเสริมการเชื่อมโยงประชาชนต่อประชาชน (People-to-People Connectivity) ก็เป็นอีกประเด็นสำคัญ โดยในปัจจุบันนักท่องเที่ยวชาวอาเซอร์ไบจานเดินทางมาไทย โดยใช้เที่ยวบินเช่าเหมาลำ อย่างไรก็ตาม มีแผนแผนการเปิดเส้นทางบินตรงระหว่างกรุงเทพฯ-บากูในปี 2569 รวมถึงประเด็นความร่วมมือในสาขาใหม่ ๆ เช่น พลังงานสะอาด LNG และ AI
ทั้งนี้ การค้ารวมในปี 2567 มีมูลค่า 295.64 ล้านดอลลาร์สหรัฐ เพิ่มขึ้นกว่า 500% จากปีก่อนหน้า โดยไทยส่งออกสินค้าอุตสาหกรรม เช่น รถยนต์และชิ้นส่วน เครื่องปรับอากาศ ผลิตภัณฑ์ยาง และเครื่องจักรกล ส่วนการนำเข้าจากอาเซอร์ไบจานส่วนใหญ่เป็นน้ำมันดิบ

ที่มา : https://www.thaigov.go.th/news/contents/details/95906