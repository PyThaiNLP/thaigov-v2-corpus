รัฐบาลไทย-ข่าวทำเนียบรัฐบาล-“สุริยะ” เผย “สะพานข้ามคลองตำมะลัง” จ.สตูล เสร็จสมบูรณ์ 100% เปิดให้ใช้สัญจรแล้ว 


วันพฤหัสบดีที่ 10 เมษายน 2568
“สุริยะ” เผย “สะพานข้ามคลองตำมะลัง” จ.สตูล เสร็จสมบูรณ์ 100% เปิดให้ใช้สัญจรแล้ว
....
นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม เปิดเผยว่า
กรมทางหลวงชนบท (ทช.) ได้ดำเนินโครงการก่อสร้างสะพานข้ามคลองตำมะลัง อำเภอเมือง จังหวัดสตูล ซึ่งเป็นโครงการอันเนื่องมาจากพระราชดำริในสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี แล้วเสร็จสมบูรณ์และเปิดให้ประชาชนใช้สัญจรแล้ว ซึ่งสะพานดังกล่าวทำให้การเดินทางของพี่น้องประชาชนระหว่างเกาะตำมะลังและแผ่นดินใหญ่เป็นไปด้วยความสะดวก รวดเร็ว และปลอดภัยมากขึ้น ตลอดจนส่งเสริมเศรษฐกิจการขนส่งสินค้าทางการเกษตรและประมงในพื้นที่อย่างยั่งยืน
นายมนตรี เดชาสกุลสม อธิบดีกรมทางหลวงชนบท กล่าวว่า โครงการดังกล่าวเกิดขึ้นเนื่องจากประชาชนที่อาศัยอยู่บนเกาะตำมะลัง ประมาณ 2,000 ครัวเรือน ได้รับความเดือดร้อนในการเดินทาง ที่ผ่านมาต้องสัญจรด้วยเรือข้ามฟากใช้เวลาประมาณ 30 นาที ทั้งนี้ สะพานข้ามคลองตำมะลังทำให้ประชาชนเดินทางไปยังแผ่นดินใหญ่ไปโรงพยาบาล และหากมีเหตุฉุกเฉินหรือต้องอพยพในกรณีเกิดภัยพิบัติได้อย่างรวดเร็วมากขึ้น สะพานฯ มีจุดเริ่มต้นจากแยก ทล.406 บริเวณ กม. ที่ 93+900 ข้ามคลองตำมะลัง และสิ้นสุดที่บ้านตำมะลังเหนือ หมู่ที่ 2 มีความยาวประมาณ 800 เมตร ความกว้าง 2 ช่องจราจร โครงสร้างพื้นสะพานเป็นคานยื่นสมดุล (Balanced Cantilever) ถนนเชิงลาดสะพานเป็นคอนกรีตเสริมเหล็ก ขนาด 2 ช่องจราจร พร้อมไหล่ทาง ความยาวรวม 1,950 เมตร มีลานจอดรถฝั่งเกาะตำมะลังและบันไดทางลาดขึ้นลงสะพาน ใช้งบประมาณค่าก่อสร้างกว่า 433 ล้านบาท
ทั้งนี้ เนื่องจากพื้นที่ก่อสร้างอยู่ในเขตป่าสงวนแห่งชาติ ทช. จึงได้ดำเนินการศึกษาความเหมาะสมและผลกระทบสิ่งแวดล้อม ซึ่งสำนักงานนโยบายและแผนทรัพยากรธรรมชาติและสิ่งแวดล้อมมีมติเห็นชอบแล้ว ปัจจุบันอยู่ในช่วงเวลาของการติดตามผลกระทบสิ่งแวดล้อมหลังเปิดใช้งาน

ที่มา : https://www.thaigov.go.th/news/contents/details/95287