รัฐบาลไทย-ข่าวทำเนียบรัฐบาล-วธ. เดินหน้ายกระดับเทศกาล-ประเพณีไทยสู่ระดับโลก ชูอัตลักษณ์สงกรานต์ไทยเป็น Soft Power พร้อมขับเคลื่อนงานยกระดับ 3 เทศกาลประเพณี 10 ชุมชนยลวิถีทั่วประเทศ 


วันพฤหัสบดีที่ 10 เมษายน 2568
วธ. เดินหน้ายกระดับเทศกาล-ประเพณีไทยสู่ระดับโลก ชูอัตลักษณ์สงกรานต์ไทยเป็น Soft Power พร้อมขับเคลื่อนงานยกระดับ 3 เทศกาลประเพณี 10 ชุมชนยลวิถีทั่วประเทศ
วธ. เดินหน้ายกระดับเทศกาล-ประเพณีไทยสู่ระดับโลก ชูอัตลักษณ์สงกรานต์ไทยเป็น Soft Power พร้อมขับเคลื่อนงานยกระดับ 3 เทศกาลประเพณี 10 ชุมชนยลวิถีทั่วประเทศ นำทุนทางวัฒนธรรมสร้างเม็ดเงินกระตุ้นเศรษฐกิจ
วธ. เดินหน้ายกระดับเทศกาล-ประเพณีไทยสู่ระดับโลก ชูอัตลักษณ์สงกรานต์ไทยเป็น Soft Power พร้อมขับเคลื่อนงานยกระดับ 3 เทศกาลประเพณี 10 ชุมชนยลวิถีทั่วประเทศ นำทุนทางวัฒนธรรมสร้างเม็ดเงินกระตุ้นเศรษฐกิจ ปลัด วธ. เร่งรัดหน่วยงานในสังกัดเบิกจ่ายงบประมาณ ปี 68 เน้นเกิดผลเป็นรูปธรรม  โปร่งใส ตรวจสอบได้
นายประสพ เรียงเงิน ปลัดกระทรวงวัฒนธรรมเปิดเผยว่า ในการประชุมผู้บริหารสำนักงานปลัดกระทรวงวัฒนธรรม ครั้งที่ 2/2568 เมื่อเร็วนี้ๆ มีผู้บริหารของ วธ. ทั้งส่วนกลางและส่วนภูมิภาคเข้าร่วม ที่ประชุมได้รายงานผลการคัดเลือกเทศกาลประเพณีในจังหวัดต่างๆ 3เทศกาลประเพณี ได้แก่ 1. เทศกาลเมืองครามสกลนคร “Kram & Craft โลก” จ.สกลนคร 2.เทศกาลหนังใหญ่วัดขนอนและมหกรรมหนังเงานานาชาติ จ.ราชบุรี และ 3.เทศกาลภูเก็ตเมืองสร้างสรรค์ “Kebaya Festival” จ.ภูเก็ต เพื่อยกระดับให้เป็นที่รู้จักระดับชาติและนานาชาติ โดยคัดเลือกเทศกาลประเพณีที่โดดเด่นมีศักยภาพมีเอกลักษณ์และอัตลักษณ์ในมิติต่างๆ และเห็นว่าสามารถยกระดับให้เป็น Soft Power โดยเฉพาะด้านเฟสติวัล ได้แก่เทศกาลประเพณี และด้านท่องเที่ยวตามนโยบายรัฐบาล รวมถึงการส่งเสริมอุตสาหกรรมวัฒนธรรมสร้างสรรค์ได้กำชับให้แต่ละ สวจ. ดำเนินการขับเคลื่อนยกระดับเทศกาลประเพณีอย่างต่อเนื่อง ไม่ใช่เฉพาะช่วงเวลาใดเวลาหนึ่งเท่านั้น ต้องประเมินผล ติดตามการดำเนินงาน รวมถึงบูรณาการร่วมกับหน่วยงานต่างๆ เพื่อให้เกิดประสิทธิผลและความยั่งยืน
นอกจากนี้ ให้ สวจ. และพื้นที่ใกล้เคียงร่วมสนับสนุนการเปิด 10 สุดยอดชุมชนต้นแบบ“เที่ยวชุมชน ยลวิถี” ประจำปีงบประมาณ พ.ศ. 2567 ซึ่งคัดเลือกชุมชนต้นแบบระดับจังหวัดที่มีศักยภาพและยกย่องเชิดชูเกียรติ ปัจจุบันมี 40ชุมชนทั่วประเทศ ตนได้เน้นย้ำเช่นกันว่าการพัฒนาการท่องเที่ยวเชิงวัฒนธรรมต้องทำต่อเนื่อง ประเมินผลการทำงานในมิติต่างๆ ให้ชัดเจน รวมถึงจัดเก็บข้อมูลสถิติ รูปแบบการรายงานผลต้องชัดเจน ที่สำคัญต้องลงพื้นที่ติดตามภายหลังจากเปิดชุมชนด้วย ว่ามีปัญหาอุปสรรคอะไรหรือไม่และนำมาปรับปรุงการทำงาน เน้นการบูรณาการร่วมกับหน่วยงานทุกภาคส่วนในพื้นที่ เพื่อพัฒนาชุมชน สร้างมูลค่าเพิ่มให้กับภาคการท่องเที่ยวทางวัฒนธรรมกระจายรายได้ และส่งเสริมการเติบโตทางเศรษฐกิจทั้งในระดับท้องถิ่นและระดับประเทศอย่างยั่งยืน
นอกจากนี้ ปลัด วธ. ได้เน้นย้ำให้ทุกหน่วยงานในสังกัดเร่งรัดการเบิกจ่ายงบประมาณให้เป็นไปตามมาตรการของรัฐบาล และทำงานแบบบูรณาการทั้งภายในและภายนอกกระทรวงให้เกิดผลอย่างเป็นรูปธรรม โปร่งใสตรวจสอบได้เพื่อขับเคลื่อนงานของ วธ. ให้บรรลุเป้าหมายตัวชี้วัดที่กำหนดไว้ ทั้งนี้ ผลการเบิกจ่ายงบประมาณของแต่ละหน่วยงาน จะใช้เป็นหนึ่งในตัวชี้วัดการประเมินประสิทธิภาพการทำงานด้วย

ที่มา : https://www.thaigov.go.th/news/contents/details/95302