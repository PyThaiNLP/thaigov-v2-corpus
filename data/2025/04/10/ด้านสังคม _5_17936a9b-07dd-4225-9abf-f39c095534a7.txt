รัฐบาลไทย-ข่าวทำเนียบรัฐบาล-สธ. พัฒนา NCDs Data Hub เชื่อมโยงแหล่งข้อมูล NCD ไว้ในจุดเดียว เพิ่มประสิทธิภาพการจัดการโรคไม่ติดต่อเรื้อรัง


วันพฤหัสบดีที่ 10 เมษายน 2568
สธ. พัฒนา NCDs Data Hub เชื่อมโยงแหล่งข้อมูล NCD ไว้ในจุดเดียว เพิ่มประสิทธิภาพการจัดการโรคไม่ติดต่อเรื้อรัง
กระทรวงสาธารณสุข ร่วมกับ บริษัท แอ็บโซลูท โซลูชั่น จำกัด และ บริษัท เอสซีจี เจดับเบิ้ลยูดี โลจิสติกส์(มหาชน) พัฒนาระบบบริหารจัดการ NCDs Data Hub
เชื่อมโยงข้อมูลโรคไม่ติดต่อเรื้อรังจาก MOPH – PHR, Smart อสม, NCDs Prevention Platform, สอน.บัดดี้ และ NCDs Registry เป็นฐานข้อมูลในจุดเดียวภายใต้มาตรฐานความปลอดภัยของข้อมูล ช่วยบุคลากรการแพทย์ และ อสม. ส่งเสริม ป้องกันและดูแลรักษากลุ่มเป้าหมายได้อย่างมีประสิทธิภาพและเป็นระบบ
วันนี้ (10 เมษายน 2568) ที่ สำนักงานปลัดกระทรวงสาธารณสุข จ.นนทบุรี นายสมศักดิ์ เทพสุทิน รัฐมนตรีว่าการกระทรวงสาธารณสุข เป็นประธานในพิธีลงนามข้อตกลงความร่วมมือว่าด้วยการพัฒนาระบบการจัดบริการสุขภาพด้านโรคไม่ติดต่อเรื้อรัง NCDs Data Hub ในหน่วยบริการ ระหว่าง นายแพทย์โอภาส การย์กวินพงศ์ ปลัดกระทรวงสาธารณสุข กับ นายบรรณ เกษมทรัพย์ ประธานเจ้าหน้าที่บริหารร่วม บริษัท เอสซีจี เจดับเบิ้ลยูดี โลจิสติกส์ จำกัด (มหาชน) และ นายอำนาจ ศรีจำเริญ กรรมการผู้จัดการ บริษัท แอ็บโซลูท โซลูชั่น จำกัด
นายสมศักดิ์ กล่าวว่า กระทรวงสาธารณสุขมีนโยบายลดการเจ็บป่วยด้วยโรคไม่ติดต่อเรื้อรัง (NCDs) เพื่อลดค่าใช้จ่ายด้านสุขภาพและยกระดับคุณภาพชีวิตของประชาชน ซึ่งต้องมีระบบการจัดเก็บข้อมูลและการบริหารจัดการข้อมูลโรค NCDs ที่มีประสิทธิภาพ เพื่อช่วยให้วิเคราะห์ แก้ไขปัญหา และตัดสินใจดำเนินการได้อย่างเหมาะสม สามารถใช้ทรัพยากรที่มีจำกัดให้เกิดประโยชน์สูงสุด โดยการลงนามข้อตกลงความร่วมมือฯ ระหว่าง กระทรวงสาธารณสุข กับ บริษัท แอ็บโซลูท โซลูชั่น จำกัด และ บริษัท เอสซีจี เจดับเบิ้ลยูดี โลจิสติกส์ จำกัด (มหาชน) ครั้งนี้ จะเป็นการพัฒนา NCDs Data Hub ของประเทศ ช่วยให้มีการจัดเก็บข้อมูล NCDs อย่างเป็นระบบ สามารถติดตามประเมินผลการให้บริการของหน่วยบริการให้เป็นไปอย่างมีประสิทธิภาพ บุคลากรการแพทย์ และ อสม. นำข้อมูลไปใช้ในการส่งเสริม ป้องกันและดูแลรักษากลุ่มเป้าหมายได้สะดวกยิ่งขึ้น รวมถึงประชาชนสามารถเข้าถึงบริการได้อย่างสะดวก รวดเร็ว
นายสมศักดิ์กล่าวต่อว่า ในส่วนของกระทรวงสาธารณสุข จะกำหนดชุดข้อมูลมาตรฐาน (Minimum Data Set) เพื่อการพัฒนาระบบ NCDs Data Hub และจัดเก็บข้อมูลกลุ่มโรค NCDs จากแหล่งข้อมูลต่างๆ ได้แก่ MOPH – PHR, Smart อสม, NCDs Prevention Platform, สอน.บัดดี้ และ NCDs Registry มารวมเป็นฐานข้อมูลเดียว โดยมี บริษัท เอสซีจี เจดับเบิ้ลยูดี โลจิสติกส์ จำกัด (มหาชน) เป็นผู้ติดตามประเมินผล และสนับสนุนแผนงานตามศักยภาพความเชี่ยวชาญ ส่วน บริษัท แอ็บโซลูท โซลูชั่น จำกัด จะร่วมพัฒนาระบบประมวลผลข้อมูลโรค NCDs ที่สอดคล้องกับมาตรฐานชุดข้อมูล ให้สามารถเชื่อมโยงและแลกเปลี่ยนข้อมูลผ่าน NCDs Data Hub Gateway และระบบแสดงผลข้อมูล (Dashboard) ที่นำเสนอสถานการณ์และแนวโน้มของโรคไม่ติดต่อเรื้อรังในรูปแบบที่เข้าใจง่าย เป็นประโยชน์ ต่อการตัดสินใจเชิงนโยบายและการวางแผนการดำเนินงานป้องกันควบคุมโรค ภายใต้ระบบการจัดการข้อมูลที่มีความปลอดภัยสูงตามมาตรการรักษาความมั่นคงปลอดภัยของข้อมูล กฎหมายและระเบียบที่เกี่ยวข้อง มีการควบคุมสิทธิ์ในการเข้าถึงข้อมูล และสามารถตรวจสอบการใช้งานข้อมูลได้อย่างมีประสิทธิภาพ
*********************************************** 10 เมษายน 2568

ที่มา : https://www.thaigov.go.th/news/contents/details/95306