รัฐบาลไทย-ข่าวทำเนียบรัฐบาล-ปลัดเกษตรฯ ให้โอวาทเยาวชนเกษตรทั้ง 12 คน ก่อนเดินทางไปฝึกงานด้านเกษตรที่ญี่ปุ่น ด้วยความมุ่งมั่น เพื่อนำความรู้และประสบการณ์ที่ได้รับมาพัฒนาภาคเกษตรไทยในอนาคต


วันพฤหัสบดีที่ 10 เมษายน 2568
ปลัดเกษตรฯ ให้โอวาทเยาวชนเกษตรทั้ง 12 คน ก่อนเดินทางไปฝึกงานด้านเกษตรที่ญี่ปุ่น ด้วยความมุ่งมั่น เพื่อนำความรู้และประสบการณ์ที่ได้รับมาพัฒนาภาคเกษตรไทยในอนาคต
ปลัดเกษตรฯ ให้โอวาทเยาวชนเกษตรทั้ง 12 คน ก่อนเดินทางไปฝึกงานด้านเกษตรที่ญี่ปุ่น ด้วยความมุ่งมั่น เพื่อนำความรู้และประสบการณ์ที่ได้รับมาพัฒนาภาคเกษตรไทยในอนาคต
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังกล่าวให้โอวาทแก่เยาวชนเกษตรที่ได้รับการคัดเลือกและผ่านการฝึกอบรมโครงการเตรียมความพร้อมผู้นำเยาวชนเกษตรเพื่อไปฝึกงานตามข้อตกลงความร่วมมือกับสภาแลกเปลี่ยนทางการเกษตรของญี่ปุ่น (JAEC) และจะเป็นตัวแทนของประเทศไทยในการไปฝึกงานด้านการเกษตรที่ประเทศญี่ปุ่น ในปี 2568 เป็นระยะเวลา 11 เดือน จำนวน 12 คน ซึ่งมีกำหนดการเดินทางในวันที่ 10 เมษายน 2568 โดยมี นายปรมินทร์ ไตรทิพย์ ผู้อำนวยการศูนย์ส่งเสริมเยาวชนเกษตรอาเซียน จังหวัดกาญจนบุรี ในฐานะผู้จัดการฝึกอบรมฯ และเจ้าหน้าที่หน่วยงานที่เกี่ยวข้อง เข้าร่วม ณ ห้องประชุม 134 กระทรวงเกษตรและสหกรณ์ ว่า การฝึกอบรมโครงการเตรียมความพร้อมผู้นำเยาวชนเกษตรเพื่อไปฝึกงานตามข้อตกลงความร่วมมือกับสภาการแลกเปลี่ยนทางการเกษตรของญี่ปุ่น (JAEC) ปี 2568 ซึ่งโครงการฝึกงานผู้นำเยาวชนเกษตรไทยในครอบครัวเกษตรกรญี่ปุ่น ดำเนินการมาตั้งแต่ปี พ.ศ. 2526 จนถึงปัจจุบัน มีเยาวชนเกษตรผ่านเข้าร่วมโครงการมาแล้วทั้งสิ้น 676 คน
"เยาวชนเกษตรที่ได้รับการคัดเลือกให้เป็นตัวแทนของประเทศไทยทั้ง 12 คน ในปีนี้ ควรภาคภูมิใจ ทุ่มเทกำลังกายกำลังใจอย่างสุดความสามารถ และอย่าท้อถอย ต้องกล้าแสดงออก ทั้งทางกาย และการพูดจา เพื่อให้ครอบครัวญี่ปุ่นรับรู้ถึงความตั้งใจมุ่งมั่น และความพยายามที่จะเรียนรู้ของเรา อ่อนน้อมถ่อมตน และแสดงความมีน้ำใจช่วยเหลือการงานเท่าที่จะทำได้ และที่สำคัญคือต้องเก็บเกี่ยวความรู้ ประสบการณ์ให้ได้มากที่สุด เพื่อนำมาพัฒนาการเกษตรของตนเอง และเป็นตัวอย่างให้แก่เกษตรกรอื่น ๆ ต่อไปในอนาคต" ปลัดเกษตรฯ กล่าว
นอกจากนี้ ปลัดเกษตรฯ ได้ให้แนวคิดในการต่อยอดและพัฒนาภาคเกษตรไทยในอนาคต โดยมุ่งเน้นการตลาดและส่งออกเป็นสำคัญ เพราะสินค้าเกษตรไทยถือว่าเป็นที่ต้องการของท้องตลาดและมีคุณภาพในระดับส่งออกได้ แต่ยังขาดการเพิ่มศักยภาพและแนวทางส่งเสริมให้เกษตรกรเป็นผู้ขายและส่งออกสินค้าได้ด้วยตนเอง โดยไม่ผ่านพ่อค้าคนกลางให้ได้ ทั้งนี้ จะเป็นประโยชน์ต่อผู้ประกอบอาชีพเกษตรกรรมในการเพิ่มช่องทางการตลาดและรายได้อย่างยั่งยืนในอนาคตด้วย
สำหรับปี 2568 คณะกรรมการบริหารโครงการฝึกงานผู้นำเยาวชนเกษตรไทยในประเทศญี่ปุ่น ได้คัดเลือกเยาวชนให้เข้ารับการอบรมเตรียมความพร้อม จำนวน 12 คน เข้ารับการฝึกอบรมโครงการเตรียมความพร้อมผู้นำเยาวชนเกษตรเพื่อไปฝึกงานตามข้อตกลงความร่วมมือกับสภาการแลกเปลี่ยนทางการเกษตรของญี่ปุ่น (JAEC) ปี 2568 ระหว่างวันที่ 5 กุมภาพันธ์ ถึงวันที่ 10 เมษายน 2568 รวมระยะเวลาทั้งสิ้น 65 วัน มีวัตถุประสงค์เพื่อเตรียมความพร้อมทั้งด้านภาษา วัฒนธรรม และการดำเนินชีวิตในแบบญี่ปุ่น ตลอดจนฝึกวินัย และความแข็งแรงของสุขภาพร่างกาย โดยจัดหลักสูตรฝึกอบรมทั้งภาคทฤษฎี ฝึกปฏิบัติในศูนย์ส่งเสริมเยาวชนเกษตรอาเซียน จังหวัดกาญจนบุรี และฝึกงานในฟาร์มรุ่นพี่ที่เคยผ่านการฝึกงานในประเทศญี่ปุ่นมาแล้ว เพื่อให้สามารถนำความรู้ที่ได้รับไปใช้ให้เกิดประโยชน์ในชีวิตการฝึกงานกับครอบครัวเกษตรกรญี่ปุ่นได้อย่างมีประสิทธิภาพ

ที่มา : https://www.thaigov.go.th/news/contents/details/95303