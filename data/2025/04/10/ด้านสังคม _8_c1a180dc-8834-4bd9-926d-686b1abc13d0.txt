รัฐบาลไทย-ข่าวทำเนียบรัฐบาล-“วราวุธ” ถวายโล่ผู้สูงอายุแห่งชาติ 2568 แด่ สมเด็จพระธีรญาณมุนี เจ้าอาวาสวัดเทพศิรินทราวาสราชวรวิหาร พร้อม เชิดชูเกียรติบุคคล-ครอบครัว-หน่วยงาน-สื่อดีเด่น ด้านผู้สูงอายุและครอบครัว


วันพฤหัสบดีที่ 10 เมษายน 2568
“วราวุธ” ถวายโล่ผู้สูงอายุแห่งชาติ 2568 แด่ สมเด็จพระธีรญาณมุนี เจ้าอาวาสวัดเทพศิรินทราวาสราชวรวิหาร พร้อม เชิดชูเกียรติบุคคล-ครอบครัว-หน่วยงาน-สื่อดีเด่น ด้านผู้สูงอายุและครอบครัว
“วราวุธ” ถวายโล่ผู้สูงอายุแห่งชาติ 2568 แด่ สมเด็จพระธีรญาณมุนี เจ้าอาวาสวัดเทพศิรินทราวาสราชวรวิหาร พร้อม เชิดชูเกียรติบุคคล-ครอบครัว-หน่วยงาน-สื่อดีเด่น ด้านผู้สูงอายุและครอบครัว
วันที่ 10 เมษายน 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดงานวันผู้สูงอายุแห่งชาติและวันแห่งครอบครัว ประจำปี 2568 ภายใต้แนวคิด “คุณค่าผู้สูงวัย สานสายใยพลังครอบครัว” มีการเผยแพร่สารนายกรัฐมนตรี (นางสาวแพทองธาร ชินวัตร) เนื่องในวันผู้สูงอายุแห่งชาติ และวันครอบครัว ประจำปี 2568 อีกทั้งถวายรางวัลผู้สูงอายุแห่งชาติ พุทธศักราช 2568 แด่สมเด็จพระธีรญาณมุนี (สมชาย วรชาโย ป.ธ.8) เจ้าอาวาสวัดเทพศิรินทราวาสราชวรวิหาร และมอบโล่ประกาศเกียรติคุณแก่บุคคล ครอบครัว หน่วยงานองค์กร และสื่อดีเด่นด้านการส่งเสริมและสนับสนุนการขับเคลื่อนงานด้านผู้สูงอายุและครอบครัว นอกจากนี้ มอบโล่ประกาศเกียรติคุณ ครอบครัวร่มเย็น ให้แก่คุณแม่มารศรี อิศรางกูร ณ อยุธยา และครอบครัว โดยมี นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) กล่าวรายงาน พร้อมด้วย นายธเนศพล ธนบุณยวัฒน์ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ คณะผู้บริหารกระทรวง พม. และผู้แทนหน่วยงานที่เกี่ยวข้องเข้าร่วมงาน ณ ลานอเนกประสงค์ ชั้น 2 อาคารรัฐประศาสนภักดี (อาคาร B) ศูนย์ราชการ แจ้งวัฒนะ กรุงเทพฯ
สำหรับพิธีมอบโล่ประกาศเกียรติคุณ นั้น  ประกอบด้วย 1) บุคคลดีเด่นด้านการพัฒนาครอบครัว 2) ศูนย์พัฒนาครอบครัวในชุมชน ที่มีผลงานดีเด่นในการส่งเสริมความเข้มแข็งของครอบครัว 3) ครอบครัวร่มเย็น 4) รางวัลสื่อสร้างสรรค์ด้านผู้สูงอายุและครอบครัว 5) รางวัลชนะเลิศการประกวดคลิปวิดีโอ หัวข้อ "How to สูงวัยรู้ทันสื่อ ด้วยคาถา หยุด คิด ถาม ทำ" และ 6) รางวัลองค์กรเครือข่ายที่สนับสนุนการจัดสภาพแวดล้อมที่เป็นมิตรสำหรับผู้สูงอายุ ประจำปี 2568 นอกจากนี้ ภายในงาน มีการจัดบูธนิทรรศการที่น่าสนใจ อาทิ ประวัติผู้สูงอายุแห่งชาติ พุทธศักราช 2568 , นโยบาย 5x5 ฝ่าวิกฤตประชากร กระทรวง พม. , ผลงานของหน่วยงานสังกัดกระทรวง พม. และหน่วยงานภาคีเครือข่าย อาทิ กรมกิจการผู้สูงอายุ , กรมกิจการสตรีและสถาบันครอบครัว , OPPY (โอพีพีวาย) สังคมอายุยืน , สำนักงานส่งเสริมเศรษฐกิจดิจิทัล (DEPA) , สถาบันเวชศาสตร์สมเด็จพระสังฆราชญาณสังวรเพื่อผู้สูงอายุ และกองทุนการออมแห่งชาติ และบูธแสดงการสาธิตและผลิตภัณฑ์สินค้าจากศูนย์พัฒนาการจัดสวัสดิการสังคมผู้สูงอายุ 12 แห่ง รวมทั้งศูนย์เรียนรู้การพัฒนาสตรีและครอบครัวทั่วประเทศ
นายวราวุธ กล่าวว่า รัฐบาลได้ให้ความสำคัญกับผู้สูงอายุและสถาบันครอบครัว ปัจจุบันประเทศไทยก้าวเข้าสู่สังคมสูงอายุโดยสมบูรณ์ ซึ่งมีอัตราประชากรผู้สูงอายุ คิดเป็นร้อยละ 20.97 ของประชากรทั้งประเทศ และโครงสร้างของครอบครัวไทยได้เปลี่ยนแปลงไป เป็นครอบครัวเดี่ยวและครอบครัวที่มีสมาชิกเป็นผู้สูงอายุมากขึ้น และครอบครัวที่ผู้สูงอายุอยู่กับลูกหลานที่เป็นเด็กตามลำพัง เรียกได้ว่าเป็นครอบครัวข้ามรุ่นที่หลานอยู่กับปู่ ย่า ตา ยาย ที่อาจส่งผลให้เกิดช่องว่างระหว่างวัย ทำให้สัมพันธภาพภายในครอบครัวเกิดความเปราะบาง ส่งผลต่อความเข้มแข็งของครอบครัว นอกจากนี้ การเข้าสู่สังคมสูงอายุโดยสมบูรณ์ ยังส่งผลต่อสภาวะเศรษฐกิจและสังคมของประเทศไทย ซึ่ง ผู้สูงอายุควรได้มีบทบาทในการพัฒนาคุณภาพชีวิตอย่างถูกต้องและเหมาะสม โดยรัฐบาลได้ดำเนินการขับเคลื่อนยุทธศาสตร์ด้านผู้สูงอายุและสถาบันครอบครัว เพื่อให้มีความเข้มแข็งในทุกๆ มิติ ภายใต้สภาวะการเปลี่ยนแปลงของโลก
นายวราวุธ กล่าวว่า กระทรวง พม. โดยกรมกิจการผู้สูงอายุ (ผส.) และกรมกิจการสตรีและสถาบันครอบครัว (สค.) ร่วมกันจัดงานวันผู้สูงอายุแห่งชาติและวันแห่งครอบครัว ประจำปี 2568 ภายใต้แนวคิด “คุณค่าผู้สูงวัย สานสายใยพลังครอบครัว” เนื่องในวันที่ 13 เมษายนของทุกปี เป็น “วันผู้สูงอายุแห่งชาติ” และวันที่ 14 เมษายน ของทุกปีเป็น “วันแห่งครอบครัว” เพื่อให้ความสำคัญแก่ผู้สูงอายุเป็นผู้สร้างสรรค์ สั่งสม พัฒนาสิ่งดีงามมาอย่างต่อเนื่องยาวนาน ผู้มากด้วยประสบการณ์ เปี่ยมล้นด้วยคุณค่าความดี และภูมิปัญญาที่ควรค่าแก่การรักษา และสืบทอดไว้ให้แก่คนรุ่นหลัง อีกทั้งยังเป็นบุคคลผู้เป็นเสาหลัก เป็นศูนย์กลางที่ทรงคุณค่าทางจิตใจและช่วยสานสายใยความสัมพันธ์ สร้างพลังแห่งความเป็นครอบครัวให้กับสมาชิกทุกคนเป็นหนึ่งเดียวกัน และในสถานการณ์สังคมสูงอายุโดยสมบูรณ์ของประเทศไทยขณะนี้ ผู้สูงอายุจะเป็นกลุ่มบุคคลผู้เป็นกำลังสำคัญที่จะมีส่วนร่วมในการขับเคลื่อนพัฒนาสังคมและประเทศไทยในอนาคต
นอกจากนี้ งานวันนี้ ยังเป็นการรณรงค์ให้สังคมตระหนักถึงคุณค่าและศักดิ์ศรีของผู้สูงอายุ รวมถึงการให้ความสำคัญกับสถาบันครอบครัวอันเป็นรากฐานสำคัญในการพัฒนาประเทศและนับเป็นจุดเริ่มต้นของคนทุกช่วงวัยในสังคม หากครอบครัวมีความเข้มแข็งย่อมเป็นเกราะในการป้องกันทุกปัญหาและอุปสรรค ซึ่งจะช่วยให้ทุกคนในสังคมอยู่ร่วมกันได้อย่างมีความสุข
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #วันผู้สูงอายุแห่งชาติ #วันแห่งครอบครัว #ผู้สูงอายุ #ครอบครัว

ที่มา : https://www.thaigov.go.th/news/contents/details/95319