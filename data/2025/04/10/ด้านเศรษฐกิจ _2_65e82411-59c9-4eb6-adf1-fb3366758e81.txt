รัฐบาลไทย-ข่าวทำเนียบรัฐบาล-​ปลัดฯ ณัฐพล ร่วมประชุมหัวหน้าส่วนราชการฯ รับคำสั่งการ เร่งสร้างความเชื่อมั่นด้านการท่องเที่ยว หลังเหตุการณ์แผ่นดินไหวในทุกมิติ


วันพฤหัสบดีที่ 10 เมษายน 2568
10/04/2568
พิมพ์
​ปลัดฯ ณัฐพล ร่วมประชุมหัวหน้าส่วนราชการฯ รับคำสั่งการ เร่งสร้างความเชื่อมั่นด้านการท่องเที่ยว หลังเหตุการณ์แผ่นดินไหวในทุกมิติ
​ปลัดฯ ณัฐพล ร่วมประชุมหัวหน้าส่วนราชการฯ รับคำสั่งการ เร่งสร้างความเชื่อมั่นด้านการท่องเที่ยว หลังเหตุการณ์แผ่นดินไหวในทุกมิติ
วันที่ 9 เมษายน 2568 ดร.ณัฐพล รังสิตพล ปลัดกระทรวงอุตสาหกรรม เข้าร่วมการประชุมหัวหน้าส่วนราชการระดับปลัดกระทรวงหรือเทียบเท่า ครั้งที่ 4/2568 โดยมีหัวหน้าส่วนราชการระดับกระทรวงหรือเทียบเท่า โดยมี นางสาวแพทองธาร ชินวัตร นายกรัฐมนตรี เป็นประธาน พร้อมด้วย หัวหน้าส่วนราชการระดับกระทรวงหรือเทียบเท่า จำนวน 42 คน เข้าร่วมประชุม ณ ห้องประชุมจารุวัสตร์ ชั้น 10 อาคารการท่องเที่ยวแห่งประเทศไทย กระทรวงการท่องเที่ยวแห่งประเทศไทย
นายกรัฐมนตรี กล่าวมอบนโยบายว่า จากเหตุการณ์แผ่นดินไหว ซึ่งถือว่าหนักพอสมควรในทุก ๆ ส่วน โดยเฉพาะกรุงเทพมหานคร ซึ่งเป็นส่วนหน้าในการจัดการสถานการณ์ ขณะนี้อยู่ในช่วงเคลียร์พื้นที่ ต้องขอขอบคุณทุกภาคส่วนที่ร่วมมือช่วยเหลือย่างเต็มที่ สำหรับเรื่องการเยียวยารัฐบาลจะผู้ดูแลอย่างเต็มที่ และเรื่องการตรวจสอบ ได้เน้นย้ำให้ทุกภาคส่วนทำงานสืบสวนอย่างเต็มที่ จึงอยากให้ทุกหน่วยงานช่วยเป็นหูเป็นตา ตรวจสอบความเรียบร้อยในด้านต่าง ๆ พร้อมประชาสัมพันธ์ให้ประชาชนสามารถแจ้งเหตุ ร้องเรียน เมื่อได้รับความไม่สะดวก หรือได้รับความเดือดร้อนในด้านต่าง ๆ ผ่าน Traffy Fondue ของกรุงเทพมหานคร ได้ตลอด 24 ชั่วโมง อีกทั้งต้องเร่งจัดการและฟื้นฟูพื้นที่ พร้อมสร้างความเชื่อมั่นให้กับประชาชนและนักท่องเที่ยว ว่าในเดือนเมษายนนี้ ประเทศไทยยังคงมีการจัดงานสงกรานต์ ซึ่งเป็นเทศกาลแห่งความสนุกสนาน ทั้งนี้ ขอให้ช่วยกันดำเนินการ เรื่องการท่องเที่ยวอย่างเต็มที่ ให้นักท่องเที่ยวกลับเข้ามาท่องเที่ยวในประเทศไทย เพื่อให้ทุกภาคส่วนกลับมาเข้มแข็ง หลังจากผ่านพ้นภัยธรรมชาติ โดยรัฐบาลพร้อมสนับสนุนดูแลเรื่องการเยียวยาและเร่งตรวจสอบหาสาเหตุของภัยพิบัติอย่างเต็มที่ เพื่อให้ทุกภาคของประเทศไทยพัฒนาเติบโตในทุก ๆ ด้านต่อไป

ที่มา : https://www.thaigov.go.th/news/contents/details/95277