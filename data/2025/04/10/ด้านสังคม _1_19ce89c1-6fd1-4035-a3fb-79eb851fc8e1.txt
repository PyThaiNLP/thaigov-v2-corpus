รัฐบาลไทย-ข่าวทำเนียบรัฐบาล-พม. จับมือเครือข่าย รณรงค์  “สงกรานต์เลี่ยงดื่ม เพิ่มพื้นที่สุข สนุก เคารพสิทธิ”  วอนสร้างสังคมไทยในทุกวัน ปราศจากความรุนแรงในทุกรูปแบบ


วันพุธที่ 9 เมษายน 2568
พม. จับมือเครือข่าย รณรงค์  “สงกรานต์เลี่ยงดื่ม เพิ่มพื้นที่สุข สนุก เคารพสิทธิ”  วอนสร้างสังคมไทยในทุกวัน ปราศจากความรุนแรงในทุกรูปแบบ
พม. จับมือเครือข่าย รณรงค์  “สงกรานต์เลี่ยงดื่ม เพิ่มพื้นที่สุข สนุก เคารพสิทธิ” วอนสร้างสังคมไทยในทุกวัน ปราศจากความรุนแรงในทุกรูปแบบ
วันที่ 9 เมษายน 2568 กระทรวงการพัฒนาสังคมและความมั่นคงของมนุษย์ (พม.) ร่วมกับมูลนิธิหญิงชายก้าวไกล มูลนิธิเด็ก เยาวชน และครอบครัว และสำนักงานกองทุนสนับสนุนการสร้างเสริมสุขภาพ (สสส.) จัดกิจกรรมรณรงค์สงกรานต์ ประจำปี 2568 “สงกรานต์เลี่ยงดื่ม เพิ่มพื้นที่สุข สนุก เคารพสิทธิ” พร้อมทำกิจกรรมขบวนแห่กลองยาวเชิญชวนร่วมงาน “สงกรานต์เลี่ยงดื่ม เพิ่มพื้นที่สุข สนุก เคารพสิทธิ” และแจกสื่อประชาสัมพันธ์รณรงค์กิจกรรม โดยมี นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) กล่าวเปิดงาน พร้อมด้วยนางก่องกาญจน์ ทักษ์หิรัญฤทธิ์ ผู้อำนวยการสำนักสนับสนุนการควบคุมปัจจัยเสี่ยงทางสังคม สำนักงานกองทุนสนับสนุนการสร้างเสริมสุขภาพ (สสส.) นายจะเด็จ เชาวน์วิไล ผู้อำนวยการมูลนิธิหญิงชายก้าวไกล นางสาวแรมรุ้ง วรวัธ อธิบดีกรมกิจการสตรีและสถาบันครอบครัว และผู้แทนหน่วยงานที่เกี่ยวข้อง เข้าร่วมงาน ณ หอศิลปวัฒนธรรมแห่งกรุงเทพมหานคร
นายอนุกูล กล่าวว่า เทศกาลสงกรานต์ เป็นช่วงเทศกาลวันหยุดยาวเนื่องในวันขึ้นปีใหม่ของไทย เป็นเวลาที่สมาชิกในครอบครัวได้สานสัมพันธ์อันดีระหว่างกัน การแสดงความเคารพต่อผู้ใหญ่ด้วยการรดน้ำขอพร รวมถึงการทำกิจกรรมสืบสานวัฒนธรรมประเพณีอันดีงาม ซึ่งในช่วงเวลาดังกล่าว ยังตรงกับวันผู้สูงอายุแห่งชาติ (13 เมษายน ของทุกปี) และเป็นวันแห่งครอบครัว (14 เมษายน ของทุกปี) ถึงแม้ว่าเทศกาลสงกรานต์จะเป็นช่วงเวลาแห่งความสุข และการเฉลิมฉลอง แต่ขณะเดียวกันก็เป็นช่วงเวลาที่มีความเสี่ยงต่อการเกิดปัญหาสังคมในหลากหลายรูปแบบ และมีแนวโน้มเพิ่มมากขึ้นทุกปี ไม่ว่าจะเป็นอุบัติเหตุทางถนน โดยเฉพาะช่วง 7 วันอันตราย การใช้ความรุนแรงในครอบครัว การทะเลาะวิวาท การคุกคามและล่วงละเมิดทางเพศ ดังจะเห็นได้จากสถิติอุบัติเหตุทางถนน ในช่วง 7 วันอันตราย สงกรานต์ปี 2567 ของกรมป้องกันและบรรเทาสาธารณภัย กระทรวงมหาดไทย พบว่า เกิดอุบัติเหตุรวม 2,044 ครั้ง มีผู้เสียชีวิต จำนวน 287 ราย และผู้บาดเจ็บ จำนวน 2,060 ราย โดยสาเหตุสำคัญมาจากการดื่มเครื่องดื่มแอลกอฮอล์ ร้อยละ 22.7 นอกจากนี้ ผลสำรวจความคิดเห็นของประชาชนต่อเทศกาลสงกรานต์ จากความร่วมมือของกรมกิจการสตรีและสถาบันครอบครัว กระทรวง พม.  ร่วมกับมูลนิธิหญิงชายก้าวไกล สสส. และมูลนิธิเด็ก เยาวชนและครอบครัว และสวนดุสิตโพล พบว่ากลุ่มที่เคยเล่นสงกรานต์ ส่วนใหญ่เคยเจอสถานการณ์ ถูกปะแป้งที่ใบหน้า ร้อยละ 57.79 ถูกฉวยโอกาสแต๊ะอั๋ง/ลวนลาม ร้อยละ 32.43 และเด็กกลุ่มอายุต่ำกว่า 18 ปี เคยถูกปะแป้งที่ใบหน้ามากที่สุด ร้อยละ 76.77 ส่วนกลุ่มคนพิการ ถูกปะแป้งที่ใบหน้ามากที่สุด ร้อยละ 56.79 รองลงมา คือ ถูกฉวยโอกาสแต๊ะอั๋ง/ลวนลาม ร้อยละ 50.62
นายอนุกูล กล่าวว่า ผลสำรวจสะท้อนว่า ท่ามกลางประเพณีอันดีงามยังมีหลายคนกำลังเผชิญกับความรุนแรง ถูกคุกคามทางเพศ ที่มีเครื่องดื่มแอลกอฮอล์เป็นตัวกระตุ้น ร่วมกับโครงสร้างทางวัฒนธรรม สังคมที่มีแนวโน้มว่าการคุกคามทางเพศเป็นเรื่องปกติ ไม่มีโทษรุนแรง ขอความช่วยเหลือได้ยาก เกิดการฝังรากลึกในวิธีคิด สนับสนุนให้วัฒนธรรมการคุกคามทางเพศในช่วงเทศกาลมีมากขึ้น ดังนั้นจึงต้องสร้างกระแสให้สังคมเข้าใจเรื่องการให้เกียรติ เคารพในสิทธิเนื้อตัวร่างกาย ไม่ฉวยโอกาสลวนลาม หรือคุกคามทางเพศ และไม่ใช้ความรุนแรง
นายอนุกูล กล่าวว่า วันนี้ จึงได้จัดกิจกรรมรณรงค์สงกรานต์ ประจำปี 2568 “สงกรานต์เลี่ยงดื่ม เพิ่มพื้นที่สุข สนุก เคารพสิทธิ” ซึ่งเป็นวาระสำคัญ ที่กระทรวง พม. ร่วมกับภาคีเครือข่าย ในการเผยแพร่ผ่านสื่อประชาสัมพันธ์ไปยังหน่วยงานต่างๆ ทั่วประเทศ ทั้งในกรุงเทพมหานคร และต่างจังหวัด เพื่อสร้างความตระหนักให้แก่ประชาชนทั่วไป ได้เข้าใจในประเด็นการเคารพสิทธิในเนื้อตัวและร่างกายของตนเอง การลดผลกระทบจากการดื่มเครื่องดื่มแอลกอฮอล์ และการไม่ฉวยโอกาสคุกคามทางเพศ เพื่อลดความสูญเสียในช่วงเทศกาลสงกรานต์
"กระทรวง พม. ขอขอบคุณภาคีเครือข่าย อาทิ สสส. มูลนิธิหญิงชายก้าวไกล และมูลนิธิเด็ก เยาวชนและครอบครัว ที่ร่วมกันจัดกิจกรรมรณรงค์ครั้งนี้ และหวังเป็นอย่างยิ่งว่าเทศกาลสงกรานต์ในปีนี้ จะเป็นจุดเริ่มต้นของการสืบสานประเพณีอันดีงาม การแสดงความเคารพต่อผู้สูงอายุ และการใช้เวลาร่วมกันของครอบครัว ตลอดจนขอเชิญชวนประชาชนทุกท่านร่วมกันเลี่ยงการดื่มเครื่องดื่มแอลกอฮอล์ และการเล่นน้ำสงกรานต์อย่างสร้างสรรค์ โดยเล่นกับคนที่เต็มใจ ไม่ลวนลาม เคารพสิทธิ และใช้น้ำอย่างเหมาะสม เพื่อร่วมกันสร้างสังคมไทยในทุกวัน เป็นวันที่ปลอดจากความรุนแรงในทุกรูปแบบ" นายอนุกูลกล่าว
นางก่องกาญจน์ กล่าวว่า เทศกาลสงกรานต์ในปีนี้ สสส. ยังคงร่วมกับภาคีเครือข่ายรณรงค์สนับสนุนให้จัดกิจกรรมเล่นน้ำอย่างสร้างสรรค์ ปลอดภัยไม่มีเครื่องดื่มแอลกอฮอล์ ปัจจุบันมีพื้นที่เล่นน้ำปลอดภัยกว่า 100 พื้นที่ มีถนนตระกูลข้าว (ปลอดเหล้า) 60 แห่ง รวมถึงได้สื่อสารรณรงค์ผ่านภาพยนตร์โฆษณารณรงค์ช่วงเทศกาลสงกรานต์แคมเปญ "ดื่มแล้วขับ นับเป็นฆาตกร" เพื่อให้หยุดพฤติกรรมการดื่มเครื่องดื่มแอลกอฮอล์ "เมาแล้วขับ" ก่อนที่จะต้องมีคน "ร้องขอชีวิต" ทั้งนี้ ข้อมูลจากศูนย์อำนวยการป้องกันและลดอุบัติเหตุทางถนนช่วงเทศกาลสงกรานต์ โดยกรมป้องกันและบรรเทาสาธารณภัย เปรียบเทียบปี 2566-2567 พบการเกิดอุบัติเหตุ 2,044 ครั้ง ลดลง 159 ครั้ง คิดเป็น ร้อยละ 7.22 ผู้บาดเจ็บ 2,060 คน ลดลง 148 คน คิดเป็น ร้อยละ 6.70 ผู้เสียชีวิต 287 คน เพิ่มขึ้น 23 คน หรือ ร้อยละ 8.71 นี่คือเหตุผลที่ สสส. ต้องร่วมกับภาคีเครือข่ายรณรงค์อย่างหนัก และหวังเป็นอย่างยิ่งว่าสงกรานต์ปีนี้ จะเป็นสงกรานต์เลี่ยงดื่ม เพิ่มพื้นที่สุข สนุก เคารพสิทธิ สร้างค่านิยมที่ดีของสังคมเพื่อสืบสานประเพณีสงกรานต์ตามวิถีไทยดีงามให้คงอยู่ต่อไป
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #สงกรานต์เลี่ยงดื่ม

ที่มา : https://www.thaigov.go.th/news/contents/details/95275