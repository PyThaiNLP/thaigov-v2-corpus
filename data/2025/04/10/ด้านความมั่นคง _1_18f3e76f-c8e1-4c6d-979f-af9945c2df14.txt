รัฐบาลไทย-ข่าวทำเนียบรัฐบาล-"อนุทิน" รับมอบเครื่องอุปโภคบริโภค จากเครือสหพัฒน์ พร้อมส่งมอบ กทม. เพื่อช่วยเหลือบรรเทาความเดือดร้อนให้แก่พี่น้องประชาชนผู้ประสบภัยจากเหตุการณ์แผ่นดินไหว


วันพฤหัสบดีที่ 10 เมษายน 2568
10/04/2568
พิมพ์
"อนุทิน" รับมอบเครื่องอุปโภคบริโภค จากเครือสหพัฒน์ พร้อมส่งมอบ กทม. เพื่อช่วยเหลือบรรเทาความเดือดร้อนให้แก่พี่น้องประชาชนผู้ประสบภัยจากเหตุการณ์แผ่นดินไหว
"อนุทิน" รับมอบเครื่องอุปโภคบริโภค จากเครือสหพัฒน์ พร้อมส่งมอบ กทม. เพื่อช่วยเหลือบรรเทาความเดือดร้อนให้แก่พี่น้องประชาชนผู้ประสบภัยจากเหตุการณ์แผ่นดินไหว
น.ส.ไตรศุลี ไตรสรณกุล โฆษกกระทรวงมหาดไทย กล่าวว่า วานนี้ (9 เม.ย. 68) เวลา 15.40 น. ที่ห้องประชุมราชสีห์ ศาลาว่าการกระทรวงมหาดไทย นายอนุทิน ชาญวีรกูล รองนายกรัฐมนตรี และรมว.มหาดไทย พร้อมด้วย นายอรรษิษฐ์ สัมพันธรัตน์ ปลัดกระทรวงมหาดไทย รับมอบเครื่องอุปโภคบริโภคจาก คุณวิชัย กุลสมภพ ประธานเจ้าหน้าที่บริหารและกรรมการบริหาร บมจ.สหพัฒนาอินเตอร์โฮลดิ้ง พร้อมส่งมอบให้ นางวันทนีย์ วัฒนะ ปลัดกรุงเทพมหานคร เพื่อช่วยเหลือบรรเทาความเดือดร้อนให้แก่พี่น้องประชาชนผู้ประสบภัยจากเหตุการณ์แผ่นดินไหว โดยมี นายบุญจง วงศ์ไตรรัตน์ ผู้ช่วยรัฐมนตรีประจำกระทรวงมหาดไทย น.ส.ชัชดาพร บุญพีรณัช รองอธิบดีกรมป้องกันและบรรเทาสาธารณภัย ร่วมเป็นเกียรติในพิธีรับมอบ ณ ห้องประชุมราชสีห์ ศาลาว่าการกระทรวงมหาดไทย
นายอนุทิน กล่าวว่า ในนามของรัฐบาลไทยและกระทรวงมหาดไทย ขอแสดงความขอบคุณ บมจ.สหพัฒนาอินเตอร์โฮลดิ้ง ที่ได้นำผลิตภัณฑ์ของเครือสหพัฒน์ ซึ่งเป็นสินค้าอุปโภคบริโภคจำนวนมากส่งมอบให้กระทรวงมหาดไทยและเครือข่าย เพื่อนำไปช่วยเหลือพี่น้องประชาชนผู้ประสบภัยพิบัติแผ่นดินไหว อันจะเป็นการสร้างขวัญกำลังใจเป็นอย่างมากให้แก่ผู้ประสบภัยพิบัติและเจ้าหน้าที่ผู้ปฏิบัติงาน
ทั้งนี้ กระทรวงมหาดไทย โดยกรมป้องกันและบรรเทาสาธารณภัย จะได้นำผลิตภัณฑ์เหล่านี้ไปแจกจ่ายช่วยเหลือพี่น้องประชาชน รวมทั้งจะได้จัดสรรไว้ส่วนหนึ่งเพื่อสนับสนุนให้แก่ผู้ปฏิบัติงานที่อยู่ในพื้นที่ต่าง ๆ รวมถึงพื้นที่ตึกถล่มในเขตจัตุจักร ซึ่งล้วนเป็นบุคลากรผู้มีจิตอาสาเสียสละทุ่มเท ทั้งกำลังกายและกำลังใจเข้าช่วยเหลือพี่น้องประชาชนมาอย่างต่อเนื่อง
นายอนุทิน กล่าวว่า ขอชื่นชมในความมีจิตอาสาของทางผู้บริหาร กรรมการ และบุคลากรบริษัทในเครือสหพัฒน์เป็นอย่างยิ่ง ที่ได้ร่วมบริจาคสิ่งของที่จำเป็นเพื่อช่วยเหลือพี่น้องผู้ประสบภัยพิบัติในครั้งนี้ นับเป็นการสร้างบุญกุศลต่อเพื่อนร่วมชาติ และตนมั่นใจว่าสิ่งที่ทุกท่านได้ตั้งใจทำในครั้งนี้จะดลบันดาลให้ท่านมีสุขภาพแข็งแรง ประสบความสำเร็จในทุกสิ่ง และกิจการเจริญรุ่งเรืองมั่นคงตลอดไป
ด้าน นายวิชัย กุลสมภพ กล่าวว่า เครือสหพัฒน์ในฐานะหน่วยธุรกิจที่อยู่คู่คนไทยมา 83 ปี มีความประสงค์ที่จะมีส่วนร่วมในการช่วยเหลือ สนับสนุนนำสิ่งของบางส่วนที่ได้ผลิตขึ้นส่งมอบแก่ทางกระทรวงมหาดไทยและหน่วยงานที่เกี่ยวข้อง เพื่อนำไปช่วยผู้ประสบภัยอย่างทันท่วงที และขอขอบพระคุณท่านรองนายกรัฐมนตรี และท่านผู้บริหารของทุกภาคส่วนที่ได้รับมอบสิ่งของจากเครือสหพัฒน์เพื่อส่งต่อให้แก่ผู้ประสบภัย อันเป็นความตั้งใจของพวกเราภายหลังเกิดภัยแผ่นดินไหวขึ้น

ที่มา : https://www.thaigov.go.th/news/contents/details/95283