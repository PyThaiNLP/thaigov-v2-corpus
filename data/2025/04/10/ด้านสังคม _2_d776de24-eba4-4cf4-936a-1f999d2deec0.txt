รัฐบาลไทย-ข่าวทำเนียบรัฐบาล-สธ.ประกาศเชิญชวนเอกชนร่วมลงทุนยกระดับ รพ.ปลวกแดง 2 เป็นศูนย์การแพทย์และสุขภาพพื้นที่ EEC วันที่ 1-25 เม.ย.นี้


วันพฤหัสบดีที่ 10 เมษายน 2568
สธ.ประกาศเชิญชวนเอกชนร่วมลงทุนยกระดับ รพ.ปลวกแดง 2 เป็นศูนย์การแพทย์และสุขภาพพื้นที่ EEC วันที่ 1-25 เม.ย.นี้
กระทรวงสาธารณสุข ประกาศเชิญชวนผู้ร่วมลงทุนโครงการยกระดับโรงพยาบาลปลวกแดง 2 ให้เป็นศูนย์การแพทย์และสุขภาพในพื้นที่ EEC ที่รองรับผู้ประกันตนกว่า 2 แสนคน
ตามรูปแบบการร่วมลงทุนระหว่างภาครัฐและภาคเอกชน (PPP) ตั้งแต่วันที่ 1-25 เมษายน 2568 โดยจะได้รับสิทธิประโยชน์ยกเว้นอากรเครื่องจักรและอุปกรณ์ และยกเว้นภาษีเงินได้นิติบุคคลเป็นเวลา 5 ปี คาดคัดเลือกเอกชนทำสัญญาลงนามร่วมทุนได้ภายในกรกฎาคมนี้
วันนี้ (10 เมษายน 2568) นพ.โอภาส การย์กวินพงศ์ ปลัดกระทรวงสาธารณสุข กล่าวถึงโครงการยกระดับโรงพยาบาลปลวกแดง 2 จังหวัดระยอง ว่า เป็นการยกระดับการให้บริการทางการแพทย์และสาธารณสุขแก่ประชาชนในพื้นที่อำเภอปลวกแดงและใกล้เคียง ผ่านรูปแบบการร่วมลงทุนระหว่างภาครัฐและภาคเอกชน (Public-Private Partnership : PPP) ซึ่งเป็นครั้งแรกและจะเป็นต้นแบบการดำเนินงานของกระทรวงสาธารณสุขต่อไป โดยคณะรัฐมนตรีได้อนุมัติโครงการเมื่อวันที่ 21 กุมภาพันธ์ 2566 ใช้รูปแบบการร่วมลงทุนระหว่างรัฐและเอกชนประเภท Build-Transfer-Operate (BTO) พัฒนาศักยภาพให้เป็นโรงพยาบาลทั่วไปขนาดเล็ก (M1) ที่มีมาตรฐานและคุณสมบัติเป็นโรงพยาบาลคู่สัญญาของสำนักงานประกันสังคมที่รองรับผู้ประกันตนได้ไม่ต่ำกว่า 200,000 คน ขณะที่คณะกรรมการส่งเสริมการลงทุน (บอร์ดBOI) ได้อนุมัติการส่งเสริมสิทธิประโยชน์พิเศษสำหรับกิจการโรงพยาบาลขนาดใหญ่ที่มีจำนวนเตียงรับผู้ป่วยไว้ค้างคืนตั้งแต่ 91 เตียงขึ้นไป ที่มีการร่วมทุนในรูปแบบ PPP โดยได้รับสิทธิประโยชน์ยกเว้นอากรเครื่องจักรและอุปกรณ์ และยกเว้นภาษีเงินได้นิติบุคคลเป็นเวลา 5 ปี รวมถึงได้รับการจัดตั้งเขตส่งเสริมเศรษฐกิจพิเศษ ศูนย์การแพทย์และสุขภาพปลวกแดง ตาม พ.ร.บ.เขตพัฒนาพิเศษภาคตะวันออก (EEC) ด้วย
นพ.โอภาสกล่าวต่อว่า โครงการนี้ดำเนินการเรื่อง TOR แล้วเสร็จ และมีการเปิดรับฟังความคิดเห็นจากภาคเอกชนเพื่อนำมาพิจารณาประกอบการจัดทำร่างประกาศเชิญชวน ร่างเอกสารการคัดเลือกเอกชน และร่างสัญญาร่วมลงทุนของโครงการเรียบร้อยแล้ว ขณะนี้อยู่ในขั้นตอนของการประกาศเชิญชวนเอกชนผู้สนใจยื่นข้อเสนอร่วมลงทุน “โครงการการยกระดับโรงพยาบาลปลวกแดง 2 ให้มีศักยภาพเป็นโรงพยาบาลทั่วไปขนาดเล็ก (M1) และมีมาตรฐานโรงพยาบาลคู่สัญญาของประกันสังคม” คาดว่าจะเปิดซองและลงนามในสัญญาร่วมลงทุนได้ในเดือนกรกฎาคม 2568 ทั้งนี้ ผู้สนใจที่จะร่วมลงทุนโครงการฯ สามารถติดต่อซื้อเอกสารการคัดเลือกเอกชน (Request for Proposal: RFP) ได้ตั้งแต่วันที่ 1-25 เมษายน 2568 (ในวัน และเวลาราชการ) ที่กลุ่มบริหารการเงิน กองบริหารการคลัง สำนักงานปลัดกระทรวงสาธารณสุข ชั้น 2 อาคาร 4 ตึกสำนักงานปลัดกระทรวงสาธารณสุข ถนนติวานนท์ ตำบลตลาดขวัญ อำเภอเมือง จังหวัดนนทบุรี สามารถสอบถามการขายเอกสารได้ที่ 02-590-1269 และสอบถามรายละเอียดโครงการที่ 02-590-1742
*********************************************** 10  เมษายน 2568

ที่มา : https://www.thaigov.go.th/news/contents/details/95284