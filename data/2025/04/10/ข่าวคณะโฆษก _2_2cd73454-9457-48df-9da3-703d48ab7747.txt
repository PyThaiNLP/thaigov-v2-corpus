รัฐบาลไทย-ข่าวทำเนียบรัฐบาล- สงกรานต์ปลอดภัยขอแต่งไม่โป๊เปลือย ย้ำวัยรุ่นไทยยุคใหม่ร่วมใจรักษาประเพณีอันดีงาม เตือนไม่โพสต์ไม่แชร์ ภาพลามก/ชวนดื่มเครื่องดื่มแอลกอฮอล์ อาจถูกดำเนินคดี พ.ร.บ.คอมพิวเตอร์


วันพฤหัสบดีที่ 10 เมษายน 2568
10/04/2568
พิมพ์
สงกรานต์ปลอดภัยขอแต่งไม่โป๊เปลือย ย้ำวัยรุ่นไทยยุคใหม่ร่วมใจรักษาประเพณีอันดีงาม เตือนไม่โพสต์ไม่แชร์ ภาพลามก/ชวนดื่มเครื่องดื่มแอลกอฮอล์ อาจถูกดำเนินคดี พ.ร.บ.คอมพิวเตอร์
สงกรานต์ปลอดภัยขอแต่งไม่โป๊เปลือย ย้ำวัยรุ่นไทยยุคใหม่ร่วมใจรักษาประเพณีอันดีงาม เตือนไม่โพสต์ไม่แชร์ ภาพลามก/ชวนดื่มเครื่องดื่มแอลกอฮอล์ อาจถูกดำเนินคดี พ.ร.บ.คอมพิวเตอร์
วันนี้ (10 เมษายน 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า ช่วงเทศกาลสงกรานต์  รัฐบาลเชิญชวนร่วมกันเผยแพร่วัฒนธรรมที่ดีของไทย ให้เป็นเทศกาลระดับโลก สร้างชื่อเสียง สร้างรายได้เข้าประเทศ ขอความร่วมมือประชาชนร่วมใจกันปฏิบัติตนตามข้อแนะนำและเพื่อเป็นการป้องกันการกระทำอนาจารในช่วงเทศกาลดังกล่าว ดังนี้
1. การแต่งกายที่มีลักษณะลามกยั่วยุทางกามารมณ์เล่นน้ำสงกรานต์ แล้วมีการโพสต์เข้าสู่ระบบคอมพิวเตอร์ ทั้งผู้โพสต์และผู้แชร์ อาจถูกดำเนินคดีตามความผิด พ.ร.บ.คอมพิวเตอร์ มาตรา 14 (4) และ (5) มีอัตราโทษจำคุกไม่เกิน 5 ปี ปรับไม่เกิน 1 แสนบาท หรือทั้งจำทั้งปรับ ส่วนบุคคลในภาพหรือคลิป อาจถูกดำเนินคดีในข้อหากระทำอนาจารต่อหน้าธารกำนัล
2. การโพสต์ชักชวนผู้อื่นดื่มเครื่องดื่มแอลกอฮอล์ อาจถูกดำเนินคดีตาม พ.ร.บ.ควบคุมเครื่องดื่มแอลกอฮอล์ ฯ มีโทษจำคุกไม่เกิน 1 ปี ปรับไม่เกิน 5 แสนบาท
3. การโพสต์อื่นใดหรือการไลฟ์สด ที่เป็นการกระทำอันไม่สมควร ขัดต่อศีลธรรมอันดีและผิดกฎหมาย ต้องถูกดำเนินคดีตามฐานความผิดตามกฎหมายที่ได้กระทำ
“รัฐบาลขอความร่วมมือร่วมกันสอดส่องพฤติกรรมล่อแหลม กำชับหน่วยงานที่เกี่ยวข้องเพิ่มความเข้มในการตรวจสอบข้อมูลผู้กระทำผิดในสื่อสังคมออนไลน์ในช่วงสงกรานต์ เพื่อดำเนินคดีกับผู้กระทำผิดตามกฎหมาย เพื่อมิให้เกิดการเลียนแบบ และให้เป็นเทศกาลสงกรานต์ที่ดีงามตามประเพณีของประเทศไทยต่อไป “ นายอนุกูล ระบุ

ที่มา : https://www.thaigov.go.th/news/contents/details/95299