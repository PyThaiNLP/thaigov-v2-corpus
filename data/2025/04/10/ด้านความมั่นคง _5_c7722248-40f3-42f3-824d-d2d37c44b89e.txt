รัฐบาลไทย-ข่าวทำเนียบรัฐบาล-อย่ารอช้า! กรมการจัดหางานเปิดรับสมัครสาวไทย ทำงานโรงแรม มาเก๊า เงินเดือนงาม สวัสดิการเพียบ


วันพฤหัสบดีที่ 10 เมษายน 2568
10/04/2568
พิมพ์
อย่ารอช้า! กรมการจัดหางานเปิดรับสมัครสาวไทย ทำงานโรงแรม มาเก๊า เงินเดือนงาม สวัสดิการเพียบ
นายสมชาย มรกตศรีวรรณ อธิบดีกรมการจัดหางาน เปิดเผยว่า กรมการจัดหางานเปิดรับสมัครคนหางานเพื่อไปทำงานในเขตบริหารพิเศษมาเก๊ากับนายจ้างบริษัท Galaxy Entertainment Group ซึ่งประกอบกิจการโรงแรม คาสิโน และร้านอาหาร 3 ตำแหน่ง รวม 9 อัตรา
ได้แก่ หัวหน้า พนักงานต้อนรับลูกค้าวีไอพี กัปตัน เงินเดือนระหว่าง 63,144 - 75,773 บาท (อัตราแลกเปลี่ยน ณ วันที่ 19 มีนาคม 2568 : 1 เหรียญมาเก๊า เท่ากับ 4.21 บาท) นายจ้างจะจ่ายค่าโดยสารเครื่องบินไป - กลับ เมื่อทำงานสิ้นสุดสัญญาจ้าง ช่วยจ่ายค่าที่พักเดือนละ 500 เหรียญมาเก๊า หรือประมาณ 2,105 บาท จัดอาหารให้ในช่วงเวลาทำงาน มีประกันสุขภาพและสวัสดิการตามกฎหมายแรงงานมาเก๊า ผู้สนใจสามารถยื่นใบสมัครได้ที่เว็บไซต์ toea.doe.go.th โดยลงทะเบียนผ่านระบบอิเล็กทรอนิกส์การบริหารแรงงานไทยไปต่างประเทศ กรอกข้อมูลเพื่อลงทะเบียนคนหางาน และดำเนินการสมัครไปทำงาน เลือกหัวข้อ “สมัครไปทำงานโดยรัฐจัดส่ง” และเลือกรายการ “รับสมัครคนหางานเพื่อไปทำงานในเขตบริหารพิเศษมาเก๊ากับนายจ้างบริษัท Galaxy Entertainment Group (ครั้งที่ 1/2568)” สมัครได้ตั้งแต่วันที่ 8 - 17 เมษายน 2568 ตลอด 24 ชั่วโมง โดยไม่เว้นวันหยุดราชการ
นายสมชาย กล่าวต่อไปว่า สำหรับตำแหน่งงาน และคุณสมบัติที่นายจ้างบริษัท Galaxy Entertainment Group ต้องการ เป็นเพศหญิง อายุระหว่าง 21 - 30 ปี ส่วนสูงไม่ต่ำกว่า 170 เซนติเมตร สามารถสื่อสารภาษาจีนกลาง และภาษาอังกฤษได้ดี มีบุคลิกภาพที่ดี ทำงานเป็นกะได้ และหากมีประสบการณ์การทำงานในตำแหน่งที่สมัครจะได้รับการพิจารณาเป็นพิเศษ โดยทั้ง 3 ตำแหน่ง มีรายละเอียด ดังนี้
1. หัวหน้า จำนวน 3 อัตรา ค่าจ้าง 18,000 เหรียญมาเก๊า/เดือน หรือประมาณ 75,773 บาท
2. พนักงานต้อนรับลูกค้าวีไอพี จำนวน 3 อัตรา อัตรา ค่าจ้าง 16,000 - 18,000 เหรียญมาเก๊า/เดือน หรือประมาณ 67,354 – 75,773 บาท ขึ้นอยู่กับประสบการณ์
3. กัปตัน จำนวน 3 อัตรา ค่าจ้าง 15,000 เหรียญมาเก๊า/เดือน หรือประมาณ 63,144 บาท
“สำหรับการรับสมัครในครั้งนี้เป็นการดำเนินการเพื่อจัดส่งคนหางานไปทำงานต่างประเทศโดยวิธีรัฐจัดส่ง คนหางานไม่เสียค่าสมัครหรือค่าบริการใด ๆ ทั้งสิ้น ผู้ที่ได้รับการคัดเลือกให้ไปทำงานจ่ายเพียงค่าใช้จ่ายที่จำเป็น ได้แก่ ค่าถ่ายรูป ค่าทำหนังสือเดินทาง (กรณียังไม่มี) ค่าตรวจสุขภาพ ค่าตรวจสอบประวัติอาชญากรรม และค่าสมัครสมาชิกกองทุนเพื่อช่วยเหลือคนหางานไปทำงานในต่างประเทศ รวมค่าใช้จ่าย ประมาณ 4,000 บาท ทั้งนี้ผู้ที่สนใจสามารถสอบถามรายละเอียดเพิ่มเติมได้ที่ สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 - 10 หรือกองบริหารแรงงานไทยไปต่างประเทศ หมายเลขโทรศัพท์ 0 2245 1034 ในวันและเวลาราชการ หรือที่สายด่วนกระทรวงแรงงาน โทร 1506 กด 2 กรมการจัดหางาน หรือสายด่วนกรมการจัดหางาน โทร. 1694” อธิบดีกรมการจัดหางาน กล่าว

ที่มา : https://www.thaigov.go.th/news/contents/details/95297