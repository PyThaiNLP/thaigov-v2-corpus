รัฐบาลไทย-ข่าวทำเนียบรัฐบาล-​คณะผู้บริหาร​กระทรวง​ยุติธรรม​ เข้ารดน้ำขอพรจาก รมว.ยุติธรรม เนื่องใน​ประเพณี​วัน​สงกรานต์​ 2568 ด้าน รมว.ยุติธรรม​ อวยพรผู้บริหาร​และบุคลากร​กระทรวง​ยุติธรรม


วันพฤหัสบดีที่ 10 เมษายน 2568
10/04/2568
พิมพ์
​คณะผู้บริหาร​กระทรวง​ยุติธรรม​ เข้ารดน้ำขอพรจาก รมว.ยุติธรรม เนื่องใน​ประเพณี​วัน​สงกรานต์​ 2568 ด้าน รมว.ยุติธรรม​ อวยพรผู้บริหาร​และบุคลากร​กระทรวง​ยุติธรรม
​คณะผู้บริหาร​กระทรวง​ยุติธรรม​ เข้ารดน้ำขอพรจาก รมว.ยุติธรรม เนื่องใน​ประเพณี​วัน​สงกรานต์​ 2568 ด้าน รมว.ยุติธรรม​ อวยพรผู้บริหาร​และบุคลากร​กระทรวง​ยุติธรรมร่วม​สร้างความเข้มแข็งภายในองค์กร พร้อมเดินหน้ารับใช้ประชาชนให้ได้รับความยุติธรรมถ้วนหน้า
ในวันพุธที่ 9 เมษายน 2568 เวลา 14.00 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานในพิธีสรงน้ำพระพุทธรูป และรดน้ำขอพร เนื่องในประเพณีวันสงกรานต์ ประจำปี 2568 ภายใต้ชื่องาน "ยุติธรรม​รวมใจ สืบสานประเพณี​ไทย สุขใจวันสงกรานต์​" โดยมี นายสมบูรณ์ ม่วงกล่ำ ที่ปรึกษารัฐมนตรีว่าการกระทรวงยุติธรรม นายวัลลภ นาคบัว รองปลัดกระทรวงยุติธรรม นางสาวศรินทร เลืองวัฒนะวณิช โฆษกกระทรวงยุติธรรม ฝ่ายการเมือง นายไตรยฤทธิ์ เตมหิวงศ์ รองปลัดกระทรวงยุติธรรม นางจิรภา สินธุนาวา รองปลัดกระทรวงยุติธรรม นายโกมล พรมเพ็ง รองปลัดกระทรวงยุติธรรม คณะผู้บริหารหัวหน้า​ส่วนราชการ​ในสังกัด​กระทรวง​ยุติธรรม​ และเจ้าหน้าที่ที่เกี่ยวข้อง เข้าร่วม ณ ห้องรับรองกระทรวง​ยุติธรรม​ ชั้น 3 อาคารกระทรวงยุติธรรม
โอกาสนี้ รัฐมนตรีว่าการกระทรวงยุติธรรม ได้กล่าวอวยพรต้อนรับวันสงกรานต์ เพื่อเสริมสิริมงคลให้แก่ผู้บริหารและข้าราชการกระทรวงยุติธรรม ใจความสำคัญ​ตอนหนึ่ง​ว่า กระทรวงยุติธรรมเป็นหน่วยงานที่มีเกียรติ การที่เราได้มาทำงานร่วมกันถือว่าเป็นวาสนาที่ดี สิ่งที่สำคัญ หากคนภายในองค์กรยังไม่ได้รับความยุติธรรม อย่าหวังว่าประชาชนจะได้รับความยุติธรรม เราต้องสร้างความเข้มแข็งภายในองค์กรให้มั่นคง แข็งแรง เพื่อจะได้ช่วยกันสร้างความยุติธรรมให้กับประชาชนต่อไป พร้อมทั้งอวยพรให้บุคลากรกระทรวงยุติธรรมมีสุขภาพร่างกายแข็งแรง คิดสิ่งใดขอให้สมปรารถนา และพร้อมเดินหน้ารับใช้ประชาชนให้ได้รับความยุติธรรมถ้วนหน้าต่อไป
จากนั้น คณะผู้บริหารหน่วยงานในสังกัดกระทรวงยุติธรรม ได้ร่วมรดน้ำและขอพรจากรัฐมนตรีว่าการกระทรวงยุติธรรม ซึ่งเป็นการร่วมส่งเสริมอนุรักษ์สืบสานวัฒนธรรมอันดีงามของไทย และถือเป็นโอกาสสำคัญในการเสริมสร้างความเป็นสิริมงคลให้แก้ข้าราชการและเจ้าหน้าที่ และช่วยเสริมสร้างความสัมพันธ์อันดีระหว่างบุคลากรภายในองค์กรต่อไป
////

ที่มา : https://www.thaigov.go.th/news/contents/details/95280