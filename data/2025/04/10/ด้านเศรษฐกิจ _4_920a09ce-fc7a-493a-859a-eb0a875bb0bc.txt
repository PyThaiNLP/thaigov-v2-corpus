รัฐบาลไทย-ข่าวทำเนียบรัฐบาล-ทปษ.บุญสิงห์ เปิดกระทรวงเกษตรฯ ต้อนรับสมาคมผู้เลี้ยงสุกรแห่งชาติ


วันพฤหัสบดีที่ 10 เมษายน 2568
ทปษ.บุญสิงห์ เปิดกระทรวงเกษตรฯ ต้อนรับสมาคมผู้เลี้ยงสุกรแห่งชาติ
ทปษ.บุญสิงห์ เปิดกระทรวงเกษตรฯ ต้อนรับสมาคมผู้เลี้ยงสุกรแห่งชาติ
นายบุญสิงห์ วรินทร์รักษ์ ที่ปรึกษารัฐมนตรีว่าการกระทรวงเกษตรและสหกรณ์ เปิดเผยภายหลังให้การต้อนรับนายสิทธิพันธ์ ธนาเกียรติภิญโญ นายกสมาคมผู้เลี้ยงสุกรแห่งชาติ พร้อมคณะ ขอเข้าพบเพื่อขอบคุณกระทรวงเกษตรและสหกรณ์ที่ให้การดูแลและให้การช่วยเหลือเกษตรกรผู้เลี้ยงสุกรอย่างเสมอมา โดยมีนายประภาส ภิญโญชีพ ผู้ตรวจราชการกระทรวงเกษตรและสหกรณ์ นายสัตวแพทย์โสภัชย์ ชวาลกุล รองอธิบดีกรมปศุสัตว์ และผู้บริหารหน่วยงานที่เกี่ยวข้อง เข้าร่วม ณ ห้องประชุมกระทรวงเกษตรและสหกรณ์ (123) ว่า ตามนโยบายของรัฐมนตรีว่าการกระทรวงเกษตรและสหกรณ์ (ศ.ดร.นฤมล ภิญโญสินวัฒน์) ในการยกระดับภาคการเกษตรไทย โดยการใช้ประโยชน์จากนวัตกรรมและเทคโนโลยี เพื่อลดต้นทุนการผลิตและพัฒนาศักยภาพการผลิตสินค้าเกษตรทั้งระบบ ควบคู่กับการส่งเสริมองค์ความรู้และความสามารถในการแข่งขันของเกษตรกร เพื่อสร้างรายได้ที่มั่นคง ซึ่งทางกระทรวงเกษตรและสหกรณ์ได้มีการศึกษาและวางแผนแนวทางการขับเคลื่อนภารกิจในภาพรวมตลอดทั้งต้นน้ำ กลางน้ำ และปลายน้ำ เพื่อสร้างประโยชน์สูงสุดให้แก่พี่น้องเกษตรกร อย่างไรก็ตาม ขอเน้นย้ำว่ากระทรวงเกษตรฯ จะอยู่เคียงข้างพี่น้องเกษตรกรพร้อมรับฟังและแก้ไขทุกความเดือดร้อน รวมถึงให้ดูแลภาคการเกษตร โดยเฉพาะการรักษาผลประโยชน์ของพี่น้องเกษตรกรจากการเจรจาทางการค้าที่เกี่ยวข้อง เพื่อไม่ให้พี่น้องเกษตรกรได้รับผลกระทบหรือได้รับผลกระทบน้อยที่สุด

ที่มา : https://www.thaigov.go.th/news/contents/details/95295