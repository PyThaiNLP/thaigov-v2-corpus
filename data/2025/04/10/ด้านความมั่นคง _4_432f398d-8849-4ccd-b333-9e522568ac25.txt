รัฐบาลไทย-ข่าวทำเนียบรัฐบาล-๘ เมษายน ๒๕๖๘ วันสถาปนากระทรวงกลาโหม ภายใต้ยุทธศาสตร์การพัฒนากองทัพให้มีความพร้อม มีความทันสมัย มีขนาดที่เหมาะสม และมีขีดความสามารถในการรับมือภัยคุกคามรอบด้าน


วันพฤหัสบดีที่ 10 เมษายน 2568
๘ เมษายน ๒๕๖๘ วันสถาปนากระทรวงกลาโหม ภายใต้ยุทธศาสตร์การพัฒนากองทัพให้มีความพร้อม มีความทันสมัย มีขนาดที่เหมาะสม และมีขีดความสามารถในการรับมือภัยคุกคามรอบด้าน
วันพฤหัสบดีที่ ๑๐ เมษายน ๒๕๖๘ ที่กระทรวงกลาโหม นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม ได้เป็นประธานในการจัดกิจกรรมวันสถาปนากระทรวงกลาโหม ครบรอบปีที่ ๑๓๘ (๘ เมษายน ๒๕๖๘) โดยมีรัฐมนตรีช่วยว่าการกระทรวงกลาโหม ปลัดกระทรวงกลาโหม
ผู้บัญชาการทหารสูงสุด ผู้บัญชาการเหล่าทัพ ข้าราชการชั้นผู้ใหญ่ในสังกัดกระทรวงกลาโหม เข้าร่วมในพิธี โดยในพิธี รองนายกรัฐมนตรีและรัฐมนตรีว่าการกระทรวงกลาโหม ได้ถวายราชสักการะและถวายสักการะสิ่งศักดิ์สิทธิ์ ในศาลาว่าการกลาโหม จำนวน ๗ แห่ง จากนั้นประกอบพิธีเจริญพระพุทธมนต์ (พระสงฆ์ ๑๐ รูป) ณ ห้องพินิตประชานาถ โดยมี สมเด็จพระมหาวีรวงศ์ กรรมการมหาเถรสมาคม เลขานุการสมเด็จพระสังฆราช วัดราชบพิตรสถิตมหาสีมาราม ราชวรวิหาร เป็นประธานฝ่ายสงฆ์
ในเวลา ๑๓.๐๐ นาฬิกา พลเรือเอก สุพพัต ยุทธวงศ์ รองปลัดกระทรวงกลาโหม เดินทางไปเยี่ยมเยียนทหารซึ่งได้รับบาดเจ็บจากการปฏิบัติหน้าที่ปราบปรามผู้ก่อเหตุรุนแรงและการป้องกันประเทศ ณ โรงพยาบาลทหารผ่านศึก
สำหรับวันที่ ๘ เมษายน ของทุกปี เป็นวันสถาปนาของกระทรวงกลาโหม ถือกำเนิดขึ้นด้วย พระมหากรุณาธิคุณ และพระปรีชาญาณของพระบาทสมเด็จพระจุลจอมเกล้าเจ้าอยู่หัว ซึ่งในปีพุทธศักราช ๒๕๖๘ นี้ นับเป็นเวลา ๑๓๘ ปี ที่กระทรวงกลาโหมได้ยืนหยัด พิทักษ์รักษา และเทิดทูนสถาบันพระมหากษัตริย์ ปกป้องอธิปไตยของประเทศชาติ และรักษาความสงบสุขของพี่น้องประชาชนมาอย่างต่อเนื่อง
กระทรวงกลาโหมในยุคปัจจุบัน มิได้มีบทบาทเพียงด้านการรักษาความมั่นคงของรัฐเท่านั้น หากแต่ยังต้องทำหน้าที่ตอบสนองต่อการเปลี่ยนแปลงของโลกในทุกมิติ ทั้งด้านเทคโนโลยี ภูมิรัฐศาสตร์ และภัยคุกคามรูปแบบใหม่ กองทัพจึงจำเป็นต้องปรับตัว ปฏิรูป และพัฒนาศักยภาพของกองทัพอย่างต่อเนื่อง เพื่อให้สอดคล้องกับบริบทของโลกยุคใหม่
นอกจากนี้ในปีนี้ กระทรวงกลาโหม ได้จัดทำเอกสารยุทธศาสตร์พัฒนากองทัพ พ.ศ.2569 ถึง พ.ศ. 2580 หรือ White Paper ซึ่งนับเป็นครั้งแรกที่มีการบูรณาการร่วมกันของทุกเหล่าทัพในการกำหนดยุทธศาสตร์การพัฒนาให้เป็นไปในทิศทางเดียวกัน โดยมีเป้าหมายเพื่อให้กองทัพมีความพร้อม มีความทันสมัย มีขนาดที่เหมาะสม และมีขีดความสามารถในการรับมือภัยคุกคามรอบด้าน โดยมีแนวทางการดำเนินยุทธศาสตร์ที่สำคัญ ได้แก่ การปรับปรุงกระบวนการตรวจเลือกทหารกองประจำการเพื่อมุ่งสู่ระบบสมัครใจในอนาคต การจัดหายุทโธปกรณ์ผ่านกระบวนการที่โปร่งใสและตรวจสอบได้ การพัฒนาขีดความสามารถด้านเทคโนโลยีดิจิทัล ไซเบอร์ และอวกาศ รวมถึงการเสริมสร้างศักยภาพของกำลังพลสำรองและระบบสรรพกำลัง
ให้มีประสิทธิภาพ ควบคู่ไปกับส่งเสริมการวิจัยและพัฒนาเทคโนโลยีและอุตสาหกรรมป้องกันประเทศให้พึ่งพาตนเองได้ และขยายผลสู่เชิงพาณิชย์ภายใต้กรอบกฎหมายที่กำหนด พร้อมกันนี้ ยังให้ความสำคัญกับการเสริมสร้างความสัมพันธ์กับประเทศเพื่อนบ้าน มิตรประเทศ และองค์กรระหว่างประเทศ เพื่อรักษาเสถียรภาพด้านความมั่นคงทั้งในระดับภูมิภาคและระดับโลก
กระทรวงกลาโหมจะยังคงเดินหน้าพัฒนาประเทศเพื่อความมั่นคง และเป็นที่พึ่งของประชาชนในทุกสถานการณ์ ผ่านการสนับสนุนรัฐบาลในการป้องกันและแก้ไขปัญหาเร่งด่วนที่ส่งผลกระทบต่อความเป็นอยู่ของพี่น้องประชาชน และความสงบสุขของบ้านเมือง เพื่อบรรลุให้เป้าหมายสำคัญในภาพรวม คือ “ประเทศชาติมั่นคง ประชาชนมีความสุข”
#กระทรวงกลาโหม #สำนักงานปลัดกระทรวงกลาโหม #กองทัพไทย #กองบัญชาการกองทัพไทย #กองทัพบก #กองทัพเรือ #กองทัพอากาศ #ทหารบก #ทหารเรือ #ทหารอากาศ #เหล่าทัพ

ที่มา : https://www.thaigov.go.th/news/contents/details/95294