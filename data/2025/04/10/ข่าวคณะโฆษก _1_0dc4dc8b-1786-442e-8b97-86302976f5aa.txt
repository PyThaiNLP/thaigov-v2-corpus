รัฐบาลไทย-ข่าวทำเนียบรัฐบาล-กรมพัฒนาฝีมือแรงงานเปิดโอกาสให้ SME เข้าถึงเงินกู้ จัดโปรโมชั่นกองทุนฯ ดอกเบี้ย 0% วงเงินสูงสุด 1 ล้านบาท ยกระดับฝีมือแรงงาน ยื่นคำขอกู้ยืมเงินได้ตั้งแต่วันนี้ - 31 สิงหาคม 2568


วันพฤหัสบดีที่ 10 เมษายน 2568
10/04/2568
พิมพ์
กรมพัฒนาฝีมือแรงงานเปิดโอกาสให้ SME เข้าถึงเงินกู้ จัดโปรโมชั่นกองทุนฯ ดอกเบี้ย 0% วงเงินสูงสุด 1 ล้านบาท ยกระดับฝีมือแรงงาน ยื่นคำขอกู้ยืมเงินได้ตั้งแต่วันนี้ - 31 สิงหาคม 2568
กรมพัฒนาฝีมือแรงงานเปิดโอกาสให้ SME เข้าถึงเงินกู้ จัดโปรโมชั่นกองทุนฯ ดอกเบี้ย 0% วงเงินสูงสุด 1 ล้านบาท ยกระดับฝีมือแรงงาน ยื่นคำขอกู้ยืมเงินได้ตั้งแต่วันนี้ - 31 สิงหาคม 2568
วันนี้ (10 เมษายน 2568) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า กรมพัฒนาฝีมือแรงงาน กระทรวงแรงงาน สนับสนุนสถานประกอบกิจการในการพัฒนาทักษะแรงงาน ผ่านกองทุนพัฒนาฝีมือแรงงาน โดยเปิดโอกาสให้กู้ยืมเงินในอัตราดอกเบี้ย 0% วงเงินสูงสุด 1,000,000 บาทต่อครั้ง ระยะเวลาผ่อนชำระ 1 ปี โดยเงินกู้ดังกล่าว สถานประกอบกิจการสามารถนำไปใช้เป็นค่าใช้จ่ายในการฝึกอบรม ทดสอบมาตรฐานฝีมือแรงงานให้แก่พนักงานได้ ซึ่งเป็นไปตามพระราชบัญญัติส่งเสริมการพัฒนาฝีมือแรงงาน พ.ศ. 2545 และที่แก้ไขเพิ่มเติม ที่กำหนดให้สถานประกอบกิจการที่มีลูกจ้างตั้งแต่ 100 คน ต้องพัฒนาทักษะให้แก่พนักงานของตนเองไม่น้อยกว่าร้อยละ 50 กรณีที่ไม่ดำเนินการพัฒนาทักษะพนักงาน สถานประกอบกิจการจะต้องส่งเงินสมทบเข้ากองทุนพัฒนาฝีมือแรงงานตามอัตราที่กำหนด เพื่อต่อยอดให้นายจ้างและสถานประกอบกิจการสามารถยกระดับทักษะพนักงาน เพิ่มประสิทธิภาพการทำงาน และลดต้นทุนการประกอบกิจการ
ทั้งนี้ ปีงบประมาณ 2568 กรมพัฒนาฝีมือแรงงานได้จัดสรรวงเงินกู้จากกองทุนพัฒนาฝีมือแรงงานจำนวน 30 ล้านบาท เพื่อเป็นทุนหมุนเวียนสำหรับการพัฒนาทักษะลูกจ้าง โดยขณะนี้มีสถานประกอบกิจการยื่นกู้แล้วจำนวน 12 บริษัท วงเงินรวม 8,242,090 บาท ยังคงมีวงเงินเหลือกว่า 21 ล้านบาท โดยผู้มีสิทธิกู้ยืม (ผู้ดำเนินการฝึก
ผู้ดำเนินการทดสอบ ผู้ประกอบกิจการ) ที่เข้าร่วมโครงการจะได้รับการยกเว้นภาษีค่าใช้จ่ายในการฝึกอบรมได้ร้อยละร้อย และลูกจ้างที่ผ่านการฝึกอบรมหรือทดสอบมาตรฐานฝีมือแรงงาน สามารถใช้ผลการฝึกอบรมดังกล่าวในการประเมินเงินสมทบกองทุนพัฒนาฝีมือแรงงานได้อีกด้วย
“การพัฒนาทักษะให้แก่ลูกจ้างจำเป็นต้องใช้งบประมาณในการส่งเสริม ขณะเดียวกัน แนวโน้มอุตสาหกรรมปัจจุบันมีอัตราการเติบโตเพิ่มขึ้นอย่างต่อเนื่อง ส่งผลให้การแข่งขันสูงในตลาดแรงงาน ถือเป็นข่าวดีสำหรับผู้ใช้แรงงาน เนื่องจากตลาดมีความต้องการแรงงานที่มีทักษะสูงเพิ่มขึ้นอย่างต่อเนื่อง การให้กู้ยืมเงินจากกองทุนพัฒนาฝีมือแรงงานจึงเป็นโอกาสสำคัญสำหรับสถานประกอบกิจการที่ต้องการพัฒนาทักษะแรงงาน แต่ประสบปัญหาด้านงบประมาณ โดยสามารถยื่นคำขอกู้ยืมเงินได้ตั้งแต่วันนี้ และทำสัญญาภายในวันที่ 31 สิงหาคม 2568 ผ่านสถาบันพัฒนาฝีมือแรงงานและสำนักงานพัฒนาฝีมือแรงงานทุกจังหวัด หรือยื่นผ่านระบบ https://e-fund.dsd.go.th/ ได้แล้ว” นายคารม ระบุ

ที่มา : https://www.thaigov.go.th/news/contents/details/95298