รัฐบาลไทย-ข่าวทำเนียบรัฐบาล-นายกฯ เปิดงาน “คิง เพาเวอร์ อภิมหาสงกรานต์รางน้ำ 2568” สนับสนุนการท่องเที่ยวไทยสู่การเป็น “Global Festivalisation Destination” ชวน ปชช. ร่วมกิจกรรมสงกรานต์สุดขีดให้โลกจำ


วันพฤหัสบดีที่ 10 เมษายน 2568
10/04/2568
พิมพ์
นายกฯ เปิดงาน “คิง เพาเวอร์ อภิมหาสงกรานต์รางน้ำ 2568” สนับสนุนการท่องเที่ยวไทยสู่การเป็น “Global Festivalisation Destination” ชวน ปชช. ร่วมกิจกรรมสงกรานต์สุดขีดให้โลกจำ
เริ่มแล้ว “สาด เต้น เล่น กิน ช้อป“ เทศกาลแห่งความสนุก
นายกฯ เปิดงาน “คิง เพาเวอร์ อภิมหาสงกรานต์รางน้ำ 2568” สนับสนุนการท่องเที่ยวไทยสู่การเป็น “Global Festivalisation Destination” ชวน ปชช. ร่วมกิจกรรมสงกรานต์สุดขีดให้โลกจำ วันนี้ถึง 15 เม.ย. 2568
วันนี้ (10 เมษายน 2568) เวลา 11.00 น. ณ ฟาวน์เทน สแควร์ คิง เพาเวอร์ รางน้ำ ถนนรางน้ำ เขตราชเทวี กรุงเทพฯ นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรี เป็นประธานในพิธีเปิดงาน “คิง เพาเวอร์ อภิมหาสงกรานต์รางน้ำ 2568”  โดยมี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นางสาวฐาปนีย์ เกียรติไพบูลย์ ผู้ว่าการการท่องเที่ยวแห่งประเทศไทย นางวันทนีย์ วัฒนะ ปลัดกรุงเทพมหานคร นางเอมอร ศรีวัฒนประภา ประธานกรรมการ กลุ่มบริษัท คิง เพาเวอร์ นายอัยยวัฒน์ ศรีวัฒนประภา ประธานเจ้าหน้าที่บริหารกลุ่มบริษัท คิง เพาเวอร์ ผู้บริหารบริษัท คิง เพาเวอร์  ผู้บริหารหน่วยงานภาครัฐ ภาคเอกชนและเจ้าหน้าที่ที่เกี่ยวข้องเข้าร่วม
นายกรัฐมนตรี กล่าวเปิดงานฯ ว่า ปีนี้เป็นปีที่ 2 ที่ได้มางานสงกรานต์ที่คิง เพาเวอร์  ยังคงเป็นงานที่สนุกสนานและสามารถนำเสนอวันสงกรานต์ที่น่าสนใจเช่นเดิม ประเพณีสงกรานต์เป็นวันขึ้นปีใหม่ของไทย เป็นมรดกทางวัฒนธรรมและวิถีชีวิตของคนไทยถือเป็นซอฟต์พาวเวอร์ สามารถดึงดูดนักท่องเที่ยวให้มาเที่ยวประเทศไทยได้อย่างมาก และที่ผ่านมารัฐบาลได้ส่งเสริมให้มีงานสงกรานต์ ตั้งแต่ต้นเดือนเมษายนในบางพื้นที่ของประเทศไทย รวมทั้งงานวันไหล ซึ่งจะทำให้นักท่องเที่ยวต่างชาติสามารถท่องเที่ยวได้นานขึ้น สำหรับการจัดงานปีนี้ คิง เพาเวอร์ ได้จัดอย่างงดงามและยิ่งใหญ่ ทำให้นักท่องเที่ยวมีจุดมุ่งหมายที่ดี
นายกรัฐมนตรี กล่าวถึงการออกแบบกางเกงลายช้างที่ถือว่าเป็นอีกหนึ่งจุดขายสำคัญ รวมทั้งลายกางเกงอีก 43 จังหวัด จะช่วยให้ไอเดียของคนไทยส่งออกไปสู่สายตาชาวต่างชาติ และที่สำคัญงานมหาสงกรานต์เป็นหนึ่งซอฟต์พาวเวอร์ที่สามารถสร้างรายได้ให้กับประชาชน นอกจากนี้ การส่งเสริมการท่องเที่ยวที่เกิดจากความร่วมมือทั้งภาครัฐเและเอกชน จะทำให้ประเทศไทยเป็นประเทศที่น่าท่องเที่ยวและปลอดภัย ถือเป็นจุดขายที่สำคัญ
“ขอเป็นกำลังใจให้กับทุกภาคส่วนที่ร่วมมือกันจัดกิจกรรม รวมถึงตำรวจท่องเที่ยว เจ้าหน้าที่ฝ่ายปกครอง ฝ่ายความมั่นคง และอาสาสมัคร ที่ต้องดูแลประชาชนในช่วงเทศกาลสงกรานต์” นายกรัฐมนตรี กล่าว
สำหรับงานดังกล่าว จัดขึ้นโดยกลุ่มบริษัท คิง เพาเวอร์ ร่วมกับกระทรวงมหาดไทย กรุงเทพมหานคร การท่องเที่ยวแห่งประเทศไทย และชุมชนย่านรางน้ำ เพื่อส่งเสริมการท่องเที่ยวไทยสู่การเป็น “Global Festivalisation Destination” หรือจุดหมายปลายทางระดับโลกแห่งการเฉลิมฉลองในทุกเทศกาล ซึ่งกำหนดจัดยิ่งใหญ่ตลอด 6 วัน ตั้งแต่วันที่ 10 - 15 เมษายน 2568 โดยบรรยากาศภายในงานได้ตกแต่งอย่างงดงาม อาทิ จำลองชายหาดชื่อดังของไทยมารวมไว้ที่รางน้ำ ได้แก่ เกาะพะงัน เกาะภูเก็ต เกาะเสม็ด และพัทยา รัฐบาลขอเชิญชวนทุกคนมาร่วมสนุกสุดขีดให้โลกจำ พร้อมเอาใจนักท่องเที่ยวด้วยกิจกรรมความสนุกตอบโจทย์คนทุกวัย พบกับไฮไลต์มหาสนุกกับทัพศิลปินมากมายที่มาร่วมสนุก และอิ่มหนำกับร้านอาหารเจ้าเด็ด เจ้าดังที่ยกมาเสิร์ฟถึงที่ ตลอด 6 วันเต็ม! ผ่านกิจกรรม "สาด เต้น เล่น กิน ช้อป" สุดขีดให้โลกจำ มอบความสนุกอย่างต่อเนื่อง

ที่มา : https://www.thaigov.go.th/news/contents/details/95300