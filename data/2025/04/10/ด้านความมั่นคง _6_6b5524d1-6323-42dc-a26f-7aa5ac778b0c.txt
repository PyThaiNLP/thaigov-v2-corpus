รัฐบาลไทย-ข่าวทำเนียบรัฐบาล-ประกาศ! กสร. ขอความร่วมมือนายจ้างให้ลูกจ้างหยุดงานช่วงสงกรานต์


วันพฤหัสบดีที่ 10 เมษายน 2568
10/04/2568
พิมพ์
ประกาศ! กสร. ขอความร่วมมือนายจ้างให้ลูกจ้างหยุดงานช่วงสงกรานต์
ประกาศ! กสร. ขอความร่วมมือนายจ้างให้ลูกจ้างหยุดงานช่วงสงกรานต์
กรมสวัสดิการและคุ้มครองแรงงาน (กสร.) ออกประกาศกรมสวัสดิการและคุ้มครองแรงงาน เรื่อง ขอความร่วมมือนายจ้าง/สถานประกอบกิจการให้ลูกจ้างหยุดงานในเทศกาลวันสงกรานต์ เพื่อให้ลูกจ้างได้หยุดต่อเนื่อง พร้อมกำหนดชั่วโมงทำงานลูกจ้างสำหรับงานขนส่งทางบก
เรือเอก สาโรจน์ คมคาย อธิบดีกรมสวัสดิการและคุ้มครองแรงงาน (กสร.) เปิดเผยว่า ด้วยวันอาทิตย์ที่ 13 เมษายน 2568 ถึงวันอังคารที่ 15 เมษายน 2568 เป็นวันหยุดตามประเพณีในเทศกาลวันสงกรานต์ ซึ่งสถานประกอบกิจการส่วนใหญ่ได้ประกาศกำหนดให้เป็นวันหยุดตามประเพณีตามพระราชบัญญัติคุ้มครองแรงงาน พ.ศ. 2541 จึงเป็นโอกาสอันดีที่ลูกจ้างจะได้เดินทางกลับไปเยี่ยมครอบครัว ณ ภูมิลำเนาของตนเองในช่วงวันหยุดต่อเนื่อง และร่วมกิจกรรมตามประเพณีนิยมที่ปฏิบัติสืบต่อกันมา
อธิบดี กสร. กล่าวเพิ่มเติมว่า กรมจึงได้ออกประกาศว่า หากนายจ้าง/สถานประกอบกิจการกำหนดให้วันอาทิตย์ที่ 13 เมษายน 2568 ถึงวันอังคารที่ 15 เมษายน 2568 เป็นวันหยุดตามประเพณี และตรงกับวันหยุดประจำสัปดาห์ให้เลื่อนวันหยุดตามประเพณีไปหยุดในวันทำงานถัดไป สำหรับงานขนส่งทางบก นายจ้างต้องจัดให้ลูกจ้าง ซึ่งทำหน้าที่ขับขี่ยานพาหนะทำงานไม่เกินวันละ 8 ชั่วโมง หากจะทำงานล่วงเวลาต้องไม่เกินวันละ 2 ชั่วโมง โดยได้รับความยินยอมเป็นหนังสือจากลูกจ้าง และขอให้วางแผนการเดินทางไปและกลับภูมิลำเนาของลูกจ้างและนายจ้าง โดยใช้ความระมัดระวัง ไม่ประมาทในการขับขี่ยานพาหนะ นอกจากนี้ กรณีที่เกิดเหตุแผ่นดินไหว เพื่อความปลอดภัยขอให้นายจ้าง/สถานประกอบกิจการ ลูกจ้างปฏิบัติ ดังนี้ หากอยู่ในอาคารให้หมอบใต้โต๊ะหรือหลบในจุดที่มีโครงสร้างแข็งแรง ทั้งนี้ หากมีข้อสงสัยสอบถามได้ที่ สำนักงานสวัสดิการและคุ้มครองแรงงานจังหวัดทุกจังหวัด และสำนักงานสวัสดิการและคุ้มครองแรงงานกรุงเทพมหานคร ทั้ง 10 พื้นที่ หรือสายด่วน 1546

ที่มา : https://www.thaigov.go.th/news/contents/details/95310