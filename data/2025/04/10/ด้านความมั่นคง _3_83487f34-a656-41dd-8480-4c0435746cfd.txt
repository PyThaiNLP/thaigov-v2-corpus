รัฐบาลไทย-ข่าวทำเนียบรัฐบาล-"อนุทิน" เปิดศูนย์อำนวยการป้องกันและลดอุบัติเหตุทางถนนช่วงเทศกาลสงกรานต์ พ.ศ. 2568 เล็งเป้าลดบาดเจ็บ สูญเสีย ประสานทุกภาคส่วนเร่งรณรงค์ “ดื่มไม่ขับ" พร้อมกำชับเจ้าหน้าที่..


วันพฤหัสบดีที่ 10 เมษายน 2568
10/04/2568
พิมพ์
"อนุทิน" เปิดศูนย์อำนวยการป้องกันและลดอุบัติเหตุทางถนนช่วงเทศกาลสงกรานต์ พ.ศ. 2568 เล็งเป้าลดบาดเจ็บ สูญเสีย ประสานทุกภาคส่วนเร่งรณรงค์ “ดื่มไม่ขับ" พร้อมกำชับเจ้าหน้าที่..
"อนุทิน" เปิดศูนย์อำนวยการป้องกันและลดอุบัติเหตุทางถนนช่วงเทศกาลสงกรานต์ พ.ศ. 2568 เล็งเป้าลดบาดเจ็บ สูญเสีย ประสานทุกภาคส่วนเร่งรณรงค์ “ดื่มไม่ขับ"  พร้อมกำชับเจ้าหน้าที่เพิ่มความระมัดระวัง เพื่อความปลอดภัยในภารกิจดูแลประชาชน
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า วันนี้ (10 เม.ย. 68) เวลา 10.30 น. นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย เป็นประธานในพิธีเปิดศูนย์อำนวยการป้องกันและลดอุบัติเหตุทางถนนช่วงเทศกาลสงกรานต์ พ.ศ. 2568 โดยมี พล.ต.อ.เพิ่มพูน ชิดชอบ รมว.ศึกษาธิการ นายทรงศักดิ์ ทองศรี รัฐมนตรีช่วยว่าการกระทรวงมหาดไทย นายอรรษิษฐ์ สัมพันธรัตน์ ปลัดกระทรวงมหาดไทย นายขจร ศรีชวโนทัย รองปลัดกระทรวงมหาดไทย หัวหน้ากลุ่มภารกิจด้านสาธารณภัยและพัฒนาเมือง คณะผู้บริหารระดับสูงกระทรวงมหาดไทย คณะทำงาน รมว.มหาดไทย คณะกรรมการศูนย์อำนวยการความปลอดภัยทางถนน และหน่วยงานภาคีเครือข่ายด้านความปลอดภัยทางถนน ร่วมประชุม ณ ห้องประชุม 1 ปภ. อาคาร 3 ชั้น 5 กรมป้องกันและบรรเทาสาธารณภัย
นายอนุทิน กล่าวว่า การเปิดศูนย์อำนวยการป้องกันและลดอุบัติเหตุทางถนนช่วงเทศกาลสงกรานต์ ซึ่งถือเป็นการส่งสัญญาณถึงการตระหนักถึงช่วงเวลาที่มีความเสี่ยงและให้ความสำคัญกับความปลอดภัยในชีวิตของพี่น้องประชาชน โดยรัฐบาลมอบหมายให้ศูนย์อำนวยการความปลอดภัยทางถนน จัดศูนย์อำนวยการป้องกันและลดอุบัติเหตุทางถนนช่วงเทศกาลสงกรานต์ พ.ศ. 2568 ขึ้น เพื่อทำหน้าที่เป็นศูนย์กลางในการบริหารจัดการ อำนวยการ ติดตาม และสนับสนุนการปฏิบัติงาน ให้แก่ส่วนกลางและระดับพื้นที่ และเช่นเดียวกับทุกปีที่หน่วยงานภาคีเครือข่ายทุกภาคส่วน ได้ร่วมกันขับเคลื่อนการทำงานด้านความปลอดภัยทางถนน ซึ่งจะมีทั้งการรณรงค์ให้พี่น้องประชาชนเกิดความตื่นตัว เตรียมความพร้อมยานพาหนะ สุขภาพของผู้ขับขี่ มีการตรวจความปลอดภัยของพื้นผิวจราจร การป้องกันอุบัติเหตุในรูปแบบต่าง ๆ รวมถึงการเตรียมรับสถานการณ์ที่อาจจะเกิดขึ้น
นายอนุทิน กล่าวว่า รัฐบาลมีเป้าหมายจะลดความสูญเสียจากอุบัติเหตุทางถนนให้ได้มากที่สุด โดยป้องกันไม่ให้อุบัติเหตุเกิดขึ้นตั้งแต่ต้นทาง จึงได้ให้จังหวัดและหน่วยงานที่เกี่ยวข้องทุกภาคส่วนนำแผนบูรณาการป้องกันและลดอุบัติเหตุทางถนนช่วงเทศกาลสงกรานต์ พ.ศ. 2568 มาใช้เป็นกรอบแนวทางในการดำเนินการและให้นำข้อมูลสภาพปัญหาอุบัติเหตุที่เกิดขึ้นในช่วงเทศกาลสงกรานต์และปีใหม่ที่ผ่านมา อาทิ จุดที่มีการเกิดอุบัติเหตุบ่อยครั้ง จุดเสี่ยง จุดอันตรายในพื้นที่ รวมถึงพฤติกรรมและปัจจัยเสี่ยงต่าง ๆ มากำหนดมาตรการ แนวทางในการป้องกันอุบัติเหตุในช่วงเทศกาลสงกรานต์ 2568 นี้ เพื่อให้ประชาชนมีความปลอดภัย มีความมั่นใจและมีความสุขในการสัญจรและเดินทางท่องเที่ยว
นอกจากนี้ ขอให้ทุกภาคส่วนได้มีการรณรงค์ด้านต่าง ๆ ทั้งด้านการแพทย์ โดยให้มีเครือข่ายเพื่อส่งต่อผู้ป่วยหรือผู้ที่ได้รับบาดเจ็บให้ได้รับการรักษาโดยเร็ว ให้มีโรงพยาบาลศูนย์ในเครือข่ายต่าง ๆ ที่สามารถประเมินอาการและส่งต่อให้ถึงมือของแพทย์อย่างทันท่วงที ตลอดจนเรื่องการรณรงค์ให้พี่น้องประชาชนตระหนักถึงภัยอันตรายของการดื่มสุรา โดยยึดหลัก "ดื่มไม่ขับ" และรณรงค์ให้ผู้ที่สัญจรและผู้ขับขี่ต้องไม่มีอาการมึนเมา ตลอดจนถึง "ง่วงไม่ขับ" โดยจัดให้มีจุดพักหรือการสลับสับเปลี่ยนผู้ขับขี่ยวดยานพาหนะเพื่อให้เกิดความปลอดภัยสูงสุด
นายอนุทิน กล่าวว่า ในนามของรัฐบาลและกระทรวงมหาดไทย ขอขอบคุณความร่วมมือจากทุกภาคส่วนที่ได้ร่วมแรงร่วมใจ เพื่อบรรลุเป้าหมายร่วมกัน และขอให้กำลังใจเป็นพิเศษแก่เจ้าหน้าที่ผู้ปฏิบัติงานทุกท่าน ต่อความเสียสละการทำงาน ความสุขของท่าน ในวันหยุดช่วงเทศกาลสงกรานต์ด้วยความมุ่งมั่นตั้งใจที่จะทำให้พี่น้องประชาชนคนไทยได้รับความปลอดภัยในการเดินทางกลับคืนสู่ภูมิลำเนาและท่องเที่ยวในเทศกาลสงกรานต์ของปีนี้
"ขอย้ำให้เจ้าหน้าที่ทุกท่านที่คอยดูแลความปลอดภัยของพี่น้องประชาชนได้คำนึงถึงความปลอดภัยของตัวเองด้วย ในบริเวณจุดตั้งด่าน ขอให้ตื่นตระหนักตื่นรู้ มีการจัดเวรและมาตรการความปลอดภัยในที่ตั้งอย่างเต็มที่ ซึ่งที่ผ่านมานั้นเคยมีเรื่องที่ไม่คาดคิดเกิดขึ้น ให้ถือเป็นบทเรียนและต้องถอดบทเรียน ว่าเราเป็นเจ้าหน้าที่ภาครัฐ ทำงานเต็มที่ดูแลประชาชน และตระหนักว่าอุบัติเหตุเกิดขึ้นได้ตลอดเวลา และอาจส่งผลต่อชีวิตและทรัพย์สินของทุกคนได้ ดังนั้น ขอกำชับว่าไม่ให้เกิดเหตุการณ์ดังกล่าวเกิดขึ้นอีกเด็ดขาด โดยต้องเพิ่มความระมัดระวังและความเตรียมพร้อมอย่างเต็มที่" นายอนุทิน กล่าว

ที่มา : https://www.thaigov.go.th/news/contents/details/95293