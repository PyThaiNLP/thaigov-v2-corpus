รัฐบาลไทย-ข่าวทำเนียบรัฐบาล-"อนุทิน" ให้การต้อนรับเอกอัคราชทูตประเทศศรีลังกาและผู้แทนถาวรของ UNESCAP พร้อมยกระดับความสัมพันธ์ไทย - ศรีลังกา ให้มีความแน่นแฟ้น เดินหน้าสร้างความร่วมมือทางเศรษฐกิจ สังคม วัฒนธรรม


วันพฤหัสบดีที่ 10 เมษายน 2568
10/04/2568
พิมพ์
"อนุทิน" ให้การต้อนรับเอกอัคราชทูตประเทศศรีลังกาและผู้แทนถาวรของ UNESCAP พร้อมยกระดับความสัมพันธ์ไทย - ศรีลังกา ให้มีความแน่นแฟ้น เดินหน้าสร้างความร่วมมือทางเศรษฐกิจ สังคม วัฒนธรรม
"อนุทิน" ให้การต้อนรับเอกอัคราชทูตประเทศศรีลังกาและผู้แทนถาวรของ UNESCAP พร้อมยกระดับความสัมพันธ์ไทย - ศรีลังกา ให้มีความแน่นแฟ้น เดินหน้าสร้างความร่วมมือทางเศรษฐกิจ สังคม วัฒนธรรม และความปลอดภัยให้แก่พี่น้องประชาชนทั้งสองประเทศ
เมื่อวันที่ 9 เม.ย. ที่ผ่านมา นายอนุทิน ชาญวีรกูล รองนายกรัฐมนตรีและรมว.มหาดไทย ให้การต้อนรับ นางเอทิริสิงเห อารัจจิลาเค ศรียานี วิชยันติ เอทิริสิงเห (H.E. Mrs. Edirisinghe Arachchilage Sriyani Wijayanthi Edirisinghe) เอกอัครราชทูตวิสามัญผู้มีอำนาจเต็มแห่งสาธารณรัฐสังคมนิยมประชาธิปไตยศรีลังกาประจำประเทศไทย และผู้แทนถาวรของคณะกรรมาธิการเศรษฐกิจและสังคมแห่งสหประชาชาติสำหรับเอเชียและแปซิฟิก (UNESCAP) พร้อมคณะ ในโอกาสเข้าเยี่ยมคารวะเพื่อกระชับความสัมพันธ์ระหว่างประเทศไทยและศรีลังกา พร้อมร่วมหารือการสร้างความร่วมมือทางเศรษฐกิจ สังคม วัฒนธรรม และความปลอดภัยให้แก่พี่น้องประชาชนทั้งสองประเทศ ณ ห้องดำรงราชานุภาพ ชั้น 2 ศาลาว่าการกระทรวงมหาดไทย
โดย น.ส.ไตรศุลี ไตรสรณกุล เลขานุการ รมว.มหาดไทย นายธนนท์ พรรพีภาส รองอธิบดีกรมส่งเสริมการปกครองท้องถิ่น น.ส.อรอุมา วรแสน ผอ.กองการต่างประเทศ สป.มท. พร้อมด้วยข้าราชการที่เกี่ยวข้อง เข้าร่วม
"ประเทศไทยมีความสัมพันธ์ทางการทูตกับประเทศศรีลังกามาอย่างยาวนาน โดยสายสัมพันธ์ระหว่างสองประเทศได้เติบโตและแน่นแฟ้นขึ้นตลอดหลายทศวรรษ ซึ่งในปี 2568 นี้ ไทยกับศรีลังกาจะได้เฉลิมฉลองในโอกาสครบรอบ 70 ปีของการสถาปนาความสัมพันธ์ทางการทูต อันจะเป็นช่วงเวลาที่ดีในการยกระดับความร่วมมือในหลายด้าน ทั้งด้านการศึกษา เศรษฐกิจ และสังคมวัฒนธรรม ให้เกิดเป็นรูปธรรมพัฒนาคุณภาพชีวิตของประชาชนทั้งสองประเทศให้ก้าวหน้ายิ่งขึ้น"
สำหรับการหารือในวันนี้มีประเด็นที่สำคัญ อาทิ การส่งเสริมความร่วมมือทางด้านการค้า โลจิสติก และการลงทุนระหว่างประเทศตามความตกลงการค้าเสรีไทย - ศรีลังกา เพื่อผลักดันให้เป็นกลไกขยายโอกาสทางการค้าในอาเซียน การส่งเสริมแลกเปลี่ยนด้านการศึกษา ศาสนา และวัฒนธรรม การป้องกันและแก้ไขปัญหาภัยอาชญากรรมข้ามชาติ การหลอกลวงออนไลน์ ตลอดจนถึงการพูดคุยสร้างความมั่นใจในการดูแลช้างไทยทูตสันถวไมตรีในศรีลังกา
การหารือครั้งนี้ นางเอทิริสิงเห ได้กล่าวขอบคุณกระทรวงมหาดไทยที่พร้อมให้ความมั่นใจว่า ประเทศศรีลังกา จะเป็นมิตรประเทศที่ดีกับไทยและร่วมประสานการทำงานที่เชื่อมโยงกับทุกภาคส่วนอย่างดีที่สุด
#MOIONETEAM  #บำบัดทุกข์บำรุงสุข #ทันโลกทันสมัยทันท่วงที
#ข่าวมหาดไทย #กองสารนิเทศสำนักงานปลัดกระทรวงมหาดไทย

ที่มา : https://www.thaigov.go.th/news/contents/details/95285