รัฐบาลไทย-ข่าวทำเนียบรัฐบาล-นายกฯอวยพร ขรก.ทำเนียบ ขอให้ทุกท่านเดินทางปลอดภัย พักผ่อนเต็มที่ และกลับมาทำงานด้วยพลังใจและพลังกายเต็มเปี่ยม พร้อมเปิดโอกาสให้สื่อมวลชน เจ้าหน้าที่ร่วมรดน้ำขอพร


วันพฤหัสบดีที่ 10 เมษายน 2568
10/04/2568
พิมพ์
นายกฯอวยพร ขรก.ทำเนียบ ขอให้ทุกท่านเดินทางปลอดภัย พักผ่อนเต็มที่ และกลับมาทำงานด้วยพลังใจและพลังกายเต็มเปี่ยม พร้อมเปิดโอกาสให้สื่อมวลชน เจ้าหน้าที่ร่วมรดน้ำขอพร
นายกฯอวยพร ขรก.ทำเนียบ ขอให้ทุกท่านเดินทางปลอดภัย พักผ่อนเต็มที่ และกลับมาทำงานด้วยพลังใจและพลังกายเต็มเปี่ยม พร้อมเปิดโอกาสให้สื่อมวลชน เจ้าหน้าที่ร่วมรดน้ำขอพร
วันนี้ (10 เมษายน 2568) เวลา 09.00 น.  นางสาวแพทองธาร ชินวัตร นายกรัฐมนตรี เป็นประธานในงานสืบสานวัฒนธรรมประเพณีสงกรานต์ ประจำปี 2568 ณ ตึกภักดีบดินทร์ ทำเนียบรัฐบาล โดยมี นายภูมิธรรม เวชยชัย รองนายกรัฐมนตรี และรัฐมนตรีว่าการกระทรวงกลาโหม นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นายพีระพันธุ์ สาลีรัฐวิภาค รองนายกรัฐมนตรีและรัฐมนตรีว่าการกระทรวงพลังงาน นายชูศักดิ์ ศิรินิล รัฐมนตรีประจำสำนักนายกรัฐมนตรี นางสาวจิราพร สินธุไพร รัฐมนตรีประจำสำนักนายกรัฐมนตรี พร้อมด้วยนายพรหมินทร์ เลิศสุริย์เดช เลขาธิการนายกรัฐมนตรี นางนลินี ทวีสิน ประธานผู้แทนการค้าไทย ที่ปรึกษานายกรัฐมนตรี ข้าราชการฝ่ายการเมือง คณะโฆษกประจำสำนักนายกรัฐมนตรี  หัวหน้าส่วนราชการและรองหัวหน้าส่วนราชการ ข้าราชการและเจ้าหน้าที่ในทำเนียบรัฐบาล เข้าร่วมงานอย่างครึกครื้น
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรีพร้อมคณะร่วมพิธีเจริญพระพุทธมนต์ และรับพรจากสมเด็จพระมหาธีราจารย์ วัดพระเชตุพนวิมลมังคลาราม ประธานสงฆ์ เพื่อความเป็นสิริมงคล
จากนั้น นายชูศักดิ์ ศิรินิล รัฐมนตรีประจำสำนักนายกรัฐมนตรี ได้เป็นผู้แทนกล่าวขอพรเนื่องในโอกาสเทศกาลสงกรานต์ ประจำปี 2568 ว่า สำนักเลขาธิการนายกรัฐมนตรี ได้จัดงานสืบสานวัฒนธรรมประเพณีสงกรานต์ ประจำปี 2568 ขึ้น มีวัตถุประสงค์เพื่อสืบสานและอนุรักษ์วัฒนธรรมประเพณีสงกรานต์ ซึ่งเป็นมรดกวัฒนธรรมของชาติไทยให้ดำรงอยู่อย่างยั่งยืนและนับเป็นโอกาสที่ดีที่ทุกท่านจะได้ร่วมกิจกรรมประเพณีสงกรานต์ สรงน้ำพระพุทธรูป รดน้ำและขอพรจากผู้ใหญ่ที่เราเคารพรัก ซึ่งจะเป็นการเสริมสร้างความรัก ความสามัคคี ความสัมพันธ์ให้แน่นแฟ้นยิ่งขึ้น
โอกาสนี้ นายกรัฐมนตรีกล่าวอำนวยพร เนื่องในงานสืบสานวัฒนธรรมประเพณีสงกรานต์ ประจำปี 2568 เพื่อความเป็นสิริมงคลแก่ผู้เข้าร่วมงานทุกคน ว่า นับเป็นโอกาสอันดีที่ผู้บริหารและข้าราชการสำนักนายกรัฐมนตรีทุกคน ได้มาร่วมงานสืบสานวัฒนธรรมไทยที่สวยงามให้คงอยู่ เทศกาลสงกรานต์ ถือเป็นวันสำคัญ ซึ่งยังเป็นทั้งวันผู้สูงอายุแห่งชาติ และวันครอบครัว นับเป็นช่วงเวลาสำคัญ ที่ทุกคนจะได้ใช้เวลาวันหยุดยาวร่วมกับทุกคนที่รัก ไม่ว่าจะเดินทางไปที่ไหน ขอให้ทุกคนมีความปลอดภัย เดินทางโดยสวัสดิภาพ  ทุกคนได้ทำงานหนักในภารกิจต่าง ๆ ซึ่งเป็นองค์ประกอบสำคัญที่ช่วยเหลือประเทศชาติ และเพื่อประชาชน ขอให้ช่วงเวลานี้เป็นโอกาสในการพักผ่อนอย่างเต็มที่ เมื่อกลับมาทำงาน จะได้มีพลังใจและพลังกาย พร้อมเป็นแรงสำคัญให้กับประเทศชาติต่อไป
“ในโอกาสวันสงกรานต์ ปี 2568 ดิฉันขออาราธนาอำนาจแห่งคุณพระศรีรัตนตรัยและสิ่งศักดิ์สิทธิ์ที่ทุกท่านเคารพนับถือ ตลอดจนพระบารมีแห่งพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี โปรดดลบันดาลประทานพรให้ทุกท่าน พร้อมทั้งครอบครัว มีความสุข ความเจริญ และมีความร่มเย็นเป็นสุขตลอดไป” นายกรัฐมนตรี กล่าวอวยพร
ต่อจากนั้น นายกรัฐมนตรีได้สรงน้ำพระพุทธรูป และเปิดโอกาสให้สื่อมวลชน ผู้ร่วมงาน ตลอดจนเจ้าหน้าที่ สรงน้ำพระพุทธรูปและรดน้ำขอพรนายกรัฐมนตรี และรองนายกรัฐมนตรี เพื่อความเป็นสิริมงคลเนื่องในโอกาสเทศกาลสงกรานต์ ประจำปี 2568 ด้วยความเป็นกันเอง

ที่มา : https://www.thaigov.go.th/news/contents/details/95289