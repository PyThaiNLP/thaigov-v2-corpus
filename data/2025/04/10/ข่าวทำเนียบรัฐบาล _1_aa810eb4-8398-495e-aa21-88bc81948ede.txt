รัฐบาลไทย-ข่าวทำเนียบรัฐบาล-คณะอนุกรรมการส่งเสริมตลาดนักท่องเที่ยวชาวอินเดีย ภายใต้คณะกรรมการพัฒนา Soft Power แห่งชาติ เดินหน้าจัดเทศกาลดิวาลีในไทย ปักหมุดไทยเป็น travel destination  ของนักท่องเที่ยวอินเดีย


วันพฤหัสบดีที่ 10 เมษายน 2568
10/04/2568
พิมพ์
คณะอนุกรรมการส่งเสริมตลาดนักท่องเที่ยวชาวอินเดีย ภายใต้คณะกรรมการพัฒนา Soft Power แห่งชาติ เดินหน้าจัดเทศกาลดิวาลีในไทย ปักหมุดไทยเป็น travel destination  ของนักท่องเที่ยวอินเดีย
คณะอนุกรรมการส่งเสริมตลาดนักท่องเที่ยวชาวอินเดีย ภายใต้คณะกรรมการพัฒนา Soft Power แห่งชาติ เดินหน้าจัดเทศกาลดิวาลีในไทย ปักหมุดไทยเป็น travel destination  ของนักท่องเที่ยวอินเดีย
เมื่อวันที่ 9 เมษายน 2568 ณ ห้องประชุมตึกไทยพันธมิตร บ้านพิษณุโลก ดร. นลินี ทวีสิน ประธานผู้แทนการค้าไทย ได้เป็นประธานการประชุมคณะอนุกรรมการส่งเสริมตลาดนักท่องเที่ยว ชาวอินเดียครั้งที่ 1/2568 โดยมี นพ. สุรพงษ์ สืบวงศ์ลี ประธานคณะกรรมการพัฒนาซอฟต์พาวเวอร์แห่งชาติ และนายนาเคศ สิงห์ (H.E. Mr. Nagesh Singh) เอกอัครราชทูตอินเดียประจำประเทศไทย   ให้เกียรติเข้าร่วมการประชุมครั้งนี้ด้วย
โดยมีหน่วยงานภาครัฐที่เกี่ยวข้อง อาทิ กรุงเทพมหานคร   การท่องเที่ยวแห่งประเทศไทย กระทรวงการท่องเที่ยวและกีฬา กระทรวงวัฒนธรรม กระทรวงการต่างประเทศ กระทรวงพาณิชย์ และกรมประชาสัมพันธ์ รวมถึงสมาคมโรงแรมไทยในฐานะคณะอนุกรรมกรรมการขับเคลื่อนอุตสาหกรรมด้านท่องเที่ยว และ บริษัท สยามพิวรรธน์ ในฐานะอนุกรรมการขับเคลื่อนอุตสาหกรรมด้านเฟสติวัล และสำนักงานส่งเสริมการจัดประชุมและนิทรรศการ (องค์การมหาชน) ร่วมกันระดมสมองเพื่อกำหนดแนวทางการจัดงานเทศกาลดิวาลีในประเทศไทยให้มีความยิ่งใหญ่ระดับนานาชาติ
โดยสำหรับปีนี้ ประเทศไทยตั้งเป้าจัดงานเทศกาลดิวาลี ระหว่างวันที่ 18–23 ตุลาคม 2568 อย่างยิ่งใหญ่ เพื่อเปิดพื้นที่ต้อนรับนักท่องเที่ยวชาวอินเดียจากทั่วโลก ประกอบด้วยชาวอินเดียโพ้นทะเล (NRIs) และบุคคลเชื้อสายอินเดีย (PIOs) ซึ่งมีจำนวนรวมกว่า 35.42 ล้านคนทั่วโลก รวมถึงประชาชนจากอินเดียกว่า 1.438 พันล้านคน อีกด้วย โดยที่ประชุมเห็นพ้องว่าจะต้องจัดหาสถานที่จัดงานอย่างยิ่งใหญ่ โดยจะมีการประดับไฟให้สมกับช่วงเวลาแห่ง Festival of Lights รวมถึงจะมีการจุดพลุเฉลิมฉลองตามสถานที่เป้าหมายทั่วทังกรุงเทพฯ นอกจากนี้ รัฐบาลและภาคเอกชนจะร่วมกันออกแบบ Package กิจกรรมต่าง ๆ เพื่อรองรับนักท่องเที่ยวชาวอินเดียตลอดช่วงสัปดาห์ของเทศกาลดิวาลี เช่น การจัดโปรโมชั่นสำหรับร้านค้าและเครื่องประดับ การส่งเสริมร้านอาหารและโรงแรมเพื่อรองรับนักท่องเที่ยวอินเดีย โดยการจัดกิจกรรมและสันทนาการต่าง ๆ ที่นักท่องเที่ยวอินเดียนิยม
นอกจากนั้น หน่วยงานต่าง ๆ จะร่วมกันโปรโมทการจัดเทศกาลดิวาลีในไทย ทั้งนี้ โดยมีเป้าหมายด้านการส่งเสริมวัฒนธรรมระหว่างกัน เช่น คณะนาฏศิลป์ และนักแสดงBollywood มาร่วมสร้างสีสันในช่วงการเฉลิมฉลองเทศกาลดิวาลีในไทยอีกด้วย
ประธานผู้แทนการค้าไทยกล่าวในที่ประชุมฯ ว่า “ประเทศไทยมีศักยภาพสูงทั้งด้านสถานที่ท่องเที่ยว วัฒนธรรมที่เชื่อมโยงกับอินเดีย และความสัมพันธ์อันแน่นแฟ้นระหว่างทั้งสองประเทศ จึงถือเป็นโอกาสสำคัญในการใช้เทศกาลดิวาลีเป็นพลังในการขับเคลื่อนPeople-to-People Connectivity ผ่านการท่องเที่ยว พร้อมทั้งยกระดับ Soft Power ของไทยให้เป็นที่ประจักษ์ในสากล โดยเฉพาะอย่างยิ่ง ไทยมีความพร้อมในฐานะศูนย์กลางการท่องเที่ยวเชิงวัฒนธรรมของภูมิภาค จึงขอเชิญชวนทุกภาคส่วน ทั้งภาครัฐ ภาคเอกชน และภาคประชาชน ร่วมกันสร้างความประทับใจ ดึงดูดใจ และเปลี่ยนผู้มาเยือนให้กลายเป็นผู้มีความผูกพันกับไทยในระยะยาว”
สุดท้ายนี้ คณะอนุกรรมการส่งเสริมตลาดนักท่องเที่ยวชาวอินเดีย ภายใต้คณะกรรมการพัฒนาซอฟต์พาวเวอร์แห่งชาติ จะเป็นจุดศูนย์กลางสำหรับการประสานและบูรณาการความร่วมมือจากทุกภาคส่วน เพื่อให้การจัดเทศกาลดิวาลีในไทยในปีนี้โดดเด่นและยิ่งใหญ่ ผ่านการรวมพลังจากทุกภาคส่วน เพื่อให้ศักยภาพของประเทศไทยในการเป็น Festival Hub เป็นที่ประจักษ์ต่อสายตาของทั่วโลกอย่างแท้จริง

ที่มา : https://www.thaigov.go.th/news/contents/details/95291