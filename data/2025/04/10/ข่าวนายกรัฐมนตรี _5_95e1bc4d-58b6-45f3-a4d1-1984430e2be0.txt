รัฐบาลไทย-ข่าวทำเนียบรัฐบาล-นายกรัฐมนตรี ลุยตรวจทางหลวงพิเศษ และโครงการก่อสร้างช่วงถนนพระราม2และรับฟังรายงาน ถ. พระราม 3 พร้อมสั่งการคมนาคมตรวจความพร้อมและอำนวยความสะดวกให้ปลอดภัยอย่างเต็มที่


วันพฤหัสบดีที่ 10 เมษายน 2568
10/04/2568
พิมพ์
นายกรัฐมนตรี ลุยตรวจทางหลวงพิเศษ และโครงการก่อสร้างช่วงถนนพระราม2และรับฟังรายงาน ถ. พระราม 3 พร้อมสั่งการคมนาคมตรวจความพร้อมและอำนวยความสะดวกให้ปลอดภัยอย่างเต็มที่
นายกรัฐมนตรี ลุยตรวจทางหลวงพิเศษ และโครงการก่อสร้างช่วงถนนพระราม2และรับฟังรายงาน ถ. พระราม 3 พร้อมสั่งการคมนาคมตรวจความพร้อมและอำนวยความสะดวกให้ปลอดภัยอย่างเต็มที่
วันนี้ (10 เมษายน 2568) เวลา 16.00 น.  ที่บริเวณโครงการก่อสร้างทางหลวงพิเศษหมายเลข 82 สายทางยกระดับบางขุนเทียน - บ้านแพ้ว (M82) กิโลเมตรที่ 20 อำเภอเมืองสมุทรสาคร จังหวัดสมุทรสาคร นางสาวแพทองธาร ชินวัตร นายกรัฐมนตรี ลงพื้นที่ตรวจติดตามโครงการก่อสร้างทางหลวงพิเศษหมายเลข 82 และสั่งการเพื่อเตรียมความพร้อมอำนวยความสะดวกและปลอดภัยในการเดินทางช่วงเทศกาลสงกรานต์ 2568 โดยมี นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม นายกฤชนนท์ อัยยปัญญา ผู้ช่วยรัฐมนตรีว่าการกระทรวงคมนาคม  นายชยธรรม์ พรหมศร ปลัดกระทรวงคมนาคม นายอภิรัฐ ไชยวงศ์น้อย อธิบดีกรมทางหลวง  และนายสุรเชษฐ์ เหล่าพูลสุข ผู้ว่าการการทางพิเศษแห่งประเทศไทย เข้าร่วมชี้แจง
นายจิรายุ ห่วงทรัพย์  โฆษกประจำสำนักนายกรัฐมนตรี เปิดเผยว่า นายกรัฐมนตรีรับฟังการบรรยายความคืบหน้าของโครงการก่อสร้างทางหลวงพิเศษหมายเลข 82 ซึ่งขณะนี้ กำลังดำเนินการก่อสร้าง 2 โครงการสำคัญ คือ การทางพิเศษแห่งประเทศไทย ดำเนินการก่อสร้างในโครงการทางพิเศษสายพระราม 3 – ดาวคะนอง – วงแหวนรอบนอกกรุงเทพมหานครด้านตะวันตก ระยะทาง 18.7 กิโลเมตร วงเงินลงทุน 28,862.30 ล้านบาท (5 สัญญา)  ทั้งนี้ ปัจจุบัน มีความก้าวหน้ารวมแล้ว 89.02% และเปิดใช้บางส่วนแล้ว ตั้งแต่เดือนมกราคมที่ผ่านมา
และโครงการของกรมทางหลวง ที่ดำเนินการก่อสร้างในโครงการทางหลวงพิเศษหมายเลข 82 (M82) สายทางยกระดับบางขุนเทียน - บ้านแพ้ว แบ่งเป็น 2 ช่วง คือ โครงการก่อสร้างทางหลวงพิเศษหมายเลข 82 ช่วงเอกชัย - บ้านแพ้ว ระยะทาง 16.4 กิโลเมตร วงเงินงบประมาณ 18,759 ล้านบาท (แบ่งการก่อสร้างออกเป็น 10 ตอน)  ปัจจุบันมีความก้าวหน้าการก่อสร้างงานโยธารวม 75.67% และโครงการก่อสร้างทางหลวงพิเศษหมายเลข 82 ช่วงบางขุนเทียน – เอกชัย  ระยะทาง 8.3 กิโลเมตร วงเงินงบประมาณ 10,477 ล้านบาท (แบ่งการก่อสร้างออกเป็น 3 ตอน)  ปัจจุบันมีความก้าวหน้าการก่อสร้างงานโยธารวมแล้ว 99.71%
นอกจากนี้ กรมทางหลวง ยังได้ดำเนินการ โครงการก่อสร้างทางแยกต่างระดับบ้านแพ้ว จ.สมุทรสาคร ระยะทาง 1.234 กิโลเมตร วงเงินงบประมาณ 595 ล้านบาท ปัจจุบันโครงการมีความก้าวหน้า 83.07%
สำหรับ โครงการทางหลวงพิเศษหมายเลข 82 สายทางยกระดับบางขุนเทียน – บ้านแพ้ว (M82) และโครงการทางพิเศษสายพระราม 3 -ดาวคะนอง- วงแหวนรอบนอกกรุงเทพมหานครด้านตะวันตกจะเป็นโครงสร้างพื้นฐานสำคัญที่จะเพิ่มประสิทธิภาพระบบโลจิสติกส์ เชื่อมโยงเศรษฐกิจจากส่วนกลางสู่ภูมิภาค ลดต้นทุนการเดินทางและขนส่ง และยกระดับความปลอดภัยในการเดินทางของประชาชน โดยเฉพาะในพื้นที่ภาคใต้ ซึ่งเป็นศูนย์กลางเศรษฐกิจที่สำคัญของประเทศ
“โดยในช่วงเวลา 14.00 น. นายกรัฐมนตรีได้ขึ้นเฮลิคอปเตอร์ ตรวจดูเส้นทางการจราจรเส้นสุขุมวิท เพื่อดูเส้นบางนา-ตราด และต่อไปที่ถนนมิตรภาพ เพื่อดูการเดินทางไปสู่ภาคอีสาน  ต่อด้วยเส้นทางพหลโยธิน เพื่อดูเส้นทางขึ้นไปภาคเหนือ แล้วไปที่ถนนตลิ่งชัน-สุพรรณบุรี เพื่อดูเส้นทางไปจังหวัดภาคตะวันตก และบินมาตรวจที่เส้นทางถนนพระราม 2 เพื่อดูเส้นทางลง สู่จังหวัดภาคใต้ โดยกำชับให้ทุกหน่วยงานที่เกี่ยวข้องกับเส้นทางดังกล่าวได้ตรวจสอบให้พร้อมอำนวยความสะดวกการเดินทางให้กับประชาชนในช่วงเทศกาลสงกรานต์ทั้งไปและกลับ“ นายจิรายุ กล่าว

ที่มา : https://www.thaigov.go.th/news/contents/details/95318