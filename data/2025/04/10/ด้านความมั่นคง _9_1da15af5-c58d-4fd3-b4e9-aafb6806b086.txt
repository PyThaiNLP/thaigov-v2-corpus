รัฐบาลไทย-ข่าวทำเนียบรัฐบาล-”ดร.เฉลิมชัย“ เป็นสักขีพยานความร่วมมือ ทส. - ปตท.สผ. รับมอบอุปกรณ์ดับไฟป่า พร้อมเร่งแก้ปัญหาไฟป่า หมอกควัน และฝุ่น PM2.5


วันพฤหัสบดีที่ 10 เมษายน 2568
”ดร.เฉลิมชัย“ เป็นสักขีพยานความร่วมมือ ทส. - ปตท.สผ. รับมอบอุปกรณ์ดับไฟป่า พร้อมเร่งแก้ปัญหาไฟป่า หมอกควัน และฝุ่น PM2.5
”ดร.เฉลิมชัย“ เป็นสักขีพยานความร่วมมือ ทส. - ปตท.สผ. รับมอบอุปกรณ์ดับไฟป่า พร้อมเร่งแก้ปัญหาไฟป่า หมอกควัน และฝุ่น PM2.5
”ดร.เฉลิมชัย“ เป็นสักขีพยานความร่วมมือ ทส. - ปตท.สผ. รับมอบอุปกรณ์ดับไฟป่า พร้อมเร่งแก้ปัญหาไฟป่า หมอกควัน และฝุ่น PM2.5
วันที่ 10 เมษายน 2568 เวลา 13.30 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานสักขีพยานในพิธีรับมอบอุปกรณ์สนับสนุนแผนปฏิบัติงานป้องกันและแก้ไขปัญหาไฟป่า พ.ศ. 2568 ภายใต้บันทึกความเข้าใจว่าด้วยความร่วมมือการบริหารจัดการทรัพยากรธรรมชาติและสิ่งแวดล้อมให้เกิดความสมดุลและยั่งยืน ระหว่าง กระทรวงทรัพยากรธรรมชาติและสิ่งแวดล้อม (ทส.) โดย นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม กับ บริษัท ปตท.สำรวจและผลิตปิโตรเลียม จำกัด (มหาชน) หรือ ปตท.สผ. โดย นายชยงค์ บริสุทธิ์สวัสดิ์ รองกรรมการผู้จัดการใหญ่ กลุ่มงานโครงการผลิตในประเทศ ปตท.สผ. โดยมี นายอภิชาต ศักดิเศรษฐ์ ที่ปรึกษา รมว.ทส. คณะผู้บริหารระดับสูงในสังกัดกระทรวงฯ ผู้บริหาร ปตท.สผ. ตลอดจนข้าราชการและเจ้าหน้าที่ที่เกี่ยวข้อง ร่วมเป็นสักขีพยาน ณ ห้องประชุมอารีย์สัมพันธ์ อาคารกรมการเปลี่ยนแปลงสภาพภูมิอากาศและสิ่งแวดล้อม
ดร.เฉลิมชัย รมว.ทส. ได้กล่าวขอบคุณ ปตท.สผ. ที่ให้การสนับสนุนการดำเนินการป้องกันและแก้ไขปัญหาไฟป่า โดยได้สนับสนุนแผนปฏิบัติงานป้องกันและแก้ไขปัญหาไฟป่า พ.ศ. 2568 รวมมูลค่าเกือบ 15 ล้านบาท เพื่อจัดหาชุดปฏิบัติการพิเศษดับไฟป่า อุปกรณ์ดับไฟป่าพร้อมยุทโธปกรณ์ อากาศยานไร้คนขับ (โดรน) รวมถึงกล้องตรวจจับความร้อนสำหรับการบินสำรวจ เครื่องหาพิกัดด้วยสัญญาณดาวเทียมแบบพกพา และเครื่องรับ - ส่งวิทยุ  ซึ่งอุปกรณ์เหล่านี้จะช่วยเพิ่มประสิทธิภาพในการปฏิบัติงานและความปลอดภัยของเจ้าหน้าที่ ทั้งยังจะช่วยลดผลกระทบต่อทรัพยากรธรรมชาติและสุขภาพของประชาชน โดยกระทรวงฯ จะเร่งนำอุปกรณ์ที่ได้รับไปแจกจ่ายให้แก่หน่วยปฏิบัติงานในพื้นที่ที่กำลังเกิดเหตุไฟป่า และจัดส่งให้พื้นที่เสี่ยง เพื่อเตรียมความพร้อมรับมือเหตุการณ์ไฟป่า โดยเฉพาะในช่วง 60 วันของฤดูแล้งก่อนเข้าสู่ฤดูฝน พร้อมทั้งเดินหน้าบูรณาการการทำงานแก้ปัญหาไฟป่า หมอกควัน และฝุ่นละออง PM2.5 อย่างเข้มข้น นอกจากนี้ กระทรวงฯ จะเดินหน้าสร้างความเข้าใจและขอความร่วมมือจากประชาชนในพื้นที่ รวมถึงนำกฎหมายที่มีอยู่มาบังคับใช้อย่างจริงจัง "วันนี้ ถ้าหยุดเผาก็จะไม่เกิดไฟป่า เพราะไฟป่าที่เกิดขึ้นส่วนมากเกิดจากน้ำมือมนุษย์“ รมว.ทส. กล่าว

ที่มา : https://www.thaigov.go.th/news/contents/details/95321