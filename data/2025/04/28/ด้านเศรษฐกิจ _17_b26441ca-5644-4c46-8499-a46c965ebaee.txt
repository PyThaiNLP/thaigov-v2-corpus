รัฐบาลไทย-ข่าวทำเนียบรัฐบาล-“อัครา พรหมเผ่า” ตรวจโครงการแปลงใหญ่สัตว์น้ำจืด นครพนม ดันเกษตรกรไทยผลิตอาหารปลอดภัย


วันจันทร์ที่ 28 เมษายน 2568
“อัครา พรหมเผ่า” ตรวจโครงการแปลงใหญ่สัตว์น้ำจืด นครพนม ดันเกษตรกรไทยผลิตอาหารปลอดภัย
“อัครา พรหมเผ่า” ตรวจโครงการแปลงใหญ่สัตว์น้ำจืด นครพนม ดันเกษตรกรไทยผลิตอาหารปลอดภัย สร้างความมั่นคงทางอาหารและรายได้ที่ยั่งยืน
นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ ลงพื้นที่ตรวจราชการโครงการระบบส่งเสริมเกษตรแบบแปลงใหญ่ และโครงการ 1 ท้องถิ่น 1 สินค้าเกษตรมูลค่าสูง พร้อมเปิดกิจกรรมกลุ่มแปลงใหญ่สัตว์น้ำจืด วิสาหกิจชุมชนกบนานครพนม ภายใต้โครงการระบบส่งเสริมเกษตรแบบแปลงใหญ่ (สัตว์น้ำจืด) โดยมีนายประยูร อินสกุล ปลัดกระทรวงเกษตรและสหกรณ์ และผู้บริหารกระทรวงเกษตรและสหกรณ์ เข้าร่วม ณ วิสาหกิจชุมชนกบนานครพนม ตำบลธาตุพนมเหนือ อำเภอธาตุพนม จังหวัดนครพนม
กระทรวงเกษตรและสหกรณ์ ให้ความสำคัญอย่างยิ่งกับการสร้างความมั่นคงทางอาหาร โดยมีนโยบายส่งเสริมการผลิตอาหารที่ปลอดภัย มีคุณภาพ และเพียงพอสำหรับบริโภคภายในประเทศ รวมถึงสามารถพัฒนาไปสู่การส่งออก เพื่อสร้างรายได้ให้กับเกษตรกรอย่างยั่งยืน ซึ่งการส่งเสริมเกษตรในรูปแบบ “แปลงใหญ่” ภายใต้โครงการระบบส่งเสริมเกษตรแบบแปลงใหญ่ (สัตว์น้ำจืด) เป็นหนึ่งในกลไกสำคัญที่ช่วยเหลือให้พี่น้องเกษตรกรสามารถรวมกลุ่มกันวางแผนการผลิต เพิ่มประสิทธิภาพการเลี้ยงสัตว์น้ำ พัฒนาคุณภาพสินค้า และเข้าถึงตลาดได้อย่างมีอำนาจต่อรอง ส่งผลให้เกิดความมั่นคงในระดับครัวเรือน ชุมชน และประเทศ
สำหรับกลุ่มแปลงใหญ่สัตว์น้ำจืด วิสาหกิจชุมชนกบนานครพนมแห่งนี้ เป็นตัวอย่างที่ดีของการนำแนวทางดังกล่าวไปปฏิบัติจริง ด้วยการพัฒนาเทคนิคการเลี้ยงให้ได้มาตรฐาน มีการแปรรูปผลิตภัณฑ์ และสร้างมูลค่าเพิ่มอย่างครบวงจร นับเป็นการช่วยขับเคลื่อนเศรษฐกิจฐานราก และเสริมสร้างระบบอาหารที่เข้มแข็งของประเทศ
“การลงพื้นที่ในวันนี้ นอกจากการติดตามผลการดำเนินงานของวิสาหกิจชุมชนกบนานครพนมแล้ว ยังมาเพื่อรับฟังปัญหาจากพี่น้องเกษตรกร และนำปัญหาต่าง ๆ กลับไปยกร่างเป็นโครงการของกระทรวงเกษตรฯ ให้ตรงกับความต้องการของเกษตรกรอย่างแท้จริง โดยมุ่งหวังในการพัฒนาภาคการเกษตรให้มีความมั่นคงทางอาชีพให้แก่เกษตรกรต่อไป” นายอัครา กล่าว

ที่มา : https://www.thaigov.go.th/news/contents/details/95840