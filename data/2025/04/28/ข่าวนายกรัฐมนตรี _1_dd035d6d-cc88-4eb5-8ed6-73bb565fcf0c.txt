รัฐบาลไทย-ข่าวทำเนียบรัฐบาล-นายกฯ ติดตามสถานการณ์น้ำ หนองหาร สกลฯ บึงใหญ่อันดับ 2 ของประเทศเตรียมความพร้อมก่อนเข้าหน้าฝน สั่งการเน้นแผนพัฒนาฯ พร้อมขับเคลื่อนยุทธศาสตร์บริหารจัดการและส่งเสริมท่องเที่ยว


วันจันทร์ที่ 28 เมษายน 2568
28/04/2568
พิมพ์
นายกฯ ติดตามสถานการณ์น้ำ หนองหาร สกลฯ บึงใหญ่อันดับ 2 ของประเทศเตรียมความพร้อมก่อนเข้าหน้าฝน สั่งการเน้นแผนพัฒนาฯ พร้อมขับเคลื่อนยุทธศาสตร์บริหารจัดการและส่งเสริมท่องเที่ยว
นายกฯ ติดตามสถานการณ์น้ำ หนองหาร สกลฯ บึงใหญ่อันดับ 2 ของประเทศเตรียมความพร้อมก่อนเข้าหน้าฝน สั่งการเน้นแผนพัฒนาฯ พร้อมขับเคลื่อนยุทธศาสตร์บริหารจัดการและส่งเสริมท่องเที่ยวเชิงธรรมชาติ
วันนี้ (28 เมษายน 2568) เวลา 10.30 น. ณ สวนสาธารณะดอนเกิน ตำบลท่าแร่ อำเภอเมืองสกลนคร จังหวัดสกลนคร นางสาวแพทองธาร ชินวัตร นายกรัฐมนตรี ลงพื้นที่ติดตามความคืบหน้าในการขับเคลื่อนแผนพัฒนาและฟื้นฟูพื้นที่บึงหนองหาร และการบริหารจัดการน้ำ โดยมีนายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย นายชูศักดิ์ รู้ยิ่ง ผู้ว่าราชการจังหวัดสกลนคร นายสุรสีห์ กิตติมณฑล เลขาธิการสำนักงานทรัพยากรน้ำแห่งชาติ และหน่วยงานที่เกี่ยวข้องเข้าร่วม
นายคารม พลพรกลาง รองโฆษกประจำสำนักนายกรัฐมนตรี เปิดเผยว่า  นายกรัฐมนตรีรับฟังการบรรยายสรุปสถานการณ์น้ำหนองหาร จากนายชูศักดิ์ รู้ยิ่ง ผู้ว่าราชการจังหวัดสกลนคร โดยการบริหารจัดการน้ำในหนองหาร จังหวัดสกลนคร มีคณะทำงานบริหารจัดการน้ำ ซึ่งมีกรมชลประทานและกรมประมงเป็นฝ่ายเลขานุการร่วมกันบริหารจัดการน้ำให้เป็นไปตามเกณฑ์การควบคุมน้ำ (Rule Curve) ของกองอำนวยการน้ำแห่งชาติ เพื่อไม่ให้เกิดผลกระทบต่อพื้นที่ท้ายน้ำและน้ำท่วมในเขตชุมชนรอบหนองหาร โดยเฉพาะเทศบาลนครสกลนคร หากมีปริมาณน้ำมากจะตัดยอดน้ำผ่านร่องช้างเผือกในอัตรา 45 ลบ.ม.ต่อวินาที
จากนั้น นายกรัฐมนตรีรับฟังบรรยายแผนพัฒนาหนองหาร จังหวัดสกลนคร ระยะเวลา 10 ปี (พ.ศ. 2563–2572) จากเลขาธิการสำนักงานทรัพยากรน้ำแห่งชาติ โดยแผนดังกล่าวครอบคลุม 5 ด้าน ได้แก่ 1) การจัดการน้ำอุปโภคบริโภค 2) ความมั่นคงด้านน้ำเพื่อการเกษตร 3) การจัดการน้ำท่วมและอุทกภัย 4) การจัดการคุณภาพน้ำและอนุรักษ์ทรัพยากรน้ำ และ 5) การบริหารจัดการ
โดยนายกรัฐมนตรีให้ความสำคัญกับการขับเคลื่อนแผนพัฒนาและฟื้นฟูพื้นที่หนองหารและการจัดการน้ำ ซึ่งแผนดังกล่าว จะเป็นแผนยุทธศาสตร์และโครงการสำคัญในการรองรับน้ำหลากในฤดูฝน และกักเก็บน้ำฤดูแล้ง และส่งเสริมการท่องเที่ยวเชิงธรรมชาติได้ นอกจากนี้ นายกรัฐมนตรีได้ติดตามความคืบหน้าโครงการก่อสร้างและปรับภูมิทัศน์พุทธอุทยานหลวงปู่มั่น ภูริทัตโต รวมถึงโครงการจากภาคเอกชน อาทิ โครงการก่อสร้างสะพานทางเดิน-วิ่ง และเส้นทางจักรยานรอบหนองหาร โครงการพัฒนาเส้นทางท่องเที่ยวแบบครบวงจรทะเลสาบหนองหาร และโครงการอุทยานหนองหารเฉลิมพระเกียรติสู่เวชศาสตร์การเกษตรและชีวนวัตกรรมสร้างสรรค์
สำหรับ หนองหาร จังหวัดสกลนครเป็นบึงน้ำจืดขนาดใหญ่ที่สุดในภาคตะวันออกเฉียงเหนือ มีลำน้ำไหลเข้าจากรอบทิศ 21 สาย ครอบคลุมพื้นที่กว่า 76,322 ไร่ หรือ 123 ตารางกิโลเมตร โดยมีพื้นที่ได้รับประโยชน์รวมทั้งสิ้น 1,044,375 ไร่ ครอบคลุม 33 ตำบล ได้แก่ จังหวัดสกลนคร 13 ตำบล และจังหวัดนครพนม 20 ตำบล มีประชากรที่ใช้ประโยชน์จากหนองหาร จำนวน 240,327 คน หรือ 80,750 ครัวเรือน
ทั้งนี้ นายกรัฐมนตรีได้ทักทายประชาชนที่มารอต้อนรับอย่างอบอุ่น และเยี่ยมชมบูธสินค้า OTOP พื้นที่ อาทิ กลุ่มแปรรูปผลิตภัณฑ์จากผักตบชวา “โคขุนโพนยางคำ”ต้นตำรับโคขุนแห่งแรกของไทย และผลิตภัณฑ์ไวน์หมากเม่า สินค้าเด่นของจังหวัด ก่อนเดินทางต่อไปยังศูนย์หัตถกรรมวัดธาตุประสิทธิ์ ตำบลนาหว้า อำเภอนาหว้า จังหวัดนครพนม

ที่มา : https://www.thaigov.go.th/news/contents/details/95817