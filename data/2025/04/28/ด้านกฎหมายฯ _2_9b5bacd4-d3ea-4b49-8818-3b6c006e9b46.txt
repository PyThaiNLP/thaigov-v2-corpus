รัฐบาลไทย-ข่าวทำเนียบรัฐบาล-รมว.ยุติธรรม เป็นประธานเปิดกิจกรรม “เสวนาแนวทางแก้ไขหนี้สินของประชาชนและเจ้าหน้าที่รัฐ” พร้อมรับฟังแนวทางในการแก้ไขปัญหาหนี้สินของประชานเพื่อผลักดันเข้าสู่ ครม.


วันจันทร์ที่ 28 เมษายน 2568
28/04/2568
พิมพ์
รมว.ยุติธรรม เป็นประธานเปิดกิจกรรม “เสวนาแนวทางแก้ไขหนี้สินของประชาชนและเจ้าหน้าที่รัฐ” พร้อมรับฟังแนวทางในการแก้ไขปัญหาหนี้สินของประชานเพื่อผลักดันเข้าสู่ ครม.
รมว.ยุติธรรม เป็นประธานเปิดกิจกรรม “เสวนาแนวทางแก้ไขหนี้สินของประชาชนและเจ้าหน้าที่รัฐ” พร้อมรับฟังแนวทางในการแก้ไขปัญหาหนี้สินของประชานเพื่อผลักดันเข้าสู่ ครม.
ในวันจันทร์ที่ 28 เมษายน 2568 เวลา 13.00 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานเปิดกิจกรรม “เสวนาแนวทางแก้ไขหนี้สินของประชาชนและเจ้าหน้าที่รัฐ” โดยมี นายไตรยฤทธิ์ เตมหิวงศ์ รองปลัดกระทรวงยุติธรรม นางธารินี แสงสว่าง ผู้ตรวจราชการกระทรวงยุติธรรม นายเสกสรร สุขแสง อธิบดีกรมบังคับคดี หัวหน้าส่วนราชการ คณะกรรมการบริหารศูนย์ไกล่เกลี่ยข้อพิพาทภาคประชาชน คณะกรรมการศูนย์ยุติธรรมชุมชน ภาคีเครือข่ายภาคประชาชน และเจ้าหน้าที่ที่เกี่ยวข้อง เข้าร่วมฯ ณ ห้องดุสิตตา โรงแรมมุกดาหารแกรนด์ โฮเทล อำเภอเมือง จังหวัดมุกดาหาร
รัฐมนตรีว่าการกระทรวงยุติธรรม กล่าวใจความสำคัญตอนหนึ่งว่า รัฐบาลมีนโยบายในการแก้ไขปัญหาหนี้สินให้กับประชาชน โดยพบว่าจังหวัดทางภาคอีสานมีประชาชนที่เป็นหนี้จำนวนมาก การช่วยเหลือประชาชนเรื่องหนี้สินจึงถือเป็นวาระที่สำคัญอย่างยิ่ง โดยเฉพาะการดำเนินการไกล่เกลี่ยข้อพิพาท ซึ่งต้องเกิดจากความสมัครใจเพื่อให้เกิดความเป็นธรรมกับทุกฝ่าย ดังนั้น จึงมีความจำเป็นอย่างยิ่งที่ต้องสร้างการตระหนักรู้และความเข้าใจเพื่อเลือกใช้การไกล่เกลี่ยข้อพิพาทในการยุติข้อพิพาททางแพ่งและข้อพิพาททางอาญา ตามพระราชบัญญัติการไกล่เกลี่ยข้อพิพาท พ.ศ. 2562 ประกอบด้วย การไกล่เกลี่ยหนี้สินก่อนฟ้องตามพระราชบัญญัติการไกล่เกลี่ยข้อพิพาท พ.ศ. 2562 และหลังศาลมีคำพิพากษาตามระเบียบกรมบังคับคดีว่าด้วยการไกล่เกลี่ยข้อพิพาท พ.ศ. 2558 เพื่อให้ประชาชนที่เป็นหนี้ ลูกหนี้สินเชื่อส่วนบุคคล เช่าซื้อ ลิสซิ่ง ที่ผิดนัดชำระหนี้เข้าเกณฑ์ฟ้องหรือไม่มีกำลังผ่อนชำระตามสัญญา สามารถเข้าถึงกระบวนการยุติธรรมด้วยการไกล่เกลี่ยข้อพิพาท และสร้างการตระหนักรู้เกี่ยวกับการวางแผนและสร้างวินัยทางการเงินให้แก่ประชาชน เพื่อเป็นเกราะป้องกันปัญหาหนี้สินภาคครัวเรือนต่อไป
โดยกิจกรรมการเสวนาได้รับเกียรติจากวิยากรผู้ทรงคุณวุฒิ ได้แก่ ดร.นันทวัน วงศ์ขจรกิตติ ผู้จัดการกองทุนเงินให้กู้ยืมเพื่อการศึกษา นายเชิดศักดิ์ หิรัญสิริสมบัติ กรรมาธิการวิสามัญล้มละลาย ดร.ขจร ธนะแพสย์ ผู้อานวยการฝ่ายยุทธศาสตร์องค์กร ธนาคารแห่งประเทศไทย นายเสกสรร สุขแสง อธิบดีกรมบังคับคดี นายธีรยุทธ แก้วสิงห์ รองอธิบดีกรมคุ้มครองสิทธิและเสรีภาพ และพันโท ปณต แสงทับทิม ผู้อำนวยการสำนักบริหาร สถาบันเพื่อการยุติธรรมแห่งประเทศไทย โดยมี นางสาวจันทร์จิรา เฉลิมวุฒิศักดิ์ ผู้อำนวยการสถาบันการสอบสวนคดีพิเศษ เป็นผู้ดำเนินรายการ ซึ่งจะมาให้ความรู้เกี่ยวกับการแก้ไขปัญหาหนี้สินของประชาชน ภาคเกษตรกร การชำระหนี้ของกองทุนเงินให้กู้ยืมเพื่อการศึกษา การพักชำระหนี้ การแก้ไขปัญหาหนี้สินให้แก่ครูและบุคลากรทางการศึกษา ตลอดจนนวัตกรรมในการแก้ไขปัญหาหนี้สิน
ทั้งนี้ สืบเนื่องจากรัฐบาลได้มีนโยบายในการผลักดันให้เกิดการแก้ไขและปรับโครงสร้างหนี้ทั้งระบบ เพื่อช่วยเหลือลูกหนี้ทั้งในระบบและนอกระบบ โดยการบูรณาการร่วมกับทุกภาคส่วน ซึ่งปัญหาหนี้สินของประชาชนเป็นปัญหาของความเหลื่อมล้ำที่อยู่ในกรอบภารกิจกระทรวงยุติธรรม ในการอำนวยความยุติธรรม คุ้มครองสิทธิและเสรีภาพประชาชน ป้องกันและควบคุมอาชญากรรม และสนับสนุนการแก้ไขปัญหาเศรษฐกิจและสังคมของประเทศ โดยกระทรวงยุติธรรมได้จัดตั้งศูนย์ขับเคลื่อนยุติธรรมแก้หนี้ เพื่อเป็นหน่วยงานกลางในการขับเคลื่อนการดำเนินการตามหลักเกณฑ์และแนวทางการแก้ไขปัญหาหนี้ เพื่อช่วยเหลือลูกหนี้ทั้งในระบบและนอกระบบ ตลอดจนรับแจ้งปัญหา คัดกรอง บันทึกข้อมูล และพิจารณาแนวทางการให้ความช่วยเหลือและการส่งต่อสำหรับผู้ที่ได้รับความเดือดร้อนจากปัญหาหนี้
โอกาสนี้ รัฐมนตรีว่าการกระทรวงยุติธรรม ได้พบปะพูดคุยกับเครือข่ายภาคประชาชน คณะกรรมการบริหารศูนย์ไกล่เกลี่ยข้อพิพาทภาคประชาชน และคณะกรรมการศูนย์ยุติธรรมชุมชน พร้อมทั้งรับฟังปัญหา อุปสรรคในการแก้ไขปัญหาหนี้สิน เพื่อจะได้นำไปเป็นข้อมูลในการเสนอแนะแนวทางการแก้ไขปัญหาหนี้สินของพี่น้องประชาชนต่อการประชุมคณะรัฐมนตรีเพื่อผลักดันเป็นนโยบายต่อไป

ที่มา : https://www.thaigov.go.th/news/contents/details/95832