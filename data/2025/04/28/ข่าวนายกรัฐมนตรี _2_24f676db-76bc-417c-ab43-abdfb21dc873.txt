รัฐบาลไทย-ข่าวทำเนียบรัฐบาล- ครม.สัญจร อีสานตอนบนคึกคัก นายกฯลงพื้นที่ติดตาม“นาหว้าโมเดลนครพนม“ตามแนวพระราชดำริ มั่นใจ ศิลปวัฒนธรรมท้องถิ่นสามารถทำเป็นอุตสาหกรรมในทุกมิติได้


วันจันทร์ที่ 28 เมษายน 2568
28/04/2568
พิมพ์
ครม.สัญจร อีสานตอนบนคึกคัก นายกฯลงพื้นที่ติดตาม“นาหว้าโมเดลนครพนม“ตามแนวพระราชดำริ มั่นใจ ศิลปวัฒนธรรมท้องถิ่นสามารถทำเป็นอุตสาหกรรมในทุกมิติได้
ครม.สัญจร อีสานตอนบนคึกคัก นายกฯลงพื้นที่ติดตาม“นาหว้าโมเดลนครพนม“ตามแนวพระราชดำริ มั่นใจ ศิลปวัฒนธรรมท้องถิ่นสามารถทำเป็นอุตสาหกรรมในทุกมิติได้
วันนี้ ( 28 เมษายน 2568) เวลา 13.30 น.  ณ ศูนย์หัตถกรรมวัดธาตุประสิทธิ์ อำเภอนาหว้า จังหวัดนครพนม นางสาวแพทองธาร ชินวัตร นายกรัฐมนตรีเยี่ยมชมศูนย์หัตถกรรมวัดธาตุประสิทธิ์ " นาหว้าโมเดล" ตามแนวพระราชดำริ "Sustainable Fashion : แฟชั่นแห่งความยั่งยืน"  โดยมีนายชูศักดิ์ ศิรินิล รัฐมนตรีประจำสำนักนายกรัฐมนตรี นางสาวจิราพร สินธุไพร รัฐมนตรีประจำสำนักนายกรัฐมนตรี นายพิชัย นริพทะพันธุ์ รัฐมนตรีว่าการกระทรวงพาณิชย์ นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เข้าร่วมด้วย
นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า คณะนางรำลูกพระธาตุ แต่งกายด้วยชุด “ผ้ามุกนครพนม“  ซึ่งเป็นผ้าท้องถิ่น เป็นลายผ้าเอกลักษณ์ ประจำจังหวัดนครพนมให้การต้อนรับ พร้อมมอบผ้าขาวม้าลวดลายตราใหญ่ ย้อมสีครามธรรมชาติ ของกลุ่มนาหว้าโมเดล ให้นายกรัฐมนตรีในการเดินทางมาลงพื้นที่ตรวจราชการในครั้งนี้ ซึ่งถือว่าเป็นการสนับสนุนผลิตภัณฑ์ท้องถิ่น ตามนโยบายซอฟต์พาวเวอร์ของรัฐบาล รวมทั้งเป็นการเผยแพร่ศิลปวัฒนธรรมของจังหวัดนครพนม ทั้งในรูปแบบหนึ่งผลิตภัณฑ์หนึ่งตำบล หรือOTOP ในแต่ละพื้นที่อีกด้วย
จากนั้น นายกรัฐมนตรี ได้สักการะพระธาตุประสิทธิ์  ซึ่งเป็นพระธาตุประจำวันคนเกิดวันพฤหัสบดี ซึ่งตรงกับวันเกิดของนายกรัฐมนตรีวัน พฤหัสบดี ที่  21 สิงหาคม พ.ศ. 2529 โดยมีความเชื่อกันว่าผู้ที่ได้ไปนมัสการพระธาตุประสิทธิ์จะได้รับอานิสงส์ให้มีผลสัมฤทธิ์ในการปฏิบัติงาน พร้อมกันนี้ นายกรัฐมนตรีเข้ากราบนมัสการพระมหาสมัคร วรปุณฺโณ ป.ธ.9 รองเจ้าคณะจังหวัดนครพนม รักษาการแทนเจ้าอาวาสวัดธาตุประสิทธิ์ เพื่อความเป็นสิริมงคล
จากนั้นนายกรัฐมนตรีได้พบปะประชาชน พร้อมกล่าวชื่นชม ชาวนาหว้าที่สวมใส่ชุดผ้าท้องถิ่นอย่างสวยงามมารอต้อนรับอย่างอบอุ่น  ซึ่งชุมชนนาหว้า ถือเป็นต้นแบบของการสืบสานโครงการผ้าพื้นบ้าน เป็นโครงการที่ช่วยเหลือประชาชนได้อย่างต่อเนื่อง และเป็นโครงการที่ได้สืบสานต่อยอดโครงการของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทำให้พี่น้องประชาชนได้รับประโยชน์ อย่างต่อเนื่องจนมาถึงปัจจุบัน ในฐานะนายกรัฐมนตรี ในนามของรัฐบาลพร้อมจะสนับสนุน โครงการต่าง ๆ ที่จะทำให้เกิดประโยชน์ต่อพี่น้องประชาชน
"วันนี้ ดีใจมาก ๆ ที่ได้มาเจอกับพี่น้องประชาชน ครั้งนี้มาเพื่อประชุม ครม.สัญจร ที่จังหวัดนครพนม เมื่อเช้าได้พบปะประชาชนที่จังหวัดสกลนคร ขอเป็นกำลังใจให้ทุกท่าน และขอยืนยันว่า รัฐบาลจะทำหน้าที่ให้ดีที่สุด และในโอกาสนี้ ขอให้อวยพรให้ทุกท่านมีความสุข ความแข็งแรง สมปรารถนา” นายกรัฐมนตรี กล่าว
โอกาสนี้ นายกรัฐมนตรีได้เยี่ยมชมบูธสินค้า OTOP ของชุมชนนาหว้า อาทิ จักสานต้นคล้า บ้านอูนนา  และผ้าย้อมคราม กลุ่มทอผ้าพื้นเมืองและปลูกหม่อนเลี้ยงไหม วัดศรีบุญเรือง โดยนายกรัฐมนตรี ได้ร่วมสนับสนุนสินค้าภายในโครงการ นาหว้าโมเดลด้วย

ที่มา : https://www.thaigov.go.th/news/contents/details/95826