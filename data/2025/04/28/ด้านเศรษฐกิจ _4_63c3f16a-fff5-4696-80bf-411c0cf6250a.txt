รัฐบาลไทย-ข่าวทำเนียบรัฐบาล-“รมช.อิทธิ” เปิด “สถานีสูบน้ำพลังงานแสงอาทิตย์” ชูระบบอนุรักษ์ดินและน้ำ รอบหนองหาร จ.สกลนคร มุ่งแก้การชะล้างพังทลายของดิน พร้อมบริหารจัดการน้ำอย่างเป็นระบบ


วันจันทร์ที่ 28 เมษายน 2568
“รมช.อิทธิ” เปิด “สถานีสูบน้ำพลังงานแสงอาทิตย์” ชูระบบอนุรักษ์ดินและน้ำ รอบหนองหาร จ.สกลนคร มุ่งแก้การชะล้างพังทลายของดิน พร้อมบริหารจัดการน้ำอย่างเป็นระบบ
“รมช.อิทธิ” เปิด “สถานีสูบน้ำพลังงานแสงอาทิตย์” ชูระบบอนุรักษ์ดินและน้ำ รอบหนองหาร จ.สกลนคร มุ่งแก้การชะล้างพังทลายของดิน พร้อมบริหารจัดการน้ำอย่างเป็นระบบ
นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ กล่าวภายหลังเป็นประธานพิธีเปิด โครงการส่งเสริมการเกษตรแบบผสมผสาน โดยจัดระบบอนุรักษ์ดินและน้ำ ลดการชะล้างพังทลายของดินรอบหนองหาร จ.สกลนคร เพื่อพัฒนาและฟื้นฟูพื้นที่เกษตรกรรมด้วยการบริหารจัดการน้ำอย่างเป็นระบบและใช้ประโยชน์ได้อย่างมีประสิทธิภาพสูงสุด ณ บ้านบึงแดง หมู่ที่ 6 ต.โคกก่อง อ.เมือง จ.สกลนคร ว่า ประเทศไทยมีพื้นที่ปัญหาการชะล้างพังทลายของดิน จำนวน 108 ล้านไร่ โดยเป็นพื้นที่อยู่ในระดับการชะล้างรุนแรง จำนวน 40 ล้านไร่ อีกทั้งสภาพปัญหาพื้นฐานการทำการเกษตรที่อาศัยน้ำฝนเป็นหลัก ทำให้มีความเสี่ยงต่อการเปลี่ยนแปลงของธรรมชาติ ทั้งภัยพิบัติน้ำท่วมภัยแล้ง และฝนไม่ตกตามฤดูกาล ส่งผลให้ทรัพยากรดินเกิดความเสื่อมโทรม และกระทบต่อผลผลิตทางการเกษตร ทำให้เกษตรกรได้รับความเดือดร้อน
รมช.อิทธิ กล่าวว่า กระทรวงเกษตรและสหกรณ์ ได้ขับเคลื่อนนโยบายการบริหารจัดการน้ำให้เกิดประสิทธิภาพ เพื่อการเกษตรและได้ตระหนักถึงปัญหาดังกล่าว จึงมอบหมายให้กรมพัฒนาที่ดิน ดำเนินโครงการส่งเสริมการเกษตรแบบผสมผสาน โดยจัดระบบอนุรักษ์ดินและน้ำ ลดการชะล้างดินรอบหนองหาร โดยดำเนินกิจกรรม “ระบบส่งน้ำและกระจายน้ำด้วยพลังงานแสงอาทิตย์” ในพื้นที่บริเวณหนองหาร ซึ่งเป็นทะเลสาบน้ำจืดที่ใหญ่เป็นอันดับ 2 ของประเทศ ครอบคลุมตำบลม่วงลาย และตำบลโคกก่อง อำเภอเมือง จังหวัดสกลนคร เป้าหมายสำคัญสูงสุด คือ ป้องกันและลดการชะล้างพังทลายของดิน และลดปริมาณตะกอนลงสู่แหล่งน้ำ อนุรักษ์ฟื้นฟูให้สามารถใช้ที่ดินได้อย่างถูกต้อง และเหมาะสมตามศักยภาพของพื้นที่พัฒนาพื้นที่ตามแบบรูปมาตรการอนุรักษ์ดินและน้ำด้วยวิธีกล และเพื่อให้เกษตรกรสามารถบริหารจัดการน้ำอย่างเป็นระบบและใช้ประโยชน์ในพื้นที่การเกษตรบริเวณรอบหนองหาร ได้อย่างมีประสิทธิภาพสูงสุด และสามารถปลูกพืชหลังนาสร้างรายได้อย่างยั่งยืน
สำหรับกิจกรรมที่ดำเนินการภายใต้โครงการฯ มีเป้าหมายในพื้นที่บริเวณหนองหาร ประมาณ 7,000 ไร่ ประกอบด้วย 1. กิจกรรมระบบกระจายน้ำด้วยท่อโดยใช้พลังงานแสงอาทิตย์ โดยก่อสร้างสถานีสูบ น้ำ 2 แห่ง ได้แก่ พื้นที่ตำบลม่วงลาย 1 แห่ง บริเวณริมหนองหาร ความยาวท่อกระจายน้ำ 2,806 เมตร และพื้นที่ตำบลโคกก่อง 1 แห่ง บริเวณบึงหนองแดง ความยาวท่อกระจายน้ำ 5,620 เมตร พื้นที่รับประโยชน์ จำนวน 2,520 ไร่  2. กิจกรรมปรับระดับพื้นที่นาให้เหมาะสมกับสภาพพื้นที่ พื้นที่รับประโยชน์ จำนวน 2,365 ไร่ และ 3. กิจกรรมงานโครงสร้างระบบกระจายน้ำ ได้แก่ งานฝายน้ำล้น งานรางคอนกรีต และงานท่อน้ำออก พื้นที่รับประโยชน์ 1,655 ไร่  ทั้งนี้ เพื่อลดและป้องกันการชะล้างพังทลายของดิน และพัฒนาฟื้นฟูพื้นที่เกษตรกรรม ด้วยการบริหารจัดการดินและน้ำ อย่างเป็นระบบและใช้ประโยชน์อย่างมีประสิทธิภาพสูงสุด
โอกาสนี้ ร้ฐมนตรีช่วยเกษตรฯ ได้ปลูกต้นได้และร่วมปล่อยพันธุ์ปลาตะเพียนทอง จำนวน 1 แสนตัว ลงสู่แหล่งน้ำเพื่อเพิ่มปริมาณพันธุ์สัตว์น้ำและอนุรักษ์พันธุ์สัตว์น้ำในธรรมชาติให้คงความอุดมสมสมบูรณ์ ตลอดจนสามารถเพิ่มผลผลิตสัตว์น้ำ เพื่อสร้างอาชีพด้านการประมง และเพิ่มรายได้ให้กับประชาชนในท้องถิ่นได้อย่างยั่งยืนต่อไป

ที่มา : https://www.thaigov.go.th/news/contents/details/95816