รัฐบาลไทย-ข่าวทำเนียบรัฐบาล-รัฐมนตรีว่าการกระทรวงท่องเที่ยวและกีฬา เปิดงานแข่งขันกีฬาวัวลานการกุศล สืบสานวัฒนธรรมเมืองเพชร


วันจันทร์ที่ 28 เมษายน 2568
รัฐมนตรีว่าการกระทรวงท่องเที่ยวและกีฬา เปิดงานแข่งขันกีฬาวัวลานการกุศล สืบสานวัฒนธรรมเมืองเพชร
รัฐมนตรีว่าการกระทรวงท่องเที่ยวและกีฬา เปิดงานแข่งขันกีฬาวัวลานการกุศล สืบสานวัฒนธรรมเมืองเพชร
วันศุกร์ที่ 25 เมษายน 2568 ณ สนามกีฬาวัวลาน ชายนา อาร์ทมาร์เช่ อำเภอท่ายาง จังหวัดเพชรบุรี เมื่อเวลา 21.00 น. นายสรวงศ์ เทียนทอง รัฐมนตรีว่าการกระทรวงท่องเที่ยวและกีฬา (รมว.กก.) ได้ให้เกียรติเป็นประธานในพิธีเปิดงาน “การแข่งขันกีฬาวัวลานการกุศล” ซึ่งจัดขึ้นเพื่อสืบสานวัฒนธรรมท้องถิ่นของจังหวัดเพชรบุรี และเพื่อหารายได้สมทบทุนการศึกษาสำหรับนักเรียนที่ยากจน โรงเรียนบ้านหันตะเภา
การจัดงานครั้งนี้เป็นมากกว่าเพียงกิจกรรมกีฬา แต่ยังเป็นการส่งเสริมวัฒนธรรมที่โดดเด่นของจังหวัดเพชรบุรี ที่มีชื่อเสียงทั้งด้านแหล่งท่องเที่ยวธรรมชาติอันสวยงาม และความเข้มแข็งของชุมชนในการพัฒนาสายพันธุ์วัวพื้นเมืองเพื่อการแข่งขัน สร้างรายได้ และอาชีพให้แก่ครอบครัว
นายสรวงศ์ เทียนทอง ได้กล่าวถึงความสำคัญของการจัดงานครั้งนี้ว่า นอกจากการส่งเสริมกีฬาและวัฒนธรรมแล้ว ยังเป็นการสร้างโอกาสทางการศึกษา โดยรายได้จากกิจกรรมครั้งนี้จะถูกนำไปพัฒนาโรงเรียนบ้านหันตะเภา เช่น การมอบทุนการศึกษา ติดตั้งกล้องวงจรปิด จ้างครูผู้สอน และปรับปรุงสนามกีฬาสำหรับชุมชน
ทั้งนี้ รัฐมนตรีฯ ได้กล่าวขอบคุณคณะผู้ดำเนินงานและผู้สนับสนุนทุกท่านที่ร่วมมือกันจนงานนี้สำเร็จลุล่วง หวังว่าผู้เข้าร่วมทุกคนจะได้รับทั้งความสนุกสนานและผลบุญจากกิจกรรมครั้งนี้

ที่มา : https://www.thaigov.go.th/news/contents/details/95798