รัฐบาลไทย-ข่าวทำเนียบรัฐบาล-รมช.อัครา ชูเทคโนโลยีการปลูกข้าวแบบเปียกสลับแห้ง และการจัดการตอซังและฟางข้าวในแปลงนา หวังลดการปล่อยก๊าซเรือนกระจก และลดปัญหาฝุ่นละอองขนาดเล็ก PM 2.5 


วันจันทร์ที่ 28 เมษายน 2568
รมช.อัครา ชูเทคโนโลยีการปลูกข้าวแบบเปียกสลับแห้ง และการจัดการตอซังและฟางข้าวในแปลงนา หวังลดการปล่อยก๊าซเรือนกระจก และลดปัญหาฝุ่นละอองขนาดเล็ก PM 2.5
รมช.อัครา ชูเทคโนโลยีการปลูกข้าวแบบเปียกสลับแห้ง และการจัดการตอซังและฟางข้าวในแปลงนา หวังลดการปล่อยก๊าซเรือนกระจก และลดปัญหาฝุ่นละอองขนาดเล็ก PM 2.5 อีกทั้งยังเป็นการกระตุ้นและยกระดับการผลิตข้าวของเกษตรกรอย่างยั่งยืน พร้อมมอบปัจจัยการผลิตให้แก่เกษตรก
นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ เป็นประธานเปิดงานถ่ายทอดเทคโนโลยี (Field day) เรื่อง การประยุกต์ใช้เทคโนโลยีการผลิตข้าวอย่างยั่งยืน เพื่อลดการปล่อยก๊าซเรือนกระจก ณ หอประชุมโรงเรียนโพนสวรรค์ราษฎร์พัฒนา ต.โพนสวรรค์ อ.โพนสวรรค์ จ.นครพนม ซึ่งกระทรวงเกษตรฯ โดยกรมการข้าว ได้จัดงานดังกล่าวขึ้น มีวัตถุประสงค์ 1) ถ่ายทอดองค์ความรู้ด้านเทคโนโลยีการผลิตข้าวแบบเปียกสลับแห้งและการจัดการตอซัง ฟางข้าว ด้วยนวัตกรรมเทคโนโลยีปลอดการเผา เพื่อลดการปล่อยก๊าซเรือนกระจก 2) สร้างการรับรู้การปรับตัวของการผลิตข้าวภายใต้การเปลี่ยนแปลงของสภาพภูมิอากาศ 3) ประชาสัมพันธ์ให้เกษตรกรเห็นความสำคัญของการปลูกข้าวแบบเปียกสลับแห้งเพื่อลดการปล่อยก๊าซเรือนกระจก การงดเผาตอซังและฟางข้าว เพื่อลดปัญหาฝุ่นละอองขนาดเล็ก PM 2.5 เพื่อการผลิตข้าวอย่างยั่งยืน และ 4) สร้างเครือข่ายระหว่างกลุ่มเกษตรกร นักวิชาการ และผู้เกี่ยวข้องในการผลิตข้าวให้ปลอดภัย
ทั้งนี้ จังหวัดนครพนมมีพื้นที่ปลูกข้าวฤดูนาปีมากกว่า 1.5 ล้านไร่ และฤดูนาปรังมากกว่า 70,000 ไร่ แต่ละฤดูมีตอซังและฟางข้าวเหลือทิ้งเป็นจำนวนมาก กรมการข้าวจึงมีการส่งเสริมให้เกษตรกรผลิตข้าวอย่างยั่งยืน เพื่อลดการปล่อยก๊าซเรือนกระจก ปัญหาภาวะโลกร้อนและการเปลี่ยนแปลงของสภาพภูมิอากาศ ซึ่งมีสาเหตุหลักมาจากปริมาณก๊าซเรือนกระจกที่ถูกปล่อยสู่ชั้นบรรยากาศที่มากเกินขีดความสามารถในการดูดซับกักเก็บโดยธรรมชาติ ซึ่งการย่อยสลายสารอินทรีย์โดยจุลินทรีย์ภายใต้สภาพแวดล้อมที่ไม่มีก๊าซอ๊อกซิเจน โดยเฉพาะพื้นที่ที่มีการขังน้ำ ทำให้เกิดก๊าซมีเทน ซึ่งเป็นก๊าซเรือนกระจกชนิดหนึ่ง ดังนั้นกรมการข้าวจึงมีกิจกรรมการถ่ายทอดเทคโนโลยีการทำนาที่เป็นมิตรกับสิ่งแวดล้อม ลดการปล่อยก๊าซเรือนกระจกซึ่งเป็นสาเหตุสำคัญของภาวะโลกร้อนและเป็นประเด็นสำคัญในปัจจุบัน
นอกจากนี้ รัฐมนตรีช่วยว่าการกระทรวงเกษตรและสหกรณ์ ยังได้มอบปัจจัยการผลิตให้แก่เกษตรกร ภายได้โครงการเพิ่มประสิทธิภาพการผลิตข้าวของเกษตรกรผู้ประสบอุทกภัย ปี 2567 จังหวัดนครพนม ได้แก่ เมล็ดพันธุ์ข้าว สารชีวภัณฑ์ ปุ๋ยอินทรีย์น้ำ และปุ๋ยเคมี รวม 163,095,570 บาท โดยมีเกษตรกรที่ได้รับผลกระทบ จำนวน 10,197 ราย พื้นที่นาข้าวได้รับความเสียหาย 74,177.25 ไร่
นายอัครา กล่าวว่า วันนี้ตั้งใจมาพบปะพี่น้องเกษตรกรและส่งเสริมให้เกษตรกรทำการเกษตรอย่างยั่งยืน เพื่อลดการปล่อยก๊าซเรือนกระจก อย่างไรก็ตาม ทุกหน่วยงานในสังกัดกระทรวงเกษตรและสหกรณ์ พร้อมบูรณาการทั้ง 22 หน่วยงาน และบูรณาการร่วมกับท้องที่ท้องถิ่นทั่วประเทศ ในการพัฒนาและเสริมศักยภาพให้เกษตรกรมีความเข้มแข็ง และพัฒนาภาคการเกษตร โดยเฉพาะปัจจัยพื้นฐานทางด้านการผลิต ทั้งการพัฒนาแหล่งน้ำ และการปรับปรุงบำรุงดิน เป็นต้น นอกจากนี้ ยังมีแนวทางในการพัฒนาโรงเรียนร้างมาใช้ประโยชน์ในภาคการเกษตร เช่น ลานตากชุมชน หรือยุ้งฉาง เป็นต้น เพื่อหวังเพิ่มรายได้และเพิ่มคุณภาพชีวิตให้เกษตรกรให้มีความมั่งคงต่อไป

ที่มา : https://www.thaigov.go.th/news/contents/details/95821