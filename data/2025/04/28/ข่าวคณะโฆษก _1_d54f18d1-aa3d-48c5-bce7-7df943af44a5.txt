รัฐบาลไทย-ข่าวทำเนียบรัฐบาล-นายกฯ ลงพื้นที่สกลนครติดตามบริหารจัดการแหล่งน้ำขนาดใหญ่อันดับ 2 ของประเทศ พร้อมติดตาม“นาหว้าโมเดล”ก่อนประชุมแก้ยาเสพติดริมโขง อาจสามารถ


วันจันทร์ที่ 28 เมษายน 2568
นายกฯ ลงพื้นที่สกลนครติดตามบริหารจัดการแหล่งน้ำขนาดใหญ่อันดับ 2 ของประเทศ พร้อมติดตาม“นาหว้าโมเดล”ก่อนประชุมแก้ยาเสพติดริมโขง อาจสามารถ
นายกฯ ลงพื้นที่สกลนครติดตามบริหารจัดการแหล่งน้ำขนาดใหญ่อันดับ 2 ของประเทศ พร้อมติดตาม“นาหว้าโมเดล”ก่อนประชุมแก้ยาเสพติดริมโขง อาจสามารถ
วันนี้ (28 เมษายน 2568) นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า ในการประชุมคณะรัฐมนตรีสัญจร ซึ่งมีคณะรัฐมนตรีลงพื้นที่อย่างต่อเนื่องตั้งแต่วันที่ 26 - 27 เมษายน 2568 เพื่อติดตามการบริหารงานและรับฟังปัญหาในทุกมิติ และจะนำปัญหาในพื้นที่ของแต่ละกระทรวงเข้ามาหารือในที่ประชุมคณะรัฐมนตรีสัญจรในวันพรุ่งนี้
นายจิรายุ กล่าวว่า ช่วงเช้าวันนี้ เวลาประมาณ 10.00 น. นายกรัฐมนตรีจะลงพื้นที่ติดตามความก้าวหน้าในการขับเคลื่อนแผนพัฒนาและฟื้นฟูพื้นที่ ณ บึงหนองหาร และการบริหารจัดการน้ำที่สวนสาธารณะดอนเกิน อำเภอเมืองจังหวัดสกลนคร ซึ่งพื้นที่ชุ่มน้ำหนองหาร จังหวัดสกลนคร เป็นบึงน้ำจืดที่มีขนาดใหญ่ที่สุดในภาคอีสาน และใหญ่เป็นอันดับที่ 2 ของไทย เป็นถิ่นที่อยู่อาศัยเป็นแหล่งผสมพันธุ์วางไข่และแหล่งอนุบาลของปลา ทั้งปลาประจำถิ่น และปลาอพยพจากแม่น้ำโขงถือว่าเป็นแหล่งอาหาร และแหล่งสร้างรายได้ที่สำคัญของชุมชน รวมทั้งเป็นแหล่งที่อยู่อาศัยของนก ทั้งนกประจำถิ่นและนกอพยพอย่างน้อย 180 ชนิด มีพรรณไม้น้ำและยังเป็นพื้นที่แก้มลิง เป็นแหล่งรองรับน้ำ สำหรับป้องกันและบรรเทาน้ำท่วมอีกด้วย
โอกาสนี้ นายกรัฐมนตรีจะรับฟังแนวทางในการใช้ประโยชน์ร่วมกันระหว่างทรัพยากรธรรมชาติที่มีความสำคัญ ความหลากหลายทางชีวภาพเพื่อให้สามารถใช้ประโยชน์จากบึงหนองหารได้อย่างยั่งยืน ตามแบบวิถีชีวิตของชุมชน โดยที่ผ่านมารัฐบาลมีนโยบายในการดูแลรักษา เพื่อไม่ให้เกิดมลพิษ และสร้างระบบนิเวศให้มีความสมดุล เพื่อประโยชน์ของประชาชนในหลายจังหวัดในพื้นที่ภาคอีสานตอนบน
จากนั้น ช่วงบ่าย นายกรัฐมนตรีจะออกเดินทางจากจังหวัดสกลนครต่อไปที่จังหวัดนครพนมเพื่อเยี่ยมชมศูนย์หัตถกรรมวัดธาตุประสิทธิ์ “นาหว้าโมเดล” ตามแนวพระดำริ “Sustainable Fashion : แฟชั่นแห่งความยั่งยืน” ซึ่งเป็นนโยบายในการต่อยอดศิลปะและวัฒนธรรมประเพณีในพื้นที่ เปรียบเสมือน Soft Power สำคัญที่จะสนับสนุนการท่องเที่ยว และการลงทุนในทุกๆมิติได้
ต่อจากนั้น ช่วงเวลาประมาณ 15.00 น. นายกรัฐมนตรีจะเดินทางต่อไปที่ริมแม่น้ำโขง เพื่อร่วมประชุมกับส่วนราชการที่เกี่ยวข้องที่หน่วยเรือรักษาความสงบเรียบร้อยตามลำแม่น้ำโขงนครพนม ณ ตำบลอาจสามารถ อำเภอเมืองนครพนม เพื่อรับฟังการปฏิบัติการแก้ไขปัญหายาเสพติดและเรื่องอื่นๆ ในชายแดน โดยนายกรัฐมนตรีจะมอบนโยบายและติดตามผลการดำเนินงานของทุกหน่วยงานที่เกี่ยวข้อง

ที่มา : https://www.thaigov.go.th/news/contents/details/95801