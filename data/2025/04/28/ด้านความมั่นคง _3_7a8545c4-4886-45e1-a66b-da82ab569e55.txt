รัฐบาลไทย-ข่าวทำเนียบรัฐบาล-พลเอก ณัฐพล นาคพาณิชย์ รัฐมนตรีช่วยว่าการกระทรวงกลาโหม ให้การต้อนรับ พลเรือเอก เดวิด จอห์นสตัน (David Johnston) ผู้บัญชาการทหารสูงสุดออสเตรเลีย และคณะ


วันจันทร์ที่ 28 เมษายน 2568
พลเอก ณัฐพล นาคพาณิชย์ รัฐมนตรีช่วยว่าการกระทรวงกลาโหม ให้การต้อนรับ พลเรือเอก เดวิด จอห์นสตัน (David Johnston) ผู้บัญชาการทหารสูงสุดออสเตรเลีย และคณะ
...
ในวันศุกร์ที่ 25 เมษายน 2568 เวลา 15.30 น. รองนายกรัฐมนตรีและรัฐมนตรีว่าการกระทรวงกลาโหมมอบหมายให้ พลเอก ณัฐพล นาคพาณิชย์ รัฐมนตรีช่วยว่าการกระทรวงกลาโหม ให้การต้อนรับ พลเรือเอก เดวิด จอห์นสตัน (David Johnston) ผู้บัญชาการทหารสูงสุดออสเตรเลีย และคณะ ในโอกาสเดินทางเยือนประเทศไทยอย่างเป็นทางการ ในฐานะแขกของกองทัพไทย
ทั้งสองประเทศเป็นมิตรประเทศที่มีความสัมพันธ์ใกล้ชิดมายาวนานกว่า 73 ปี และมีความร่วมมือที่ใกล้ชิดในหลาย ๆ ด้าน โดยเฉพาะด้านความมั่นคง ซึ่งทั้งสองประเทศได้มีการปฏิบัติภารกิจทางทหารร่วมกันในหลายภารกิจ การฝึกร่วม/ผสม ระหว่างกันในทุกเหล่าทัพ และการแลกเปลี่ยนการเยือนในทุกระดับ ซึ่งเป็นกลไกสำคัญในการขับเคลื่อนความร่วมมือที่เป็นรูปธรรมระหว่างกองทัพของทั้งสองประเทศ ทั้งนี้ ขอบคุณทางออสเตรเลียที่ได้สนับสนุนและส่งเสริมความร่วมมือทางทหารกับไทยอย่างต่อเนื่อง โดยเฉพาะการสนับสนุนที่นั่งศึกษาภายใต้โครงการความร่วมมือด้านการป้องกันประเทศ (Defence Cooperation Programme) ให้กำลังพลของไทยอย่างต่อเนื่อง (หลักสูตร วปอ. หลักสูตร รร.สธ.เหล่าทัพ และหลักสูตรปริญญาโท) ซึ่งเป็นประโยชน์ต่อการพัฒนาศักยภาพของกำลังพลและเป็นพื้นฐานสำคัญของการเสริมสร้างความสัมพันธ์และความไว้เนื้อเชื่อใจระหว่างกัน ในขณะเดียวกัน กระทรวงกลาโหมมีความยินดีที่จะให้การสนับสนุนที่นั่งศึกษาในหลักสูตร วปอ. และหลักสูตร รร.สธ.เหล่าทัพ ให้กับกำลังพลของออสเตรเลีย
รมช.กห. ได้ชื่นชมการพัฒนาอุตสาหกรรมป้องกันประเทศของออสเตรเลียที่สามารถดำเนินการได้อย่างเป็นรูปธรรมและหวังว่าจะได้มีโอกาสเสริมสร้างความร่วมมือในด้านดังกล่าวร่วมกันในอนาคต ทั้งนี้ กระทรวงกลาโหมมีกำหนดจัดงาน Defence & Security 2025 ระหว่าง 10-13 พ.ย.68
จึงหวังว่า กระทรวงกลาโหม ออสเตรเลียจะให้การสนับสนุนการเข้าร่วมงานดังเช่นที่ผ่านมา
ในโอกาสนี้ ผู้บัญชาการทหารสูงสุดออสเตรเลีย ขอบคุณรมช.กห.ที่ได้ให้การต้อนรับในวันนี้ รวมทั้งขอขอบคุณไทยที่ได้ร่วมรักษาและสนับสนุนการมีส่วนร่วมของกองทัพออสเตรเลียในการดูแลอนุสรณ์สถานช่องเขาขาด โดยผู้บัญชาการทหารสูงสุดออสเตรเลียก็ได้มีโอกาสเดินทางไปแสดงความรำลึกถึงการเสียสละของทหารออสเตรเลีย เมื่อ 24 เม.ย.68 ณ จ.กาญจนบุรี
รวมทั้งยินดีเป็นอย่างยิ่งที่กองทัพของทั้งสองประเทศได้มีความร่วมมือและความสัมพันธ์ที่ใกล้ชิดเป็นอย่างดีมาโดยตลอด ทั้งนี้ หวังเป็นอย่างยิ่งว่าทั้งสองประเทศจะได้พัฒนาความสัมพันธ์ให้แน่นแฟ้นต่อไป

ที่มา : https://www.thaigov.go.th/news/contents/details/95804