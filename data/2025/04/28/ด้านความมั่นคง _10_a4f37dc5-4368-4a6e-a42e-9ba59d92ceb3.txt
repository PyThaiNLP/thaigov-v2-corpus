รัฐบาลไทย-ข่าวทำเนียบรัฐบาล-“รมว.ทส. เฉลิมชัย” ส่งมอบระบบกระจายน้ำด้วยพลังงานแสงอาทิตย์ โครงการอนุรักษ์ฟื้นฟูแหล่งน้ำหนองกุดเป่ง บ้านม่วง ต.นาคูณใหญ่ เพิ่มแหล่งน้ำต้นทุนเพื่อการเกษตรให้ชาว อ.นาหว้า จ.นครพนม ม


วันจันทร์ที่ 28 เมษายน 2568
“รมว.ทส. เฉลิมชัย” ส่งมอบระบบกระจายน้ำด้วยพลังงานแสงอาทิตย์ โครงการอนุรักษ์ฟื้นฟูแหล่งน้ำหนองกุดเป่ง บ้านม่วง ต.นาคูณใหญ่ เพิ่มแหล่งน้ำต้นทุนเพื่อการเกษตรให้ชาว อ.นาหว้า จ.นครพนม ม
“รมว.ทส. เฉลิมชัย” ส่งมอบระบบกระจายน้ำด้วยพลังงานแสงอาทิตย์ โครงการอนุรักษ์ฟื้นฟูแหล่งน้ำหนองกุดเป่ง บ้านม่วง ต.นาคูณใหญ่ เพิ่มแหล่งน้ำต้นทุนเพื่อการเกษตรให้ชาว อ.นาหว้า จ.นครพนม มีน้ำกินน้ำใช้ไม่ขาดแคลน
“รมว.ทส. เฉลิมชัย” ส่งมอบระบบกระจายน้ำด้วยพลังงานแสงอาทิตย์ โครงการอนุรักษ์ฟื้นฟูแหล่งน้ำหนองกุดเป่ง บ้านม่วง ต.นาคูณใหญ่ เพิ่มแหล่งน้ำต้นทุนเพื่อการเกษตรให้ชาว อ.นาหว้า จ.นครพนม มีน้ำกินน้ำใช้ไม่ขาดแคลน
วันที่ 28 เมษายน 2568 เวลา 10.30 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) พร้อมด้วย นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม (ปกท.ทส.) นายธีระชุณ บุญสิทธิ์ อธิบดีกรมทรัพยากรน้ำ และคณะผู้บริหารระดับสูงหน่วยงานในสังกัดกระทรวงฯ ลงพื้นที่ จ.นครพนม ส่งมอบระบบกระจายน้ำด้วยพลังงานแสงอาทิตย์ โครงการอนุรักษ์ฟื้นฟูแหล่งน้ำหนองกุดเป่ง ณ บ้านม่วง หมู่ที่ 1 ต.นาคูณใหญ่ อ.นาหว้า จ.นครพนม ให้กับกลุ่มผู้ใช้น้ำในพื้นที่ เพื่อเพิ่มปริมาณน้ำต้นทุนสำหรับพื้นที่การเกษตร แก้ไขปัญหาการขาดแคลนน้ำอุปโภคบริโภค ให้กับประชาชนในพื้นที่ รวมถึงเพื่อเป็นการป้องกันการบุกรุกแนวเขตสาธารณะและรักษาระบบนิเวศของแหล่งน้ำสาธารณะ โดยมีนายอำเภอนาหว้า พร้อมด้วยกลุ่มผู้ใช้น้ำ และประชาชนในพื้นที่ให้การต้อนรับ ก่อนการเข้าร่วมประชุมคณะรัฐมนตรีอย่างเป็นทางการนอกสถานที่ ครั้งที่ 2/2568 ที่ จ.นครพนม ในวันพรุ่งนี้
ดร.เฉลิมชัย กล่าวกับประชาชนในพื้นที่ว่า “รัฐบาลมีความห่วงใยต่อปัญหาของพี่น้องประชาชน โดยเฉพาะปัญหาความต้องการน้ำกินน้ำใช้ ในการประชุม ครม. นอกสถานที่ครั้งนี้ ที่ จ.นครพนม กระทรวงทรัพยากรฯ ซึ่งมีภารกิจด้านหนึ่งในการแก้ไขปัญหาความเดือดร้อนเรื่องแหล่งน้ำอุปโภคบริโภคของพี่น้องประชาชน จึงได้มาตรวจเยี่ยมโครงการอนุรักษ์ฟื้นฟูแหล่งน้ำหนองกุดเป่ง ซึ่งเป็นหนึ่งในโครงการที่กรมทรัพยากรน้ำ (ทน.) หน่วยงานภายใต้สังกัดกระทรวงฯ จัดทำขึ้นตามความต้องการของประชาชนในพื้นที่ เพื่อแก้ไขปัญหาการขาดแคลนน้ำกิน น้ำใช้ และน้ำเพื่อการเกษตร ดังนั้น สิ่งสำคัญที่กระทรวงฯ ขอฝากกับพี่น้องประชาชนและผู้นำในพื้นที่ คือ การช่วยกันดูแลบำรุงรักษาระบบต่าง ๆ ของโครงการฯ ให้สามารถใช้งานได้อย่างต่อเนื่อง เพื่อผลประโยชน์ของทุกคนในพื้นที่อย่างยั่งยืน และหากมีพื้นที่ไหนที่มีปัญหาเรื่องน้ำกินน้ำใช้ ขอให้แจ้งมา กระทรวงทรัพยากรฯ พร้อมเข้าไปดูแล เพื่อให้พี่น้องประชาชนในทุกพื้นที่มีน้ำกินน้ำใช้ไม่ขาดแคลน”
โครงการอนุรักษ์ฟื้นฟูแหล่งน้ำหนองกุดเป่ง ประกอบด้วย การดำเนินการขุดลอกหนองกุดเป่งในพื้นที่ 50 ไร่ ซึ่งมีความจุเก็บกักน้ำ 305,800 ลูกบาศก์เมตร พร้อมจัดสร้างอาคารท่อน้ำเข้า อาคารระบายน้ำ ระบบกระจายน้ำด้วยพลังงานแสงอาทิตย์สู่พื้นที่การเกษตรของประชาชน ถังเก็บน้ำทรงกระบอก และท่อส่งน้ำความยาวรวม 3,215 เมตร มีจุดปล่อยน้ำรวม 37 จุด ปัจจุบันมีพื้นที่การเกษตรได้รับประโยชน์ 750 ไร่ ซึ่งมีทั้ง นาข้าว แปลงปลูกหญ้าเลี้ยงสัตว์ สวนป่า และบ่อเลี้ยงปลา เกษตรกรได้รับประโยชน์ 100 ครัวเรือน ทั้งนี้ ปริมาณน้ำต้นทุนยังสามารถเพิ่มศักยภาพทางการเกษตรได้อีกมากกว่า 500 ไร่

ที่มา : https://www.thaigov.go.th/news/contents/details/95838