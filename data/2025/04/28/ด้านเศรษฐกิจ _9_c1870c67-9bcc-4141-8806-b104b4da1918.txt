รัฐบาลไทย-ข่าวทำเนียบรัฐบาล-​รัฐมนตรีฯ เอกนัฏ หารือ FutureTales Lab ผนึกกำลังเจาะลึกแนวโน้มโลก เตรียมความพร้อมภาคอุตสาหกรรมสู่อนาคต


วันจันทร์ที่ 28 เมษายน 2568
28/04/2568
พิมพ์
​รัฐมนตรีฯ เอกนัฏ หารือ FutureTales Lab ผนึกกำลังเจาะลึกแนวโน้มโลก เตรียมความพร้อมภาคอุตสาหกรรมสู่อนาคต
​รัฐมนตรีฯ เอกนัฏ หารือ FutureTales Lab ผนึกกำลังเจาะลึกแนวโน้มโลก เตรียมความพร้อมภาคอุตสาหกรรมสู่อนาคต
วันที่ 22 เมษายน 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม พร้อมด้วย นายอรรถวิชช์ สุวรรณภักดี ประธานคณะที่ปรึกษาของรัฐมนตรีว่าการกระทรวงอุตสาหกรรม ด้านยุทธศาสตร์ นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม นายวิฤทธิ์ วิเศษสินธุ์ รองปลัดกระทรวงอุตสาหกรรม นางสาวณิรดา วิสุทธิชาติธาดา รองผู้อำนวยการสำนักงานเศรษฐกิจอุตสาหกรรม และเจ้าหน้าที่ที่เกี่ยวข้อง ให้ ดร.การดี เลียวไพโรจน์ ประธานเจ้าหน้าที่อนาคตศาสตร์ ศูนย์วิจัยอนาคตศึกษาฟิวเจอร์เทลส์ แล็บ (FutureTales Lab) พร้อมคณะเข้าพบ เพื่อนำเสนอโครงการศึกษาวิจัยด้านอนาคตศาสตร์ (Strategic Foresight) ที่เกี่ยวข้องกับภารกิจของกระทรวงอุตสาหกรรม ณ ห้องประชุม อก. 1 ชั้น 2 อาคาร สำนักงานปลัดกระทรวงอุตสาหกรรม
ที่ประชุมได้หารือในประเด็นสำคัญ อาทิ 1) การจัดการมลพิษของอนาคต (การจัดการกาก น้ำ อากาศ) รวมทั้งข้อมูลภัยธรรมชาติ (น้ำท่วม และแผ่นดินไหว) 2) การลดการเผาอ้อยด้วยการตัดอ้อยสดแลกคาร์บอนเครดิต 3) แนวโน้มสำคัญ (Megatrends) และปัจจัยขับเคลื่อนการเปลี่ยนแปลง (Key Drivers) เกี่ยวกับภาคอุตสาหกรรม เป็นต้น ซึ่งข้อมูลจากศูนย์วิจัยอนาคตศึกษาฟิวเจอร์เทลส์ แล็บ สามารถใช้ประโยชน์ในการกำหนดนโยบาย การกำกับดูแล และส่งเสริมภาคอุตสาหกรรม ได้เป็นอย่างดี
ทั้งนี้ ศูนย์วิจัยอนาคตศึกษาฟิวเจอร์เทลส์ แล็บ ก่อตั้งขึ้นโดย บริษัท แมกโนเลีย ควอลิตี้ ดีเวล็อปเม้นต์ คอร์ปอเรชั่น จำกัด มีวัตถุประสงค์เพื่อศึกษาข้อมูลแนวโน้มในอดีต ปัจจุบัน และสัญญาณแห่งการเปลี่ยนแปลง เพื่อนำมาวิเคราะห์และคาดการณ์ภาพอนาคตในประเด็นสำคัญต่าง ๆ ที่จะส่งผลกระทบต่อประเทศไทยในระยะยาว

ที่มา : https://www.thaigov.go.th/news/contents/details/95824