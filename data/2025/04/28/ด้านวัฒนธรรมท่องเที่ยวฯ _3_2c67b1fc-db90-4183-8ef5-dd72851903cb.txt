รัฐบาลไทย-ข่าวทำเนียบรัฐบาล-ปลัดกระทรวงการท่องเที่ยวและกีฬา ติดตามการท่องเที่ยวและความปลอดภัยนักท่องเที่ยวพื้นที่นครพนม เตรียมพร้อมรองรับการประชุม ครม.สัญจร


วันจันทร์ที่ 28 เมษายน 2568
ปลัดกระทรวงการท่องเที่ยวและกีฬา ติดตามการท่องเที่ยวและความปลอดภัยนักท่องเที่ยวพื้นที่นครพนม เตรียมพร้อมรองรับการประชุม ครม.สัญจร
ปลัดกระทรวงการท่องเที่ยวและกีฬา ติดตามการท่องเที่ยวและความปลอดภัยนักท่องเที่ยวพื้นที่นครพนม เตรียมพร้อมรองรับการประชุม ครม.สัญจร
วันอาทิตย์ที่ 27 เมษายน 2568 เวลา 15.00 น. ณ ห้องประชุมสำนักงานการท่องเที่ยวและกีฬา ชั้น 2 สนามกีฬากลางจังหวัดนครพนม จังหวัดนครพนม นางสาวนัทรียา ทวีวงศ์ ปลัดกระทรวงการท่องเที่ยวและกีฬา เป็นประธานการประชุมติดตามสถานการณ์การท่องเที่ยวและการดูแลความปลอดภัยนักท่องเที่ยวในพื้นที่จังหวัดนครพนม โดยมีรองปลัดกระทรวงการท่องเที่ยวและกีฬา อธิบดีกรมการท่องเที่ยว ผู้ช่วยปลัดกระทรวงการท่องเที่ยวและกีฬา ผู้อำนวยการกองยุทธศาสตร์และแผนงาน และหน่วยงานที่เกี่ยวข้องในพื้นที่เข้าร่วมประชุม และผ่านระบบ Zoom
การประชุมครั้งนี้จัดขึ้นเพื่อเตรียมความพร้อมรองรับการประชุมคณะรัฐมนตรีอย่างเป็นทางการนอกสถานที่ในพื้นที่กลุ่มจังหวัดสนุก (นครพนม สกลนคร มุกดาหาร) และหนองคาย ตามนโยบายของรัฐบาลในการขับเคลื่อนการพัฒนาเมืองน่าเที่ยวด้วยการส่งเสริมการท่องเที่ยวเป็นกลไกสำคัญในการกระตุ้นเศรษฐกิจ สร้างรายได้คืนสู่ประชาชน และยกระดับคุณภาพชีวิตของประชาชนในพื้นที่
นางสาวนัทรียา ทวีวงศ์ ได้เน้นย้ำแนวทางการดำเนินงานโดยให้สำนักงานการท่องเที่ยวและกีฬาจังหวัด บูรณาการความร่วมมือกับหน่วยงานที่เกี่ยวข้อง เพื่อขับเคลื่อนการท่องเที่ยวเชื่อมโยงทั้งในกลุ่มจังหวัด และให้มีการรายงานสถานการณ์การท่องเที่ยว ผลการดำเนินงานที่ผ่านมา แนวโน้มการพัฒนาในอนาคต ไฮไลท์แหล่งท่องเที่ยวสำคัญ ตลอดจนแนวทางส่งเสริมการตลาดและประชาสัมพันธ์โดยการท่องเที่ยวแห่งประเทศไทย สำนักงานนครพนม ควบคู่กับการยกระดับมาตรการด้านความปลอดภัยนักท่องเที่ยว
พร้อมกันนี้ ปลัดกระทรวงการท่องเที่ยวและกีฬา ได้มอบนโยบายสำคัญในการขับเคลื่อนงานในพื้นที่ 7 ประเด็น ได้แก่
การกระตุ้นรายได้จากการท่องเที่ยว โดยตั้งเป้าเพิ่มรายได้ร้อยละ 20 ผ่านการจัดทำแผนกิจกรรม ร่วมมือกับการท่องเที่ยวแห่งประเทศไทยในการสื่อสารประชาสัมพันธ์ ดึงดูดนักท่องเที่ยวด้วยมรดกทางวัฒนธรรม ภูมิปัญญาท้องถิ่น และเทศกาลสำคัญ
การรักษามาตรฐานความปลอดภัย ทั้งชีวิตและทรัพย์สินของนักท่องเที่ยว เน้นตรวจตราเฝ้าระวัง กำกับดูแลการปฏิบัติตามกฎระเบียบ เช่น การสวมเสื้อชูชีพ และประสานการทำงานกับกรมเจ้าท่าและผู้ประกอบการ
การยกระดับมาตรฐานบริการและสิ่งอำนวยความสะดวก โดยกรมการท่องเที่ยวรับผิดชอบพัฒนามาตรฐานป้าย ห้องน้ำ และสิ่งอำนวยความสะดวกอื่น ๆ
การหารือกับผู้ประกอบการท่องเที่ยว เพื่อสะท้อนปัญหา และร่วมกันหาแนวทางพัฒนาอย่างสอดคล้องกับกฎระเบียบ
การชี้แนะและส่งเสริมชุมชน ในการให้บริการและดูแลความสะอาด เพื่อยกระดับมาตรฐานการท่องเที่ยวชุมชน
การเก็บรวบรวมสถิติการเข้าพักและการใช้จ่ายในโฮมสเตย์ เพื่อใช้ประเมินผลและวางแผนพัฒนาต่อไป
การพัฒนาการคมนาคม โดยการบูรณาการการเดินทางในรูปแบบรถ ราง เรือ เพื่ออำนวยความสะดวกแก่นักท่องเที่ยว
การประชุมครั้งนี้สะท้อนถึงความมุ่งมั่นของกระทรวงการท่องเที่ยวและกีฬา ในการผลักดันการท่องเที่ยวเป็นเครื่องมือสำคัญในการพัฒนาเศรษฐกิจฐานราก เสริมสร้างรายได้ และยกระดับคุณภาพชีวิตประชาชนในภูมิภาค ตามนโยบายรัฐบาลอย่างเป็นรูปธรรม

ที่มา : https://www.thaigov.go.th/news/contents/details/95800