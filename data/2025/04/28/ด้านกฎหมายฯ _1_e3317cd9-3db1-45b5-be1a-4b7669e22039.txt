รัฐบาลไทย-ข่าวทำเนียบรัฐบาล-รมว.ยุติธรรม พร้อมคณะ ลงพื้นที่ตรวจเยี่ยมเรือนจำจังหวัดมุกดาหารเพื่อติดตามผลการดำเนินงานตามนโยบายกระทรวงยุติธรรม ณ เรือนจำจังหวัดมุกดาหาร


วันจันทร์ที่ 28 เมษายน 2568
28/04/2568
พิมพ์
รมว.ยุติธรรม พร้อมคณะ ลงพื้นที่ตรวจเยี่ยมเรือนจำจังหวัดมุกดาหารเพื่อติดตามผลการดำเนินงานตามนโยบายกระทรวงยุติธรรม ณ เรือนจำจังหวัดมุกดาหาร
รมว.ยุติธรรม พร้อมคณะ ลงพื้นที่ตรวจเยี่ยมเรือนจำจังหวัดมุกดาหารเพื่อติดตามผลการดำเนินงานตามนโยบายกระทรวงยุติธรรม ณ เรือนจำจังหวัดมุกดาหาร พร้อมติดตามความคืบหน้าการดำเนินงานตามนโยบายคุมขังผู้ต้องขังในสถานที่คุมขังอื่น
ในวันจันทร์ที่ 28 เมษายน 2568 เวลา 07.40 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมคณะ ลงพื้นที่ตรวจเยี่ยมเรือนจำจังหวัดมุกดาหารเพื่อติดตามผลการดำเนินงานตามนโยบายกระทรวงยุติธรรม โดยมี นายยู่สิน จินตภากร ผู้ช่วยรัฐมนตรีประจำกระทรวงยุติธรรม นางธารินี แสงสว่าง ผู้ตรวจราชการกระทรวงยุติธรรม พร้อมด้วยคณะผู้บริหารกระทรวงยุติธรรม ผู้แทนหน่วยงานในสังกัดกระทรวงยุติธรรม และเจ้าหน้าที่ที่เกี่ยวข้อง เข้าร่วมฯ ณ เรือนจำจังหวัดมุกดาหาร อำเภอเมือง จังหวัดมุกดาหาร
ในการนี้ รัฐมนตรีว่าการกระทรวงยุติธรรม ได้รับชมการแสดงศิลปะมวยไทยของผู้ต้องขังขาย การแสดงฟ้อนรำของผู้ต้องขังหญิง และเยี่ยมชมบูธนิทรรศการฝีมือผู้ต้องขัง พร้อมทั้งให้โอวาทและให้กำลังใจแก่ผู้ต้องขัง โดยมีใจความสำคัญตอนหนึ่งว่า กระทรวงยุติธรรมมีนโยบายให้เรือนจำเป็นสถานที่ฟื้นฟูและพัฒนาพฤตินิสัยแก่ผู้ต้องขัง รวมถึงเป็นมหาวิทยาลัยแห่งชีวิต เป็นสถานที่สร้างคนให้เป็นคนที่มีคุณภาพเพื่อออกไปสร้างสังคมและประเทศชาติให้มีความมั่นคงต่อไป โดยมีโครงการเตรียมความพร้อมก่อนปล่อย เพื่อลดการกระทำผิดซ้ำ อาทิ การฝึกวิชาชีพ การส่งเสริมทักษะด้านดนตรีและกีฬาให้แก่ผู้ต้องขัง เป็นต้น รวมถึงการส่งเสริมความก้าวหน้าทางด้านการศึกษา โดยมีนโยบายการอ่านหนังสือลดวันต้องโทษ เพื่อสิทธิประโยชน์ในการลดโทษจำคุกได้เดือนละ 5 วัน ทั้งนี้ เพื่อให้ผู้ต้องขังมีความรู้ เห็นคุณค่าในตนเอง พร้อมกลับออกไปสู่สังคมอย่างมีคุณภาพและไม่หวนกลับไปกระทำผิดซ้ำ
โอกาสนี้ นายอริย์ธัช วรโรจน์เจริญเดช หรือ เบนซ์ เรซซิ่ง ได้ร่วมถ่ายทอดบทเรียนและประสบการณ์การถูกคุมขังในเรือนจำจากคดียาเสพติด พร้อมทั้งได้ให้กำลังใจแก่ผู้ต้องขังในเรือนจำ
จากนั้น เวลา 10.30 น. รัฐมนตรีว่าการกระทรวงยุติธรรม เป็นประธานการประชุมติดตามความคืบหน้าการดำเนินงานตามนโยบายคุมขังผู้ต้องขังในสถานที่คุมขังอื่น โดยมี นายยู่สิน จินตภากร ผู้ช่วยรัฐมนตรีประจำกระทรวงยุติธรรม นายไตรยฤทธิ์ เตมหิวงศ์ รองปลัดกระทรวงยุติธรรม นางธารินี แสงสว่าง ผู้ตรวจราชการกระทรวงยุติธรรม นายณรงค์ เทพรักษ์ รองผู้ว่าราชการจังหวัดมุกดาหาร ผู้บริหารกระทรวงยุติธรรม ผู้แทนหน่วยงานในสังกัดกระทรวงยุติธรรม และเจ้าหน้าที่ที่เกี่ยวข้อง เข้าร่วมฯ ณ ห้องมุจลินท์ โรงแรมมุกดาหาร แกรนด์ อำเภอเมือง จังหวัดมุกดาหาร

ที่มา : https://www.thaigov.go.th/news/contents/details/95831