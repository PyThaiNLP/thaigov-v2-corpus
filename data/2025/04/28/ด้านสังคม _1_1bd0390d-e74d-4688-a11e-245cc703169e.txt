รัฐบาลไทย-ข่าวทำเนียบรัฐบาล-"วราวุธ" กำชับทีม พม. รุดเยียวยาจิตใจ ครอบครัวเหยื่อบรรทุกพ่วง ดับสลดยกครัว 8 ชีวิต บนมอร์เตอร์เวย์


วันจันทร์ที่ 28 เมษายน 2568
"วราวุธ" กำชับทีม พม. รุดเยียวยาจิตใจ ครอบครัวเหยื่อบรรทุกพ่วง ดับสลดยกครัว 8 ชีวิต บนมอร์เตอร์เวย์
"วราวุธ" กำชับทีม พม. รุดเยียวยาจิตใจ ครอบครัวเหยื่อบรรทุกพ่วง ดับสลดยกครัว 8 ชีวิต บนมอร์เตอร์เวย์
เมื่อวันที่ 27 เมษายน 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยถึงกรณีเกิดเหตุสลด อุบัติเหตุรถบรรทุกพ่วงชนรถเอสยูวีบริเวณช่องทางจอดฉุกเฉินบนถนนมอเตอร์เวย์ ระหว่างเปลี่ยนแพมเพิร์สเด็ก ทำให้มีผู้เสียชีวิตพร้อมกันทั้งครอบครัว 8 ราย เมื่อกลางดึกของวันที่ 24 เมษายน 2568 ที่ผ่านมา ว่า ขอแสดงความเสียใจอย่างยิ่งกับครอบครัวที่สูญเสียสมาชิกจำนวนมากในอุบัติเหตุความรุนแรงที่เกิดขึ้น ซึ่งได้รับรายงานจากศูนย์เร่งรัดจัดการสวัสดิภาพประชาชน (ศรส.) กระทรวง พม. ระบุว่า เมื่อวันที่ 25 เมษายน ทีม ศรส. และ พม.หนึ่งเดียวจังหวัดอุดรธานี ได้รุดลงพื้นที่เยี่ยมครอบครัวผู้ประสบเหตุ พร้อมเตรียมวางแผนการให้การช่วยเหลือในเบื้องต้น พบว่า ผู้เสียชีวิต 8 ราย อายุ 1 - 62 ปี  ประกอบด้วย คุณยาย อายุ 62 ปี (ภรรยาคุณตา) , บุตรสาวของคุณตา อายุ 38 ปี พร้อมหลาน 2 คน อายุ 12 และ 16 ปี , ลูกสะใภ้ อายุ 31 ปี พร้อมหลาน 2 คน อายุ 1 และ 2 ปี และชาย คนขับรถ อายุ 38 ปี ส่วนผู้ได้รับบาดเจ็บ 2 ราย ได้แก่ 1. หลานสาว อายุ 12 ปี ซึ่งเป็นลูกของบุตรชาย ขณะนี้ ได้รับการรักษาตัวและกลับมาอยู่กับบิดาและมารดาที่ จ.ระยอง และ 2. หลานสาวอายุ 18 ปี เป็นลูกของบุตรสาว ขณะนี้ รักษาตัวอยู่ที่โรงพยาบาลสมุทรปราการ เนื่องจากได้รับบาดเจ็บสาหัส อย่างไรก็ตามทั้งหมดเป็นญาติพี่น้องกัน โดยอาศัยอยู่ที่จังหวัดอุดรธานีและนครราชสีมา ทั้งนี้ ได้พูดคุยเยียวยาสภาพจิตใจคุณตา ซึ่งเป็นสามี พ่อ และญาติของผู้เสียชีวิต ที่ไม่ได้เดินทางไปด้วย เนื่องจากมีโรคประจำตัว ร่างกายไม่แข็งแรงและเคลื่อนไหวไม่สะดวก ซึ่งคุณตายังไม่สามารถพูดคุยให้ข้อมูลเพิ่มเติมได้ เนื่องจากยังทำใจไม่ได้กับเหตุการณ์การสูญเสียของครอบครัวที่เกิดขึ้นครั้งนี้ โดยเบื้องต้นทราบข้อมูลจากผู้ใหญ่บ้านว่า คุณตา อายุ 67 ปี ไม่ได้ประกอบอาชีพ มีรายได้จากเบี้ยยังชีพผู้สูงอายุ 600 บาทต่อเดือน และได้รับเงินจากบุตร(ผู้เสียชีวิต) ประมาณ 3,000 - 4,000 บาทต่อเดือน อีกทั้งเมื่อคืนวันที่ 26 เมษายน 2568 บุตรชายของคุณตา 1 คน ที่ทำงานอยู่เกาหลีใต้ ได้เดินทางกลับถึงไทยและได้ร่วมรับศพที่บ้านเป็นที่เรียบร้อยแล้ว
ทางทีม ศรส. และ พม.หนึ่งเดียวจังหวัดอุดรธานี ได้พูดคุยกับญาติๆ ของผู้สูญเสีย เพื่อเยียวยาให้กำลังใจ และให้คำปรึกษาแนะนำเรื่องบริการและสิทธิสวัสดิการสังคมของกระทรวง พม. อีกทั้งประสานโรงพยาบาลในพื้นที่ให้การช่วยเหลือในเรื่องการดูแลสภาพจิตใจอย่างใกล้ชิด เนื่องจากครอบครัวและญาติพี่น้องยังอยู่ในความเศร้าโศกเสียใจอย่างมาก เพราะอุบัติเหตุครั้งนี้เกิดขึ้นอย่างกะทันหัน ไม่มีใครได้ทันตั้งตัว โดยเฉพาะญาติพี่น้องเสียชีวิตพร้อมกันถึง 8 ราย และได้ประสานทีมสหวิชาชีพ ผู้นำชุมชนและเจ้าหน้าที่เทศบาลในการติดตามสถานการณ์ของครอบครัวอย่างใกล้ชิด หากพบปัญหาเร่งด่วน ขอให้โทรแจ้ง ศรส. จังหวัดอุดรธานี
นายวราวุธ กล่าวว่า อุบัติเหตุที่เกิดขึ้นในลักษณะนี้ ทำให้มีผู้เสียชีวิตจำนวนมาก นอกจากจะต้องเร่งเยียวยาสภาพจิตใจครอบครัวผู้ได้รับผลกระทบแล้ว ตนได้กำชับปลัดกระทรวง พม. แล้วว่า เรายังต้องคอยดูแลสภาพจิตใจของเจ้าหน้าที่ พม. ผู้ปฏิบัติงานเองด้วย เนื่องจากบ่อยครั้ง พบว่า เจ้าหน้าที่ พม. เองก็ถูกบั่นทอนสภาพจิตใจจากการปฏิบัติหน้าที่ให้ความช่วยเหลือผู้ประสบเหตุที่สะเทือนใจสังคม
ด้านนายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ เปิดเผยว่า ได้มอบหมายให้ นางจตุพร โรจนพานิช รองปลัดกระทรวงการพัฒนาสังคมและความมั่นคงของมนุษย์ หารือกับอธิบดีกรมกิจการเด็กและเยาวชน และอธิบดีกรมกิจการสตรีและสถาบันครอบครัว ในวันที่ 28 เมษายนนี้ เพื่อร่วมกันหาแนวทางการช่วยเหลือเยียวยาครอบครัวผู้ประสบเหตุอย่างใกล้ชิด โดยเฉพาะสภาพจิตใจที่ได้รับการกระทบกระเทือนอย่างรุนแรง เนื่องจากเป็นอุบัติเหตุร้ายแรงที่เกิดขึ้นกับครอบครัวและทำให้มีผู้เสียชีวิตพร้อมกันถึง 8 ราย มีทั้งเด็ก สตรี และผู้สูงอายุ
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา
#ศบปภ #พันธกิจสำคัญ9ด้าน #อุบัติเหตุ #มอเตอร์เวย์ #เสียชีวิตยกครอบครัว

ที่มา : https://www.thaigov.go.th/news/contents/details/95805