รัฐบาลไทย-ข่าวทำเนียบรัฐบาล-รมช.เกษตรฯ ลงพื้นที่ จ.สกลนคร เร่งพัฒนาฟื้นฟูดิน แนะใช้อย่างเหมาะสม หนุนเกษตรกรปลูกพืชหลากหลาย สร้างรายได้ ยกระดับชีวิตให้มีความเป็นอยู่ที่ดีขึ้น


วันจันทร์ที่ 28 เมษายน 2568
รมช.เกษตรฯ ลงพื้นที่ จ.สกลนคร เร่งพัฒนาฟื้นฟูดิน แนะใช้อย่างเหมาะสม หนุนเกษตรกรปลูกพืชหลากหลาย สร้างรายได้ ยกระดับชีวิตให้มีความเป็นอยู่ที่ดีขึ้น
รมช.เกษตรฯ ลงพื้นที่ จ.สกลนคร เร่งพัฒนาฟื้นฟูดิน แนะใช้อย่างเหมาะสม หนุนเกษตรกรปลูกพืชหลากหลาย สร้างรายได้ ยกระดับชีวิตให้มีความเป็นอยู่ที่ดีขึ้น
นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ ลงพื้นที่ตรวจราชการจังหวัดสกลนคร เพื่อมอบนโยบาย พบปะเกษตรกร และรับฟังปัญหาด้านการเกษตรในพื้นที่ พร้อมมอบปัจจัยการผลิตด้านการเกษตร ตลอดจนเยี่ยมชมนิทรรศการของหน่วยงานในสังกัดกระทรวงเกษตรและสหกรณ์ โดยมี นายประยูร อินสกุล ปลัดกระทรวงเกษตรและสหกรณ์ พร้อมด้วยผู้บริหารในสังกัดกระทรวงเกษตรและสหกรณ์ เข้าร่วม ณ โรงเรียนกุสุมาลย์วิทยาคม อ.กุสุมาลย์ จ.สกลนคร จากนั้น รมช.เกษตรฯ พร้อมด้วย นายราเชน ศิลปะรายะ อธิบดีกรมฝนหลวงและการบินเกษตร เดินทางไปยังโรงเรียนบ้านโพนแพงเจียรวนนท์อุทิศ ต.โพธิไพศาล อ.กุสุมาลย์ เพื่อขึ้นบินสำรวจพื้นที่เกษตรกรรมและการปลูกข้าวนาปรัง ปีเพาะปลูก 2567/68
รมช.อิทธิ เปิดเผยว่า รัฐบาล กระทรวงเกษตรและสหกรณ์ ให้ความสำคัญกับปัญหาของพี่น้องเกษตรกร โดยเดินหน้าขับเคลื่อนนโยบายด้านการเกษตรที่สำคัญ เน้นยกระดับการทำเกษตรแบบดั้งเดิมให้เป็นเกษตรทันสมัย โดยนำเทคโนโลยีมาใช้พัฒนาอาชีพด้านการเกษตร และยังมุ่งเน้นในเรื่องการจัดการที่ดินทำดินให้เกษตรกร และการบริหารจัดการน้ำ โดยจะต้องเชื่อมโยงกับทุกหน่วยงานในการแก้ไขปัญหาอย่างเป็นรูปธรรม ซึ่งจากข้อมูลพื้นที่ทำการเกษตรของจังหวัดสกลนคร พบว่า พื้นที่ส่วนใหญ่เป็นดินลูกรัง มีความอุดมสมบูรณ์ต่ำ เกษตรกรต้องมีการปรับปรุงดิน เช่น การไถกลบตอซังข้าว การหว่านพืชปุ๋ยสด การใช้ปุ๋ยคอก ปุ๋ยหมักปรับปรุงดิน อีกทั้งเกษตรกรควรปรับกิจกรรมจากการทำนาอย่างเดียว มาทำเกษตรแบบผสมผสานตามหลักปรัชญาเศรษฐกิจพอเพียง เช่น ขุดสระสำรองน้ำเลี้ยงปลา เลี้ยงสัตว์ ปลูกไม้ผล ไม้ยืนต้น เพื่อลดค่าใช้จ่ายและเพิ่มรายได้ในครัวเรือน ในส่วนของการใช้น้ำเพื่อการเกษตรในพื้นที่ แหล่งน้ำหลักมาจากอ่างเก็บน้ำห้วยหินชะแนนใหญ่ ต้องมีการบริหารจัดการให้สอดคล้องกับการเกษตร โดยเฉพาะการทำนา หรือปลูกพืชอื่นๆ ในพื้นที่ให้มากขึ้น รองรับการทำการเกษตรที่หลากหลายให้มีประสิทธิภาพเพิ่มขึ้นด้วย ท้งนี้ กระทรวงเกษตรฯ พร้อมให้การสนับสนุนโดยผนึกความร่วมมือของหน่วยงานในสังกัดเข้ามาส่งเสริมอาชีพให้เกษตรกรมีความเข้มแข็ง กินดี อยู่ดี มีชีวิตความเป็นอยู่ที่ดีขึ้น
รมช.อิทธิ กล่าวเพิ่มเติมว่า สำหรับนโยบายการจัดที่ดินทำกินแก่เกษตรกรให้เข้าทำประโยชน์ในเขตปฏิรูปที่ดิน หรือ ส.ป.ก. 4-01 ให้เป็นโฉนดเพื่อการเกษตรนั้น กระทรวงเกษตรและสหกรณ์ ยังคงสานต่อและเร่งแจกโฉนดให้ครบตามเป้าหมาย 22 ล้านไร่ ในปี 2568 เพื่อให้พี่น้องเกษตรกรสามารถนำไปต่อยอดในการเข้าถึงโอกาสการให้บริการของภาครัฐ โอกาสการเข้าถึงแหล่งเงินทุนได้เพิ่มมากขึ้น มีทางเลือกในการพัฒนาที่ดินและพัฒนาอาชีพของตนเอง และสร้างคุณภาพชีวิตที่ดีขึ้นอย่างยั่งยืน โดยในปีงบประมาณ 2567-2568 สำนักงานการปฏิรูปที่ดินจังหวัดสกลนคร มีแผนงานมอบโฉนดเพื่อการเกษตร จำนวน 53,732 แปลง และได้ดำเนินการมอบไปแล้ว จำนวน  16,588  แปลง 174,898 ไร่ เกษตรกร 13,067 ราย (ข้อมูล ณ วันที่ 24 เมษายน 2568)
นอกจากนี้ ภายในงาน รมช.อิทธิ ยังได้มอบปัจจัยการผลิตด้านการเกษตรจากหน่วยงานในสังกัดกระทรวงเกษตรและสหกรณ์ ให้กับเกษตรกร อาทิ มอบโฉนดเพื่อการเกษตร จำนวน 150 ราย 200 แปลง มอบสารปรับปรุงบำรุงดิน มอบเงินช่วยเหลือเกษตรกรผู้ประสบอุทกภัย มอบพันธ์ุปลาน้ำจืด จำนวน 10,000 ตัว มอบกรรมสิทธิ์โค-กระบือ พร้อมด้วยเวชภัณฑ์ มอบปัจจัยการผลิตภายใต้โครงการเพิ่มประสิทธิภาพการผลิตข้าวของเกษตรกร ผู้ประสบอุทกภัย , โครงการส่งเสริมการเปลี่ยนเมล็ดพันธุ์ข้าว และโครงการส่งเสริมการสร้างมูลค่าเพิ่มให้กับสินค้าเกษตรอัตลักษณ์และสิ่งบ่งชี้ทางภูมิศาสตร์ด้านหม่อนไหม เป็นต้น มอบอุปกรณ์การตลาดให้กับสหกรณ์ จำนวน 2 แห่ง มอบสมุดบัญชีรับ - จ่ายในครัวเรือน และเมล็ดพันธุ์ผัก และมอบใบรับรองมาตรฐานการผลิต GAP พืช

ที่มา : https://www.thaigov.go.th/news/contents/details/95828