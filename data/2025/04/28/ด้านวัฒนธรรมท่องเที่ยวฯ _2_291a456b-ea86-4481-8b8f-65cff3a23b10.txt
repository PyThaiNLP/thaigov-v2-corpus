รัฐบาลไทย-ข่าวทำเนียบรัฐบาล-"ข้าวหลามเกมส์" ปิดฉากอย่างประทับใจ พร้อมส่งไม้ต่อ "ตาปีเกมส์ 69"


วันจันทร์ที่ 28 เมษายน 2568
"ข้าวหลามเกมส์" ปิดฉากอย่างประทับใจ พร้อมส่งไม้ต่อ "ตาปีเกมส์ 69"
"ข้าวหลามเกมส์" ปิดฉากอย่างประทับใจ พร้อมส่งไม้ต่อ "ตาปีเกมส์ 69"
วันที่ 26 เมษายน 2568 นายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา เป็นประธานในพิธีปิดการแข่งขันกีฬาอาวุโสแห่งชาติ ครั้งที่ 7 "ข้าวหลามเกมส์" ณ สนามกีฬากลาง มหาวิทยาลัยการกีฬาแห่งชาติ วิทยาเขตชลบุรี โดยมี ดร.ก้องศักด ยอดมณี ผู้ว่าการการกีฬาแห่งประเทศไทย (กกท.), นายธวัชชัย ศรีทอง ผู้ว่าราชการจังหวัดชลบุรี, ผู้บริหาร กกท., ผู้บริหารจังหวัดชลบุรี รวมถึงนักกีฬาและเจ้าหน้าที่จาก 77 จังหวัดทั่วประเทศ เข้าร่วมในพิธีอย่างคับคั่ง
นายจักรพรรดิ์ คล่องพยาบาล กล่าวว่า รู้สึกยินดีและเป็นเกียรติอย่างยิ่งที่ได้รับมอบหมายจากนายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา ให้มาทำหน้าที่ประธานในพิธีปิดการแข่งขันฯ พร้อมชื่นชมจังหวัดชลบุรีที่ได้แสดงศักยภาพในการจัดการแข่งขันได้อย่างยอดเยี่ยม ด้วยความร่วมมือจากทุกภาคส่วนทั้งหน่วยงานราชการและภาคเอกชน ทำให้การแข่งขันเป็นไปด้วยความเรียบร้อยและประสบความสำเร็จตามเป้าหมายอย่างงดงาม
"ข้าวหลามเกมส์" ครั้งนี้ ถือเป็นเวทีสำคัญที่ได้รวมพลังนักกีฬาอาวุโสจากทั่วประเทศ สร้างสรรค์ทั้งการแข่งขันที่สนุกสนาน ความสัมพันธ์ และมิตรภาพที่ดี พร้อมกับส่งเสริมสุขภาพ และสร้างแรงบันดาลใจให้ผู้สูงอายุมีคุณภาพชีวิตที่ดีขึ้นอย่างยั่งยืน
การแข่งขันกีฬาอาวุโสแห่งชาติ ครั้งที่ 7 "ข้าวหลามเกมส์" จัดขึ้นระหว่างวันที่ 20 – 26 เมษายน 2568 มีการชิงชัยใน 15 ชนิดกีฬา และกีฬาสาธิตอีก 3 ชนิด มีนักกีฬาและเจ้าหน้าที่เข้าร่วมกว่า 6,222 คน ชิงเหรียญรางวัลรวม 736 รายการ โดย 5 อันดับแรกที่ทำเหรียญทองได้สูงสุด ได้แก่
กรุงเทพมหานคร (144 เหรียญทอง)
จังหวัดสระแก้ว (53 เหรียญทอง)
จังหวัดชลบุรี (45 เหรียญทอง)
จังหวัดเชียงใหม่ (40 เหรียญทอง)
จังหวัดสงขลา (28 เหรียญทอง)
ในพิธีปิด มีการแสดงแสงสีเสียงสุดตระการตาในชุด "Carnival of Chonburi" และ "Chonburi Sport City: The Legacy of The Ocean" ก่อนจะดำเนินพิธีดับไฟกระถางคบเพลิง และส่งมอบธงการแข่งขันให้แก่จังหวัดสุราษฎร์ธานี ซึ่งจะเป็นเจ้าภาพจัดการแข่งขันกีฬาอาวุโสแห่งชาติ ครั้งที่ 8 "ตาปีเกมส์ 69" ระหว่างวันที่ 8 – 14 มิถุนายน 2569

ที่มา : https://www.thaigov.go.th/news/contents/details/95799