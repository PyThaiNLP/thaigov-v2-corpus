รัฐบาลไทย-ข่าวทำเนียบรัฐบาล-ธอส. ร่วมงานวันสถาปนากระทรวงการคลัง ครบรอบ 150 ปี


วันจันทร์ที่ 28 เมษายน 2568
28/04/2568
พิมพ์
ธอส. ร่วมงานวันสถาปนากระทรวงการคลัง ครบรอบ 150 ปี
ธอส. เผยโปรเด็ดร่วมงานวันสถาปนากระทรวงการคลัง ครบรอบ 150 ปี นำโดยสินเชื่อบ้านอัตราดอกเบี้ยต่ำพิเศษ พร้อมสลากออมทรัพย์และเงินฝากผลตอบแทนสูงพบกันวันที่ 1 – 3 พฤษภาคม 2568 ณ ศูนย์การประชุมแห่งชาติสิริกิติ์
นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ธอส. สถาบันการเงินของรัฐ สังกัดกระทรวงการคลัง ที่มีพันธกิจ “ทำให้คนไทยมีบ้าน” พร้อมเป็นส่วนหนึ่งในการร่วมเฉลิมฉลองวันสถาปนากระทรวงการคลัง ครบรอบ 150 ปี ในปี 2568 ด้วยการร่วมออกบูธในงานวันสถาปนากระทรวงการคลัง ครบรอบ 150 ปี ระหว่างวันที่ 1 – 3 พฤษภาคม 2568 ณ ศูนย์การประชุมแห่งชาติสิริกิติ์ โดยจัดโปรโมชันทางการเงินสนับสนุนคนไทยมีบ้าน และส่งเสริมการออมของประชาชนในประเทศ นำโดยสินเชื่อบ้านอัตราดอกเบี้ยต่ำพิเศษ, สลากออมทรัพย์ ธอส. รับผลตอบแทนหน้าสลากและมีโอกาสสูงในการถูกรางวัลใหญ่ รวมถึงเงินฝากออมทรัพย์ที่ให้ผลตอบแทนจากอัตราดอกเบี้ยสูง พร้อมรับของสมนาคุณมากมายภายในงาน โดยมีรายละเอียด ดังนี้
(1) สินเชื่อบ้านอัตราดอกเบี้ยต่ำพิเศษ : กรอบวงเงิน 3,000 ล้านบาท สำหรับการกู้ทุกวัตถุประสงค์การกู้  (กู้ใหม่หรือกู้เพิ่ม) สำหรับลูกค้าที่มีความประสงค์ทำประกันชีวิตคุ้มครองสินเชื่อ (MRTA/MLTA) อัตราดอกเบี้ยต่ำพิเศษคงที่นาน 5 เดือนแรกเพียง 1.50% ต่อปี, เดือนที่ 6 - 24 เท่ากับ 2.65% ต่อปี, ปีที่ 3 เท่ากับ 3.75% ต่อปี อัตราดอกเบี้ยเฉลี่ย 3 ปีแรก เท่ากับ  2.85%, ปีที่ 4 จนถึงตลอดอายุสัญญา กรณีลูกค้าสวัสดิการ เท่ากับ MRR-1.00% ต่อปี, กรณีลูกค้ารายย่อย เท่ากับ MRR-0.50% ต่อปี และชำระหนี้ ฯ/ซื้ออุปกรณ์ เท่ากับ MRR (อัตราดอกเบี้ย MRR ของ ธอส. ปัจจุบันเท่ากับ 6.545% ต่อปี) ระยะเวลาการกู้นานสูงสุด 40 ปี กรณีกู้ 1 ล้านบาท ผ่อนชำระเงินงวดเริ่มต้นเพียง
เดือนละ 3,400 บาทเท่านั้น โดยผู้ที่สนใจ สามารถจองสิทธิ์ภายในงาน และยื่นขอสินเชื่อได้ตั้งแต่วันที่ 2 พฤษภาคม – 30 มิถุนายน 2568 อนุมัติและทำนิติกรรมภายในวันที่ 30 กันยายน 2568 พิเศษ! สำหรับลูกค้าที่มีวงเงินนิติกรรมสูงสุด 5 อันดับแรก รับฟรี เครื่องฟอกอากาศ อันดับละ 1 เครื่อง (เงื่อนไขเป็นไปตามที่ธนาคารกำหนด)
(2) สลากออมทรัพย์ ธอส. ชุดนาคราช 2 : หน่วยละ 1,000 บาท อายุสลาก 3 ปี ผลตอบแทนหน้าสลาก 0.75% ต่อปี ลงทุนเพียง 1 แสนบาท รับผลตอบแทนขั้นต่ำ 1.47%ต่อปี และหากลงทุน 1 ล้านบาท รับผลตอบแทนขั้นต่ำ 1.59% ต่อปี โดยมีรางวัลที่ 1 มูลค่ารางวัล 3 ล้านบาท จำนวน 1 รางวัลต่อหมวด, รางวัลที่ 2  รางวัลละ 50,000 บาท จำนวน 4 รางวัล ต่อหมวด, รางวัลที่ 3 รางวัลละ 5,000  บาท จำนวน 40 รางวัล ต่อหมวด โดยมีโอกาสในการถูกรางวัลใหญ่สูงถึง 0.00045% รางวัลเลขท้าย 3 ตัว รางวัลละ 100 บาท  (หมุน 1 ครั้ง), รางวัลเลขท้าย 2 ตัว รางวัลละ 30 บาท  (หมุน 1 ครั้ง) และรางวัลเลขท้าย 2 ตัว ของรางวัลที่ 1 รางวัลละ 30 บาท ออกรางวัลทุกเดือน รวม 36 ครั้ง พิเศษ! ผู้ที่ซื้อสลากออมทรัพย์ ธอส. วงเงินตั้งแต่ 500,000 บาท ขึ้นไปต่อรายการ รับฟรีสลากออมทรัพย์ ธอส. ชุดนาคราช 2 จำนวน 1 หน่วย มูลค่า 1,000 บาท จำนวน 1 ท่านต่อ 1 สิทธิ์ (เงื่อนไขเป็นไปตามที่ธนาคารกำหนด) ผู้ที่สนใจสามารถจองสิทธิ์ภายในงาน และซื้อสลากออมทรัพย์ ธอส. ชุดนาคราช 2 ได้ที่สาขาธนาคารตั้งแต่วันที่ 1 – 15 พฤษภาคม 2568
(3) เงินฝากครบรอบ 150 ปี กระทรวงการคลัง : กรอบวงเงิน 1,500 ล้านบาท อัตราดอกเบี้ยสูงถึง 2.00% ต่อปี ตั้งแต่วันที่เปิดบัญชีถึงวันที่ 30 กันยายน 2568 เพียงจองสิทธิ์ภายในงาน และเปิดบัญชีขั้นต่ำ 10,000 บาทขึ้นไป แต่สูงสุดไม่เกิน 1 ล้านบาทต่อราย โดยผู้ที่สนใจสามารถจองสิทธิ์ภายในงาน และเปิดบัญชีเงินฝากได้ที่สาขาธนาคารตั้งแต่วันที่ 1 – 15 พฤษภาคม 2568
นอกจากนี้ ภายในบูธของ ธอส. ยังมีการจัดแสดงนิทรรศการ ประวัติความเป็นมาของธนาคาร รวมถึงการดำเนินงานในปัจจุบัน และแผนงานที่สำคัญในอนาคต อีกทั้งยังเปิดรับสมัครบุคคลกรเข้าร่วมทำงานกับธนาคารจำนวนมาก เพื่อเป็นส่วนหนึ่งในการขับเคลื่อน ธอส. ให้เป็นธนาคารที่ดีที่สุดสำหรับการมีบ้านต่อไป
สำหรับงานวันสถาปนากระทรวงการคลัง ครบรอบ 150 ปี มีกำหนดจัดขึ้นระหว่างวันที่ 1 – 3 พฤษภาคม 2568 เวลา 10:00 – 20:00 น. ณ ศูนย์การประชุมแห่งชาติสิริกิติ์ โดยสอบถามรายละเอียดเพิ่มเติมได้ที่ ธอส. ทุกสาขาทั่วประเทศ G H Bank Call Center โทร.0-2645-9000 หรือ Facebook Fanpage ธนาคารอาคารสงเคราะห์ และติดตามข่าวสารของธนาคารได้ที่ Application : GHB ALL GEN และ  www.ghbank.co.th

ที่มา : https://www.thaigov.go.th/news/contents/details/95827