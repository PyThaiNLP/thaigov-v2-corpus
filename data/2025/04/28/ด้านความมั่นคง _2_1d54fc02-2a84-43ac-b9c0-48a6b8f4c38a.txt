รัฐบาลไทย-ข่าวทำเนียบรัฐบาล-พลเอก ณัฐพล นาคพาณิชย์ รัฐมนตรีช่วยว่าการกระทรวงกลาโหม ให้การต้อนรับ นาย Mohammed bin Nasser Al Zaabi (โมฮัมเมด บิน นัซเซอร์ อัล ซาบี) ปลัดกระทรวงกลาโหมรัฐสุลต่านโอมาน


วันจันทร์ที่ 28 เมษายน 2568
พลเอก ณัฐพล นาคพาณิชย์ รัฐมนตรีช่วยว่าการกระทรวงกลาโหม ให้การต้อนรับ นาย Mohammed bin Nasser Al Zaabi (โมฮัมเมด บิน นัซเซอร์ อัล ซาบี) ปลัดกระทรวงกลาโหมรัฐสุลต่านโอมาน
ในโอกาสเดินทางเยือนไทยอย่างเป็นทางการเพื่อเข้าร่วมพิธีเปิดโครงการต่อเรือระบายพลขนาดกลาง (Landing Craft Mechanized : LCM) กับบริษัท มาร์ซัน จำกัด (มหาชน)
โดย กห. มีความยินดีเป็นอย่างยิ่งที่ กห.โอมาน ให้ความเชื่อมั่นต่อศักยภาพของบริษัทมาร์ซันฯ ซึ่งเป็นผู้ประกอบการของไทย ที่มีผลงานต่อเรือให้กลุ่มผู้ใช้งานภาคเอกชนและภาครัฐของไทย อาทิ เรือตรวจการณ์ขนาดต่าง ๆ ของ ทร. ตร.น้ำกรมประมง กรมเจ้าท่า และกรมศุลกากร ซึ่งนับเป็นก้าวที่สำคัญของการส่งเสริมความสัมพันธ์และการขยายความร่วมมือไปยังมิติอื่น ๆ โดยเฉพาะด้านอุตสาหกรรมป้องกันประเทศต่อไป ทั้งนี้ ขอเชิญผู้แทนของ กห.โอมาน เข้าร่วมชมงาน Defense & Security 2025 ของไทย เพื่อเยี่ยมชมอุตสาหกรรมป้องกันประเทศของไทย
ในโอกาสนี้ รัฐมนตรีช่วยว่าการกระทรวงกลาโหมได้ชื่นชมความสัมพันธ์และความร่วมมือระหว่างไทยกับโอมานที่ดำเนินมาอย่างต่อเนื่อง โดยเฉพาะด้านการค้าการลงทุน ตลอดจนการแลกเปลี่ยนการเยือนระดับสูง อีกทั้งมีศักยภาพที่จะขยายความร่วมมือในด้านพลังงาน การท่องเที่ยว ประมง และการบริการทางการแพทย์ โดยในปี 2568นี้ เป็นวาระครบ 45 ปี ของการสถาปนำความสัมพันธ์ทางการทูตระหว่างทั้งสองประเทศ รวมทั้ง ชื่นชมการแสดงบทบาทของโอมานในกลุ่มประเทศความร่วมมืออ่าวอาหรับ (Gulf Cooperation Council : GCC) และองค์การความร่วมมืออิสลาม (Organisation of Islamic Cooperation : OIC) โดยขอขอบคุณฝ่ายโอมานที่เป็นหนึ่งในมิตรประเทศที่สนับสนุนไทยในการทำความเข้าใจกับมิตรประเทศเกี่ยวกับสถานการณ์และแนวทางในการแก้ไขปัญหาจังหวัดชายแดนภาคใต้ ทั้งนี้ ไทยยืนยันเจตนารมณ์ในการแก้ไขสถานการณ์ จังหวัดชายแดนภาคใต้ด้วยสันติวิธี และขอยืนยันว่ารัฐบาลให้ความสำคัญกับการพัฒนาเศรษฐกิจในจังหวัดชายแดนภาคใต้ ซึ่งรวมถึงอุตสาหกรรมอาหารฮาลาล จึงหวังว่าจะสามารถขยายความร่วมมือกับโอมานและมิตรประเทศในตะวันออกกลางอันจะเป็นประโยชน์ในการสร้างความมั่นคงทางอาหาร ตลอดจนสนับสนุนการยกระดับคุณภาพชีวิตของพี่น้องมุสลิมในไทย
ปลัดกระทรวงกลาโหมรัฐสุลต่านโอมาน ได้ขอบคุณกระทรวงกลาโหมที่ได้จัดเตรียมการต้อนรับเป็นอย่างดี รวมทั้งชื่นชมศักยภาพของบริษัทมาร์ซันฯ ซึ่งเป็นผู้ประกอบการของไทย โดยการไปเยือนศูนย์อุตสาหกรรมป้องกันประเทศและพลังงานทหารของกระทรวงกลาโหมเมื่อวันที่ 24 เม.ย.68 ทำให้รับทราบถึงโครงสร้างและประสบการณ์อันยาวนานของหน่วยงานภาครัฐและผู้ประกอบการภาคเอกชนของไทย ทั้งนี้ ขอชื่นชมขีดความสามารถของอุตสาหกรรมป้องกันประเทศของไทยที่ปัจจุบันสามารถผลิตยุทโธปกรณ์ได้เอง อีกทั้งยินดีส่งเสริมความร่วมมือระหว่างทั้งสองประเทศในด้านอุตสาหกรรมป้องกันประเทศให้เป็นรูปธรรม อาทิ การลงนามบันทึกความเข้าใจระหว่างทั้งสองกระทรวง รวมทั้งเชิญผู้ประกอบการไทยเดินทางไปยังโอมานเพื่อนำเสนอข้อมูลและแสดงศักยภาพอุตสาหกรรมป้องกันประเทศของไทย

ที่มา : https://www.thaigov.go.th/news/contents/details/95803