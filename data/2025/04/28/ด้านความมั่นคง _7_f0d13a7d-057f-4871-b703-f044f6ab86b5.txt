รัฐบาลไทย-ข่าวทำเนียบรัฐบาล-สมาคมแม่บ้านมหาดไทย จัดประชุมแม่บ้านมหาดไทยสัญจร ประจำปี 2568 ครั้งที่ 3 พื้นที่ภาคใต้ 14 จังหวัด ณ จังหวัดพังงา


วันจันทร์ที่ 28 เมษายน 2568
28/04/2568
พิมพ์
สมาคมแม่บ้านมหาดไทย จัดประชุมแม่บ้านมหาดไทยสัญจร ประจำปี 2568 ครั้งที่ 3 พื้นที่ภาคใต้ 14 จังหวัด ณ จังหวัดพังงา
สมาคมแม่บ้านมหาดไทย จัดประชุมแม่บ้านมหาดไทยสัญจร ประจำปี 2568 ครั้งที่ 3 พื้นที่ภาคใต้ 14 จังหวัด ณ จังหวัดพังงา
เมื่อวันที่ 26 เม.ย. 68 นางจิณณารัชช์ สัมพันธรัตน์ นายกสมาคมแม่บ้านมหาดไทย เป็นประธานการประชุมแม่บ้านมหาดไทยสัญจร ประจำปี 2568 ครั้งที่ 3 พื้นที่ภาคใต้ 14 จังหวัด ณ อัปสรา บีชฟร้อนท์ รีสอร์ต แอนด์ วิลล่า อ.ตะกั่วป่า จ.พังงา โดยนายอรรษิษฐ์ สัมพันธรัตน์ ปลัดกระทรวงมหาดไทย ได้ร่วมพบปะประธานแม่บ้านมหาดไทยจังหวัด 14 จังหวัดภาคใต้ ซึ่งมี นายไพรัช เพชรยวน ผู้ว่าราชการจังหวัดพังงา นายทรงกลด สว่างวงศ์ ผู้ว่าราชการจังหวัดตรัง นายธีรุตม์ ศุภวิบูลย์ผล ผู้ว่าราชการจังหวัดสุราษฎร์ธานี และนายโชตินรินทร์ เกิดสม ผู้ว่าราชการจังหวัดสงขลา นายอัธยา นวลอุทัย ผู้ช่วยปลัดกระทรวงมหาดไทย และนายเสรี กัณฑโรจน์ ผู้อำนวยการสำนักนโยบายและแผน สำนักงานปลัดกระทรวงมหาดไทย ได้เข้าร่วมประชุมดังกล่าวด้วย
นางจิณณารัชช์ สัมพันธรัตน์ กล่าวว่า การประชุมแม่บ้านมหาดไทยสัญจร มีความมุ่งหวังให้คณะผู้บริหารสมาคมแม่บ้านมหาดไทย ประธานแม่บ้านมหาดไทยจังหวัด และทีมผู้ขับเคลื่อนงานของชมรมแม่บ้านมหาดไทยจังหวัดภาคใต้ได้พบปะ ทำความรู้จัก และร่วมแลกเปลี่ยนเรียนรู้ สร้างเครือข่าย และความสัมพันธ์อันดี เพื่อหนุนเสริมบทบาทการบำบัดทุกข์ บำรุงสุข เคียงข้างข้าราชการกระทรวงมหาดไทย
สำหรับในปี 2568 สมาคมแม่บ้านมหาดไทย ได้กำหนด 5 นโยบายหลัก คือ
1. สมาคมแม่บ้านมหาดไทยห่วงใยใส่ใจสิ่งแวดล้อม อาทิ การคัดแยกขยะและการจัดทำถังขยะเปียกลดโลกร้อน
2. การส่งเสริมเศรษฐกิจชุมชน อาทิ การน้อมนำพระดำริ "ผ้าไทยใส่ให้สนุก" ในวาระต่าง ๆ และการสนับสนุนผลิตภัณฑ์ชุมชน
3. การบำบัดทุกข์ บำรุงสุข ผู้ยากไร้ ผู้ด้อยโอกาส และสร้างเสริมสุขภาพอนามัยเด็กและเเม่
4. การส่งเสริมการพัฒนาจิตใจ อาทิ โครงการร้อยใจไทย สืบสานราชธรรม ทั้งแผ่นดิน เพื่อถวายเป็นพระราชกุศลแด่พระบาทสมเด็จพระเจ้าอยู่หัว และ
5. การสร้างการรับรู้และสร้างความสัมพันธ์อันดีภายในและภายนอกองค์กร
ทั้งนี้ ในวันที่ 25 เม.ย. 68 สมาคมแม่บ้านมหาดไทยได้ร่วมกับแม่บ้านมหาดไทย 14 จังหวัดภาคใต้ โดยได้รับเกียรติจาก น.ส.ธนนนท์ นิรามิษ ภริยารองนายกรัฐมนตรีและรัฐมนตรีว่าการกระทรวงมหาดไทย ในฐานะที่ปรึกษากิตติมศักดิ์สมาคมแม่บ้านมหาดไทย ร่วมลงพื้นที่ CSR อาทิ การเยี่ยมเยียนให้กำลังใจนักเรียนศูนย์การศึกษาพิเศษ ประจำจังหวัดพังงา การร่วมสนทนาธรรมท่านเจ้าคุณพระสิริธรรมาจารย์ ที่ปรึกษาเจ้าคณะจังหวัดพังงา วัดพระธาตุคีรีเขต และกิจกรรมมัดย้อมผ้าพื้นเมือง การทำถังขยะเปียกลดโลกร้อน และในช่วงเช้าวันที่ 26 เม.ย. 68 นางจิณณารัชช์ สัมพันธรัตน์ นำทีมแม่บ้านมหาดไทย 14 จังหวัดภาคใต้ร่วมทำบุญตักบาตรพระภิกษุสงฆ์และสามเณร 9 รูป บริเวณหาดปะการัง และร่วมกันปล่อยเต่ามะเฟืองลงสู่ทะเล เพื่อฟื้นฟูระบบนิเวศทางทะเล และส่งเสริมการท่องเที่ยวเชิงอนุรักษ์

ที่มา : https://www.thaigov.go.th/news/contents/details/95814