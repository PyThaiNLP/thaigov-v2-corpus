รัฐบาลไทย-ข่าวทำเนียบรัฐบาล-"รมว.เพิ่มพูน" นำทีมวิศกรโยธา ตรวจอาคารสตรีวิทย์ฯ -ศธ. พร้อมติดตามสถานการณ์สถานศึกษาที่ได้รับผลกระทบจากแผ่นดินไหว


วันจันทร์ที่ 31 มีนาคม 2568
"รมว.เพิ่มพูน" นำทีมวิศกรโยธา ตรวจอาคารสตรีวิทย์ฯ -ศธ. พร้อมติดตามสถานการณ์สถานศึกษาที่ได้รับผลกระทบจากแผ่นดินไหว
พลตำรวจเอก เพิ่มพูน ชิดชอบ รมว.ศธ. กรมโยธาธิการและผังเมือง สภาวิศวกร และทีมวิศวกร ลงพื้นที่ตรวจเยี่ยมสถานศึกษา โรงเรียนสตรีวิทยา ภายหลังเหตุการณ์แผ่นดินไหวที่เมียนมา สะเทือนแรงถึงประเทศไทยได้รับผลกระทบในหลายพื้นที่
รมว.ศธ. พร้อมด้วย นายสุเทพ แก่งสันเทียะ ปลัด ศธ. ผู้บริหาร ศธ. ตลอดจนนายเกิดศักดิ์ ยะโสธร รองอธิบดีกรมโยธาธิการและผังเมือง นำ ดร.ทศพร ศรีเอี่ยม ผู้อำนวยการสถาบันแบบจำลองสารสนเทศอาคาร (BIM) ในวิศวกรรมสถานแห่งประเทศไทยฯ สภาวิศวกร และทีมวิศวกร ลงพื้นที่ตรวจเยี่ยมสถานศึกษา โรงเรียนสตรีวิทยา ภายหลังเหตุการณ์แผ่นดินไหวขนาด 8.2 ริกเตอร์ จาก "รอยเลื่อน-สะกาย" มัณฑะเลย์ เมียนมา สะเทือนแรงถึงประเทศไทยได้รับผลกระทบในหลายพื้นที่
โดยภายหลังประชุมติดตามผลกระทบของสถานสถานการณ์ดังกล่าว รมว.ศธ.ได้แถลงต่อสื่อมวลชน ความตอนหนึ่งว่า "หลังเกิดเหตุการณ์วานนี้ นายกรัฐมนตรีได้ฝากความห่วงใยต่อความปลอดภัยของประชาชนทุกคน โดยเฉพาะผู้เรียนของเรา พร้อมกำชับมายัง ศธ. ให้ดูแลในเรื่องความปลอดภัยในชีวิตและร่างกายของนักเรียนครูและบุคลากรทางการศึกษาอย่างเต็มที่
ศธ. จึงได้ประสานไปยังกรมโยธาธิการและผังเมืองและสภาวิศวกร เพื่อตรวจสอบความเสียหายภายในโรงเรียนสตรีวิทยาอย่างเป็นระบบ พบว่าไม่เกิดความเสียหาย เพราะมีโครงสร้างแข็งแรงมาก ระบบไฟและระบบน้ำใช้งานได้ปกติ ส่วนกำหนดการสอบคัดเลือกเข้าเรียนต่อชั้น ม.1 และ ม.4 (วันที่ 29-30 มีนาคม 2568) นั้น ดูจากสภาวการณ์แล้ว ยังเป็นที่น่ากังวลใจ จึงได้เลื่อนการสอบไปทั้งหมด ขอขอบคุณไปยังผู้อำนวยการสถานศึกษา รวมถึงเจ้าหน้าที่ที่ให้ความร่วมมือในการดำเนินการเป็นอย่างดี หลังจากตรวจสอบว่าอาคารมีความปลอดภัยทั้งหมดแล้ว ต้นสังกัดจะประกาศวันสอบอีกครั้ง
ในส่วนของ ศธ. มีทีมวิศวกรอาสาลงพื้นที่สำรวจอาคารบริเวณภายในกระทรวงศึกษาธิการแล้วเช่นกัน ไม่พบความเสียหายของโครงสร้าง พร้อมยืนยันว่าบุคลากรสามารถมาปฏิบัติงานได้ปกติไม่เกิดอันตรายอย่างแน่นอน
ทั้งนี้ ได้มอบ สป.จัดทำแบบฟอร์มออนไลน์เพื่อเร่งสำรวจข้อมูลความเสียหายของสถานศึกษา หน่วยงานในสังกัด และองค์กรในกำกับทั่วประเทศ โดยให้เสร็จสิ้นภายในวันอาทิตย์นี้ (30 มีนาคม 2568) เพื่อนำข้อมูลทั้งหมดมาประเมินความปลอดภัย แบ่งระดับออกเป็น 3 สี ได้แก่ สีเขียว = ปลอดภัย สีเหลือง = เสียหายเล็กน้อย และสีแดง = อันตราย ได้ทันก่อนวันเปิดทำการต่อไป" รมว.ศธ.กล่าว
กลุ่มประชาสัมพันธ์ สร.ศธ. : รายงาน

ที่มา : https://www.thaigov.go.th/news/contents/details/94897