รัฐบาลไทย-ข่าวทำเนียบรัฐบาล-ชวนเที่ยวงาน “เทศกาลเมืองครามสกลนคร" วธ.จับมือจังหวัดสกลนคร ยกระดับเทศกาลประเพณีไทยให้โด่งดังทั่วโลก สนับสนุน-เลือกซื้อผลิตภัณฑ์คราม  ผลักดันผลิตภัณฑ์ครามสู่สากล 


วันจันทร์ที่ 31 มีนาคม 2568
ชวนเที่ยวงาน “เทศกาลเมืองครามสกลนคร" วธ.จับมือจังหวัดสกลนคร ยกระดับเทศกาลประเพณีไทยให้โด่งดังทั่วโลก สนับสนุน-เลือกซื้อผลิตภัณฑ์คราม  ผลักดันผลิตภัณฑ์ครามสู่สากล
ชวนเที่ยวงาน “เทศกาลเมืองครามสกลนคร" วธ.จับมือจังหวัดสกลนคร ยกระดับเทศกาลประเพณีไทยให้โด่งดังทั่วโลก สนับสนุน-เลือกซื้อผลิตภัณฑ์คราม  ผลักดันผลิตภัณฑ์ครามสู่สากล นำทุนวัฒนธรรมกระตุ้นเม็ดเงิน – ท่องเที่ยวเชิงวัฒนธรรมภาคอีสาน
ชวนเที่ยวงาน “เทศกาลเมืองครามสกลนคร" วธ.จับมือจังหวัดสกลนคร ยกระดับเทศกาลประเพณีไทยให้โด่งดังทั่วโลก สนับสนุน-เลือกซื้อผลิตภัณฑ์คราม  ผลักดันผลิตภัณฑ์ครามสู่สากล นำทุนวัฒนธรรมกระตุ้นเม็ดเงิน – ท่องเที่ยวเชิงวัฒนธรรมภาคอีสาน
เมื่อวันที่ 28 มีนาคม 2568 กระทรวงวัฒนธรรม โดยสำนักงานวัฒนธรรมจังหวัดสกลนคร ร่วมกับจังหวัดสกลนคร จัดงาน "เทศกาลเมืองครามสกลนคร" Kram &Craft Sakon Festival ระหว่างวันที่ 28 - 30 มีนาคม 2568 ที่บริเวณลานพระบรมราชานุสาวรีย์ รัชกาลที่ 5 ซึ่งวันนี้มีพิธีเปิดงานอย่างยิ่งใหญ่ โดยมีนายชูศักดิ์ รู้ยิ่ง ผู้ว่าราชการจังหวัดสกลนคร เป็นประธานในพิธี โดยในกระทรวงวัฒนธรรม นายประสพ เรียงเงิน ปลัดกระทรวงวัฒนธรรม ได้มอบหมายให้นางศศิฑอณร์ สุวรรณมณี หัวหน้าผู้ตรวจราชการกระทรวงวัฒนธรรม เป็นผู้แทน และมีรองผู้ว่าราชการจังหวัดสกลนครหัวหน้าส่วนราชการ องค์กรปกครองส่วนท้องถิ่น ภาคเอกชน วัฒนธรรมจังหวัดในพื้นที่ภาคตะวันออกเฉียงเหนือ ตลอดจน หน่วยงานร่วมจัด อาทิ มหาวิทยาลัยเทคโนโลยีราชมงคลอีสาน วิทยาเขตสกลนคร มหาวิทยาลัยราชภัฏสกลนคร สำนักงานพาณิชย์จังหวัดสกลนคร สำนักงานพัฒนาชุมชนจังหวัดสกลนคร สำนักงานการท่องท่องเที่ยวและกีฬาจังหวัดสกลนคร สำนักงานประชาสัมพันธ์จังหวัดสกลนคร เทศบาลนครสกลนคร สำนักงานส่งเสริมเศรษฐกิจสร้างสรรค์ขอนแก่น (องค์การมหาชน) เข้าร่วมจัดกิจกรรม
นายประสพ เปิดเผยว่า ในปี 2568 วธ.ได้คัดเลือกเทศกาลเมืองครามสกลนคร (KRAM & CRAFT SAKON FESTIVAL 2024) เนื่องจากเป็นเทศกาลที่มีศักยภาพ มีเอกลักษณ์และอัตลักษณ์โดดเด่น เพื่อยกระดับเทศกาลประเพณีให้เป็นที่รู้จักระดับชาติและนานาชาติ เป็นการส่งเสริมการท่องเที่ยวเชิงวัฒนธรรมในภาคอีสาน สร้างสรรค์ผลิตภัณฑ์ครามท้องถิ่นสู่สากล สร้างคุณค่าและมูลค่าเพิ่มทางเศรษฐกิจ เพื่อให้เกิดการไหลเวียนของเม็ดเงินจากนักท่องเที่ยว  ที่สำคัญเชื่อว่าจะเป็นการยกระดับเทศกาลและสร้างมูลค่าเพิ่มให้กับครามเมืองสกลนครสู่สากลสมกับที่เป็น “นครหัตถศิลป์โลกเจ้าแห่งครามธรรมชาติ ที่สำคัญเป็นการขับเคลื่อน Soft Power ด้านเฟสติวัล เทศกาลประเพณี และด้านท่องเที่ยวและส่งเสริมอุตสาหกรรมวัฒนธรรมสร้างสรรค์เพื่อฟื้นฟูเศรษฐกิจฐานรากตามนโยบายรัฐบาล
ปลัด วธ. กล่าวว่า วธ.มีเป้าหมายส่งเสริมคุณค่าและมูลค่าเทศกาลประเพณีให้ประเทศไทยเป็นหมุดหมายของนักท่องเที่ยวทั่วโลก กระตุ้นให้นักท่องเที่ยว สามารถวางแผนการเดินทางท่องเที่ยวได้ตลอดทั้งปี ที่สำคัญนำทุนทางวัฒนธรรม พัฒนาสู่ทุนทางเศรษฐกิจในการสร้างงาน สร้างรายได้สู่ชุมชน สร้างภาพลักษณ์ที่ดีให้แก่ประเทศไทย เพราะ อย่างที่ทุกคนทราบกันว่า จังหวัดสกลนครมีผ้าย้อมครามสกลนครได้ขึ้นทะเบียน GI เป็นสินค้าขึ้นชื่อของจังหวัดมีความโดดเด่น สวยงามเป็นเอกลักษณ์ โดยปี 2567 สร้างรายได้ให้กับจังหวัดสกลนครติดหนึ่งใน 3 ของผลิตภัณฑ์ OTOP ของจังหวัดโดยมีมูลค่าการจำหน่าย กว่า 711 ล้านบาท ที่สำคัญสภาหัตถศิลป์โลก (World Crafts Council) ประกาศรับรองให้จังหวัดสกลนครเป็น “นครหัตถศิลป์โลกเจ้าแห่งครามธรรมชาติ” (World Craft City for Natural Indigo) เมื่อปี 2561 ถือเป็นจังหวัดแรกของประเทศไทยและเป็นหนึ่งในภูมิภาคเอเชียแปซิฟิกที่ได้รับการรับรอง
“ขอเชิญชวนมาเที่ยวชมงานจนถึงวันที่ 30 มีนาคม 2568 เพื่อสนับสนุนและเลือกซื้อผลิตภัณฑ์จากคราม   และชมการแสดงทางวัฒนธรรม โดยกิจกรรมสำคัญๆ ที่เป็นไฮไลค์จากภาคส่วนต่างๆ อาทิ สำนักงานวัฒนธรรมจังหวัดสกลนคร จัดการเสวนา Kram & Craft กิจกรรม Young Designers การประกวดผ้าครามและผลิตภัณฑ์จากคราม  การออกร้านผ้าครามและผ้าอัตลักษณ์โดดเด่นจากจังหวัดและกลุ่มจังหวัดสนุก การแสดงแบบผ้าคราม/ผ้าพื้นถิ่น การแสดงศิลปวัฒนธรรมร่วมสมัยและศิลปวัฒนธรรมพื้นบ้าน การจัดทำจุดเช็คอิน มหาวิทยาลัยเทคโนโลยีราชมงคลอีสาน วิทยาเขตสกลนคร จัดกิจกรรม workshop งานครามทำมือ (Kram Handmade) และสำนักงานพาณิชย์จังหวัดสกลนคร จัดงานกระตุ้นเศรษฐกิจเชิงสร้างสรรค์จังหวัดสกลนคร จำหน่ายสินค้า GI ส่วนสำนักงานพัฒนาชุมชนจังหวัดสกลนคร นิทรรศการครามละเบ๋อ (ดอนกอยโมเดล) และสำนักงานการท่องท่องเที่ยวและกีฬาจังหวัดสกลนคร จัดกิจกรรมวิ่งท่องเมืองสกล ยลเมือง 3 ธรรม (ธรรมะ ธรรมชาติ และวัฒนธรรม) ขณะที่เทศบาลนครสกลนคร จัดคาราวานอาหาร ของดีเมืองสกลนคร” นายประสพ กล่าว

ที่มา : https://www.thaigov.go.th/news/contents/details/94896