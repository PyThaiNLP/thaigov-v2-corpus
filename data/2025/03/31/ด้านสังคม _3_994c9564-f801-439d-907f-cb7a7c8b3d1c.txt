รัฐบาลไทย-ข่าวทำเนียบรัฐบาล-สธ. เผยความคืบหน้าการตรวจสอบ 687 อาคารได้รับผลกระทบแผ่นดินไหว ส่วนใหญ่ไม่กระทบโครงสร้างหลัก เปิดให้บริการได้ปกติ 681 อาคาร


วันจันทร์ที่ 31 มีนาคม 2568
สธ. เผยความคืบหน้าการตรวจสอบ 687 อาคารได้รับผลกระทบแผ่นดินไหว ส่วนใหญ่ไม่กระทบโครงสร้างหลัก เปิดให้บริการได้ปกติ 681 อาคาร
รองปลัดกระทรวงสาธารณสุข เผย ความคืบหน้าการตรวจสอบอาคารหน่วยบริการทั่วประเทศที่ได้รับผลกระทบจากแผ่นดินไหว 687 อาคาร เบื้องต้นส่วนใหญ่ไม่กระทบโครงสร้างหลัก สามารถเปิดให้บริการได้ปกติ 681 อาคาร
มีรายงานการรับรองแล้ว 213 อาคาร และปิดชั่วคราว 6 อาคาร ส่วนการดูแลจิตใจ ญาติ / ผู้ประสบเหตุอาคารถล่มบางซื่อสะสม 125 ราย ผู้ใช้บริการสายด่วนสุขภาพจิต “1323” เกี่ยวกับแผ่นดินไหว ส่วนใหญ่เครียดและวิตกกังวลเนื่องจากอยู่ในสถานการณ์ อีกส่วนเกิดจากการติดตามสถานการณ์ กลัวเกิดเหตุซ้ำ
วันนี้ (31 มีนาคม 2568) ที่ ศูนย์ปฏิบัติการฉุกเฉินด้านการแพทย์และสาธารณสุข สำนักงานปลัดกระทรวงสาธารณสุข จังหวัดนนทบุรี นพ.วีรวุฒิ อิ่มสำราญ รองปลัดกระทรวงสาธารณสุข เป็นประธานประชุมศูนย์ปฏิบัติการฉุกเฉินด้านการแพทย์และสาธารณสุขกรณี แผ่นดินไหวในประเทศไทย ครั้งที่ 4/2568 และกล่าวว่า จากข้อเป็นห่วงของ นายสมศักดิ์ เทพสุทิน รัฐมนตรีว่าการกระทรวงสาธารณสุข และ นพ.โอภาส การย์กวินพงศ์ ปลัดกระทรวงสาธารณสุขถึงความปลอดภัยของโครงสร้างอาคารจากผลกระทบของแผ่นดินไหว เมื่อวันที่ 28 มีนาคม ที่ผ่านมา ได้สั่งการให้ทุกโรงพยาบาลเร่งทำการตรวจสอบและสรุปรายงานมายังส่วนกลาง ล่าสุดได้รับผลกระทบ 463 แห่ง รวม 687 อาคาร ใน 43 จังหวัด (ไม่รวมกรุงเทพมหานคร) ขณะนี้ได้รับการตรวจสอบเบื้องต้นและเปิดให้บริการปกติ 681 อาคาร ปิดชั่วคราว 6 อาคาร โดยมี 213 อาคารที่มีรายงานรับรองความปลอดภัยจากหน่วยงานที่เกี่ยวข้องแล้ว
ในส่วนของกองแบบแผน กรมสนับสนุนบริการสุขภาพ ได้ทำการตรวจสอบความเสียหายของอาคารเพื่อให้เกิดความปลอดภัยสูงสุดแก่บุคลากรและละประชาชนผู้รับบริการ ทั้งกระทรวงสาธารณสุขส่วนกลาง โรงพยาบาลในสังกัดสำนักงานสำนักงานปลัดกระทรวงสาธารณสุข / กรมควบคุมโรค / กรมสุขภาพจิต / กรมการแพทย์ และหน่วยงานในกำกับในพื้นที่กระทรวงสาธารณสุขและโดยรอบในเขตกรุงเทพและปริมณฑล ไปแล้วรวม 21 แห่ง พบว่าส่วนใหญ่มีความเสียหายเล็กน้อยหรือไม่มีความเสียหาย สามารถใช้งานได้ปกติ โดยที่ รพ.พระนั่งเกล้ามีความเสียหายด้านสถาปัตยกรรมบริเวณชั้น 12 ซึ่งไม่กระทบต่อโครงสร้างหลักแต่อย่างใด
นพ.วีรวุฒิ กล่าวต่อว่า ด้านการดูแลสุขภาพจิต กรณีอาคารถล่มในพื้นที่เขตจตุจักร ได้ประเมินสุขภาพจิตและปฐมพยาบาลทางจิตใจให้แก่ผู้บาดเจ็บ ญาติผู้เสียชีวิต ญาติผู้สูญหาย รวมถึงผู้ที่อยู่ในเหตุการณ์ รวม 125 ราย ส่งต่อพบแพทย์/พยาบาลจิตเวช 4 ราย ส่วนกรณีแผ่นดินไหวในพื้นที่อื่น มีผู้เข้ารับการประเมินสุขภาพจิตรวม 461 ราย สำหรับผู้ใช้บริการสายด่วนสุขภาพจิต “1323” ที่เกี่ยวข้องกับแผ่นดินไหว 152 ราย พบว่าส่วนใหญ่เครียดและวิตกกังวลเนื่องจากอยู่ในสถานการณ์ และอีกส่วนวิตกกังวลจากการติดตามสถานการณ์ กลัวเกิดเหตุซ้ำ
************************************** 31 มีนาคม 2568

ที่มา : https://www.thaigov.go.th/news/contents/details/94929