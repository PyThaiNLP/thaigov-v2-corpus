รัฐบาลไทย-ข่าวทำเนียบรัฐบาล-“สุดาวรรณ” ส่งทีมกรมศิลป์ - ผู้เชี่ยวชาญ ตรวจสอบความเสียหาย “พระนอนวัดโพธิ์ - พระบรมธาตุเจดีย์ วัดประยุรฯ - วัดพระธาตุหริภุญชัยฯ ลำพูน - วัดพระธาตุลำปางหลวง” 


วันจันทร์ที่ 31 มีนาคม 2568
“สุดาวรรณ” ส่งทีมกรมศิลป์ - ผู้เชี่ยวชาญ ตรวจสอบความเสียหาย “พระนอนวัดโพธิ์ - พระบรมธาตุเจดีย์ วัดประยุรฯ - วัดพระธาตุหริภุญชัยฯ ลำพูน - วัดพระธาตุลำปางหลวง”
“สุดาวรรณ” ส่งทีมกรมศิลป์ - ผู้เชี่ยวชาญ ตรวจสอบความเสียหาย “พระนอนวัดโพธิ์ - พระบรมธาตุเจดีย์ วัดประยุรฯ - วัดพระธาตุหริภุญชัยฯ ลำพูน - วัดพระธาตุลำปางหลวง” หลังได้รับรายงานเกิดรอยร้าว - ผลกระทบจากเหตุแผ่นดินไหว เร่งสำรวจผลกระทบ
“สุดาวรรณ” ส่งทีมกรมศิลป์ - ผู้เชี่ยวชาญ ตรวจสอบความเสียหาย “พระนอนวัดโพธิ์ - พระบรมธาตุเจดีย์ วัดประยุรฯ - วัดพระธาตุหริภุญชัยฯ ลำพูน - วัดพระธาตุลำปางหลวง” หลังได้รับรายงานเกิดรอยร้าว - ผลกระทบจากเหตุแผ่นดินไหว เร่งสำรวจผลกระทบโบราณสถาน - หน่วยงานสังกัดส่วนกลาง – ภูมิภาค หากที่ทำงานไม่ปลอดภัย ให้ work from home ก่อน
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม (รมว.วธ.) เปิดเผยว่า ได้รับรายงานความคืบหน้าการสำรวจความเสียหาย และผลกระทบจากเหตุการณ์แผ่นดินไหวในประเทศเมียนมาร์และประเทศไทยได้รับผลกระทบโดยเกิดเหตุแผ่นดินไหวในพื้นที่กรุงเทพฯ ปริมณฑล ภาคเหนือ ภาคตะวันออกเฉียงเหนือ ภาคกลาง และภาคใต้นั้น ล่าสุด นายประสพ เรียงเงิน ปลัดกระทรวงวัฒนธรรมได้รายงานว่า ได้สั่งการให้หัวหน้าส่วนราชการทุกหน่วยงานในสังกัด ได้แก่ กรมศิลปากรสำรวจข้อมูล ประเมินความเสียหายของโบราณสถาน ทั้งส่วนกลางและส่วนภูมิภาค รวมทั้งแหล่งมรดกโลกที่อยู่ในเส้นทางความเสี่ยงของเหตุการณ์แผ่นดินไหว กรมการศาสนา สำรวจความเสียหายของศาสนสถาน พร้อมทั้งดูแลพระภิกษุสงฆ์ นักบวช ตลอดจนกรมส่งเสริมวัฒนธรรม สำนักงานศิลปวัฒนธรรมร่วมสมัย ให้ดูแลศิลปินแห่งชาติ ศิลปินที่อยู่ในความดูแลรับผิดชอบ ตลอดจน สำรวจอาคาร สถานที่ ทรัพย์สินของทางราชการ รวมทั้งผลกระทบต่อบุคลากรและเครือข่ายทางศาสนา ศิลปะและวัฒนธรรม และช่วงเช้าวันที่ ๒๙ มีนาคม ๒๕๖๘ วธ.ร่วมกับกรมศิลปากร นำทีมวิศวกรและสถาปนิก สำรวจ ตรวจสอบ และประเมินความมั่นคงแข็งแรง รวมถึงผลกระทบที่เกิดขึ้นกับอาคารกระทรวงวัฒนธรรม หอศิลป์แห่งชาติ และอาคารกรมส่งเสริมวัฒนธรรม โดยในเบื้องต้น ทีมวิศวกรและสถาปนิก เห็นว่าอาคารดังกล่าวได้รับผลกระทบบางส่วน เช่น มีรอยแตกร้าว แต่ไม่ส่งผลกระทบต่อความมั่นคง แข็งแรง ของโครงสร้างอาคาร รวมถึงไม่ส่งผลกระทบต่อความปลอดภัยในการใช้อาคาร
นางสาวสุดาวรรณ กล่าวอีกว่า ขณะนี้หน่วยงานสังกัด วธ. ทั้งส่วนกลางและส่วนภูมิภาค กำลังทยอยรายงานสถานการณ์และผลกระทบที่เกิดขึ้นมายังส่วนกลาง โดยกองตรวจราชการ สำนักงานปลัดกระทรวงวัฒนธรรม อยู่ระหว่างรวบรวมและสรุปข้อมูล เพื่อรายงานผลกระทบและความเสียหายในภาพรวม อย่างไรก็ตามในเบื้องต้น กรมศิลปากรรายงานว่า มีโบราณสำคัญที่ได้รับผลกระทบ ได้แก่ ในเขตพื้นที่กรุงเทพฯ เช่น พระพุทธไสยาส (พระนอนวัดโพธิ์) วัดพระเชตุพนวิมลมังคลาราม มีรอยร้าวผิวลงรักปิดทองของพระพักตร์พระพุทธไสยาสน์ คาดว่าอาจจะเป็นรอยร้าวเดิม และพระบรมธาตุเจดีย์ วัดประยุรวงศาวาสวรวิหาร ได้รับแจ้งว่ามีรอยร้าว จึงได้สั่งการให้ส่งทีมสำรวจ โดยกลุ่มอนุรักษ์โบราณสถาน กรมศิลปากร จะลงพื้นที่ไปตรวจสอบให้ชัดเจนอีกครั้ง ส่วนในพื้นที่ในต่างจังหวัดที่ได้รับรายงานว่ามีผลกระทบ เช่น วัดพระธาตุลำปางหลวง จังหวัดลำปาง วัดพระธาตุหริภุญชัย วรมหาวิหาร จังหวัดลำพูน เป็นต้น  โดยขณะนี้ทางผู้เชี่ยวชาญ เจ้าหน้าที่กรมศิลปากรอยู่ระหว่างการลงพื้นที่สำรวจความเสียหายและจะรายงานรายละเอียดอีกครั้ง อย่างไรก็ตาม โบราณสถานในพื้นที่ต่างๆ กรมศิลปากรกำลังดำเนินการสำรวจและจัดทำรายงานความเสียหายที่เกิดขึ้น เพื่อรายงานรัฐบาลให้ทราบโดยเร็ว
ด้าน นายประสพ เรียงเงิน กล่าวว่า ตามข้อสั่งการ รมว.วธ.นั้น ตนได้แจ้งให้หัวหน้าส่วนราชการ ผู้บริหารองค์การมหาชน และหน่วยงานที่ตั้งอยู่ในส่วนกลางและส่วนภูมิภาค เช่น สำนักงานวัฒนธรรมจังหวัด สำนักศิลปากรในพื้นที่ วิทยาลัยนาฏศิลป์ วิทยาลัยช่างศิลป์ ดำเนินการ เฝ้าระวัง ติดตามสถานการณ์ ดูแลความปลอดภัย และผลกระทบที่เกิดขึ้นของบุคลากร ทรัพย์สินของทางราชการ อาคารสถานที่ ทั้งส่วนราชการ และเครือข่ายที่อยู่ในความรับผิดชอบตามภารกิจหน่วยงาน ให้สำรวจข้อมูล ประเมินความเสียหาย  โดยให้กองตรวจราชการ สำนักงานปลัดกระทรวงวัฒนธรรม เป็นหน่วยกลางในการประสานงานกับส่วนกลางและส่วนภูมิภาค เพื่อข้อมูลการสำรวจ ตรวจสอบและประเมินความมั่นคงแข็งแรงของอาคารสถานที่ รายงานให้ทราบในภาพรวม เพื่อสร้างความมั่นใจในการปฏิบัติงานของบุคลากรและประชาชนผู้มารับบริการ
อย่างไรก็ตาม เนื่องจากผลกระทบสถานการณ์แผ่นดินไหว  อาจส่งผลกระทบต่อความมั่นคง แข็งแรง หรือความปลอดภัยในการใช้อาคารสถานที่ของหน่วยงาน ดังนั้น เพื่อความปลอดภัยของบุคลากรในหน่วยงาน จึงขอให้แต่ละหน่วยงานพิจารณาตรวจสอบ ความมั่นคง แข็งแรง ปลอดภัยของโครงสร้างอาคารหรือผลกระทบที่เกิดขึ้น หากยังไม่มีการรับรองความปลอดภัยในการใช้อาคาร หัวหน้าส่วนราชการสามารถกำหนดให้มีการปฏิบัติงานนอกสถานที่ตั้ง (work from home) ได้ตามความจำเป็นและเหมาะสม โดยขอให้รายงานให้กระทรวงทราบอีกทางหนึ่งด้วย

ที่มา : https://www.thaigov.go.th/news/contents/details/94898