รัฐบาลไทย-ข่าวทำเนียบรัฐบาล-ด่วน..!! โครงการ“กระบะพี่ มีคลังค้ำ” เริ่มพรุ่งนี้ถึงสิ้นปี ช่วยกระตุ้น ศก. ทำคนตัวเล็กออกรถง่ายขึ้น ขณะที่บิ๊กมอเตอร์โชว์ขานรับนโยบายนี้ของรัฐบาล


วันจันทร์ที่ 31 มีนาคม 2568
31/03/2568
พิมพ์
ด่วน..!! โครงการ“กระบะพี่ มีคลังค้ำ” เริ่มพรุ่งนี้ถึงสิ้นปี ช่วยกระตุ้น ศก. ทำคนตัวเล็กออกรถง่ายขึ้น ขณะที่บิ๊กมอเตอร์โชว์ขานรับนโยบายนี้ของรัฐบาล
ด่วน..!! โครงการ“กระบะพี่ มีคลังค้ำ” เริ่มพรุ่งนี้ถึงสิ้นปี ช่วยกระตุ้น ศก. ทำคนตัวเล็กออกรถง่ายขึ้น ขณะที่บิ๊กมอเตอร์โชว์ขานรับนโยบายนี้ของรัฐบาล
วันนี้ (31 มีนาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี  เปิดเผยว่า ที่ผ่านมารถยนต์เพื่อการพาณิชย์ อาทิรถกระบะ รถบรรทุก สถาบันการเงินเข้มงวดในการปล่อยสินเชื่อ เนื่องจากมีความกังวลในความเสี่ยงในการชำระหนี้ของ SME และราคารถมือสองที่มีราคาตกต่ำลง ทำให้คนตัวเล็กหรือนักธุรกิจที่เพิ่งเริ่มต้นไม่สามารถขับเคลื่อนธุรกิจของตนเองได้อย่างเต็มที่
ทั้งนี้ เพื่อแก้ปัญหาอย่างเร่งด่วน รัฐบาลโดยบรรษัทประกันสินเชื่ออุตสาหกรรมขนาดย่อม (บสย.) กระทรวงการคลัง ได้เดินหน้าขับเคลื่อนนโยบายช่วยเหลืออุตสาหกรรมยานยนต์ ผ่านมาตรการ “กระบะพี่ มีคลังค้ำ” เพื่อกระตุ้นตลาดรถยนต์ โดยเฉพาะรถยนต์เชิงพาณิชย์ที่ลดลงให้กลับมาฟื้นตัว ภายใต้วงเงินค้ำประกันในระยะแรก 5,000 ล้านบาท
โดยมีวงเงินค้ำประกันต่อรายสูงสุด 1.5 ล้านบาท โดยบรรษัทประกันสินเชื่ออุตสาหกรรมขนาดย่อม (บสย.) จะค้ำประกันและจ่ายส่วนต่างของภาระหนี้กับราคาขายทอดตลาดให้กับสถาบันการเงินตามเงื่อนไข ทั้งนี้ รัฐบาลจะเป็นผู้รับผิดชอบการออกค่าธรรมเนียมค้ำประกันให้ประชาชนใน 3 ปีแรก ส่วนปีที่ 4-7 และรัฐบาลจะช่วยออกค่าธรรมเนียมค้ำประกันให้ ส่งผลให้ค่าธรรมเนียมค้ำประกันจะเหลือเพียง 1.5% ต่อปี โดยสามารถค้ำประกันนานสูงสุด 7 ปี หรือ 84 งวด โดยจะเริ่มเปิดรับคำขอตั้งแต่ 1 เมษายน ไปจนถึง 30 ธันวาคม 2568
“มาตรการดังกล่าว จะช่วยกระตุ้นเศรษฐกิจไม่ต่ำกว่า 21,000 ล้านบาท ช่วยเหลือและสนับสนุนเศรษฐกิจไทยในหลายภาคส่วน และคาดว่าจะสามารถขายรถเพื่อการพาณิชย์ ได้กว่า 6,250 คัน สถาบันการเงินปล่อยสินเชื่อใหม่ได้กว่า 5,000 ล้านบาท ทำให้ลดความเสี่ยงและสร้างแรงจูงใจให้สถาบันการเงินในการปล่อยสินเชื่อ และช่วยกระตุ้นอุตสาหกรรมรถยนต์เพื่อการพาณิชย์ หรือรถกระบะ และช่วยให้ผู้ผลิตยานยนต์และ Supply Chain เติบโตมากขึ้น
ขณะที่นายปราจิน เอี่ยมลำเนา ประธานจัดงานมอเตอร์โชว์  กล่าวกับรายการ“เสียงจากใจไทยคู่ฟ้าว่า“ตนขอสนับสนุนนโยบายของรัฐบาลในการช่วยกระตุ้นการขายรถยนต์เพื่อการพาณิชย์ รถปิคอัพ ซึ่งถือเป็นปัจจัยหลักสำคัญในการกระตุ้นเศรษฐกิจในทุกมิติเนื่องจากที่ผ่านมาสถาบันการเงินเข้มงวดมากเกินไปกับการให้สินเชื่อรถยนต์เพื่อการพาณิชย์ ซึ่งนโยบายนี้จะช่วยกระตุ้นตลาดรถยนต์เพื่อการพาณิชย์ที่มียอดขายลดลงให้เพิ่มขึ้นได้ในไตรมาสที่2ของปีนี้”
นางสาวศศิกานต์ กล่าว ต่อไปว่า รัฐบาลมุ่งมั่นที่จะดูแลเศรษฐกิจไทยในทุกมิติ มาตรการ ‘กระบะพี่ มีคลังค้ำ’ ไม่เพียงช่วยให้ประชาชนมีโอกาสเป็นเจ้าของรถกระบะเพื่อประกอบอาชีพ แต่ยังช่วยพยุงอุตสาหกรรมยานยนต์ กระตุ้นการจ้างงาน และเสริมความมั่นคงให้เศรษฐกิจไทยอย่างยั่งยืน  ผู้สนใจโครงการนี้ สามารถสอบถามรายละเอียดเพิ่มเติมที่ บสย.  Call Center 0 2890 999

ที่มา : https://www.thaigov.go.th/news/contents/details/94893