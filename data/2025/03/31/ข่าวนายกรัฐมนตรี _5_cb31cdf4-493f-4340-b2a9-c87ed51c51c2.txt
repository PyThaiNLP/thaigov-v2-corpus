รัฐบาลไทย-ข่าวทำเนียบรัฐบาล-​นายกรัฐมนตรี ติดตามการช่วยเหลือ ผู้ติดค้างในตึก สตง. ถล่ม พร้อมให้กำลังใจทีมไทยและทีมอาสาต่างชาติ ย้ำ รัฐบาลพร้อมสนับสนุนทุกหน่วยงาน เพื่อให้การช่วยเหลือผู้ประสบภัย


วันจันทร์ที่ 31 มีนาคม 2568
31/03/2568
พิมพ์
​นายกรัฐมนตรี ติดตามการช่วยเหลือ ผู้ติดค้างในตึก สตง. ถล่ม พร้อมให้กำลังใจทีมไทยและทีมอาสาต่างชาติ ย้ำ รัฐบาลพร้อมสนับสนุนทุกหน่วยงาน เพื่อให้การช่วยเหลือผู้ประสบภัย
เป็นไปได้อย่างรวดเร็ว
วันนี้ (31 มีนาคม 2568) เวลา 12.00 น.นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรีและคณะ ได้ลงพื้นที่เขตจตุจักร เพื่อติดตามความคืบหน้า อาคาร สตง. ถล่ม เพื่อติดตามสถานการณ์และรับฟังรายงานล่าสุด
โอกาสนี้ นายกรัฐมนตรีได้พบกับอาสาสมัครจากหลาย ๆ ประเทศ รวมทั้งผู้แทนของสำนักงานตำรวจแห่งชาติ และผู้แทนของกองบัญชาการกองทัพไทย พร้อมรับฟังรายงานล่าสุด ซึ่งมีข่าวดีว่าเจ้าหน้าที่ตรวจพบสัญญาณชีพเพิ่มเติม จากนั้น นายกรัฐมนตรีได้เดินไปที่จุดของหน่วยกู้ชีพซึ่งตั้งอยู่ในบริเวณดังกล่าว
โดยนายกรัฐมนตรีได้พูดคุยกับทีมอาสาชาวต่างชาติ ว่า หากต้องการความช่วยเหลือจากรัฐบาลเพิ่มเติม ขอให้ติดต่อมาได้ทันที รวมทั้ง ได้สอบถามเจ้าหน้าที่เกี่ยวกับวิธีการลำเลียงผู้ประสบภัยออกจากพื้นที่ซึ่งพบว่า เส้นทางนำส่งผู้ประสบภัยไม่มีความซ้ำซ้อนกับเส้นทางหลัก  โอกาสนี้ ได้พบปะหารือกับนางออร์นา ซากิฟ เอกอัครราชทูตอิสราเอลประจำประเทศไทย ที่เดินทางมาร่วมให้กำลังและคอยสังเกตการณ์ในพื้นที่ เนื่องจากทางการอิสราเอลได้นำเครื่องมือพิเศษสแกนหาสัญญาณชีพมาร่วมในปฏิบัติค้นหาผู้ติดค้างตึกถล่มในครั้งนี้ด้วย

ที่มา : https://www.thaigov.go.th/news/contents/details/94908