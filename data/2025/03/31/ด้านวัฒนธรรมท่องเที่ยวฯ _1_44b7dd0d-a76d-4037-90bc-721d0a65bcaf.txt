รัฐบาลไทย-ข่าวทำเนียบรัฐบาล-“สุดาวรรณ” ห่วง “โบราณสถาน-พิพิธภัณฑ์-บ้านศิลปิน” ได้รับผลกระทบเหตุแผ่นดินไหว สั่งกรมศิลป์ เร่งสำรวจความเสียหายโบราณสถานและทุกหน่วยสังกัด วธ. 


วันจันทร์ที่ 31 มีนาคม 2568
“สุดาวรรณ” ห่วง “โบราณสถาน-พิพิธภัณฑ์-บ้านศิลปิน” ได้รับผลกระทบเหตุแผ่นดินไหว สั่งกรมศิลป์ เร่งสำรวจความเสียหายโบราณสถานและทุกหน่วยสังกัด วธ.
“สุดาวรรณ” ห่วง “โบราณสถาน-พิพิธภัณฑ์-บ้านศิลปิน” ได้รับผลกระทบเหตุแผ่นดินไหว สั่งกรมศิลป์ เร่งสำรวจความเสียหายโบราณสถานและทุกหน่วยสังกัด วธ. สำรวจข้อมูลบุคลากรสังกัดที่ได้รับความเดือดร้อนทุกจังหวัด ชี้หากพบเสียหายวางแผนบูรณะฟื้นฟูโดยเร็ว
“สุดาวรรณ” ห่วง “โบราณสถาน-พิพิธภัณฑ์-บ้านศิลปิน” ได้รับผลกระทบเหตุแผ่นดินไหว สั่งกรมศิลป์ เร่งสำรวจความเสียหายโบราณสถานและทุกหน่วยสังกัด วธ. สำรวจข้อมูลบุคลากรสังกัดที่ได้รับความเดือดร้อนทุกจังหวัด ชี้หากพบเสียหายวางแผนบูรณะฟื้นฟูโดยเร็ว เตรียมสรุปข้อมูลรายงานต่อรัฐบาล
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม (รมว.วธ.) กล่าวว่า จากเหตุการณ์แผ่นดินไหวในประเทศเมียนมาร์และประเทศไทยได้รับผลกระทบโดยเกิดเหตุแผ่นดินสั่นไหวในพื้นที่กรุงเทพฯปริมณฑล ภาคเหนือ ภาคตะวันออกเฉียงเหนือ ภาคกลาง และภาคใต้นั้น เบื้องต้นตนได้สั่งการให้ปลัดกระทรวงวัฒนธรรม และหัวหน้าส่วนราชการทุกหน่วยงาน รวมทั้งสำนักงานวัฒนธรรมจังหวัดที่ตั้งอยู่ในภูมิภาคช่วยกันเฝ้าระวัง และสำรวจข้อมูล ประเมินความเสียหาย ของอาคาร สถานที่ ทรัพย์สินของทางราชการ โบราณสถาน ฯลฯ รายงานให้ทราบ เพื่อเตรียมแผนและดำเนินการบูรณะซ่อมแซม รวมถึงผลกระทบต่อบุคลากรและเครือข่ายทางศาสนา ศิลปะและวัฒนธรรม อาทิ ศิลปินแห่งชาติ ศิลปินร่วมสมัย ศิลปินพื้นบ้าน และผู้ประกอบการทางวัฒนธรรมในเครือข่ายของ วธ. เป็นต้น
นางสาวสุดาวรรณ กล่าวว่า ทั้งนี้ ย้ำให้กรมศิลปากร เร่งดำเนินการสำรวจแหล่งโบราณสถานและแหล่งโบราณคดีทั่วประเทศที่อยู่ในความดูแลว่าได้รับผลกระทบและเกิดความเสียหายจากเหตุการณ์ดังกล่าวมากน้อยเพียงใด มีจำนวนกี่แห่งและอยู่ในจังหวัดใดบ้าง และต้องการความช่วยเหลือด้านบ้าง รวมทั้งให้จัดทำแผนงานบูรณะฟื้นฟูโดยเร็วที่สุด โดยให้สรุปข้อมูลดังกล่าวเสนอต่อตนโดยเร็ว เพื่อนำข้อมูลรายงานต่อรัฐบาล และหากพบว่าโบราณสถานและแหล่งโบราณคดีมีความเสียหาย ก็จะดำเนินการบูรณะฟื้นฟูตามขั้นตอนต่อไป
“ดิฉันรู้สึกเป็นห่วงผลกระทบของแผ่นดินไหวที่เกิดขึ้นในกรุงเทพฯ ปริมณฑลและภาคต่างๆ ทั่วประเทศไทย จะก่อให้เกิดความเสียหายต่อแหล่งโบราณสถานและแหล่งโบราณคดี รวมทั้งมีบุคลากรของ วธ. เร่งให้ทุกหน่วยเร่งสำรวจผลกระทบมากน้อยเพียงใด มีความเดือดร้อนมากน้อยแค่ไหน จึงได้สั่งการให้ทุกหน่วย โดยเฉพาะกรมศิลปากร เร่งสำรวจเก็บข้อมูลในเรื่องเหล่านี้เสนอมายังดิฉันโดยเร็ว รวมทั้งให้จัดทำแผนงานการบูรณะฟื้นฟูแหล่งโบราณสถานและแหล่งโบราณคดีรวมทั้งให้ความช่วยเหลือตามขั้นตอน” นางสาวสุดาวรรณ กล่าว

ที่มา : https://www.thaigov.go.th/news/contents/details/94895