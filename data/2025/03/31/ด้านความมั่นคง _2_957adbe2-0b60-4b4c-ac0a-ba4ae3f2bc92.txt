รัฐบาลไทย-ข่าวทำเนียบรัฐบาล-“ธีรรัตน์” ลงพื้นที่ตึกถล่มย่านจตุจักร ติดตามสถานการณ์และให้กำลังใจเจ้าหน้าที่


วันอาทิตย์ที่ 30 มีนาคม 2568
30/03/2568
พิมพ์
“ธีรรัตน์” ลงพื้นที่ตึกถล่มย่านจตุจักร ติดตามสถานการณ์และให้กำลังใจเจ้าหน้าที่
“ธีรรัตน์” รมช.มท. ลงพื้นที่ตึกถล่มย่านจตุจักร ติดตามสถานการณ์และให้กำลังใจเจ้าหน้าที่ผู้ปฏิบัติงาน
วันนี้ (30 มี.ค. 2568) เวลาประมาณ 18.20 น. นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย พร้อมด้วย นางวันทนีย์ วัฒนะ ปลัดกรุงเทพมหานคร นายสหรัฐ วงศ์สกุลวิวัฒน์ รองอธิบดีกรมป้องกันและบรรเทาสาธารณภัย และคณะ ได้ลงพื้นที่บริเวณตึกถล่มย่านจตุจักร ซึ่งได้รับผลกระทบจากเหตุแผ่นดินไหว เพื่อติดตามสถานการณ์ รับฟังรายงานจากหน่วยงานที่เกี่ยวข้อง และให้กำลังใจเจ้าหน้าที่ผู้ปฏิบัติงาน
จากรายงานของเจ้าหน้าที่ทหาร อาสาสมัครกู้ภัย และผู้เชี่ยวชาญจากต่างประเทศ วันนี้เป็นวันที่สามของปฏิบัติการค้นหาผู้รอดชีวิต ซึ่งยังคงดำเนินไปท่ามกลางอุปสรรคจากสภาพอากาศที่ร้อนจัดและมีฝนตกเล็กน้อย อย่างไรก็ตาม ทุกฝ่ายยังคงปฏิบัติหน้าที่อย่างต่อเนื่อง โดยเร่งค้นหาผู้สูญหายแข่งกับเวลา เพื่อช่วยเหลือผู้ประสบภัยให้ได้มากที่สุด
นางสาวธีรรัตน์ ได้กล่าวถึงข้อสั่งการของนางสาวแพทองธาร ชินวัตร นายกรัฐมนตรี ที่สั่งการให้ทุกหน่วยงานที่เกี่ยวข้อง โดยเฉพาะกระทรวงมหาดไทย กระทรวงกลาโหม และ กรุงเทพมหานคร เร่งค้นหาผู้สูญหายโดยเร็วที่สุด นอกจากนี้ยังเน้นย้ำให้มีการตรวจสอบโครงสร้างของอาคารสูงและโบราณสถานในพื้นที่เสี่ยง รวมถึงพิจารณาปรับปรุงระเบียบกฎหมายที่เกี่ยวข้องกับการออกใบอนุญาตก่อสร้างอาคารสูงและผังเมือง เพื่อป้องกันไม่ให้เกิดเหตุการณ์ลักษณะนี้ขึ้นอีกในอนาคต
น.ส.ธีรรัตน์ กล่าวว่า "วันนี้ได้มาให้กำลังใจเจ้าหน้าที่และติดตามความคืบหน้าตามข้อสั่งการของนายกฯ แพทองธาร ที่ให้ทุกหน่วยงานที่เกี่ยวข้อง โดยเฉพาะกระทรวงมหาดไทย กระทรวงกลาโหม และกรุงเทพมหานคร เร่งค้นหาผู้สูญหายให้เร็วที่สุด ซึ่งขณะนี้เจ้าหน้าที่ได้เร่งทำงานกันอย่างเหน็ดเหนื่อยและต่อเนื่องเพื่อค้นหาผู้รอดชีวิต แม้วันนี้จะมีฝนตกลงมาเป็นอุปสรรคก็ตาม ซึ่งหวังว่าจะพบผู้รอดชีวิตเพิ่มเติมในเร็ว ๆ นี้"
สำหรับความคืบหน้าล่าสุดของปฏิบัติการค้นหา มีการยืนยอดทางการล่าสุด ณ เวลา 18.00 น. ของวันนี้ คือ เสียชีวิต 11 ราย รอด 9 ราย  ติดค้างอยู่อีก 76 ราย ส่วนการตรวจสอบอาคารสูงในพื้นที่กรุงเทพมหานคร กรุงเทพมหานครพร้อมด้วยวิศวกรอาสากว่า 130 คน ลงพื้นที่ตรวจสอบอาคารที่ได้รับผลกระทบ 155 แห่ง พบว่ามีอาคารที่เสียหายในระดับสีแดง (ห้ามใช้อาคาร) จำนวน 2 แห่ง ซึ่งประชาชนที่พักอาศัยได้รับข้อมูลและออกจากพื้นที่แล้ว อาคารที่อยู่ในระดับสีเหลือง จำนวน 33 แห่ง ระดับสีเขียว 102 แห่ง และอยู่ในระหว่างการรายงาน จำนวน 18 แห่ง ส่วนกรมโยธาธิการและผังเมืองได้ดำเนินการตรวจสอบอาคารไปแล้วทั้งสิ้น จำนวน 89 อาคาร โดยพบว่าสามารถใช้งานปกติ 73 อาคาร มีความเสียหายบางส่วน 13 อาคาร และมีความเสียหายที่ต้องตรวจสอบเพิ่มเติม 3 อาคาร โดยจะเร่งตรวจสอบให้ครบถ้วนเพื่อสร้างความมั่นใจให้กับพี่น้องประชาชนและนักท่องเที่ยวชาวต่างชาติ
ทั้งนี้ รัฐมนตรีช่วยว่าการกระทรวงมหาดไทยได้กล่าวขอบคุณเจ้าหน้าที่ทุกภาคส่วน รวมถึงอาสาสมัครและประชาชนที่ให้ความช่วยเหลือผู้ปฏิบัติงาน ไม่ว่าจะเป็นการสนับสนุนกำลังคน อาหาร เครื่องดื่ม และสิ่งของจำเป็นเพื่อเป็นกำลังใจ

ที่มา : https://www.thaigov.go.th/news/contents/details/94886