รัฐบาลไทย-ข่าวทำเนียบรัฐบาล-  เตือนระวัง SMS ข่าวปลอม “แผ่นดินไหว” แนะ ปชช. ตรวจสอบข่าวผ่านแพลตฟอร์ม cofact.org  เช็กข่าวชัวร์ก่อนแชร์ ป้องกัน ไม่ตกเป็นเหยื่อมิจฉาชีพ


วันจันทร์ที่ 31 มีนาคม 2568
31/03/2568
พิมพ์
เตือนระวัง SMS ข่าวปลอม “แผ่นดินไหว” แนะ ปชช. ตรวจสอบข่าวผ่านแพลตฟอร์ม cofact.org  เช็กข่าวชัวร์ก่อนแชร์ ป้องกัน ไม่ตกเป็นเหยื่อมิจฉาชีพ
เตือนระวัง SMS ข่าวปลอม “แผ่นดินไหว” แนะ ปชช. ตรวจสอบข่าวผ่านแพลตฟอร์ม cofact.org  เช็กข่าวชัวร์ก่อนแชร์ ป้องกัน ไม่ตกเป็นเหยื่อมิจฉาชีพ
วันนี้ ( 31 มีนาคม 2568 ) เวลา 13.45 น. นายคารม พลพรกลาง รองโฆษกประจำสำนักนายกรัฐมนตรี ย้ำเตือนประชาชน ระวังมิจฉาชีพส่ง SMS ดูดข้อมูลส่วนตัว อย่าหลงเชื่อข่าวปลอมบนออนไลน์ อ้างเหตุการณ์แผ่นดินไหว หลังพบประชาชนเข้าแพลตฟอร์ม cofact.org ของสำนักงานสำนักงานกองทุนสนับสนุนการสร้างเสริมสุขภาพ เพื่อตรวจสอบข่าวเหตุการณ์ภัยพิบัติเป็นจำนวนมาก
นายคารม กล่าวว่า จากกรณีการเกิดเหตุการณ์แผ่นดินไหว ส่งผลกระทบต่อประเทศไทย ทำให้เกิดความเสียหายต่อชีวิตและทรัพย์สิน รวมทั้ง ทำให้ประชาชนมีภาวะเครียด วิตกกังวล และต้องเผชิญภัยหลอกลวงจากมิจฉาชีพ เนื่องจากหลังเกิดเหตุการณ์ดังกล่าว ในโลกออนไลน์ได้มีการแชร์ข่าวปลอมจำนวนมาก สอดคล้องกับรายงานสถิติผู้ใช้งานแพลตฟอร์ม cofact.org เพื่อตรวจสอบข่าวลวง พบมีประชาชนเข้าระบบตรวจสอบข่าวเกี่ยวกับการรายงานเหตุการณ์ภัยพิบัติ อาคารสูงที่มีรอยร้าวจากแผ่นดินไหว สอบถามข้อเท็จจริงผู้รับเหมาอาคารที่ตึกถล่ม กว่า 7,832 ราย นอกจากนี้ ยังพบอีกว่ามิจฉาชีพอาศัยสถานการณ์ดังกล่าว ส่งลิงก์ผ่าน SMS และโพสต์ลิงก์ข่าวปลอม โดยอ้างว่าเป็นการแจ้งเตือนเหตุการณ์แผ่นดินไหว หากประชาชนรู้ไม่เท่าทันและเผลอกดลิงก์ดังกล่าว จะส่งผลให้มิจฉาชีพสามารถเข้าควบคุมเครื่องโทรศัพท์จากทางไกลได้ นำมาสู่ความไม่ปลอดภัยในทรัพย์สินและข้อมูลส่วนตัว ส่งผลทำให้เกิดความสูญเสียตามมา
“เพื่อป้องกันการสับสนของข้อมูล และเพื่อให้ประชาชนได้รับข้อมูลที่น่าเชื่อถือ ขอให้ประชาชนรับฟังข้อมูลจากส่วนราชการเท่านั้น เช่น สถานีวิทยุโทรทัศน์แห่งประเทศไทย หรือ NBT กองบัญชาการป้องกันและบรรเทาสาธารณภัยแห่งชาติ (บกปภ.ช.) และศูนย์บัญชาการเหตุการณ์กรุงเทพมหานคร กรณีเกิดแผ่นดินไหว ทั้งนี้ เพื่อป้องกันการตกเป็นเหยื่อข่าวปลอมของมิจฉาชีพ รัฐบาลขอเชิญชวนร่วมกันใช้แพลตฟอร์ม “cofact.org” เพื่อตรวจสอบข่าวให้ชัวร์ ก่อนแชร์ ขอให้ประชาชน “อย่าเพิ่งเชื่อ อย่าเพิ่งแชร์ อย่าเพิ่งโอน” ป้องกันไม่ตกเป็นเหยื่อมิจฉาชีพ” นายคารม กล่าว

ที่มา : https://www.thaigov.go.th/news/contents/details/94910