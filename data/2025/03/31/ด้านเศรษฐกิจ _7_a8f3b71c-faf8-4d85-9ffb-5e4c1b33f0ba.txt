รัฐบาลไทย-ข่าวทำเนียบรัฐบาล-กรมบัญชีกลางออกหนังสือเวียนให้หน่วยงานของรัฐที่ได้รับความเสียหาย ดำเนินการจัดซื้อจัดจ้างตามกรณีฉุกเฉิน เนื่องจากเกิดภัยธรรมชาติ


วันจันทร์ที่ 31 มีนาคม 2568
31/03/2568
พิมพ์
กรมบัญชีกลางออกหนังสือเวียนให้หน่วยงานของรัฐที่ได้รับความเสียหาย ดำเนินการจัดซื้อจัดจ้างตามกรณีฉุกเฉิน เนื่องจากเกิดภัยธรรมชาติ
เนื่องจากสถานการณ์ภัยพิบัติแผ่นดินไหว เมื่อวันที่ 28 มี.ค.2568 เกิดความเสียหายและผลกระทบในวงกว้างกับหน่วยงานของรัฐ ทำให้หน่วยงานของรัฐจำเป็นต้องดำเนินการแก้ไขปัญหา เพื่อให้ทรัพย์สินที่เสียหายกลับมาใช้งานได้ตามปกติ
นางแพตริเซีย มงคลวนิช อธิบดีกรมบัญชีกลาง เปิดเผยว่า เนื่องจากสถานการณ์ภัยพิบัติแผ่นดินไหว เมื่อวันที่ 28 มีนาคม 2568 เกิดความเสียหายและผลกระทบในวงกว้างกับหน่วยงานของรัฐ ทำให้หน่วยงานของรัฐจำเป็นต้องดำเนินการแก้ไขปัญหา เพื่อให้ทรัพย์สินที่เสียหายกลับมาใช้งานได้ตามปกติ และให้เจ้าหน้าที่ในหน่วยงานของรัฐสามารถกลับเข้ามาปฏิบัติงานได้อย่างปลอดภัย ดังนั้น หากหน่วยงานของรัฐมีความจำเป็นต้องใช้พัสดุนั้นโดยฉุกเฉิน อันเนื่องมาจากเหตุการณ์ดังกล่าว คณะกรรมการวินิจฉัยปัญหาการจัดซื้อจัดจ้างและการบริหารพัสดุภาครัฐ ให้ดำเนินการจัดซื้อจัดจ้าง โดยใช้วิธีเฉพาะเจาะจงได้ ดังนี้
1. การจัดซื้อจัดจ้างวงเงินไม่เกิน 500,000 บาท ให้ใช้วิธีเฉพาะเจาะจงได้ ตามมาตรา 56 วรรคหนึ่ง (2) (ข)
2. การจัดซื้อจัดจ้างวงเงินเกิน 500,000 บาท ให้ใช้วิธีเฉพาะเจาะจงได้ ตามมาตรา 56 วรรคหนึ่ง (2) (ง)
“กรมบัญชีกลางขอแสดงความห่วงใยกับทุกภาคส่วนที่ได้รับความเสียหายจากเหตุการณ์แผ่นดินไหวที่เกิดขึ้นครั้งนี้ ในส่วนของกฎหมาย ระเบียบที่เกี่ยวข้อง ที่อยู่ภายใต้ความรับผิดชอบของกรมบัญชีกลาง เราพร้อมที่จะสนับสนุนและให้ความช่วยเหลือทุกภาคส่วนอย่างเต็มกำลัง ขอเป็นกำลังใจให้กับทุกท่าน และหวังว่าพวกเราทุกคนจะก้าวผ่านเหตุการณ์ครั้งนี้ไปได้ด้วยดี” อธิบดีกรมบัญชีกลาง กล่าวทิ้งท้าย

ที่มา : https://www.thaigov.go.th/news/contents/details/94917