รัฐบาลไทย-ข่าวทำเนียบรัฐบาล-นายวีระพงษ์ ประภา ผู้แทนการค้าไทย หารือร่วมกับที่ปรึกษาด้านการเปลี่ยนแปลงสภาพภูมิอากาศ ประจำภูมิภาคเอเชียตะวันออกเฉียงใต้ กระทรวงการต่างประเทศออสเตรเลีย 


วันจันทร์ที่ 31 มีนาคม 2568
นายวีระพงษ์ ประภา ผู้แทนการค้าไทย หารือร่วมกับที่ปรึกษาด้านการเปลี่ยนแปลงสภาพภูมิอากาศ ประจำภูมิภาคเอเชียตะวันออกเฉียงใต้ กระทรวงการต่างประเทศออสเตรเลีย
ย้ำความร่วมมือด้านพลังงานสะอาดและเศรษฐกิจสีเขียว
เมื่อวันที่ 27 มีนาคม 2568 นาย Ashley Brosnan ที่ปรึกษาด้านการเปลี่ยนแปลงสภาพภูมิอากาศประจำภูมิภาคเอเชียตะวันออกเฉียงใต้ กระทรวงการต่างประเทศออสเตรเลีย ได้เข้าเยี่ยมคารวะและหารือกับนายวีระพงษ์ ประภา ผู้แทนการค้าไทย  โดยทั้งสองฝ่ายได้แลกเปลี่ยนข้อคิดเห็นเกี่ยวกับนโยบายเพื่อรับมือกับการเปลี่ยนแปลงสภาพภูมิอากาศ การส่งเสริมการเปลี่ยนผ่านสีเขียว และการพัฒนาที่ยั่งยืนของทั้งสองประเทศ
ทั้งสองฝ่ายได้แลกเปลี่ยนข้อมูลเกี่ยวกับนโยบายด้านการเปลี่ยนแปลงสภาพภูมิอากาศ การพัฒนาเศรษฐกิจสีเขียว และบทบาทของภาคเอกชนในการขับเคลื่อนการเปลี่ยนผ่านด้านพลังงาน ในโอกาสนี้ ผู้แทนการค้าไทยได้เน้นย้ำความมุ่งมั่นของรัฐบาลในการส่งเสริมการพัฒนาที่ยั่งยืนและการรับมือกับการเปลี่ยนแปลงสภาพภูมิอากาศ โดยเฉพาะการส่งเสริมศักยภาพสำหรับภาครัฐและภาคเอกชนในการปรับตัวต่อผลกระทบจากการเปลี่ยนแปลงสภาพภูมิอากาศ และการยึดมั่นในพันธกรณีของไทยตามความตกลงปารีส ตลอดจนเป้าหมายในการบรรลุความเป็นกลางทางคาร์บอน (carbon neutrality) ภายในปี ค.ศ. ๒๐๕๐ และปล่อยก๊าซเรือนกระจกสุทธิเป็นศูนย์ (net zero greenhouse gas emissions) ภายในปี ค.ศ. ๒๐๖๕ ตามที่ได้ประกาศไว้ในที่ประชุม COP26 โดยประเทศไทยกำลังอยู่ระหว่างการจัดทำร่าง พ.ร.บ. การเปลี่ยนแปลงสภาพภูมิอากาศ พ.ศ. .... ซึ่งจะเป็นกฎหมายฉบับแรกของประเทศที่เน้นกลไกแบบบูรณาการ เพื่อสนับสนุนการเปลี่ยนผ่านสู่เศรษฐกิจและสังคมคาร์บอนต่ำ การลดการปล่อยก๊าซเรือนกระจก และการสร้างสภาพแวดล้อมที่เอื้ออำนวยต่อการจัดการกับปัญหาการเปลี่ยนแปลงสภาพภูมิอากาศ
ด้านนาย Ashley Brosnan ได้ยืนยันความพร้อมของออสเตรเลียในการสนับสนุนประเทศไทยในฐานะหุ้นส่วนที่สำคัญในภูมิภาค ผ่านโครงการและมาตรการต่าง ๆ โดยเฉพาะการส่งเสริมตลาดคาร์บอน (Carbon Market) การพัฒนาโครงการพลังงานหมุนเวียนและการลงทุนในเทคโนโลยีสีเขียว โดยผู้แทนการค้าไทยได้เสนอแนวทางความร่วมมือในระดับธุรกิจและภาครัฐ เช่น การจับคู่ธุรกิจ การนำเทคโนโลยีสีเขียวของออสเตรเลียมาใช้ในภาคเกษตรกรรม การประมง และห่วงโซ่อุปทาน โดยเฉพาะในกลุ่มผู้ประกอบการรายย่อยและเกษตรกรรายย่อย พร้อมย้ำถึงบทบาทของไทยในฐานะประตูสู่อาเซียนในการขยายตลาดของธุรกิจออสเตรเลีย
ทั้งสองฝ่ายเห็นพ้องถึงความสำคัญของการพัฒนาความร่วมมือในลักษณะหุ้นส่วนเชิงยุทธศาสตร์ (strategic partnership) โดยอาศัยกลไกการเงินเพื่อการพัฒนา เช่น การลงทุนผสม (blended finance) และกองทุนเพื่อการเปลี่ยนแปลงสภาพภูมิอากาศ เพื่อเร่งการเปลี่ยนผ่านสู่เศรษฐกิจสีเขียวอย่างเป็นรูปธรรม โดยเฉพาะความร่วมมือด้านนวัตกรรมและเทคโนโลยีเพื่อรับมือกับการเปลี่ยนแปลงสภาพภูมิอากาศ โดยอาจต่อยอดจากโครงการที่ออสเตรเลียให้การสนับสนุน อาทิ โครงการ Climate-Smart Agriculture Masterclass ภายใต้การกรอบความร่วมมือประเทศลุ่มน้ำโขง – ออสเตรเลีย (Mekong-Australia Partnership) ที่มุ่งเน้นการถ่ายทอดองค์ความรู้ด้าน เกษตรอัจฉริยะและความยั่งยืน พร้อมกันนี้ ยังเน้นย้ำว่ามหาวิทยาลัยออสเตรเลียบางแห่งได้แสดงความสนใจที่จะเปิดวิทยาเขตในประเทศไทย เพื่อเสริมสร้างศักยภาพด้านการศึกษาความยั่งยืนและพัฒนาความร่วมมือทางวิชาการที่สอดคล้องกับเป้าหมายการพัฒนาอย่างยั่งยืนของไทย
ผู้แทนการค้าไทยได้แสดงความขอบคุณต่อการสนับสนุนจากออสเตรเลีย พร้อมแสดงความเชื่อมั่นว่าองค์ความรู้ ประสบการณ์ และความเชี่ยวชาญของออสเตรเลียจะช่วยเสริมสร้างศักยภาพของทั้งภาครัฐและภาคเอกชนของไทย ในการปรับตัวและยกระดับมาตรฐานสู่ระดับสากล ซึ่งจะเป็นประโยชน์ต่อประเทศไทยและเสริมสร้างความสัมพันธ์ที่แน่นแฟ้นระหว่างไทยและออสเตรเลียต่อไป

ที่มา : https://www.thaigov.go.th/news/contents/details/94921