รัฐบาลไทย-ข่าวทำเนียบรัฐบาล-อธิบดีกรมทางหลวงชนบท สั่งการสำนักงานทางหลวงชนบท และแขวงทางหลวงชนบททั่วประเทศ ติดตามสถานการณ์พายุฤดูร้อนอย่างใกล้ชิด เพื่อเข้าช่วยเหลือประชาชนทันทีเมื่อเกิดเหตุอุทกภัย


วันจันทร์ที่ 31 มีนาคม 2568
อธิบดีกรมทางหลวงชนบท สั่งการสำนักงานทางหลวงชนบท และแขวงทางหลวงชนบททั่วประเทศ ติดตามสถานการณ์พายุฤดูร้อนอย่างใกล้ชิด เพื่อเข้าช่วยเหลือประชาชนทันทีเมื่อเกิดเหตุอุทกภัย
...
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า เนื่องจากกรมอุตุนิยมวิทยาได้ประกาศให้ประชาชนบริเวณภาคเหนือ ภาคกลาง ภาคใต้ตอนบน และกรุงเทพฯ ปริมณฑล ระวังพายุฤดูร้อน ซึ่งอาจทำให้มีฝนฟ้าคะนอง ลมกระโชกแรง ทั้งนี้ ในส่วนของกรมทางหลวงชนบท (ทช.) มีความห่วงใยประชาชนทุกภูมิภาคจึงได้สั่งการให้สำนักงานทางหลวงชนบทที่ 1 - 18 และแขวงทางหลวงชนบทในสังกัด จัดเจ้าหน้าที่ลาดตระเวนติดตามเฝ้าระวังถนนในโครงข่ายทางหลวงชนบทอย่างใกล้ชิด พร้อมทำความสะอาดท่อระบายน้ำ ตัดกิ่งไม้และหญ้า เพื่อป้องกันการขีดขวางพื้นผิวจราจรให้การเดินทางมีความสะดวกปลอดภัยมากยิ่งขึ้น ตลอดจนการเตรียมเครื่องมือ เครื่องจักร วัสดุอุปกรณ์ ป้ายเตือน หลักนำทาง สะพานเบลีย์ ยานพาหนะ ทั้งยังได้กำชับให้เฝ้าระวังในพื้นที่ที่มีความเสี่ยงในการเกิดเหตุดินสไลด์บนถนนทางหลวงชนบท การจัดชุดลาดตระเวนสำรวจพื้นที่เสี่ยงเป็นพิเศษ เพื่อให้สามารถบริหารจัดการเส้นทางและเข้าดำเนินการแก้ไขได้อย่างรวดเร็วเมื่อเกิดเหตุ
ทั้งนี้ หากเกิดเหตุ ทช. จะรายงานสถานการณ์ให้ประชาชนได้รับทราบ และขอความร่วมมือประชาชนโปรดระมัดระวังในการใช้รถใช้ถนนเป็นพิเศษและโปรดสังเกตป้ายเตือน หากต้องการแจ้งเหตุอุทกภัยหรือขอความช่วยเหลือสามารถติดต่อได้ที่แขวงทางหลวงชนบททุกจังหวัด หรือสายด่วน ทช. โทร. 1146

ที่มา : https://www.thaigov.go.th/news/contents/details/94909