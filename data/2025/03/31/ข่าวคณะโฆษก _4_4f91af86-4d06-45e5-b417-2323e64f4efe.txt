รัฐบาลไทย-ข่าวทำเนียบรัฐบาล-ก.พลังงานตรวจเข้ม ระบบไฟฟ้า -ก๊าซ -น้ำมัน มั่นใจปลอดภัยทุกที่ พร้อมสั่งการ รับมือเหตุการณ์ในอนาคตทุกสถานการณ์


วันจันทร์ที่ 31 มีนาคม 2568
31/03/2568
พิมพ์
ก.พลังงานตรวจเข้ม ระบบไฟฟ้า -ก๊าซ -น้ำมัน มั่นใจปลอดภัยทุกที่ พร้อมสั่งการ รับมือเหตุการณ์ในอนาคตทุกสถานการณ์
ก.พลังงานตรวจเข้ม
ระบบไฟฟ้า -ก๊าซ -น้ำมัน มั่นใจปลอดภัยทุกที่ พร้อมสั่งการ รับมือเหตุการณ์ในอนาคตทุกสถานการณ์
วันนี้ (31 มีนาคม 2568) เวลา  14.00 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยถึงมาตรการด้านพลังงาน ภายหลังเหตุการณ์แผ่นดินไหวเมื่อวันที่ 28 มีนาคม 2568 ว่า รัฐบาลโดยทุกหน่วยงานของกระทรวงพลังงานได้ดำเนินการตรวจสอบโครงสร้างพื้นฐานด้านไฟฟ้า ก๊าซ และน้ำมันอย่างละเอียด เพื่อให้มั่นใจว่าไม่มีผลกระทบต่อระบบพลังงานของประเทศ
จากข้อมูลของกระทรวงพลังงาน เปิดเผยว่า โรงไฟฟ้า เขื่อนผลิตไฟฟ้า ระบบส่งก๊าซธรรมชาติและน้ำมัน รวมถึงคลังน้ำมันทั่วประเทศ ไม่ได้รับผลกระทบ และไม่ส่งผลต่อการให้บริการประชาชน โดยระบบป้องกันภัยอัตโนมัติของโรงไฟฟ้าทำงานได้อย่างมีประสิทธิภาพ กรณีมีโรงไฟฟ้าหลุดออกจากระบบนั้น การไฟฟ้าฝ่ายผลิตแห่งประเทศไทย (กฟผ.) ได้บริหารจัดการจนทำให้ประชาชนได้รับผลกระทบเพียงช่วงสั้นๆ ขณะที่โครงสร้างเขื่อนหลักของประเทศ ได้แก่ เขื่อนภูมิพล เขื่อนสิริกิติ์ เขื่อนวชิราลงกรณ์ และเขื่อนศรีนครินทร์ ผ่านการตรวจสอบทางวิศวกรรมแล้วว่าไม่มีความเสียหายแต่อย่างใด
สำหรับระบบการรับส่งก๊าซธรรมชาติและโรงแยกก๊าซ กระทรวงพลังงานยืนยันว่ายังคงดำเนินการได้ตามปกติ ไม่มีผลกระทบต่อการส่งก๊าซให้กับโรงไฟฟ้าและผู้ใช้ก๊าซธรรมชาติ ขณะที่คลังน้ำมัน 22 แห่งทั่วประเทศของบริษัท ปตท. น้ำมันและการค้าปลีก จำกัด (มหาชน) หรือ PTT OR ก็ไม่ได้รับผลกระทบจากแผ่นดินไหวในครั้งนี้
“รัฐบาลให้ความสำคัญกับความมั่นคงด้านพลังงาน และได้สั่งการให้ทุกหน่วยงานที่เกี่ยวข้องวางแผนป้องกันภัยพิบัติให้รัดกุมยิ่งขึ้น เพื่อรองรับสถานการณ์ที่อาจเกิดขึ้นในอนาคต นอกจากการตรวจสอบโครงสร้างพื้นฐานด้านพลังงานแล้ว รัฐบาลยังได้ประสานงานกับ กฟผ. และ ปตท. ในการส่งมอบอาหาร น้ำดื่ม และจัดกำลังสนับสนุนภารกิจช่วยเหลือผู้ประสบภัยในพื้นที่ที่ได้รับผลกระทบอย่างเต็มที่” นางสาวศศิกานต์ กล่าว

ที่มา : https://www.thaigov.go.th/news/contents/details/94911