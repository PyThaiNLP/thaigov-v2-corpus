รัฐบาลไทย-ข่าวทำเนียบรัฐบาล-​นายกรัฐมนตรี “แพทองธาร” เดินหน้าปรับปรุงระบบเตือนภัย ผ่าน SMS ปูทางรับ Cell Broadcast กรกฎาคม ย้ำข้อความต้องกระชับ ถูกต้อง เข้าใจง่าย 


วันจันทร์ที่ 31 มีนาคม 2568
31/03/2568
พิมพ์
​นายกรัฐมนตรี “แพทองธาร” เดินหน้าปรับปรุงระบบเตือนภัย ผ่าน SMS ปูทางรับ Cell Broadcast กรกฎาคม ย้ำข้อความต้องกระชับ ถูกต้อง เข้าใจง่าย
​นายกรัฐมนตรี “แพทองธาร” เดินหน้าปรับปรุงระบบเตือนภัย ผ่าน SMS ปูทางรับ Cell Broadcast กรกฎาคม ย้ำข้อความต้องกระชับ ถูกต้อง เข้าใจง่าย
วันที่ 31 มีนาคม 2568 เวลา 15.05 น. ณ บริเวณทางเชื่อมตึกสันติไมตรี ทำเนียบรัฐบาล นางสาวแพทองธาร ชินวัตร นายกรัฐมนตรี แถลงข่าวภายหลังการประชุมติดตามและแก้ไขปัญหาการแจ้งเตือนภัยผ่าน SMS ร่วมกับหน่วยงานที่เกี่ยวข้อง  รวมถึงผู้ให้บริการเครือข่ายโทรศัพท์มือถือ ได้แก่ AIS TRUE และบริษัท โทรคมนาคมแห่งชาติ จำกัด (มหาชน) หรือ NT เพื่อร่วมถอดบทเรียนและวางแนวทางปรับปรุงระบบแจ้งเตือนภัย
นายกรัฐมนตรี กล่าวว่า เนื่องจาก Cell Broadcast จะสามารถใช้ได้ช่วงเดือนกรกฎาคม เพราะฉะนั้นหากมีอะไรเกิดขึ้นจะดำเนินการอย่างไร โดยที่ประชุมได้มีข้อสรุปที่จะดำเนินการเปลี่ยนแปลงระบบ SOP ส่งข้อความได้เลยจากที่รับข้อมูลจากกรมอุตุนิยมวิทยา โดยกรมป้องกันและบรรเทาสาธารณภัย (ปภ.) ไม่ต้องวิเคราะห์ข้อความ ซึ่งจะใช้ระยะเวลา 1 ชั่วโมง และเนื้อหาต้องเป็นข้อความที่กระชับ ถูกต้อง เข้าใจง่าย นอกจากนั้น ระหว่างรอ Cell Broadcast ระบบเต็มมานั้นให้ใช้เป็นระบบ Virtual Cell Broadcast  ก่อนที่จะถึงเดือนกรกฎาคม สำหรับระบบ Android จำนวน 70,000,000 เลขหมาย ปภ. จะส่งข้อความตรงไปที่ Operator ได้เลย ส่วนในระบบ iOS จำนวน 50,000,000 เลขหมาย ให้ใช้การส่ง SMS ไปก่อน โดยให้ทาง ปภ. ส่งข้อความตรงไปที่ Operator เช่นกัน เพื่อกระจายข้อความสู่ประชาชน ทั้งนี้ กระทรวงดิจิทัลเพื่อเศรษฐกิจและสังคม และ กสทช. จะเร่งเจรจากับทางบริษัทแอปเปิล เพื่อเร่งให้สามารถใช้ระบบ Virtual Cell Broadcast ชั่วคราว โดยที่กล่าวมาทั้งหมดนี้จะสามารถใช้ได้ทันทีก่อนที่ระบบ Cell Broadcast เต็มรูปแบบจะมาช่วงเดือนกรกฎาคม
นายกรัฐมนตรี ย้ำว่า ระบบเตือนภัย SMS หรือ Cell Broadcast เป็นเพียงวิธีการหนึ่งในการแจ้งเตือนภัย แต่รัฐบาลจะมีช่องทางการสื่อสารกับพี่น้องประชาชนผ่านแพลตฟอร์มอื่น ๆ ไม่ว่าจะเป็น LINE Facebook รวมถึงโทรทัศน์รวมการเฉพาะกิจอย่างที่เคยได้สื่อสารในช่วงที่เกิดแผ่นดินไหว และแพลตฟอร์มออนไลน์อื่น ๆ ด้วย ซึ่งทาง ปภ. จะส่งให้กับทางสื่อหลักอีกครั้ง นอกจากนี้ กรมประชาสัมพันธ์ได้เริ่มดำเนินการประชาสัมพันธ์เบื้องต้นไปแล้ว เพราะฉะนั้นการแจ้งเตือนภัยผ่าน SMS เป็นส่วนหนึ่งในการแจ้งเตือน เมื่อ Cell Broadcast มาจะสามารถกระจายการแจ้งเตือนครอบคลุมทุกเลขหมายได้อย่างรวดเร็ว พร้อมกับมีเสียงแจ้งเตือนดังขึ้นเมื่อมีเหตุการณ์น้ำท่วม หรือพายุ เหมือนกับในต่างประเทศ

ที่มา : https://www.thaigov.go.th/news/contents/details/94925