รัฐบาลไทย-ข่าวทำเนียบรัฐบาล-ไทยเปิดประตูสู่โลกธุรกิจ! นายกฯ แพทองธาร เปิดศูนย์บริการ TIESC รองรับนักลงทุน พร้อมดึงดูดผู้เชี่ยวชาญจากทั่วโลก มุ่งผลักดันไทยเป็นศูนย์กลางนวัตกรรม สร้างเศรษฐกิจแห่งอนาคต


วันจันทร์ที่ 31 มีนาคม 2568
ไทยเปิดประตูสู่โลกธุรกิจ! นายกฯ แพทองธาร เปิดศูนย์บริการ TIESC รองรับนักลงทุน พร้อมดึงดูดผู้เชี่ยวชาญจากทั่วโลก มุ่งผลักดันไทยเป็นศูนย์กลางนวัตกรรม สร้างเศรษฐกิจแห่งอนาคต
ไทยเปิดประตูสู่โลกธุรกิจ! นายกฯ แพทองธาร เปิดศูนย์บริการ TIESC รองรับนักลงทุน พร้อมดึงดูดผู้เชี่ยวชาญจากทั่วโลก มุ่งผลักดันไทยเป็นศูนย์กลางนวัตกรรม สร้างเศรษฐกิจแห่งอนาคต
นายจิรายุ ห่วงทรัพย์ โฆษกประจำสำนักนายกรัฐมนตรี  เปิดเผยว่า วันนี้ (31 มีนาคม 2568) เวลา 11.15 น.ที่ศูนย์ Thailand Investment @ Expat Services Center ชั้น 7 อาคาร One Bangkok นางสาวแพทองธาร ชินวัตร นายกรัฐมนตรี เป็นประธานและกล่าวปาฐกถาในพิธีเปิด “ศูนย์บริการนักลงทุนและบุคลากรต่างชาติ (Thailand Investment and Expat Services Center: TIESC) โดยมีผู้บริหารระดับสูงของหน่วยงานภาครัฐและเอกชน คณะเอกอัครราชทูต และผู้บริหารหอการค้าต่างประเทศ เข้าร่วม
โดยนายกรัฐมนตรีกล่าวแสดงความเสียใจต่อผู้ประสบภัยแผ่นดินไหว พร้อมให้ความมั่นใจว่า รัฐบาลควบคุมสถานการณ์และตรวจสอบอาคารทั่วกรุงเทพฯ โดยยืนยันว่าอุบัติเหตุเกิดขึ้นเฉพาะกับอาคารที่อยู่ระหว่างก่อสร้างเพียงหลังเดียว และกำลังอยู่ระหว่างการสอบสวน พร้อมยืนยันว่า ประเทศไทยยังคงเป็นประเทศที่ปลอดภัยสำหรับการลงทุนและการท่องเที่ยว
สำหรับพิธีเปิดศูนย์บริการ Thailand Investment and Expat Services Center (TIESC) ในครั้งนี้ ขอแสดงความชื่นชมอย่างจริงใจต่อทุกหน่วยงานที่ร่วมกันผลักดันให้วิสัยทัศน์นี้กลายเป็นความจริง ซึ่งศูนย์บริการฯ แห่งนี้ ไม่ใช่เพียงหน่วยงานราชการทั่วไป แต่เป็นสัญลักษณ์แห่งความเปิดกว้าง อบอุ่น และความพร้อมของประเทศไทยในการต้อนรับมิตรจากทั่วทุกมุมโลก
ประเทศไทยกำลังอยู่ในช่วงเปลี่ยนผ่านที่สำคัญ ซึ่งในปี 2567 เป็นปีทองแห่งการลงทุน มีโครงการลงทุนสูงถึง 3,100 โครงการ มูลค่า 1.1 ล้านล้านบาท นับเป็นปีที่มีการยื่นขอลงทุนสูงสุดในรอบทศวรรษ สะท้อนความเชื่อมั่นของนักลงทุนอย่างชัดเจน  ความสำเร็จเหล่านี้ได้ทำให้ไทยให้เป็นศูนย์กลางนวัตกรรมและการเติบโตอย่างยั่งยืน โดยเฉพาะในอุตสาหกรรมยุทธศาสตร์ อาทิ เศรษฐกิจชีวภาพ ยานยนต์สมัยใหม่ เซมิคอนดักเตอร์และอิเล็กทรอนิกส์ขั้นสูง เทคโนโลยีดิจิทัล และศูนย์ธุรกิจระหว่างประเทศ
โดยทรัพยากรที่สำคัญที่สุดของไทย ยังคงเป็นคน ด้วยอัธยาศัยไมตรี ความคิดสร้างสรรค์ และความสามารถในการสร้างความสัมพันธ์อันยั่งยืน ถือเป็นหัวใจของซอฟต์พาวเวอร์ไทย โดยรัฐบาลมุ่งหวังที่จะดึงดูดผู้เชี่ยวชาญด้านต่าง ๆ ที่จะเป็นพลังขับเคลื่อนการเติบโตในอนาคต และเมื่อไทยต้อนรับนักลงทุนและคนเก่งจากทั่วโลก ซึ่งไม่เพียงแสวงหาความร่วมมือทางเศรษฐกิจ แต่ยังเป็นการสร้างมิตรภาพ แลกเปลี่ยนวัฒนธรรม และความเข้าใจอันดีต่อกัน การลงทุนและความร่วมมือแต่ละครั้งจะช่วยเสริมสร้างชุมชนและสังคมที่มีชีวิตชีวา ครอบคลุม และกระจายความเจริญไปทั่วประเทศ
นายกรัฐมนตรีกล่าวว่า สภาพแวดล้อมทางธุรกิจและการลงทุนที่เปลี่ยนแปลงไปอย่างรวดเร็ว ในปัจจุบัน การบริการที่เป็นเลิศที่ความสะดวก โปร่งใส และรวดเร็ว ซึ่งรัฐบาลมุ่งมั่นที่จะอำนวยความสะดวกเพื่อให้การดำเนินธุรกิจในประเทศไทยราบรื่นและประสบความสำเร็จ ตลอดจนอำนวยความสะดวกในการประกอบธุรกิจและการพัฒนารัฐบาลดิจิทัล ต่างเป็นหนึ่งในสิ่งสำคัญที่สุดสำหรับรัฐบาล โดยศูนย์บริการฯ นี้ เป็นการแสดงเจตนารมณ์ในการอำนวยความสะดวกในการทำธุรกิจและการใช้ชีวิตในไทย ด้วยเทคโนโลยีสมัยใหม่และนวัตกรรมดิจิทัล ซึ่งจะให้บริการที่ราบรื่นด้านวีซ่าและใบอนุญาตทำงาน เพื่อทำให้ไทยเป็นหนึ่งในสถานที่ที่ดีที่สุดในการทำธุรกิจ ทำงาน และใช้ชีวิต
รัฐบาลให้ความสำคัญกับความสะดวกในการเข้าและพำนักในประเทศผ่านโครงการต่าง ๆ อาทิ วีซ่าพำนักระยะยาว สำหรับผู้เชี่ยวชาญที่มีทักษะสูง (Highly Skilled Professionals) ชาวต่างชาติที่ทำงานในบริษัทต่างประเทศที่พำนักในไทย (Work-from-Thailand Professionals) ชาวต่างชาติที่มีทรัพย์สินสุทธิมูลค่าสูงและผู้เกษียณอายุที่ได้รับบำนาญ (Wealthy Global Citizens and Pensioners) สมาร์ทวีซ่าสำหรับสตาร์ทอัพ (SMART Visa) ตลอดจนอำนวยความสะดวกด้านวีซ่าและใบอนุญาตทำงานสำหรับผู้บริหาร ผู้เชี่ยวชาญ และบุคลากรสำหรับโครงการที่ได้รับการส่งเสริมจากสำนักงานคณะกรรมการส่งเสริมการลงทุน (BOI)
นายกรัฐมนตรี ขอบคุณชาวต่างชาติที่อาศัยและทำงานในไทย ซึ่งการมีส่วนร่วมของทุกท่าน ไม่เพียงแต่เป็นประโยชน์ต่อเศรษฐกิจไทยเท่านั้น แต่ยังช่วยเสริมสร้างภูมิทัศน์ทางวัฒนธรรมอันหลากหลายของไทยด้วย ซึ่งรัฐบาลพร้อมข้อเสนอแนะ และมุ่งมั่นที่จะทำให้ไทยเป็นบ้านที่อบอุ่นสำหรับทุกคน
ในช่วงท้าย นายกรัฐมนตรีเน้นย้ำว่า วันนี้เป็นก้าวสำคัญที่ TIESC ไม่เพียงเป็นศูนย์บริการฯ แต่ยังเป็นสะพานเชื่อมวัฒนธรรม สร้างโอกาสแห่งการเติบโตและความเข้าใจร่วมกัน ขอให้ทุกฝ่ายร่วมมือกันอย่างใกล้ชิด เพื่อให้ไทยเป็นสถานที่ที่นวัตกรรมเฟื่องฟูและมิตรภาพเติบโตต่อไป
อนึ่ง TIESC เป็นการทำงานร่วมกันระหว่าง สำนักงานคณะกรรมการส่งเสริมการลงทุน (BOI) สำนักงานตรวจคนเข้าเมือง และกรมการจัดหางาน โดยนำบริการของทั้ง 3 หน่วยงานแบบครบวงจรมาไว้ ณ จุดเดียว ซึ่งจะเป็นศูนย์รวมการให้บริการของศูนย์ประสานงานด้านการลงทุน (One Start One Stop Investment Center: OSOS) และศูนย์บริการวีซ่าและใบอนุญาตทำงาน (One Stop Service For Visa And Work Permits) ณ ชั้น 6-7 อาคาร One Bangkok โซน PARADE ถนนพระราม 4 แขวงลุมพินี เขตปทุมวัน กรุงเทพฯ โดยประกอบด้วย การให้บริการวีซ่าและใบอนุญาตทำงานที่สะดวกรวดเร็ว รวมถึงบริการให้คำแนะนำวีซ่าระยะยาวทุกประเภท (LTR Visa Service) นอกจากนี้ ยังให้คำปรึกษาด้านการลงทุนเพื่ออำนวยความสะดวกและสนับสนุนชาวต่างชาติที่สนใจเข้ามาลงทุนหรือทำงานในประเทศไทย

ที่มา : https://www.thaigov.go.th/news/contents/details/94903