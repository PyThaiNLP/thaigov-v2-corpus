รัฐบาลไทย-ข่าวทำเนียบรัฐบาล-กสร. ออกประกาศขอความร่วมมือช่วยเหลือลูกจ้างที่ได้รับผลกระทบและเดือดร้อนจากแผ่นดินไหว 


วันอาทิตย์ที่ 30 มีนาคม 2568
30/03/2568
พิมพ์
กสร. ออกประกาศขอความร่วมมือช่วยเหลือลูกจ้างที่ได้รับผลกระทบและเดือดร้อนจากแผ่นดินไหว
กสร. ออกประกาศขอความร่วมมือช่วยเหลือลูกจ้างที่ได้รับผลกระทบและเดือดร้อนจากแผ่นดินไหว
กรมสวัสดิการและคุ้มครองแรงงาน (กสร.) กระทรวงแรงงาน ออกประกาศขอความร่วมมือลูกจ้าง/นายจ้างที่ได้รับผลกระทบและเดือดร้อนจากภัยธรรมชาติแผ่นดินไหว ให้เห็นใจซึ่งกันและกัน ร่วมมือ ร่วมใจ เพื่อให้ทุกฝ่ายได้รับสิทธิทางกฎหมาย บนพื้นฐาน “หลักสุจริตใจ” นำไปสู่การสร้างสันติสุขในการบริหารด้านแรงงานในทุกมิติ
เรือเอก สาโรจน์ คมคาย อธิบดีกรมสวัสดิการและคุ้มครองแรงงาน เปิดเผยว่า ด้วยเมื่อวันที่ 28 มีนาคม 2568 เวลา 13.20 น. ได้เกิดเหตุการณ์แผ่นดินไหว ขนาด 8.2 ความลึก 10 กิโลเมตร จุดศูนย์กลางอยู่ที่สาธารณรัฐแห่งสหภาพเมียนมา ห่างจากอำเภอปางมะผ้า จังหวัดแม่ฮ่องสอน ประมาณ 326 กิโลเมตร และแรงสั่นสะเทือนส่งผลถึงประเทศไทยภาคเหนือ ภาคกลาง โดยเฉพาะพื้นที่กรุงเทพมหานครหลายจุด ซึ่งมีผลกระทบกับอาคารต่าง ๆ ในหลายพื้นที่ ก่อให้เกิดความเสียหายต่อชีวิตและทรัพย์สินของประชาชน รวมถึงบริษัท ห้างร้าน สถานประกอบกิจการเป็นบริเวณกว้าง ซึ่งอาจส่งผลกระทบต่อนายจ้าง ลูกจ้างและผู้ที่เกี่ยวข้อง
อธิบดี กสร. กล่าวต่อไปว่า กรมมีความห่วงใยอย่างยิ่ง ไม่ว่าจะเป็นนายจ้างหรือลูกจ้างในช่วงเวลาที่ยากลำบาก จึงได้ออกประกาศขอความร่วมมือ ไม่ว่าจะเป็นลูกจ้าง/นายจ้างที่ได้รับผลกระทบจากภัยธรรมชาติแผ่นดินไหว อาทิ กรณีที่แผ่นดินไหวเป็นเหตุให้ลูกจ้างเดินทางไปทำงานไม่ได้ ขอความร่วมมือนายจ้างให้ลูกจ้างหยุดงานโดยไม่ถือเป็นวันลา หรืออาจตกลงกันให้ลูกจ้างทำงานที่บ้าน (WFH) ในกรณีนายจ้างหรือสถานประกอบกิจการที่ได้รับความเสียหายจนทำให้ไม่สามารถดำเนินกิจการได้ตามปกติหรือต้องหยุดกิจการทั้งหมดหรือบางส่วนเป็นการชั่วคราวให้นายจ้างจ่ายเงินให้แก่ลูกจ้างไม่น้อยกว่าร้อยละ 75 ของค่าจ้างตามกฏหมายที่กำหนด นอกจากนี้ ขอความร่วมมือนายจ้างจัดทำแผนฉุกเฉินกรณีเกิดภัยพิบัติธรรมชาติและเหตุอื่น ๆ ที่อาจเกิดขึ้น ในขณะเดียวกันขอความร่วมมือให้คณะกรรมการสวัสดิการในสถานประกอบกิจการร่วมมือกับนายจ้างในการจัดสวัสดิการให้ความช่วยเหลือแก่ลูกจ้างที่ประสบภัยตามความเหมาะสม ทั้งนี้ ขอความร่วมมือให้เครือข่ายด้านแรงงานติดตามข้อมูลข่าวสารจากลูกจ้างหรือนายจ้างที่ได้รับผลกระทบเพื่อแจ้งกรมให้ทราบและประสานงานต่อไป พร้อมเน้นย้ำนายจ้าง ลูกจ้าง และองค์กรแรงงาน หารือร่วมกันโดยยึดถือ “หลักสุจริตใจ” เพื่อนำไปสู่การสร้างสันติสุขในการบริหารแรงงาน
หากมีข้อสงสัยหรือต้องการปรึกษาหารือ สามารถติดต่อได้ที่ สำนักงานสวัสดิการและคุ้มครองแรงงานกรุงเทพมหานคร 10 พื้นที่ หรือสำนักงานสวัสดิการและคุ้มครองแรงงานจังหวัดทุกจังหวัด หรือไลน์​ @629wtwxi

ที่มา : https://www.thaigov.go.th/news/contents/details/94881