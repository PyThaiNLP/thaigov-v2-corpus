รัฐบาลไทย-ข่าวทำเนียบรัฐบาล-นายกฯ ย้ำสถานการณ์อาฟเตอร์ช็อคที่เมียนมา ไม่ส่งผลกระทบต่อประเทศไทย ขอผู้รับผิดชอบตึกสูง ตรวจสอบสภาพตึกให้มั่นใจ ชี้รัฐบาลใช้ทุกช่องสารในการสื่อสารกับประชาชนป้องกันไม่ให้สับสน


วันจันทร์ที่ 31 มีนาคม 2568
31/03/2568
พิมพ์
นายกฯ ย้ำสถานการณ์อาฟเตอร์ช็อคที่เมียนมา ไม่ส่งผลกระทบต่อประเทศไทย ขอผู้รับผิดชอบตึกสูง ตรวจสอบสภาพตึกให้มั่นใจ ชี้รัฐบาลใช้ทุกช่องสารในการสื่อสารกับประชาชนป้องกันไม่ให้สับสน
นายกฯ ย้ำสถานการณ์อาฟเตอร์ช็อคที่เมียนมา ไม่ส่งผลกระทบต่อประเทศไทย ขอผู้รับผิดชอบตึกสูง ตรวจสอบสภาพตึกให้มั่นใจ ชี้รัฐบาลใช้ทุกช่องสารในการสื่อสารกับประชาชนป้องกันไม่ให้สับสน
วันนี้ (31 มีนาคม 2568) เวลา 11.40 น. ณ บริเวณชั้น 7 อาคาร One Bangkok เขตปทุมวัน กรุงเทพฯ ภายหลังเป็นประธานพิธีเปิดงาน Thailand Investment and Expat Services Center (TIESC) ณ ศูนย์ Thailand Investment and Expat Services Center (TIESC) นางสาวแพทองธาร ชินวัตร นายกรัฐมนตรี กล่าวถึงสถานการณ์หลายตึกในกรุงเทพมหานครได้อพยพคนออกจากตึก ว่า ตอนนี้สถานการณ์อาฟเตอร์ช็อคจากเหตุแผ่นดินไหวที่ประเทศเมียนมา ไม่ส่งผลกระทบกับประเทศไทย ซึ่งกรมอุตุนิยมวิทยาได้ยืนยันแล้วว่าไม่ส่งผลกระทบ ดังนั้น เหมือนที่เคยกล่าวไปเมื่อวันเสาร์ที่ผ่านมา ผู้ที่รับผิดชอบตึกทุกตึกต้องเป็นผู้ตรวจสอบว่าแต่ละตึกเสียหายด้านใดที่กระทบต่อการใช้ตึก ซึ่งแต่ละตึกต้องมีการตรวจสอบให้ดี หากตรวจสอบแล้วมีข้อสงสัยใด ๆ ให้ติดต่อไปยังกองบัญชาการป้องกันและบรรเทาสาธารณภัยแห่งชาติ (บกปภ.ช.) โดยเหตุการณ์ที่มีคนวิ่งออกจากตึกในขณะนี้ ไม่ได้มีเรื่องของอาฟเตอร์ช็อคหรือแผ่นดินไหวเพิ่มเติม ซึ่งภัยธรรมชาติด้านนี้ไม่มี แต่ผู้รับผิดชอบแต่ละตึกต้องออกมายืนยันว่าแต่ละตึกสามารถใช้งานได้ตามปกติหรือไม่ ดังนั้นแต่ละตึกจะต้องช่วยกันรับผิดชอบเรื่องนี้ และหลายตึกยืนยันแล้วว่าสามารถใช้งานได้ตามปกติ
ส่วนที่ไม่มีการสื่อสารแจ้งเตือนป้องกันการโกลาหลของประชาชนในขณะนี้ ถือเป็นความล่าช้าหรือไม่ นายกรัฐมนตรี กล่าวว่า ขณะนี้พยายามสื่อสารในทุกช่องทางที่จะสามารถสื่อสารได้ แต่การที่ประชาชนออกมาเป็นเหตุการณ์ที่เกิดขึ้น ณ ที่ตรงนั้น ซึ่งได้ทราบว่าประชาชนได้วิ่งออกมาแล้ว แต่ด้วยเหตุธรรมชาติขอบอกให้สบายใจได้เลยว่าไม่มีเหตุธรรมชาติใด ๆ ที่จะกระทบสิ่งอื่น ๆ
นายกรัฐมนตรี ยังกล่าวถึงการชี้แจงนักท่องเที่ยวที่จะเดินทางมาประเทศไทยว่า ได้แจ้งทุกช่องทาง ทั้งกระทรวงการท่องเที่ยวและกีฬา กระทรวงการต่างประเทศ ก็ได้ชี้แจงแล้ว ขณะที่ตนเองได้ขึ้นเวทีร่วมพิธีเปิดงาน Thailand Investment and Expat Services Center ได้ชี้แจงว่า เกิดความผิดพลาดทางเทคนิคเพียงตึกเดียว แต่มาตรฐานตึกในกรุงเทพมหานครทั้งหมด สร้างไว้ตามมาตรฐานที่รองรับเรื่องแผ่นดินไหว ดังนั้นตึกอื่น ๆ จึงไม่ได้เกิดปัญหา อาจจะเกิดเพียงบางตึกในบางจุดเล็กน้อย แต่ไม่มีตึกถล่มเพิ่มเติมที่ใดอีก เมืองไทยมีเพียงจุดเดียว ดังนั้นจะต้องสร้างความมั่นใจ ซึ่งตนเองและรัฐมนตรีที่เกี่ยวข้องได้หารือกัน ทุกคนก็พร้อมตรวจสอบทุกอย่าง ตั้งแต่เริ่มโครงการก่อสร้าง ออกแบบ และการตรวจสอบวัสดุการก่อสร้าง โรงงาน ซึ่งจะมีการตรวจสอบทั้งหมด ไม่ว่าจะเป็นรัฐมนตรีว่าการกระทรวงมหาดไทย และรัฐมนตรีว่าการกระทรวงอุตสาหกรรม ได้เข้าไปดูเรื่องวัตถุดิบที่ใช้งานแล้ว และได้เก็บตัวอย่างออกมาแล้ว ซึ่งมีการดำเนินการเรื่องนี้อย่างเต็มที่ เชื่อว่าจะได้คำตอบบ้างใน 2-3 วันนี้
ส่วนปัญหาเรื่องเหล็ก จะมีการตรวจสอบมาตรฐานอย่างไรนั้น นายกรัฐมนตรี กล่าวว่า ขณะนี้กำลังดูว่า เหล็กเป็นอย่างไร ซึ่งได้สอบถามจากรัฐมนตรีว่าการกระทรวงอุตสาหกรรมแล้ว เพราะบริษัทได้ดำเนินการเป็นตามมาตรฐาน หรือเปอร์เซ็นต์เหล็กหรือไม่ โดยจะขอตรวจสอบข้อมูลให้ชัดเจน ก่อนจะมาเปิดเผย ขณะนี้ได้คิดไว้แล้ว ทั้งนี้ เมื่อตรวจสอบข้อเท็จจริงแล้ว หากพบทำผิดจะดำเนินการอย่างเต็มที่ตามกฎหมาย ไม่มีการละเว้น
นายกรัฐมนตรี ย้ำข้อกังวลกับสถานการณ์ที่เกิดขึ้นในขณะนี้ว่า ขอให้ประชาชนทราบข้อเท็จจริงก่อนว่าในเรื่องของภัยธรรมชาติไม่มี ตอนนี้ต้องดูว่าแต่ละตึกถูกตรวจสอบอย่างมั่นใจแล้วหรือยัง ว่าตึกนั้นได้รับการตรวจสอบแล้ว หากตรวจสอบแล้ว ก็สามารถขึ้นตึกได้ปกติ อย่างวันนี้ก็ได้มาร่วมงานที่ชั้น 7 ถือว่าตึกต่าง ๆ ที่สูงกว่านี้ ถ้าตรวจสอบแล้ว ก็สามารถเข้าได้ทุกตึก ซึ่งจากการสอบถามเพื่อนที่อยู่บนตึกสูง ก็ทำงานตามปกติ ซึ่งในไลน์กรุ๊ปก็ส่งมาว่าทำงานตามปกติ
ส่วนไม่มีข้อความแจ้งเตือนกับสถานการณ์ที่เกิดขึ้นในขณะนี้ จะดำเนินการอย่างไร เพื่อป้องกันความสับสน นายกรัฐมนตรี ชี้แจงว่า ได้มีการแจ้งเตือนในเฟสบุ๊ค แต่ก็ได้รับข้อความว่าเป็นการตกใจ ซึ่งรัฐบาลพยายามที่จะสื่อสารผ่านทุกช่องทาง ว่าไม่มีเหตุธรรมชาติที่เกิดขึ้น ขออย่าตกใจ ขอให้มีการตรวจสอบตึกทุกตึกให้ดีก่อน

ที่มา : https://www.thaigov.go.th/news/contents/details/94906