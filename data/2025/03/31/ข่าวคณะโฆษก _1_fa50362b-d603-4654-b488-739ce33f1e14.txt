รัฐบาลไทย-ข่าวทำเนียบรัฐบาล-สาธารณสุข แนะวิธีแก้ปัญหาอาการโรคทางการแพทย์ที่เรียกว่า "โรคสมองเมาแผ่นดินไหว" ขอคำปรึกษาผ่าน http://here2healproject.com หรือโทรสายด่วน 1323


วันจันทร์ที่ 31 มีนาคม 2568
31/03/2568
พิมพ์
สาธารณสุข แนะวิธีแก้ปัญหาอาการโรคทางการแพทย์ที่เรียกว่า "โรคสมองเมาแผ่นดินไหว" ขอคำปรึกษาผ่าน http://here2healproject.com หรือโทรสายด่วน 1323
สาธารณสุข แนะวิธีแก้ปัญหาอาการโรคทางการแพทย์ที่เรียกว่า "โรคสมองเมาแผ่นดินไหว" ขอคำปรึกษาผ่าน http://here2healproject.com หรือโทรสายด่วน 1323
วันนี้ (31 มีนาคม 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผย ว่า จากสถานการณ์แผ่นดินไหว ไม่เพียงแค่ผลกระทบต่อสิ่งก่อสร้างเสียหาย แต่ยังทำให้พี่น้องประชาชนทั้งในพื้นที่กรุงเทพและปริมณฑลเผชิญกับภาวะโรค ที่มีชื่อว่า “เมาแผ่นดินไหว” หรือ “โรคเวียนหัวหลังแผ่นดินไหว” ทำให้รู้สึกเหมือนตนเองกำลังโคลงเคลงหรือเคลื่อนไหวอยู่  ซึ่งมีสาเหตุเกิดจากการรบกวนในระบบการทรงตัวของมนุษย์
การเผชิญกับภาวะโรคสมองเมาแผ่นดินไหว ในบางรายอาจมีผลกระทบที่รุนแรงและอาจกินระยะเวลาหลายสัปดาห์ โดยเฉพาะในกลุ่มผู้ที่เป็นโรควิตกกังวลและโรคไมเกรน ซึ่งจะมีแนวโน้มและอาการมากกว่าคนทั่วไป อย่างไรก็ตามหากมีอาการดังกล่าว กระทรวงสาธารณสุข แนะนำวิธีการบรรเทาโรคสมองเมาแผ่นดินไหว และวิธีจัดการความเครียด ดังต่อไปนี้
1. สูดหายใจเข้า-ออก ลึกๆ ช้าๆ เหมือนการทำสมาธิ จะช่วยให้ผ่อนคลาย และระบบการทรงตัวจะค่อย ๆ เริ่มกลับมาทำงานอย่างปกติ
2. ดื่มน้ำเปล่าสะอาด หรือน้ำขิง และหลีกเลี่ยงเครื่องดื่มแอลกอฮอล์และคาเฟอีน
3. พักสายตาจากหน้าจอมือถือ หยุดการเพ่งหรือจ้องมองหน้าจอเป็นเวลานาน ๆ รวมถึงการไถฟีดข่าว เพราะสายตาจะเห็นการเคลื่อนไหวตลอดเวลา
4. มองไปที่จุดไกล ๆ ภาพที่ผ่อนคลายสบายตา เช่น เส้นขอบฟ้า ผืนนา และภาพธรรมชาติต่างๆ หรือนอนราบลงจะช่วยทำให้อาการดีขึ้น
5. พูดคุยกับผู้อื่น เกี่ยวกับประสบการณ์ที่เกิดขึ้น เพื่อทำให้รู้สึกว่ามีเพื่อนที่เข้าใจและผ่านเหตุการณ์เดียวกันมา
6. หลีกเลี่ยงการติดตามข่าวเกี่ยวกับการสูญเสีย หรือจำกัดเวลาในการติดตามข่าว เพราะจะเป็นการกระตุ้นความเครียดได้ง่าย
7. หาที่พักที่ทำให้รู้สึกผ่อนคลาย หากยังรู้สึกตื่นตระหนกอยู่ ควรไปนอนพักที่ในสถานที่รู้สึกปลอดภัยก่อน
8. สามารถกินยาแก้เมารถ เพื่อรักษาอาการวิงเวียนศีรษะ แล้วนอนหลับพักผ่อนให้เต็มที่ หากใครที่ปวดหัวหลังแผ่นดินไหว ก็สามารถกินยาแก้ปวดรักษาตามอาการได้
"รัฐบาลห่วงใยพี่น้องประชาชนหากประชาชนยังมีความรู้สึกร่วมกับเหตุการณ์แผ่นดินไหวจนส่งผลกระทบต่อการใช้ชีวิตประจำวัน สามารถขอคำปรึกษาผ่าน http://here2healproject.com  ซึ่งเป็นโครงการระบบบริการปรึกษาด้านสุขภาพจิตออนไลน์ผ่านข้อความแชท  เพื่อให้เข้าถึงการบริการให้คำปรึกษาด้านสุขภาพจิต โดยจะมีข้อแนะนำการดูแลจิตใจตนเองในเบื้องต้น ทั้งนี้ หากยังมีอาการไม่หายภายใน 1 สัปดาห์ควรรีบเข้าพบแพทย์ทันที  หรือหากต้องการความช่วยเหลือสามารถติดต่อไปที่สายด่วน เจ็บป่วยฉุกเฉิน โทร 1669 หรือสายด่วนสุขภาพจิต โทร 1323" นายอนุกูล ระบุ

ที่มา : https://www.thaigov.go.th/news/contents/details/94891