รัฐบาลไทย-ข่าวทำเนียบรัฐบาล-“รมว.นฤมล” ลงพื้นที่ จ.จันทบุรี ติดตามโครงการก่อสร้างอ่างเก็บน้ำวังโตนด หวังดันให้สำเร็จ เพื่อกักเก็บน้ำให้เกษตรกรไว้ใช้ เผย เตรียมนำโครงการช่วยเหลือเกษตรกรผู้เลี้ยงกุ้งมาในพื้นที่


วันพฤหัสบดีที่ 13 มีนาคม 2568
“รมว.นฤมล” ลงพื้นที่ จ.จันทบุรี ติดตามโครงการก่อสร้างอ่างเก็บน้ำวังโตนด หวังดันให้สำเร็จ เพื่อกักเก็บน้ำให้เกษตรกรไว้ใช้ เผย เตรียมนำโครงการช่วยเหลือเกษตรกรผู้เลี้ยงกุ้งมาในพื้นที่
“รมว.นฤมล” ลงพื้นที่ จ.จันทบุรี ติดตามโครงการก่อสร้างอ่างเก็บน้ำวังโตนด หวังดันให้สำเร็จ เพื่อกักเก็บน้ำให้เกษตรกรไว้ใช้ เผย เตรียมนำโครงการช่วยเหลือเกษตรกรผู้เลี้ยงกุ้งมาในพื้นที่เพิ่มเติม
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ ลงพื้นที่ตรวจราชการโครงการบรรเทาอุทกภัยเมืองจันทบุรี อันเนื่องมาจากพระราชดำริ (คลองภักดีรำไพ) โดยมี ผู้บริหารในสังกัดกระทรวงเกษตรและสหกรณ์ เข้าร่วม ณ ประตูระบายน้ำปากคลองภักดีรำไพ ตำบลจันทนิมิต อำเภอเมือง จังหวัดจันทบุรี เพื่อร่วมรับฟังปัญหาในพื้นที่และแก้ไขปัญหาด้านการเกษตรให้กับประชาชนอย่างยั่งยืน
ศ.ดร.นฤมล เปิดเผยว่า กระทรวงเกษตรและสหกรณ์มุ่งมั่นแก้ไขปัญหาด้านการเกษตรของจังหวัดจันทบุรีในทุกมิติ เพื่อยกระดับรายได้ และสร้างความเป็นอยู่ที่ดีให้กับเกษตรกร ซึ่งในช่วงที่ผ่านมา ตนได้เดินทางไปเยือนสาธารณรัฐประชาชนจีนร่วมกับ น.ส.แพทองธาร ชินวัตร นายกรัฐมนตรี เพื่อหารือการแก้ไขปัญหาด้านการส่งออกผลไม้ของไทย โดยทางจีนมีท่าทีพึงพอใจกับการปรับใช้มาตรการดูแลผลไม้ส่งออกของไทย โดยหลังจากนี้ จะมีการเจรจากับทางการจีนเพิ่มเติม เพื่อขอให้ช่วยปลดล็อกการขนส่งผลไม้ทุกชิปเม้นของประเทศไทย อันเป็นการสร้างโอกาสทางการค้าให้กับเกษตรกร อีกทั้งกระทรวงเกษตรฯ ได้วางแผนจัดทำโรงงานแปรูปยางพาราของจังหวัดจันทบุรี เพื่อยกระดับรายได้เกษตรกรในพื้นที่ให้ติดอันดับ 1 ใน 10 ของประเทศ
นอกจากนี้ ในการประชุมคณะรัฐมนตรีเมื่อวันอังคารที่ผ่านมา (11 มีนาคม 2568) นายกรัฐมนตรีได้มีคำสั่งให้กระทรวงเกษตรฯ ดูแลคุณภาพผลไม้ไทยให้มีมาตรฐาน มีความปลอดภัย รวมถึงฝากกระทรวงพาณิชย์ช่วยจัดหาตลาดรองรับผลไม้ที่กำลังจะออกสู่ตลาด เพื่อป้องกันสินค้าล้นตลาด และราคาตกต่ำในช่วงฤดูกาลนี้ อีกทั้งคณะรัฐมนตรีได้มอบหมายให้กระทรวงเกษตรและสหกรณ์ หามาตรการแก้ไขปัญหากุ้งทะเลของไทย ซึ่งจะนำโครงการช่วยเหลือเกษตรกรผู้เลี้ยงกุ้งมาดำเนินการที่จังหวัดจันทบุรีเพิ่มเติม
จากนั้น ศ.ดร.นฤมล กล่าวกับสื่อมวลชนว่า วันนี้มาติดตามโครงการต่าง ๆ ที่ยังค้างอยู่ โดยเฉพาะโครงการขนาดใหญ่ เช่น โครงการก่อสร้างอ่างเก็บน้ำวังโตนด เพื่อกักเก็บน้ำให้กับพี่น้องชาวจังหวัดจันทบุรีมากขึ้น เพราะอาชีพหลักของที่นี่คืออาชีพเกษตรกร หากมีแหล่งน้ำเพียงพอก็จะสามารถช่วยภาคเกษตรได้ โดยตนได้พูดคุยกับท่านเฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อมแล้ว ว่าอยากจะทำโครงการนี้ให้สำเร็จ แต่พื้นที่ ๆ ขออนุญาตไป ได้กลับมาน้อยกว่าที่ตั้งเป้าเอาไว้อยู่มาก เพราะได้มาประมาณ 26 % จากทั้งหมด 100% จึงจะต้องมีการไปหารือกับท่านเฉลิมชัยอีกครั้งหนึ่ง ไม่เช่นนั้นพื้นที่น้อยแบบนี้สร้างไปก็จะไม่เกิดประโยชน์
ส่วนทางท่านรัฐมนตรีช่วยอิทธิ วันนี้ก็ไปพบกับผู้ประกอบการทุเรียน เพื่อติดตามเตรียมความพร้อมการตรวจรับรองสารปนเปื้อน Basic Yellow 2 (BY2) ในทุเรียนสด ซึ่งตอนนี้มีมาตรการเข้มข้นในการตรวจสอบทุเรียนก่อนที่จะส่งออกไปยังประเทศจีน จึงต้องขอความร่วมมือจากพี่น้องชาวสวนทุเรียนด้วย แต่ขณะนี้ปัญหาดังกล่าวก็คลี่คลายลงไปเยอะแล้ว เพราะได้ดำเนินการตามมาตรการที่ตั้งเอาไว้
ในส่วนของการแก้ปัญหาการแพร่ระบาดของปลาหมอคางดำนั้น ศ.ดร.นฤมล ระบุว่า ได้ดำเนินการปราบปรามอย่างต่อเนื่อง และกรมประมงเองก็มี 7 มาตรการในการดำเนินการ ซึ่งผ่านที่ประชุม ครม.ไปแล้ว ส่วนงบประมาณก็ยังมีเพียงพอในการดำเนินการ
ในโอกาสนี้ ศ.ดร.นฤมล นำคณะผู้บริหารสังกัดกระทรวงเกษตรฯ มอบโฉนดเพื่อการเกษตร จำนวน 200 ราย ปัจจัยการผลิต จำนวน 300 ชุด ท่อนพันธุ์และเมล็ดพันธุ์พืชอาหารสัตว์ จำนวน 50 ชุด รวมถึงพันธุ์ปลากระพงขาว จำนวน 6,000 ตัว แก่ตัวแทนเกษตรกรผู้มาร่วมงานด้วย
ทั้งนี้ สำหรับโครงการบรรเทาอุทกภัยเมืองจันทบุรี อันเนื่องมาจากพระราชดำริ (คลองภักดีรำไพ) สามารถควบคุมปริมาณน้ำไหลผ่านสถานีวัดน้ำ Z.57 ไม่ให้เกิน 500 ลูกบาศก์เมตรต่อวินาที ซึ่งช่วยลดปริมาณน้ำจากคลองภักดีรำไพ เทือกเขาสระบาป ตำบลพลับพลา ตำบลคลองนารายณ์ และตำบลหนองบัวไม่ให้น้ำไหลเข้าเขตเศรษฐกิจตัวเมืองจันทบุรีด้วยการระบายน้ำออกสู่ทะเล อีกทั้ง สามารถเก็บกักน้ำสำหรับใช้ประโยชน์ในฤดูแล้ง ประมาณ 2 ล้านลูกบาศก์เมตร ซึ่งรองรับการใช้อุปโภค-บริโภคของชาวจันทบุรี และครอบคลุมพื้นที่ทำการเกษตรในฤดูแล้งได้กว่า 5,000 ไร่

ที่มา : https://www.thaigov.go.th/news/contents/details/94322