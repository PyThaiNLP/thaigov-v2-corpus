รัฐบาลไทย-ข่าวทำเนียบรัฐบาล-“เอกนัฏ” ยกระดับความร่วมมือ "Two Countries, Twin Parks" สู่ระดับกระทรวง-มณฑล เล็งลงนามเอ็มโอยูมณฑลอานฮุยภายในปีนี้


วันพฤหัสบดีที่ 13 มีนาคม 2568
13/03/2568
พิมพ์
“เอกนัฏ” ยกระดับความร่วมมือ "Two Countries, Twin Parks" สู่ระดับกระทรวง-มณฑล เล็งลงนามเอ็มโอยูมณฑลอานฮุยภายในปีนี้
“เอกนัฏ” ยกระดับความร่วมมือ "Two Countries, Twin Parks" สู่ระดับกระทรวง-มณฑล เล็งลงนามเอ็มโอยูมณฑลอานฮุยภายในปีนี้
“เอกนัฏ”เดินหน้าผลักดันความร่วมมือทางเศรษฐกิจและอุตสาหกรรมกับมณฑลอานฮุย ภายใต้โครงการ "Two Countries, Twin Parks" คาดการณ์ให้มีการลงนาม MOU ระดับกระทรวง – มณฑล ภายในปีนี้ หวังเสริมสร้างความเข้มแข็งทางเศรษฐกิจ การค้า และการลงทุนในภูมิภาค
นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม กล่าวว่า ในระหว่างการเดินทางเยือนสาธารณรัฐประชาชนจีน ในวันที่ 5 มีนาคมที่ผ่านมา ได้นำคณะผู้บริหารระดับสูงของกระทรวงอุตสาหกรรม เข้าร่วมประชุมหารือร่วมกับนายลี จง (Mr. Li Zhong) รองผู้ว่าการมณฑลอานฮุย ในประเด็นการยกระดับการลงนามเข้าใจ (MOU) ของทั้ง 2 หน่วยงาน คือ กระทรวงอุตสาหกรรม และมณฑลอานฮุย จากเดิมที่เคยมีการลงนามบันทึกความเข้าใจ (MOU) โครงการความร่วมมือไทย-จีน "Two Countries, Twin Parks" ระหว่าง กรมพาณิชย์ มณฑลอานฮุย สาธารณรัฐประชาชนจีน กับ การนิคมอุตสาหกรรมแห่งประเทศไทย (กนอ.) เมื่อเดือนธันวาคม 2567 ที่ผ่านมา เพื่อขยายกรอบความร่วมมือไปสู่ระดับ G to G และเพื่อสร้างโอกาสทางการค้าและการลงทุนระหว่างผู้ประกอบการทั้งชาวไทยและชาวจีน
ปัจจุบันร่าง MOU ดังกล่าว อยู่ในขั้นตอนการพิจารณาความเหมาะสมของเนื้อหา ภายหลังจากที่หน่วยงานที่เกี่ยวข้องของกระทรวงอุตสาหกรรมร่วมกันแก้ไขร่าง MOU แล้วเสร็จ จะนำส่งร่าง MOU ให้กระทรวงการต่างประเทศพิจารณา หลังจากนั้นจะต่อเสนอคณะรัฐมนตรี (ครม.) เพื่อให้ความเห็นชอบ และดำเนินการลงนาม MOU ร่วมกันต่อไป ซึ่งเบื้องต้นได้กำหนดกรอบการทำงานให้แล้วเสร็จเพื่อสามารถลงนามได้ภายในปีนี้
“ในโอกาสครบรอบ 50 ปีความสัมพันธ์ทางการทูตไทย-จีนนี้ ถือเป็นช่วงเวลาที่สำคัญอย่างยิ่ง ซึ่งผมหวังว่าอุตสาหกรรมเศรษฐกิจใหม่จะเป็นกลไกสำคัญในการขับเคลื่อนการพัฒนาของประเทศไทยและภูมิภาค ขณะเดียวกันเรายังหารือถึงการบูรณาการสิทธิประโยชน์สำหรับนักลงทุน โดยเฉพาะในพื้นที่นิคมอุตสาหกรรม และเขตพัฒนาพิเศษภาคตะวันออก (EEC) โดยมุ่งเน้นส่งเสริมการลงทุนในอุตสาหกรรมเป้าหมาย เช่น พลังงานใหม่ ยานยนต์ไฟฟ้า และอาหารปลอดภัย ควบคู่ไปกับการเน้นย้ำให้จีนมุ่งพัฒนาบุคลากรชาวไทย และห่วงโซ่อุปทาน เพื่อสร้างมูลค่าเพิ่มทางเศรษฐกิจ และประเทศไทยได้รับประโยชน์สูงสุด ตลอดจนการพัฒนาแพลตฟอร์มการลงทุนและค้าขายร่วมกัน เพื่อส่งเสริมการค้าระหว่างไทยและจีน เพื่ออำนวยความสะดวกในการซื้อขายสินค้าของทั้งสองประเทศ และยกระดับซัพพลายเชนที่เกี่ยวข้องต่อไป ผมเชื่อว่าถ้าการทำงานร่วมกับมณฑลอานฮุยประสบความสำเร็จ ก็จะสามารถดึงดูดนักลงทุนจากมณฑลอื่นๆ ของจีนเข้ามาลงทุนในไทย รวมถึงสนับสนุนนักลงทุนไทยไปลงทุนในจีนด้วย” นายเอกนัฏ กล่าว
นายสุเมธ ตั้งประเสริฐ กรรมการ กนอ. รักษาการในตำแหน่งผู้ว่าการ กนอ. กล่าวเสริมว่า ประเทศไทยมีจุดยุทธศาสตร์สำคัญในการเชื่อมโยงการค้าและการลงทุนระหว่างภูมิภาค รัฐบาลของ 2 ประเทศ เห็นพ้องที่จะร่วมมือกันผลักดันห่วงโซ่อุปทานและการค้าระหว่างประเทศให้แข็งแกร่งยิ่งขึ้น โดยเอกชนของทั้งสองประเทศจะได้รับประโยชน์จากความร่วมมือนี้ในการพัฒนาธุรกิจและห่วงโซ่อุปทานระดับโลก ซึ่ง MOU ที่ผ่านมา คือ ลงนามบันทึกความเข้าใจ "Two Countries, Twin Parks" เกิดจากความร่วมมือที่มีความสัมพันธ์อันดีระหว่างไทยและจีนมาอย่างยาวนานกว่า 50 ปี ซึ่ง MOU นี้ มุ่งสร้างแพลตฟอร์มการลงทุนและการค้าระหว่างสองประเทศ พัฒนาอุตสาหกรรมเป้าหมาย และอำนวยความสะดวกทางการค้าและการลงทุน ภายใต้กรอบ Belt and Road Initiative (BRI) หรือ "หนึ่งแถบหนึ่งเส้นทาง" และยังเสริมสร้างความเข้มแข็งทางเศรษฐกิจระหว่างไทยและจีน โดยเฉพาะการดึงดูดนักลงทุนจีนเข้ามาลงทุนในนิคมอุตสาหกรรมของไทยมากขึ้น กนอ. และรัฐบาลมณฑลอานฮุยจะร่วมมือกันภายใต้หลักการแบ่งปันผลประโยชน์ร่วมกัน เพื่อให้โครงการ "Two Countries, Twin Parks" บรรลุเป้าหมายอย่างเต็มที่
“กนอ. มีเป้าหมายในการดึงดูดการลงทุนให้เข้ามาอยู่ในนิคมฯ เพื่อสร้างมูลค่าเพิ่มให้แก่ภาคอุตสาหกรรมของประเทศ ทั้งนี้ กนอ.จะดำเนินการศึกษาความเป็นไปได้ในการพัฒนานิคมฯ แฝด รวมถึงความร่วมมือด้านอื่นๆ เพื่อให้บรรลุ
ตามวัตถุประสงค์ของ MOU ต่อไป” นายสุเมธ กล่าวสรุป
กองสื่อสารองค์กร
การนิคมอุตสาหกรรมแห่งประเทศไทย (กนอ.)
12 มีนาคม 2567

ที่มา : https://www.thaigov.go.th/news/contents/details/94326