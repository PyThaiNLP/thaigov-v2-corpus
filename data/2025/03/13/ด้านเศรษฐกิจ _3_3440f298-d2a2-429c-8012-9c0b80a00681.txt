รัฐบาลไทย-ข่าวทำเนียบรัฐบาล-‘รมช.อิทธิ’ ติวเข้มผู้ประกอบการโรงคัดบรรจุผลไม้ภาคตะวันออกเข้มงวดตรวจสอบคุณภาพผลผลิตปลอดการปนเปื้อน


วันพฤหัสบดีที่ 13 มีนาคม 2568
‘รมช.อิทธิ’ ติวเข้มผู้ประกอบการโรงคัดบรรจุผลไม้ภาคตะวันออกเข้มงวดตรวจสอบคุณภาพผลผลิตปลอดการปนเปื้อน
‘รมช.อิทธิ’ ติวเข้มผู้ประกอบการโรงคัดบรรจุผลไม้ภาคตะวันออกเข้มงวดตรวจสอบคุณภาพผลผลิตปลอดการปนเปื้อนสร้างความเชื่อมั่นให้ผู้บริโภคทั้งในและต่างประเทศ
นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานการประชุมและมอบนโยบายการส่งออกผลไม้แก่ผู้ประกอบการโรงคัดบรรจุผลไม้ภาคตะวันออกฤดูกาลผลิตปี 2568” โดยมี นายวิสุทธิ์ ประกอบความดี รองผู้ว่าราชการจังหวัดจันทบุรี นายรพีภัทร์ จันทรศรีวงศ์ อธิบดีกรมวิชาการเกษต รผู้บริหารกระทรวงเกษตรและสหกรณ์ ตลอดจนผู้ประกอบการโรงคัดบรรจุผลไม้ทั้งเปลือก (ทุเรียนและมังคุด)  ในพื้นที่ภาคตะวันออก และเจ้าหน้าที่จากหน่วยงานที่เกี่ยวข้องเข้าร่วมกว่า 500 คน ณ โรงแรมนิวแทรเวิลลอด์จ อ.เมือง จ.จันทบุรี ว่าศาสตราจารย์ดร. นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ มีนโยบายในการกำกับดูแลผลไม้ให้เป็นไปตามมาตรฐานปราศจากศัตรูพืชกักกัน เพื่อลดปัญหาการแจ้งเตือนจากประเทศปลายทาง ซึ่งขณะนี้ปัญหาการปนเปื้อน Basic Yellow 2 (BY2) และสารแคดเมียมในทุเรียนสดส่งออกไปจีน นับว่ามีผลกระทบอย่างมากต่อการส่งออกผลไม้ของไทยทางการจีน จึงเพิ่มความเข้มงวดและออกกฎระเบียบในการควบคุมการนำเข้าการจำหน่ายผลไม้นำเข้าจากประเทศไทย ซึ่งหากมีการตรวจพบการปนเปื้อน BY2 และสารแคดเมียมในผลทุเรียนสดและถูกระงับการนำเข้าจะส่งผลต่อเศรษฐกิจการส่งออกผลไม้ของประเทศโดยเฉพาะอย่างยิ่งกระทบต่อราคาผลผลิตของเกษตรกร
รมช.อิทธิ กล่าวว่าอีกว่ากระทรวงเกษตรฯ จึงได้มอบหมายให้กรมวิชาการเกษตรในฐานะหน่วยงานที่รับผิดชอบและมีภารกิจในการกำกับดูแล การตรวจติดตามโรงงานผลิตสินค้าพืชให้ได้มาตรฐานเข้มงวดในการตรวจสอบคุณภาพผลผลิต และรับรองสุขอนามัยพืชให้เป็นไปตามเงื่อนไขในพิธีสารส่งออกไปจีนอย่างเข้มงวด เพื่อให้การบริหารจัดการผลไม้ตลอดห่วงโซ่การผลิตจนถึงกระบวนการส่งออกสร้างความเชื่อมั่นให้แก่ผู้บริโภคทั้งในประเทศและต่างประเทศอีกด้วย
“กระทรวงเกษตรฯ เน้นย้ำในเรื่องของการปฏิบัติตามมาตรการ 4 ไม่เพื่อควบคุมคุณภาพทุเรียนไทยปี 2568 ได้แก่ 1. ไม่อ่อน
2.ไม่หนอน 3.ไม่สวมสิทธิ์และ 4.ไม่มีสี-ไม่มีสารเคมีต้องห้ามโดยมีเป้าหมาย “Set Zero” การใช้สีการใช้สารเคมีในโรงคัดบรรจุทั้งหมด”รวมถึงมาตรการ Big Cleaning เพื่อป้องกันการปนเปื้อนสารตกค้าง BY2 ซึ่งนับเป็นประเด็นปัญหาที่สำคัญอยู่ในขณะนี้ ซึ่งเรื่องคุณภาพและมาตรฐานกระบวนการผลิตสินค้าเกษตรในโรงคัดบรรจุการกำกับดูแลผลไม้ให้เป็นไปตามมาตรฐาน จึงเป็นเรื่องที่ทุกฝ่ายต้องให้ความสำคัญโดยเฉพาะอย่างยิ่งหากผู้ประกอบการโรงคัดบรรจุและโรงรวบรวมผลไม้ปฏิบัติได้ตามมาตรฐานและตามประกาศหลักเกณฑ์ที่กำหนดและมีการบูรณาการและสนับสนุนจากทุกภาคส่วนผลไม้ที่ส่งออกไปก็จะมีคุณภาพปลอดภัยได้มาตรฐานส่งเสริมภาพลักษณ์สร้างความเชื่อมั่นและความพึงพอใจให้ผู้บริโภคทั้งในและต่างประเทศการส่งออกผลไม้ของไทยก็จะราบรื่นเกษตรกรสามารถจำหน่ายผลไม้ได้ราคาดีช่วยเพิ่มมูลค่าการส่งออกผลไม้ของไทยและสร้างรายได้ให้แก่ผู้ประกอบการและเกษตรกรได้อย่างมั่นคงและยั่งยืนต่อไป”รมช.อิทธิ กล่าว
อธิบดีกรมวิชาการเกษตร กล่าวว่าการจัดประชุมฯ ในวันนี้มีวัตถุประสงค์เพื่อป้องกันและแก้ไขปัญหาด้านการส่งออกผลไม้ปัญหาผลผลิตด้อยคุณภาพออกสู่ตลาดรวมถึงปัญหาด้านกักกันพืชที่ไม่เป็นไปตามพิธีสารการตรวจพบศัตรูพืช ทั้งโรคแมลงและการตรวจพบสารตกค้างในผลผลิตที่ส่งผลกระทบต่อการส่งออก เพื่อลดการแจ้งเตือนการปฏิเสธและตีกลับสินค้าจากประเทศผู้นำเข้าผลไม้จากประเทศไทย อีกทั้งเพื่อให้การเผยแพร่ข้อเท็จจริงในสื่อต่างๆ และการรับรู้ข่าวสารเป็นไปอย่างถูกต้อง โดยการชี้แจงให้ผู้ประกอบการโรงคัดบรรจุได้รับทราบและเข้าใจในหลักเกณฑ์กฎระเบียบและขั้นตอนการดำเนินงานของเจ้าหน้าที่ในการแก้ไขปัญหาตรวจติดตามเฝ้าระวังและควบคุมการส่งออกผลไม้ให้เป็นไปในทิศทางเดียวกันรวมถึงเปิดโอกาสให้ทุกฝ่ายได้เข้ามามีส่วนร่วมในการระดมความคิดเห็น และหารือข้อตกลงร่วมกันในการแก้ไขปัญหาช่วยให้การส่งออกผลไม้ภาคตะวันออกปี 2568 เป็นไปด้วยความราบรื่นและมีประสิทธิภาพจึงมีความมุ่งหวังให้ผู้ประกอบการโรงคัดบรรจุได้มีความเข้าใจในกระบวนการและขั้นตอนต่างๆในการส่งออกผลไม้สามารถบริหารจัดการโรงคัดบรรจุได้ตามมาตรฐาน มกษ.9047-2560 รวมถึงประกาศและหลักเกณฑ์ที่เกี่ยวข้อง
นอกจากนี้ กรมวิชาการเกษตรมอบหมายให้สำนักวิจัยและพัฒนาการเกษตรเขตที่ 6 (สวพ.6 ) ลงพื้นที่ตรวจติดตามตามมาตรการ Big Cleaning นับตั้งแต่วันที่ 20 มกราคม 2568 เป็นต้นมารวมทั้งจัดงานมหกรรม Big Cleaning Day ทุเรียนภาคตะวันออกเมื่อวันที่ 24 กุมภาพันธ์ 2568 ณโรงคัดบรรจุเกาฟงและโรงคัดบรรจุบริเวณโดยรอบพร้อมกันนี้ยังได้เตรียมความพร้อมเจ้าหน้าที่ตรวจสอบคุณภาพทุเรียนของโรงคัดบรรจุให้มีความรู้และทักษะในการปฏิบัติงานตรวจสอบคุณภาพทุเรียนตามหลักปฏิบัติในการตรวจและรับผลทุเรียนสำหรับโรงรวบรวมและโรงคัดบรรจุ (มกษ. 9070-2566) โดยสวพ.6 ร่วมกับสมาคมผู้ประกอบการส่งออกทุเรียนมังคุดและสมาคมการค้าผลไม้ยุคใหม่จัดฝึกอบรมเรื่องการพัฒนาทักษะผู้ควบคุมคุณภาพผลผลิตประจำโรงคัดบรรจุผลไม้ทั้งเปลือกปี 2568 จำนวน 2 รุ่นให้กับผู้ควบคุมคุณภาพประจำโรงคัดบรรจุผลไม้ภาคตะวันออกโดยจะดำเนินการในช่วงเดือนมีนาคม - เมษายน 2568 ณ สำนักวิจัยและพัฒนาการเกษต เขตที่ 6 ซึ่งขณะนี้มีโรงคัดบรรจุให้ความสนใจแจ้งความประสงค์เข้ารับการฝึกอบรมเป็นจำนวนมาก

ที่มา : https://www.thaigov.go.th/news/contents/details/94313