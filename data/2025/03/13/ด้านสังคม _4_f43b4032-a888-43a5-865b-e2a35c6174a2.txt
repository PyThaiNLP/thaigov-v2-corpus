รัฐบาลไทย-ข่าวทำเนียบรัฐบาล-พม. พร้อมคณะ ร่วมประชุมทวิภาคี ไทย - สปป.ลาว มุ่งเพิ่มประสิทธิภาพ คุ้มครอง-ช่วยเหลือผู้เสียหายจากการค้ามนุษย์


วันพฤหัสบดีที่ 13 มีนาคม 2568
พม. พร้อมคณะ ร่วมประชุมทวิภาคี ไทย - สปป.ลาว มุ่งเพิ่มประสิทธิภาพ คุ้มครอง-ช่วยเหลือผู้เสียหายจากการค้ามนุษย์
พม. พร้อมคณะ ร่วมประชุมทวิภาคี ไทย - สปป.ลาว มุ่งเพิ่มประสิทธิภาพ คุ้มครอง-ช่วยเหลือผู้เสียหายจากการค้ามนุษย์
เมื่อวันที่ 12 มีนาคม 2568 นางจตุพร โรจนพานิช รองปลัดกระทรวงการพัฒนาสังคมและความมั่นคงของมนุษย์ หัวหน้าคณะผู้แทนฝ่ายไทย พร้อมคณะเจ้าหน้าที่กระทรวงการพัฒนาสังคมและความมั่นคงของมนุษย์ สำนักงานตำรวจแห่งชาติ กระทรวงแรงงาน กรมคุ้มครองสิทธิและเสรีภาพ กรมการปกครอง สำนักงานอัยการสูงสุด และสถานเอกอัครราชทูต ณ เวียงจันทน์ เข้าร่วมการประชุมหารือการบริหารจัดการเกี่ยวกับการคุ้มครองและช่วยเหลือผู้เสียหายจากการค้ามนุษย์ ครั้งที่ 4 (Case Management Meeting : CMM 04) ระหว่างราชอาณาจักรไทย และสาธารณรัฐประชาธิปไตยประชาชนลาว (สปป.ลาว) โดยมี พลจัตวา กองสะหวัด บุนเลี้ยง หัวหน้ากองเลขาคณะกรรมการต้านการค้ามนุษย์ระดับชาติ หัวหน้าคณะผู้แทนฝ่าย สปป.ลาว เข้าร่วม ณ โรงแรมลาวพลาซ่า นครหลวงเวียงจันทน์ สาธารณรัฐประชาธิปไตยประชาชนลาว
นางจตุพร กล่าวว่า การประชุมหารือครั้งนี้ ทั้งสองประเทศได้นำเสนอถึงความก้าวหน้าในการดำเนินงานตามแผนปฏิบัติการตามบันทึกความเข้าใจระหว่างรัฐบาลแห่งราชอาณาจักรไทยและรัฐบาลแห่งสาธารณรัฐประชาธิปไตยประชาชนลาว ว่าด้วยความร่วมมือเพื่อต่อต้านการค้ามนุษย์ พ.ศ. 2566 - 2568 (ระยะที่ 2) และหารือถึงสถานการณ์การค้ามนุษย์ในปัจจุบัน รวมถึงสภาพปัญหาและข้อท้าทายต่างๆ นอกจากนี้ มีการตกลงแนวทางการพัฒนาแผนปฏิบัติการฯ ระยะที่ 3 ร่วมกัน โดยฝ่ายไทยจะยกร่างแผนปฏิบัติการฯ ซึ่งจะช่วยให้การทำงานในการต่อต้านการค้ามนุษย์ของทั้งสองประเทศเกิดประสิทธิภาพมากขึ้น ในด้านการคุ้มครองช่วยเหลือผู้เสียหาย การป้องกัน การดำเนินคดี ตลอดจนการส่งกลับและการคืนสู่สังคม ทั้งนี้ ที่ประชุมเห็นชอบ Action points และหัวหน้าคณะทั้งสองฝ่ายได้ลงนามในบันทึกการประชุมร่วมกันสำหรับการประชุม CMM 04
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #ผู้เสียหายจากการค้ามนุษย์ #ไทย_สปปลาว #CMM 04

ที่มา : https://www.thaigov.go.th/news/contents/details/94323