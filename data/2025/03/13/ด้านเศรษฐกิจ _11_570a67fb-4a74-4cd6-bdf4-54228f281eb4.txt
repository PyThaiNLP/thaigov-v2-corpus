รัฐบาลไทย-ข่าวทำเนียบรัฐบาล-​รองปลัดฯ เอกภัทร ร่วมงาน GRC Day 2025 ส่งเสริมองค์กรคุณธรรมอย่างยั่งยืน


วันพฤหัสบดีที่ 13 มีนาคม 2568
13/03/2568
พิมพ์
​รองปลัดฯ เอกภัทร ร่วมงาน GRC Day 2025 ส่งเสริมองค์กรคุณธรรมอย่างยั่งยืน
​รองปลัดฯ เอกภัทร ร่วมงาน GRC Day 2025 ส่งเสริมองค์กรคุณธรรมอย่างยั่งยืน
วันที่ 11 มีนาคม 2568 นายเอกภัทร วังสุวรรณ รองปลัดกระทรวงอุตสาหกรรม เข้าร่วมเป็นเกียรติในงาน GRC Day 2025 มีวัตถุประสงค์เพื่อสร้างความรู้ ความเข้าใจ และส่งเสริมการมีส่วนร่วมในการขับเคลื่อนองค์กร การนิคมอุตสาหกรรมแห่งประเทศไทย (กนอ.) ให้ยึดหลักการ GRC (Governance, Risk Management, Compliance) ตลอดจนเสริมสร้างพฤติกรรมพึงประสงค์ภายใต้กรอบจริยธรรมขององค์กร โดยมี นายสุเมธ ตั้งประเสริฐ กรรมการการนิคมอุตสาหกรรมแห่งประเทศไทย รักษาการในตำแหน่งผู้ว่าการการนิคมอุตสาหกรรมแห่งประเทศไทย กล่าวรายงาน และนายยุทธศักดิ์ สุภสร ประธานกรรมการการนิคมอุตสาหกรรมแห่งประเทศไทย เป็นประธานเปิดงาน และมีผู้แทนหน่วยงานที่เกี่ยวข้อง ผู้มีส่วนได้ส่วนเสีย เข้าร่วม  ณ โรงแรมเซ็นทารา แกรนด์ แอท เซ็นทรัลเวิลด์ กรุงเทพฯ
ภายในงานดังกล่าว คณะกรรมการ คณะอนุกรรมการกำกับดูแลกิจการที่ดีและการบริหารความเสี่ยง ผู้บริหาร และพนักงาน กนอ. ได้ร่วมกันประกาศเจตจำนงในการบริหารงานและปฏิบัติหน้าที่อย่างเต็มศักยภาพ โดยยึดมั่นในหลักธรรมาภิบาล ต่อต้านการทุจริต รับสินบน และการให้หรือรับของขวัญของกำนัลต่าง ๆ เป็นไปตามที่กฎหมายกำหนด ทั้งนี้ การดำเนินงานตามหลักการ GRC ถือเป็นกลไกสำคัญในการสร้างความเชื่อมั่นและความไว้วางใจจากทุกภาคส่วน รวมทั้งเป็นการยกระดับมาตรฐานการบริหารจัดการของ กนอ. ให้เป็นองค์กรคุณธรรม ก้าวสู่ระดับสากลอย่างยั่งยืน

ที่มา : https://www.thaigov.go.th/news/contents/details/94327