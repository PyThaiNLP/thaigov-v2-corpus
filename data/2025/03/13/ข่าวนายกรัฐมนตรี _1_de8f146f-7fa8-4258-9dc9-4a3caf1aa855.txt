รัฐบาลไทย-ข่าวทำเนียบรัฐบาล-นายกฯ ย้ำแก้ปัญหายาเสพติดจริงจัง กำชับให้ทุกภาคส่วนเดินหน้าทำต่อเนื่องอย่างเต็มที่


วันพฤหัสบดีที่ 13 มีนาคม 2568
13/03/2568
พิมพ์
นายกฯ ย้ำแก้ปัญหายาเสพติดจริงจัง กำชับให้ทุกภาคส่วนเดินหน้าทำต่อเนื่องอย่างเต็มที่
นายกฯ ย้ำแก้ปัญหายาเสพติดจริงจัง กำชับให้ทุกภาคส่วนเดินหน้าทำต่อเนื่องอย่างเต็มที่
วันนี้ (13 มีนาคม 2568) เวลา 14.30 น. ณ บริเวณทางเชื่อมตึกสันติไมตรี ทำเนียบรัฐบาล นางสาวแพทองธาร ชินวัตร นายกรัฐมนตรี ให้สัมภาษณ์ถึงกรณีเพจดัง โพสต์ภาพเด็กอายุ 14 ปี เข้าบำบัดยาเสพติดที่วัดถ้ำกระบอก จ.สระบุรี และเรียกร้องให้นายกรัฐมนตรี แก้ไขปัญหาอย่างจริงจัง ว่า ขณะนี้ได้แต่งตั้ง พลเอกทรงวิทย์ หนุนภักดี ผู้บัญชาการทหารสูงสุด เป็นประธานคณะกรรมการ อำนวยการขับเคลื่อนการป้องกันและแก้ไขปัญหาภัยคุกคาม ที่ส่งผลกระทบต่อความมั่นคงในพื้นที่ชายแดนกับประเทศเพื่อนบ้านแล้ว ซึ่งมีเรื่องของการแก้ไขปัญหายาเสพติดรวมอยู่ด้วย
นายกรัฐมนตรีย้ำว่า จะต้องดำเนินการอย่างจริงจัง ซึ่งส่วนตัวเวลาลงพื้นที่ เห็นเด็กอายุ 12-13 ปี เข้ามาบำบัดยาเสพติด ต้องการให้เด็กกลับคืนสู่สังคม และได้รับการต้อนรับอย่างแท้จริง ได้ทำงาน และไม่หันกลับมาหายาเสพติดอีก ซึ่งได้กำชับให้ทุกภาคส่วนดูแลและทำต่อเนื่องอย่างเต็มที่ หลังจากนี้จะนำตัวเลขที่ได้เก็บข้อมูลมาชี้แจงว่าสถานการณ์การแก้ไขปัญหายาเสพติดดีขึ้นมากน้อยเพียงใด

ที่มา : https://www.thaigov.go.th/news/contents/details/94328