รัฐบาลไทย-ข่าวทำเนียบรัฐบาล-บีโอไอไฟเขียว “ซันโวด้า” ลงทุน 5 หมื่นล้าน ตั้งฐานผลิตแบตเตอรี่ต้นน้ำแห่งแรกในไทย


วันพฤหัสบดีที่ 13 มีนาคม 2568
บีโอไอไฟเขียว “ซันโวด้า” ลงทุน 5 หมื่นล้าน ตั้งฐานผลิตแบตเตอรี่ต้นน้ำแห่งแรกในไทย
บีโอไอ อนุมัติส่งเสริมลงทุนบริษัท ซันโวด้า ออโตโมทีฟ เอนเนอร์จี เทคโนโลยี ผู้ผลิตแบตเตอรี่ Top 10 ของโลก ตั้งโรงงานผลิตแบตเตอรี่ต้นน้ำระดับเซลล์ขนาดใหญ่ครั้งแรกของประเทศไทย ด้วยเงินลงทุนกว่า 50,000 ล้านบาท เตรียมผุดโรงงาน 2 แห่งที่จังหวัดชลบุรี
บีโอไอไฟเขียว “ซันโวด้า” ลงทุน 5 หมื่นล้าน
ตั้งฐานผลิตแบตเตอรี่ต้นน้ำแห่งแรกในไทย
บีโอไอ อนุมัติส่งเสริมลงทุนบริษัท ซันโวด้า ออโตโมทีฟ เอนเนอร์จี เทคโนโลยี ผู้ผลิตแบตเตอรี่
Top 10 ของโลก ตั้งโรงงานผลิตแบตเตอรี่ต้นน้ำระดับเซลล์ขนาดใหญ่ครั้งแรกของประเทศไทย ด้วยเงินลงทุนกว่า 50,000 ล้านบาท เตรียมผุดโรงงาน 2 แห่งที่จังหวัดชลบุรี ดึงหัวใจเทคโนโลยีแบตเตอรี่ปักหลักในไทย เติมเต็มซัพพลายเชนยานยนต์ไฟฟ้าและอุตสาหกรรมพลังงานสะอาดไทยให้แข็งแกร่งที่สุดในภูมิภาค
นายนฤตม์ เทอดสถีรศักดิ์ เลขาธิการคณะกรรมการส่งเสริมการลงทุน (บีโอไอ) เปิดเผยว่า ในการประชุมคณะกรรมการนโยบายเพิ่มขีดความสามารถในการแข่งขันของประเทศสำหรับอุตสาหกรรมเป้าหมายที่มีนายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง เป็นประธาน เมื่อวันที่ 13 มีนาคม 2568 ได้อนุมัติให้การส่งเสริมลงทุนแก่บริษัท ซันโวด้า ออโตโมทีฟ เอนเนอร์จี เทคโนโลยี (ประเทศไทย) จำกัด ผู้ผลิตแบตเตอรี่ระดับเซลล์สำหรับยานยนต์ไฟฟ้าและระบบกักเก็บพลังงาน Top 10 ของโลกจากประเทศจีน ซึ่งจะเป็นฐานการผลิตแบตเตอรี่เซลล์นอกประเทศจีนที่มีขนาดใหญ่ที่สุดของกลุ่ม Sunwoda ด้วยมูลค่าเงินลงทุนกว่า 50,000 ล้านบาท โดยจะตั้งโรงงาน 2 แห่ง ที่จังหวัดชลบุรี และจะจ้างงานบุคลากรไทยรวมกว่า 4,000 คน ในจำนวนนี้เป็นวิศวกรและนักวิจัยไทยกว่า 900 คน คาดว่าจะสามารถเปิดสายการผลิตได้ภายในปีนี้ นอกจากนี้ บริษัทอยู่ระหว่างการพิจารณาดำเนินธุรกิจรีไซเคิลแบตเตอรี่ในประเทศไทย เพื่อเติมเต็มห่วงโซ่อุปทานของการใช้รถยนต์ EV และรองรับการจัดการแบตเตอรี่ที่เสื่อมสภาพของผู้ใช้รถยนต์ EV ในอนาคตอีกด้วย
บริษัท ซันโวด้า ออโตโมทีฟ เอนเนอร์จี เทคโนโลยี (ประเทศไทย) จัดตั้งขึ้นในเดือนเมษายน 2567 โดยมีบริษัทแม่ คือ ซันโวด้า อิเล็กทรอนิกส์ จำกัด มีสำนักงานใหญ่อยู่ที่เมืองเซินเจิ้น มณฑลกวางตุ้ง สาธารณรัฐประชาชนจีน ดำเนินธุรกิจผลิตแบตเตอรี่หลากหลายประเภท เช่น แบตเตอรี่สำหรับคอมพิวเตอร์ เครื่องมือสื่อสาร อุปกรณ์อิเล็กทรอนิกส์ ยานยนต์ไฟฟ้า และระบบกักเก็บพลังงาน ปัจจุบันซันโวด้าเป็นผู้ผลิตแบตเตอรี่ป้อนให้กับรถยนต์ไฟฟ้าชั้นนำของโลกหลายราย โดยบริษัท SEVB ซึ่งเป็นบริษัทลูกของซันโวด้า มียอดจำหน่ายแบตเตอรี่สำหรับรถยนต์ไฟฟ้าไฮบริด (HEV) สูงเป็นอันดับ 1 และสำหรับกลุ่มรถยนต์ไฟฟ้าระดับไฮเอนด์ เป็นอันดับ 3 ในประเทศจีน
ซันโวด้า ตัดสินใจลงทุนโครงการผลิตแบตเตอรี่ในระดับเซลล์สำหรับยานยนต์ไฟฟ้า (EV) และระบบกักเก็บพลังงาน (Energy Storage System: ESS) ในประเทศไทย ทั้งผลิตเพื่อจำหน่ายในประเทศ และส่งออกไปตลาดในต่างประเทศ เพื่อรองรับความต้องการใช้แบตเตอรี่ของกลุ่มบริษัทผู้ผลิตรถยนต์ไฟฟ้าทุกประเภท ทั้งแบบ BEV, PHEV, HEV รวมทั้งความต้องการของกลุ่มผู้ผลิตระบบกักเก็บพลังงานที่เติบโตขึ้นอย่างก้าวกระโดด จากเทรนด์การใช้พลังงานสะอาดที่เพิ่มสูงขึ้น โดยฐานการผลิตในประเทศไทย จะเป็นหนึ่งในโรงงานผลิตแบตเตอรี่ชั้นนำที่มีเครื่องจักรและเทคโนโลยีทันสมัยที่สุด เช่น การควบคุมและปรับปรุงสายการผลิตผ่านระบบ “โรงงานเสมือนจริง” (Virtual Factory) ที่จำลองโรงงานทั้งหมดมาควบคุม ประเมิน และปรับปรุงในระบบคอมพิวเตอร์ หรือระบบการผลิตอัตโนมัติ (Automation) เน้นการนำเทคโนโลยีขั้นสูงมาประยุกต์ใช้ในกระบวนการผลิต ควบคู่กับการลงทุนด้านวิจัยและพัฒนาผลิตภัณฑ์อย่างต่อเนื่อง
นอกจากนี้ ซันโวด้า จะมีการฝึกอบรมและถ่ายทอดองค์ความรู้เกี่ยวกับเทคโนโลยีการผลิตแบตเตอรี่ระดับเซลล์ให้กับบุคลากรไทยกว่า 4,000 คน และจะมีโปรแกรมคัดเลือกนักศึกษาระดับเทคนิคและอาชีวะกว่า 600 คน เข้ารับการฝึกอบรมและมีโอกาสทำงานกับบริษัท รวมทั้งจะมีความร่วมมือกับสถาบันการศึกษาและวิจัยในประเทศ เพื่อร่วมทำโครงการวิจัยและพัฒนากับบริษัทไม่น้อยกว่า 9 โครงการ อีกทั้งบริษัทยังมีแผนจะเชื่อมโยงและพัฒนาผู้ประกอบการไทย ให้สามารถเข้าไปอยู่ใน Supply Chain ระดับโลกของอุตสาหกรรมแบตเตอรี่ โดยตั้งเป้าจะจัดซื้อวัตถุดิบและชิ้นส่วนในประเทศไม่ต่ำกว่า 2,000 ล้านบาทต่อปีด้วย
“แบตเตอรี่เป็นหัวใจสำคัญของรถยนต์ไฟฟ้าและระบบกักเก็บพลังงาน ในการผลิตแบตเตอรี่ ขั้นตอนการผลิตเซลล์ ถือเป็นต้นน้ำที่สำคัญที่สุด ใช้เทคโนโลยีขั้นสูง และมีการลงทุนสูง การตัดสินใจลงทุนของบริษัท ซันโวด้า นับเป็นความสำเร็จอีกก้าวของประเทศไทยที่สามารถดึงดูดโครงการผลิตแบตเตอรี่ต้นน้ำระดับเซลล์จากบริษัทระดับโลกให้เข้ามาตั้งฐานในไทยเป็นครั้งแรก ซึ่งจะเป็นจิ๊กซอว์ชิ้นสำคัญที่ช่วยเติมเต็มซัพพลายเชน และเพิ่มขีดความสามารถในการแข่งขันให้กับอุตสาหกรรมยานยนต์ไฟฟ้าของประเทศไทย ให้มั่นคงและพร้อมก้าวสู่การเป็นฐานการผลิตชั้นนำของโลก อีกทั้งจะช่วยสนับสนุนการผลิตระบบกักเก็บพลังงานและการใช้พลังงานสะอาดให้ขยายตัวมากขึ้นอีกด้วย” นายนฤตม์ กล่าว
ทั้งนี้ ในช่วง 5 ปีที่ผ่านมา บีโอไอได้ให้การส่งเสริมกิจการผลิตแบตเตอรี่ ซึ่งส่วนใหญ่เป็นการผลิตในขั้นโมดูลและแพ็ค จำนวน 48 โครงการ จาก 41 บริษัท มูลค่าเงินลงทุนรวม 27,257 ล้านบาท โดยโครงการของบริษัท ซันโวด้า จะเป็นการผลิตแบตเตอรี่ระดับเซลล์ที่เป็นการลงทุนขนาดใหญ่ครั้งแรกของประเทศไทย

ที่มา : https://www.thaigov.go.th/news/contents/details/94316