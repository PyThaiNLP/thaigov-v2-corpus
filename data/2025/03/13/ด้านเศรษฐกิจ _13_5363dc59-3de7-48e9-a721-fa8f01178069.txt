รัฐบาลไทย-ข่าวทำเนียบรัฐบาล-ผู้ตรวจฯ เอกนิติ ลงใต้ตรวจราชการเมืองคอน-เมืองลุง เน้นย้ำแนวทางพัฒนาอุตสาหกรรมเศรษฐกิจ


วันพฤหัสบดีที่ 13 มีนาคม 2568
13/03/2568
พิมพ์
ผู้ตรวจฯ เอกนิติ ลงใต้ตรวจราชการเมืองคอน-เมืองลุง เน้นย้ำแนวทางพัฒนาอุตสาหกรรมเศรษฐกิจ
ผู้ตรวจฯ เอกนิติ ลงใต้ตรวจราชการเมืองคอน-เมืองลุง เน้นย้ำแนวทางพัฒนาอุตสาหกรรมเศรษฐกิจ
วันที่ 10 มีนาคม 2568 นายเอกนิติ รมยานนท์ ผู้ตรวจราชการกระทรวงอุตสาหกรรม ลงพื้นที่ตรวจราชการกรณีปกติ รอบที่ 1 ประจำปีงบประมาณ พ.ศ. 2568 สำนักงานอุตสาหกรรมจังหวัดนครศรีธรรมราช มีนางดวงธิดา  จันทร์พุ่ม อุตสาหกรรมจังหวัดนครศรีธรรมราช  และเจ้าหน้าที่ฯเข้าร่วมรับการตรวจ และวันที่ 11 มีนาคม 2568 ตรวจราชการจังหวัดพัทลุง โดยมีนายบุญส่ง  แก้วขาว อุตสาหกรรมจังหวัดพัทลุง  และเจ้าหน้าที่เข้าร่วมรับการตรวจ
การตรวจราชการครั้งนี้ มุ่งเน้นการกำกับดูแลสถานประกอบการอุตสาหกรรม การยกระดับขีดความสามารถของธุรกิจอุตสาหกรรม การพัฒนาองค์กรสู่ระบบดิจิทัล และการดำเนินงานตามนโยบายของกระทรวงอุตสาหกรรม โดยเน้นย้ำให้ปฏิบัติงานตามแนวทาง "ปฏิรูปอุตสาหกรรม สู่เศรษฐกิจยุคใหม่ ทันสมัย สะอาด สะดวก โปร่งใส" ตามแนวทางของรัฐมนตรีว่าการกระทรวงอุตสาหกรรม (นายเอกนัฏ พร้อมพันธุ์) และนโยบาย "อุตสาหกรรมเศรษฐกิจที่เติบโตอย่างยั่งยืนคู่ชุมชน" ของปลัดกระทรวงอุตสาหกรรม (นายณัฐพล รังสิตพล) พร้อมเสนอแนะแนวทางปฏิบัติงานที่สำคัญ เช่น
1. เร่งรัดให้การเบิกจ่ายงบประมาณให้เป็นไปตามแผนงานอย่างมีประสิทธิภาพ และบริหารจัดการงบประมาณอย่างรอบคอบ
2. การกำกับดูแลสถานประกอบการให้เป็นไปตามกฎหมาย โดยให้ความสำคัญกับการแก้ไขปัญหาการร้องเรียนอย่างเร่งด่วน พร้อมบันทึกผลการตรวจสอบทุกครั้งผ่านระบบ i-Auditor
3. การติดตามค่าธรรมเนียมโรงงานและค่าภาคหลวงแร่ให้เป็นที่สิ้นสุด และตรวจสอบติดตามสถานะผู้ประกอบการ หากไม่มีสภาพเป็นสถานประกอบการอุตสาหกรรมให้ประสานหน่วยงานที่เกี่ยวข้องเพื่อนำข้อมูลออกจากระบบสารสนเทศ
4. การส่งเสริมอุตสาหกรรมสีเขียว (GI) พร้อมประชาสัมพันธ์ให้ความรู้และเชิญชวนให้ผู้ประกอบการเข้าร่วมโครงการ
5. แพลตฟอร์ม"แจ้งอุต"เร่งรัดการตอบรับและตรวจสอบข้อร้องเรียนที่ได้รับแจ้งโดยเร็ว
นอกจากนี้ ผตร.เอกนิติ ยังได้ตรวจสอบการดำเนินงานผ่านระบบดิจิทัล ได้แก่ ระบบ I-Auditor สำหรับการกำกับโรงงาน และระบบ e-License สำหรับการรับคำขอใบอนุญาตประกอบกิจการโรงงาน พร้อมให้กำลังใจเจ้าหน้าที่ทุกคนให้ปฏิบัติงานอย่างเต็มศักยภาพ เพื่อให้เกิดประโยชน์สูงสุดแก่ผู้ประกอบการ  ประชาชน และกระทรวงอุตสาหกรรม หลังจากนั้น ผู้ตรวจฯ เอกนิติ  ได้ตรวจเยี่ยมบ้านพักของเจ้าหน้าที่ เพื่อประเมินสภาพความเป็นอยู่และพิจารณาการซ่อมแซมที่จำเป็นต่อไป

ที่มา : https://www.thaigov.go.th/news/contents/details/94330