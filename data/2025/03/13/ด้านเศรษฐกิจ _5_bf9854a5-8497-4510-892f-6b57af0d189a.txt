รัฐบาลไทย-ข่าวทำเนียบรัฐบาล-​“แจ้งอุต แล้วจับสุดซอย” กระทรวงอุตฯ ปราบโรงงานกล่องโฟมเถื่อน แจ้งเบาะแสผ่านไลน์โดยปชช.


วันพฤหัสบดีที่ 13 มีนาคม 2568
13/03/2568
พิมพ์
​“แจ้งอุต แล้วจับสุดซอย” กระทรวงอุตฯ ปราบโรงงานกล่องโฟมเถื่อน แจ้งเบาะแสผ่านไลน์โดยปชช.
​“แจ้งอุต แล้วจับสุดซอย” กระทรวงอุตฯ ปราบโรงงานกล่องโฟมเถื่อน แจ้งเบาะแสผ่านไลน์โดยปชช.
นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรม และโฆษกกระทรวงอุตสาหกรรม เปิดเผยว่า นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม สั่งทีมตรวจสุดซอย ลงพื้นที่ อ.กระทุ่มแบน จ.สมุทรสาคร ภายหลังได้รับการได้รับการเรื่องร้องเรียนผ่านไลน์ “แจ้งอุต”  สงสัยว่ามีการประกอบการโดยไม่มีใบอนุญาต จากการลงพื้นที่พบโรงงานที่ถูกร้องเรียนคือ บริษัท ไทยสมายล์ เทเบิลแวร์ จำกัด เป็นผู้ประกอบกิจการผลิตกล่องโฟม จานโฟมใส่อาหาร โดยใช้เครื่องจักรกำลังรวม 544.9 แรงม้า เข้าข่ายเป็นโรงงาน ลำดับที่ 53(1) จัดเป็นโรงงานจำพวกที่ 3 แต่ไม่มีใบอนุญาตประกอบกิจการโรงงาน มีการแสดงเครื่องหมาย มอก. โดยไม่ได้รับใบอนุญาต และจำหน่ายสินค้าที่ไม่ได้รับอนุญาต ทีมสุดซอยและเจ้าหน้าที่ได้ทำการยึดอายัดผลิตภัณฑ์ 10 รายการ จำนวน 4,093,000 ชิ้น มูลค่ากว่า 2,281,150 บาท และได้ดำเนินคดีข้อหาตั้งโรงงานและประกอบกิจการโรงงานโดยไม่ได้รับอนุญาต และมีคำสั่งให้ระงับการกระทำที่ฝ่าฝืนตามพระราชบัญญัติโรงงาน พ.ศ. ๒๕๓๕ และที่แก้ไขเพิ่มเติม ในส่วนของการผลิตสินค้าที่ไม่ได้รับมาตรฐานผลิตภัณฑ์อุตสาหกรรม (มอก.) สำนักงานมาตรฐานผลิตภัณฑ์อุตสาหกรรม (สมอ.) จะดำเนินการตามกฎหมายที่เกี่ยวข้องต่อไป
นายพงศ์พล ยังกล่าวว่า การลงตรวจโรงงานฯ ในครั้งนี้ เพราะได้รับเรื่องร้องเรียนจาก “แจ้งอุต” โดยประชาชนที่ได้รับผลกระทบสงสัยว่ามีการกระทำผิดกฎหมาย จึงได้แจ้งทีมตรวจสุดซอยเข้าตรวจสอบพบการกระทำผิดกฎหมายหลายกระทง และยึดอายัดผลิตภัณฑ์ต้องสงสัยไว้ก่อน โดยได้ดำเนินการลงโทษตามกฎหมายแล้ว ได้โดยเร็ว ทั้งนั้นขอบคุณประชาชนที่ช่วยเป็นหูเป็นตาแจ้งเบาะแส จากการเริ่มผ่านแพลตฟอร์ม “แจ้งอุต” ในช่วง 1 เดือนที่ผ่านมา ทำให้กระทรวงฯ ได้รับเรื่องร้องเรียนแล้วกว่า 682 เรื่องจากประชาชน และทำให้สามารถเข้าถึงพื้นที่ที่มีปัญหาได้มากขึ้น
"แพลตฟอร์มแจ้งอุต เหมือนมาช่วยเปิดไฟให้แสงสว่างกับการแก้ไขปัญหาอุตสาหกรรม จัดการปัญหาธุรกิจสีเทาในภาคอุตสาหกรรม แพลตฟอร์มแจ้งอุต เป็นช่องทางพิเศษที่สะดวก และรวดเร็วที่สุด ซึ่งประชาชนไม่ต้องทำหนังสือร้องเรียนถึงหน่วยงานกระทรวงอุตสาหกรรมเหมือนในอดีต ช่วยให้ภาครัฐ มองเห็นปัญหาเล็กๆ น้อยๆ เข้าถึงทุกพื้นที่ และทำให้ช่วยเหลือประชาชนได้มากขึ้น หากประชาชนพบเห็นปัญหาหรือเหตุต้องสงสัยเกี่ยวกับการประกอบการอุตสาหกรรมที่ไม่ถูกต้องหรือสินค้าที่ไม่ผ่านมาตรฐาน มอก. สามารถร้องเรียนผ่านไลน์ไอดี “traffyfondue" เลือก แจ้งอุต" กดเมนูเลือกปัญหาที่พบ เพื่อกระทรวงฯ จะเร่งส่งทีมสุดซอยลงพื้นที่จัดการกับปัญหาให้ประชาชนในทันที ” นายพงศ์พลกล่าวทิ้งท้าย

ที่มา : https://www.thaigov.go.th/news/contents/details/94320