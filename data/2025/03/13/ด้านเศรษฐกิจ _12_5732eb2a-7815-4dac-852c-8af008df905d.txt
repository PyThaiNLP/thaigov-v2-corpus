รัฐบาลไทย-ข่าวทำเนียบรัฐบาล-​เลขารัฐมนตรีฯ ลอรี่ หนุนแข่งขันออกแบบ Pack to the Future 2025 ดันนวัตกรรมบรรจุภัณฑ์ สู่อนาคตที่ยั่งยืน


วันพฤหัสบดีที่ 13 มีนาคม 2568
13/03/2568
พิมพ์
​เลขารัฐมนตรีฯ ลอรี่ หนุนแข่งขันออกแบบ Pack to the Future 2025 ดันนวัตกรรมบรรจุภัณฑ์ สู่อนาคตที่ยั่งยืน
​เลขารัฐมนตรีฯ ลอรี่ หนุนแข่งขันออกแบบ Pack to the Future 2025 ดันนวัตกรรมบรรจุภัณฑ์ สู่อนาคตที่ยั่งยืน
วันที่ 12 มีนาคม 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม มอบหมายให้ นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม ให้การต้อนรับนายณัฐวัฒน์ ทองอ่อน ผู้จัดการแผนกพัฒนาองค์กรและบุคลากร บริษัท ซูกิชิ อินเตอร์กรุ๊ป จำกัด เพื่อหารือแนวทางความร่วมมือในการจัดการแข่งขัน "Pack to the Future Thailand Championship 2025" โดยมีนางดวงดาว ขาวเจริญ รองอธิบดีกรมส่งเสริมอุตสาหกรรมอุตสาหกรรม คณะผู้บริหารและเจ้าหน้าที่ที่เกี่ยวข้องเข้าร่วม  ณ ห้องประชุม อก. 1 ชั้น 2 อาคาร สปอ.
การแข่งขันดังกล่าว มุ่งส่งเสริมการออกแบบบรรจุภัณฑ์ที่ยั่งยืน สนับสนุนการศึกษา และลดผลกระทบต่อสิ่งแวดล้อม โดยเปิดโอกาสให้นักศึกษาได้เรียนรู้และพัฒนาผลงานที่นำไปใช้ได้จริงในภาคอุตสาหกรรม ทั้งยังช่วยผลักดันภาคธุรกิจให้เลือกใช้วัสดุที่เป็นมิตรต่อสิ่งแวดล้อมและส่งเสริมการสร้างสรรค์นวัตกรรมใหม่ โดยบริษัท ซูกิชิ อินเตอร์กรุ๊ป จำกัด ได้นำเสนอรายละเอียดโครงการและหารือการขอใช้ตราสัญลักษณ์กระทรวงอุตสาหกรรม รวมถึงการสนับสนุนบุคลากรจากกระทรวงฯ เพื่อร่วมเป็นกรรมการตัดสิน
"กระทรวงอุตสาหกรรมให้ความสำคัญกับการพัฒนานวัตกรรมและการออกแบบที่ยั่งยืน โครงการนี้ถือเป็นโอกาสอันดีในการส่งเสริมให้นักศึกษาได้ใช้ความคิดสร้างสรรค์และเรียนรู้จากการทำงานจริง ซึ่งจะช่วยยกระดับอุตสาหกรรมบรรจุภัณฑ์ของไทยให้ก้าวหน้าและสอดคล้องกับแนวทางการพัฒนาอย่างยั่งยืน เราพร้อมให้การสนับสนุนอย่างเต็มที่ เพื่อให้โครงการนี้ประสบความสำเร็จ และสร้างประโยชน์ให้กับทั้งภาคการศึกษาและภาคอุตสาหกรรม" นายพงศ์พล กล่าว

ที่มา : https://www.thaigov.go.th/news/contents/details/94329