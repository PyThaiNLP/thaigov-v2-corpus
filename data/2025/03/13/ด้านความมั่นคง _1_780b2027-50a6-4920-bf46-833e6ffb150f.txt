รัฐบาลไทย-ข่าวทำเนียบรัฐบาล-มท.4 ธีรรัตน์ ชวนแอ่วเหนือช้อปม๋วนใจ๋ “OTOP ภูมิภาค 2568” จุดที่ 4 ณ ศูนย์ประชุมนานาชาติเชียงใหม่ ถึง 16 มี.ค.นี้


วันพฤหัสบดีที่ 13 มีนาคม 2568
13/03/2568
พิมพ์
มท.4 ธีรรัตน์ ชวนแอ่วเหนือช้อปม๋วนใจ๋ “OTOP ภูมิภาค 2568” จุดที่ 4 ณ ศูนย์ประชุมนานาชาติเชียงใหม่ ถึง 16 มี.ค.นี้
"ธีรรัตน์" รมช.มท. เปิดงาน “OTOP ภูมิภาค 2568” จ.เชียงใหม่ ชวนช้อปสินค้า OTOP คุณภาพดีจากทุกภูมิภาค พร้อมลิ้มรสอาหารเหนือ และ OTOP ชวนชิมทั่วไทย สร้างขวัญกำลังใจให้กับผู้ผลิต ผู้ประกอบการภูมิปัญญาท้องถิ่น และส่งเสริมเศรษฐกิจฐานรากของประเทศ
นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เปิดงาน “OTOP ภูมิภาค 2568” จ.เชียงใหม่ ชวนช้อปสินค้า OTOP คุณภาพดีจากทุกภูมิภาค พร้อมลิ้มรสอาหารเหนือ และ OTOP ชวนชิมทั่วไทย สร้างขวัญกำลังใจให้กับผู้ผลิต ผู้ประกอบการภูมิปัญญาท้องถิ่น และส่งเสริมเศรษฐกิจฐานรากของประเทศให้เกิดความเข้มแข็งต่อไป
วันที่ 12 มีนาคม 2568 เวลา 16.30 น. นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เป็นประธานในพิธีเปิดงาน “OTOP ภูมิภาค 2568 จ.เชียงใหม่” โดยมี นายสยาม ศิริมงคล อธิบดีกรมการพัฒนาชุมชน เป็นผู้กล่าวรายงาน ร่วมด้วย นายนิรัตน์ พงษ์สิทธิถาวร ผู้ว่าราชการจังหวัดเชียงใหม่ ผู้บริหารกระทรวงมหาดไทย และผู้บริหารกรมการพัฒนาชุมชน ให้การต้อนรับ พร้อมด้วย ผู้ประกอบการ OTOP นักท่องเที่ยว และประชาชนจำนวนมาก เข้าร่วมงาน ณ ห้องนิทรรศการ 2 – 3 ศูนย์ประชุมนานาชาติเชียงใหม่
นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย กล่าวว่า การจัดงาน OTOP ภูมิภาค มุ่งสร้างช่องทางการตลาด และสร้างรายได้ให้แก่ผู้ผลิต ผู้ประกอบการสินค้า OTOP พร้อมทั้งเผยแพร่ประชาสัมพันธ์สินค้าดีจากภูมิปัญญาท้องถิ่นสู่ผู้บริโภค ซึ่งสินค้าที่นำมาจัดแสดงและจำหน่าย ในงาน OTOP ภูมิภาค ล้วนเป็นสินค้าดี มีคุณภาพ ที่เกิดจากการนำภูมิปัญญาท้องถิ่นมาคิดและสร้างสรรค์เป็นผลิตภัณฑ์ ซึ่งไม่เพียงมีส่วนช่วยให้เกิดการสร้างงานสร้างรายได้ในพื้นที่ แต่ยังเป็นการกระตุ้นเศรษฐกิจของประเทศด้วย หวังเป็นอย่างยิ่งว่า โครงการนี้จะทำให้ประชาชนในจังหวัดพื้นที่ดำเนินการ ได้เรียนรู้รูปแบบผลิตภัณฑ์ OTOP ของภูมิภาคอื่น เพื่อนำไปปรับปรุงและพัฒนาผลิตภัณฑ์ OTOP ของตนเองให้มีคุณภาพเพิ่มขึ้นเป็นที่ต้องการของตลาด สามารถสร้างรายได้ให้กับชุมชน ซึ่งจะนำไปสู่การพัฒนาเศรษฐกิจฐานรากให้มีความมั่นคงเป็นไปตามนโยบายของรัฐบาลได้ในที่สุด
“โอกาสนี้ จึงขอเชิญชวนทุกท่านมาชม ชิม ช้อปสินค้าในงาน ทั้งของใช้ของตกแต่งของที่ระลึก ผ้าและเครื่องแต่งกาย อาทิ เสื้อผ้าฝ้ายใยกัญชง กระเป๋าผ้าทอลายปัก และอิ่มอร่อยกับอาหารท้องถิ่นภาคเหนือหลากเมนู เช่น ข้าวซอย ไส้อั่ว แคปหมู น้ำพริกหนุ่ม และเมนูอาหารคาวหวาน เครื่องดื่ม อีกมากมายจากทั่วไทย รวมกว่า 330 ร้านค้าภายในงาน”
นายสยาม ศิริมงคล อธิบดีกรมการพัฒนาชุมชน กล่าวเพิ่มเติมว่า โครงการ OTOP ภูมิภาค เป็นโครงการหนึ่งที่ช่วยเพิ่มช่องทางการตลาด และเปิดโอกาสให้ผู้ผลิต ผู้ประกอบการ OTOP จากทุกจังหวัดทั่วประเทศ นำผลิตภัณฑ์ที่มีคุณภาพ ซึ่งเป็นภูมิปัญญาและทรัพยากรท้องถิ่น มาร่วมแสดงและจำหน่ายให้แก่ประชาชนทุกภูมิภาคได้ชม และเลือกซื้อสินค้า เพื่อเผยแพร่และเชื่อมโยงภูมิปัญญาในแต่ละถิ่น ซึ่งในปี 2568 นี้ กรมการพัฒนาชุมชน ได้รับความร่วมมือและการสนับสนุนเป็นอย่างดี จากผู้ว่าราชการจังหวัดเชียงใหม่ นายกองค์การบริหารส่วนจังหวัดเชียงใหม่ องค์กรปกครองส่วนท้องถิ่นในพื้นที่ การไฟฟ้าส่วนภูมิภาคจังหวัดเชียงใหม่ ส่วนราชการที่เกี่ยวข้อง เครือข่ายผู้ประกอบการ OTOP และสำนักงานพัฒนาชุมชนจังหวัดเชียงใหม่ จัดงาน OTOP ภูมิภาค เป็นจุดดำเนินการที่ 4 ซึ่งงานจะมีไปจนถึงวันที่ 16 มีนาคม 2568 หลังจากนี้ ยังเหลือการจัดงานอีกเพียง 1 ครั้ง คือ ครั้งที่ 5 กำหนดจัดช่วงวันที่ 1 – 7 พฤษภาคม 2568 ณ ลานข้างบึงพระราม ด้านหลังวัดมหาธาตุ จ.พระนครศรีอยุธยา
ข้อมูล : กรมการพัฒนาชุมชน
กองสารนิเทศ สป.มท.
ครั้งที่ 172/2568  วันที่ 12 มี.ค. 2568

ที่มา : https://www.thaigov.go.th/news/contents/details/94310