รัฐบาลไทย-ข่าวทำเนียบรัฐบาล-​ครูอุ้ม เอาจริง!! ลงนามประกาศ มาตรการควบคุม “บุหรี่ไฟฟ้า” ในสถานศึกษา-ส่วนราชการ ศธ. กำชับปฏิบัติตามอย่างเคร่งครัด


วันพฤหัสบดีที่ 13 มีนาคม 2568
​ครูอุ้ม เอาจริง!! ลงนามประกาศ มาตรการควบคุม “บุหรี่ไฟฟ้า” ในสถานศึกษา-ส่วนราชการ ศธ. กำชับปฏิบัติตามอย่างเคร่งครัด
พลตำรวจเอก เพิ่มพูน ชิดชอบ รมว.ศธ. ได้ลงนามในประกาศกระทรวงศึกษาธิการ เรื่อง มาตรการควบคุมการแพร่ระบาดของบุหรี่ไฟฟ้า เน้นการป้องกัน การเข้าถึง และการใช้บุหรี่ไฟฟ้า ในสถานศึกษา รวมถึงสถานที่ทำงาน ในพื้นที่บริเวณส่วนราชการในสังกัดและองค์กรในกำกับ ศธ.
รมว.ศธ. ได้ลงนามในประกาศกระทรวงศึกษาธิการ เรื่อง มาตรการควบคุมการแพร่ระบาดของบุหรี่ไฟฟ้า เมื่อวันที่ 10 มีนาคม 2568 เพื่อให้เป็นไปตามมติคณะรัฐมนตรีที่มอบหมาย ศธ. ร่วมกับกระทรวงสาธารณสุข กระทรวงการอุดมศึกษา วิทยาศาสตร์ วิจัยและนวัตกรรม และหน่วยงานที่เกี่ยวข้อง กำหนดมาตรการป้องกันการเข้าถึงและใช้บุหรี่ไฟฟ้าในสถานศึกษาทุกระดับ
โดยประกาศดังกล่าว ได้กำหนดมาตรการ 4 ข้อหลัก มุ่งเน้นการป้องกันการเข้าถึงและการใช้บุหรี่ไฟฟ้าในสถานศึกษา รวมถึงสถานที่ทำงาน ในพื้นที่บริเวณส่วนราชการในสังกัดและองค์กรในกำกับกระทรวงศึกษาธิการเป็นไปอย่างมีประสิทธิภาพ ได้แก่
1. สร้างความตระหนักรู้เท่าทันพิษภัยและโทษของบุหรี่ไฟฟ้าทั้ง ต่อสุขภาพร่างกาย และโทษทางอาญา แก่นักเรียน นักศึกษา ข้าราชการ ครู บุคลากรทางการศึกษา ผู้บริหารทุกระดับ และเจ้าหน้าที่ เช่น สอดแทรกเนื้อหาหรือหลักสูตรการเรียนการสอน กิจกรรม สื่อประซาสัมพันธ์ในรูปแบบต่าง ๆ
2. ให้ผู้รับผิดชอบสถานศึกษาหรือสถานที่ทำงาน จัดให้มีเครื่องหมายแสดงไว้ให้เห็นได้โดยชัดเจนว่าเป็นเขตปลอดบุหรี่และบุหรี่ไฟฟ้า
3. ให้ผู้บังคับบัญชาทุกระดับชั้นสอดส่อง ดูแลหรือป้องกัน มิให้นักเรียน นักศึกษา ข้าราชการครู บุคลากรทางการศึกษา และเจ้าหน้าที่ เข้าไปเกี่ยวข้องกับบุหรี่ไฟฟ้าทั้งการสูบ จำหน่าย มีไว้ในครอบครอง หรือสนับสนุนอย่างหนึ่งอย่างใด
4. หากมีกรณีตรวจพบ หรือมีการร้องเรียนกล่าวหา หรือกรณีเป็นที่สงสัยว่าข้าราชการ ครู บุคลากรทางการศึกษา ผู้บริหาร รวมทั้งเจ้าหน้าที่ผู้ใดเช้าไปเกี่ยวข้องกับบุหรี่ไฟฟ้า ให้ผู้บังคับบัญชาดำเนินการทางวินัยตามอำนาจหน้าที่ทันที
“ขอกำชับให้หัวหน้าส่วนราชการในสังกัดและองค์กรในกำกับ ศธ. รวมทั้งผู้บังคับบัญชาทุกระดับชั้น ถือปฏิบัติตามมาตรการดังกล่าวอย่างเคร่งครัด” รมว.ศธ.กล่าว

ที่มา : https://www.thaigov.go.th/news/contents/details/94331