รัฐบาลไทย-ข่าวทำเนียบรัฐบาล-ปลัดฯ ณัฐพล เปิดงาน รับสร้างบ้านและวัสดุ Focus 2025 พร้อมส่งเสริมพัฒนา มาตรฐานอุตสาหกรรมก่อสร้างให้ยั่งยืน


วันพฤหัสบดีที่ 13 มีนาคม 2568
13/03/2568
พิมพ์
ปลัดฯ ณัฐพล เปิดงาน รับสร้างบ้านและวัสดุ Focus 2025 พร้อมส่งเสริมพัฒนา มาตรฐานอุตสาหกรรมก่อสร้างให้ยั่งยืน
ปลัดฯ ณัฐพล เปิดงาน รับสร้างบ้านและวัสดุ Focus 2025 พร้อมส่งเสริมพัฒนา มาตรฐานอุตสาหกรรมก่อสร้างให้ยั่งยืน
วันที่ 12 มีนาคม 2568 นายณัฐพล รังสิตพล ปลัดกระทรวงอุตสาหกรรม เป็นประธานเปิดงาน “รับสร้างบ้านและวัสดุ Focus 2025” งานที่รวบรวมบริษัทรับสร้างบ้านในประเทศไทยมากที่สุด พร้อมมีธนาคารผู้ให้สินเชื่อบริการ ภายใต้แนวคิด “HOME เพราะบ้าน คือจุดเริ่มต้นของความสุข” โดยมี นายอนันต์กร อมรวาที นายกสมาคมธุรกิจรับสร้างบ้าน ให้การต้อนรับ พร้อมด้วยคณะกรรมการบริหารสมาคมธุรกิจรับสร้างบ้าน ผู้แทนสมาคมอสังหาริมทรัพย์ ธนาคาร และผู้ประกอบการ เข้าร่วม ณ Hall 8 อาคารศูนย์แสดงสินค้าและการประชุม อิมแพ็ค เมืองทองธานี
ปลัดฯ ณัฐพล กล่าวว่า “อุตสาหกรรมก่อสร้าง” ถือได้ว่าเป็นหนึ่งในอุตสาหกรรม ที่มีบทบาทสำคัญต่อการพัฒนาประเทศ ทั้งในมิติด้านเศรษฐกิจ สังคม และสิ่งแวดล้อม รวมถึงมีความเชื่อมโยงกับอุตสาหกรรมต้นน้ำและอุตสาหกรรมต่อเนื่อง อาทิ ปูนซีเมนต์ เหล็ก ไม้ เครื่องจักรกล และวัสดุก่อสร้างต่าง ๆ ตลอดจนเชื่อมโยงกับภาคการขนส่ง พลังงาน ธุรกิจการเงิน ธุรกิจประกันภัย และการจ้างงาน โดยปี 2567 อุตสาหกรรมก่อสร้าง มีมูลค่ามากกว่า 1.4 ล้านล้านบาท มีอัตราการเติบโตเฉลี่ยร้อยละ 3.8 ซึ่งเป็นผลมาจากการขยายตัวของภาคอสังหาริมทรัพย์ และการก่อสร้างโครงสร้างพื้นฐานขนาดใหญ่ของภาครัฐ อาทิ ระบบขนส่งมวลชน ถนน และโครงการพัฒนาพื้นที่เขตเศรษฐกิจพิเศษ
“กระทรวงอุตสาหกรรม” ในฐานะหน่วยงานภาครัฐที่มีอำนาจหน้าที่ในการส่งเสริมและพัฒนาอุตสาหกรรม เห็นถึงความสำคัญและขับเคลื่อนงานด้านการมาตรฐาน การกำกับดูแล การกำหนดกรอบนโยบาย ที่สอดรับกับแนวโน้มตลาดและความต้องการของผู้บริโภค อาทิ บ้านเพื่อสุขภาพ ไม่ว่าจะเป็นบ้านที่รองรับสังคมผู้สูงอายุ บ้านที่ใช้เทคโนโลยีระบบแรงดันบวก Positive Pressure เพื่อป้องกัน PM 2.5 บ้านประหยัดพลังงาน รวมถึงโอกาสของอุตสาหกรรมก่อสร้างและธุรกิจรับสร้างบ้าน จึงได้ดำเนินการภายใต้อำนาจหน้าที่ที่เกี่ยวข้องดังนี้ 1. ด้านการมาตรฐาน ได้ดำเนินการจัดทำมาตรฐานผลิตภัณฑ์
โดยแบ่งเป็นมาตรฐานบังคับทั้งหมด จำนวน 144 มาตรฐาน และมาตรฐานทั่วไป จำนวน 5,046 มาตรฐาน เพื่อส่งเสริมและผลักดันให้วัสดุก่อสร้างได้มาตรฐานเกิดความปลอดภัย
2. นโยบายการขับเคลื่อนกำกับดูแลการประกอบที่ดีคู่ชุมชน ดูแลสิ่งแวดล้อม  3. การพัฒนาอุตสาหกรรมก่อสร้างไทย จากเดิมที่เป็นเพียงอุตสาหกรรมการผลิตวัตถุดิบ เช่น ปูนซีเมนต์ เหล็ก หรือ วัสดุก่อสร้าง พัฒนาไปสู่การก่อสร้างเชิงอุตสาหกรรม เพื่อยกระดับสู่การก่อสร้างที่มีนวัตกรรม/อุตสาหกรรมก่อสร้างสีเขียว ซึ่งกระทรวงอุตสาหกรรมมุ่งสนับสนุนการใช้พลังงานสะอาด โดยการปลดล็อคการติดตั้ง Solar Rooftop ไม่ต้องขออนุญาต รง. 4 และ 4. การจัดตั้งหน่วยงานรับผิดชอบ โดยก่อตั้งสถาบันก่อสร้างแห่งประเทศไทย เพื่อส่งเสริมและพัฒนาอุตสาหกรรมก่อสร้างของประเทศ จัดทำมาตรฐานต่าง ๆ สำหรับการประกอบการในอุตสาหกรรมก่อสร้าง ให้ความรู้และช่วยเหลือสนับสนุนสถานประกอบการในอุตสาหกรรมก่อสร้าง โดยเป็นหน่วยงานกลางระหว่างภาครัฐและเอกชน เพื่อประสานความร่วมมือในการสร้างความเข้าใจที่ดีระหว่างกัน
ทั้งนี้ การจัดงานแสดงสินค้า “รับสร้างบ้านและวัสดุ Focus 2025” จัดโดยสมาคมธุรกิจรับสร้างบ้าน จัดขึ้นอย่างต่อเนื่องเข้าสู่ปีที่ 21 มีวัตถุประสงค์เพื่อยกระดับมาตรฐานธุรกิจรับสร้างบ้านให้เป็นที่ยอมรับและน่าเชื่อถือของผู้บริโภค อีกทั้งเพื่อเพิ่มโอกาสทางการตลาดให้แก่สมาชิก และประชาสัมพันธ์ธุรกิจรับสร้างบ้านให้เป็นที่รับรู้ของผู้บริโภคทั่วประเทศ คาดว่างานดังกล่าวจะมีผู้เข้าร่วมจำนวน 10,000 คน มีเงินสะพัดจากยอดขายราว 4,000 ล้านบาท โดยสมาคมฯ ได้ปรับรูปแบบการจัดงานเพื่อให้เป็นงานใหญ่ระดับประเทศที่มีความครบครันในทุกมิติ ซึ่งงานแสดงสินค้าครั้งนี้สนับสนุนให้ผู้บริโภคที่ต้องการจะปลูกสร้างบ้าน ได้เลือกแบบบ้านที่ตรงตามความความต้องการ ได้รับบริการจากบริษัทรับสร้างบ้านมืออาชีพ ให้ได้บ้านที่มีคุณภาพและมาตรฐาน สำหรับผู้ที่สนใจเข้าชมงานได้ ตั้งแต่วันที่ 12 - 16 มีนาคม 2568 (จำนวน 5 วัน) เวลา 10.00 – 20.00 น. ณ Hall 8 อาคารศูนย์แสดงสินค้าและการประชุม อิมแพ็ค เมืองทองธานี

ที่มา : https://www.thaigov.go.th/news/contents/details/94332