รัฐบาลไทย-ข่าวทำเนียบรัฐบาล-ซอฟต์พาวเวอร์ “มวยไทย” ฮอตฮิต... ต่างชาติร่วมงานไหว้ครูมวยไทยโลกกว่า 1.8 พันคน จาก 43 ประเทศ คาดเม็ดเงินสะพัดร้อยล้าน


วันพฤหัสบดีที่ 13 มีนาคม 2568
13/03/2568
พิมพ์
ซอฟต์พาวเวอร์ “มวยไทย” ฮอตฮิต... ต่างชาติร่วมงานไหว้ครูมวยไทยโลกกว่า 1.8 พันคน จาก 43 ประเทศ คาดเม็ดเงินสะพัดร้อยล้าน
ซอฟต์พาวเวอร์ “มวยไทย” ฮอตฮิต... ต่างชาติร่วมงานไหว้ครูมวยไทยโลกกว่า 1.8 พันคน จาก 43 ประเทศ คาดเม็ดเงินสะพัดร้อยล้าน
วันนี้ ( 13 มีนาคม 2568 ) เวลา  08.30 น. นายคารม พลพรกลาง รองโฆษกประจำสำนักนายกรัฐมนตรี เปิดเผยว่า  รัฐบาลโดยกระทรวงการท่องเที่ยวและกีฬา การท่องเที่ยวแห่งประเทศไทย (ททท.) และหน่วยงานต่าง ๆ อาทิ จังหวัดพระนครศรีอยุธยา สมาคมสถาบันศิลปะการต่อสู้ป้องกันตัวแบบไทย สหพันธ์มวยไทยโลก และสมาคมกีฬามวยไทยและมวยโบราณ  กำหนดจัดงานไหว้ครูมวยไทยโลก ครั้งที่ 17  ขึ้นระหว่างวันที่ 16-17 มีนาคม 2568 ณ อุทยานประวัติศาสตร์พระนครศรีอยุธยา ภายใต้แนวคิด “ครั้งหนึ่งในชีวิต การเรียนมวยไทย ต้องมาร่วมพิธีไหว้ครูที่ประเทศไทย” ถือเป็นโอกาสให้นักท่องเที่ยวได้สัมผัสความยิ่งใหญ่ของ Soft Power “ศิลปะการต่อสู้ของไทย”  ซึ่งงานนี้ถือเป็นหนึ่งใน Grand Festivity ของเทศกาล Thailand Summer Festivals 2025 ภายใต้ปี Amazing Thailand Grand Tourism and Sports Year 2025 ที่รัฐบาลมุ่งส่งเสริมให้มวยไทยเป็นเอกลักษณ์ของชาติที่ได้รับการยอมรับในระดับโลก
สำหรับไฮไลท์สำคัญของการจัดงานฯ ประกอบด้วย การสาธิตและฝึกสอนมวยไทยโบราณ 4 สาย ได้แก่ มวยไชยา มวยโคราช มวยท่าเสา และมวยลพบุรี การสาธิตหัตถศิลป์ไทย เช่น การสักยันต์ การเขียนยันต์ และการตีดาบ  นอกจากนี้ยังมีการจัดนิทรรศการมงคลมวยไทย 19 ขั้น กิจกรรม Interactive เกี่ยวกับมวยไทย การแสดงวัฒนธรรมและการแสดงร่วมสมัย ตลาดย้อนยุค และการแข่งขันชกมวยไทย
ส่วนพิธีไหว้ครูมวยไทยโลก จัดขึ้นในวันที่ 17 มีนาคม 2568 เวลา 17.00-21.00 น. ณ วัดมหาธาตุ ในวันดังกล่าว จะมีนักมวยไทยทั้งชาวไทยและชาวต่างชาติ  เข้าร่วมพิธีสวมมงคลโดยปรมาจารย์ครูมวยไทยและรำไหว้ครูมวยไทย โดย ผู้นำรำไหว้ครู ได้แก่ พระจันทร์ฉาย พี.เค.แสนชัยมวยไทยยิม แชมป์โลกมวยไทยรุ่นสตรอว์เวต คนปัจจุบัน เฟอร์รารี่ แฟร์เท็กซ์ เจ้าของรางวัล ยอดมวย ปี 2564 และแชมป์สนามมวยช่อง 7 สี ยอดไก่แก้ว แฟร์เท็กซ์ เจ้าของฉายา Y2K ผ่านสังเวียนมากกว่า 100 ไฟต์ และเสมาเพชร แฟร์เท็กซ์ แชมป์ MTGP รุ่นเวลเตอร์เวต ได้รับคัดเลือกให้เป็นนักกีฬาในชุด วัน ซูเปอร์ ซีรีส์
“การจัดงานครั้งนี้ จะช่วยส่งเสริมการท่องเที่ยวและกระตุ้นเศรษฐกิจของประเทศไทย คาดว่าจะมีจำนวนผู้เข้าร่วมงานทั้งคนไทยและคนต่างชาติกว่า 5,300 คน โดยเป็นชาวต่างชาติราว 1,800 คน จาก 43 ประเทศ ซึ่งส่วนใหญ่จะมาจากฝั่งยุโรปและอเมริกาใต้ เกิดเงินหมุนเวียนทางเศรษฐกิจประมาณ 158 ล้านบาท ” นายคารม กล่า

ที่มา : https://www.thaigov.go.th/news/contents/details/94306