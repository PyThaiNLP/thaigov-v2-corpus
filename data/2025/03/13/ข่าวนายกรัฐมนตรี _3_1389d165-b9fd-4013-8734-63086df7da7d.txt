รัฐบาลไทย-ข่าวทำเนียบรัฐบาล-นายกฯ ย้ำต้องพร้อมเสมอในการรับมือนโยบายเศรษฐกิจโลกของสหรัฐ - ล่าสุดเชิญสถาบันเอกชน “กกร.”ผนึกกำลังเตรียมความพร้อมหากสินค้าไทยได้รับผลกระทบจากนโยบายสหรัฐฯ


วันพฤหัสบดีที่ 13 มีนาคม 2568
13/03/2568
พิมพ์
นายกฯ ย้ำต้องพร้อมเสมอในการรับมือนโยบายเศรษฐกิจโลกของสหรัฐ - ล่าสุดเชิญสถาบันเอกชน “กกร.”ผนึกกำลังเตรียมความพร้อมหากสินค้าไทยได้รับผลกระทบจากนโยบายสหรัฐฯ
นายกรัฐมนตรีย้ำต้องพร้อมเสมอในการรับมือนโยบายเศรษฐกิจโลกของสหรัฐ - ล่าสุดเชิญสถาบันเอกชน “กกร.”ผนึกกำลังเตรียมความพร้อมหากสินค้าไทยได้รับผลกระทบจากนโยบายสหรัฐฯ
วันนี้ (13 มี.ค.68) เวลา 14.30 น.  ณ ห้องสีเขียว ตึกไทยคู่ฟ้า ทำเนียบรัฐบาล คณะกรรมการร่วมภาคเอกชน 3 สถาบัน (กกร.) เข้าหารือกับนางสาวแพทองธาร ชินวัตร นายกรัฐมนตรี เพื่อร่วมกันกำหนด ผลกระทบของประเทศไทย ในนโยบายด้านเศรษฐกิจของสหรัฐอเมริกา  โดยมีนายพิชัย ชุณหวชิร รองนายกรัฐมนตรีและ รัฐมนตรีว่าการกระทรวงการคลัง นายพันศักดิ์ วิญญรัตน์ ประธานที่ปรึกษานโยบายของนายกรัฐมนตรี ดร. นลินี ทวีสิน ประธานผู้แทนการค้าไทย  นายพิชัย นริพทะพันธุ์ รัฐมนตรีว่าการกระทรวงพาณิชย์ นายพรหมินทร์ เลิศสุริย์เดช เลขาธิการนายกรัฐมนตรี  ปลัดกระทรวงการต่างประเทศ ปลัดกระทรวงพาณิชย์ ปลัดกระทรวงอุตสาหกรรม เลขาธิการสำนักงานสภาพัฒนาการเศรษฐกิจและสังคมแห่งชาติ และหน่วยงานที่เกี่ยวข้องภาครัฐ โดยผู้แทน กกร. ประกอบด้วย นายเกรียงไกร เธียรนุกุล ประธานคณะกรรมการร่วมภาคเอกชน 3 สถาบัน (กกร.) และประธานสภาอุตสาหกรรมแห่งประเทศไทย นายสนั่น อังอุบลกุล ประธานกรรมการหอการค้าไทยและสภาหอการค้าแห่งประเทศไทย นายผยง ศรีวณิช ประธานกรรมการสมาคมธนาคารไทย นายสุธีร์ สธนสถาพร ผู้อำนวยการสำนักงาน กกร. และหน่วยงานที่เกี่ยวข้องภาคเอกชนเข้าร่วมด้วย
นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า โอกาสนี้นายกรัฐมนตรีได้หารือร่วมกับคณะกรรมการร่วมภาคเอกชน 3 สถาบัน (กกร.) (สภาหอการค้าแห่งประเทศไทย สภาอุตสาหกรรมแห่งประเทศไทย สมาคมธนาคารไทย) ซึ่งเป็นสถาบันหลักภาคเอกชนในการส่งเสริมการค้า การอุตสาหกรรม และการเงินของประเทศ ในประเด็นสำคัญอย่างกว้างขวางเพื่อเตรียมความพร้อมและแผนการดำเนินการด้านต่าง ๆ รองรับผลกระทบที่อาจเกิดขึ้นต่อเศรษฐกิจไทยจากนโยบายด้านเศรษฐกิจของสหรัฐฯ
โดยนายกรัฐมนตรีย้ำว่า รัฐบาลให้ความสำคัญและตระหนักถึงเรื่องนี้อย่างมากโดยได้มีการตั้งคณะทำงานนโยบายการค้าสหรัฐฯ ขึ้นมาเมื่อเดือนมกราคมที่ผ่านมาเพื่อเตรียมพร้อมที่จะรับมือเรื่องนี้แล้ว รวมถึงได้มีการติดตามสถานการณ์อย่างใกล้ชิดเพื่อปรับแผนการดำเนินการให้สอดคล้องกับสถานการณ์และทันกับบริบทต่าง ๆ ที่เปลี่ยนแปลง
ทั้งนี้ เชื่อมั่นว่าด้วยความรู้ความสามารถของภาคเอกชนทุกท่านสามารถที่จะช่วยรัฐบาลได้อย่างมาก และรัฐบาลพร้อมร่วมมือกับภาคเอกชนในด้านต่าง ๆ รวมถึงการหาแนวทางรับมือผลกระทบด้านเศรษฐกิจที่อาาจเกิดขึ้นต่อเศรษฐกิจไทย พร้อมกันนี้นายกรัฐมนตรียังย้ำถึงการใช้ศักยภาพด้านสินค้าเกษตรของไทยในการรับมือกับสถานการณ์เศรษฐกิจดังกล่าวด้วย
-------------------------

ที่มา : https://www.thaigov.go.th/news/contents/details/94336