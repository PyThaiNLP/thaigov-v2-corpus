รัฐบาลไทย-ข่าวทำเนียบรัฐบาล-กรมทางหลวง ร่วมกับการประปาส่วนภูมิภาค แจกจ่ายน้ำประปาช่วยเหลือประชาชน บรรเทาความเดือดร้อนในช่วงสถานการณ์ภัยแล้ง 


วันพุธที่ 26 มีนาคม 2568
กรมทางหลวง ร่วมกับการประปาส่วนภูมิภาค แจกจ่ายน้ำประปาช่วยเหลือประชาชน บรรเทาความเดือดร้อนในช่วงสถานการณ์ภัยแล้ง
...
นายอภิรัฐ ไชยวงศ์น้อย อธิบดีกรมทางหลวง กระทรวงคมนาคม เปิดเผยว่า ขณะนี้ประเทศไทยเข้าสู่ช่วงฤดูร้อนตั้งแต่วันที่ 28 กุมภาพันธ์ 2568 ที่ผ่านมา และจะสิ้นสุดประมาณกลางเดือนพฤษภาคมตามประกาศกรมอุตุนิยมวิทยา ส่งผลให้เกิดสถานการณ์ภัยแล้งในพื้นที่หลายจังหวัดทั่วประเทศ ประชาชนได้รับความเดือดร้อน ขาดแคลนน้ำในการอุปโภคบริโภคในชีวิตประจำวันและทำการเกษตร กรมทางหลวง (ทล.) และการประปาส่วนภูมิภาค จึงได้ร่วมกันดำเนินโครงการ “กรมทางหลวง - การประปาส่วนภูมิภาค รวมใจต้านภัยแล้ง” ปีที่ 20 โดยการประปาส่วนภูมิภาคให้การสนับสนุนน้ำประปา เพื่อแจกจ่ายช่วยเหลือผู้ประสบภัยและบรรเทาความเดือดร้อนของประชาชนผ่านหน่วยงานในสังกัด ทล. ทั่วประเทศ โดยสั่งการให้สำนักงานทางหลวง 18 แห่ง แขวงทางหลวง 104 แห่ง และหมวดทางหลวง 581 แห่ง เตรียมความพร้อมของรถบรรทุกน้ำ อุปกรณ์ และบุคลากร เพื่อให้ความช่วยเหลือประชาชน พร้อมสนับสนุนทุกหน่วยงานในพื้นที่ในการช่วยเหลือและแก้ไขปัญหาภัยแล้งให้แก่ประชาชนที่ได้รับความเดือดร้อน ซึ่งจะดำเนินโครงการฯ ตั้งแต่เดือนมีนาคมไปจนกว่าสถานการณ์จะคลี่คลายเข้าสู่ภาวะปกติ
ทั้งนี้ การดำเนินการดังกล่าวเป็นไปตามนโยบายของรัฐบาลและกระทรวงคมนาคมในการร่วมกันแก้ไขปัญหาวิกฤตการณ์ภัยแล้ง ซึ่งประชาชนหรือหน่วยงานใดประสบปัญหาขาดแคลนน้ำ สามารถขอรับความช่วยเหลือได้ที่สำนักงานทางหลวง แขวงทางหลวง หมวดทางหลวงทั่วประเทศ หรือสอบถามรายละเอียดเพิ่มเติมได้ที่สายด่วน ทล. โทร. 1586 (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/94733