รัฐบาลไทย-ข่าวทำเนียบรัฐบาล-นายกรัฐมนตรีแพทองธาร เตรียมให้การต้อนรับนายกรัฐมนตรีเนปาลเยือนประเทศไทยอย่างเป็นทางการ ครั้งแรกในรอบกว่า 60 ปี นับตั้งแต่สถาปนาความสัมพันธ์ทางการทูต 


วันพุธที่ 26 มีนาคม 2568
นายกรัฐมนตรีแพทองธาร เตรียมให้การต้อนรับนายกรัฐมนตรีเนปาลเยือนประเทศไทยอย่างเป็นทางการ ครั้งแรกในรอบกว่า 60 ปี นับตั้งแต่สถาปนาความสัมพันธ์ทางการทูต
พร้อมร่วมยกระดับความร่วมมือในหลากหลายมิติ อย่างรอบด้าน
วันนี้ (26 มีนาคม 2568) นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า รัฐบาลเตรียมให้การต้อนรับ นายเค พี ศรรมะ โอลี นายกรัฐมนตรีเนปาล และภริยา โดยมีกำหนดการเดินทางเยือนประเทศไทยอย่างเป็นทางการในฐานะแขกของรัฐบาล (Official Visit) ระหว่างวันที่ 1-5 เมษายน 2568 นี้ ตามคำเชิญของนางสาวแพทองธาร ชินวัตร นายกรัฐมนตรี ถือเป็นการเยือนอย่างเป็นทางการครั้งแรกของนายกรัฐมนตรีเนปาลนับตั้งแต่ไทยกับเนปาล สถาปนาความสัมพันธ์ทางการทูตระหว่างกันปี 2502
โดยในวันพุธที่ 2 เมษายน 2568 นายกรัฐมนตรีแพทองธาร ชินวัตร พร้อมคณะรัฐมนตรี จะให้การต้อนรับนายกรัฐมนตร เนปาล ที่ทำเนียบรัฐบาล ในพิธีการต้อนรับอย่างเป็นทางการ  รวมทั้งการหารือข้อราชการ การร่วมเป็นสักขีพยานในพิธีลงนามบันทึกความเข้าใจ การแถลงข่าวร่วม และนายกรัฐมนตรีแพทองธาร จะเป็นเจ้าภาพเลี้ยงอาหารกลางวันเพื่อเป็นเกียรติแก่นายกรัฐมนตรีเนปาล และภริยา
นายจิรายุ กล่าวว่า การเยือนอย่างเป็นทางการในครั้งนี้จะเป็นโอกาสอันดีที่ทำให้ทั้งสองฝ่ายได้ร่วมหารือกัน เพื่อยกระดับความร่วมมืออย่างรอบด้านในหลายสาขา โดยเฉพาะด้านการค้าและการลงทุน เกษตรกรรม สาธารณสุข การท่องเที่ยว และอุตสาหกรรมบริการ รวมถึงแลกเปลี่ยนมุมมองเกี่ยวกับความท้าทายระหว่างประเทศ โดยเฉพาะการเปลี่ยนแปลงสภาพภูมิอากาศ และความร่วมมือภายใต้กรอบพหุภาคี
นอกจากนี้ ในวันศุกร์ที่ 4 เมษายน 2568 นายกรัฐมนตรีเนปาลจะเข้าร่วมการประชุมผู้นำบิมสเทค ครั้งที่ 6 ซึ่งประเทศไทยเป็นเจ้าภาพ

ที่มา : https://www.thaigov.go.th/news/contents/details/94726