รัฐบาลไทย-ข่าวทำเนียบรัฐบาล-กรมการขนส่งทางบก ร่วมมือกับภาคเอกชนพัฒนาและส่งเสริมผู้ประกอบการขนส่งสินค้า พร้อมมอบโล่เกียรติคุณให้แก่ผู้ประกอบการที่ได้รับการรับรองมาตรฐานคุณภาพบริการขนส่งด้วยรถบรรทุก (Q Mark) 


วันพุธที่ 26 มีนาคม 2568
กรมการขนส่งทางบก ร่วมมือกับภาคเอกชนพัฒนาและส่งเสริมผู้ประกอบการขนส่งสินค้า พร้อมมอบโล่เกียรติคุณให้แก่ผู้ประกอบการที่ได้รับการรับรองมาตรฐานคุณภาพบริการขนส่งด้วยรถบรรทุก (Q Mark)
...
วันนี้ (26 มีนาคม 2568) เวลา 10.00 น. ณ ห้องแคทรียา โรงแรมรามา การ์เด้นส์ กรุงเทพมหานครกรมการขนส่งทางบก (ขบ.) กระทรวงคมนาคม ร่วมลงนามความร่วมมือด้านการพัฒนาและส่งเสริมศักยภาพผู้ประกอบการขนส่งสินค้ากับบริษัท เด็นโซ่ อินเตอร์เนชั่นแนล เอเชีย จำกัด บริษัท สามมิตร โปรทรัค โซลูชัน เซ็นเตอร์ จำกัด บริษัท เอสซีจี เจดับเบิ้ลยูดี โลจิสติกส์ จำกัด (มหาชน) และบริษัท สยามมิชลิน จำกัด เพื่อพัฒนาระบบการขนส่งทางถนนภายใต้มาตรฐานคุณภาพด้านการขนส่งสินค้าทางถนน Q Mark และ Q Cold Chain ในโอกาสนี้ นายจิรุตม์ วิศาลจิตร อธิบดี ขบ. ได้มอบโล่เกียรติคุณให้แก่ผู้ได้รับการรับรองมาตรฐานคุณภาพบริการขนส่งด้วยรถบรรทุก ประจำปี 2568 โดยภายในงานมีการสัมมนา “ยกระดับอุตสาหกรรมโลจิสติกส์ห่วงโซ่ความเย็น (Cold Chain Logistics)” ซึ่งมีวิทยากรผู้เชี่ยวชาญและมีประสบการณ์ด้านการขนส่งจากภาครัฐและเอกชนเข้าร่วมแลกเปลี่ยนมุมมองและฉากทัศน์ความท้าทายด้านการขนส่งสินค้าแบบควบคุมอุณหภูมิของไทยในประเทศเพื่อนบ้าน
นายจิรุตม์ วิศาลจิตร อธิบดี ขบ. กล่าวว่า กระทรวงคมนาคม โดย ขบ. มีภารกิจในการสนับสนุน และส่งเสริมอุตสาหกรรมการขนส่งทางถนน ซึ่งปัจจุบันอุตสาหกรรมโลจิสติกส์และการขนส่งทางถนนของประเทศไทย มีความท้าทายและเปลี่ยนแปลงไปอย่างมากจากปัจจัยหลายประการ ไม่ว่าจะเป็นการเติบโตอย่างรวดเร็วของธุรกิจ E-Commerce การเข้าสู่สังคมผู้สูงอายุ ความก้าวหน้าอันรวดเร็วของเทคโนโลยีต่าง ๆ และนโยบายของภาครัฐที่มุ่งผลักดันให้ประเทศไทยเป็นศูนย์กลางด้านการขนส่ง (Logistics Hub) ศูนย์กลางสินค้าเกษตรและอาหาร (Agriculture & Food Hub) และศูนย์กลางด้านการแพทย์และสุขภาพ (Wellness & Medical Hub) ส่งผลให้ความต้องการของผู้บริโภคเปลี่ยนไป ดังนั้น คุณภาพและความปลอดภัยของสินค้าจึงเป็นมาตรฐานขั้นพื้นฐานที่ทุกภาคส่วนต้องให้ความสำคัญ ซึ่งอุตสาหกรรม Cold Chain Logistics จะเข้ามามีบทบาทในการรักษาคุณภาพของสินค้าตั้งแต่ต้นทางจนถึงปลายทาง โดยเฉพาะสินค้าเกษตร อาหาร ยา และเวชภัณฑ์ ที่ต้องอาศัยการควบคุมอุณหภูมิตลอดโซ่อุปทาน   เพื่อสร้างความปลอดภัยให้ผู้บริโภคและเสริมสร้างความมั่นคงทางเศรษฐกิจของประเทศ โดย ขบ. มุ่งมั่นที่จะพัฒนาและขับเคลื่อนการยกระดับมาตรฐานด้านการขนส่งสินค้า Q Mark และ Q Cold Chain มาอย่างต่อเนื่อง นำมาซึ่งความร่วมมือกับบริษัทดังกล่าวข้างต้น ในการพัฒนาระบบการขนส่งสินค้าทางถนน สนับสนุน ส่งเสริม และประชาสัมพันธ์มาตรฐานคุณภาพบริการขนส่งด้วยรถบรรทุก Q Mark และ Q Cold Chain รวมถึงการพัฒนาทักษะและองค์ความรู้ด้านการบริหารจัดการขนส่งสินค้าทางถนนให้กับผู้ประกอบการ ซึ่งจะเป็นส่วนสำคัญในการขับเคลื่อนอุตสาหกรรมการขนส่งของประเทศให้ก้าวสู่การเป็นมาตรฐานสากล
ปัจจุบันมีผู้ประกอบการได้รับรองมาตรฐาน Q Mark และ Q Cold Chain แล้ว 457 ราย โดยในปี 2567 - 2568 มีผู้ประกอบการรายใหม่ที่ได้รับรองมาตรฐานฯ 83 ราย ซึ่งถือเป็นเครื่องหมายแห่งความมุ่งมั่นและความรับผิดชอบต่อสังคมในการยกระดับการให้บริการขนส่งให้มีประสิทธิภาพ ปลอดภัย ได้มาตรฐาน และถือเป็นบริษัทขนส่งสินค้าชั้นนำของประเทศไทยที่มีบทบาทสำคัญยิ่งในการสนับสนุนการขับเคลื่อนเศรษฐกิจ การค้า และการลงทุนของประเทศ

ที่มา : https://www.thaigov.go.th/news/contents/details/94738