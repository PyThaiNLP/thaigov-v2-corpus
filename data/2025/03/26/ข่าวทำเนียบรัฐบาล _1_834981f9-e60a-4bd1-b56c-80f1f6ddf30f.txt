รัฐบาลไทย-ข่าวทำเนียบรัฐบาล-ไทยและแคนาดายกระดับความร่วมมือด้านเศรษฐกิจ พร้อมรับการค้า การลงทุนจากแคนาดาเพิ่มเติม ท่ามกลางภูมิรัฐศาสตร์โลกในปัจจุบัน 


วันพุธที่ 26 มีนาคม 2568
26/03/2568
พิมพ์
ไทยและแคนาดายกระดับความร่วมมือด้านเศรษฐกิจ พร้อมรับการค้า การลงทุนจากแคนาดาเพิ่มเติม ท่ามกลางภูมิรัฐศาสตร์โลกในปัจจุบัน
ชูจุดเด่นด้านที่ตั้ง ขนาดตลาด คุณภาพแรงงาน และความพร้อมของโครงสร้างพื้นฐาน
ดร. นลินี ทวีสิน ประธานผู้แทนการค้าไทย นำคณะเข้าร่วมการหารือโต๊ะกลมระดับสูง ที่โรงแรมริทซ์-คาร์ลตัน นครโทรอนโต เมื่อวันที่ 24 มีนาคม 2568 (ตามเวลาประเทศแคนาดา) ซึ่งจัดโดยความร่วมมือระหว่างนายกัลยาณะ วิภัติภูมิประเทศ เอกอัครราชทูต ณ กรุงออตตาวา กับนาย Wayne Farmer ประธานสภาธุรกิจแคนาดา-อาเซียน (Canada-ASEAN Business Council: CABC) เพื่อกระชับความร่วมมือทางเศรษฐกิจและส่งเสริมการค้าการลงทุนระหว่างไทยและแคนาดา ท่ามกลางบริบทของภูมิรัฐศาสตร์โลกที่เปลี่ยนแปลง
การหารือโต๊ะกลมครั้งนี้มีผู้แทนภาครัฐและเอกชนของแคนาดาเข้าร่วมอย่างคับคั่ง อาทิ นาย Victor Fedeli รัฐมนตรีว่าการกระทรวงพัฒนาเศรษฐกิจ การสร้างงาน และการค้าของรัฐออนแทรีโอ, นาย Weldon Epp รองปลัดกระทรวงการต่างประเทศแคนาดา, นาย Wayne Farmer ประธานสภาธุรกิจแคนาดา-อาเซียน (CABC) รวมถึงผู้แทนจากหน่วยงานสำคัญของแคนาดา เช่น Global Affairs Canada, Natural Resources Canada, Export Development Canada, AtkinsRéalis, Sherpa Lobby, SynergAI, Specilife, 369 Global, GrowthBridge และ Fasken
ดร. นลินี กล่าวในที่ประชุมว่า “ภายใต้ความท้าทายของสถานการณ์โลกปัจจุบัน ไทยและแคนาดาควรขยายความร่วมมือด้านเศรษฐกิจและการลงทุน ไทยเป็นพันธมิตรที่น่าเชื่อถือและยินดีต้อนรับนักลงทุนแคนาดาที่ต้องการมองหาโอกาสใหม่ในภูมิภาคอินโด-แปซิฟิก” พร้อมเน้นย้ำจุดแข็งของไทยทั้งด้านที่ตั้งเชิงยุทธศาสตร์ ขนาดของตลาด คุณภาพแรงงาน ความพร้อมด้านโครงสร้างพื้นฐาน และสภาพแวดล้อมที่เอื้อต่อการลงทุนและการใช้ชีวิต
ผู้แทนฝ่ายแคนาดา กล่าวเสริมสรุปได้ว่า “แคนาดาเห็นศักยภาพของไทยในฐานะศูนย์กลางเศรษฐกิจสำคัญในอินโด-แปซิฟิกมาเสมอ และเห็นพ้องว่าการหาพันธมิตรทางเศรษฐกิจเพิ่มเติม โดยเฉพาะในตลาดที่มีศักยภาพอย่างไทย เป็นสิ่งจำเป็นในสถานการณ์โลกปัจจุบัน”
หลังจากการหารือโต๊ะกลม ดร. นลินี ได้หารือทวิภาคีกับนาย Weldon Epp รองปลัดกระทรวงการต่างประเทศแคนาดา โดยได้แลกเปลี่ยนแนวทางรับมือกับการเปลี่ยนแปลงในความสัมพันธ์ทางการค้ากับสหรัฐฯ รวมถึงการส่งเสริมการค้าสินค้าเกษตรระหว่างกัน
ก่อนหน้าการหารือโต๊ะกลมระดับสูง ดร. นลินี และคณะ ได้เดินทางเยี่ยมชม T&T Supermarket ซึ่งเป็นซูเปอร์มาร์เก็ตเอเชียรายใหญ่ที่สุดของแคนาดา มีสาขากว่า 37 แห่งทั่วประเทศ และเป็นช่องทางหลักในการจัดจำหน่ายสินค้าเอเชียและสินค้าไทยในตลาดแคนาดา โดยปัจจุบัน T&T Supermarket จำหน่ายสินค้าไทยมากกว่า 200 รายการ สินค้าขายดี อาทิ ข้าวหอมมะลิ อาหารทะเลแปรรูป ซอสปรุงรส และบะหมี่กึ่งสำเร็จรูป ซึ่งได้รับความนิยมสูงจากผู้บริโภคชาวแคนาดาและชาวเอเชียในประเทศ
ในโอกาสเดียวกัน คณะยังได้เยี่ยมชมห้างสรรพสินค้า Loblaws เครือข่ายค้าปลีกรายใหญ่ที่สุดของแคนาดา ซึ่งมีส่วนแบ่งตลาดสูงสุดในประเทศ พร้อมหารือถึงแนวทางขยายพื้นที่จำหน่ายสินค้าไทยในระบบค้าปลีกของแคนาดา
ดร. นลินี กล่าวถึงภารกิจในครั้งนี้ว่า “แคนาดาเป็นตลาดที่มีศักยภาพสูง สินค้าไทย โดยเฉพาะอาหารและวัตถุดิบอาหาร ได้รับการยอมรับในด้านคุณภาพและความหลากหลาย การหารือกับผู้บริหารห้างค้าปลีกรายใหญ่เช่น T&T และ Loblaws ถือเป็นก้าวสำคัญในการขยายโอกาสส่งออกของไทยในตลาดแคนาดา”
พร้อมกล่าวเพิ่มเติมว่า “เป้าหมายต่อไปคือการผลักดันสินค้าไทยที่มีศักยภาพ อาทิ ข้าวหอมมะลิ ผลไม้เมืองร้อน อาหารทะเลแปรรูป และอาหารพร้อมรับประทาน ให้เข้าสู่เครือข่ายค้าปลีกของแคนาดาในวงกว้างมากขึ้น เพื่อให้ผู้บริโภคชาวแคนาดาเข้าถึงสินค้าไทยคุณภาพและเพิ่มโอกาสในการสร้างการรับรู้ต่อสินค้าไทยในระดับสากล”

ที่มา : https://www.thaigov.go.th/news/contents/details/94722