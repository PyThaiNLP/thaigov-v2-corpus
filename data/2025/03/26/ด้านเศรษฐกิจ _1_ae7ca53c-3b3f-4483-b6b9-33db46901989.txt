รัฐบาลไทย-ข่าวทำเนียบรัฐบาล-​"อรรถวิชช์"  เลคเชอร์ร่างกฎหมายกากอุตสาหกรรมโฉมใหม่” เตรียมความพร้อมให้ สมาชิก ส.อ.ท. รับมือมาตรการที่เข้มข้นขึ้น 


วันพุธที่ 26 มีนาคม 2568
26/03/2568
พิมพ์
​"อรรถวิชช์"  เลคเชอร์ร่างกฎหมายกากอุตสาหกรรมโฉมใหม่” เตรียมความพร้อมให้ สมาชิก ส.อ.ท. รับมือมาตรการที่เข้มข้นขึ้น
​"อรรถวิชช์"  เลคเชอร์ร่างกฎหมายกากอุตสาหกรรมโฉมใหม่” เตรียมความพร้อมให้ สมาชิก ส.อ.ท. รับมือมาตรการที่เข้มข้นขึ้น
วันที่ 24 มีนาคม 2568 นายอรรถวิชช์ สุวรรณภักดี ประธานคณะที่ปรึกษาของรัฐมนตรีว่าการกระทรวงอุตสาหกรรม ด้านยุทธศาสตร์ เป็นวิทยากรบรรยายพิเศษในหัวข้อ "ร่างพระราชบัญญัติจัดการกากอุตสาหกรรม" โดยมีนายกิตติ ตั้งจิตรมณีศักดา ดร.นิลสุวรรณ ลีลารัศมี รองประธานสภาอุตสาหกรรมแห่งประเทศไทย พร้อมด้วยคณะกรรมการ และสมาชิกสภาอุตสาหกรรมแห่งประเทศไทย เข้าร่วมรับฟังอย่างคับคั่งทั้งรูปแบบออนไซต์ (Onsite) และออนไลน์ (Online) ณ ห้องประชุม 802 PASSION ชั้น 8 สภาอุตสาหกรรมแห่งประเทศไทย (ส.อ.ท.) กรุงเทพฯ และผ่านระบบอิเล็กทรอนิกส์ (Zoom Meeting)
ในการบรรยายครั้งนี้ นายอรรถวิชช์ ได้อธิบายถึงสาระสำคัญของร่างพระราชบัญญัติจัดการกากอุตสาหกรรม พ.ศ. .....ซึ่งมีเป้าหมายเพื่อยกระดับการจัดการกากอุตสาหกรรมของประเทศไทยให้เป็นระบบมากขึ้น โดยเน้นการปฏิรูปโรงงานกำจัดกากอุตสาหกรรมให้ปฏิบัติตามมาตรฐานในระดับสูงสุด ควบคู่ไปกับการเสนอให้แยกกฎหมายเกี่ยวกับการจัดการกากอุตสาหกรรมออกจากกฎหมายสิ่งแวดล้อมที่มีอยู่เดิม รวมทั้งจัดตั้งกองทุนเยียวยาผู้ได้รับผลกระทบจากกากอุตสาหกรรม และเพิ่มมาตรการควบคุมเขตปลอดอากร (Free Zone) เพื่อป้องกันการนำเข้าหรือเคลื่อนย้ายกากอุตสาหกรรมที่ผิดกฎหมาย ทั้งนี้ นายอรรถวิชช์ ได้เน้นย้ำถึงความจำเป็นของการบังคับใช้กฎหมายดังกล่าว โดยเฉพาะการควบคุมตั้งแต่แหล่งกำเนิดกากอุตสาหกรรมจนถึงปลายทางเพื่อให้สามารถกำจัด/บำบัดได้อย่างครบวงจร และถูกต้องตามมาตรฐานสากล ซึ่งจะช่วยแก้ไขปัญหาการลักลอบทิ้งกากอุตสาหกรรมได้อย่างมีประสิทธิภาพ
ด้านผู้แทนสภาอุตสาหกรรมแห่งประเทศไทย ได้แสดงความคิดเห็นและเสนอแนะแนวทางเพิ่มเติมเกี่ยวกับการบังคับใช้กฎหมาย พร้อมทั้งสนับสนุนแนวคิดในการสร้างกลไกความร่วมมือระหว่างภาครัฐและเอกชน เพื่อให้เกิดการบริหารจัดการกากอุตสาหกรรมที่มีความยั่งยืนในประเทศไทย

ที่มา : https://www.thaigov.go.th/news/contents/details/94729