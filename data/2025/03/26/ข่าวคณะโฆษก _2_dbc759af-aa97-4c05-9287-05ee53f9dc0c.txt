รัฐบาลไทย-ข่าวทำเนียบรัฐบาล- เทศกาลสงกรานต์ไทยปีนี้กลายเป็นจุดเช็กอินระดับโลก...นักท่องเที่ยวมุ่งหน้ามาไทยสุดคึกคัก ยอดจองโรงแรมฮอต “เกาะสมุย” นำโด่งเป็นจุดหมายปลายทางยอดฮิต


วันพุธที่ 26 มีนาคม 2568
26/03/2568
พิมพ์
เทศกาลสงกรานต์ไทยปีนี้กลายเป็นจุดเช็กอินระดับโลก...นักท่องเที่ยวมุ่งหน้ามาไทยสุดคึกคัก ยอดจองโรงแรมฮอต “เกาะสมุย” นำโด่งเป็นจุดหมายปลายทางยอดฮิต
เทศกาลสงกรานต์ไทยปีนี้กลายเป็นจุดเช็กอินระดับโลก...นักท่องเที่ยวมุ่งหน้ามาไทยสุดคึกคัก ยอดจองโรงแรมฮอต “เกาะสมุย” นำโด่งเป็นจุดหมายปลายทางยอดฮิตสร้างรายได้เข้าประเทศกว่า 2 หมื่นล้านบาท
วันนี้ (26 มีนาคม 2568)  นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า จากมาตรการกระตุ้นการท่องเที่ยว และมาตรการสร้างความเชื่อมั่นของรัฐบาลส่งผลให้นักท่องเที่ยวชาวต่างชาติ มีการวางแผนเดินทางเข้ามาท่องเที่ยวในประเทศไทยจำนวนมาก โดยข้อมูลของ SiteMinder ผู้นำแพลตฟอร์มการจัดจำหน่ายห้องพักและจัดการรายได้ระดับโลก พบว่า เทศกาลสงกรานต์ของประเทศไทย ยังคงสามารถดึงดูดนักท่องเที่ยวต่างชาติได้ดี  โดยปี 2568 นักท่องเที่ยวต่างชาติคิดเป็น 86% ของยอดจองโรงแรมที่มีกำหนดเช็กอินระหว่างวันที่ 10-17 เมษายน ซึ่งเพิ่มขึ้น 15% โดยเกาะสมุยซึ่งเป็นสถานที่ถ่ายทำของซีรีส์ The White Lotus  มียอดจองเพิ่มขึ้นถึง 65% ตามมาด้วยเชียงใหม่ เพิ่มขึ้น 41% และกรุงเทพฯ เพิ่มขึ้น 20%
สำหรับระยะเวลาการเข้าพักในโรงแรมทั่วประเทศไทยช่วงสัปดาห์สงกรานต์เพิ่มขึ้น 7.3% เมื่อเทียบกับปีก่อนหน้า โดยเฉลี่ยจาก 2.41 คืน เป็น 2.59 คืน และเกาะสมุยังคงเป็นจุดหมายปลายทางที่นักท่องเที่ยวเข้าพักนานที่สุด มีระยะเวลาการเข้าพักเฉลี่ยเพิ่มขึ้น 1.5% จาก 3.74 คืน เป็น 3.80 คืน คาดว่าอัตราค่าห้องพักในโรงแรมบนเกาะสมุยและภูเก็ตจะเพิ่มขึ้น โดยอัตราค่าห้องพักเฉลี่ยต่อวัน (ADR) เพิ่มขึ้น 38% เป็น 11,073 บาทในเกาะสมุย และในภูเก็ต เพิ่มขึ้น 8.1% เป็น 5,889 บาท
“เป็นเรื่องที่น่ายินดีที่นักท่องเที่ยวทั่วโลกต่างให้ความสนใจ เทศกาลสงกรานต์ในประเทศไทย ซึ่งได้รับการการันตีจากยูเนสโกที่ประกาศขึ้นทะเบียนให้ “สงกรานต์ในประเทศไทย” เป็นรายการในบัญชีตัวแทนมรดกภูมิปัญญาทางวัฒนธรรมที่จับต้องไม่ได้ของมนุษยชาติ (Representative List of the Intangible Cultural Heritage of Humanity) บวกกับมาตรการของรัฐบาลที่นำมากระตุ้นการเดินทางและการใช้จ่ายของนักท่องเที่ยวต่างชาติตลอดเดือนเมษายน คาดว่าจะสามารถสร้างรายได้ท่องเที่ยวกว่า 2 หมื่นล้านบาท” นายอนุกูล กล่าว

ที่มา : https://www.thaigov.go.th/news/contents/details/94724