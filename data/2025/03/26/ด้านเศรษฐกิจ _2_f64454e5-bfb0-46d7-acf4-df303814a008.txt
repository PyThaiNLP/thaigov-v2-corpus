รัฐบาลไทย-ข่าวทำเนียบรัฐบาล-​กระทรวงอุตฯ ผนึกกำลัง กทม. กรมประมง สำนักงานอุตสาหกรรมฯ 12 จังหวัด เดินหน้าฟื้นฟูคลองรอบวัดบวรฯ


วันพุธที่ 26 มีนาคม 2568
26/03/2568
พิมพ์
​กระทรวงอุตฯ ผนึกกำลัง กทม. กรมประมง สำนักงานอุตสาหกรรมฯ 12 จังหวัด เดินหน้าฟื้นฟูคลองรอบวัดบวรฯ
​กระทรวงอุตฯ ผนึกกำลัง กทม. กรมประมง สำนักงานอุตสาหกรรมฯ 12 จังหวัด เดินหน้าฟื้นฟูคลองรอบวัดบวรฯ
วันที่ 25 มีนาคม 2568 นายสุรพล ชามาตย์ ที่ปรึกษาปลัดกระทรวงอุตสาหกรรม เป็นประธานการประชุมหารือโครงการจิตอาสา "ปรับปรุงคุณภาพน้ำในคลองรอบวัดบวรนิเวศวิหาร" ระยะที่ 2 โดยมีผู้แทนจาก กรุงเทพมหานคร กรมประมง และสำนักงานอุตสาหกรรมจังหวัด (สอจ.) 12 จังหวัด ได้แก่ ชลบุรี, ฉะเชิงเทรา, นนทบุรี, นครปฐม, ปทุมธานี, ปราจีนบุรี, สมุทรสาคร, สมุทรปราการ, พระนครศรีอยุธยา, สระบุรี, ระยอง และราชบุรี เข้าร่วม ณ ห้องประชุม อก. 3 อาคารสำนักงานปลัดกระทรวงอุตสาหกรรม
การประชุมในครั้งนี้ จัดขึ้นเพื่อเตรียมการดำเนินโครงการจิตอาสาที่มีเป้าหมายในการฟื้นฟูและปรับปรุงคุณภาพน้ำในคลองรอบวัดบวรนิเวศวิหารให้มีสภาพดีขึ้น โดยกิจกรรมหลักในระยะที่ 2 ประกอบด้วย การขุดลอกโคลนและตะกอนดินที่ทับถมมาเป็นเวลานาน ซึ่งเป็นสาเหตุหลักที่ทำให้น้ำในคลองมีความขุ่นสูง นอกจากนี้ ยังมีแผนดำเนินการซ่อมแซมเขื่อนคอนกรีตรอบคลองในส่วนที่สึกหรอ เพื่อให้สามารถรองรับน้ำที่ผ่านการบำบัดจากเครื่องบำบัดน้ำเสียแบบ Sand filter จำนวน 2 เครื่อง ของกระทรวงอุตสาหกรรมได้อย่างมีประสิทธิภาพ และเน้นย้ำถึงความสำคัญของการทำงานร่วมกันระหว่างทุกภาคส่วนที่เกี่ยวข้อง
เพื่อให้โครงการดังกล่าวประสบความสำเร็จและเกิดผลลัพธ์ที่ยั่งยืน โดยคาดว่าเมื่อโครงการเสร็จสิ้น สภาพแวดล้อมโดยรวมและน้ำในคลองรอบวัดบวรนิเวศวิหารจะกลับมาใสและมีคุณภาพน้ำดียิ่งขึ้น

ที่มา : https://www.thaigov.go.th/news/contents/details/94730