รัฐบาลไทย-ข่าวทำเนียบรัฐบาล-วราวุธ กำชับ ศรส. - พม.ตาก ช่วยเหลือต่อเนื่อง พ่อ-ลูกสู้ชีวิต ปลูกกระท่อมกลางทุ่งนา เก็บอาหารตามธรรมชาติกิน


วันพุธที่ 26 มีนาคม 2568
วราวุธ กำชับ ศรส. - พม.ตาก ช่วยเหลือต่อเนื่อง พ่อ-ลูกสู้ชีวิต ปลูกกระท่อมกลางทุ่งนา เก็บอาหารตามธรรมชาติกิน
วราวุธ กำชับ ศรส. - พม.ตาก ช่วยเหลือต่อเนื่อง พ่อ-ลูกสู้ชีวิต ปลูกกระท่อมกลางทุ่งนา เก็บอาหารตามธรรมชาติกิน
วันที่ 26 มีนาคม 2568 นางจตุพร โรจนพานิช รองปลัดกระทรวงการพัฒนาสังคมและความมั่นคงของมนุษย์ ในฐานะประธานคณะทำงานขับเคลื่อนศูนย์เร่งรัดจัดการสวัสดิภาพประชาชน (ศรส.) เปิดเผยว่า ด้วย นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้มอบนโยบายให้ ศรส. กระทรวง พม. เป็นศูนย์กลางในการเร่งรัดจัดการช่วยเหลือและคุ้มครองสวัสดิภาพพี่น้องประชาชนทั่วประเทศที่ประสบปัญหาความเดือดร้อนทางสังคม พร้อมส่งทีมปฏิบัติการหน่วยเคลื่อนที่เร็วลงพื้นที่ช่วยเหลืออย่างเร่งด่วน สำหรับกรณี การแชร์ในสื่อโซเชียล พ่อปลูกกระท่อมกลางทุ่งนา สภาพใกล้พัง หลังคารั่ว อยู่กับลูกสาว มีความเป็นอยู่ยากลำบาก ต้องเก็บอาหารตามธรรมชาติ ที่จังหวัดตาก นั้น ตนได้รับรายงานจาก ศรส. กระทรวง พม. ว่า เมื่อปี 2564 ทีม พม. หนึ่งเดียว จังหวัดตาก ได้ร่วมกับทีมสหวิชาชีพประกอบด้วย อำเภอแม่สอด เทศบาลนครแม่สอด องค์การบริหารส่วนตำบลแม่ปะ หน่วยเฉพาะกิจราชมนู อาสาสมัครพัฒนาสังคมและความมั่นคงของมนุษย์ (อพม.) และหน่วยงานที่เกี่ยวข้อง ได้ลงพื้นที่เยี่ยมครอบครัวดังกล่าว ณ กระท่อมไม่มีเลขที่ ในอำเภอแม่สอด จังหวัดตาก ซึ่งพบว่า เด็กหญิงอายุ 9 ปี สัญชาติไทย อาศัยอยู่กับพ่อที่แยกทางกับแม่ โดยพ่อได้พามาดูแลตั้งแต่ลูกสาวอายุประมาณ 1 ปี อาศัยนอนที่กระท่อมท้ายทุ่งนา หาอาหารกินตามธรรมชาติ บางครั้งต้องฝากลูกให้กับคนรู้จักช่วยดูแล เนื่องจากไม่มีความรู้ ไม่ได้เรียนหนังสือ มีรายได้จากการประกอบอาชีพรับจ้าง ทั้งนี้ ทีม พม.หนึ่งเดียวจังหวัดตาก ร่วมกับทีมสหวิชาชีพ ได้ดำเนินการให้ความช่วยเหลือต่างๆ มาจนถึงปัจจุบัน โดยเฉพาะให้การสงเคราะห์เด็ก ตามพระราชบัญญัติคุ้มครองเด็ก พ.ศ. 2546
นางจตุพร กล่าวว่า ล่าสุดเมื่อวันที่ 23 มีนาคม 2568 ทีม ศรส. และทีม พม.หนึ่งเดียวจังหวัดตาก ร่วมกับ อพม. ตำบลแม่ปะ และนักสังคมสงเคราะห์จากสถานสงเคราะห์ “บ้านเด็กไลฟ์อิมแพค เซฟโฮม“ ได้ลงพื้นที่เยี่ยมครอบครัวดังกล่าว เพื่อติดตามการให้ความช่วยเหลือต่างๆ พร้อมให้กำลังใจ และมอบเครื่องอุปโภคบริโภคที่จำเป็น รวมถึงอุปกรณ์การเรียน อีกทั้ง ได้พูดคุยติดตามผลการเรียนของเด็ก ซึ่งขณะนี้เด็ก อายุ 13 ปี เรียนจบชั้นประถมศึกษาปีที่ 3 มีผลการเรียนอยู่ในระดับดี สามารถปรับตัวเข้ากับสังคมและเพื่อนได้ดี ซึ่งระหว่างปิดภาคเรียน เด็กอยู่ในความดูแลของสถานสงเคราะฯ ซึ่งมีการส่งเสริมและพัฒนาศักยภาพเด็ก ผ่านกิจกรรมการเรียนรู้ต่างๆ และพาไปทัศนศึกษานอกสถานที่
นางจตุพร กล่าวว่า นอกจากนี้ ทีม ศรส. และ ทีม พม.หนึ่งเดียวจังหวัดตาก ได้ประสานการให้ความช่วยเหลือผู้เป็นพ่อเรื่องการส่งเสริมการประกอบอาชีพโดยชุมชนมีส่วนร่วม เพื่อจ้างงานในพื้นที่ ซึ่งปัจจุบันพ่อของเด็กพักอาศัยอยู่ในสวนของสมาชิกสภาเทศบาลนครแม่สอด โดยรับจ้างเป็นผู้เฝ้าสวน และมีการประกอบอาชีพรับจ้างทั่วไปด้วย อีกทั้งเรื่องการพัฒนาที่พักอาศัยให้มีความมั่นคงแข็งแรงและปลอดภัยนั้น จะได้รับการสนับสนุนจากมูลนิธิไลฟ์อิมแพค เพื่อรองรับการรับเด็กคืนสู่ครอบครัว ซึ่งพ่อเด็กวางแผนที่จะปลูกผักสวนครัวเป็นอาชีพด้วย ทั้งนี้ จะมีการติดตามและประเมินความพร้อมของพ่อเด็ก  โดยมี อพม. และ ผู้นำชุมชน ช่วยติดตามเยี่ยมพ่อเด็กเป็นระยะ อย่างไรก็ตาม หากพบผู้ประสบปัญหาความเดือดร้อนทางสังคม ขอให้แจ้ง ศูนย์เร่งรัดจัดการสวัสดิภาพประชาชน (ศรส.) กระทรวง พม. ผ่านสายด่วน พม. โทร. 1300 ตลอด 24 ชั่วโมง
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #จังหวัดตาก

ที่มา : https://www.thaigov.go.th/news/contents/details/94741