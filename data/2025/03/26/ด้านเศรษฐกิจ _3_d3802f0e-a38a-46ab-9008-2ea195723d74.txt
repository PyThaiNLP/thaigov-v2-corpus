รัฐบาลไทย-ข่าวทำเนียบรัฐบาล-กรมทางหลวงชนบท ก่อสร้างถนนสาย พช.2030 จังหวัดเพชรบูรณ์ แล้วเสร็จ ยกระดับการคมนาคมให้สมบูรณ์ สนับสนุนการคมนาคมขนส่งไปยังหมู่บ้านใกล้เคียงและสถานที่สำคัญได้อย่างมีประสิทธิภาพ 


วันพุธที่ 26 มีนาคม 2568
กรมทางหลวงชนบท ก่อสร้างถนนสาย พช.2030 จังหวัดเพชรบูรณ์ แล้วเสร็จ ยกระดับการคมนาคมให้สมบูรณ์ สนับสนุนการคมนาคมขนส่งไปยังหมู่บ้านใกล้เคียงและสถานที่สำคัญได้อย่างมีประสิทธิภาพ
....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ดำเนินโครงการก่อสร้างถนนสาย พช.2030 แยก ทล.21 - บ้านนางั่ว อำเภอเมือง จังหวัดเพชรบูรณ์ แล้วเสร็จ และเปิดให้ประชาชนสัญจรแล้ว ช่วยเสริมคุณภาพชีวิตที่ดียิ่งขึ้นให้กับประชาชนที่อาศัยสองข้างทาง โดยขยายไหล่ทางและยกระดับคันทางเดิม ช่วง กม. ที่ 3+450 - 5+750 ขนาด 2 ช่องจราจร ผิวจราจรกว้าง 7 เมตร ไหล่ทางกว้างข้างละ 2.50 เมตร พร้อมสะพานก่อสร้างสะพาน 2 แห่ง ระบบระบายน้ำ เครื่องหมายจราจร และสิ่งอำนวยความปลอดภัย ระยะทาง 2.300 กิโลเมตร ใช้งบประมาณ 34.980 ล้านบาท
ทั้งนี้ เส้นทางนี้ประชาชนสามารถใช้เดินทางจาก ทล.21 ผ่านหมู่บ้าน วัด สถานที่ราชการ เชื่อมต่อไปยัง ทล.2402 ได้อีกด้วย เป็นการสนับสนุนและร่นระยะเวลาการขนส่งพืชผลทางการเกษตรให้ได้รับความสะดวก รวดเร็ว ขนส่งได้ทันเวลาและมีประสิทธิภาพสูงสุด

ที่มา : https://www.thaigov.go.th/news/contents/details/94732