รัฐบาลไทย-ข่าวทำเนียบรัฐบาล-ประเทศต้องเดินหน้าต่อ ..นายกฯ “แพทองธาร” ขอบคุณ 319 เสียง ขอบคุณทุกฝ่ายร่วมกันทำหน้าที่ตัวแทน ปชช. อย่างเต็มที่ ย้ำขอเดินหน้ามุ่งทำงานเพื่อประชาชนต่อไป


วันพุธที่ 26 มีนาคม 2568
26/03/2568
พิมพ์
ประเทศต้องเดินหน้าต่อ ..นายกฯ “แพทองธาร” ขอบคุณ 319 เสียง ขอบคุณทุกฝ่ายร่วมกันทำหน้าที่ตัวแทน ปชช. อย่างเต็มที่ ย้ำขอเดินหน้ามุ่งทำงานเพื่อประชาชนต่อไป
ประเทศต้องเดินหน้าต่อ ..นายกฯ “แพทองธาร” ขอบคุณ 319 เสียง ขอบคุณทุกฝ่ายร่วมกันทำหน้าที่ตัวแทน ปชช. อย่างเต็มที่ ย้ำขอเดินหน้ามุ่งทำงานเพื่อประชาชนต่อไป
วันนี้ (26 มี.ค. 68) เวลา 10.00 น. ณ ห้องประชุมสภาผู้แทนราษฎร ชั้น 2 อาคารรัฐสภา ถนนสามเสน เขตดุสิต กรุงเทพมหานคร นายจิรายุ ห่วงทรัพย์ โฆษกประจำสำนักนายกรัฐมนตรี เผยผลการลงมติญัตติขอเปิดอภิปรายทั่วไปเพื่อลงมติไม่ไว้วางใจรัฐมนตรีเป็นรายบุคคล โดยนายณัฐพงษ์ เรืองปัญญาวุฒิ สมาชิกผู้แทนราษฎรแบบบัญชีรายชื่อ หัวหน้าพรรคประชาชน ในฐานะผู้นำฝ่ายค้านกับคณะ จำนวน 165 คน เป็นผู้เสนอ ตามมาตรา 151 ของรัฐธรรมนูญแห่งราชอาณาจักรไทย พุทธศักราช 2560  ระหว่างวันที่ 24 - 25 มีนาคม 2568  โดยผลการพิจารณา นางสาวแพทองธาร ชินวัตร นายกรัฐมนตรี ได้รับความไว้วางใจจากสภาผู้แทนราษฎรด้วยคะแนน 319 เสียง ไม่ไว้วางใจ 162 เสียง งดออกเสียง 7 เสียง ดังนั้น มติที่ประชุมถือว่าไว้วางใจ
ทั้งนี้ นางสาวแพทองธาร ชินวัตร นายกรัฐมนตรี ขอบคุณผ่าน แพลตฟอร์ม x  ว่า “การอภิปรายไม่ไว้วางใจครั้งนี้ ทุกอย่างผ่านไปได้ด้วยดีค่ะ ดิฉันขอขอบคุณทุกฝ่ายที่ทำหน้าที่ตัวแทนประชาชนอย่างเต็มที่ ทั้งคณะรัฐมนตรีซึ่งได้ร่วมชี้แจงทุกประเด็น สมาชิกสภาผู้แทนราษฎรทั้งฝ่ายรัฐบาลและฝ่ายค้าน ที่ร่วมกระบวนการตรวจสอบเพื่อประโยชน์ของประเทศ ทุกคะแนนเสียง ทั้งสนับสนุน และเสียงไม่ไว้วางใจ จะเป็นพลังให้ดิฉันและคณะรัฐมนตรี มุ่งมั่นทำงานเพื่อพี่น้องประชาชนต่อไป ขอขอบคุณเจ้าหน้าที่รัฐสภา ข้าราชการ สื่อมวลชน ทีมงาน และพี่น้องประชาชนทุกท่านที่ติดตาม และให้ความสำคัญกับการอภิปรายไม่ไว้วางใจครั้งนี้ค่ะ”

ที่มา : https://www.thaigov.go.th/news/contents/details/94731