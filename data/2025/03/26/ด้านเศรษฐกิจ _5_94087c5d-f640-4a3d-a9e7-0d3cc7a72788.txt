รัฐบาลไทย-ข่าวทำเนียบรัฐบาล-อธิบดีกรมทางหลวงชนบท สั่งการเตรียมความพร้อมในการสนับสนุนรถบรรทุกน้ำเข้าช่วยเหลือประชาชนในช่วงภัยแล้งอย่างเต็มที่ พร้อมสำรวจโครงข่ายถนนที่เป็นพื้นที่เสี่ยงเพื่อความปลอดภัยของผู้ใช้ท


วันพุธที่ 26 มีนาคม 2568
อธิบดีกรมทางหลวงชนบท สั่งการเตรียมความพร้อมในการสนับสนุนรถบรรทุกน้ำเข้าช่วยเหลือประชาชนในช่วงภัยแล้งอย่างเต็มที่ พร้อมสำรวจโครงข่ายถนนที่เป็นพื้นที่เสี่ยงเพื่อความปลอดภัยของผู้ใช้ท
....
นายมนตรี เดชาสกุลสม อธิบดีกรมทางหลวงชนบท กนระทรวงคมนาคม เปิดเผยว่า ตามที่สำนักงานทรัพยากรน้ำแห่งชาติ ได้แจ้งให้หน่วยงานที่เกี่ยวข้องรับทราบมติมาตรการรองรับฤดูแล้งปี 2568 ที่คณะกรรมการทรัพยากรน้ำแห่งชาติ ให้ความเห็นชอบและให้แต่ละหน่วยงานดำเนินงานตามภารกิจให้สอดคล้องกับมาตรการ โดยในส่วนของกรมทางหลวงชนบท (ทช.) ได้ให้ความสำคัญและมีความห่วงใยประชาชนในเรื่องดังกล่าว จึงได้กำหนดแนวทางในการเตรียมความพร้อมและการช่วยเหลือดูแลประชาชนที่ประสบภัยแล้ง พร้อมทั้งได้กำชับไปยังสำนักงานทางหลวงชนบทที่ 1 - 18 และแขวงทางหลวงชนบททั่วประเทศ ดังนี้
- ประสานข้อมูลพื้นที่ที่ต้องการความช่วยเหลือกับจังหวัด
- ให้การสนับสนุนรถบรรทุกน้ำพร้อมเจ้าหน้าที่ เพื่อแจกจ่ายน้ำแก่ประชาชนตามพื้นที่ที่ได้รับแจ้งโดยจังหวัดเป็นผู้จัดการน้ำ
- ติดป้ายประชาสัมพันธ์บริเวณสำนักงานและรถบรรทุกน้ำ เพื่อให้ประชาชนได้รับทราบ
- ให้หน่วยงานในภูมิภาคดำเนินการออกสำรวจโครงข่ายในความรับผิดชอบที่มีความเสี่ยงต่อการทรุดตัว และกรณีเกิดดินถล่มบริเวณไหล่เขา พร้อมเฝ้าระวังอย่างใกล้ชิด และรายงานผลการดำเนินงานให้สำนักบำรุงทาง ทช. ได้รับทราบ
- กรณีสายทางที่เกิดการทรุดตัวแล้ว ให้เข้าดำเนินการซ่อมแซมเบื้องต้น เพื่อให้ประชาชนใช้สัญจรได้ชั่วคราว และติดตั้งป้ายเตือน เพื่อป้องกันการเกิดอุบัติเหตุ
ทั้งนี้ หากพื้นที่ใดต้องการความช่วยเหลือ หน่วยงานของ ทช. พร้อมสนับสนุนรถบรรทุกน้ำ และเจ้าหน้าที่เพื่อแจกจ่ายน้ำให้แก่ประชาชนที่ประสบภัยทันที และหากต้องการความช่วยเหลือสามารถแจ้งได้ที่สายด่วน ทช. โทร. 1146 หรือแขวงทางหลวงชนบทในพื้นที่เพื่อจัดส่งเจ้าหน้าที่ในการให้ความช่วยเหลืออย่างเร่งด่วนต่อไป

ที่มา : https://www.thaigov.go.th/news/contents/details/94737