รัฐบาลไทย-ข่าวทำเนียบรัฐบาล-มาแล้ว “เทศกาลเที่ยวเมืองไทย” ครั้งที่ 43 เริ่มวันนี้ถึง 30 มีนาคมที่ศูนย์สิริกิติ์ มั่นใจกระตุ้นการเดินทางท่องเที่ยวภายในประเทศได้อย่างคึกคักแน่นอน


วันพุธที่ 26 มีนาคม 2568
26/03/2568
พิมพ์
มาแล้ว “เทศกาลเที่ยวเมืองไทย” ครั้งที่ 43 เริ่มวันนี้ถึง 30 มีนาคมที่ศูนย์สิริกิติ์ มั่นใจกระตุ้นการเดินทางท่องเที่ยวภายในประเทศได้อย่างคึกคักแน่นอน
มาแล้ว “เทศกาลเที่ยวเมืองไทย” ครั้งที่ 43 เริ่มวันนี้ถึง 30 มีนาคมที่ศูนย์สิริกิติ์ มั่นใจกระตุ้นการเดินทางท่องเที่ยวภายในประเทศได้อย่างคึกคักแน่นอน
วันนี้ (26 มีนาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี  กล่าวว่า ขอเชิญชวนประชาชนร่วมงาน “เทศกาลเที่ยวเมืองไทย” ครั้งที่ 43 ระหว่างวันที่ 26 – 30 มีนาคม 2568 ตั้งแต่เวลา 10.00 – 21.00 น. ณ ฮอลล์ 1 – 4 ชั้น G ศูนย์การประชุมแห่งชาติสิริกิติ์ กรุงเทพมหานคร ซึ่งเป็นงานท่องเที่ยวระดับชาติ เพื่อกระตุ้นให้เกิดความต้องการเดินทางท่องเที่ยวภายในประเทศ สร้างการรับรู้เอกลักษณ์ของพื้นที่ทุกภูมิภาค
งาน “เทศกาลเที่ยวเมืองไทย” ครั้งนี้ ถูกจัดขึ้นภายใต้แนวคิด พลิกโฉมการท่องเที่ยวไทยสู่มิติใหม่ ขับเคลื่อนแนวคิด Carbon Neutral Tourism เพื่อยกระดับภาพลักษณ์การท่องเที่ยวไทยสู่การท่องเที่ยวอย่างยั่งยืน สอดคล้องกับแคมเปญพิเศษ  “Amazing Thailand Grand Tourism & Sport Year 2025” โดยจะมีการนำเสนอสินค้าและบริการทางการท่องเที่ยว “5 Must Do in Thailand” ได้แก่ สินค้า  MUST TASTE, MUST TRY, MUST BUY, MUST SEEK และ MUST SEE ที่คงความเป็นเอกลักษณ์โดดเด่นของแต่ละภูมิภาค ทั้งด้านวัฒนธรรม ประเพณี วิถีชีวิต อาหาร และภูมิปัญญาท้องถิ่น ผ่านโซนนวัตกรรมต่าง ๆ ภายในงานที่มีความหลากหลาย เสมือนเป็นการรวบรวมความมหัศจรรย์ของเมืองไทยเอาไว้ในงานเดียว
ภายในงานประกอบด้วย 9 โซนหลัก ซึ่งนำเสนอสินค้าและบริการทางการท่องเที่ยวที่มีอัตลักษณ์เฉพาะตัว ทั้ง 5 ภูมิภาค พร้อมด้วยหลากหลาย Landmark และกิจกรรมที่ถูกออกแบบมาเพื่อนำเสนอวัฒนธรรมไทยด้วยนวัตกรรม รวมถึงส่งเสริมแนวคิด Sustainable Tourism
ทั้งนี้  ขอเชิญชวนผู้สนใจ ดาวน์โหลดแอปพลิเคชัน Amazing Thailand ซึ่งจะมีฟังก์ชันแผนที่ 3D และระบบนำทาง AR ช่วยให้ผู้เข้าร่วมงานสามารถเห็นผังการจัดงานแบบ 3 มิติ หาจุดแลนด์มาร์ก บูธ หรือร้านค้า ภายในงานได้อย่างสะดวกและรวดเร็ว
“รัฐบาลเดินหน้าผลักดันแนวทางการท่องเที่ยวอย่างยั่งยืนมาโดยตลอด และงานเทศกาลเที่ยวเมืองไทย ประจำปี 2568 จะเป็นปีที่ 3 ของกิจกรรมลดโลกเลอะ Zero Waste to Landfills เพื่อเป้าหมายไม่ให้เกิดขยะหลงเหลือจากการจัดงาน ลดขยะสู่บ่อฝังกลบซึ่งจะสร้างมลพิษในภายหลัง โดยขยะทุกชนิดจะมีการนำไปทำกำจัดและใช้ประโยชน์อย่างถูกวิธี และเพื่อให้ผู้เข้าร่วมงาน ผู้ประกอบการภายในงาน เป็นส่วนหนึ่งในการบริหารทรัพยากรอย่างเกิดประโยชน์สูงสุดต่อไป” นางสาวศศิกานต์ กล่าว

ที่มา : https://www.thaigov.go.th/news/contents/details/94725