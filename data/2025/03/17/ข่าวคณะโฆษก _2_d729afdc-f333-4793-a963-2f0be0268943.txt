รัฐบาลไทย-ข่าวทำเนียบรัฐบาล-รัฐบาลสั่งจับกุมผู้ขาย  ผู้เสพแก๊สหัวเราะหลังระบาดในสถานบันเทิง เตือนผู้เสพเสี่ยงขาดออกซิเจน อันตรายถึงชีวิต


วันจันทร์ที่ 17 มีนาคม 2568
17/03/2568
พิมพ์
รัฐบาลสั่งจับกุมผู้ขาย  ผู้เสพแก๊สหัวเราะหลังระบาดในสถานบันเทิง เตือนผู้เสพเสี่ยงขาดออกซิเจน อันตรายถึงชีวิต
รัฐบาลสั่งจับกุมผู้ขาย  ผู้เสพแก๊สหัวเราะหลังระบาดในสถานบันเทิง เตือนผู้เสพเสี่ยงขาดออกซิเจน อันตรายถึงชีวิต
วันนี้ ( 17 มีนาคม 2568 ) เวลา 09.00 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี ย้ำเตือนประชาชนและนักท่องเที่ยวตามสถานบันเทิงต่าง ๆ ให้หลีกเลี่ยงการใช้ลูกโป่งแก๊สหัวเราะ หรือการซื้อแก๊ส Nitrous oxide (ไนตรัสออกไซด์) ทั้งที่เป็นถัง 3.3 ลิตร  และแบบกระเปาะ  เนื่องจากหากสูดดมเข้าไปในปริมาณมาก แก๊สจะเข้าไปแทนที่ออกซิเจนในปอดและในระบบประสาทส่วนกลาง ทำให้เกิดอาการคลื่นไส้ อาเจียน มึนงง ร่างกายไม่สามารถควบคุมระบบหายใจหรือประสานการทำงานของอวัยวะต่าง ๆ ได้ อาจทำให้หกล้ม ได้รับบาดเจ็บ และหมดสติ หากสูดดมบ่อยครั้งเป็นเวลานานจะทำให้เส้นประสาทส่วนปลายเสื่อม มึน ชา กล้ามเนื้ออ่อนเปลี้ย เหน็บชา บริเวณนิ้วมือนิ้วเท้า รับความรู้สึกไม่ได้ เนื่องจากภาวะขาดวิตามินบี 12 ร้ายแรงสุดอาจเสียชีวิต
สำหรับ "ไนตรัสออกไซด์" คือสารประกอบทางเคมี ที่ไม่มีสี มีกลิ่นหอม และมีรสหวานเล็กน้อย เป็นหนึ่งในสารระเหยที่มีการนำไปใช้ในทางที่ผิดซึ่งก๊าซชนิดนี้เป็นก๊าซที่ใช้ในการแพทย์ โดยใช้เป็นยาดมสลบก่อนการผ่าตัด หรือถอนฟัน ลดอาการปวด จะออกฤทธิ์รวดเร็ว และหมดฤทธิ์เร็วเช่นกัน ตามกฎหมายถือว่าเป็นยาที่ใช้ตามโรงพยาบาล และยังใช้ในกลุ่มอุตสาหกรรมอาหารและเครื่องดื่ม อุตสาหกรรมรถยนต์อีกด้วย
ทั้งนี้ จากสถานการณ์ปัจจุบันพบว่า แก๊สหัวเราะ หรือแก๊สไนตรัสออกไซด์ กลับมาแพร่ระบาดอย่างหนัก และมีผู้ลักลอบนำมาใช้ผิดประเภท โดยนำไปบรรจุใส่ลูกโป่งจำหน่ายให้นักท่องเที่ยวตามสถานบันเทิง เพื่อสูดดมสร้างความเคลิบเคลิ้ม มึนเมา ใช้ทดแทนยาเสพติดประเภทอื่น ในหมู่วัยรุ่นและนักท่องเที่ยว โดยเฉพาะในสถานบันเทิงเพื่อให้บริการกับลูกค้าเนื่องจากสามารถหาซื้อง่ายและมีราคาไม่แพง
ส่วนผู้ที่นำแก๊สหัวเราะมาจำหน่าย ถือว่ามีความผิด ตามพระราชบัญญัติยา พ.ศ. 2510 ข้อหาผลิตหรือขายยาแผนปัจจุบันโดยไม่ได้รับอนุญาต โทษจำคุกไม่เกิน 5 ปี และปรับไม่เกิน 10,000 บาท และหากแก๊สไนตรัสออกไซด์ที่นำมาใช้เป็นยาที่ไม่ได้ขึ้นทะเบียนตำรับยา ผู้ผลิตหรือผู้ขายจะมีความผิดในข้อหาผลิตหรือขายยาแผนปัจจุบันโดยไม่ได้ขึ้นทะเบียนตำรับยา มีโทษจำคุกไม่เกิน 3 ปี หรือปรับไม่เกิน 5,000 บาท หรือทั้งจำทั้งปรับด้วย
“ทั้งนี้รัฐบาลได้สั่งการให้ทุกหน่วยเดินหน้าปราบปรามและคุมเข้มผลิตภัณฑ์อันตรายทุกชนิดที่ส่งผลกระทบต่อประชาชน โดยเฉพาะในกลุ่มเยาวชน ไม่จำกัดเพียงบุหรี่ไฟฟ้าหรือยาเสพติด แต่รวมถึงสารที่ถูกนำมาใช้ผิดวัตถุประสงค์  ให้เกิดผลเป็นรูปธรรม โดยล่าสุดสำนักตำรวจแห่งชาติ ได้ปฏิบัติการกวาดล้างตัดตอนลูกโป่งบรรจุแก๊สหัวเราะ ตรวจยึดแก๊สไนตรัสออกไซด์ที่แสดงฉลากไม่ถูกต้อง และมีมาตรการในการเฝ้าระวังการจำหน่ายแก๊สไนตรัสออกไซด์ที่นำไปใช้ผิดวัตถุประสงค์แล้ว
สำหรับประชาชนที่พบเห็นการลักลอบจำหน่ายลูกโป่งเเก๊สหัวเราะ หรือพบเห็นการกระทำความผิดกฎหมายในลักษณะอื่นใด สามารถแจ้งเบาะแสได้ที่สายด่วน ปคบ.1135 หรือเพจเฟซบุ๊ค ปคบ. เตือนภัยผู้บริโภค ได้ตลอด 24 ชั่วโมง ”  นางสาวศศิกานต์ กล่าว

ที่มา : https://www.thaigov.go.th/news/contents/details/94429