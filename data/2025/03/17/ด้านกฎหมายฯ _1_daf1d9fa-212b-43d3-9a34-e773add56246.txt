รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เปิดงานมหกรรมแก้หนี้ฯ ปีที่ 2 ในพื้นที่จังหวัดชลบุรี พร้อมเดินหน้าแก้ปัญหาหนี้สินให้ประชาชนในทุกจังหวัด เพื่อสร้างความเป็นธรรมให้กับลูกหนี้ และยกระดับ


วันอาทิตย์ที่ 16 มีนาคม 2568
16/03/2568
พิมพ์
รัฐมนตรีว่าการกระทรวงยุติธรรม เปิดงานมหกรรมแก้หนี้ฯ ปีที่ 2 ในพื้นที่จังหวัดชลบุรี พร้อมเดินหน้าแก้ปัญหาหนี้สินให้ประชาชนในทุกจังหวัด เพื่อสร้างความเป็นธรรมให้กับลูกหนี้ และยกระดับ
รัฐมนตรีว่าการกระทรวงยุติธรรม เปิดงานมหกรรมแก้หนี้ฯ ปีที่ 2 ในพื้นที่จังหวัดชลบุรี พร้อมเดินหน้าแก้ปัญหาหนี้สินให้ประชาชนในทุกจังหวัด เพื่อสร้างความเป็นธรรมให้กับลูกหนี้ และยกระดับรายได้ให้ประชาชน
ในวันอาทิตย์ที่ 16 มีนาคม 2568 เวลา 09.30 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานเปิดงานกิจกรรม "มหกรรมแก้หนี้ สร้างวิถีชีวิตแห่งความเป็นธรรม ปีที่ 2" ในพื้นที่จังหวัดชลบุรี โดยมี นายยู่สิน จินตภากร ผู้ช่วยรัฐมนตรีประจำกระทรวงยุติธรรม พร้อมด้วยนายธวัชชัย ศรีทอง ผู้ว่าราชการจังหวัดชลบุรี คณะผู้บริหารกระทรวงยุติธรรม หัวหน้าส่วนราชการในพื้นที่จังหวัดชลบุรี ผู้บริหารภาคีเครือข่าย สถาบันการเงิน และประชาชน เข้าร่วม ณ หอประชุมลีลาวดี วิทยาลัยเทคโนโลยีชลบุรี ตำบลเสม็ด อำเภอเมืองชลบุรีจังหวัดชลบุรี
โอกาสนี้ รัฐมนตรีว่าการกระทรวงยุติธรรม ได้กล่าวใจความสำคัญตอนหนึ่งว่า การเป็นหนี้ถือเป็นภาระของประชาชน โดยมุ่งหวังว่าพื้นที่จังหวัดชลบุรีที่เป็นพื้นที่ที่พี่น้องประชาชนมาทำงาน ถ้ามีความกังวลเรื่องปัญหาหนี้สินจะทำให้ประชาชนมีความทุกข์มากขึ้นจึงอยากแก้ไขเรื่องนี้ให้เกิดขึ้น ซึ่งรวมถึงในพื้นที่อื่นเช่นกันที่มีเป้าหมายที่จะพยายามปรับปรุงแก้ไขเรื่องหนี้ให้เป็นรูปธรรม โดยจะปรับปรุงวิธีทำงานใหม่ให้กับผู้ไกล่เกลี่ย ซึ่งอย่างน้อยในเรื่องหนี้นอกระบบให้พิจารณาเรื่องสัญญาก่อน หนี้นอกระบบดอกเบี้ยจะเป็นโมฆะแต่จะเป็นการนำเงินไปใช้ในเงินต้น เพื่อสร้างความเป็นธรรมให้กับลูกหนี้ นอกจากนี้ โครงการของรัฐบาลในเรื่องแก้ปัญหาหนี้สิน โดยเฉพาะการช่วยเหลือของกระทรวงยุติธรรมที่จะกระจายไปทุกจังหวัด รวมถึงการกระจายให้ความช่วยเหลือทางออนไลน์ ด้วยรัฐบาลตระหนักดีว่าเรื่องหนี้เป็นความทุกข์ของประชาชน จึงพยายามหามาตรการต่าง ๆ เพื่อสร้างรายได้ให้ประชาชน สร้างรายได้ให้ผู้ประกอบการ และเอสเอ็มอี เพื่อพัฒนาด้านเศรษฐกิจ สร้างรายได้ให้ประเทศ และเป็นการร่วมกันช่วยยกระดับรายได้ให้แก่ประชาชน
โดยกิจกรรมดังกล่าวกระทรวงยุติธรรมจัดขึ้น โดยกรมคุ้มครองสิทธิและเสรีภาพ และกรมบังคับคดี ร่วมบูรณาการกับสำนักงานยุติธรรมจังหวัดชลบุรี สำนักงานบังคับคดีจังหวัดชลบุรี เพื่อลดปัญหาหนี้สินของประชาชนไทยที่มีจำนวนสูงถึง 25.5 ล้านคน หรือมากกว่า 1 ใน 3 ของประชากร โดยเฉพาะหนี้ครัวเรือนที่คิดเป็น 91% ของ GDP ซึ่งส่วนใหญ่เป็นหนี้ที่ไม่ก่อให้เกิดรายได้ เช่น หนี้บัตรเครดิตและสินเชื่อส่วนบุคคล อีกทั้งกลุ่มคนทำงาน อายุ 20-35 ปี จำนวนกว่า 52.7% มีภาระหนี้ตั้งแต่เริ่มทำงาน และหนี้เสียในกลุ่มนี้สูงถึง 27% โดยปีที่ผ่านมา กระทรวงยุติธรรมสามารถช่วยเหลือลูกหนี้ได้ จำนวนกว่า 66,000 ราย รวมมูลค่าหนี้ที่ไกล่เกลี่ยสำเร็จมากกว่า 12,000 ล้านบาท รวมถึงช่วยปลดภาระผู้ค้ำประกันกองทุนกู้ยืมเพื่อการศึกษา (กยศ.) ได้กว่า 2.8 ล้านราย
ทั้งนี้ ภายในงานมีกิจกรรมหลัก ได้แก่ การไกล่เกลี่ยหนี้ ทั้งก่อนฟ้องและหลังศาลมีคำพิพากษา การให้คำปรึกษาด้านกฎหมายและหนี้สิน โดยหน่วยงานในกระทรวงยุติธรรมเพื่ออำนวยความสะดวกให้ลูกหนี้ได้เจรจากับเจ้าหนี้โดยตรงจากสถาบันการเงินและหน่วยงานรัฐ พร้อมทั้งการจัดแสดงนิทรรศการให้ความรู้ด้านการบริหารจัดการหนี้ ซึ่งประชาชนที่มีปัญหาหนี้สินสามารถเข้าร่วมงานได้ ตั้งแต่วันที่ 16-18 มีนาคม 2568 ตั้งแต่เวลา 08.30 น. เป็นต้นไป ณ วิทยาลัยเทคโนโลยีชลบุรี ตำบลเสม็ด อำเภอเมืองชลบุรี จังหวัดชลบุรี โดยไม่เสียค่าใช้จ่าย และจะได้รับคำปรึกษาเพื่อแก้ไขปัญหาหนี้ได้อย่างเป็นธรรม

ที่มา : https://www.thaigov.go.th/news/contents/details/94422