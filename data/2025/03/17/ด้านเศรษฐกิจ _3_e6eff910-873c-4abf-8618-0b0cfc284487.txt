รัฐบาลไทย-ข่าวทำเนียบรัฐบาล-กรมทางหลวงชนบท พัฒนาโครงสร้างพื้นฐานถนนเฉลิมบูรพาชลทิต สาย รย.4036 อำเภอท่าใหม่ จังหวัดจันทบุรี


วันจันทร์ที่ 17 มีนาคม 2568
กรมทางหลวงชนบท พัฒนาโครงสร้างพื้นฐานถนนเฉลิมบูรพาชลทิต สาย รย.4036 อำเภอท่าใหม่ จังหวัดจันทบุรี
....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า ในปี 2568 รัฐบาลได้ประกาศให้เป็นปี Amazing Thailand Grand Tourism and Sports Year 2025 เพื่อเป็นการกระตุ้นให้อุตสาหกรรมท่องเที่ยวเติบโตและสร้างรายได้ให้กับประชาชนมากยิ่งขึ้น กรมทางหลวงชนบท (ทช.) เป็นหน่วยงานในสังกัดกระทรวงคมนาคมที่มีบทบาทในการพัฒนาโครงสร้างพื้นฐานการคมนาคม การยกระดับสายทาง เพื่อสนับสนุนยุทธศาสตร์การท่องเที่ยว จึงได้ดำเนินการซ่อมสร้างถนนสาย รย.4036 เฉลิมบูรพาชลทิต อำเภอท่าใหม่ จังหวัดจันทบุรี เป็นถนนที่มีศักยภาพด้านการท่องเที่ยวสูง เนื่องจากเป็นถนนเลียบชายฝั่งทะเลที่ยาวที่สุดของประเทศไทย มีจุดชมวิวหลายแห่งที่นักท่องเที่ยวสามารถแวะชมทิวทัศน์อันสวยงาม รวมทั้งมีช่องจราจรสำหรับปั่นจักรยานตามถนนเลียบชายฝั่งไว้รองรับอีกด้วย ปัจจุบันได้ก่อสร้างแล้วเสร็จและเปิดให้ประชาชนใช้สัญจรแล้ว ซึ่งมีส่วนช่วยในการส่งเสริมการท่องเที่ยวเลียบชายฝั่งทะเลภาคตะวันออกให้ประชาชนและนักท่องเที่ยวเดินทางสะดวกปลอดภัยมากยิ่งขึ้นแล้ว และช่วยกระตุ้นเศรษฐกิจทั้งธุรกิจที่พัก ร้านค้า และร้านอาหารให้กับชุมชนอย่างยั่งยืน
สำหรับการซ่อมสร้างถนนสาย รย.4036 ระยะทาง 6.803 กิโลเมตร เป็นหนึ่งในโครงข่ายถนนเฉลิมบูรพาชลทิต ระยะที่ 1 (ช่วงจังหวัดระยอง - จันทบุรี) ที่นักท่องเที่ยวสามารถใช้เป็นเส้นทางเชื่อมไปยังสถานที่ท่องเที่ยวมากมาย อาทิ อ่าวยาง อ่าวกระทิง ปากน้ำจันทบุรี หาดเจ้าหลาว อ่าวคุ้งกระเบน และหาดคุ้งวิมาน ซึ่ง ทช. ได้เล็งเห็นถึงการเพิ่มศักยภาพการท่องเที่ยวบนสายทางนี้ โดยได้ซ่อมสร้างเป็นผิวจราจรกว้าง 9 เมตร ด้วยวิธีการ Hot Mix In - Plant Recycling มีจุดเริ่มต้น กม. ที่ 60+747 บริเวณสะพานเฉลิมพระเกียรติปากน้ำแขมหนู ตำบลคลองขุด อำเภอท่าใหม่ จังหวัดจันทบุรี ไปสิ้นสุด กม. ที่ 67+550 ในพื้นที่ตำบลบางกะไชย อำเภอแหลมสิงห์ จังหวัดจันทบุรี ใช้งบประมาณ 52.380 ล้านบาท

ที่มา : https://www.thaigov.go.th/news/contents/details/94444