รัฐบาลไทย-ข่าวทำเนียบรัฐบาล-เข้าหน้าร้อน..ระวังพิษสุนัขบ้า....อย่าชะล่าใจ! รัฐบาลแนะ  หากถูกกัดรีบฉีดวัคซีนฯ ทันที ส่วนเจ้าของสุนัข – แมว ต้องนำสัตว์เลี้ยงไปฉีดวัคซีนป้องกันเป็นประจำทุกปี  


วันจันทร์ที่ 17 มีนาคม 2568
17/03/2568
พิมพ์
เข้าหน้าร้อน..ระวังพิษสุนัขบ้า....อย่าชะล่าใจ! รัฐบาลแนะ  หากถูกกัดรีบฉีดวัคซีนฯ ทันที ส่วนเจ้าของสุนัข – แมว ต้องนำสัตว์เลี้ยงไปฉีดวัคซีนป้องกันเป็นประจำทุกปี
เข้าหน้าร้อน..ระวังพิษสุนัขบ้า....อย่าชะล่าใจ! รัฐบาลแนะ  หากถูกกัดรีบฉีดวัคซีนฯ ทันที ส่วนเจ้าของสุนัข – แมว ต้องนำสัตว์เลี้ยงไปฉีดวัคซีนป้องกันเป็นประจำทุกปี
วันนี้ (17 มีนาคม 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า กรมควบคุมโรค โดยกระทรวงสาธารณสุข เผยข้อมูลระหว่างวันที่ 1 มกราคม ถึง 9 มีนาคม 2568 พบว่าประเทศไทยมีผู้เสียชีวิตด้วยโรคพิษสุนัขบ้าแล้วจำนวน 2 ราย ที่จังหวัดชลบุรีและศรีสะเกษ โดยทั้ง 2 รายถูกสุนัขกัดและไม่ไปพบแพทย์เพื่อรับการฉีดวัคซีนป้องกันโรคพิษสุนัขบ้า หลังสัมผัสกับสัตว์ที่เป็นโรค ทั้งนี้ ยังพบสัตว์ที่ติดเชื้อโรคพิษสุนัขบ้าแล้ว จำนวน 54 ตัว และจากการตรวจสอบตัวอย่างทั้งหมด 835 ตัว พบสัตว์ติดเชื้อ 6.47% โดยพบการติดเชื้อสูงสุดในสุนัข (75.93%) รองลงมาเป็นโค กระบือ (16.66%) และแมว (7.41%) โดยกรมปศุสัตว์ได้ประกาศเขตโรคระบาดชั่วคราวตามพระราชบัญญัติโรคระบาดสัตว์ พ.ศ. 2558 เพื่อควบคุมโรคในสัตว์ให้ได้ภายใน 30 วัน และป้องกันการแพร่กระจายของโรคไปยังพื้นที่อื่น ๆ
นายอนุกูล  ขอให้ประชาชนระมัดระวังและป้องกันตนเองจากโรคพิษสุนัขบ้า โดยใช้ “คาถา 5 ย.” คือ 1. อย่าแหย่ – อย่าแหย่ให้สุนัขโกรธหรือโมโห 2. อย่าเหยียบ - อย่าเหยียบสุนัข หรือทำให้มันตกใจ 3. อย่าแยก – อย่าใช้มือเปล่าแยกสุนัขที่กำลังกัดกัน 4. อย่าหยิบ – อย่าหยิบชามอาหารของสุนัขขณะมันกำลังกิน 5. อย่ายุ่ง - อย่ายุ่งกับสุนัขที่ไม่รู้จักหรืออยู่นอกบ้าน รวมถึงสุนัขที่ไม่ทราบประวัติ
นอกจากนี้ ให้หลีกเลี่ยงการสัมผัสกับสัตว์หรือซากสัตว์ที่สงสัยว่าเป็นโรคพิษสุนัขบ้า และไม่ควรรับประทานผลิตภัณฑ์จากสัตว์ที่มีเชื้อโรคหรือดื่มน้ำนมจากสัตว์ที่ติดโรคนี้ หรือหากถูกสุนัขกัดหรือเลียบาดแผล ควรรีบดำเนินการตามขั้นตอน 1) ล้างแผล - ใช้น้ำและสบู่ล้างแผลให้สะอาด 10-15 นาที 2) ใส่ยา – ทายาฆ่าเชื้อที่บาดแผล 3) กักสุนัข - กักสัตว์ที่ทำร้ายดูอาการ 10 วัน และส่งตรวจหาเชื้อโรคพิษสุนัขบ้า 4) หาหมอ – พบแพทย์ทันทีเพื่อตรวจสอบและฉีดวัคซีนป้องกันโรคพิษสุนัขบ้า
“รัฐบาลส่งเสริมและรณรงค์ให้ประชาชนผู้รักสุนัขตระหนักถึงการเลี้ยงสุนัขอย่างมีความรับผิดชอบ โดยขอให้ผู้เลี้ยงสุนัขและแมวพาสัตว์เลี้ยงไปฉีดวัคซีนป้องกันโรคพิษสุนัขบ้าเป็นประจำทุกปี เพื่อให้สัตว์มีภูมิคุ้มกันที่เพียงพอในการป้องกันโรคพิษสุนัขบ้าได้อย่างมีประสิทธิภาพ ซึ่งจะช่วยลดการแพร่กระจายของโรคทั้งในสัตว์และมนุษย์” นายอนุกูล ย้ำ

ที่มา : https://www.thaigov.go.th/news/contents/details/94430