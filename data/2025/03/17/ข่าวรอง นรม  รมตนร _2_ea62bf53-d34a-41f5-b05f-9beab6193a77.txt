รัฐบาลไทย-ข่าวทำเนียบรัฐบาล-​รองนายกฯ“สุริยะ”เผยนายกฯสั่งการหน่วยงานที่เกี่ยวข้องเร่งตรวจสอบเหตุโครงการก่อสร้างบริเวณถนนพระราม 2 ทรุดตัวหากพบผู้รับเหมาผิดจริงใช้มาตรการสูงสุดย้ำโครงการฯเสร็จทันตามกำหนดการเดิม


วันจันทร์ที่ 17 มีนาคม 2568
17/03/2568
พิมพ์
​รองนายกฯ“สุริยะ”เผยนายกฯสั่งการหน่วยงานที่เกี่ยวข้องเร่งตรวจสอบเหตุโครงการก่อสร้างบริเวณถนนพระราม 2 ทรุดตัวหากพบผู้รับเหมาผิดจริงใช้มาตรการสูงสุดย้ำโครงการฯเสร็จทันตามกำหนดการเดิม
​รองนายกฯ “สุริยะ” เผย นายกฯ สั่งการหน่วยงานที่เกี่ยวข้อง เร่งตรวจสอบเหตุโครงการก่อสร้างบริเวณถนนพระราม 2 ทรุดตัว หากพบผู้รับเหมาผิดจริง ใช้มาตรการสูงสุด ย้ำ โครงการฯ เสร็จทันตามกำหนดการเดิม
วันนี้ (17 มีนาคม 2568) 11.40 น. ณ บริเวณทางเชื่อมตึกสันติไมตรี ทำเนียบรัฐบาล นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม แถลงผลการประชุมเรื่องมาตรการความปลอดภัยในการก่อสร้างถนนและเส้นทางคมนาคม ภายหลังโครงการทางพิเศษสายพระราม 3-ดาวคะนอง -วงแหวนรอบนอกกรุงเทพมหานครด้านตะวันตก สัญญาที่ 3 บริเวณถนนพระราม 2 ทรุดตัว ว่า วันนี้ หน่วยงานในสังกัดกระทรวงคมนาคม ประกอบด้วย กรมทางหลวง กรมทางหลวงชนบท รวมถึงการรถไฟฟ้าขนส่งมวลชน (รฟม.) เข้าพบนางสาวแพทองธาร ชินวัตร นายกรัฐมนตรี เพื่อรายงานความคืบหน้าอุบัติเหตุที่เกิดขึ้น โดยนายกรัฐมนตรีได้สั่งการให้เร่งดำเนินการตรวจสอบหาสาเหตุ หากอุบัติเหตุดังกล่าวเกิดขึ้นจากความผิดของบริษัทผู้รับเหมา หรือ ผู้ควบคุมงาน ให้ดำเนินการตามข้อกฎหมายที่มีอยู่ และให้พิจารณาบทลงโทษสูงสุดตามมาตรา 109 หมวด 12 ของพระราชบัญญัติการจัดซื้อจัดจ้างและการบริหารพัสดุภาครัฐ พ.ศ. 2560 ว่าด้วยการทิ้งงาน ซึ่งปัจจุบันมาตรการจัดซื้อจัดจ้างของกรมบัญชีกลางสามารถนำมาใช้ได้ทันที ทั้งนี้ กรมทางหลวงและกรมทางหลวงชนบทจะใช้ดุลยพินิจ ตรวจสอบสาเหตุให้ชัดเจน หากพบว่าเป็นความบกพร่องของผู้รับเหมาจริง จะใช้มาตรการสูงสุดในการดำเนินคดีทั้งทางแพ่งและทางอาญา
รองนายกรัฐมนตรี กล่าวว่า การดำเนินการความผิดกับผู้รับเหมาต้องใช้เวลาอีกสักระยะ และขณะนี้ดีเอสไออยู่ระหว่างการตรวจสอบข้อเท็จจริง คาดจะใช้เวลาไม่เกินหนึ่งเดือน สำหรับมาตรการป้องกันเพื่อไม่ให้เกิดอุบัติเหตุซ้ำและเพื่อความปลอดภัยของประชาชนที่ใช้เส้นทางในการสัญจรผ่านสะพานพระราม 2 - 3  กระทรวงคมนาคมจะให้วิศวกรรมสถานแห่งประเทศไทย มาดำเนินการตรวจสอบกระบวนการ โดยให้มีการจัดจ้างทีมที่ปรึกษา เข้ามากำกับดูแลความปลอดภัยในการก่อสร้าง เพื่อให้เกิดความปลอดภัยสูงสุด เนื่องจากที่ผ่านมา วิศวกรรมสถานแห่งประเทศไทยเข้ามาช่วยแบบไม่ได้จ่ายค่าจ้าง ต่อจากนี้จะต้องเป็นการว่าจ้างให้เป็นกิจจะลักษณะ เพื่อเป็นการนำบุคลากรที่มีความรู้ความเชี่ยวชาญมาช่วยดูแล
รองนายกรัฐมนตรี กล่าวต่อว่า หากพบเป็นความผิดพลาดของที่ปรึกษาโครงการฯ จริง สามารถสั่งการให้ดำเนินคดีทางอาญา ฟ้องทางแพ่ง รวมถึงยึดใบอนุญาตด้วย ส่วนเรื่องความแข็งแรงของโครงสร้าง ขอย้ำว่าตอนออกแบบได้ใช้มาตรการที่เป็นไปตามวิศวกรรม เพียงแต่ขั้นตอนการก่อสร้างช่วงที่ควบคุมงาน อาจมีการประมาทเลินเล่อของผู้รับเหมาจึงทำให้เกิดอุบัติเหตุขึ้น และตัวของวัสดุอุปกรณ์ก็ไม่ได้มีส่วนเกี่ยวข้อง เพราะวัสดุการก่อสร้างกรมทางหลวงและกรมทางหลวงชนบทได้ตรวจสอบอยู่ตลอดเวลา พร้อมกันนี้  ได้กำชับกรมทางหลวง กรมทางหลวงชนบท รฟม. และหน่วยงานที่เกี่ยวข้องในการก่อสร้าง  ให้หารือกับผู้รับเหมาประเด็นเรื่องความปลอดภัย อย่าให้เกิดอุบัติเหตุอีก โดยได้เสนอมาตรการสมุดพก เพื่อตัดคะแนนผู้รับเหมา หากเกิดกรณีที่ทำให้มีผู้เสียชีวิตอีก บริษัทนั้นก็จะถูกแบล็กลิสต์ และไม่สามารถเสนอราคาได้อีก ซึ่งคาดว่ามาตรการดังกล่าว จะทำให้ผู้รับเหมาทำงานด้วยความระมัดระวัง  โดยจะต้องมีการพูดคุยกับกรมบัญชีกลาง ทั้งนี้ จำเป็นต้องรอการสอบสวนให้เสร็จเรียบร้อย คาดว่าอย่างช้าไม่เกินสิ้นเดือนเมษายน  ส่วนสมุดพกจะมีการดำเนินการย้อนหลังถึงเหตุการณ์ครั้งก่อน ๆ หรือไม่นั้น เรื่องดังกล่าวยังจะต้องพิจารณาอีกที
รองนายกรัฐมนตรี กล่าวถึงการแบ่งสัญญาว่า ที่ผ่านมามีการแบ่งงานตามสัญญาค่อนข้างมาก จึงเป็นเหตุทำให้ไม่ได้มาตรฐาน โดยได้สั่งการว่า การแบ่งสัญญาจะต้องดำเนินการแบ่งสัญญาเท่าที่จำเป็น ไม่เยอะจนเกินไป สำหรับกระแสวิพากษ์วิจารณ์บนโลกออนไลน์ ที่ให้รับผิดชอบด้วยการลาออก นั้น ตนเองได้อธิบายข้อเท็จจริงไปแล้ว ว่ากระทรวงคมนาคมดำเนินการมาโดยตลอด หากมาตรการออกมาชัดเจน และมีเรื่องแบล็กลิสต์ผู้รับเหมา เชื่อว่าความปลอดภัยจะดีขึ้น ยืนยันว่าโครงการก่อสร้างพระราม 2 จะแล้วเสร็จตามกำหนดการเดิม คือภายในสิ้นปีนี้แน่นอน

ที่มา : https://www.thaigov.go.th/news/contents/details/94451