รัฐบาลไทย-ข่าวทำเนียบรัฐบาล-ดีอี - จ.พิจิตร ร่วมลงนาม MOU ใช้ระบบ e-Office เดินหน้าการทำงานไร้กระดาษ


วันจันทร์ที่ 17 มีนาคม 2568
ดีอี - จ.พิจิตร ร่วมลงนาม MOU ใช้ระบบ e-Office เดินหน้าการทำงานไร้กระดาษ
ดีอี - จ.พิจิตร ร่วมลงนาม MOU ใช้ระบบ e-Office เดินหน้าการทำงานไร้กระดาษ
วันที่ 17 มีนาคม 2568 ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม (ดีอี) มอบหมายให้ นางสาวพิยะดา สุดกังวาล ที่ปรึกษาด้านการสื่อสาร กระทรวงดีอี เป็นสักขีพยานและผู้แทนกระทรวงฯ นำบันทึกข้อตกลงความร่วมมือ (MOU) ในการใช้งานระบบ e-Office ภายใต้บริการคลาวด์กลางภาครัฐ (GDCC) เพื่อขับเคลื่อนนโยบายรัฐบาลดิจิทัล ระหว่าง กระทรวงดิจิทัลเพื่อเศรษฐกิจและสังคม กับ จังหวัดพิจิตร มามอบให้นางสาวธนียา นัยพินิจ ผู้ว่าราชการจังหวัดพิจิตร ร่วมลงนาม และมีนายธนิต ภูมิถาวร รองผู้ว่าราชการจังหวัด เป็นสักขีพยาน โดยมี นางสาวรวีวัลย์  บุญยะกลัมพะ สถิติจังหวัดพิจิตร พร้อมด้วยผู้ที่เกี่ยวข้องเข้าร่วม ณ ห้องประชุมโรงแรมมีพรสวรรค์แกรนด์ โฮเทล แอนด์ รีสอร์ท อำเภอเมืองพิจิตร จังหวัดพิจิตร
โดยการลงนาม MOU ดังกล่าว จะเป็นหมุดหมายสำคัญในการขับเคลื่อนจังหวัดพิจิตรสู่การทำงานแบบไร้กระดาษ (Paperless) ที่มีความรวดเร็ว ปลอดภัย และเพิ่มประสิทธิภาพในการให้บริการประชาชน นอกจากนี้ นางสาวพิยะดา ได้ถ่ายทอดนโยบายการใช้งานระบบ e-Office ภายใต้บริการคลาวด์กลางภาครัฐ (GDCC) รวมถึงมีการอบรมการใช้งานระบบ e-Office ให้กับหัวหน้าส่วนราชการ และผู้แทนองค์กรปกครองส่วนท้องถิ่น (อปท.) ในจังหวัดพิจิตร ด้วย

ที่มา : https://www.thaigov.go.th/news/contents/details/94437