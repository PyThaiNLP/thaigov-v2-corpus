รัฐบาลไทย-ข่าวทำเนียบรัฐบาล-ทส. จัดพิธีมอบรางวัลเขิดชูเกียรติ "เมืองสิ่งแวดล้อมยั่งยืน" ประจำปี 2567


วันจันทร์ที่ 17 มีนาคม 2568
ทส. จัดพิธีมอบรางวัลเขิดชูเกียรติ "เมืองสิ่งแวดล้อมยั่งยืน" ประจำปี 2567
ทส. จัดพิธีมอบรางวัลเขิดชูเกียรติ "เมืองสิ่งแวดล้อมยั่งยืน" ประจำปี 2567
วันที่ 17 มีนาคม 2568 เวลา 09.00 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เข้าร่วมพิธีมอบรางวัลเมืองสิ่งแวดล้อมยั่งยืน ประจำปี 2567 พร้อมด้วย นายนราพัฒน์ แก้วทอง ผู้ช่วยรัฐมนตรีประจำกระทรวงฯ นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม (ปกท.ทส.) ดร.พิรุณ สัยยะสิทธิ์พานิช อธิบดีกรมการเปลี่ยนแปลงสภาพภูมิอากาศและสิ่งแวดล้อม ตลอดจนผู้บริหารระดับสูงในสังกัดกระทรวงฯ และผู้บริหารองค์กรปกครองส่วนท้องถิ่น เข้าร่วมพิธี ณ ห้องแกรนด์บอลลูน ชั้น 4 โรงแรมมิราเคิล แกรนด์ คอนเวนชั่น กรุงเทพฯ โดยมี นายอำพน กิตติอำพน องคมนตรี เป็นประธาน พร้อมมอบรางวัลเชิดชูเกียรติเมืองสิ่งแวดล้อมยั่งยืน แก่องค์กรปกครองส่วนท้องถิ่นที่ได้รับรางวัล
ดร.เฉลิมชัย กล่าวว่า กระทรวงทรัพยากรธรรมชาติและสิ่งแวดล้อม (ทส.) โดยกรมการเปลี่ยนแปลงสภาพภูมิอากาศและสิ่งแวดล้อม ดำเนินงานเมืองสิ่งแวดล้อมยั่งยืนมาอย่างต่อเนื่อง ภายใต้แนวคิดการพัฒนาเมืองแบบองค์รวมอย่างบูรณาการและสมดุลในทุกมิติ บนพื้นฐานการมีส่วนร่วมของทุกภาคส่วน เพื่อให้เกิดความยั่งยืนตามบริบทของพื้นที่ทั้ง 4 องค์ประกอบ ได้แก่ เมืองอยู่ดี คนมีสุข สิ่งแวดล้อมยั่งยืน และเมืองแห่งการเรียนรู้และการบริหารจัดการที่ดี โดยให้ความสำคัญกับการจัดการสิ่งแวดล้อมที่มุ่งสู่การเติบโตบนสังคมคาร์บอนต่ำอย่างยั่งยืน รวมถึงการเป็นเมืองที่พร้อมรับการปรับตัวต่อการเปลี่ยนแปลงสภาพภูมิอากาศ
สำหรับพิธีมอบรางวัลเมืองสิ่งแวดล้อมยั่งยืน ประจำปี 2567 ประกอบด้วย รางวัลชนะเลิศเทศบาลน่าอยู่อย่างยั่งยืน และรางวัลชนะเลิศองค์การบริหารส่วนตำบลน่าอยู่อย่างยั่งยืน ระดับประเทศ ปี 2567 จำนวน 4 แห่ง ได้แก่ 1) เทศบาลนครระยอง จ.ระยอง “นครระยองน่าอยู่ สู่สังคมแห่งความสุขและความปลอดภัย” 2) เทศบาลเมืองกาฬสินธุ์ จ.กาฬสินธุ์ “กาฬสินธุ์เป็นเมืองอุดมสมบูรณ์” 3) เทศบาลตำบลคลองตำหรุ จ.ชลบุรี “พัฒนาโครงสร้างพื้นฐาน ฟื้นฟูเศรษฐกิจ ส่งเสริมคุณภาพชีวิต เท่าเทียมสิทธิ์เข้าถึงการรักษา พัฒนาอนุรักษ์สิ่งแวดล้อม ยึดมั่นหลักธรรมาภิบาล” และ 4) องค์การบริหารส่วนตำบลหนองไฮ จ.ศรีสะเกษ “องค์กรมีประสิทธิภาพ ทันสมัย ประชาชนมีคุณภาพชีวิตที่ดี มีความเข้มแข็งทางเศรษฐกิจ” ซึ่งทั้ง 4 แห่งจะได้เข้าเฝ้ารับถ้วยรางวัลพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ในโอกาสต่อไป นอกจากนี้ รางวัลรองชนะเลิศเทศบาลน่าอยู่อย่างยั่งยืน และองค์การบริหารส่วนตำบลน่าอยู่อย่างยั่งยืน ระดับประเทศ จำนวน 29 แห่ง รางวัลเมืองสิ่งแวดล้อมยั่งยืนระดับพื้นที่ จำนวน 76 แห่ง และเทศบาลที่ได้รับการคัดเลือกเป็นผู้แทนประเทศไทยเข้าร่วมโครงการรางวัลอาเซียนด้านสิ่งแวดล้อมเมืองที่ยั่งยืน ปี 2567 จำนวน 5 แห่ง ได้แก่ 1) เทศบาลนครปากเกร็ด จ.นนทบุรี 2) เทศบาลนครยะลา จ.ยะลา 3) เทศบาลเมืองหัวหิน จ.ประจวบคีรีขันธ์ 4) เทศบาลเมืองร้อยเอ็ด จ.ร้อยเอ็ด และ 5) เทศบาลเมืองทุ่งสง จ.นครศรีธรรมราช

ที่มา : https://www.thaigov.go.th/news/contents/details/94457