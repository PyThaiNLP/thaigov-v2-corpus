รัฐบาลไทย-ข่าวทำเนียบรัฐบาล-รองนายกฯ ประเสริฐ เปิดโครงการสำมะโนประชากรฯ ปี 68 “เพราะทุกคนสำคัญ ทุกข้อมูลมีความหมาย ร่วมสร้างอนาคตไทยให้ดีขึ้น”


วันจันทร์ที่ 17 มีนาคม 2568
รองนายกฯ ประเสริฐ เปิดโครงการสำมะโนประชากรฯ ปี 68 “เพราะทุกคนสำคัญ ทุกข้อมูลมีความหมาย ร่วมสร้างอนาคตไทยให้ดีขึ้น”
รองนายกฯ ประเสริฐ เปิดโครงการสำมะโนประชากรฯ ปี 68 “เพราะทุกคนสำคัญ ทุกข้อมูลมีความหมาย ร่วมสร้างอนาคตไทยให้ดีขึ้น”
วันที่ 17 มีนาคม 2568 นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เป็นประธานเปิดโครงการสำมะโนประชากรและเคหะ พ.ศ. 2568 กับแนวคิด “เพราะทุกคนสำคัญ ทุกข้อมูลมีความหมาย ร่วมสร้างอนาคตไทยให้ดีขึ้น” (Everyone Counts, Everyone Matter) พร้อมด้วยพิธีลงนามบันทึกข้อตกลงความร่วมมือ (MOU) กับหน่วยงาน 3 ส่วนสำคัญ และการเปิดตัวพรีเซนเตอร์ คุณป๋อ ณัฐวุฒิ สกิดใจ เพื่อร่วมขับเคลื่อนโครงการฯ ซึ่งจัดโดย สำนักงานสถิติแห่งชาติ (NSO) กระทรวงดีอี โดยมี นายภุชพงค์ โนดไธสง ผู้อำนวยการสำนักงานสถิติแห่งชาติ และผู้ที่เกี่ยวข้องเข้าร่วม ณ โรงแรมเจดับบลิว แมริออท กรุงเทพฯ
ทั้งนี้ รองนายกฯ ประเสริฐ เน้นย้ำถึงการเดินหน้าปรับเปลี่ยนภาครัฐสู่รัฐบาลดิจิทัล ผ่านนโยบาย Cloud First Policy, e-Office และระบบ Paperless เพื่อยกระดับบริการภาครัฐ โดยโครงการนี้ เป็นอีกโครงการที่ได้มีการปรับเปลี่ยนการจัดเก็บข้อมูลด้วยรูปแบบดิจิทัลเป็นครั้งแรก และเพื่ออำนวยความสะดวกให้กับประชาชนในการให้ข้อมูล โดยมั่นใจได้ว่าจะไม่ใช่การหลอกลวงจากมิจฉาชีพ เพราะทุกข้อมูลสำคัญ เป็นเครื่องมือในการวางแผนพัฒนาเศรษฐกิจและสังคม ลดความเหลื่อมล้ำ และเป็นส่วนหนึ่งของการพัฒนาประเทศต่อไป
ภายในงานยังได้มีพิธีลงนามบันทึกข้อตกลงความร่วมมือ (MOU) กับ 3 หน่วยงานสำคัญ ประกอบไปด้วยการลงนาม MOU การใช้แอปพลิเคชัน ‘ทางรัฐ’ อำนวยความสะดวกให้แก่ประชาชนในการตอบแบบสอบถามออนไลน์ ของโครงการสำมะโนประชากรฯ ระหว่างสำนักงานสถิติแห่งชาติ กับ สำนักงานพัฒนารัฐบาลดิจิทัล (องค์การมหาชน), MOU การประชาสัมพันธ์สร้างความตระหนักรู้ และเก็บรวบรวมข้อมูลโครงการสำมะโนประชากรฯ ระหว่าง สำนักงานสถิติแห่งชาติ กับ บริษัทไปรษณีย์ไทย จำกัด และ MOU การส่งข้อความสั้น (SMS) เพื่อประชาสัมพันธ์ให้ประชาชนตอบแบบสอบถามออนไลน์ ระหว่าง สำนักงานสถิติ แห่งชาติ กับ บริษัท แอดวานซ์ ไวร์เลส เน็ทเวอร์ค จำกัด (AIS) บริษัท ทรู มูฟ เอช ยูนิเวอร์แซล คอมมิวนิเคชั่น จำกัด (TRUE) และบริษัท โทรคมนาคมแห่งชาติ จำกัด (มหาชน) (NT)
ทั้งนี้ประชาชนคนไทยรวมถึงชาวต่างชาติที่พำนักในไทยตั้งแต่ 3 เดือนขึ้นไป สามารถให้ข้อมูลกับสำนักงานสถิติแห่งชาติ ผ่านช่องทางออนไลน์ ได้ตั้งแต่ วันที่ 1 – 20 เมษายน 2568 เป็นต้นไป โดยสามารถให้ข้อมูลผ่านแอปพลิเคชัน “ทางรัฐ” เว็บไซต์ “ทางรัฐ.com” หรือ เว็บไซต์ของสำนักงานสถิติแห่งชาติ www.nso.go.th และพบกับ 'คุณมาดี' ลงพื้นที่เก็บข้อมูลทั่วประเทศ ตั้งแต่ 21 เมษายน - 19 มิถุนายน 2568 โดยข้อมูลของประชาชนจะถูกเก็บรักษาอย่างปลอดภัย และนำไปใช้เพื่อประโยชน์สูงสุดของประเทศ

ที่มา : https://www.thaigov.go.th/news/contents/details/94462