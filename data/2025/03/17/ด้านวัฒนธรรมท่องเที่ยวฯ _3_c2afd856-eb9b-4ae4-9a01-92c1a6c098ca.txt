รัฐบาลไทย-ข่าวทำเนียบรัฐบาล-​“THAI FIGHT คาดเชือก นายขนมต้ม” ณ อยุธยา : ศึกมวยไทยระดับโลก ท่ามกลางมนต์เสน่ห์แห่งกรุงเก่า สืบสานตำนานวีรชนไทย พร้อมผลักดัน Soft Power ไทยสู่เวทีสากล


วันจันทร์ที่ 17 มีนาคม 2568
​“THAI FIGHT คาดเชือก นายขนมต้ม” ณ อยุธยา : ศึกมวยไทยระดับโลก ท่ามกลางมนต์เสน่ห์แห่งกรุงเก่า สืบสานตำนานวีรชนไทย พร้อมผลักดัน Soft Power ไทยสู่เวทีสากล
​“THAI FIGHT คาดเชือก นายขนมต้ม” ณ อยุธยา : ศึกมวยไทยระดับโลก ท่ามกลางมนต์เสน่ห์แห่งกรุงเก่า สืบสานตำนานวีรชนไทย พร้อมผลักดัน Soft Power ไทยสู่เวทีสากล
“THAI FIGHT คาดเชือก นายขนมต้ม” ณ อยุธยา : ศึกมวยไทยระดับโลก ท่ามกลางมนต์เสน่ห์แห่งกรุงเก่า สืบสานตำนานวีรชนไทย พร้อมผลักดัน Soft Power ไทยสู่เวทีสากล
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม มอบหมายให้นางสาวพลอย ธนิกุล ผู้ช่วยรัฐมนตรีประจำกระทรวงวัฒนธรรม เป็นประธานในพิธีเปิดการแข่งขันชกมวยคาดเชือก “THAI FIGHT นายขนมต้ม” ณ ลานกิจกรรมมูลนิธิหลวงพ่อรวย ปาสาทิโก อำเภอภาชี จังหวัดพระนครศรีอยุธยาโดยมีนางสาวเพชรรัตน์ สายทอง ผู้ตรวจราชการกระทรวงวัฒนธรรม (ผู้แทนปลัดกระทรวงวัฒนธรรม) นางสาวลิปิการ์ กำลังชัย รองอธิบดีกรมส่งเสริมวัฒนธรรม (รักษาราชการแทนอธิบดีกรมส่งเสริมวัฒนธรรม) นายนพพร วาทิน ประธานกรรมการบริหาร บริษัท ไทยไฟท์ จำกัด  นายธีรศักดิ์ โฉมศิริ รองผู้ว่าราชการจังหวัดพระนครศรีอยุธยา นายอนุพันธ์ ยุวนบุณย์ นายอำเภอภาชี จังหวัดพระนครศรีอยุธยา คณะผู้บริหารและบุคลากรสังกัดกระทรวงวัฒนธรรม เข้าร่วมพิธีและในเวลา 20.00 น. นางสาวสุดาวรรณ หวังศุภกิจโกศล ได้ร่วมเป็นเกียรติในงานและรับชมการแข่งขันชกมวยไทยโลก “THAI FIGHT คาดเชือก นายขนมต้ม” พร้อมส่งกำลังใจให้กับนักมวยไทยและนานาชาติที่เข้าร่วมการแข่งขันอย่างคึกคัก โดยเน้นย้ำถึงความสำคัญของมวยไทยในฐานะศิลปะการต่อสู้ประจำชาติที่ควรค่าแก่การอนุรักษ์และเผยแพร่สู่ระดับโลก
นางสาวสุดาวรรณฯ กล่าวว่า การจัดงานการแข่งขันชกมวยไทยโลก “THAI FIGHT คาดเชือก นายขนมต้ม” มีวัตถุประสงค์เพื่อร่วมรำลึก “วันนักมวย” วีรชนไทยนายขนมต้ม ซึ่งตรงกับวันที่ 17 มีนาคมของทุกปี อีกทั้งเพื่อเผยแพร่มรดกภูมิปัญญาทางวัฒนธรรมให้เป็นที่รับรู้อย่างกว้างขวาง สำหรับการจัดงานการแข่งขันชกมวยไทยโลก “THAI FIGHT คาดเชือก นายขนมต้ม” ในครั้งนี้ ได้รับการสนับสนุนและบูรณาการทำงานร่วมกันระหว่างกระทรวงวัฒนธรรม โดยกรมส่งเสริมวัฒนธรรม กับบริษัท ไทยไฟท์ จำกัด ตลอดจนหน่วยงานที่เกี่ยวข้องทุกภาคส่วนในจังหวัดพระนครศรีอยุธยา ภายใต้แนวคิด “THAI FIGHT SOFT POWER 5F เสน่ห์ของวัฒนธรรมไทย” อันจะเป็นส่วนหนึ่งในการผลักดันทุนทางวัฒนธรรมที่มีอยู่ในประเทศไทยให้เกิดการเพิ่มมูลค่าทางเศรษฐกิจให้กับประเทศ อีกทั้งก่อให้เกิดการขับเคลื่อนทางเศรษฐกิจในท้องถิ่นให้มีความคึกคักและเติบโตอย่างยั่งยืน ผ่านการส่งเสริมการท่องเที่ยวเชิงวัฒนธรรม การกระจายรายได้สู่ชุมชน และการสร้างโอกาสทางเศรษฐกิจให้แก่ผู้ประกอบการในท้องถิ่นอีกด้วย
“มวยไทย” ถือเป็นศิลปะการต่อสู้และการป้องกันตัวของไทยที่ได้ถูกประกาศขึ้นทะเบียนเป็นมรดกภูมิปัญญาทางวัฒนธรรมของชาติเมื่อวันที่ 30 กรกฎาคม 2553 ประกอบกับรัฐบาลมีนโยบายที่จะให้มวยไทยเป็น Soft Power ในการเผยแพร่วัฒนธรรมและกระตุ้นเศรษฐกิจของประเทศ จึงส่งเสริมให้มีการจัดการแข่งขันกีฬามวยไทย ถ่ายทอดวิชามวยไทยศิลปะการต่อสู้ประจำชาติไทย เพื่อเป็นการเผยแพร่มรดกทางวัฒนธรรมของไทยให้เป็นที่รู้จักในระดับนานาชาติ สร้างความภาคภูมิใจในเอกลักษณ์ของชาติ และกระตุ้นให้เกิดการอนุรักษ์ สืบสาน และพัฒนากีฬามวยไทยอย่างต่อเนื่อง ทั้งยังช่วยส่งเสริมการท่องเที่ยวเชิงวัฒนธรรมและเศรษฐกิจสร้างสรรค์ อันจะนำไปสู่การยกระดับมวยไทยให้เป็นกีฬาสากลที่ได้รับการยอมรับทั่วโลก
นางสาวสุดาวรรณฯ กล่าวอีกว่ากระทรวงวัฒนธรรมมุ่งส่งเสริมวัฒนธรรมให้เป็นแรงขับเคลื่อนเศรษฐกิจ โดยสืบสาน อนุรักษ์ และต่อยอดทุนทางวัฒนธรรมไทยให้เกิดมิติใหม่ที่สร้างทั้งคุณค่าทางสังคมและมูลค่าทางเศรษฐกิจ พร้อมผลักดัน Soft Power ไทยในมิติของวัฒนธรรม เศรษฐกิจ และสังคมอย่างยั่งยืนนอกจากนี้ รัฐบาลให้ความสำคัญกับ "Soft Power วิถีไทย ครองใจคนทั้งโลก" โดยในปี 2568 กระทรวงวัฒนธรรมมีนโยบายให้หน่วยงานในสังกัดเดินหน้าส่งเสริมการท่องเที่ยวเชิงวัฒนธรรมอย่างเต็มศักยภาพ เพื่อดึงดูดนักท่องเที่ยวต่างชาติและสนับสนุนผลิตภัณฑ์ทางวัฒนธรรมไทยให้เติบโตในระดับโลก พร้อมทั้งผลักดันให้ประเทศไทยก้าวสู่ 1 ใน 25 ประเทศที่มีอิทธิพลด้าน Soft Power ทางวัฒนธรรม
สำหรับงานการแข่งขันชกมวยไทยโลก “THAI FIGHT คาดเชือก นายขนมต้ม” จัดขึ้นในวันอาทิตย์ที่ 16 มีนาคม 2568 เวลา 18.00 - 22.00 น. ณ ลานกิจกรรมมูลนิธิหลวงพ่อรวย ปาสาทิโก อำเภอภาชี จังหวัดพระนครศรีอยุธยาซึ่งมีการถ่ายทอดสดทางช่อง 8 และ LIVE YOUTUBE ช่อง “THAI FIGHT OFFICIAL” พร้อมคำบรรยายทั้งภาษาไทยและภาษาอังกฤษ โดยภายในงานมีกิจกรรมที่น่าสนใจมากมาย อาทิ พิธีเปิดงาน การแข่งขันชกมวยไทยโลก จำนวน 9 คู่เด็ด ระหว่างนักมวยไทยและนักมวยจากนานาประเทศ ได้แก่ 1) ฟ้าใส อ. ยุทธชัย (ไทย) ปะทะกับซาร่าห์ โกเฮียร์ (สหรัฐอเมริกา) 2) วรจักรเล็ก เกียรติฉัตรชัย (ไทย) ปะทะกับ อาลีเรซา ชาฮาร์มาฮาลี (อิหร่าน) 3) กล้าศึก อาวุธไฟท์เกียร์ (ไทย) ปะทะกับ ชิงโกะ ชิบาตะ (ญี่ปุ่น) 4) ป.ต.ท. อภิชาตฟาร์ม (ไทย) ปะทะกับ ไควาน โซไลมานี่ (อิหร่าน) 5) ดาวแพร่ แม็คเคมีภัณฑ์ (ไทย) ปะทะกับ เอล มาห์ดี้ ทิสซิร์ (โมร็อกโก) 6) น้องโอ มูลนิธิธรรมนัส พรหมเผ่า(ไทย) ปะทะกับ โมฮัมหมัด ราเมซานี่ (อิหร่าน) 7) เขี้ยวเพชร เกิยรติไพรสณฑ์ (ไทย)ปะทะกับ ซอ เอ ซี (เมียนมา) 8) ไลอ้อน มูลนิธิธรรมนัส พรหมเผ่า (ไทย) ปะทะกับ เมห์ดาด เฮดารี (อิหร่าน) 9) แสนชัย พี.เค. แสนชัยมวยไทยยิม (ไทย) ปะทะกับ เมห์ดาด อามีนี่ (อิหร่าน)
มาร่วมกันสัมผัสสุดยอดการแข่งขันมวยไทยระดับโลก พร้อมชมศิลปะแม่ไม้มวยไทยที่เข้มข้น ดุดัน และงดงาม จากนักมวยชั้นนำทั้งไทยและต่างประเทศ เพื่อสืบสานมรดกภูมิปัญญาทางวัฒนธรรมไทย และช่วยกันผลักดันมวยไทยให้ก้าวไกลในเวทีโลกอย่างเต็มภาคภูมิ

ที่มา : https://www.thaigov.go.th/news/contents/details/94438