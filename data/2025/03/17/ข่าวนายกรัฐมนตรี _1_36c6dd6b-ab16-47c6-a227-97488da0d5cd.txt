รัฐบาลไทย-ข่าวทำเนียบรัฐบาล-นายกรัฐมนตรีสั่งการหน่วยงานที่เกี่ยวข้อง บังคับใช้กฎหมายกับผู้รับเหมาที่กระทำความผิดอย่างเคร่งครัด ย้ำไม่ต้องกลัวถูกฟ้องกลับ 


วันจันทร์ที่ 17 มีนาคม 2568
17/03/2568
พิมพ์
นายกรัฐมนตรีสั่งการหน่วยงานที่เกี่ยวข้อง บังคับใช้กฎหมายกับผู้รับเหมาที่กระทำความผิดอย่างเคร่งครัด ย้ำไม่ต้องกลัวถูกฟ้องกลับ
มอบหมายให้พิจารณาข้อกฎหมายที่เกี่ยวข้อง เพิ่มบทลงโทษ วางกรอบป้องกันอุบัติเหตุซ้ำซาก
วันนี้ (17 มีนาคม 2568) เวลา 10.15 น. ณ ห้องสีเขียว ตึกไทยคู่ฟ้า ทำเนียบรัฐบาล นางสาวแพทองธาร ชินวัตร นายกรัฐมนตรี เป็นประธานการประชุมหารือร่วมกับหน่วยงานรับผิดชอบที่เกี่ยวข้อง ถึงเรื่องมาตรการความปลอดภัยในการก่อสร้างถนนและเส้นทาง โดยมี นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม ปลัดกระทรวงคมนาคม อธิบดีกรมทางหลวง อธิบดีกรมทางหลวงชนบท ผู้ว่าการทางพิเศษแห่งประเทศไทย และอธิบดีกรมบัญชีกลาง เข้าร่วมประชุม
นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี สรุปสาระสำคัญ ดังนี้ นายกรัฐมนตรี กล่าวว่า เหตุการณ์คานเหล็กถนนพระราม 2 ในโครงการทางทางพิเศษสายพระราม 3 - ดาวคะนองฯ ทรุดตัวทำให้มีผู้เสียชีวิตและได้รับบาดเจ็บ เมื่อกลางดึกของวันที่ 15 มีนาคม 2568 ที่ผ่านมา ถึงแม้ว่าโครงการดังกล่าวไม่ได้ลงนามสัญญาในรัฐบาลชุดปัจจุบัน แต่รัฐบาลต้องรับผิดชอบต่อเหตุการณ์ที่เกิดขึ้น ซึ่งเหตุการณ์ดังกล่าวเป็นปัญหาและเป็นเหตุการณ์ที่เกิดขึ้นซ้ำซาก ขอให้หน่วยงานที่เกี่ยวข้องและกระทรวงคมนาคมกำหนดบทลงโทษให้ชัดเจน เมื่อเกิดเหตุการณ์ขึ้นต้องการให้รับผิดชอบทางแพ่งด้วย ในส่วนของที่ปรึกษาโครงการและผู้รับผิดชอบในวิชาชีพ จะต้องดูว่ามีการละเลยในขั้นตอนต่าง ๆ หรือไม่ และการควบคุมการก่อสร้างเป็นไปตามมาตรฐาน และตามข้อกำหนด ตามกฎเกณฑ์หรือไม่ ทั้งนี้ จะต้องรับผิดชอบทางอาญาด้วย ซึ่งจะต้องเป็นความรับผิดชอบร่วมกัน รวมถึงต้องยึดใบอนุญาตประกอบวิชาชีพหรือไม่ ขอให้หน่วยงานที่เกี่ยวข้องเร่งดำเนินการอย่างจริงจัง พร้อมกับตั้งโจทย์ว่าหากเกิดปัญหาขึ้นอีก จะมีผู้รับผิดชอบในด้านใดบ้าง
“อุบัติเหตุที่เกิดขึ้น คือสิ่งที่ไม่ควรจะเกิดขึ้น โดยเฉพาะอย่างยิ่งเกิดการเสียชีวิต ชีวิตของคนมันไม่ควรจะเกิดแบบนี้ เพราะฉะนั้นต้องชัดเจน ในเรื่องของความรับผิดชอบต่าง ๆ ขอให้ดำเนินการเรื่องนี้อย่างจริงจัง” นายกรัฐมนตรี ย้ำ
นายกรัฐมนตรี กล่าวต่อว่า เหตุการณ์ที่เกิดขึ้นในครั้งนี้ จะต้องดูในรายละเอียดของการสอบสวนด้วยว่าเกิดขึ้นอย่างไร โดยมอบหมายให้หน่วยงานที่เกี่ยวข้องสอบสวนหาข้อเท็จจริงให้ชัดเจน หากมีเหตุการณ์เกิดขึ้นในอนาคต ไม่ต้องการให้ปล่อยผ่าน แล้วเกิดความรับผิดชอบเป็นครั้ง ๆ ต้องการให้หน่วยงานที่เกี่ยวข้องจริงจังกับเรื่องที่เกิดขึ้น เพื่อไม่ให้เหตุการณ์เกิดขึ้นซ้ำ ๆ อีก พร้อมกับกำชับเรื่องการแก้ไขปัญหาการจราจรที่ติดขัด และเรื่องของความปลอดภัยของผู้สัญจร จะต้องให้ความสำคัญเรื่องความปลอดภัยเป็นหลัก
ด้านนายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม กล่าวว่า ปัญหาด้านความปลอดภัยที่เกิดขึ้นนั้น ได้สั่งการให้อธิบดีกรมทางหลวงซึ่งรับผิดชอบพื้นที่ให้ดูแลเรื่องความปลอดภัยอย่างเข้มงวดกับผู้รับเหมาก่อสร้างแล้ว ส่วนในระดับกระทรวงคมนาคม ได้เชิญผู้รับเหมามาเน้นย้ำว่า การเสียชีวิตเป็นเรื่องที่ไม่ควรเกิดขึ้น แต่ก็ยังเกิดขึ้น โดยที่ผ่านมากระทรวงคมนาคมมีมาตรการเรื่องสมุดพกเพื่อตรวจสอบการทำงานของผู้รับเหมา และให้จดบันทึกว่ามีอุบัติเหตุและการเสียชีวิตจำนวนเท่าไหร่ ทั้งนี้ จะประสานกับกรมบัญชีกลาง เพื่อดูว่าจะสามารถ Blacklist ห้ามไม่ให้บริษัทที่เกิดอุบัติเหตุซ้ำซากมีผู้เสียชีวิต ได้ร่วมการประมูลงานในช่วง 1 - 2 ปี เพราะหากมีมาตรการเช่นนี้ เชื่อว่าบริษัทผู้เหมาจะเพิ่มความระมัดระวังเรื่องความปลอดภัยมากขึ้น
ในตอนท้าย นายกรัฐมนตรี กำชับให้หน่วยงานที่เกี่ยวข้อง ดำเนินการแก้ไขปัญหาอย่างจริงจัง โดยสั่งการให้ศึกษาข้อกฎหมายที่เกี่ยวข้อง นำมาบังคับใช้อย่างเคร่งครัดและเด็ดขาด พร้อมกับย้ำว่า หากการกระทำมีความผิดชัดเจน ตามกฎหมายระบุไว้  ไม่ต้องกลัวจะถูกฟ้องกลับ อะไรที่เกิดขึ้นในรัฐบาลชุดปัจจุบัน พร้อมจะรับผิดชอบและแก้ไขปัญหา ขอให้หน่วยงานที่เกี่ยวข้องร่วมกันศึกษาและรายงานความคืบหน้าที่เป็นรูปธรรมชัดเจนภายในสัปดาห์หน้า

ที่มา : https://www.thaigov.go.th/news/contents/details/94441