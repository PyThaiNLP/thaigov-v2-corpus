รัฐบาลไทย-ข่าวทำเนียบรัฐบาล-เตือน อีเมลปลอม “ดีอี ขอรับบริจาค-แจ้งออกใบอนุญาตกาสิโนถูกกฎหมาย” ขอ ปชช. อย่าหลงเชื่อ รุกเอาผิด “โจรออนไลน์” สร้างข้อมูลเท็จ


วันอาทิตย์ที่ 9 มีนาคม 2568
เตือน อีเมลปลอม “ดีอี ขอรับบริจาค-แจ้งออกใบอนุญาตกาสิโนถูกกฎหมาย” ขอ ปชช. อย่าหลงเชื่อ รุกเอาผิด “โจรออนไลน์” สร้างข้อมูลเท็จ
เตือน อีเมลปลอม “ดีอี ขอรับบริจาค-แจ้งออกใบอนุญาตกาสิโนถูกกฎหมาย” ขอ ปชช. อย่าหลงเชื่อ รุกเอาผิด “โจรออนไลน์” สร้างข้อมูลเท็จ
นายเวทางค์ พ่วงทรัพย์ โฆษกกระทรวงดิจิทัลเพื่อเศรษฐกิจและสังคม (ดีอี) เปิดเผยว่า กระทรวงดีอี โดย ศูนย์ต่อต้านข่าวปลอมประเทศไทย (Anti Fake New Center หรือ AFNC) ได้ติดตาม ตรวจสอบ การกระทำความผิดที่เข้าข่ายการก่ออาชญากรรมออนไลน์ซึ่งเกี่ยวข้องกับการแอบอ้างหน่วยงานรัฐ โดยมีมิจฉาชีพ ที่แอบอ้างถึงกระทรวงดีอี ซึ่งเป็นข้อมูลที่ไม่เป็นความจริง ดังนี้
1. “กระทรวงดิจิทัลออกใบอนุญาตก่อตั้งกาสิโนอย่างถูกกฎหมาย” โดยเรียกเก็บค่าลงทะเบียนกับตัวแทนผู้ที่ได้รับอนุญาตพร้อมเรียกวางมัดจำ เป็นเงิน 47,074 บาทนั้น ขอชี้แจงว่า ข้อมูลดังกล่าวเป็นข้อมูลปลอม ซึ่งกระทรวงดีอีไม่ได้มีการออกใบอนุญาตก่อตั้งกาสิโนใด ๆ ทั้งสิ้น
2. “การส่งอีเมลแจ้งเรื่องจ่ายภาษีและเงินบริจาคให้กับกองทุนในปี 2025” โดยอีเมลดังกล่าวแอบอ้างภาพตราสัญลักษณ์ของกระทรวงดิจิทัล และชื่อของรัฐมนตรีว่าการกระทรวงดีอี ในการส่งข้อความผ่านช่องทางอีเมล โดยขอให้ประชาชนอย่าหลงเชื่อข้อมูลดังกล่าว
ทั้งนี้กระทรวงดีอี จะดำเนินการบังคับใช้กฎหมายกับผู้ที่นำข้อมูลเท็จ ข้อมูลบิดเบือน ไม่เป็นความจริง เข้าสู่ระบบคอมพิวเตอร์ ซึ่งการกระทำดังกล่าวมีเจตนาหลอกลวงประชาชน โดยการแอบอ้างหน่วยงานรัฐ ถือว่าเป็นการก่ออาชญากรรมทางออนไลน์ ส่งผลกระทบต่อประชาชนในสังคมเป็นวงกว้าง โดยกระทรวง ดีอี จะติดตามตรวจสอบแหล่งที่มาของข้อมูลข่าวปลอมดังกล่าว และจะดำเนินคดีกับมิจฉาชีพอย่างถึงที่สุด
“กระทรวงดีอี ขอเตือนภัยจากมิจฉาชีพที่ได้อาศัยการเผยแพร่ข่าวปลอมและข้อมูลบิดเบือนในการหลอกลวงเพื่อหวังผลต่อทรัพยสินและข้อมูลส่วนบุคคล ขอเตือนประชาชนอย่าหลงเชื่อ หรือแชร์ส่งต่อข้อมูลดังกล่าว และขอให้ยึด “หลัก 4 ไม่” คือ 1. ไม่กดลิงก์ 2.ไม่เชื่อ 3.ไม่รีบ และ 4.ไม่โอน” โฆษกกระทรวงดีอี กล่าว
แจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.)
|  Line ID: @antifakenewscenter | เว็บไซต์ www.antifakenewscenter.com
--------------------------------------------------------------------------------------

ที่มา : https://www.thaigov.go.th/news/contents/details/94187