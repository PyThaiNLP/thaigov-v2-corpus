รัฐบาลไทย-ข่าวทำเนียบรัฐบาล-“จิราพร” เปิดเวทีรับฟัง “เครือข่ายกองทุนหมู่บ้านอีสานกลาง 13 จังหวัด” ลุยเดินหน้าโครงการ SML


วันเสาร์ที่ 8 มีนาคม 2568
08/03/2568
พิมพ์
“จิราพร” เปิดเวทีรับฟัง “เครือข่ายกองทุนหมู่บ้านอีสานกลาง 13 จังหวัด” ลุยเดินหน้าโครงการ SML
“จิราพร” เปิดเวทีรับฟัง “เครือข่ายกองทุนหมู่บ้านอีสานกลาง 13 จังหวัด” ลุยเดินหน้าโครงการ SML
วันที่ 8 มีนาคม 2568 เวลา 13.00 น. ณ โรงแรมเพชรรัชต์ การ์เด้น อ.เมือง จ.ร้อยเอ็ด นางสาวจิราพร สินธุไพร รัฐมนตรีประจำสำนักนายกรัฐมนตรี เป็นประธานการประชุมสร้างการรับรู้โครงการสนับสนุน เสริมสร้างศักยภาพกองทุนหมู่บ้านและชุมชนเมืองอย่างมั่นคง โดยมีผู้แทนคณะกรรมการเครือข่ายกองทุนหมู่บ้านระดับอำเภอในพื้นที่ สำนักงานกองทุนหมู่บ้านและชุมชนเมืองแห่งชาติ สาขาเขต 4 5 และ 6 จำนวน 13 จังหวัดภาคตะวันออกเฉียงเหนือ ร่วมการประชุม
นางสาวจิราพร กล่าวว่าการประชุมในครั้งนี้ จัดขึ้นเพื่อสร้างความรู้ความเข้าใจในบทบาทหน้าที่ของคณะกรรมการกองทุนหมู่บ้านและชุมชนเมือง และส่งเสริมการแลกเปลี่ยนความคิดเห็นและประสบการณ์ระหว่างคณะกรรมการและสมาชิกจากกองทุนต่าง ๆ ในพื้นที่ 13 จังหวัดภาคตะวันออกเฉียงเหนือ เพื่อนำไปสู่การพัฒนาศักยภาพของกองทุนหมู่บ้านและชุมชนเมืองให้มีความเข้มแข็งและยั่งยืน โดยมุ่งเน้นการส่งเสริมการมีส่วนร่วมของสมาชิก การบริหารจัดการกองทุนอย่างโปร่งใสและมีประสิทธิภาพ และการนำหลักปรัชญาเศรษฐกิจพอเพียงมาประยุกต์ใช้ในการดำเนินงานต่อไป
ทั้งนี้ สำหรับโครงการสนับสนุน เสริมสร้างศักยภาพกองทุนหมู่บ้านและชุมชนเมืองอย่างมั่นคง จากการประชุมคณะกรรมการกองทุนหมู่บ้านและชุมชนเมืองแห่งชาติ เมื่อวันที่ 7 มีนาคม 2568 มีมติเห็นชอบจัดสรรเงินให้กองทุนหมู่บ้านและชุมชนเมือง ดังนี้ 1. ขนาดหมู่บ้านและชุมชนเมือง ขนาด S ประชากร ไม่เกิน 500 คน จัดสรรเงิน 200,000 บาท 2. ขนาดหมู่บ้านและชุมชนเมือง ขนาด M ประชากร 501 – 1,000 คน จัดสรรเงิน 300,000 บาท 3. ขนาดหมู่บ้านและชุมชนเมือง ขนาด L ประชากร 1,000 คนขึ้นไป จัดสรรเงิน 400,000 บาท
คุณสมบัติกองทุนหมู่บ้านและชุมชนเมืองที่ประสงค์ขอรับงบประมาณตามโครงการ ดังนี้ 1. เป็นกองทุนหมู่บ้านที่จดทะเบียนเป็นนิติบุคคล 2. เป็นกองทุนหมู่บ้านที่ส่งงบการเงินรอบปีบัญชีล่าสุดและรอบปีบัญชีก่อนหน้าให้สำนักงานต่อเนื่อง 2 ปี เป็นอย่างน้อย 3. มีคณะกรรมการกองทุนหมู่บ้านที่ได้รับการคัดเลือกและรับรองให้เป็นคณะกรรมการกองทุนหมู่บ้าน และอยู่ในวาระการดำรงตำแหน่งโดยถูกต้องตามระเบียบคณะกรรมการกองทุนหมู่บ้านและชุมชนเมืองแห่งชาติ ว่าด้วยการจัดตั้งและบริหารกองทุนหมู่บ้านและชุมชนเมืองแห่งชาติ พ.ศ. ๒๕๕๑ หลักเกณฑ์การจัดประชุมประชาคม กองทุนหมู่บ้านที่มีคุณสมบัติและมีความประสงค์ขอรับจัดสรรงบประมาณโครงการ ต้องจัดให้มีการประชุมประชาคม เพื่อนำเสนอโครงการตามวัตถุประสงค์ โดยองค์ประชุมประชาคมให้ประกอบด้วย
1. ผู้แทนครัวเรือนไม่น้อยกว่ากึ่งหนึ่งของจำนวนครัวเรือนทั้งหมด และ 2. สมาชิกกองทุนหมู่บ้านไม่น้อยกว่ากึ่งหนึ่งของจำนวนสมาชิกกองทุนหมู่บ้านทั้งหมด โดยผู้แทนครัวเรือนและสมาชิกกองทุนหมู่บ้านสามารถเป็นบุคคลเดียวกันได้ โดยสำนักงานกองทุนหมู่บ้านและชุมชนเมืองแห่งชาติจะดำเนินการประชาสัมพันธ์โครงการฯ ผ่านช่องทางต่างๆ เพื่อสร้างความรู้ความเข้าใจกับสมาชิกกองทุนหมู่บ้านและพี่น้องประชาชนต่อไป
..........

ที่มา : https://www.thaigov.go.th/news/contents/details/94178