รัฐบาลไทย-ข่าวทำเนียบรัฐบาล-“บ้านเพื่อคนไทย” เดินหน้า! เคาะพื้นที่ 4 ทำเลทองทั่วประเทศ เร่งสร้างที่อยู่อาศัยราคาจับต้องได้ 


วันอาทิตย์ที่ 9 มีนาคม 2568
09/03/2568
พิมพ์
“บ้านเพื่อคนไทย” เดินหน้า! เคาะพื้นที่ 4 ทำเลทองทั่วประเทศ เร่งสร้างที่อยู่อาศัยราคาจับต้องได้
“บ้านเพื่อคนไทย” เดินหน้า! เคาะพื้นที่ 4 ทำเลทองทั่วประเทศ เร่งสร้างที่อยู่อาศัยราคาจับต้องได้
วันนี้ (9 มี.ค. 2568) นางสาวศศิกานต์  วัฒนะจันทร์ รองโฆษกประจำสำนักนายกรัฐมนตรี เปิดเผยความคืบหน้าโครงการ “บ้านเพื่อคนไทย” ซึ่งกำลังเดินหน้าอย่างเป็นรูปธรรม หลังจากเปิดให้ประชาชนลงทะเบียน ขณะนี้ มีจำนวนประชาชนลงทะเบียนเข้าร่วมโครงการทั้งหมด 350,000 ราย และสามารถผ่านการกลั่นกรองคุณสมบัติเบื้องต้น (Pre-Approve) เป็นผู้สามารถกู้เงินของธนาคารอาคารสงเคราะห์ (ธอส.) ตามเงื่อนไขแล้ว จำนวน 140,000 ราย และล่าสุดเมื่อวันที่ 5 มี.ค. 68 ที่ผ่านมา คณะกรรมการ (บอร์ด) รฟท. มีมติเห็นชอบให้ บริษัท เอสอาร์ที แอสเสท จำกัด (SRTA) เช่าทรัพย์สินของ รฟท. เพื่อใช้ในการพัฒนาอสังหาริมทรัพย์เป็นอาคารพักอาศัยโครงการ “บ้านเพื่อคนไทย” จำนวน 4 แปลง  ประกอบด้วย
1) พื้นที่พัฒนาย่าน กม. 11 นับเป็นพื้นที่ใจกลางเมืองที่มีการเดินทางเชื่อมต่อระบบขนส่งสาธารณะอย่างสะดวก โดยโครงการจะอยู่ห่างจากสถานีกลางกรุงเทพอภิวัฒน์ 2.5 กิโลเมตร ห่างจากเซ็นทรัลลาดพร้าว 500 เมตร และห่างจาก MRT พหลโยธิน 500 เมตร
2) พื้นที่พัฒนาบนพื้นที่ธนบุรี (ศิริราช) ตั้งอยู่ตรงข้ามตลาดศาลาน้ำร้อน ห่างจากรถไฟฟ้าสายสีแดง และสายสีส้ม 800 เมตร มีขนาดที่ดินประมาณ 23 ไร่
3) พื้นที่เชียงราก จังหวัดปทุมธานี ใกล้ ถนนเลียบคลองเปรมประชากร ห่างจากสถานีรถไฟเชียงราก 4.4 กิโลเมตร และห่างจากมหาวิทยาลัยธรรมศาสตร์ ศูนย์รังสิต 4.4 กิโลเมตร ห่างจากโรงพยาบาลธรรมศาสตร์เฉลิมพระเกียรติ 4.4 กิโลเมตร และห่างจากมหาวิทยาลัยกรุงเทพ 9 กิโลเมตร
4) พื้นที่เชียงใหม่ ติดสถานีรถไฟเชียงใหม่ ติดถนนเจริญเมือง ถนนทุ่งโฮเต็ล ห่างจากโรงเรียนปรินส์รอยแยลส์วิทยาลัย 2.5 กิโลเมตร ห่างจากมหาวิทยาลัยพายัพ 2.6 กิโลเมตร ห่างจากมหาวิทยาลัยเชียงใหม่ 7.5 กิโลเมตร และห่างจากถนนซุปเปอร์ไฮเวย์ 1.3 กิโลเมตรต่อ 5 นาที
ทั้งนี้ หลังจากที่ทางบอร์ด รฟท. มีมติเห็นชอบให้ทางเอสอาร์ที แอสเสท ดำเนินการเช่าพื้นที่แล้ว กระทรวงคมนาคม จะนำข้อมูลภาพรวมโครงการเบื้องต้น และผลสรุปของยอดจำนวนประชาชนที่ลงทะเบียนทั้งหมดเสนอต่อคณะรัฐมนตรี (ครม.) ในช่วงกลางเดือนมีนาคม เพื่อรับทราบในแผนพัฒนาโครงการระยะที่ 1 รวมไปถึงแผนขยายโครงการในระยะต่อไป
“โครงการ ‘บ้านเพื่อคนไทย’ เดินหน้าเข้าสู่ระยะที่ 1 หลังการเคาะพื้นที่สำหรับการพัฒนา เป็นไปตามเป้าหมายของรัฐบาลที่ต้องการให้คนไทยทุกคนเข้าถึงที่อยู่อาศัยเป็นของตนเอง ในราคาที่เข้าถึงได้ และสิ่งที่สำคัญคือการลดความเหลื่อมล้ำในสังคม ความคืบหน้านี้ ถือเป็นจุดเริ่มต้นของการพัฒนาที่ดินให้พร้อมสำหรับการก่อสร้าง  โดยมุ่งให้เกิดผลสำเร็จโดยเร็วเพื่อสร้างชุมชนที่มีคุณภาพ ใช้พื้นที่ของรัฐที่มีศักยภาพมาสร้างให้เกิดประโยชน์แก่ประชาชนมากที่สุด” นางสาวศศิกานต์ กล่าว

ที่มา : https://www.thaigov.go.th/news/contents/details/94182