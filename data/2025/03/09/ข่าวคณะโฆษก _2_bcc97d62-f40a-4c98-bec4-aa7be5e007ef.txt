รัฐบาลไทย-ข่าวทำเนียบรัฐบาล-รัฐบาลแก้ปัญหาหาเอกสารปลอมทุกมิติ ล่าสุดตั้งศูนย์รับเรื่องร้องทุกข์ เสริมสร้างความโปร่งใส  เดินหน้าตรวจสอบ แก้ไขปัญหาใบรับรองแพทย์ปลอม


วันอาทิตย์ที่ 9 มีนาคม 2568
09/03/2568
พิมพ์
รัฐบาลแก้ปัญหาหาเอกสารปลอมทุกมิติ ล่าสุดตั้งศูนย์รับเรื่องร้องทุกข์ เสริมสร้างความโปร่งใส  เดินหน้าตรวจสอบ แก้ไขปัญหาใบรับรองแพทย์ปลอม
รัฐบาลแก้ปัญหาหาเอกสารปลอมทุกมิติ ล่าสุดตั้งศูนย์รับเรื่องร้องทุกข์ เสริมสร้างความโปร่งใส  เดินหน้าตรวจสอบ แก้ไขปัญหาใบรับรองแพทย์ปลอม
วันนี้ (9 มี.ค. 2568) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า จากกรณีที่มีข่าวเกี่ยวกับการนำใบรับรองแพทย์ปลอมมาใช้ในการขอต่อใบอนุญาตทำงานของแรงงานต่างด้าว 4 สัญชาติ กัมพูชา ลาว เมียนมา และเวียดนาม ส่งผลกระทบต่อภาพลักษณ์ของรัฐบาล  และที่สำคัญมีผลกระทบต่อระบบสาธารณสุขภายในประเทศ เป็นการทำลายระบบการคัดกรองโรคต้องห้ามที่เป็นภัยต่อประชาชนในประเทศไทย
นายคารมกล่าวว่า รัฐบาล โดยกรมการจัดหางาน กระทรวงแรงงาน ได้ตั้งศูนย์รับเรื่องราวร้องทุกข์เกี่ยวกับสถานพยาบาลและใบรับรองแพทย์ปลอม ซึ่งมีสถานที่ตั้งอยู่ที่ กองทะเบียนจัดหางานกลางและคุ้มครองคนหางาน ชั้น 4 กรมการจัดหางาน เพื่อรับเรื่องราวร้องทุกข์จากนายจ้าง สถานประกอบการ และแรงงานต่างชาติ รวมทั้งประชาชนทั่วไปเกี่ยวกับสถานพยาบาลและใบรับรองแพทย์ปลอม สืบเบาะแสการกระทำความผิด และบังคับใช้กฎหมายต่อผู้กระทำความผิด หรือผู้ที่เกี่ยวข้องกับการใช้ใบรับรองแพทย์ปลอม รวมทั้งให้ข้อมูลข่าวสารต่าง ๆ เพื่อป้องกันการทำความผิดเกี่ยวกับการใช้ใบรับรองแพทย์ปลอมที่จะนำมาขอรับใบอนุญาตทำงานของแรงงานต่างชาติ
“ขอฝากถึงนายจ้าง สถานประกอบการ และแรงงานต่างด้าว และประชาชนทั่วไปหากพบเห็นการใช้ใบรับรองแพทย์ปลอม สามารถแจ้งเบาะแสหรือร้องทุกข์ได้ที่ศูนย์รับเรื่องราวร้องทุกข์เกี่ยวกับสถานพยาบาลและใบรับรองแพทย์ปลอม กองทะเบียนจัดหางานกลางและคุ้มครองคนหางาน กรมการจัดหางาน อาคารกระทรวงแรงงานชั้น 4 โทร 02 245 6763  ,095 740 4531 , 080 043 9403 หรือ สายด่วนกระทรวงแรงงาน  1506 กด 2 กรมการจัดหางาน  หรือ สายด่วนกรมการจัดหางาน 1694” นายคารม ย้ำ

ที่มา : https://www.thaigov.go.th/news/contents/details/94180