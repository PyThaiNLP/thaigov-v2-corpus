รัฐบาลไทย-ข่าวทำเนียบรัฐบาล-“เกาะละวะใหญ่” จ.พังงา คว้ามาตรฐานชายหาดสากล ชูธรรมชาติสวยงาม-ท่องเที่ยวปลอดภัย พร้อมเป็นจุดหมายนักเดินทางทั่วโลก


วันอาทิตย์ที่ 9 มีนาคม 2568
09/03/2568
พิมพ์
“เกาะละวะใหญ่” จ.พังงา คว้ามาตรฐานชายหาดสากล ชูธรรมชาติสวยงาม-ท่องเที่ยวปลอดภัย พร้อมเป็นจุดหมายนักเดินทางทั่วโลก
“เกาะละวะใหญ่” จ.พังงา คว้ามาตรฐานชายหาดสากล ชูธรรมชาติสวยงาม-ท่องเที่ยวปลอดภัย พร้อมเป็นจุดหมายนักเดินทางทั่วโลก
วันนี้ (9 มี.ค. 2568) นายอนุกูล พฤกษานุกูล รองโฆษกประจำสำนักนายกรัฐมนตรี เปิดเผยว่า “เกาะละวะใหญ่” หรือ “เกาะละวะ” ตั้งอยู่ในพื้นที่ ต.คลองเคียน อ.ตะกั่วทุ่ง จ.พังงา ในอุทยานแห่งชาติอ่าวพังงา ได้รับป้ายรับรองมาตรฐาน ISO 13009 : 2015 Tourism and related services - Requirements and recommendations for beach operation ซึ่งเป็นมาตรฐานการบริหารจัดการชายหาดระดับสากล ที่โดยครอบคลุมองค์ประกอบสำคัญ ตั้งแต่การส่งเสริม การประชาสัมพันธ์ข้อมูลท่องเที่ยว ความปลอดภัย การจัดการด้านสิ่งแวดล้อมและผลกระทบจากการท่องเที่ยว ตลอดจนความพร้อมของโครงสร้างพื้นฐานเพื่อความยั่งยืน
นายอนุกูล กล่าวต่อว่า ปัจจุบันเกาะละวะใหญ่ เป็นจุดหมายปลายทางยอดนิยมของนักท่องเที่ยวทั้งไทย และต่างชาติที่เดินทางด้วยเรือทัวร์ท่องเที่ยวและเรือยอช์ต เช่าเหมาลำมาจากจังหวัดภูเก็ต เนื่องจากเกาะอยู่ในร่องน้ำรอยต่อระหว่างจังหวัดพังงาและจังหวัดภูเก็ต  ห่างจากแผ่นดินใหญ่ประมาณ 1.5 กิโลเมตร และใช้เวลาเดินทางแค่ 15 นาที  โดยบนเกาะมีบ้านพักรับรอง ลานกางเต็นท์และห้องน้ำไว้บริการ อีกทั้ง มีไฮไลต์เป็นเส้นทางเดินศึกษาธรรมชาติดูพันธุ์ไม้ต่างๆ และค้างคาวแม่ไก่เป็นเกาะแห่งการเรียนรู้ มีธรรมชาติที่ยังสมบูรณ์  และมีชายหาดให้นักท่องเที่ยวสามารถลงเล่นน้ำได้จุดเดียวในอ่าวพังงา เป็นจุดท่องเที่ยวแนวอนุรักษ์ ทั้งการเดินเล่นชายหาด เก็บขยะทะเล เล่นน้ำ ดำน้ำดูปะการังน้ำตื้นและหญ้าทะเล
“การได้รับมาตรฐานดังกล่าวไม่เพียงช่วยเพิ่มศักยภาพด้านการท่องเที่ยวของประเทศ แต่ยังช่วยกระตุ้นเศรษฐกิจให้กับท้องถิ่นในพื้นที่อีกด้วย ขอเชิญชวนนักท่องเที่ยวมาสัมผัสกับทะเลสวย หาดทรายขาว สะอาด สงบ และปลอดภัยที่เกาะละวะใหญ่ ได้ทุกวัน โดยมีเรือชาวบ้านคอยบริการรับส่ง สามารถสอบถามเพิ่มเติมได้ที่ อุทยานแห่งชาติอ่าวพังงา โทร 076 481 188 ” นายอนุกูล ระบุ

ที่มา : https://www.thaigov.go.th/news/contents/details/94181