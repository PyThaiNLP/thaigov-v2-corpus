รัฐบาลไทย-ข่าวทำเนียบรัฐบาล-ผู้บริหารสมาคมแม่บ้านมหาดไทย และคณะประธานแม่บ้านมหาดไทยภาคกลาง และภาคตะวันออก เยี่ยมชม "ตลาดโอ๊ะป่อย" สวนผึ้ง ส่งเสริมการท่องเที่ยวชุมชน ตลาด OTOP นวัตวิถีชาวกระเหรี่ยง 


วันเสาร์ที่ 8 มีนาคม 2568
08/03/2568
พิมพ์
ผู้บริหารสมาคมแม่บ้านมหาดไทย และคณะประธานแม่บ้านมหาดไทยภาคกลาง และภาคตะวันออก เยี่ยมชม "ตลาดโอ๊ะป่อย" สวนผึ้ง ส่งเสริมการท่องเที่ยวชุมชน ตลาด OTOP นวัตวิถีชาวกระเหรี่ยง
ผู้บริหารสมาคมแม่บ้านมหาดไทย และคณะประธานแม่บ้านมหาดไทยภาคกลาง และภาคตะวันออก เยี่ยมชม "ตลาดโอ๊ะป่อย" สวนผึ้ง ส่งเสริมการท่องเที่ยวชุมชน ตลาด OTOP นวัตวิถีชาวกระเหรี่ยง ตลาดเพื่อสิ่งแวดล้อม
วันนี้ (8 มี.ค. 68) เวลา 07.30 น. นางจิณณารัชช์ สัมพันธรัตน์ นายกสมาคมแม่บ้านมหาดไทย นำคณะที่ปรึกษานายกสมาคมแม่บ้านมหาดไทย อุปนายกสมาคมแม่บ้านมหาดไทย ประธานแม่บ้านมหาดไทยจังหวัด และสมาชิกแม่บ้านมหาดไทย ลงพื้นที่เยี่ยมชม "ตลาดโอ๊ะป่อย" อ.สวนผึ้ง จ.ราชบุรี ตลาดชุมชน OTOP ชุมชนนวัตวิถีชาวกระเหรี่ยง โดยมี น.ส.ฐิติลักษณ์ คำภา ผู้ว่าราชการจังหวัดราชบุรี ในฐานะประธานแม่บ้านมหาดไทยจังหวัดราชบุรี และผู้นำองค์กรปกครองส่วนท้องถิ่น ผู้นำชุมชน ร่วมให้การต้อนรับ
ในการลงพื้นที่ครั้งนี้ นางจิณณารัชช์ และคณะ ได้ร่วมกิจกรรมใส่บาตรพระสงฆ์ที่ล่องแพไม้ไผ่ตามลำธารภาชี และเยี่ยมชมตลาด OTOP ชุมชนนวัตวิถีชาวกะเหรี่ยง ที่ได้รับคัดเลือกเป็นต้นแบบตลาดปลอดขยะ และการบริหารจัดการขยะมูลฝอยอย่างยั่งยืน พร้อมทั้งจับจ่ายใช้สอยอุดหนุนผู้ประกอบการ OTOP ที่ล้วนแต่เป็นประชาชนในพื้นที่ ที่รวมกลุ่มเป็นวิสาหกิจชุมชนบ้านท่ามะขาม
นางจิณณารัชช์ สัมพันธรัตน์ กล่าวว่า วันนี้เป็นวันที่ 2 ของการจัดการประชุมสมาคมแม่บ้านมหาดไทยสัญจร ครั้งที่ 1 พื้นที่ภาคกลาง และภาคตะวันออก ในพื้นที่จังหวัดราชบุรี ซึ่งสมาคมฯ ได้เล็งเห็นว่า ด้วยบทบาทของแม่บ้านมหาดไทยทำหน้าที่หนุนเสริมการขับเคลื่อนงานเพื่อพัฒนาคุณภาพชีวิตประชาชน ครอบคลุมทั้งด้านชีวิตความเป็นอยู่ของประชาชน ด้านสังคม และเศรษฐกิจฐานราก จึงได้เลือกเดินทางมาเยี่ยมชม "ตลาดโอ๊ะป่อย" ซึ่งคำว่า โอ๊ะป่อย เป็นภาษากะเหรี่ยง หนึ่งในชาติพันธุ์ที่อาศัยในพื้นที่จังหวัดราชบุรี แปลว่า ตลาดแห่งการพักผ่อน
"สิ่งที่น่าสนใจ คือ ตลาดโอ๊ะป่อย เกิดจากความร่วมมือร่วมใจของผู้ประกอบการ ชุมชน วัด โรงเรียน ภาครัฐ และท้องถิ่น ก่อตั้งขึ้นด้วยความตั้งใจให้เป็นพื้นที่สนับสนุนอัตลักษณ์ วิถีชีวิตของชุมชนชาวกระเหรี่ยง ผลิตภัณฑ์สินค้าชุมชน ตามแนวทางชุมชน OTOP นวัตวิถี เพื่อเป็นแหล่งท่องเที่ยวชุมชนที่มีชีวิตดึงดูดนักท่องเที่ยวให้เข้ามาเยี่ยมชม มาซื้อของ สอดคล้องกับนโยบายด้านส่งเสริมการท่องเที่ยวชุมชน และกระตุ้นเศรษฐกิจฐานรากของท่านอนุทิน ชาญวีรกูล รองนายกรัฐมนตรี และรัฐมนตรีว่าการมหาดไทย สู่การปฏิบัติได้อย่างเป็นรูปธรรม และยังเป็นการยึดประชาชนเป็นศูนย์กลาง ซึ่งจากการได้รับฟังบรรยายทำให้ทราบว่า ตลาดแห่งนี้ได้รับผลตอบรับเป็นอย่างดีจากนักท่องเที่ยวอย่างต่อเนื่อง เป็นเรื่องที่น่ายินดีอย่างยิ่ง"
นางจิณณารัชช์ กล่าวเพิ่มเติมว่า นอกจากนี้ ตลาดแห่งนี้ยังได้มีการพัฒนาสู่ "ตลาดปลอดขยะ" โดยเน้นในเรื่องของการจัดการขยะและรักษาสิ่งแวดล้อมอย่างยั่งยืน ด้วยการคัดแยกขยะ และจัดการขยะด้วยหลัก 3Rs : Reduce (ลดการใช้), Reuse (ใช้ซ้ำ), Recycle (นำกลับมาใช้ใหม่) และการจัดการคาร์บอน Low Carbon ผ่านการแปรรูปรีไซเคิลภาชนะต่าง ๆ กระตุ้นให้นักท่องเที่ยวไม่นำขยะภายนอกเข้าไปในตลาด และจะมีผู้ประกอบการรวมถึงน้อง ๆ นักเรียนจิตอาสาเป็นผู้รับฝากขยะอีกด้วย จึงต้องขอชื่นชมท่านนายอำเภอสวนผึ้ง หัวหน้าส่วนราชการ ผู้ใหญ่บ้านหมู่บ้านท่ามะขาม ผู้นำ อปท. และภาคีเครือข่ายที่ได้ทำให้ตลาดโอ๊ะป่อย เป็นต้นแบบของ OTOP ชุมชนนวัตวิถีที่เกิดความยั่งยืน และขอให้กำลังใจทุกท่านได้ดำเนินการอย่างต่อเนื่อง เป็นแบบอย่างของการพัฒนาให้พื้นที่อื่น ๆ ต่อไป
นายภัทรพงศ์ วงศ์กิจเกษม ผู้ใหญ่บ้านหมู่ที่ 2 บ้านท่ามะขาม กล่าวว่า ขอขอบพระคุณกระทรวงมหาดไทยและสมาคมแม่บ้านมหาดไทย ที่สนับสนุนทำให้ตลาดโอ๊ะป่อย ทำให้พี่น้องชาวบ้านท่ามะขาม อำเภอสวนผึ้ง ได้ขับเคลื่อนเรื่องการท่องเที่ยวชุมชนให้มีความก้าวหน้า สามารถสร้างงาน สร้างอาชีพ สร้างรายได้ให้กับคนในท้องที่อย่างยั่งยืน

ที่มา : https://www.thaigov.go.th/news/contents/details/94177