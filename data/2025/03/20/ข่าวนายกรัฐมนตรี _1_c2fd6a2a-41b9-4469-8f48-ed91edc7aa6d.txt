รัฐบาลไทย-ข่าวทำเนียบรัฐบาล-นายกฯ เร่งเดินหน้าสร้างความเสมอภาคทางการศึกษา เปิดโอกาสแก่เยาวชนอย่างเท่าเทียม ผ่านโครงการ ODOS Summer Camp เพิ่มประสบการณ์ศึกษาต่อในต่างประเทศ พร้อมเชิญชวนน้อง ๆ เข้าร่วมโครงการ


วันพฤหัสบดีที่ 20 มีนาคม 2568
20/03/2568
พิมพ์
นายกฯ เร่งเดินหน้าสร้างความเสมอภาคทางการศึกษา เปิดโอกาสแก่เยาวชนอย่างเท่าเทียม ผ่านโครงการ ODOS Summer Camp เพิ่มประสบการณ์ศึกษาต่อในต่างประเทศ พร้อมเชิญชวนน้อง ๆ เข้าร่วมโครงการ
นายกฯ เร่งเดินหน้าสร้างความเสมอภาคทางการศึกษา เปิดโอกาสแก่เยาวชนอย่างเท่าเทียม ผ่านโครงการ ODOS Summer Camp เพิ่มประสบการณ์ศึกษาต่อในต่างประเทศ พร้อมเชิญชวนน้อง ๆ เข้าร่วมโครงการผ่านแอป “ทางรัฐ” ได้ตั้งแต่ 24 มี.ค. - 16 พ.ค. 2568 นี้
วันนี้ (20 มี.ค. 68) เวลา 14.30 น. ณ ตึกสันติไมตรี (หลังนอก) ทำเนียบรัฐบาล นางสาวแพทองธาร ชินวัตร นายกรัฐมนตรี เป็นประธานงานแถลงข่าวโครงการ 1 อำเภอ 1 ทุนการศึกษา ODOS Summer Camp  โดยมี นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม และ นายสุเทพ แก่งสันเทียะ ปลัดกระทรวงศึกษาธิการ เข้าร่วมด้วย
นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า นายกรัฐมนตรีรับฟังวัตถุประสงค์การจัดโครงการ 1 อำเภอ 1 ทุนการศึกษา ODOS Summer Camp พร้อมกล่าวถึงโครงการ ODOS Summer Camp ว่า รัฐบาลมีจุดยืนและหลักการชัดเจนในการส่งเสริมความเสมอภาคทางการศึกษา เพื่อให้เยาวชนทุกคนได้รับโอกาสอย่างเท่าเทียม หนึ่งในโครงการสำคัญที่สะท้อนแนวคิดนี้ คือ โครงการ 1 อำเภอ 1 ทุน (One District One Scholarship : ODOS) ซึ่งเริ่มต้นขึ้นเมื่อ 20 กว่าปีที่แล้ว ภายใต้แนวคิดของพรรคไทยรักไทย โครงการนี้ได้มอบโอกาสทางการศึกษาให้เยาวชนไทยกว่า 3,000 คน เยาวชนหลายคนมีโอกาสในชีวิตเพิ่มมากขึ้น ได้กลับมาเป็นกำลังสำคัญของประเทศ บางคนเลือกทำงานในภาครัฐ บางคนเติบโตในภาคเอกชน หรือเป็นผู้ประกอบการที่สร้างรายได้ให้กับครอบครัวและขับเคลื่อนเศรษฐกิจของประเทศไทย รวมถึงได้ทำงานในต่างประเทศ สิ่งนี้เป็นข้อพิสูจน์ว่า โครงการ ODOS ไม่ได้เป็นเพียงแค่โครงการทุน แต่เป็นกลไกสำคัญที่จะแสดงความเสมอภาคของการศึกษาให้กับเยาวชนไทยด้วย
นายกรัฐมนตรีกล่าวต่อว่า ในอดีต ODOS มุ่งเน้นการศึกษาระยะยาวเป็นหลัก โดยให้ทุนการศึกษาจนถึงระดับปริญญา แต่ปัจจุบัน รัฐบาลต้องการขยายโอกาสให้กว้างขึ้น ไม่จำกัดเฉพาะเยาวชนที่มีผลการเรียนดีเท่านั้น แต่วัดในเรื่องของความสามารถในด้านอื่น ๆ ด้วย เพราะไม่สามารถระบุได้ว่าเด็กเรียนเก่งเท่านั้นที่จะประสบความสำเร็จ บางคนอาจไม่ได้เก่งที่สุดในห้องเรียน แต่อาจประสบความสำเร็จภายนอกห้องเรียน ซึ่งการกระจายโอกาสเหล่านี้ไปให้น้อง ๆ เยาวชนในหลาย ๆ กลุ่มเป็นสิ่งที่รัฐบาลต้องการจะผลักดัน ซึ่งโครงการ ODOS Summer Camp เป็นการศึกษาเหมือนเรียนซัมเมอร์ ระยะสั้นเพียง 6 สัปดาห์ ที่เปิดโอกาสให้เยาวชนไทยได้สัมผัสประสบการณ์ระดับนานาชาติ เรียนรู้วัฒนธรรมและเทคโนโลยีใหม่ ๆ พร้อมฝึกทักษะสำคัญที่จำเป็นต่ออนาคต
“รัฐบาลมองเห็น 3 โอกาส จากโครงการ ODOS Summer Camp 1.โอกาสในการเข้าถึงการศึกษา รัฐบาลมุ่งมั่นให้เยาวชนไทยได้รับการศึกษาและพัฒนาศักยภาพของตัวเอง รวมถึงได้หาประสบการณ์ใหม่ ๆ จากต่างประเทศ 2.โอกาสในการค้นหาแรงบันดาลใจ เยาวชนจะได้สัมผัสประสบการณ์จากมหาวิทยาลัยชั้นนำระดับโลก เทคโนโลยีดิจิทัลล้ำสมัย และเครือข่ายพันธมิตรระดับนานาชาติ ที่จะเป็นโอกาสสำคัญที่จะช่วยให้น้อง ๆ ค้นพบความฝัน แรงบันดาลใจ และเส้นทางของตัวเอง รวมถึงสามารถปรับตัวเข้ากับสังคมได้ และ 3.โอกาสในการสร้างกำลังคนยุคใหม่ ในอนาคตเราจะมีการลงทุนจากต่างประเทศอีกมากมาย เราจำเป็นต้องเตรียมคนให้มีทักษะที่จำเป็นต่ออนาคตด้วย” นายกรัฐมนตรี ระบุ
นายกรัฐมนตรี กล่าวขอบคุณพันธมิตรทุกภาคส่วน ทั้งสถานทูต มหาวิทยาลัย บริษัทเทคโนโลยี และหน่วยงานที่ร่วมกันทำให้โครงการนี้เกิดขึ้น พร้อมกล่าว เชิญชวนน้อง ๆ ตั้งแต่ มัธยมศึกษาปีที่ 4 และอายุไม่เกิน 19 ปี จาก 878 อำเภอทั่วประเทศ และ 50 เขตในกรุงเทพฯ สมัครเข้าร่วม ODOS Summer Camp - ค่ายแห่งโอกาส ภาคฤดูร้อน ได้ตั้งแต่ 24 มีนาคม - 16 พฤษภาคม 2568 ผ่านช่องทางแอป “ทางรัฐ”

ที่มา : https://www.thaigov.go.th/news/contents/details/94579