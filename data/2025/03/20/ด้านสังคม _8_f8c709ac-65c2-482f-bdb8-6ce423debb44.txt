รัฐบาลไทย-ข่าวทำเนียบรัฐบาล-นิกร-พม. หารือร่วม สมาพันธ์คนไร้บ้านฯ หนุน โครงการ ห้องเช่าคนละครึ่ง เตรียมวางกลไก ทำงานระดับชาติ-ระดับพื้นที่


วันพฤหัสบดีที่ 20 มีนาคม 2568
นิกร-พม. หารือร่วม สมาพันธ์คนไร้บ้านฯ หนุน โครงการ ห้องเช่าคนละครึ่ง เตรียมวางกลไก ทำงานระดับชาติ-ระดับพื้นที่
นิกร-พม. หารือร่วม สมาพันธ์คนไร้บ้านฯ หนุน โครงการ ห้องเช่าคนละครึ่ง เตรียมวางกลไก ทำงานระดับชาติ-ระดับพื้นที่
วันที่ 20 มีนาคม 2568 ที่กระทรวงการพัฒนาสังคมและความมั่นคงของมนุษย์ (พม.) นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) มอบหมายให้ นายนิกร จำนง ประธานคณะที่ปรึกษาติดตามและเร่งรัดการขับเคลื่อนนโยบายรัฐมนตรีว่าการกระทรวงการพัฒนาสังคมและความมั่นคงของมนุษย์ พร้อมด้วย รองอธิบดีกรมพัฒนาสังคมและสวัสดิการ (พส.) ผู้อำนวยการกองคุ้มครองสวัสดิภาพและเสริมสร้างคุณภาพชีวิต ร่วมหารือกับตัวแทนสมาพันธ์คนไร้บ้าน 9 จังหวัด ที่ได้มาติดตามความคืบหน้านโยบายที่อยู่อาศัยเพื่อคนไร้บ้าน (โครงการห้องเช่าคนละครึ่ง) พร้อมกันนี้ได้เสนอให้หน่วยงาน กระทรวง พม. ระดับพื้นที่ทำงานร่วมกับเครือข่ายสมาพันธ์คนไร้บ้าน 9 จังหวัด และเสนอให้มีกลไกการขับเคลื่อนการทำงานและติดตามงานด้านคนไร้บ้านทั้งระดับนโยบาย และระดับพื้นที่
นายนิกร กล่าวว่า กรม พส. รายงานระบุความคืบหน้านโยบายที่อยู่อาศัยเพื่อคนไร้บ้าน (โครงการห้องเช่าคนละครึ่ง) ซึ่งเป็นหนึ่งในโครงการที่สอดคล้องกับนโยบายของ นายวรวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ พันธกิจสำคัญ (Flagship projects) ด้านที่ 5 สร้างหุ้นส่วนทางสังคม สู่สวัสดิการที่ยั่งยืน นั้น ทางกรม พส. อยู่ระหว่างร่างระเบียบว่าด้วยการส่งเสริมและการสนับสนุนเกี่ยวกับการจัดหาที่พักอาศัยให้แก่คนไร้บ้าน โดยมีสาระสำคัญคือการสนับสนุนงบประมาณให้แก่องค์กรที่ดำเนินงานด้านคนไร้บ้านที่ขึ้นทะเบียนกับ สถาบันพัฒนาองค์กรชุมชน (องค์การมหาชน) หรือ พอช. โดยสนับสนุนค่าที่พักไม่เกิน 1,500 บาท , ค่าสาธารณูปโภคไม่เกิน 500 บาท , ค่าเครื่องนุ่งห่ม และค่าบริหารจัดการ โดยเมื่อประกาศใช้ระเบียบดังกล่าวแล้ว จะต้องมีการเปลี่ยนแปลงงบประมาณในการดำเนินงาน สำหรับกรณีการเสนอให้หน่วยงาน กระทรวง พม. ระดับพื้นที่ทำงานร่วมกับเครือข่ายสมาพันธ์ฯ นั้น ทางกรม พส. มีศูนย์คุ้มครองคนไร้ที่พึ่งทั่วประเทศ ร่วมปฏิบัติงานในทุกพื้นที่สำหรับการดำเนินโครงการห้องเช่าคนละครึ่ง เพื่อพัฒนาคุณภาพชีวิตของคนไร้บ้าน และการเสนอให้มีกลไกการขับเคลื่อนการทำงาน และติดตามงานด้านคนไร้บ้าน ทั้งระดับนโยบายและระดับพื้นที่ ซึ่งทางกรม พส. และสมาพันธ์ฯ จะร่วมกันจัดทำร่างคณะอนุกรรมการขับเคลื่อนงานคนไร้บ้าน ให้เป็นกลไกระดับนโยบาย พร้อมทั้งตั้งคณะทำงานคนไร้บ้านระดับจังหวัด เพื่อขับเคลื่อนงานในพื้นที่ โดยวันที่ 4 เม.ย. 68 ทาง กรม พส. ได้นัดกับสมาพันธ์ฯ จะหารือร่วมกันในประเด็นจำนวนกลุ่มเป้าหมายที่เข้าร่วมโครงการห้องเช่าคนละครึ่ง จะมีการพิจารณาองค์ประกอบ หน้าที่และอำนาจ ของคณะอนุกรรมการฯในระดับนโยบาย และคณะทำงานฯในระดับจังหวัดต่อไป
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #คนไร้บ้าน #พส #คนไร้ที่พึ่ง

ที่มา : https://www.thaigov.go.th/news/contents/details/94584