รัฐบาลไทย-ข่าวทำเนียบรัฐบาล-แรงงาน - กลาโหม - หอการค้า เซ็น MOU หนุนทหารมีงานทำหลังปลดประจำการ รองรับกว่า 3 หมื่นอัตรา ป้อนตลาดแรงงานคุณภาพ สร้างเศรษฐกิจไทย


วันพฤหัสบดีที่ 20 มีนาคม 2568
20/03/2568
พิมพ์
แรงงาน - กลาโหม - หอการค้า เซ็น MOU หนุนทหารมีงานทำหลังปลดประจำการ รองรับกว่า 3 หมื่นอัตรา ป้อนตลาดแรงงานคุณภาพ สร้างเศรษฐกิจไทย
วันที่ 20 มีนาคม 2568 นายพิพัฒน์ รัชกิจประการ รัฐมนตรีว่าการกระทรวงแรงงาน  และ พลเอก ณัฐพล นาคพาณิชย์ รัฐมนตรีช่วยว่าการกระทรวงกลาโหม เป็นประธานร่วม ในพิธีลงนามบันทึกความเข้าใจว่าด้วยการส่งเสริมการมีงานทำให้แก่ทหารกองประจำการ
ระหว่างกรมการจัดหางาน กรมพัฒนาฝีมือแรงงาน กระทรวงกลาโหม หอการค้าไทยและสภาหอการค้าแห่งประเทศไทย โดยมีนายอารี ไกรนรา เลขานุการรัฐมนตรีว่าการกระทรวงแรงงาน นายบุญสงค์ ทัพชัยยุทธ์ ปลัดกระทรวงแรงงาน พล.อ.สนิธชนก สังขจันทร์ ปลัดกระทรวงกลาโหม นายสมชาย มรกตศรีวรรณ อธิบดีกรมการจัดหางาน ผู้บริหารกระทรวงแรงงาน หอการค้าไทยและสภาหอการค้าแห่งประเทศ ผู้บริหารเหล่าทัพ ร่วมเป็นเกียรติ ณ ห้องประชุมกระทรวงแรงงาน ชั้น 5 กระทรวงแรงงาน
นายพิพัฒน์ กล่าวว่า กระทรวงแรงงานดำเนินนโยบายตามรัฐบาล ภายใต้การนำของนายกรัฐมนตรี แพทองธาร ชินวัตร ที่มุ่งให้ประชาชนทุกกลุ่มมีงานทำ โดยเฉพาะทหารกองประจำการ ซึ่งเป็นบุคลากรที่มีระเบียบวินัยและคุณภาพ เมื่อปลดประจำการแล้ว ควรได้รับการส่งเสริมให้มีอาชีพ รายได้ และสิทธิประโยชน์ที่เหมาะสม กระทรวงฯ จึงให้บริการจัดหางานทั้งในและต่างประเทศ พร้อมให้คำปรึกษาด้านอาชีพ ทดสอบความพร้อม ฝึกอบรม และพัฒนาฝีมือแรงงาน เพื่อให้ได้รับการจ้างงานที่มีคุณภาพ ค่าตอบแทนเหมาะสม และได้รับสิทธิประกันสังคม
ในปัจจุบัน หลายภาคธุรกิจสนใจรับทหารเข้าทำงาน เช่น อุตสาหกรรมการผลิต ยานยนต์ โลจิสติกส์ งานบริการ ความปลอดภัย วิศวกรรม ช่างฝีมือ ค้าปลีก และธุรกิจอาหาร กระทรวงฯ จึงจัดโครงการฝึกอบรมฟรีในสาขาต่าง ๆ เช่น ช่างยนต์ ไฟฟ้า เชื่อมโลหะ บริหารธุรกิจ การตลาดออนไลน์ และภาษาต่างประเทศ เพื่อให้ทหารมีศักยภาพในการแข่งขัน และเป็นกำลังสำคัญในการพัฒนาเศรษฐกิจของประเทศ
ด้านนายสมชาย มรกตศรีวรรณ อธิบดีกรมการจัดหางาน กล่าวว่า สำหรับการลงนามในครั้งนี้ มีตำแหน่งงานว่างไว้รองรับทหารกองประจำการหลังปลดประจำการ รวม 33,665 อัตรา และภายในงานมีสถานประกอบการเข้าร่วมจัดกิจกรรมประชาสัมพันธ์ตำแหน่งงานว่าง จำนวน 11 แห่ง ประกอบด้วย 1) บริษัท ไมเนอร์ อินเตอร์เนชั่นแนล จํากัด (มหาชน) 2) บริษัท โฮม โปรดักส์ เซ็นเตอร์ จำกัด (มหาชน) 3) บริษัท ไทย สมายล์ บัส จำกัด
4) บริษัท พีทีจี เอ็นเนอยี จำกัด (มหาชน) 5) บริษัท เครือเจริญโภคภัณฑ์ จำกัด 6) บริษัท เอส เอฟ คอร์ปอเรชั่น จำกัด (มหาชน) 7) บริษัท รักษาความปลอดภัย เอเอสเอ็ม แมเนจเมนท์ จำกัด 8) บริษัท บิ๊กซี ซูเปอร์เซ็นเตอร์ จำกัด (มหาชน) 9) บริษัท เซ็นทรัล เรสตอรองส์ กรุ๊ป จำกัด 10) บริษัท ซี.เจ. เอ็กซ์เพรส กรุ๊ป จำกัด 11) บริษัท ยูนิคอร์ด จำกัด (มหาชน) รวมทั้งให้บริการจัดหางานในประเทศและต่างประเทศ แนะแนวอาชีพ ให้คำปรึกษาด้านอาชีพ การทดสอบความพร้อมทางอาชีพ สาธิตการประกอบอาชีพ ตลอดจนการพัฒนาฝีมือแรงงาน ให้มีความรู้ ความสามารถ สอดคล้องกับความต้องการของตลาดแรงงาน จนสามารถนำไปประกอบอาชีพ ภายหลังปลดประจำการได้
ทั้งนี้ สามารถสอบถามเพิ่มเติม ได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/94565