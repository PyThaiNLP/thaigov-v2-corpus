รัฐบาลไทย-ข่าวทำเนียบรัฐบาล-“เฉลิมชัย” มอบประกาศนียบัตรเครื่องหมายรับรองฉลากคาร์บอน ชู 101 องค์กรร่วมขับเคลื่อนการลดก๊าซเรือนกระจก


วันพฤหัสบดีที่ 20 มีนาคม 2568
“เฉลิมชัย” มอบประกาศนียบัตรเครื่องหมายรับรองฉลากคาร์บอน ชู 101 องค์กรร่วมขับเคลื่อนการลดก๊าซเรือนกระจก
“เฉลิมชัย” มอบประกาศนียบัตรเครื่องหมายรับรองฉลากคาร์บอน ชู 101 องค์กรร่วมขับเคลื่อนการลดก๊าซเรือนกระจก
“เฉลิมชัย” มอบประกาศนียบัตรเครื่องหมายรับรองฉลากคาร์บอน ชู 101 องค์กรร่วมขับเคลื่อนการลดก๊าซเรือนกระจก
วันที่ 19 มีนาคม 2568 เวลา 13.30 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานในพิธีมอบประกาศนียบัตรเครื่องหมายรับรองฉลากคาร์บอน ให้แก่องค์กรจำนวน 101 องค์กร แบ่งเป็น เครื่องหมาย Net Zero จำนวน 2 องค์กร เครื่องหมายการชดเชยคาร์บอน จำนวน 6 องค์กร เครื่องหมายลดคาร์บอนฟุตพริ้นท์ของผลิตภัณฑ์ หรือ ฉลากลดโลกร้อน จำนวน 5 องค์กร เครื่องหมายคาร์บอนฟุตพริ้นท์ของผลิตภัณฑ์เศรษฐกิจหมุนเวียน จำนวน 2 องค์กร เครื่องหมายคาร์บอนฟุตพริ้นท์ของผลิตภัณฑ์ จำนวน 16 องค์กร และเครื่องหมายคาร์บอนฟุตพริ้นท์ขององค์กร จำนวน 70 องค์กร เพื่อเชิดชูเกียรติและแสดงความขอบคุณต่อองค์กรที่ขอการรับรองเครื่องหมายฉลากคาร์บอน ในฐานะเป็นผู้ที่มีบทบาทสำคัญในการขับเคลื่อนการลดก๊าซเรือนกระจกเพื่อมุ่งสู่ Net Zero โดยมี นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม คณะผู้บริหาร ทส. และผู้บริหารองค์กรที่ได้รับรางวัล เข้าร่วมงาน และมี ดร.ณัฐริกา วายุภาพ นิติพน รองผู้อำนวยการ รักษาการผู้อำนวยการองค์การบริหารจัดการก๊าซเรือนกระจก กล่าวรายงาน ณ ห้อง Conference Hall สถาบันเพื่อการยุติธรรมแห่งประเทศไทย (องค์การมหาชน) หรือ TIJ กรุงเทพฯ
รมว.ทส. ได้กล่าวแสดงความยินดีและชื่นชมองค์กรที่ได้รับประกาศนียบัตร ซึ่งแสดงถึงความมุ่งมั่นตั้งใจในการดำเนินกิจกรรมที่คำนึงถึงการจัดการก๊าซเรือนกระจก ตลอดจนเชิญชวนให้องค์กรอื่น ๆ ที่ยังไม่ได้ดำเนินงาน เข้ามาร่วมมือกันดำเนินงานลดก๊าซเรือนกระจก โดยความร่วมมือที่เกิดขึ้นในวันนี้ ถือเป็นพลังสำคัญในการขับเคลื่อนการลดก๊าซเรือนกระจกของประเทศให้บรรลุตามเป้าหมายหรือ Net Zero และเป็นการช่วยสร้างขีดความสามารถในการแข่งขันให้กับประเทศในระยะยาว เพราะปัญหาการเปลี่ยนแปลงสภาพภูมิอากาศจำเป็นต้องอาศัยความร่วมมือจากทุกภาคส่วน ทั้งภาครัฐ ภาคเอกชน และประชาชน ดังนั้น กระทรวงทรัพยากรธรรมชาติและสิ่งแวดล้อมจะยังคงให้การสนับสนุนและเสริมสร้างความร่วมมือกับทุกภาคส่วนอย่างเต็มที่ เพื่อให้ประเทศไทยบรรลุตามเป้าหมายที่กำหนดไว้ และมุ่งสู่สังคมคาร์บอนต่ำ อันจะช่วยลดผลกระทบจากการเปลี่ยนแปลงสภาพภูมิอากาศต่อไป

ที่มา : https://www.thaigov.go.th/news/contents/details/94564