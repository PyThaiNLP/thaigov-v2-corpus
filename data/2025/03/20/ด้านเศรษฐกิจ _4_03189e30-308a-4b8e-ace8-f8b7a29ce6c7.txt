รัฐบาลไทย-ข่าวทำเนียบรัฐบาล-​เลขาฯพงศ์พล วางศิลาฤกษ์ DayOne ดาต้าเซ็นเตอร์ใหญ่สุดในประเทศ นำไทยก้าวสู่ผู้นำดิจิทัล


วันพฤหัสบดีที่ 20 มีนาคม 2568
20/03/2568
พิมพ์
​เลขาฯพงศ์พล วางศิลาฤกษ์ DayOne ดาต้าเซ็นเตอร์ใหญ่สุดในประเทศ นำไทยก้าวสู่ผู้นำดิจิทัล
​เลขาฯพงศ์พล วางศิลาฤกษ์ DayOne ดาต้าเซ็นเตอร์ใหญ่สุดในประเทศ นำไทยก้าวสู่ผู้นำดิจิทัล
วันที่ 17 มีนาคม 2568 นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม รับมอบหมายจากรัฐมนตรีว่าการกระทรวงอุตสาหกรรม เป็นประธานในพิธีวางศิลาฤกษ์โครงการ DayOne Hyperscale Data Center Park โดยมี นางสาวศิริลักษณ์ วิศวรุ่งโรจน์ อุตสาหกรรมจังหวัดชลบุรี นายธีรวุฒิ เจริญสุข รองผู้ว่าการการนิคมอุตสาหกรรมแห่งประเทศไทย (กนอ.) นายวิวัฒน์ กรมดิษฐ์ ประธานเจ้าหน้าที่เทคนิควิศวกรรม และประธานเจ้าหน้าที่บริหารกลุ่มธุรกิจอสังหาริมทรัพย์ ในประเทศไทย บริษัท อมตะ คอร์ปอเรชัน จำกัด (มหาชน) นายภนธร วงศ์พรหม ผู้อำนวยการศูนย์เศรษฐกิจการลงทุนภาคที่ 4 สำนักงานคณะกรรมการส่งเสริมการลงทุน (BOI) และแขกผู้มีเกียรติเข้าร่วมงานอย่างคับคั่ง โดยมี Ms. Jamie Khoo ประธานกรรมการ บริษัท DayOne จำกัด ให้การต้อนรับ ณ นิคมอุตสาหกรรมอมตะซิตี้ ชลบุรี
เลขานุการรัฐมนตรีฯ กล่าวว่า ภายใต้การนำของรัฐมนตรีว่าการกระทรวงอุตสาหกรรม (นายเอกนัฏ พร้อมพันธุ์) โครงการนี้ไม่เป็นเพียงการลงทุน แต่เป็นก้าวสำคัญเชิงยุทธศาสตร์ที่ตอกย้ำความมุ่งมั่นของไทยในการเป็นผู้นำด้านดิจิทัล และสอดคล้องกับนโยบายของรัฐมนตรีเอกนัฏในการสร้างเศรษฐกิจอุตสาหกรรมใหม่ (S-Curve) โดยมีศูนย์ข้อมูล, คลาวด์คอมพิวติ้ง และอิเล็กทรอนิกส์ขั้นสูงเป็นหัวใจสำคัญ โดยโครงการนี้เกิดขึ้นได้จากความร่วมมือและการสนับสนุนจากหลายภาคส่วน โดยเฉพาะ BOI กนอ. EEC และอมตะ ที่มีบทบาทสำคัญในการสร้างสภาพแวดล้อมที่เอื้อต่อการลงทุนในอุตสาหกรรมเทคโนโลยีขั้นสูง นโยบาย Cloud First มุ่งเน้นการใช้โครงสร้างพื้นฐานคลาวด์เป็นรากฐานสำหรับการพัฒนาภาครัฐดิจิทัล อุตสาหกรรม 5.0 และเศรษฐกิจที่ขับเคลื่อนด้วย AI ซึ่งจะทำให้เศรษฐกิจดิจิทัลของไทย เติบโต "ด้วยนโยบายนี้ เรากำลังสร้างสภาพแวดล้อมที่ศูนย์ข้อมูลไม่เพียงสนับสนุนธุรกิจ แต่ยังขับเคลื่อนอนาคตดิจิทัลของไทย ตั้งแต่เมืองอัจฉริยะ รัฐบาลอิเล็กทรอนิกส์ ไปจนถึงการผลิตขั้นสูงและบริการฟินเทค ความต้องการโครงสร้างพื้นฐานคลาวด์ที่มีความปลอดภัยและประสิทธิภาพสูงจะเติบโตขึ้นอย่างต่อเนื่อง และ DayOne ได้เข้ามามีบทบาทในช่วงเวลาที่เหมาะสมซึ่งโครงการ DayOne Hyperscale Data Center Park ถือเป็นส่วนหนึ่งของการเปลี่ยนแปลงครั้งใหญ่ในภูมิทัศน์อุตสาหกรรมของไทย เพื่อยกระดับอุตสาหกรรมเศรษฐกิจที่ทันสมัย“
กระทรวงอุตสาหกรรมพร้อมสนับสนุนการลงทุนในโครงการนี้อย่างเต็มที่ และให้ความสำคัญกับการสร้างระบบนิเวศที่ยั่งยืน โดยสนับสนุนให้เกิดความร่วมมือใน 3 ด้านหลัก ได้แก่ 1) การลงทุนในบุคลากรไทย : ส่งเสริมให้ DayOne เป็นผู้นำในการฝึกอบรมและพัฒนาบุคลากรท้องถิ่นในด้านการดำเนินงานศูนย์ข้อมูล, AI และเทคโนโลยีคลาวด์ 2) การเสริมสร้างความแข็งแกร่งของห่วงโซ่อุปทาน : สนับสนุนผู้ผลิตและผู้ให้บริการในไทย เพื่อสร้างระบบนิเวศดิจิทัลที่แข็งแกร่งและเป็นประโยชน์ต่อประเทศในทุกระดับ และ 3) ความยั่งยืนและประสิทธิภาพด้านพลังงาน: สนับสนุนการใช้โซลูชันระบายความร้อนที่เป็นนวัตกรรม, การบูรณาการพลังงานหมุนเวียน และมาตรการลดการปล่อยคาร์บอน เพื่อให้โครงการนี้สอดคล้องกับการเปลี่ยนผ่านด้านพลังงานสีเขียวของไทย
สำหรับโครงการ DayOne Hyperscale Data Center Park เป็นโครงการศูนย์ข้อมูลขนาดใหญ่ (Hyperscale Data Center) ที่พัฒนาโดยบริษัท DayOne (เดิมชื่อ GDS International) ซึ่งเป็นผู้ให้บริการดาต้าเซ็นเตอร์ระดับโลกจากประเทศสิงคโปร์ โครงการนี้มีเป้าหมายเพื่อผลักดันให้ประเทศไทยเป็นศูนย์กลางการให้บริการดิจิทัลระดับภูมิภาค และมีการลงทุนในประเทศไทยกว่า 1 พันล้านดอลลาร์สหรัฐ หรือประมาณ 33,600 ล้านบาท

ที่มา : https://www.thaigov.go.th/news/contents/details/94549