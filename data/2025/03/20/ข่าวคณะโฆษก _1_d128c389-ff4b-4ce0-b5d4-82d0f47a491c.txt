รัฐบาลไทย-ข่าวทำเนียบรัฐบาล-ไทยเจ้าภาพ “Amazing Spartan Race Thailand 2025” ครั้งแรก! ดึงนักกีฬาจาก 60 ประเทศทั่วโลก กระตุ้นเศรษฐกิจ 1,500 ล้านบาท


วันพฤหัสบดีที่ 20 มีนาคม 2568
20/03/2568
พิมพ์
ไทยเจ้าภาพ “Amazing Spartan Race Thailand 2025” ครั้งแรก! ดึงนักกีฬาจาก 60 ประเทศทั่วโลก กระตุ้นเศรษฐกิจ 1,500 ล้านบาท
ไทยเจ้าภาพ “Amazing Spartan Race Thailand 2025” ครั้งแรก! ดึงนักกีฬาจาก 60 ประเทศทั่วโลก กระตุ้นเศรษฐกิจ 1,500 ล้านบาท
วันนี้ (20 มีนาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาลสนับสนุนการแข่งขันกีฬาลิขสิทธิ์ระดับโลก เพื่อผลักดันประเทศไทยสู่การเป็น World Sports Destination โดยมุ่งเน้นการเพิ่มมูลค่าพื้นที่และสร้างรายได้จากการท่องเที่ยวเชิงกีฬา โดยกระทรวงการท่องเที่ยวและกีฬาเตรียมจัดกิจกรรมสำคัญที่กำลังจะเกิดขึ้น คือ “Amazing Spartan Race Thailand 2025” การแข่งขันวิ่งวิบากระดับโลกที่ร่วมมือกับกีฬาลิขสิทธิ์ระดับโลกอย่าง Spartan Race ซึ่งจะจัดขึ้นใน 5 เมืองเจ้าภาพ ได้แก่ หัวหิน เขาใหญ่ เชียงใหม่ ชลบุรี และพัทยา พร้อมต้อนรับนักกีฬา Spartan จากกว่า 60 ประเทศ นอกจากนี้ ยังมีการเปิดตัว “Tough Mudder 2025” เทศกาลวิ่งลุยโคลนลิขสิทธิ์ระดับโลกเป็นครั้งแรกในประเทศไทย คาดว่าการแข่งขันทั้งสองรายการจะดึงดูดนักกีฬาและผู้ติดตามรวมกว่า 100,000 คน สร้างมูลค่าทางเศรษฐกิจไม่ต่ำกว่า 1,500 ล้านบาท ส่งเสริมทั้งวงการกีฬา การท่องเที่ยว และเศรษฐกิจของประเทศ
สำหรับเทศกาลการแข่งขันวิ่งวิบากลิขสิทธิ์ระดับโลก รายการ “Amazing Spartan Race Thailand 2025”จะมีการแข่งขัน Thailand National Series ครั้งแรกในไทย ที่เขาใหญ่ และเชียงใหม่ รวมทั้ง Honor Series ที่หัวหิน ขณะที่ Trifecta Weekend จัดเป็นครั้งแรกที่เชียงใหม่ และพัทยา ส่วนเทศกาลวิ่งโคลน Tough Mudder จะจัดขึ้นที่วิสดอม วัลเล่ย์ เขาไม้แก้ว พัทยา ในวันที่ 18-19 ตุลาคม 2568 นอกจากนี้ยังมีการแข่งขัน Trifect Hurricane Heat ครั้งแรกในไทยที่มีครบ 4 ชั่วโมง 12 ชั่วโมง และ 24 ชั่วโมง ด้าน Spartan Kids จะแยกไปจัดที่พัฒนาสปอร์ตรีสอร์ท อ.ศรีราชา จ.ชลบุรี ในวันที่ 30-31 สิงหาคม 2568 โดยจะเป็นการแข่งขันของเด็กในระยะทาง 0.8-3.2 กิโลเมตร
ทั้งนี้ ผู้สนใจสามารถสมัครรายการการแข่งได้ที่ https://sprtn.im/3X8v04q และหากสนใจร่วมแข่งขันมากกว่าหนึ่งรายการ สามารถเลือกสมัครแบบเหมา ได้ที่ https://sprtn.im/3X6aa5L  โดยสามารถติดตามรายละเอียดเพิ่มเติม ได้ที่เพจ Spartan Race Thailand
“ในปี 2568 ประเทศไทยได้รับเกียรติเป็นเจ้าภาพจัดการแข่งขันกีฬาระดับโลกหลายรายการ ตอกย้ำศักยภาพและความพร้อมของประเทศในการจัดอีเวนต์ระดับนานาชาติ ตามนโยบายของรัฐบาลที่มุ่งส่งเสริมการพัฒนาโครงสร้างพื้นฐาน และยกระดับมาตรฐานสถานที่แข่งขันให้ทัดเทียมระดับสากล การเป็นเจ้าภาพ “Amazing Spartan Race Thailand 2025” และ “Tough Mudder 2025” ไม่เพียงส่งเสริมกีฬาแนวนี้ให้เป็นที่นิยมในประเทศ แต่ยังเป็นโอกาสสำคัญในการพัฒนาเมือง กระตุ้นเศรษฐกิจ และเปิดประเทศต้อนรับนักกีฬาและนักท่องเที่ยวจากทั่วโลก จึงขอเชิญชวนประชาชนร่วมเป็นเจ้าบ้านที่ดี สร้างความประทับใจ และทำให้การแข่งขันครั้งนี้เป็นความภาคภูมิใจของคนไทยทุกคน” นางสาวศศิกานต์  ระบุ

ที่มา : https://www.thaigov.go.th/news/contents/details/94540