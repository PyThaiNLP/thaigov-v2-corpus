รัฐบาลไทย-ข่าวทำเนียบรัฐบาล-รองนายกฯ “ประเสริฐ” หารือ 23 หน่วยงาน เตรียมพร้อมจัดงาน “The 3rd UNESCO Global Forum on the Ethics of AI 2025” ระหว่าง 24-27 มิถุนายนนี้


วันพฤหัสบดีที่ 20 มีนาคม 2568
20/03/2568
พิมพ์
รองนายกฯ “ประเสริฐ” หารือ 23 หน่วยงาน เตรียมพร้อมจัดงาน “The 3rd UNESCO Global Forum on the Ethics of AI 2025” ระหว่าง 24-27 มิถุนายนนี้
นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม หารือ 23 หน่วยงาน เตรียมพร้อมจัดงาน “The 3rd UNESCO Global Forum on the Ethics of AI 2025” ระหว่าง 24-27 มิถุนายนนี้
เมื่อวันที่ 19 มีนาคม 2568 นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เป็นประธานการประชุมคณะกรรมการเพื่อเตรียมการจัดการประชุมวิชาการ “The 3rd UNESCO Global Forum on the Ethics of AI 2025” ครั้งที่ 2/2568 โดยมี ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดีอี และนายพิเชฐ โพธิ์ภักดี รองปลัดกระทรวงศึกษาธิการ ในฐานะรองประธานกรรมการร่วม ตลอดจนคณะผู้บริหารจากหน่วยงานภาครัฐและเอกชน รวมกว่า 23 หน่วยงานที่เกี่ยวข้อง อาทิ กระทรวงอุดมศึกษา วิทยาศาสตร์ วิจัยและนวัตกรรม (อว.)กระทรวงศึกษาธิการ (ศธ.) กระทรวงการต่างประเทศ (กต.) กระทรวงการท่องเที่ยวและกีฬา, สำนักงบประมาณ, สำนักงานคณะกรรมการดิจิทัลเพื่อเศรษฐกิจและสังคมแห่งชาติ (สดช.) บริษัท โทรคมนาคมแห่งชาติ จำกัด (มหาชน) (NT), สำนักงานตำรวจแห่งชาติ สำนักงานส่งเสริมเศรษฐกิจดิจิทัล (depa) สถาบันข้อมูลขนาดใหญ่ (องค์การมหาชน) (BDI) บริษัท ไปรษณีย์ไทย จำกัด รวมถึง สำนักงานพัฒนาธุรกรรมทางอิเล็กทรอนิกส์ (ETDA) ในฐานะหน่วยงานหลักที่รับผิดชอบในการจัดการประชุมดังกล่าว ณ ห้องประชุมชั้น 10 สำนักงานใหญ่ NT และผ่านระบบการประชุมทางไกล
โดยที่ประชุมได้มีการรายงานความคืบหน้าของการเตรียมการ การจัดงานประชุม “The 3rd UNESCO Global Forum on the Ethics of AI 2025” ที่ประเทศไทยร่วมเป็นเจ้าภาพกับ UNESCO ซึ่งจะจัดขึ้นระหว่างวันที่ 24-27 มิถุนายน 2568  ผ่านการดำเนินงานภายใต้คณะทำงานทั้ง 3 ชุด ประกอบด้วย คณะกรรมการร่วมไทยและยูเนสโกด้านสารัตถะ คณะอนุกรรมการด้านพิธีการและอำนวยการ และคณะอนุกรรมการด้านการรักษาความปลอดภัยและการจราจร ซึ่งผู้แทนจากทั้ง 3 คณะได้อัปเดตผลการดำเนินงานต่อที่ประชุม โดยความคืบหน้าในการดำเนินงานครอบคลุมทั้ง กำหนดการประชุมฯ ประเด็นสำคัญที่จะเกิดขึ้นในแต่ช่วง รายชื่อของวิทยากรผู้เชี่ยวชาญจากประเทศต่างๆ รวมถึงการจัดกิจกรรมย่อยคู่ขนานในลักษณะ Side Event เพิ่มเติมเพื่อให้เกิดประโยชน์สูงสุด อีกทั้งยังเป็นการเปิดโอกาสให้ภาคการศึกษา ทั้งนักวิชาการ ตลอดจนนักศึกษา ไดมีส่วนร่วมนำเสนอผลงานทางวิชาการต่อนานาประเทศ สร้างการรับรู้และตอกย้ำถึงการให้ความสำคัญในประเด็นจริยธรรม AI ที่วันนี้ประเทศไทยมีบทบาทและเป็นที่ยอมรับในระดับสากลเพิ่มมากขึ้น
นายประเสริฐ กล่าวการประชุม “The 3rd UNESCO Global Forum on the Ethics of AI 2025” ครั้งนี้ ว่าถือเป็นเวทีที่ประเทศไทยจะได้ร่วมแสดงวิสัยทัศน์และศักยภาพในการร่วมขับเคลื่อนจริยธรรม AI สอดคล้องตาม Recommendation on the Ethics of AI ของ UNESCO พร้อมนำเสนอทิศทางการขับเคลื่อนการจัดตั้ง AI Governance Practice Center หรือศูนย์กลางพัฒนาขีดความสามารถด้าน AI Governance แห่งแรกของเอเชียแปซิฟิก เพื่อส่งเสริมความร่วมมือระดับนานาชาติ ทั้งในด้านวิชาการ วิจัย การพัฒนาขีดความสามารถ การพัฒนาแนวทางปฏิบัติที่ดี และมาตรฐานด้าน AI ที่สอดคล้องกับหลักีจริยธรรมและธรรมาภิบาล ตามแนวทางของ UNESCO ซึ่งนับเป็นก้าวสำคัญของไทยสู่การเป็นผู้นำ การร่วมขับเคลื่อนด้านจริยธรรม AI ต่อนานาประเทศ สอดคล้องกับนโยบายของรัฐบาล
นอกจากนี้ ยังได้ร่วมหารือ ถึงแนวทางการประชาสัมพันธ์เพิ่มเติม เพื่อเร่งสร้างการรับรู้ต่อกลุ่มเป้าหมายร่วมกับี่หน่วยงานภาครัฐ รัฐวิสาหกิจ และเอกชน ที่ต่างร่วมสนับสนุนช่องทางการสื่อสารประชาสัมพันธ์ ทั้ง ผ่านสื่อโซเชียลมีเดีย และสื่อเคลื่อนที่ต่าง ๆ ของหน่วยงาน เป็นต้น ทั้งยังกำชับถึงแผนการรักษาความปลอดภัยและการจราจรระหว่างการจัดการประชุม เพื่ออำนวยความสะดวกให้กับผู้เข้าร่วม กว่า 800 คน จาก 193 ประเทศ ที่จะเดินทางมาร่วมประชุมพร้อมเยี่ยมชมสถานที่สำคัญของประเทศไทยด้วย- ติดตามความเคลื่อนไหวของการประชุม The 3rd UNESCO Global Forum on the Ethics of AI 2025 ได้ที่เพจ ETDA Thailand

ที่มา : https://www.thaigov.go.th/news/contents/details/94569