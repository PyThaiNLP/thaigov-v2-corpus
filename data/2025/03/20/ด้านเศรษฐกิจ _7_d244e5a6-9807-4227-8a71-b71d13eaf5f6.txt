รัฐบาลไทย-ข่าวทำเนียบรัฐบาล-​คนไทยไม่ทิ้งกัน!! ก.อุตฯ ร่วมกับ รพ.รามา เปิดพื้นที่รับบริจาคโลหิตถึงวันที่ 31 มี.ค. นี้  พร้อมจัดกิจกรรมจิตอาสามอบชุดอาหารว่าง-เครื่องดื่มให้กับผู้บริจาคทุกราย


วันพฤหัสบดีที่ 20 มีนาคม 2568
20/03/2568
พิมพ์
​คนไทยไม่ทิ้งกัน!! ก.อุตฯ ร่วมกับ รพ.รามา เปิดพื้นที่รับบริจาคโลหิตถึงวันที่ 31 มี.ค. นี้  พร้อมจัดกิจกรรมจิตอาสามอบชุดอาหารว่าง-เครื่องดื่มให้กับผู้บริจาคทุกราย
​คนไทยไม่ทิ้งกัน!! ก.อุตฯ ร่วมกับ รพ.รามา เปิดพื้นที่รับบริจาคโลหิตถึงวันที่ 31 มี.ค. นี้  พร้อมจัดกิจกรรมจิตอาสามอบชุดอาหารว่าง-เครื่องดื่มให้กับผู้บริจาคทุกราย
วันที่ 19 มีนาคม 2568 นายณัฐพล รังสิตพล ปลัดกระทรวงอุตสาหกรรม พร้อมด้วย นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม นายบรรจง สุกรีฑา นายศุภกิจ บุญศิริ รองปลัดกระทรวงอุตสาหกรรม นายเอกนิติ รมยานนท์ ผู้ตรวจราชการกระทรวงอุตสาหกรรม นางสาวณัฏฐิญา เนตยสุภา อธิบดีกรมส่งเสริมอุตสาหกรรม นายใบน้อย สุวรรณชาตรี เลขาธิการคณะกรรมการอ้อยและน้ำตาลทราย และผู้บริหารกระทรวงอุตสาหกรรม ร่วมกิจกรรมจิตอาสา “ทำความดี ด้วยหัวใจ” ณ ห้องโถง ชั้น 1 อาคารสำนักงานปลัดกระทรวงอุตสาหกรรม
ปลัดกระทรวงอุตสาหกรรม เปิดเผยว่า จากเหตุเพลิงไหม้ที่โรงพยาบาลรามาธิบดีทำให้ห้องรับบริจาคโลหิตเสียหายส่งผลให้เกิดการสูญเสียคลังเลือดเป็นจำนวนมาก เพื่อให้โรงพยาบาลฯ และผู้ป่วยมีคลังเลือดที่เพียงพอ นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม จึงให้กระทรวงอุตสาหกรรมร่วมกับโรงพยาบาลรามาธิบดี โดยอำนวยความสะดวกเปิดให้ใช้สถานที่บริเวณห้องโถงชั้น 1 อาคารสำนักงานปลัดกระทรวงอุตสาหกรรม สำหรับรับบริจาคโลหิต มีข้าราชการ เจ้าหน้าที่ จิตอาสา และประชาชนทั่วไป มาร่วมบริจาคโลหิต โดยตั้งแต่เปิดรับบริจาควันที่ 13 - 18 มีนาคม 2568 มีผู้บริจาครวมแล้วกว่า 200 ยูนิต
ในวันนี้กระทรวงอุตสาหกรรมได้จัดกิจกรรมจิตอาสา “ทำความดี ด้วยหัวใจ” ร่วมสนับสนุนมอบอาหารว่างและเครื่องดื่ม อาทิ ขนมปัง ขนมเค้ก ขนมขบเคี้ยว น้ำดื่มวิตามิน นม น้ำผลไม้ รวมจำนวนกว่า 6,300 ชิ้น ที่ได้รับการสนับสนุนผู้ประกอบการอุตสาหกรรม ผ่านกิจกรรม “อุตสาหกรรมรวมใจ” เพื่อแทนคำขอบคุณที่ร่วมกันบริจาคโลหิตให้แก่โรงพยาบาลรามาธิบดี ทั้งนี้ ได้เชิญชวนบุคลากรจากหน่วยงานในสังกัดกระทรวงอุตสาหกรรม จำนวน 7 หน่วยงานเข้าร่วมกิจกรรมจิตอาสา ได้แก่ กรมโรงงานอุตสาหกรรม กรมส่งเสริมอุตสาหกรรม กรมอุตสาหกรรมพื้นฐานและการเหมืองแร่ สำนักงานมาตรฐานผลิตภัณฑ์อุตสาหกรรม สำนักงานคณะกรรมการอ้อยและน้ำตาลทราย สำนักงานเศรษฐกิจอุตสาหกรรม และการนิคมอุตสาหกรรมแห่งประเทศไทย ซึ่งจะมีผู้บริจาคโลหิตเพิ่มเติมในวันนี้กว่า 120 คน
กระทรวงอุตสาหกรรมขอเชิญชวนประชาชนและจิตอาสาที่สนใจร่วมบริจาคโลหิตสามารถเดินทางมาบริจาคโลหิตให้กับโรงพยาบาลรามาธิบดี ได้ที่กระทรวงอุตสาหกรรม ตั้งแต่วันนี้ถึงวันที่ 31 มีนาคม 2568 (ยกเว้นวันหยุดราชการ) ระหว่างเวลา 9.00 -14.00 น. ณ ห้องโถง ชั้น 1 อาคารสำนักงานปลัดกระทรวงอุตสาหกรรม ถนนพระรามที่ 6 ทั้งนี้สามารถจองคิวรับบริจาคโลหิตล่วงหน้าได้ ติดต่อโทร. 0 2200 4202, 0 2200 4208-9

ที่มา : https://www.thaigov.go.th/news/contents/details/94557