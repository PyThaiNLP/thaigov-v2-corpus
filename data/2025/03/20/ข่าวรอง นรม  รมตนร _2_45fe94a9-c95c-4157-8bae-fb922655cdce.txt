รัฐบาลไทย-ข่าวทำเนียบรัฐบาล-“จิรายุ” เผย ภารกิจทำความจริงให้ปรากฏ “ซินเจียงอุยกูร์” วันที่ 2 พบอิหม่ามผู้นำจิตวิญญาณชาวอุยกูร์ ยืนยันว่ามณฑลซินเจียงอุยกูร์เจริญมาก 


วันพฤหัสบดีที่ 20 มีนาคม 2568
20/03/2568
พิมพ์
“จิรายุ” เผย ภารกิจทำความจริงให้ปรากฏ “ซินเจียงอุยกูร์” วันที่ 2 พบอิหม่ามผู้นำจิตวิญญาณชาวอุยกูร์ ยืนยันว่ามณฑลซินเจียงอุยกูร์เจริญมาก
ย้ำว่าไม่ต้องกังวลชาวอุยกูร์ที่กลับจากไทย เขาอยู่กับครอบครัวอย่างมีความสุข
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า วันนี้ (พฤหัสบดีที่ 20 มีนาคม 2568) เวลา 10.15 น. (ตามเวลาท้องถิ่นซึ่งเร็วกว่าไทย 1 ชั่วโมง) นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม พร้อมด้วย พันตำรวจเอก ทวี สอดส่อง รัฐมนตรีว่าการกระทรวงยุติธรรม ได้นำคณะผู้บริหารส่วนราชการและสื่อมวลชน เข้าเยี่ยมชมมัสยิดอิดกะฮ์ (Id Kah) ซึ่งเป็นหนึ่งในมัสยิดที่ได้ชื่อว่าใหญ่ที่สุดในประเทศจีน ตั้งอยู่ในย่านใจกลางเมืองคาซือ ปัจจุบันนี้เป็นสถานที่ท่องเที่ยวที่ได้รับการโปรโมทโดยทางการ
ทั้งนี้ อิหม่ามผู้ดูแลมัสยิดที่เก่าแก่ที่สุดในประเทศจีน และมีอายุกว่า 500 ปี ซึ่งเป็นศูนย์รวมของชาวมุสลิมอุยกูร์ ได้กล่าวผ่านล่ามสองภาษา จากภาษาอุยกูร์มาเป็นภาษาจีนและแปลมาเป็นภาษาไทยว่า “ดีใจที่ชาวอุยกูร์ที่เดินทางกลับมาจากประเทศไทย ขอให้ไม่ต้องเป็นห่วง ปัจจุบันจีนมีกฎหมายคุ้มครองทุกคนที่กลับมา พวกเขากลับมามีชีวิตที่ดีขึ้นและใช้ชีวิตกับครอบครัวอย่างมีความสุข และวันนี้ซินเจียงอุยกูร์พัฒนาไปมาก”
นายจิรายุกล่าวต่อไปว่า อิหม่ามยังได้กล่าวถึงประเทศไทยว่า รู้จักประเทศไทยและชอบดูภาพยนตร์ของไทยบ่อย ๆ และหากมีโอกาสก็จะเดินทางไปประเทศไทย ขณะที่ พ.ต.อ. ทวี สอดส่อง รัฐมนตรีว่าการกระทรวงยุติธรรม ได้กล่าวว่า “ประเทศไทยยินดีต้อนรับอิหม่าม และประธานรัฐสภาของไทยก็เป็นชาวมุสลิม หากมีโอกาส ขอเรียนเชิญอิหม่ามและคณะไปเยี่ยมคารวะประธานรัฐสภาไทย”
เวลา 10.30 น. คณะรัฐบาลไทยได้แบ่งออกเป็น 2 สาย โดยคณะของนายภูมิธรรม รองนายกฯ จะเดินทางไปเยี่ยมชาวอุยกูร์อีกกลุ่มที่อยู่ห่างออกไป 200 กิโลเมตร โดยมีรัฐมนตรีช่วยว่าการกระทรวงความมั่นคงฯ ร่วมเดินทางด้วย ส่วนคณะของ พ.ต.อ. ทวี จะเดินทางไปยังเมืองที่อยู่ห่างออกไปกว่า 300 กิโลเมตร ซึ่งทั้ง 2 คณะจะพบกับชาวอุยกูร์อีก 4-5 คนที่อยู่อาศัยในพื้นที่ชนบทที่มีอาชีพเกษตรกรรมและปศุสัตว์ ช่วงบ่ายนอกจากจะเดินทางไปพบด้วยตนเองแล้ว ทั้ง 2 กลุ่มยังจะวิดีโอคอลพูดคุยกับชาวอุยกูร์ที่อยู่ห่างไกลออกไปกว่า 800 กิโลเมตร
จากนั้นในช่วงเย็นเวลาประมาณ 18.00 น. คณะรัฐบาลจีนจะประชุมสรุปและรับฟังข้อเสนอแนะของคณะรัฐบาลไทย โดยเวลาประมาณ 20.00 น. คณะของรัฐบาลไทยจะออกเดินทางจากท่าอากาศยานเมืองคาซือ มณฑลซินเจียง กลับประเทศไทย โดยคาดว่าจะถึงเวลา 03.00 น. ของเช้าวันศุกร์ที่ 21 มีนาคม 2568

ที่มา : https://www.thaigov.go.th/news/contents/details/94559