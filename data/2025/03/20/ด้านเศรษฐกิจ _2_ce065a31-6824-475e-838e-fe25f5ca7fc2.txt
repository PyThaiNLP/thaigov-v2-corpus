รัฐบาลไทย-ข่าวทำเนียบรัฐบาล-​รมว.เอกนัฏ ร่วมประชุม คกก.ส่งเสริมการลงทุน ครั้งที่ 2/2568 อนุมัติส่งเสริมการลงทุนโครงสร้างพื้นฐานที่สำคัญ 4 โครงการ รวมมูลค่ากว่า 200,000 ล้านบาท 


วันพฤหัสบดีที่ 20 มีนาคม 2568
20/03/2568
พิมพ์
​รมว.เอกนัฏ ร่วมประชุม คกก.ส่งเสริมการลงทุน ครั้งที่ 2/2568 อนุมัติส่งเสริมการลงทุนโครงสร้างพื้นฐานที่สำคัญ 4 โครงการ รวมมูลค่ากว่า 200,000 ล้านบาท
​รมว.เอกนัฏ ร่วมประชุม คกก.ส่งเสริมการลงทุน ครั้งที่ 2/2568 อนุมัติส่งเสริมการลงทุนโครงสร้างพื้นฐานที่สำคัญ 4 โครงการ รวมมูลค่ากว่า 200,000 ล้านบาท
วันที่ 17 มีนาคม 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เข้าร่วมการประชุมคณะกรรมการส่งเสริมการลงทุนครั้งที่ 2/2568 ในฐานะรองกรรมการ โดยมีนายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง ประธานกรรมการเป็นประธานการประชุม พร้อมกับกรรมการจากหน่วยงานภาครัฐและภาคเอกชน รวมทั้งกรรมการผู้ทรงคุณวุฒิ เข้าร่วมประชุมอย่างพร้อมเพรียง ณ อาคาร 150 ปี ชั้น 20 กระทรวงการคลัง
โดยที่ประชุมได้อนุมัติส่งเสริมการลงทุนโครงสร้างพื้นฐานที่สำคัญขนาดใหญ่ 4 โครงการ รวมมูลค่าเงินลงทุนกว่า 200,000 ล้านบาท ได้แก่ โครงการรถไฟฟ้าสายสีส้ม ช่วงบางขุนนนท์ - มีนบุรี (สุวินทวงศ์) ของบริษัท ทางด่วนและรถไฟฟ้ากรุงเทพ จำกัด (มหาชน) เงินลงทุน 109,210 ล้านบาท และโครงการ Data Center 3 โครงการจากประเทศไทย จีน และสิงคโปร์ ได้แก่ 1) บริษัท จีเอสเอ ดาต้า เซนเตอร์ 02 จำกัด ซึ่งเป็นบริษัทร่วมทุนระหว่างกลุ่ม Gulf, Singapore Telecommunications และ AIS เงินลงทุน 13,480 ล้านบาท ตั้งอยู่ที่จังหวัดชลบุรี 2) บริษัท Beijing Haoyang Cloud Data Technology จากประเทศจีน เงินลงทุน 72,670 ล้านบาท ตั้งอยู่ที่จังหวัดระยอง และ 3) บริษัทในเครือ Empyrion Digital ประเทศสิงคโปร์ เงินลงทุน 4,720 ล้านบาท ตั้งอยู่ที่กรุงเทพมหานคร
การอนุมัติการลงทุนด้าน Data Center ครั้งนี้นับเป็นครั้งใหญ่ และถือเป็นการส่งเสริมส่งเสริมให้ไทยเป็นดิจิทัลฮับของภูมิภาค ช่วยเพิ่มโอกาสให้ผู้ประกอบการและประชาชนได้เข้าถึงบริการของศูนย์ข้อมูลและบริการคลาวด์ที่มีมาตรฐาน มีความปลอดภัยสูง และมีความเสถียรในการให้บริการดิจิทัล และส่งผลดีต่อธุรกิจที่เกี่ยวเนื่อง ทั้งธุรกิจโทรคมนาคม สาธารณูปโภค พลังงาน อุปกรณ์ไอที บริษัทก่อสร้างและวางระบบขั้นสูง ผู้เชี่ยวชาญด้านบูรณาการระบบอัตโนมัติ (System Integrator) เป็นต้น

ที่มา : https://www.thaigov.go.th/news/contents/details/94543