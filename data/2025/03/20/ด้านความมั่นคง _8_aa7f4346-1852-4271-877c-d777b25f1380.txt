รัฐบาลไทย-ข่าวทำเนียบรัฐบาล-รมช.ธีรรัตน์ มอบนโยบายผู้ว่า ฯ ปลัดจังหวัด - หัวหน้าสำนักงานจังหวัด – นายอำเภอ ทั่วประเทศ


วันพฤหัสบดีที่ 20 มีนาคม 2568
20/03/2568
พิมพ์
รมช.ธีรรัตน์ มอบนโยบายผู้ว่า ฯ ปลัดจังหวัด - หัวหน้าสำนักงานจังหวัด – นายอำเภอ ทั่วประเทศ
รมช.ธีรรัตน์ มอบนโยบายผู้ว่า ฯ ปลัดจังหวัด - หัวหน้าสำนักงานจังหวัด – นายอำเภอ ทั่วประเทศ ณ ห้องรอยัล จูบิลี่ บอลรูม ศูนย์แสดงสินค้าและการประชุมอิมแพ็ค เมืองทองธานี
วันที่ 20 มีนาคม 2568 นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย มีความยินดีที่ได้มามอบนโยบายสำคัญของรัฐบาลและกระทรวงมหาดไทย โดยมี ผู้ว่าราชการจังหวัด ผู้บริหารกระทรวงมหาดไทย ปลัดจังหวัด หัวหน้าสำนักงานจังหวัด และนายอำเภอ ทั่วประเทศ กว่า 1,200 คน เข้ารับฟังการมอบนโยบายในครั้งนี้ ณ ห้องรอยัล จูบิลี่ บอลรูม ศูนย์แสดงสินค้าและการประชุมอิมแพ็ค เมืองทองธานี โดยได้เน้นย้ำให้ทุกท่านได้ขับเคลื่อนภารกิจ "บำบัดทุกข์ บำรุงสุข" ให้แก่ประชาชน โดยมีนโยบายสำคัญที่จะต้องช่วยกันขับเคลื่อน 5 นโยบาย ได้แก่ การจัดระเบียบสังคมและปราบปรามผู้มีอิทธิพล การป้องกันและแก้ไขปัญหายาเสพติดการสร้างอาชีพและเพิ่มรายได้ให้ประชาชน การส่งเสริมการท่องเที่ยวชุมชน และการจัดหาน้ำดื่มสะอาดเพื่อประชาชน
นอกจากนี้ ได้กล่าวถึงความสำคัญของกองทุนแม่ของแผ่นดินที่ดำเนินการโดยกรมการพัฒนาชุมชน ซึ่งเป็นเครื่องมือหลักในการป้องกันและแก้ไขปัญหายาเสพติดที่เป็นนโยบายสำคัญของรัฐบาลภายใต้การนำของนางสาวแพทองธาร ชินวัตร นายกรัฐมนตรี ที่สามารถลงลึกในการแก้ไขปัญหาได้ถึงระดับครอบครัว โดยใช้กลไกการแจ้งเบาะแสจากประชาชน และสร้างความเข้มแข็งและภูมิคุ้มกันให้กับชุมชน
นางสาวธีรรัตน์ ได้กล่าวต่อ ในเรื่องการปลุกปั้นและต่อยอดโครงการหนึ่งตำบล หนึ่งผลิตภัณฑ์ (OTOP) ที่ได้ดำเนินการมาตั้งแต่รัฐบาลในอดีตจนถึงปัจจุบัน ซึ่งถือเป็นหัวใจสำคัญของเศรษฐกิจฐานราก ที่ส่งเสริมให้ชุมชนสร้างรายได้และสร้างอาชีพ โดยนำภูมิปัญญาท้องถิ่นมาต่อยอดสร้างเป็นผลิตภัณฑ์ต่าง ๆ โดยปัจจุบันประชาชนสามารถขยายช่องทางตลาดสู่ต่างประเทศและออนไลน์ได้อย่างมีประสิทธิภาพแล้ว และสุดท้ายการขับเคลื่อนกองทุนพัฒนาบทบาทสตรี ที่ปัจจุบันมีสมาชิกกว่า 17 ล้านคน และ 83,400 องค์กร ที่เป็นการส่งเสริมให้สตรีสามารถเข้าถึงแหล่งทุนได้มากขึ้น แต่หากมีการประชาสัมพันธ์มากกว่านี้ เชื่อว่าจะทำให้มีจำนวนสมาชิกสตรีมากขึ้น ซึ่งจะส่งผลกระทบต่อคุณภาพชีวิตของประชาชนให้ดีขึ้นต่อไป
รมช.มหาดไทย ได้กล่าวขอบคุณและให้กำลังใจผู้ว่าราชการจังหวัด ผู้บริหารกระทรวงมหาดไทย ปลัดจังหวัด หัวหน้าสำนักงานจังหวัด และนายอำเภอ ทุกท่าน ที่ได้บำบัดทุกข์ บำรุงสุข ให้แก่ประชาชน “ในโอกาสนี้ ดิฉันขอขอบคุณและให้กำลังใจผู้ปฏิบัติงานทุก ๆ ท่าน และขอให้เราได้ภาคภูมิใจในการปฏิบัติหน้าที่ในการบำบัดทุกข์ บำรุงสุข ให้แก่พี่น้องประชาชน”

ที่มา : https://www.thaigov.go.th/news/contents/details/94577