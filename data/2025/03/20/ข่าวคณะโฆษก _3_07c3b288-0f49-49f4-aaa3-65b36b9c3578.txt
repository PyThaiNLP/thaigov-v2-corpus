รัฐบาลไทย-ข่าวทำเนียบรัฐบาล-รัฐบาลเดินหน้าแก้ไขปัญหาการทำประมงผิดกฎหมายยกระดับการบริการผ่านแอปพลิเคชัน“Fisheries Next”เพิ่มความสะดวกรวดเร็วในการติดต่อประสานงานเสริมศักยภาพความเชื่อมั่นประเทศคู่ค้าต่อประมงไทย


วันพฤหัสบดีที่ 20 มีนาคม 2568
20/03/2568
พิมพ์
รัฐบาลเดินหน้าแก้ไขปัญหาการทำประมงผิดกฎหมายยกระดับการบริการผ่านแอปพลิเคชัน“Fisheries Next”เพิ่มความสะดวกรวดเร็วในการติดต่อประสานงานเสริมศักยภาพความเชื่อมั่นประเทศคู่ค้าต่อประมงไทย
รัฐบาลเดินหน้าแก้ไขปัญหาการทำประมงผิดกฎหมาย ยกระดับการบริการ ผ่านแอปพลิเคชัน “Fisheries Next” เพิ่มความสะดวก รวดเร็วในการติดต่อประสานงาน เสริมศักยภาพความเชื่อมั่นประเทศคู่ค้าต่อประมงไทย
วันนี้ (20 มีนาคม 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรีเปิดเผยว่า รัฐบาลเดินหน้าขับเคลื่อนมาตรการแก้ไขปัญหาการทำประมงผิดกฎหมายและแรงงานภาคการประมง ผ่านมาตรการยกระดับให้บริการด้วย  แอปพลิเคชัน “Fisheries Next” ด้วยฟีเจอร์ที่มุ่งเน้นให้ประชาชนผู้ใช้งานแอปพลิเคชันเกิดความสะดวก และรวดเร็วในการติดต่อประสานงาน อีกทั้งเป็นการป้องกันการทำประมงผิดกฎหมาย สร้างความเชื่อมั่นให้กับประเทศคู่ค้าถึงผลิตภัณฑ์สัตว์น้ำของไทยว่าไม่ได้มาจากการทำการประมงผิดกฎหมาย พร้อมเสริมสร้างศักยภาพให้กับผู้ประกอบการและชาวประมงให้เติบโตอย่างต่อเนื่อง
ปัจจุบันปัญหาด้านการทำประมงผิดกฎหมายและแรงงานภาคการประมงเป็นหนึ่งในวาระที่รัฐบาลให้ความสำคัญในการเร่งแก้ปัญหาอย่างจริงจัง  รัฐบาลโดย กรมประมง กระทรวงเกษตรและสหกรณ์ ได้มีแนวคิดในการจัดทำแอปพลิเคชัน “Fisheries Next” แอปพลิเคชันที่มีแนวความคิดที่มีการต่อยอดจากความคิดที่จะมีการดำเนินการติดตั้งระบบติดตามเรือประมง (VMS)  เพื่อให้เจ้าของเรือที่อยู่บ้านและผู้ที่ทำงานในเรือ หรือ “ไต๋เรือ” สามารถติดตามเรือตัวเองได้ และเพื่อป้องกันการทำประมงผิดกฎหมาย โดยมีระบบการควบคุมและศูนย์เฝ้าระวังการทำการประมงอยู่ที่กรมประมง และผลจากการต่อยอดแนวความคิดเดิม ปัจจุบัน แอปพลิเคชัน “Fisheries Next” สามารถบรรจุข้อมูลการดำเนินการสำคัญ 7 เรื่องได้แก่
1. เรือประมง เจ้าของเรือสามารถติดตาม ตรวจสอบ และเฝ้าระวังการทำประมงของเรือในครอบครองที่ลงทะเบียนไว้ โดยจะมีการแจ้งพิกัดตำแหน่งเรือปัจจุบัน เส้นทางการเดินเรือย้อนหลัง
2.ยื่นคำร้องผู้ใช้งานสามารถยื่นคำร้องเกี่ยวกับเรือประมงผ่านระบบออนไลน์และติดตามสถานะคำร้องได้ด้วยตนเองตลอดเวลา
3.สามารถอัพเดททุกข่าวสารใหม่จากกรมประมง และตรวจสอบสภาพอากาศรายวันก่อนทำการประมงได้
4.วันทำการประมง แสดงจำนวนวันทำการประมงคงเหลือของเรือแต่ละลำ และจะมีการแจ้งเตือนเมื่อวันทำการประมงคงเหลือน้อยกว่า 30 วัน
5.สถิติการจับสัตว์น้ำสามารถเรียกดูสถิติการจับสัตว์น้ำ ประวัติการจับสัตว์น้ำย้อนหลังของแต่ละรอบการแจ้งเข้า-ออกเรือประมงแต่ละลำ และสามารถเรียกดูข้อมูลย้อนหลังได้สูงสุดถึง 5 ปี
6.การติดต่อสื่อสาร สามารถติดต่อประสานงานกับเจ้าหน้าที่กรมประมงได้โดยตรงผ่านแอปพลิเคชัน
7.แสดงข้อมูลศูนย์ PIPO โดยสามารถค้นหาศูนย์ และแจ้งเรือเข้าออก เช่นนำเรือออกจากพื้นที่จังหวัดระยอง ไปทำประมงที่จังหวัดสงขลาในบางฤดู การจะนำเรือกลับมาระยอง ต้องเดินทางไกล สามารถแจ้งประสานศูนย์แจ้งเรือเข้าออกที่จังหวัดในพื้นที่นั้น โดยผ่านแอปพลิเคชันได้เลยรวมถึงการแจ้งเตือนต่าง ๆ  เพิ่มเติมที่จะลิงก์กับข้อมูล ซึ่งอยู่ระหว่างการสื่อสารเพิ่มเติม
“รัฐบาลเดินหน้ายกระดับและอำนวยความสะดวกให้บริการประชาชนอย่างต่อเนื่อง พร้อมปรับปรุงและพัฒนาแอปพลิเคชัน “Fisheries Next รวมทั้งแก้ไขปรับปรุงกฎหมาย” เพื่อให้ประชาชนผู้รับบริการและใช้แอปพลิเคชันจากภาครัฐ สามารถดำเนินและรับรู้ข้อมูลได้อย่างครอบคลุม โดยเฉพาะอย่างยิ่งในเรื่องของสิ่งแวดล้อม การติดตามการแก้ไขปัญหาฝุ่น PM 2.5  ผ่านแอปพลิเคชันที่มีการรายงานข้อมูลที่มีประสิทธิ”

ที่มา : https://www.thaigov.go.th/news/contents/details/94550