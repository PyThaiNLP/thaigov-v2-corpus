รัฐบาลไทย-ข่าวทำเนียบรัฐบาล-เลขานุการ รมว.ท่องเที่ยวและกีฬา  แถลงข่าวศึก “ทัวร์ ออฟ ไทยแลนด์ 2025” ยกระดับการท่องเที่ยวเชิงกีฬา กระตุ้นเศรษฐกิจจังหวัดสระแก้ว


วันพฤหัสบดีที่ 20 มีนาคม 2568
เลขานุการ รมว.ท่องเที่ยวและกีฬา  แถลงข่าวศึก “ทัวร์ ออฟ ไทยแลนด์ 2025” ยกระดับการท่องเที่ยวเชิงกีฬา กระตุ้นเศรษฐกิจจังหวัดสระแก้ว
เลขานุการ รมว.ท่องเที่ยวและกีฬา  แถลงข่าวศึก “ทัวร์ ออฟ ไทยแลนด์ 2025” ยกระดับการท่องเที่ยวเชิงกีฬา กระตุ้นเศรษฐกิจจังหวัดสระแก้ว
วันที่ 20 มีนาคม 2568 ณ โรงแรมอมารี วอเตอร์เกท ประตูน้ำ รัฐมนตรีว่าการกระทรวงการท่องเที่ยวและกีฬามอบหมายให้ นายกฤษฎา ตันเทอดทิตย์ เลขานุการรัฐมนตรีว่าการกระทรวงการท่องเที่ยวและกีฬา เป็นประธานการแถลงข่าวการแข่งขันจักรยานทางไกลนานาชาติ “ทัวร์ ออฟ ไทยแลนด์ 2025” ชิงถ้วยพระราชทาน สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ซึ่งจะจัดขึ้นระหว่างวันที่ 24 มีนาคม – 2 เมษายน 2568 โดยใช้เส้นทาง “อันซีน ไทยแลนด์” ในจังหวัดสระแก้ว
นายกฤษฎา เปิดเผยว่า การแข่งขันในปีนี้มีความพิเศษอย่างยิ่ง เพราะจัดขึ้นเพื่อ เฉลิมพระเกียรติเนื่องในโอกาสมหามงคลวันคล้ายวันพระราชสมภพ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ในวาระเจริญพระชนมายุ 70 พรรษา ในวันที่ 2 เมษายน 2568 ทั้งนี้ รัฐบาลมีนโยบายส่งเสริมการท่องเที่ยวเชิงกีฬา (Sports Tourism) และสนับสนุน การท่องเที่ยวเมืองรอง ผ่านโครงการ “Amazing Thailand Grand Tourism Year 2025” ซึ่งการแข่งขันจักรยานรายการนี้ถือเป็นโครงการนำร่องที่ช่วยกระตุ้นเศรษฐกิจการท่องเที่ยวของประเทศไทย
เส้นทางการแข่งขันปีนี้ได้ออกแบบให้ผ่านแหล่งท่องเที่ยวสำคัญของจังหวัดสระแก้ว ครอบคลุมสถานที่เชิงธรรมชาติ ประวัติศาสตร์ และเศรษฐกิจ ได้แก่
อรัญประเทศ – คลองหาด – วังสมบูรณ์ – สหกรณ์โคนมวังน้ำเย็น – เขาฉกรรจ์ – ปางสีดา – ทับทิมสยาม 05 (สุดเขตประเทศไทยด้านทิศตะวันออกติดกับประเทศกัมพูชา) – อำเภอวัฒนานคร – อุทยานประวัติศาสตร์สด็กก๊อกรม – อำเภอโคกสูง – อำเภอตาพระยา – บ้านโคตลาน (ตลาดโรงเกลือ)
ระยะทางรวม 1,071.62 กิโลเมตร
ศึก “ทัวร์ ออฟ ไทยแลนด์ 2025” เป็นการแข่งขันจักรยานระดับนานาชาติที่ใหญ่ที่สุดในเอเชีย มีทีมระดับอาชีพจากทั่วโลกเข้าร่วมกว่า 500 คน ซึ่งนอกจากจะช่วยเผยแพร่ศักยภาพด้านการท่องเที่ยวของประเทศไทยให้เป็นที่รู้จักในระดับสากลแล้ว ยังช่วยกระตุ้นเศรษฐกิจในพื้นที่ และส่งเสริมการออกกำลังกายของประชาชน
"กระทรวงการท่องเที่ยวและกีฬา พร้อมเดินหน้าผลักดันการแข่งขันกีฬาระดับนานาชาติให้เป็นกลไกสำคัญในการขับเคลื่อนเศรษฐกิจและการท่องเที่ยวของไทย เราเชื่อว่าการแข่งขัน ทัวร์ ออฟ ไทยแลนด์ 2025 จะเป็นเวทีสำคัญที่ช่วยประชาสัมพันธ์ประเทศไทยสู่สายตาชาวโลก และสร้างแรงบันดาลใจให้กับเยาวชนไทยในการก้าวเข้าสู่วงการกีฬาอาชีพต่อไป" นายกฤษฎา กล่าว
การแข่งขันครั้งนี้ได้รับการสนับสนุนจากภาครัฐและเอกชน เพื่อให้เป็นเวทีแข่งขันที่ได้มาตรฐานระดับโลก และดึงดูดนักท่องเที่ยวทั้งชาวไทยและชาวต่างชาติให้เข้ามาสัมผัสประสบการณ์ "ท่องเที่ยวเชิงกีฬา" ในบรรยากาศอันสวยงามของจังหวัดสระแก้ว ซึ่งจะเป็นอีกหนึ่งก้าวสำคัญของประเทศไทยในการพัฒนา กีฬาและการท่องเที่ยวอย่างยั่งยืน

ที่มา : https://www.thaigov.go.th/news/contents/details/94583