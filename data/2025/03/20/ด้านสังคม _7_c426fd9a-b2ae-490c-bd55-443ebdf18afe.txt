รัฐบาลไทย-ข่าวทำเนียบรัฐบาล-พม. จับมือ วธ. - ศูนย์คุณธรรม หนุน พัฒนาครอบครัวพลังบวก สร้างแรงกระเพื่อมสู่สังคมเข้มแข็ง


วันพฤหัสบดีที่ 20 มีนาคม 2568
พม. จับมือ วธ. - ศูนย์คุณธรรม หนุน พัฒนาครอบครัวพลังบวก สร้างแรงกระเพื่อมสู่สังคมเข้มแข็ง
พม. จับมือ วธ. - ศูนย์คุณธรรม หนุน พัฒนาครอบครัวพลังบวก สร้างแรงกระเพื่อมสู่สังคมเข้มแข็ง
วันที่ 20 มีนาคม 2568 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) ร่วมลงนามในบันทึกข้อตกลงความร่วมมือ (MOU) ระหว่าง กระทรวงการพัฒนาสังคมและความมั่นคงของมนุษย์ ศูนย์คุณธรรม (องค์การมหาชน) และ กระทรวงวัฒนธรรม ภายใต้โครงการพัฒนาครอบครัวพลังบวก (Positive Parenting) ในสังคมไทย โดยมี นายประสพ เรียงเงิน ปลัดกระทรวงวัฒนธรรม และรศ.นพ.สุริยเดว ทรีปาตี ผู้อำนวยการศูนย์คุณธรรม (องค์การมหาชน) กล่าวรายงานถึงวัตถุประสงค์ความร่วมมือ ณ ห้องประชุมดวงกมล ชั้น 2 โรงแรม เดอะ สุโกศล เขตราชเทวี กรุงเทพมหานคร
นายอนุกูล กล่าวว่า จากสถานการณ์ปัจจุบัน ครอบครัวไทยอยู่ในภาวะวิกฤติ ในขณะเดียวกันเรามีกลไกสำคัญ คือศูนย์คุณธรรม กระทรวงวัฒนธรรม ซึ่งสังคมไทยมีความเชื่อมั่นในการดำเนินงานมาอย่างยาวนาน ผนวกกับกระทรวงวัฒนธรรมมีภารกิจเกี่ยวกับสิ่งงดงาม คือวัฒนธรรมอันดีงามของชาติไทย ดังนั้นการที่กระทรวง พม. มีภารกิจสนับสนุนการเพิ่มศักยภาพครอบครัว จึงเป็นความร่วมมือสำคัญที่จะเสริมความเข้มแข็งให้กับครอบครัวอย่างแท้จริง เพราะว่ากระทรวง พม. มีหลายกลไกในแต่ละช่วงวัยที่เกี่ยวข้องกับครอบครัว ถ้ากระทรวง พม. เข้าไปช่วยดึงศักยภาพครอบครัว โดยใช้กลไกของครอบครัวพลังบวกที่เป็นหลักคิดของศูนย์คุณธรรม ก็จะทำให้ความร่วมมือครั้งนี้เกิดผลสำเร็จไปสู่ครอบครัวอย่างแท้จริง
รศ.นพ.สุริยเดว กล่าวว่า ศูนย์คุณธรรมทำหน้าที่เป็นสะพานเชื่อม และครอบครัวเป็นเรื่องที่สำคัญ ซึ่งศูนย์คุณธรรมได้มีโอกาสทดลองทำใน 4 จังหวัด และได้ขยายเป็น 8 จังหวัด โดยอาศัยกลไกของท้องถิ่น อาทิ วัฒนธรรมจังหวัด รวมถึงกลไกของพัฒนาสังคมและความมั่นคงของมนุษย์จังหวัด (พมจ.) ซึ่งมีทั้งศูนย์เรียนรู้การพัฒนาสตรีและครอบครัว และบ้านพักเด็กและครอบครัว ทำให้เกิดพลังของครอบครัวโดยเฉพาะครอบครัวพลังบวก ซึ่งเป็นกิจกรรมที่เสริมทักษะให้กับแกนนำพลังบวกในภาคชุมชนและสอนให้รู้ทักษะด้านต่างๆ ฉะนั้นศูนย์คุณธรรมหวังเป็นอย่างยิ่งว่าต้นแบบที่กำลังจะเกิดขึ้นจากนี้ จะเป็นแรงกระเพื่อมไปสู่สังคมเข้มแข็ง
นายประสพ กล่าวว่า การร่วมมือในวันนี้เป็นการส่งเสริมบทบาทครอบครัว ซึ่งเป็นหน่วยหลักที่มีความสำคัญในการส่งเสริม สร้างสรรค์วัฒนธรรม เพราะถ้าเราสามารถเอาโมเดลของศูนย์คุณธรรมที่ประสบความสำเร็จ มาขยายผลในการทำงาน โดยร่วมมือกับกระทรวง พม. ตนเชื่อว่าการพัฒนาจะมีความชัดเจนและสามารถขยายผลไปยังส่วนต่างๆ ได้มากขึ้น ซึ่งกระทรวงวัฒนธรรมเชื่อว่าถ้าเกิดมีครอบครัวพลังบวก สมาชิกและเครือข่ายของสังคมก็จะดีขึ้น ซึ่งต้องขอขอบคุณทางศูนย์คุณธรรมและกระทรวง พม.
บันทึกข้อตกลงความร่วมมือครั้งนี้ ทั้ง 3 หน่วยงาน มีภารกิจสำคัญในการดำเนินงานร่วมกัน ดังนี้ 1) ร่วมส่งเสริม สนับสนุน และประสานให้หน่วยงานในสังกัดเข้าร่วมโครงการฯ เพื่อให้เกิดการพัฒนาระบบพี่เลี้ยงที่ปรึกษาในชุมชนสู่ความยั่งยืน เป็นต้นแบบ (ระดับจังหวัด) 2) ร่วมส่งเสริมให้เกิดการพัฒนาความร่วมมือทางนโยบายร่วมกัน รวมถึงแลกเปลี่ยนเรียนรู้ และประสบการณ์ร่วมกัน รวมทั้งให้คำปรึกษาข้อเสนอแนะในด้านการสร้างความเข้มแข็งของครอบครัว โดยมีระบบพี่เลี้ยงที่ปรึกษา และ 3) ร่วมพัฒนาขีดความสามารถของเครือข่ายทางสังคม ให้สามารถเป็นแหล่งเรียนรู้ในระดับหน่วยงานในสังกัด (ระดับจังหวัด) เพื่อเป็นพื้นที่เรียนรู้ในการพัฒนาระบบพี่เลี้ยงที่ปรึกษา ของเครือข่ายและเป็นกลไกพี่เลี้ยง (Coach) ถ่ายทอด แลกเปลี่ยน เผยแพร่องค์ความรู้การพัฒนาระบบพี่เลี้ยงที่ปรึกษา เพื่อขยายผล ในอนาคตร่วมกัน
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #นักบริบาลคุ้มครองสิทธิผู้สูงอายุ #MOU #PositiveParenting #พัฒนาครอบครัวพลังบวก #กระทรวงวัฒนธรรม #ศูนย์คุณธรรม

ที่มา : https://www.thaigov.go.th/news/contents/details/94582