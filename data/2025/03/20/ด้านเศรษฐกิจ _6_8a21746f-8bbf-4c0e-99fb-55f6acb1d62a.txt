รัฐบาลไทย-ข่าวทำเนียบรัฐบาล-กรมทางหลวงชนบท ชวนเช็กอินพร้อมชมวิวสวย ๆ บนสันเขื่อนที่ยาวที่สุดของไทย ณ เขื่อนขุนด่านปราการชล สัมผัสเส้นทางท่องเที่ยวบนถนนสาย นย.4016 จังหวัดนครนายก


วันพฤหัสบดีที่ 20 มีนาคม 2568
กรมทางหลวงชนบท ชวนเช็กอินพร้อมชมวิวสวย ๆ บนสันเขื่อนที่ยาวที่สุดของไทย ณ เขื่อนขุนด่านปราการชล สัมผัสเส้นทางท่องเที่ยวบนถนนสาย นย.4016 จังหวัดนครนายก
....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม กล่าวว่า เขื่อนขุนด่านปราการชล หรือเขื่อนขุนด่าน จังหวัดนครนายก เป็นที่เที่ยวธรรมชาติสีเขียว ครบทั้งภูเขา ลำธาร น้ำตก และสายหมอก แบบไม่ต้องเดินทางไกล ขับรถจากกรุงเทพฯ ไปประมาณ 1 - 2 ชั่วโมง จะได้ชมบรรยากาศสวย ๆ ที่ล้อมรอบด้วยหุบเขาเหมาะกับการถ่ายรูปเช็กอิน เขื่อนแห่งนี้เป็นเขื่อนคอนกรีตบดอัดที่ยาวที่สุดในประเทศไทย ตั้งอยู่ที่บ้านท่าด่าน ตำบลหินตั้ง สร้างขึ้นตามแนวพระราชดำริของพระบาทสมเด็จพระบรมชนกาธิเบศร มหาภูมิพล อดุลยเดชมหาราช บรมนาถบพิตร พระราชทานชื่อเขื่อนว่า “เขื่อนขุนด่านปราการชล” ตัวเขื่อนมีความยาว 2,720 เมตร สูง 93 เมตร ความจุน้ำ 224 ล้านลูกบาศก์เมตร รับน้ำที่ไหลมาจากอุทยานแห่งชาติเขาใหญ่ ผ่านน้ำตกเหวนรกลงสู่อ่างเก็บน้ำ สามารถป้องกันน้ำท่วมและลดความเสียหายจากน้ำล้นตลิ่ง โดยสามารถชมทิวทัศน์อุทยานแห่งชาติเขาใหญ่ได้จากบริเวณสันเขื่อน และชมทิวทัศน์ตัวเมืองนครนายกได้จากด้านหลังเขื่อนอีกด้วย
สำหรับการเดินทางไปยังเขื่อนขุนด่านปราการชล เมื่อขับรถออกจากตัวเมืองนครนายกไปตามเส้นทาง ทล.3049 ถึงแยกวัดตำหนัก ช่วง กม. ที่ 11+100 ให้เลี้ยวขวาเพื่อเดินทางมุ่งหน้าต่อบนเส้นทาง ทล.3049 ซึ่งสองข้างทางจะเต็มไปด้วยรีสอร์ทที่พักและกิจกรรมต่าง ๆ ตลอดแนว ระหว่างทางจะผ่านน้ำตกวังตะไคร้ และหากขับตรงไปจะมีทางแยกเข้า กม. ที่ 17+350 ซึ่งเป็นเส้นทางเข้าเขื่อนขุนด่านปราการชล โดยจะเข้าสู่ถนนสาย นย.4016 ซึ่งเดินทางไม่นานจะถึงวงเวียนเบี่ยงไปทางซ้ายเพื่อขึ้นไปยังตัวเขื่อน ซึ่งนักท่องเที่ยวนิยมถ่ายรูปในพื้นที่จุดแลนมาร์กของจังหวัดนครนายก
นอกจากนี้ เขื่อนขุนด่านปราการชลยังมีที่เที่ยวสวย ๆ ให้ได้ชมอีกมากมาย อาทิ เขาช่องลม จุดท่องเที่ยวยอดนิยมที่จะต้องเช่าเรือเพื่อแวะมาที่นี่ ทั้งนี้ กรมทางหลวงชนบท (ทช.) ให้ความสำคัญกับความสะดวกปลอดภัยในการเดินทางของประชาชน ได้เตรียมความพร้อมเส้นทางท่องเที่ยวในทุกช่วงฤดู สามารถสอบถามข้อมูลเพิ่มเติมได้ที่สายด่วน ทช. โทร. 1146 หรือติดตามข่าวสาร เส้นทางท่องเที่ยวเพิ่มเติมที่ Facebook กรมทางหลวงชนบท กระทรวงคมนาคม

ที่มา : https://www.thaigov.go.th/news/contents/details/94554