รัฐบาลไทย-ข่าวทำเนียบรัฐบาล-‘จิราพร‘ เดินหน้าสานต่อ ‘มหกรรมไกล่เกลี่ย’ หลังครั้งแรกประสบความสำเร็จ ร่นเวลาแก้ปัญหาผู้บริโภคเร็วขึ้น 3 เท่า


วันพฤหัสบดีที่ 20 มีนาคม 2568
20/03/2568
พิมพ์
‘จิราพร‘ เดินหน้าสานต่อ ‘มหกรรมไกล่เกลี่ย’ หลังครั้งแรกประสบความสำเร็จ ร่นเวลาแก้ปัญหาผู้บริโภคเร็วขึ้น 3 เท่า
‘จิราพร‘ เดินหน้าสานต่อ ‘มหกรรมไกล่เกลี่ย’ หลังครั้งแรกประสบความสำเร็จ ร่นเวลาแก้ปัญหาผู้บริโภคเร็วขึ้น 3 เท่า
วันนี้ (20 มีนาคม 2568) เวลา 10.00 น. ณ โรงแรม ทีเค.พาเลซ แอนด์ คอนเวนชั่น นางสาวจิราพร สินธุไพร รัฐมนตรีประจำสำนักนายกรัฐมนตรี เป็นประธานในพิธีเปิดกิจกรรมแถลงผลสำเร็จมหกรรมไกล่เกลี่ยเรื่องร้องทุกข์ของผู้บริโภค ครั้งที่ 1 และเดินหน้าสู่มหกรรมไกล่เกลี่ยเรื่องร้องทุกข์ของผู้บริโภค (ครั้งที่ 2) ซึ่งจัดขึ้นโดยสำนักงานคณะกรรมการคุ้มครองผู้บริโภค หรือ สคบ. เพื่อนำเสนอข้อมูลผลสำเร็จในการช่วยเหลือผู้บริโภคจากทุกกรณีที่ทาง สคบ. ได้ดำเนินการ และเป็นการต่อยอดความสำเร็จจากมหกรรมครั้งที่ 1 ที่ผ่านมาเมื่อวันที่ 27 กุมภาพันธ์ 2568 ซึ่งสามารถช่วยเหลือและแก้ไขปัญหาผู้บริโภคจากวันที่จัดมหกรรมจนถึงวันที่ 17 มีนาคม 2568 ได้ถึง 1,115 เรื่องแบ่งเป็น ขายตรง 574 เรื่อง สลาก 139 เรื่อง สัญญา 125 เรื่อง และโฆษณา 277 เรื่อง
นางสาวจิราพร กล่าวว่า จากผลการดำเนินงานที่ผ่านมา แสดงให้เห็นถึงจำนวนการช่วยเหลือและแก้ไขปัญหาที่เพิ่มขึ้นกว่า 3 เท่าจากการดำเนินการปกติของ สคบ. สะท้อนถึงความมุ่งมั่นของ สคบ. ในการให้การคุ้มครองผู้บริโภคอย่างมีประสิทธิภาพและเป็นธรรม ขณะเดียวกัน การเติบโตของการค้าขายออนไลน์ในยุคปัจจุบัน ทำให้ปัญหาการละเมิดสิทธิของผู้บริโภคมีแนวโน้มเพิ่มขึ้น โดยเฉพาะการได้รับสินค้าที่ไม่ได้มาตรฐาน หรือการโฆษณาที่เกินจริง ปัญหาเหล่านี้ไม่เพียงแต่ส่งผลกระทบต่อผู้บริโภค แต่ยังส่งผลต่อความเชื่อมั่นของตลาดและเศรษฐกิจโดยรวม ซึ่งทำให้เราต้องยกระดับการคุ้มครองผู้บริโภคให้สามารถตอบสนองและแก้ไขปัญหาได้ทันท่วงทีและมีประสิทธิภาพยิ่งขึ้น
.
สำหรับการดำเนินงานของ สคบ. ที่ผ่านมา ได้มีการปรับรูปแบบให้สามารถแก้ไขปัญหาผู้บริโภคที่ได้รับผลกระทบในลักษณะเดียวกันได้พร้อมกันและรวดเร็วขึ้น อีกทั้งยังมีการใช้เทคโนโลยีสมัยใหม่เข้ามาเพิ่มประสิทธิภาพในการดำเนินการ ซึ่งถือเป็นมิติใหม่ในการคุ้มครองผู้บริโภค และยังช่วยลดค่าใช้จ่ายในการดำเนินคดี ช่วยรักษาความสัมพันธ์และความเชื่อมั่นระหว่างผู้บริโภคและผู้ประกอบการ อันเป็นส่วนหนึ่งของการช่วยพัฒนาระบบเศรษฐกิจให้มีความเข้มแข็งและยั่งยืน
“เชื่อมั่นว่าการจัดมหกรรมการไกล่เกลี่ยเรื่องร้องทุกข์ผู้บริโภค จะเป็นกิจกรรมที่มีการดำเนินการอย่างต่อเนื่องในครั้งต่อไป โดยจะมีการรวบรวมปัญหาและข้อจำกัดในการจัดกิจกรรมเพื่อนำมาปรับปรุงแก้ไขให้มีประสิทธิภาพยิ่งขึ้น และจะได้มีการรายงานผลให้สาธารณชนรับทราบต่อไป” นางสาวจิราพร กล่าว

ที่มา : https://www.thaigov.go.th/news/contents/details/94568