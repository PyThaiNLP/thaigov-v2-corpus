รัฐบาลไทย-ข่าวทำเนียบรัฐบาล-​"เอกนัฏ" หารือสมาคมยานยนต์ไฟฟ้าไทย ดันไทยสู่ฮับยานยนต์พลังใหม่ 


วันพฤหัสบดีที่ 20 มีนาคม 2568
20/03/2568
พิมพ์
​"เอกนัฏ" หารือสมาคมยานยนต์ไฟฟ้าไทย ดันไทยสู่ฮับยานยนต์พลังใหม่
​"เอกนัฏ" หารือสมาคมยานยนต์ไฟฟ้าไทย ดันไทยสู่ฮับยานยนต์พลังใหม่
วันที่ 17 มีนาคม 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ให้การต้อนรับนายสุโรจน์ แสงสนิท นายกสมาคมยานยนต์ไฟฟ้าไทย พร้อมคณะ เพื่อหารือแนวทางการพัฒนาอุตสาหกรรมยานยนต์พลังใหม่ให้เติบโตอย่างยั่งยืน โดยมี นายณัฐพล รังสิตพล ปลัดกระทรวงอุตสาหกรรม นายอรรถวิชช์ สุวรรณภักดี ประธานคณะที่ปรึกษาของรัฐมนตรีว่าการกระทรวงอุตสาหกรรม ด้านยุทธศาสตร์ นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม นายภาสกร ชัยรัตน์ ผู้อำนวยการสำนักงานเศรษฐกิจอุตสาหกรรม นายภัทรพล ลิ้มภักดี รองผู้อำนวยการสำนักงานเศรษฐกิจอุตสาหกรรม นางพงษ์ศิริ วรรณศรี รองเลขาธิการสำนักงานมาตรฐานผลิตภัณฑ์อุตสาหกรรม นายดุสิต อนันตรักษ์ รองอธิบดีกรมส่งเสริมอุตสาหกรรม และคณะผู้บริหารกระทรวงอุตสาหกรรมเข้าร่วม ณ ห้องประชุม อก.1 ชั้น 2 อาคารสำนักงานปลัดกระทรวงอุตสาหกรรม
ในการหารือครั้งนี้มุ่งเน้นการผลักดันให้หน่วยงานภาครัฐใช้รถยนต์ไฟฟ้า (EV) มากขึ้น เพื่อนำร่องการเปลี่ยนผ่านสู่การใช้พลังงานสะอาด นอกจากนี้ยังมีการส่งเสริมการพัฒนาอะไหล่และเครื่องชาร์จไฟฟ้าที่ผลิตโดยผู้ประกอบการไทย เพื่อสร้างโอกาสทางธุรกิจให้แก่ภาคอุตสาหกรรมในประเทศ ลดการพึ่งพาการนำเข้า และสร้างความมั่นคงให้กับห่วงโซ่อุปทานภายในประเทศ รวมถึงมาตรการทางภาษี ที่จะช่วยให้การผลิตรถยนต์ที่ขับเคลื่อนด้วยมอเตอร์ไฟฟ้า แบบต่าง ๆ (XEV)ในประเทศไทยให้สามารถแข่งขันกับรถยนต์ไฟฟ้านำเข้าได้อย่างมีประสิทธิภาพ ทั้งนี้ กระทรวงอุตสาหกรรมตั้งเป้าหมายในการสร้างสมดุลในภาพรวมของอุตสาหกรรมยานยนต์เดิมเปลี่ยนผ่านสู่อุตสาหกรรมยานยนต์สมัยใหม่ โดยมีฐานการผลิตรถยนต์สันดาปภายใน (ICE) รถยนต์ไฟฟ้าพลังงานผสม หรือไฮบริด (HEV) รถยนต์ไฟฟ้าพลังงานผสมแบบเสียบปลั๊ก หรือปลั๊กอินไฮบริด (PHEV) และรถยนต์ไฟฟ้าพลังงานแบตเตอรี่ (BEV) เพื่อให้เกิดระบบนิเวศอุตสาหกรรมยานยนต์ที่สามารถสร้างคุณค่า (value) กลับสู่แรงงานไทย โรงงานไทย และผู้ใช้รถยนต์ในประเทศไทย
รัฐมนตรีฯ เอกนัฏ กล่าวว่า "อุตสาหกรรมยานยนต์ไทยกำลังเผชิญกับการเปลี่ยนแปลงครั้งสำคัญ เราต้องสร้างความสามารถในการแข่งขันของอุตสาหกรรมยานยนต์พลังใหม่ให้เข้มแข็ง ผ่านมาตรการที่เอื้อต่อการลงทุนและการพัฒนาเทคโนโลยีภายในประเทศ รัฐบาลมีนโยบายส่งเสริมให้หน่วยงานภาครัฐหันมาใช้รถยนต์ไฟฟ้ามากขึ้น รวมถึงสนับสนุนให้ไทยเป็นฐานการผลิตอะไหล่และเครื่องชาร์จไฟฟ้า เพื่อลดต้นทุนการนำเข้าและสร้างงานให้กับคนไทย และยังให้ความสำคัญกับมาตรการภาษีที่เอื้อต่อผู้ผลิตในประเทศและนักลงทุนทั่วโลก เพื่อให้รถยนต์ไฟฟ้าที่ผลิตในประเทศไทยสามารถแข่งขันกับรถยนต์นำเข้าได้อย่างมีประสิทธิภาพ เและสร้างระบบนิเวศอุตสาหกรรมที่แข็งแกร่ง เพื่อเป็นพลังในการขับเคลื่อนเศรษฐกิจไทยเช่นเดียวกับที่เคยเป็นมา"
นอกจากนี้ ได้มีการหารือและนำเสนอโครงการ ASEAN E-BIKE EXPO หรืองานแสดงจักรยานยนต์ไฟฟ้า ชิ้นส่วนและเทคโนโลยีที่เกี่ยวข้องในเมืองไทย เพื่อเป็นเวทีระดับนานาชาติ ที่มุ่งส่งเสริมอุตสาหกรรมและการศึกษาด้านจักรยานยนต์ไฟฟ้า โดยเปิดโอกาสให้ผู้ประกอบการไทยและต่างชาติได้แลกเปลี่ยนเทคโนโลยี นำเสนอแนวโน้มตลาด และพัฒนาโซลูชันด้านพลังงานสะอาด รองรับการเติบโตของจักรยานยนต์ไฟฟ้าในภูมิภาคอาเซียน

ที่มา : https://www.thaigov.go.th/news/contents/details/94546