รัฐบาลไทย-ข่าวทำเนียบรัฐบาล-“สมศักดิ์” เปิด “วิทยาลัยการนวดไทยแห่งประเทศไทย” ตั้งเป้า ปั้นหมอนวดไทยเฉพาะทาง 7 กลุ่มอาการ 2 หมื่นคน  สร้างรายได้ให้ประเทศ 1.44 แสนล้านบาท


วันพฤหัสบดีที่ 20 มีนาคม 2568
“สมศักดิ์” เปิด “วิทยาลัยการนวดไทยแห่งประเทศไทย” ตั้งเป้า ปั้นหมอนวดไทยเฉพาะทาง 7 กลุ่มอาการ 2 หมื่นคน  สร้างรายได้ให้ประเทศ 1.44 แสนล้านบาท
รัฐมนตรีว่าการกระทรวงสาธารณสุข เดินหน้าเพิ่มศักยภาพเศรษฐกิจสุขภาพสู่ Medical and Wellness Hub เปิด “วิทยาลัยการนวดไทยแห่งประเทศไทย”
ยกระดับวิชาชีพ ภาพลักษณ์และมาตรฐานการนวดไทยให้เป็นที่ยอมรับระดับสากล ตั้งเป้าพัฒนาผู้จบหลักสูตรนวดไทยเพื่อสุขภาพ 150 ชั่วโมง จำนวน 2 หมื่นคน และ ครู ก. จำนวน 1 พันคน ในศูนย์ฝึกอบรมด้านการแพทย์แผนไทยและมหาวิทยาลัยที่เปิดสอนสาขาการแพทย์แผนไทยและการแพทย์แผนไทยประยุกต์ทั่วประเทศ ให้มีความเฉพาะทาง 7 กลุ่มอาการ สร้างมูลค่าทางเศรษฐกิจให้ประเทศ 1.44 แสนล้านบาท
วันนี้ (20 มีนาคม 2568) ที่ อาคารพิพิธภัณฑ์การสาธารณสุขและการแพทย์ไทย (เรือนไทย)สวนสมุนไพรเทวะเวสม์รมณีย์ กรมการแพทย์แผนไทยและการแพทย์ทางเลือก กระทรวงสาธารณสุข นายสมศักดิ์ เทพสุทิน รัฐมนตรีว่าการกระทรวงสาธารณสุข เป็นประธานพิธีเปิด “วิทยาลัยการนวดไทยแห่งประเทศไทย” โดยมี นพ.ศักดา อัลภาชน์ รองปลัดกระทรวงสาธารณสุข นพ.สมฤกษ์ จึงสมาน อธิบดีกรมการแพทย์แผนไทยและการแพทย์ทางเลือก คณะผู้บริหาร และภาคีเครือข่าย เข้าร่วม โดยกล่าวว่า การยกระดับภูมิปัญญาไทย การนวดไทย เป็นหนึ่งในนโยบายเพิ่มศักยภาพเศรษฐกิจสุขภาพ สู่ Medical and Wellness Hub ของกระทรวงสาธารณสุขซึ่งวิทยาลัยการนวดไทยแห่งประเทศไทย จะเป็นแหล่งผลิตและพัฒนาบุคลากรให้เป็นหมอนวดไทยที่มีความรู้ความสามารถเฉพาะทาง 7 กลุ่มอาการ ได้แก่ กลุ่มปวดกล้ามเนื้อและเยื่อพังผืด โรคหัวไหล่ติด โรคนิ้วล็อก ภาวะกล้ามเนื้อสะโพกหนีบเส้นประสาท (ปวดสลักเพชร) หมอนรองกระดูกทับเส้นประสาท อัมพฤกษ์ อัมพาต และอาการปวดเข่า โดยเมื่อผ่านการประเมินเป็นผู้ที่มีความรู้ความสามารถเฉพาะทางแล้ว มีโอกาสที่จะได้เพิ่มค่าตอบแทนที่มากขึ้น ช่วยยกระดับอาชีพ คุณภาพมาตรฐานและภาพลักษณ์ของการนวดไทย สร้างความเชื่อมั่นในการดูแลสุขภาพด้วยการนวดไทยให้เป็นที่ยอมรับ ทั้งในและต่างประเทศ รวมถึงสร้างมูลค่าเพิ่มให้กับเศรษฐกิจสุขภาพของประเทศได้กว่า 1.44 แสนล้านบาท
ด้าน นพ.ศักดา กล่าวว่า ปัจจุบันการนวดไทยได้จัดหลักสูตรมาตรฐานที่ครอบคลุมทั้งการส่งเสริมการรักษา และการฟื้นฟูสุขภาพ โดยมีกรมการแพทย์แผนไทยฯ เป็นหน่วยงานหลักในการพัฒนาด้านคุณภาพมาตรฐาน วิชาการ บริการการนวดไทย ซึ่งวิทยาลัยการนวดไทยฯ จะเป็นหน่วยงานที่มีฐานะเทียบเท่ากอง ดำเนินการจัดฝึกอบรม และรับรองคุณภาพมาตรฐานการนวดไทย เป็นศูนย์กลางติดต่อและแลกเปลี่ยนความรู้ทางวิชาการการนวดไทยในระดับสากลและสร้างความมั่นใจในการดูแลสุขภาพประชาชนด้วยการนวดไทย โดยจะพัฒนาศักยภาพผู้ที่จบหลักสูตรนวดไทยเพื่อสุขภาพ 150 ชั่วโมง ที่ขึ้นทะเบียนกับกรมสนับสนุนบริการสุขภาพ อบรมหลักสูตรนวดไทยเฉพาะทาง 7 กลุ่มอาการสำหรับผู้ช่วยแพทย์แผนไทย 20,000 คน และเตรียมอบรม ครู ก. นวดไทย อีก 1 พันคน ที่มีใบประกาศนียบัตรวิทยากรเครือข่ายครูนวดไทย สาขานวดไทยเพื่อสุขภาพ ใน 18 ศูนย์ฝึกอบรมด้านการแพทย์แผนไทย และมหาวิทยาลัยที่เปิดสอนสาขาการแพทย์แผนไทยและสาขาการแพทย์แผนไทยประยุกต์ทั่วประเทศ 38 แห่ง  ตลอดจนดำเนินการประเมินมาตรฐานและรับรองคุณภาพมาตรฐานด้านการนวดไทยด้วยโดยผู้สนใจสามารถสมัครเข้ารับการอบรมได้ที่เพจ Facebook วิทยาลัยการนวดไทย
********************************************* 20 มีนาคม 2568

ที่มา : https://www.thaigov.go.th/news/contents/details/94574