รัฐบาลไทย-ข่าวทำเนียบรัฐบาล-รมว.สรวงศ์ ร่วมหารือส่งเสริมและพัฒนาการท่องเที่ยว ร่วมกับ คณะกรรมาธิการการท่องเที่ยว สภาผู้แทนราษฎร 


วันพฤหัสบดีที่ 20 มีนาคม 2568
รมว.สรวงศ์ ร่วมหารือส่งเสริมและพัฒนาการท่องเที่ยว ร่วมกับ คณะกรรมาธิการการท่องเที่ยว สภาผู้แทนราษฎร
รมว.สรวงศ์ ร่วมหารือส่งเสริมและพัฒนาการท่องเที่ยว ร่วมกับ คณะกรรมาธิการการท่องเที่ยว สภาผู้แทนราษฎร
วันที่ 20 มีนาคม 2568 เวลา 09.30 นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา (รมว.กก.) เป็นประธานการประชุมหารือและแลกเปลี่ยนความคิดเห็น เกี่ยวกับนโยบายส่งเสริมและพัฒนาการท่องเที่ยว ร่วมกับ คณะกรรมาธิการการท่องเที่ยว สภาผู้แทนราษฎร เพื่อหารือเกี่ยวกับสถานการณ์ด้านการท่องเที่ยวของประเทศไทยและทั่วโลกในช่วงที่ผ่านมา รวมถึงการขับเคลื่อนนโยบายด้านการท่องเที่ยวของรัฐบาลในปี 2568 ทั้งในส่วนของมาตรการส่งเสริมและพัฒนาการท่องเที่ยว เป้าหมายของจำนวนนักท่องเที่ยวและรายได้ ตลอดจนมาตรการด้านความปลอดภัย เพื่อสร้างความเชื่อมั่นและภาพลักษณ์ที่ดีแก่นักท่องเที่ยว โดยมี นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา นายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา นายกฤษฎา ตันเทอดทิตย์ เลขานุการรัฐมนตรีว่าการกระทรวงการท่องเที่ยวและกีฬา นายมงคล วิมลรัตน์ รองปลัดกระทรวงการท่องเที่ยวและกีฬา นายจาตุรนต์ ภักดีวานิช อธิบดีกรมการท่องเที่ยว พร้อมด้วย คณะกรรมาธิการการท่องเที่ยว สภาผู้แทนราษฎร นำโดย นายเอกธนัช อินทร์รอด ประธานคณะกรรมาธิการ และกรรมาธิการ คณะที่ปรึกษาฯ ร่วมประชุมหารือและแลกเปลี่ยนความคิดเห็น ณ ห้องประชุม 1 ชั้น 2 กระทรวงการท่องเที่ยวและกีฬา
กระทรวงการท่องเที่ยวและกีฬา ได้นำนโยบายทั้งด้านการท่องเที่ยวและการกีฬา มากระตุ้นเศรษฐกิจของประเทศ โดยสรุปผลงานเป็น 2 ส่วน ตังนี้
1) ท่องเที่ยวเด่น
- ปลุกกระแสท่องเที่ยวทั้งตลาดในประเทศและต่างประเทศ เช่น การจัดกิจกรรมส่งเสริมการท่องเที่ยวเมืองน่าเที่ยว การส่งเสริมการท่องเที่ยวช่วงฤดูหนาว Thailand Winter Festival 2024 งาน VIJIT CHAO PHRAYA 2024 การจัดทำแคมเปญ “แอ่วเหนือ...คนละครึ่ง”
- สร้างภาพลักษณ์ที่ดีของการท่องเที่ยวไทย (Thailand Branding) เช่น การแถลงข่าว Amazing Thailand Grand Tourism & Sports Year 2025 การส่งเสริมการถ่ายทำภาพยนตร์ต่างประเทศในประเทศไทย การเข้าร่วมงาน Trade Fair ระดับโลกอย่าง ITB Berlin
- อำนวยความสะดวกและดูแลรักษาความปลอดภัยนักท่องเที่ยว เช่น การจัดตั้งศูนย์ปฏิบัติการรักษาความปลอดภัยนักท่องเที่ยว สำนักงานตำรวจแห่งชาติ ศปทท.ตร. (TSOC) ให้ตำรวจทุกกองบัญชาการทั่วประเทศทำงานร่วมกับตำรวจท่องเที่ยวในการดูแลความปลอดภัยให้นักท่องเที่ยว
- ยกระดับแหล่งท่องเที่ยวไทยสู่ระดับโลกเช่น ชุมชนตำบลบ่อสวก จังหวัดน่าน ได้รับรางวัลชุมชนท่องเที่ยวโลก (Best Tourism Village 2024) โดย UM Tourism เป็นแห่งแรกของประเทศไทย เมืองเก่าน่าน ได้รับรางวัลเหรียญทองแหล่งท่องเที่ยวยั่งยืนโลกแห่งเดียวในเอเชีย ตลอดจนประเทศไทยได้รับรางวัล Best LGBTQ Destination
- ส่งเสริมการท่องเที่ยวศักยภาพสูง เช่น การร่วมกับพันธมิตรภาครัฐและเอกชนจัดกิจกรรมเฉลิมฉลองสมรสเท่าเทียม ผลักดันให้ประเทศไทยเป็นศูนย์กลางการท่องเที่ยวเรือสำราญในภูมิภาคอาเซียนและต่อยอดผลักดันให้จังหวัดสงขลาเป็นศูนย์กลางการท่องเที่ยวที่มีศักยภาพ
2) Sport Tourism
- ผลักดัน Soft Power ในมิติด้านกีฬาควบคู่การท่องเที่ยว เช่น งาน Muay Thai World Festival 2025 ศึก The Hero Fight Muay Thai
- ส่งเสริมการจัดกิจกรรมและการแข่งขันกีฬาเพื่อเพิ่มมูลค่าทางเศรษฐกิจ เช่น จักรยานชิงแชมป์โลก MotoGP งาน Amazing Thailand Marathon Bangkok
- เตรียมความพร้อมเป็นเจ้าภาพจัดการแข่งขันกีฬาระดับชาติและนานาชาติ เช่น การเตรียมความพร้อมการจัดการแข่งขันกีฬาซีเกมส์ ครั้งที่ 33 ระหว่างวันที่ 9 – 20 ธันวาคม 2568 ณ กรุงเทพมหานคร จังหวัดชลบุรี และจังหวัดสงขลา การเตรียมความพร้อมการจัดกีฬาอาเซียนพาราเกมส์ ครั้งที่ 13 ระหว่างวันที่ 20 –26 มกราคม 2569 ณ จังหวัดนครราชสีมา ภายใต้แนวคิด “Sustainable Paralympics”
นายสรวงศ์ เน้นย้ำว่า กระทรวงการท่องเที่ยวและกีฬา มุ่งดำเนินงานเพื่อให้สอดรับกับนโยบายของรัฐบาล เพิ่มมูลค่าทางเศรษฐกิจให้กับประเทศไทย ตลอดจนยกระดับศักยภาพการท่องเที่ยวและเพิ่มประสิทธิภาพด้านการกีฬาของประเทศไทยให้บรรลุเป้าหมาย และปีแห่งการท่องเที่ยวและการกีฬา “Amazing Thailand Grand Tourism & Sports Year 2025”

ที่มา : https://www.thaigov.go.th/news/contents/details/94580