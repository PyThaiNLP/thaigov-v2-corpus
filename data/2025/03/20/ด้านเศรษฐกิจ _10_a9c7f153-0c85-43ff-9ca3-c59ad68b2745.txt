รัฐบาลไทย-ข่าวทำเนียบรัฐบาล-"สุริยะ" หารือผู้บริหาร DMIA มาเลเซีย สนใจร่วมลงทุนรถไฟทางคู่ ชุมพร - ปาดังเบซาร์ เชื่อมไทย - มาเลเซียไร้รอยต่อผลักดันเศรษฐกิจเติบโตอย่างยั่งยืน


วันพฤหัสบดีที่ 20 มีนาคม 2568
"สุริยะ" หารือผู้บริหาร DMIA มาเลเซีย สนใจร่วมลงทุนรถไฟทางคู่ ชุมพร - ปาดังเบซาร์ เชื่อมไทย - มาเลเซียไร้รอยต่อผลักดันเศรษฐกิจเติบโตอย่างยั่งยืน
...
นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม หารือกับ General Tan Sri Datuk Seri Azumi Mohamed ประธานบริษัท Dhaya Maju Infrastructure (Asia) Sdn Bhn (DMIA) โดยมี นายชยธรรม์ พรหมศร ปลัดกระทรวงคมนาคม นายวีริศ อัมระปาล ผู้ว่าการรถไฟแห่งประเทศไทย ผู้แทนสำนักงานนโยบายและแผนการขนส่งและจราจร กรมการขนส่งทางราง กองการต่างประเทศ สำนักงานปลัดกระทรวงคมนาคม เข้าร่วมหารือ ในวันที่ 20 มีนาคม 2568 ณ กระทรวงคมนาคม
นายสุริยะ จึงรุ่งเรืองกิจ กล่าวว่า การหารือกับประธานบริษัท DMIA ซึ่งเป็นบริษัทพัฒนาโครงสร้างพื้นฐานชั้นนำของประเทศมาเลเซีย ที่มีประสบการณ์และผลงานด้านระบบขนส่งทางรางทั้งระบบ รวมถึงมีความเชี่ยวชาญด้านบุคลากรที่มากประสบการณ์ และอุปกรณ์ที่ทันสมัย มีผลงานการดำเนินโครงการขนาดใหญ่ในประเทศมาเลเซียและต่างประเทศทั้งโครงการก่อสร้างโครงสร้างพื้นฐานทางรถไฟขนาดใหญ่ และโครงการรถไฟทางคู่ไฟฟ้า (Electrified Double Tracking : EDT)
การหารือในครั้งนี้ DMIA ได้ให้ความสนใจเข้าร่วมการลงทุนในรูปแบบ Public Private Partnership (PPP) โครงการรถไฟทางคู่ เส้นทาง ชุมพร – ปาดังเบซาร์ ซึ่งจะเชื่อมต่อกับมาเลเซีย สำหรับความคืบหน้าของโครงการรถไฟทางคู่ ช่วงชุมพร - สุราษฎร์ธานี ระยะทาง 168 กิโลเมตร ช่วงสุราษฎร์ธานี - หาดใหญ่ - สงขลา ระยะทาง 321 กิโลเมตร และช่วงหาดใหญ่ - ปาดังเบซาร์ ระยะทาง 44 กิโลเมตร งานออกแบบแล้วเสร็จ อยู่ระหว่างการเสนอคณะรัฐมนตรีพิจารณาอนุมัติงานด้านโครงสร้างพื้นฐานและงานโยธา ส่วนช่วงหาดใหญ่ - สุไหงโกลก ระยะทาง 216 กิโลเมตร ขณะนี้อยู่ระหว่างการว่าจ้างที่ปรึกษาเพื่อทำการศึกษาความเป็นไปได้ อย่างไรก็ตาม กระทรวงคมนาคมมีความยินดีที่ DMIA ให้ความสนใจ และหวังว่าจะได้มีความร่วมมือเพื่อสนับสนุนการพัฒนาโครงสร้างพื้นฐานของทั้งสองประเทศร่วมกันในอนาคต ทั้งนี้ สองฝ่ายยังได้หารือเรื่องการแลกเปลี่ยนประสบการณ์ และความรู้ในด้านการพัฒนาระบบขนส่งทางรางเพื่อสนับสนุนการเติบโตทางเศรษฐกิจ การปรับปรุงระบบรางข้ามพรมแดนอย่างยั่งยืน รวมถึงความร่วมมือด้านอุตสาหกรรมระหว่างไทยและมาเลเซียอีกด้วย

ที่มา : https://www.thaigov.go.th/news/contents/details/94566