รัฐบาลไทย-ข่าวทำเนียบรัฐบาล-มท. เปิดอบรมราชสีห์รุ่นใหม่ "ต้นกล้าข้าราชการ" รุ่นที่ 5 ประจำปี 2568 ย้ำหัวใจการทำงาน "บำบัดทุกข์ บำรุงสุข"


วันพุธที่ 5 มีนาคม 2568
05/03/2568
พิมพ์
มท. เปิดอบรมราชสีห์รุ่นใหม่ "ต้นกล้าข้าราชการ" รุ่นที่ 5 ประจำปี 2568 ย้ำหัวใจการทำงาน "บำบัดทุกข์ บำรุงสุข"
"อัธยา นวลอุทัย" ผู้ช่วยปลัด มท. เปิดอบรมราชสีห์รุ่นใหม่ "ต้นกล้าข้าราชการ" ย้ำหัวใจการทำงาน "บำบัดทุกข์ บำรุงสุข" ควบคู่ยึดมั่นจริยธรรมข้าราชการ ทำงานเชิงรุกเพื่อประชาชน
วันนี้ (5 มี.ค. 68) เวลา 10.00 น. นายอรรษิษฐ์ สัมพันธรัตน์ ปลัดกระทรวงมหาดไทย มอบหมายให้ นายอัธยา นวลอุทัย ผู้ช่วยปลัดกระทรวงมหาดไทย เป็นประธานเปิดโครงการศึกษาอบรมหลักสูตร “ต้นกล้าข้าราชการ” รุ่นที่ 5 ประจำปี 2568 โดยมี น.ส.รัตนา สรภูมิ ผอ.สถาบันดำรงราชานุภาพ นางมณฑ์หทัย รัตนนุพงค์ ผอ.สำนักตรวจราชการและเรื่องราวร้องทุกข์ พร้อมด้วยผู้แทนหัวหน้าหน่วยงานในสังกัด สนง.ปลัดกระทรวงมหาดไทย และผู้เข้ารับการอบรม จำนวน 100 คน ร่วมรับฟัง ณ ห้องประชุมอัษฎางค์ ชั้น 5 อาคารดำรงราชานุสรณ์ กระทรวงมหาดไทย
นายอัธยา ได้กล่าวแสดงความยินดีและต้อนรับข้าราชการบรรจุใหม่ พร้อมเน้นย้ำถึงความสำคัญของ "จริยธรรมข้าราชการ" ซึ่งเป็นหลักสำคัญที่ข้าราชการทุกคนต้องยึดมั่นในการปฏิบัติหน้าที่ โดยเฉพาะอย่างยิ่ง ความรับผิดชอบ ความซื่อสัตย์สุจริต แยกแยะเรื่องส่วนตัวออกจากภารกิจราชการ และคำนึงถึงประโยชน์ส่วนรวมของประเทศชาติเป็นสำคัญ "ข้าราชการใหม่ต้องตระหนักถึงความสำคัญของการเรียนรู้บทบาทหน้าที่ของตนเอง ศึกษาระเบียบแบบแผนที่เกี่ยวข้อง และปฏิบัติงานโดยยึดหลักกฎหมาย ความถูกต้อง และความรวดเร็ว เพื่อให้สามารถทำงานได้อย่างมีประสิทธิภาพ นอกจากนี้ ต้องทำงานเชิงรุก มีความเข้าใจ เข้าถึง รวดเร็ว และพร้อมรับมือกับการเปลี่ยนแปลง รวมถึงการนำหลักปรัชญาของเศรษฐกิจพอเพียงมาประยุกต์ใช้ในการทำงานและการดำรงชีวิต เพื่อให้สามารถปฏิบัติงานได้อย่างเหมาะสมกับบริบทของพื้นที่ที่มีความแตกต่างกันทั้งด้านศาสนาและวัฒนธรรม"
นายอัธยา กล่าวในช่วงท้ายว่า ขอฝากให้ข้าราชการใหม่ได้นำความรู้ที่เป็นประโยชน์ไปปรับใช้ในการปฏิบัติราชการ และสร้างเครือข่ายการทำงานร่วมกัน เพื่อร่วมกันพัฒนาประเทศชาติให้ก้าวหน้ายิ่งขึ้น และให้คำนึงอยู่เสมอว่าหัวใจของชาวมหาดไทยคือการบำบัดทุกข์ บำรุงสุข เพื่อประชาชน

ที่มา : https://www.thaigov.go.th/news/contents/details/94050