รัฐบาลไทย-ข่าวทำเนียบรัฐบาล-องคมนตรี เปิดโครงการรถรักษาอัมพาตเคลื่อนที่เฉลิมพระเกียรติฯ รพร.บ้านดุง จ.อุดรธานี ช่วยผู้ป่วยโรคหลอดเลือดสมองเฉียบพลันในพื้นที่ห่างไกลได้เข้าถึงการรักษาที่รวดเร็ว


วันพุธที่ 5 มีนาคม 2568
องคมนตรี เปิดโครงการรถรักษาอัมพาตเคลื่อนที่เฉลิมพระเกียรติฯ รพร.บ้านดุง จ.อุดรธานี ช่วยผู้ป่วยโรคหลอดเลือดสมองเฉียบพลันในพื้นที่ห่างไกลได้เข้าถึงการรักษาที่รวดเร็ว
องคมนตรี ตรวจเยี่ยมการดำเนินงานโรงพยาบาลสมเด็จพระยุพราชบ้านดุง จังหวัดอุดรธานี พร้อมเปิดโครงการรถรักษาอัมพาตเคลื่อนที่ Mobile Stroke Unit เฉลิมพระเกียรติฯ
ให้ผู้ป่วยโรคหลอดเลือดสมองเฉียบพลันในพื้นที่ห่างไกลได้เข้าถึงการรักษาที่รวดเร็ว โดยจัด 6 จุดนัดพบในการรับส่งต่อ ลดระยะเวลาเดินทางจากสถานพยาบาลเครือข่ายซึ่งเป็น รพ.สต.ได้ครึ่งหนึ่ง
วันนี้ (5 มีนาคม 2568) ณ โรงพยาบาลสมเด็จพระยุพราชบ้านดุง จังหวัดอุดรธานี นายพลากร สุวรรณรัฐ องคมนตรี ในฐานะรองประธานกรรมการมูลนิธิโรงพยาบาลสมเด็จพระยุพราช พร้อมด้วย นพ.ณัฐพงศ์ วงศ์วิวัฒน์ ผู้ตรวจราชการกระทรวงสาธารณสุข เขตสุขภาพที่ 8 และคณะผู้บริหาร ลงพื้นที่ตรวจเยี่ยมรับฟังผลการดำเนินงานของโรงพยาบาล พร้อมมอบถุงพระราชทานให้กับผู้ป่วย รวมทั้งให้กำลังใจบุคลากรผู้ปฏิบัติงาน และเปิดโครงการรถรักษาอัมพาตเคลื่อนที่ Mobile Stroke Unit เฉลิมพระเกียรติฯ
นพ.ณัฐพงศ์ กล่าวว่า โรคหลอดเลือดสมองเป็นหนึ่งในสาเหตุหลักของการเสียชีวิตและความพิการที่สำคัญของทั่วโลก ในประเทศไทยพบเป็นสาเหตุการเสียชีวิตอันดับหนึ่งในเพศหญิง และอันดับสามในเพศชาย ซึ่งหากได้รับการรักษาที่รวดเร็วจะช่วยลดการเสียชีวิตและทุพพลภาพลงได้ กระทรวงสาธารณสุข จึงร่วมกับ กระทรวงมหาดไทย กระทรวงการอุดมศึกษา วิทยาศาสตร์ วิจัยและนวัตกรรม กระทรวงดิจิทัลเพื่อเศรษฐกิจและสังคม มูลนิธิโรงพยาบาลสมเด็จพระยุพราช และ กสทช. จัดทำโครงการรถรักษาอัมพาตเคลื่อนที่เฉลิมพระเกียรติเพื่อลดความเหลื่อมล้ำในการเข้าถึงการรักษาโรคหลอดเลือดสมองเฉียบพลันในพื้นที่โรงพยาบาลสมเด็จพระยุพราช 21 แห่งทั่วประเทศ ภายใต้ข้อตกลงความร่วมมือ “การพัฒนาระบบบริการโรคหลอดเลือดสมองแบบครบวงจร เฉลิมพระเกียรติพระบาทสมเด็จพระเจ้าอยู่หัว เนื่องในโอกาสเฉลิมพระชนมพรรษาครบ 72 พรรษา”
นพ.ณัฐพงศ์กล่าวต่อว่า โรงพยาบาลสมเด็จพระยุพราชบ้านดุง มีผู้ป่วยโรคหลอดเลือดสมองตีบ แตก และตัน เข้ารับการรักษาเฉลี่ยปีละประมาณ 229 ราย และมีแนวโน้มเพิ่มขึ้นทุกปี โดยมีผู้ป่วยที่เข้าถึงยาละลายลิ่มเลือดภายในเวลา 45 นาที หลังเกิดอาการเพียงร้อยละ 14 ซึ่งการส่งมอบรถ Mobile Stroke Unit ให้กับโรงพยาบาลฯ ครั้งนี้จะช่วยให้ผู้ป่วยเข้าถึงการรักษาทันท่วงทีมากขึ้น โดยได้จัดจุดนัดพบในการรับส่งต่อ 6 จุด ทำให้ลดระยะเวลาเดินทางจากสถานพยาบาลเครือข่ายซึ่งเป็น รพ.สต. 14 แห่งในพื้นที่ลงได้ครึ่งหนึ่ง และยังได้ติดตั้งเครื่องเอกซเรย์คอมพิวเตอร์ ร่วมกับระบบปรึกษาทางไกลกับแพทย์ผู้เชี่ยวชาญด้านโรคหลอดเลือดสมองผ่านเทคโนโลยีดิจิทัล 4G/5G เพื่อวางแผนให้การรักษา อาทิ การให้ยาสลายลิ่มเลือดทางหลอดเลือดดำ ณ จุดเกิดเหตุหรือจุดนัดพบ การฉีดสารทึบรังสีเพื่อวินิจฉัยภาวะหลอดเลือดขนาดใหญ่อุดตัน เพื่อพิจารณาส่งรักษาต่อด้วยการใส่สายสวนเปิดหลอดเลือดที่โรงพยาบาลศูนย์อุดรธานีต่อไป
ทั้งนี้ โรงพยาบาลสมเด็จพระยุพราชบ้านดุง ซึ่งเป็นโรงพยาบาลชุมชนขนาด 120 เตียง ยังมีการดำเนินงานสำคัญตามนโยบายกระทรวงสาธารณสุข ได้แก่ 1) ยกระดับ 30 บาทรักษาทุกที่เพิ่มการเข้าถึงบริการสุขภาพ 2) เพิ่มการเข้าถึงบริการสุขภาพจิตและยาเสพติดในทุกพื้นที่ ด้วยการจัดตั้งศูนย์คัดกรอง คลินิกเฉพาะทาง และกิจกรรมป้องกันในชุมชน 3) พัฒนาศักยภาพ อสม. เป็น smart อสม. ดูแลสุขภาพประชาชน ถ่ายทอดความรู้การนับคาร์บและการออกกำลังกาย ตามนโยบายคนไทยห่างไกล NCDs 4) เพิ่มศักยภาพเศรษฐกิจสุขภาพสู่ Medical & Wellness Hub ในโรงพยาบาลและรพ.สต. และ 5) ติดตามโรคเบาหวานระยะสงบ โดยในปี 2567 มีผู้ป่วยเบาหวานเข้าร่วมโครงการ 120 ราย สามารถควบคุมโรค ปรับลดยาและหยุดยาได้ 34 ราย นอกจากนี้ ยังมีแผนขยายศักยภาพการบริการโดยเปิด ICU ดูแลผู้ป่วยภาวะวิกฤติ ลดการส่งต่อรักษาโรงพยาบาลอื่น, เปิดหอผู้ป่วยนอกเฉพาะทางสำหรับการรักษาและผ่าตัดต้อกระจก รวมถึงเพิ่มศักยภาพการผ่าตัดเฉพาะทาง เช่น ผ่าตัดเปลี่ยนข้อเทียม ผ่าตัดกระดูกสันหลัง และผ่าตัดผ่านกล้องส่องตรวจทางเดินอาหาร เพื่อเตรียมพร้อมเป็นศูนย์กลางการผ่าตัดในเขตบริการสุขภาพที่ 8 ช่วยให้ผู้ป่วยเข้าถึงการรักษาที่ได้มาตรฐาน ลดระยะเวลาเดินทาง ลดค่าใช้จ่าย และได้รับการดูแลรักษาที่รวดเร็ว
************************************************** 5 มีนาคม 2568

ที่มา : https://www.thaigov.go.th/news/contents/details/94058