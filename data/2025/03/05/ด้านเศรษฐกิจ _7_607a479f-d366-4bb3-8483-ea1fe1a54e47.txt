รัฐบาลไทย-ข่าวทำเนียบรัฐบาล-​อุตฯ ลุย “เปิดครัวดีพร้อม Soft Power อาหารไทย อิ่มอร่อยที่ดีพร้อม” ชูอาหารไทยยืนหนึ่งครัวโลก พร้อมเร่งขับเคลื่อนซอฟต์พาวเวอร์ 1 ในจิ๊กซอว์ผลักดัน GDP เพิ่มขึ้น 1 %


วันพุธที่ 5 มีนาคม 2568
05/03/2568
พิมพ์
​อุตฯ ลุย “เปิดครัวดีพร้อม Soft Power อาหารไทย อิ่มอร่อยที่ดีพร้อม” ชูอาหารไทยยืนหนึ่งครัวโลก พร้อมเร่งขับเคลื่อนซอฟต์พาวเวอร์ 1 ในจิ๊กซอว์ผลักดัน GDP เพิ่มขึ้น 1 %
​อุตฯ ลุย “เปิดครัวดีพร้อม Soft Power อาหารไทย อิ่มอร่อยที่ดีพร้อม” ชูอาหารไทยยืนหนึ่งครัวโลก พร้อมเร่งขับเคลื่อนซอฟต์พาวเวอร์ 1 ในจิ๊กซอว์ผลักดัน GDP เพิ่มขึ้น 1 % ตามนโยบายของ รมว.เอกนัฏ
กรุงเทพฯ 3 มีนาคม 2568 - ดร.ณัฐพล รังสิตพล ปลัดกระทรวงอุตสาหกรรม ให้เกียรติเป็นประธานเปิดงาน “เปิดครัวดีพร้อม Soft Power อาหารไทย อิ่มอร่อยที่ดีพร้อม“ โดยมี นางสาวณัฏฐิญา เนตยสุภา อธิบดีกรมส่งเสริมอุตสาหกรรม กล่าวรายงาน ร่วมด้วย นายบรรจง สุกรีฑา รองปลัดกระทรวงอุตสาหกรรม นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม นายใบน้อย สุวรรณชาตรี เลขาธิการสำนักงานคณะกรรมการอ้อยและน้ำตาลทราย นายภาสกร ชัยรัตน์ ผู้อำนวยการสำนักงานเศรษฐกิจอุตสาหกรรม คณะผู้บริหารกระทรวงอุตสาหกรรม คณะผู้บริหารกรมส่งเสริมอุตสาหกรรมและเจ้าหน้าที่ ประธานมูลนิธิช่างหัตถศิลป์ไทย ผู้อำนวยการโรงเรียนสอนทำอาหารครัววันดี ผู้ประกอบการและสื่อมวลชน เข้าร่วมงานจำนวนมาก ณ ห้องนิทรรศการและบริเวณลานจอดรถ ชั้น 1 อาคารกรมส่งเสริมอุตสาหกรรม (DIPROM Headquarter)
ดร.ณัฐพล รังสิตพล ปลัดกระทรวงอุตสาหกรรม เปิดเผยว่า ภายใต้บริบททางเศรษฐกิจที่เปลี่ยนแปลงไปจากการนำเข้าสินค้าอุตสาหกรรมที่ไม่ได้มาตรฐาน และการประกอบการที่ไม่ถูกต้องตามกฎหมายกำหนด ส่งผลอย่างมากต่อผู้ประกอบการไทย จึงจำเป็นที่กระทรวงอุตสาหกรรมจะเข้ามามีบทบาทในการสู้ เซฟ สร้าง และทำงานร่วมกับทุกภาคส่วน เพื่อผลักดันให้เกิดการลงทุน และพัฒนากระบวนการผลิตที่สร้างมูลค่าเพิ่มให้กับสินค้าและผลิตภัณฑ์ เพื่อสร้างรายให้สูงขึ้น ตามนโยบาย “ปฏิรูปอุตสาหกรรมสู่เศรษฐกิจยุคใหม่ ทันสมัย สะอาด สะดวก โปร่งใส” ของนายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ที่มุ่งพัฒนาอุตสาหกรรมใหม่ที่มีการใช้พลังงานสะอาด การพัฒนาทักษะแรงงาน ตลอดจนสนับสนุนการใช้ภูมิปัญญาและทุนทางวัฒนธรรมท้องถิ่น เพื่อยกระดับสินค้าให้มีดีไซน์ทันสมัย โดดเด่น แตกต่างและได้มาตรฐาน สามารถตอบโจทย์ความต้องการของผู้บริโภค ตามนโยบายการพัฒนาอุตสาหกรรมซอฟต์พาวเวอร์ของรัฐบาล
นางสาวณัฏฐิญา เนตยสุภา อธิบดีกรมส่งเสริมอุตสาหกรรม กล่าวต่อว่า ดีพร้อม ได้รับมอบหมายให้ดำเนินการรพัฒนาและส่งเสริมอุตสาหกรรมซอฟต์พาวเวอร์ในด้านแฟชั่นและอาหาร ภายใต้นโยบาย “ดีพร้อมคอมมูนิตี้ ที่นี่มีแต่ให้” ผ่านกลยุทธ์การให้ทักษะใหม่ ๆ เพื่อยกระดับทักษะที่มีอยู่เดิม (Upskill) และสร้างทักษะขึ้นมาใหม่ (Reskill) ให้เกิด DNA ของ Soft Power ที่จำเป็นต่อการทำงานโดยเฉพาะในอุตสาหกรรมสร้างสรรค์ รวมถึงการให้โอกาสโตไกลด้วยการพัฒนาและยกระดับผลิตภัณฑ์ด้วยเทคโนโลยี นวัตกรรม และเครื่องมือต่าง ๆ ของดีพร้อม เพื่อให้ตอบโจทย์ความต้องการของตลาด การสร้างมูลค่าเพิ่มให้กับผลิตภัณฑ์ผ่านอัตลักษณ์และภูมิปัญญา โดยการใช้วัตถุดิบและการประกอบอาหารตามแบบท้องถิ่น ตลอดจนเสริมทักษะในการสร้างแบรนด์ ให้เกิดการสร้างรายได้ ขยายโอกาสไปยังตลาดทั้งในและต่างประเทศ ซึ่งสอดรับกับนโยบาย OFOS (One Family One Soft Power) ที่ครอบคลุมต้นน้ำสำคัญ คือ การสร้าง “นักรบซอฟต์พาวเวอร์” ที่มีทักษะสูง เพื่อไปผลักดันให้วิสาหกิจมีการพัฒนา มีการนำเอกลักษณ์ ภูมิปัญญา และวัฒนธรรมสร้างสรรค์ของไทยมาใช้ในการสร้างมูลค่าเพิ่ม เกิดการสร้างงาน สร้างรายได้ นับเป็นหนึ่งในตัวคูณทางเศรษฐกิจที่ทำให้ GDP ของประเทศไทยเพิ่มขึ้น 1% จากการบริโภคภาคครัวเรือน
สำหรับ งาน “เปิดครัวดีพร้อม Soft Power อาหารไทย อิ่มอร่อยที่ดีพร้อม” นี้ เป็นอีกหนึ่งการดำเนินงานตามยุทธศาสตร์การพัฒนาซอฟต์พาวเวอร์ไทย สาขาอาหารของดีพร้อม ที่จะแสดงศักยภาพของอาหารไทยโดยการนำวัตถุดิบในท้องถิ่นมาประยุกต์เพื่อประกอบเมนูอาหารให้มีเอกลักษณ์เฉพาะถิ่น สามารถสร้างชื่อเสียงให้กับชุมชน สร้างอาชีพ และสร้างรายได้ โดยงานดังกล่าวกำหนดจัดขึ้นระหว่างวันที่ 3 – 7 มีนาคม 2568 ซึ่งภายในงานได้รวบรวมผลิตภัณฑ์ชุมชนและร้านอาหารเด็ดทั่วประเทศมาให้ทุกท่านได้ ช้อป ชม ชิม จำนวน 82 ร้านค้า อาทิ ร้านเป็นลาว อาหารอีสานสุดแซ่บมิชลินสตาร์ 2 ปีซ้อน และเมนูเด็ดจากร้านดัง เช่น แกงคั่วเป็ดเมืองตรัง ผัดไทเห็ด ขาหมูตุ๋นเตาถ่าน เป็นต้น นอกจากนี้ ยังมีกิจกรรมที่น่าสนใจ อาทิ การสอนปรุงอาหารแบบ Chef โดย “ครัววันดี” รวมถึงการสัมมนาและสอนทำคลิปคอนเทนต์ต่าง ๆ อีกด้วย

ที่มา : https://www.thaigov.go.th/news/contents/details/94064