รัฐบาลไทย-ข่าวทำเนียบรัฐบาล-​“สมศักดิ์” หารือ เอกอัครราชทูตรัฐสุลต่านโอมาน ขยายความร่วมมือด้านสาธารณสุข รุกตลาดการท่องเที่ยวเชิงสุขภาพ นวดไทย ในภูมิภาคตะวันออกกลาง 


วันพุธที่ 5 มีนาคม 2568
​“สมศักดิ์” หารือ เอกอัครราชทูตรัฐสุลต่านโอมาน ขยายความร่วมมือด้านสาธารณสุข รุกตลาดการท่องเที่ยวเชิงสุขภาพ นวดไทย ในภูมิภาคตะวันออกกลาง
รัฐมนตรีว่าการกระทรวงสาธารณสุข เดินหน้ารุกตลาดการท่องเที่ยวเชิงสุขภาพ นวดไทย สู่ตะวันออกกลาง หารือเอกอัครราชทูตวิสามัญผู้มีอำนาจเต็มรัฐสุลต่านโอมานประจำประเทศไทย ประเด็นการขยายความร่วมมือด้านสาธารณสุข
โดยเฉพาะการท่องเที่ยวเชิงสุขภาพ ยกระดับนวดไทยตามมาตรฐานฮาลาล สร้างโอกาสทางธุรกิจให้ผู้ประกอบการไทย
วันนี้ (5 มีนาคม 2568) ที่ กระทรวงสาธารณสุข นายสมศักดิ์ เทพสุทิน รัฐมนตรีว่าการกระทรวงสาธารณสุข หารือร่วมกับ นายอิสซา อับดุลเลาะฮ์ ญาบิร อัลอาลาวี (Mr. Issa Abdullah Jaber Al-Alawi) เอกอัครราชทูตวิสามัญผู้มีอำนาจเต็มรัฐสุลต่านโอมานประจำประเทศไทย ในประเด็นการขยายความร่วมมือด้านสาธารณสุขระหว่างสองประเทศ และเปิดเผยว่า การหารือในครั้งนี้ได้มีการทบทวนบันทึกความเข้าใจระหว่างกระทรวงสาธารณสุขไทยและกระทรวงสาธารณสุขโอมาน ว่าด้วยความร่วมมือด้านสาธารณสุข ซึ่งลงนามตั้งแต่ปี พ.ศ. 2559 โดยเน้นประเด็นที่เป็นวาระทางสุขภาพที่สำคัญของสองฝ่ายในปัจจุบัน เพื่อให้เกิดการสานต่อการทำงาน อาทิ การส่งเสริมการท่องเที่ยวเชิงสุขภาพในประเทศไทย การพัฒนามาตรฐานบริการนวดแผนไทยและผลิตภัณฑ์สมุนไพรตามมาตรฐานฮาลาล โดยทางโอมานได้แสดงความสนใจในการแลกเปลี่ยนความเชี่ยวชาญและการลงทุนของภาครัฐและเอกชนในด้านดังกล่าวของสองฝ่าย
นายสมศักดิ์ กล่าวต่อว่า รัฐบาลมีนโยบายส่งเสริมการพัฒนาอุตสาหกรรมและการเปิดตลาดใหม่ในต่างภูมิภาค ซึ่งการพบกันครั้งนี้ถือเป็นโอกาสของผู้ประกอบการด้านสุขภาพและผลิตภัณฑ์สมุนไพรไทยที่จะขยายธุรกิจไปยังประเทศในภูมิภาคตะวันออกกลาง โดยในส่วนของกระทรวงสาธารณสุขได้มีการเตรียมการรองรับ โดยพัฒนาทักษะหมอนวดไทยให้สอดคล้องกับหลักศาสนาอิสลาม พร้อมร่วมมือกับภาคส่วนที่เกี่ยวข้องในการรับนักท่องเที่ยวเชิงสุขภาพที่จะมาใช้บริการในประเทศไทย ซึ่งเชื่อมั่นว่าความร่วมมือระหว่างสองประเทศด้านสาธารณสุขจะราบรื่น และความสัมพันธ์ระหว่างไทยและโอมานที่มีความแน่นแฟ้น จะส่งผลอย่างเป็นรูปธรรมและประสบความสำเร็จอย่างแน่นอน
************************************5 มีนาคม 2568

ที่มา : https://www.thaigov.go.th/news/contents/details/94071