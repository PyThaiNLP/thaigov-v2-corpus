รัฐบาลไทย-ข่าวทำเนียบรัฐบาล-บีโอไอผนึก ZF ผู้ผลิตชิ้นส่วนยานยนต์ยักษ์ใหญ่จากเยอรมัน ดันไทยศูนย์กลางผลิตชิ้นส่วนส่งออกทั่วโลก ตั้งเป้าเพิ่มยอดจัดซื้อ 10 เท่าใน 5 ปี


วันพุธที่ 5 มีนาคม 2568
บีโอไอผนึก ZF ผู้ผลิตชิ้นส่วนยานยนต์ยักษ์ใหญ่จากเยอรมัน ดันไทยศูนย์กลางผลิตชิ้นส่วนส่งออกทั่วโลก ตั้งเป้าเพิ่มยอดจัดซื้อ 10 เท่าใน 5 ปี
บีโอไอจับมือ แซดเอฟ (ZF) ผู้ผลิตชิ้นส่วนยานยนต์รายใหญ่ติดอันดับ 1 ใน 5 ของโลก สัญชาติเยอรมัน จัดงาน “ZF Thailand Supplier Day 2025” เชื่อมโยงผู้ผลิตชิ้นส่วนไทยสู่ซัพพลายเชนโลก พร้อมประกาศยกระดับไทยเป็นฐานการผลิตหลักในภูมิภาค เพื่อส่งออกทั่วโลก
บีโอไอผนึก ZF ผู้ผลิตชิ้นส่วนยานยนต์ยักษ์ใหญ่จากเยอรมัน
ดันไทยศูนย์กลางผลิตชิ้นส่วนส่งออกทั่วโลก ตั้งเป้าเพิ่มยอดจัดซื้อ 10 เท่าใน 5 ปี
บีโอไอจับมือ แซดเอฟ (ZF) ผู้ผลิตชิ้นส่วนยานยนต์รายใหญ่ติดอันดับ 1 ใน 5 ของโลก สัญชาติเยอรมัน จัดงาน “ZF Thailand Supplier Day 2025” เชื่อมโยงผู้ผลิตชิ้นส่วนไทยสู่ซัพพลายเชนโลก พร้อมประกาศยกระดับไทยเป็นฐานการผลิตหลักในภูมิภาค เพื่อส่งออกทั่วโลก ตั้งเป้าเพิ่มยอดจัดซื้อชิ้นส่วน 10 เท่าใน 5 ปี ทะยานสู่มูลค่ากว่า 18,000 ล้านบาทต่อปี
นายนฤตม์ เทอดสถีรศักดิ์ เลขาธิการคณะกรรมการส่งเสริมการลงทุน (บีโอไอ) เปิดเผยว่า เมื่อวันที่ 4  มีนาคม 2568 บีโอไอ ร่วมกับบริษัท แซดเอฟ (ประเทศไทย) จำกัด จัดงานเจรจาจับคู่ธุรกิจ “ZF Thailand Supplier Day 2025” ณ ห้องแกรนด์ บอลรูม โรงแรมรามา การ์เด้นส์ กรุงเทพฯ เพื่อเชื่อมโยงผู้ผลิตชิ้นส่วนยานยนต์โดยเฉพาะในกลุ่มผู้ผลิต Tier 2 และ Tier 3 ของไทยกับเครือบริษัท ZF พร้อมยกระดับสายการผลิต ZF ในประเทศไทยให้เป็นฐานการผลิตหลักของภูมิภาค เตรียมรับมือสงครามการค้าที่มีแนวโน้มรุนแรงขึ้น
กลุ่มบริษัท ZF เป็นผู้ผลิตชิ้นส่วนยานยนต์ยักษ์ใหญ่ติดอันดับ 1 ใน 5 ของโลก จากประเทศเยอรมนี ดำเนินธุรกิจครอบคลุมภูมิภาคยุโรป อเมริกา เอเชียแปซิฟิก และแอฟริกา โดยถือเป็นผู้ผลิตในระดับ Tier 1 และเป็นผู้นำในการผลิตชิ้นส่วนสำคัญในรถยนต์ เช่น ระบบส่งกำลัง (Transmission), ระบบกันสะเทือน (Suspension) และโครงรถยนต์ (Chassis) โดยมีกลุ่มลูกค้าเป็นค่ายรถยนต์ชั้นนำต่าง ๆ ทั้งค่ายยุโรป อเมริกา ญี่ปุ่น เกาหลีใต้ และจีน ทั้งนี้ บริษัทได้เริ่มลงทุนในประเทศไทยตั้งแต่ปี 2539 ปัจจุบันมีโรงงานผลิตในไทย 5 แห่ง ตั้งอยู่ในจังหวัดระยองและชลบุรี
ในปีนี้ ZF มีแผนจะยกระดับบริษัทในประเทศไทย ให้เป็นฐานการผลิตและจัดหาชิ้นส่วนหลักของภูมิภาคเพื่อส่งออกไปยังผู้ผลิตรถยนต์ทั่วโลก และมีนโยบายที่จะจัดหาและพัฒนาผู้ผลิตชิ้นส่วนไทยรายใหม่ ๆ โดยเฉพาะผู้ผลิตชิ้นส่วนยานยนต์ในระดับ Tier 2 และ Tier 3 ให้สามารถพัฒนาเป็น Supplier และจำหน่ายให้กับเครือของ ZF เพื่อสนับสนุนการขยายธุรกิจของบริษัทในอนาคต และเป็นการเตรียมรับมือสงครามการค้าที่มีแนวโน้มรุนแรงขึ้น โดยในการจัดงานร่วมกับ BOI ในครั้งนี้ Mr. Daniele Pontarollo, Executive Vice President, Materials Management and Chief Procurement Officer ผู้บริหารสูงสุดที่ดูแลการจัดซื้อจากบริษัทแม่ที่เยอรมัน ได้ให้ความสำคัญโดยเดินทางมาร่วมด้วยตนเอง พร้อมทั้งได้บรรยายเชิงลึกเกี่ยวกับการทำธุรกิจชิ้นส่วนยานยนต์ในระดับโลก และนโยบายจัดซื้อชิ้นส่วนของกลุ่ม ZF รวมทั้งได้เชิญผู้บริหารด้านจัดซื้อชิ้นส่วนของ ZF ในจีนและอาเซียนเข้ามาร่วมเจรจาจับคู่ธุรกิจด้วย โดย ZF ตั้งเป้าเพิ่มงบจัดซื้อชิ้นส่วนยานยนต์ในประเทศไทย จากเดิมปีละ 50 ล้านยูโร (1,800 ล้านบาท) เป็น 500 ล้านยูโร (18,000 ล้านบาท) หรือเพิ่มขึ้น 10 เท่า ภายใน 5 ปีข้างหน้า พร้อมทั้งดึงเครือข่ายผู้ผลิตชิ้นส่วนจากต่างประเทศให้มาร่วมลงทุนในไทยด้วย
การจัดงานในครั้งนี้ มีบริษัทชิ้นส่วนยานยนต์เข้าร่วมรับฟังนโยบายจัดซื้อของกลุ่ม ZF อย่างล้นหลามกว่า 430 คนจาก 200 บริษัท โดย ZF ได้คัดเลือกผู้ผลิตชิ้นส่วนที่มีศักยภาพและมีผลิตภัณฑ์ที่ตรงตามความต้องการเข้าร่วมเจรจาธุรกิจเป็นรายบริษัทกับฝ่ายจัดซื้อของ ZF จำนวน 75 บริษัท ใน 8 กลุ่มชิ้นส่วนสำคัญ ได้แก่ Chassis Solution, Electromechanical and Assembly, Chemical, Casting, Steel Components, Forging and Forming, Lifetec และ Non-Production Materials
“กิจกรรม ZF Thailand Supplier Day ในครั้งนี้ แสดงถึงความเชื่อมั่นของบริษัท ZF ผู้ผลิตชิ้นส่วนยานยนต์ Tier 1 อันดับต้น ๆ ของโลก ที่ได้ขยายการลงทุนในไทยอย่างต่อเนื่องมาตลอดเวลา 30 ปี และในปีนี้ ได้มีเป้าหมายชัดเจนที่จะเร่งขยายฐานผลิตในไทย และเพิ่มการใช้ชิ้นส่วนในประเทศอย่างก้าวกระโดด เพื่อเตรียมรับมือกับสงครามการค้า กิจกรรมครั้งนี้จึงเป็นโอกาสสำคัญสำหรับผู้ประกอบการไทยที่จะเข้าถึงซัพพลายเชนระดับโลก ผ่านการสร้างเครือข่ายความร่วมมือ การถ่ายทอดเทคโนโลยี การแลกเปลี่ยนข้อมูลการผลิตและการจัดการ เพื่อนำไปสู่การเป็นพันธมิตรทางธุรกิจหรือขยายกิจการไปสู่ระดับโลกในอนาคต” นายนฤตม์ กล่าว

ที่มา : https://www.thaigov.go.th/news/contents/details/94057