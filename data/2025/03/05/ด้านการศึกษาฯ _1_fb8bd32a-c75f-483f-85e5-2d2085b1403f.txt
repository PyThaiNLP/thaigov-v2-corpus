รัฐบาลไทย-ข่าวทำเนียบรัฐบาล-“ศุภมาส” เยี่ยมชมสถาบันเทคโนโลยีจิตรลดา มอบนโยบายด้านให้สถาบันอุดมศึกษาร่วมขับเคลื่อนการปฏิรูประบบอุดมศึกษาให้สำเร็จ พาอุดมศึกษาไทยไปสู่ระดับโลก 


วันพุธที่ 5 มีนาคม 2568
“ศุภมาส” เยี่ยมชมสถาบันเทคโนโลยีจิตรลดา มอบนโยบายด้านให้สถาบันอุดมศึกษาร่วมขับเคลื่อนการปฏิรูประบบอุดมศึกษาให้สำเร็จ พาอุดมศึกษาไทยไปสู่ระดับโลก
เมื่อวันที่ 3 มี.ค. นางสาวศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) พร้อมด้วย น.ส.สุชาดา ซาง แทนทรัพย์ เลขานุการ รมว.อว. และ ศ.ดร.ศุภชัย ปทุมนากุล ปลัดกระทรวง อว. เยี่ยมชมสถาบันเทคโนโลยีจิตรลดา
เมื่อวันที่ 3 มี.ค. นางสาวศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) พร้อมด้วย น.ส.สุชาดา ซาง แทนทรัพย์ เลขานุการ รมว.อว. และ ศ.ดร.ศุภชัย ปทุมนากุล ปลัดกระทรวง อว. เยี่ยมชมสถาบันเทคโนโลยีจิตรลดา เพื่อรับฟังรายงานการนำเสนอสาระและบทบาทสำคัญของแต่ละหลักสูตร รวมทั้งชมการสาธิตทำสิ่งประดิษฐ์และนิทรรศการของนักเรียน นักศึกษา โดยมี รศ.นายแพทย์กำจร ตติยกวี อุปนายกสภาสถาบัน และ รศ.ดร.คุณหญิงสุมณฑา พรหมบุญ อธิการบดี พร้อมทั้งคณะผู้บริหาร และตัวแทนนักเรียน นักศึกษา ให้การต้อนรับ ณ ห้องประชุมมหาจักรีวิทยประสิทธิ ชั้น 4 อาคาร 60 พรรษา ราชสุดาสมภพ สถาบันเทคโนโลยีจิตรลดา
นางสาวศุภมาส กล่าวว่า นับตั้งแต่ที่ได้เข้ามาในสถาบันแห่งนี้ ตนสัมผัสได้ถึงศักยภาพและความสามารถของนักเรียน นักศึกษาของสถาบัน ซึ่งสะท้อนให้เห็นถึงความมุ่งมั่นตั้งใจของคณะผู้บริหารและคณาจารย์ของสถาบันในการที่จะบ่มเพาะองค์ความรู้ให้แก่นักเรียนนักศึกษาอันจะเป็นกำลังหลักของประเทศชาติในอนาคต โดยกระทรวง อว. มีนโยบายสำคัญที่จะเดินหน้าประเทศไทยไปสู่อนาคต ภายใต้วิสัยทัศน์ “เรียนดี มีความสุข มีรายได้ เน้นวิจัย สร้างนวัตกรรมดี ตรงความต้องการ” โดยมุ่งเน้นการพัฒนาการศึกษาที่สร้างผลกระทบเชิงบวกต่อสังคมและเศรษฐกิจ ทั้งในระดับชาติและท้องถิ่น นอกจากนี้ ยังมุ่งมั่นที่จะสานต่อนโยบายเดิมให้ต่อเนื่องและมีประสิทธิภาพมากขึ้น โดยมี 12 เรื่องที่จะทำทั้งในด้านการอุดมศึกษา และด้านวิทยาศาสตร์ วิจัยและนวัตกรรม หรือ ววน. ซึ่งตนอยากให้ทางมหาวิทยาลัยช่วยกันขับเคลื่อนให้ให้ประสบผลสำเร็จ ดังนี้ 1.) ปฏิรูปอุดมศึกษาด้วยเทคโนโลยี AI โดยผลักดันให้สถาบันอุดมศึกษาก้าวสู่การเป็น AI University รองรับยุค Education 6.0 ด้วยการนำ AI และ Metaverse มาช่วยในการเรียนการสอนแบบ Immersive Education 2.) เพิ่มโอกาสในการเข้าทำงานของบัณฑิตจบใหม่ โดยจัดให้มีงาน Job Fair ภายในต้นปีหน้า 3.) เพิ่มประสิทธิภาพของกำลังคนตามความต้องการของอุตสาหกรรม ให้มหาวิทยาลัยร่วมกับภาคอุตสาหกรรมพัฒนาบุคลากรให้มีศักยภาพตอบสนองความต้องการของตลาดแรงงาน 4.) เพิ่มประสิทธิภาพระบบการพิจารณาการขอตำแหน่งทางวิชาการ จัดให้มีระบบการตรวจสอบสถานะผ่านออนไลน์ และปรับปรุงกระบวนการพิจารณาให้มีประสิทธิภาพยิ่งขึ้น 5.) สนับสนุนให้มีโรงเรียนสาธิตอินเตอร์ในสาธิตที่มีความพร้อม 6.) ผลักดันกฎหมายจัดตั้งกองทุนเพื่อพัฒนาการอุดมศึกษา เพื่อเปิดโอกาสทางการศึกษาให้กับทุกคนอย่างเท่าเทียม 7.) ผลักดันไทยให้เป็น Education Hub โดยความร่วมมือกับมหาวิทยาลัยชั้นนำจากต่างประเทศ 8.) ผลักดัน อว. เป็นกระทรวงเศรษฐกิจ ใช้ ววน. เพิ่มมูลค่าของสินค้าและบริการ สนับสนุนอุตสาหกรรมใหม่ และผลักดันวาระสำคัญเพื่ออนาคตที่ยั่งยืนของประเทศ 9.) นำ ววน. ไปแก้ปัญหาสำคัญของประเทศ นำ ววน. ไปช่วยตอบโจทย์สำคัญของประเทศ อาทิ น้ำแล้ง ภัยพิบัติ PM2.5 ความมั่นคงด้านพลังงาน เป็นต้น 10.) นำอุทยานวิทยาศาสตร์ไปสนับสนุนการพัฒนาเศรษฐกิจและผู้ประกอบการ SMEs Startup ในท้องถิ่น 11.) สนับสนุนเทคโนโลยีขั้นแนวหน้าของประเทศ และ 12.) ปฏิรูประบบ ววน. อย่างต่อเนื่อง
น.ส.ศุภมาส กล่าวต่อว่า กระทรวง อว. ได้มีการทำ Skill Mapping และ Skill Transcript โดยนำร่องใน 6 มหาวิทยาลัยมาระยะหนึ่งแล้ว นอกจากนี้ จะนำนโยบาย Skills Future Singapore มาปรับใช้และพัฒนาต่อยอดเป็น “Skills Future Thailand” ซึ่ง ครม. ได้มีมติเห็นชอบในหลักการให้กระทรวง อว. สนับสนุนนิสิต นักศึกษาให้มี Skill Transcript ทุกคน และสามารถนำไป Upskill, Reskill ทักษะเพื่อให้สามารถประกอบอาชีพที่ต้องการได้ และยังทำให้ประเทศไทยสามารถที่จะใช้ข้อมูลดังกล่าวมาวางแผนในการผลิตบัณฑิตให้ตรงกับความต้องการของประเทศต่อไป
“ทั้งหมดนี้คือสิ่งที่กระทรวงทำไปแล้ว กำลังทำอยู่ และจะทำต่อไป ตนขอรับการสนับสนุน รวมทั้งความร่วมมือจากท่านผู้บริหารสถาบันเทคโนโลยีจิตรลดาทุกท่าน ที่เป็นส่วนสำคัญอย่างยิ่งในการช่วยกันขับเคลื่อนให้การปฏิรูประบบอุดมศึกษาสำเร็จได้ และร่วมกันนำพาอุดมศึกษาไทยไปสู่ระดับโลกสร้างคนที่มีประสิทธิภาพ เพื่อคนเหล่านี้จะเป็นกำลังสำคัญในการสร้างประเทศต่อไป” รมว.อว. กล่าว
ในการนี้ รัฐมนตรีว่าการกระทรวง อว. ได้รับฟังการนำเสนอหลักสูตรต่าง ๆ ของสถาบันเทคโนโลยีจิตรลดา นำโดย ผศ.ดร.สันทนีย์ ผาสุข รองอธิการบดีกำกับดูแลด้านวิชาการนำเสนอสาระบทบาทสำคัญของแต่ละหลักสูตร รวมทั้งมีคณบดีและผู้แทนส่วนงานร่วมนำเสนอจำนวน 8 หลักสูตร ได้แก่ “Entrepreneurial Mindset: Chance and Challenge to Cultivate.” คณะบริหารธุรกิจ โดย ผศ.ดร.ศักดิพล เจือศรีกุล “การจัดการศึกษาแบบ "งานคู่เรียน": โครงการบัณฑิตพันธุ์ใหม่” คณะเทคโนโลยีอุตสาหกรรม โดย ผศ.ดร.กนกวรรณ เรื่องศิริ “การจัดการศึกษาแบบโมดูลบูรณาการเนื้อหา” คณะเทคโนโลยีดิจิทัล โดย รศ.ดร.วรา วราวิทย์ “การจัดแผนการเรียนรายบุคคล” สำนักวิชาเกษตรนวัต โดย อาจารย์เจษฎา ตั้งมงคลสุข “2025 CDTI General Education” สำนักวิชาศึกษาทั่วไป โดยอาจารย์วิรุฬห์ หุตะวัฒนะ “การจัดการเรียนการสอนในระบบทวิวุฒิร่วมกับต่างประเทศ” โรงเรียนจิตรลดาวิชาชีพ โดย ดร.นวลอนงค์ ธรรมเจริญ และ “การบริหารจัดการทรัพย์สินทางปัญญา ผลงานวิจัยและนวัตกรรม” ศูนย์นวัตกิจ โดย นางสาวจิราพร ขาวสวัสดิ์ และ “งานวิจัยและวิรัชกิจ” โดย ผศ.บัวรอง ลิ่วเฉลิมวงษ์

ที่มา : https://www.thaigov.go.th/news/contents/details/94063