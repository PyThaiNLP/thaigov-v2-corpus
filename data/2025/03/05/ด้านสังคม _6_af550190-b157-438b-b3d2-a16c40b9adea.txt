รัฐบาลไทย-ข่าวทำเนียบรัฐบาล-“วราวุธ” ยินดี พม. จับมือ มหาวิทยาลัยเครือข่าย หนุน คนพิการมีงานทำอย่างยั่งยืน บรรลุเป้าหมาย


วันพุธที่ 5 มีนาคม 2568
“วราวุธ” ยินดี พม. จับมือ มหาวิทยาลัยเครือข่าย หนุน คนพิการมีงานทำอย่างยั่งยืน บรรลุเป้าหมาย
“วราวุธ” ยินดี พม. จับมือ มหาวิทยาลัยเครือข่าย หนุน คนพิการมีงานทำอย่างยั่งยืน บรรลุเป้าหมาย
วันที่ 5 มีนาคม 2568 ที่อาคารการเรียนรู้พหุวิทยาการ มหาวิทยาลัยเทคโนโลยีพระจอมเกล้าธนบุรี (มจธ.)  นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานพิธีปิดโครงการการขยายผลเครือข่ายอุดมศึกษาเพื่อการพัฒนาศักยภาพคนพิการ เพื่อประกอบอาชีพผ่านโมเดลการฝึกอบรม-ฝึกงานคนพิการ มจธ. (HigherEd for PWD) ระยะที่ 1 ภายใต้ความร่วมมือของกระทรวง พม. กับมหาวิทยาลัยเทคโนโลยีพระจอมเกล้าธนบุรี (มจธ.) ในฐานะมหาวิทยาลัยเจ้าภาพ และมหาวิทยาลัยเครือข่าย 5 แห่ง ได้แก่ สถาบันเทคโนโลยีพระจอมเกล้าเจ้าคุณทหารลาดกระบัง มหาวิทยาลัยเชียงใหม่ มหาวิทยาลัยสงขลานครินทร์ มหาวิทยาลัยขอนแก่น และมหาวิทยาลัยสวนดุสิต(วิทยาเขตสุพรรณบุรี) พร้อมปาฐกถาพิเศษ หัวข้อ "โอกาสของคนพิการกับการจ้างงานคนพิการตามสมรรถนะ" โดยมี รศ. ดร.สุวิทย์ แซ่เตีย อธิการบดี มจธ. นายโชคชัย วิเชียรชัยยะ อธิบดีกรมส่งเสริมและพัฒนาคุณภาพชีวิตคนพิการ กระทรวง พม. ผู้แทนมหาวิทยาลัยเครือข่าย ร่วมในงาน
นายวราวุธ กล่าวว่า รัฐบาลได้ผลักดันนโยบายสำคัญเร่งด่วน ส่งเสริมพัฒนาศักยภาพและจัดสวัสดิการสังคมให้สอดคล้องกับสภาพสังคมที่เปลี่ยนแปลงไป สร้างความเท่าเทียมทางโอกาสและเศรษฐกิจ โดยเฉพาะกลุ่มเปราะบางที่สำคัญ ได้แก่ คนพิการ ผู้สูงอายุ กลุ่มชาติพันธุ์ บุคคลไร้รัฐ ไร้สัญชาติ เพื่อให้สามารถเข้าถึงสิทธิและสวัสดิการของรัฐได้โดยสะดวกตามที่กฎหมายบัญญัติ ที่ผ่านมา กระทรวง พม. ได้ขับเคลื่อนงานเพื่อให้ประชาชนกลุ่มเป้าหมายสามารถเข้าถึงสวัสดิการที่เหมาะสม และมีความมั่นคงในชีวิต โดยเร่งต่อยอดงานที่ดำเนินการมาแล้ว พร้อมกับเร่งพัฒนางานใหม่ เพื่อความต่อเนื่อง ผ่านนโยบาย “5x5 ฝ่าวิกฤตประชากร” ซึ่งมียุทธศาสตร์หนึ่งที่มุ่งเพิ่มโอกาส และเสริมสร้างคุณค่าคนพิการ ด้วยการเพิ่มโอกาสทางการศึกษา รวมถึงผลักดันการจ้างงานคนพิการในทุกภาคส่วน โดยที่ความพิการไม่เป็นข้อจำกัด อย่างไรก็ตาม เมื่อปี 2566 กรมส่งเสริมและพัฒนาคุณภาพชีวิตคนพิการ (พก.) กระทรวง พม. ได้ลงนามในบันทึกความเข้าใจความร่วมมือ (MOU) การทดลองนำร่องการสนับสนุนสถานศึกษาเพื่อกระจายการเพิ่มศักยภาพของคนพิการ ร่วมกับมหาวิทยาลัยเทคโนโลยีพระจอมเกล้าธนบุรี (มจธ.) ในฐานะมหาวิทยาลัยเจ้าภาพ และมหาวิทยาลัยเครือข่าย 5 แห่ง
จากนั้นจึงได้ดำเนินโครงการการขยายผลเครือข่ายอุดมศึกษาเพื่อการพัฒนาศักยภาพคนพิการ เพื่อประกอบอาชีพผ่านโมเดลการฝึกอบรม-ฝึกงานคนพิการ มจธ. (HigherEd for PWD) ระยะที่ 1 เดือนมีนาคม 2567 - มีนาคม 2568 โดยได้รับงบประมาณสนับสนุนจากกองทุนส่งเสริมและพัฒนาคุณภาพชีวิตคนพิการ กระทรวง พม. ซึ่งมีการดำเนินการสำคัญ 2 ส่วน ได้แก่ 1.เตรียมความพร้อมการฝึกอบรมคนพิการให้แก่มหาวิทยาลัยเครือข่าย 2.จัดฝึกอบรมคนพิการในแต่ละมหาวิทยาลัย และจัดกิจกรรม Career Connect  เชื่อมโยงระหว่างคนพิการกับผู้ประกอบการ โดย มจธ. และมหาวิทยาลัยเครือข่าย ออกแบบหลักสูตรร่วมกันระหว่างสถาบันการศึกษาและสถานประกอบการในพื้นที่ เพื่อฝึกงานและเตรียมความพร้อมให้สอดคล้องกับความต้องการจ้างงาน ภายหลังคนพิการฝึกอบรมและผ่านการรับรองการผ่านหลักสูตร ทางสถานประกอบการจะต้องจ้างคนพิการเข้าทำงานตามมาตรา 33 โครงการดังกล่าวสามารถพัฒนาศักยภาพคนพิการเพื่อการประกอบอาชีพ มีงานทำ มีรายได้ ทั้งรูปแบบการเข้าทำงานในสถานประกอบการและการประกอบอาชีพอิสระ รวมจำนวน 252 คน จากเป้าหมาย 300 คน คิดเป็นร้อยละ 84 (ข้อมูล ณ วันที่ 9 มกราคม 2568) ซึ่งสะท้อนถึงความสามารถและศักยภาพของคนพิการที่มีโอกาสในการทำงาน
สำหรับปี 2567 ได้มีการจัดบันทึกความเข้าใจความร่วมมือ (MOU) โครงการนำร่องการสนับสนุนให้สถานศึกษาเพื่อเพิ่มศักยภาพของคนพิการและยกระดับคุณภาพชีวิตคนพิการ ระยะที่ 2 ระหว่าง กระทรวง พม. กับ กระทรวงการอุดมศึกษา วิทยาศาสตร์ วิจัยและนวัตกรรม กระทรวงศึกษาธิการ โดย สำนักงานปลัดกระทรวงศึกษาธิการ สำนักงานคณะกรรมการการศึกษาขั้นพื้นฐาน สำนักงานคณะกรรมการการอาชีวศึกษา และกรมส่งเสริมการเรียนรู้ ซึ่ง เมื่อวันที่ 4 ธ.ค. 67 เพื่อสนับสนุนมหาวิทยาลัยเจ้าภาพและมหาวิทยาลัยเครือข่าย สถานศึกษาในสังกัดสำนักงานคณะกรรมการการศึกษาขั้นพื้นฐาน สำนักงานคณะกรรมการการอาชีวศึกษา และกรมส่งเสริมการเรียนรู้ ในการเสริมสร้างความรู้ ทักษะ และพัฒนาศักยภาพคนพิการ ผู้ดูแลคนพิการ หรือผู้ที่เกี่ยวข้อง เพื่อการประกอบอาชีพ การฝึกอบรม และการฝึกงาน อีกทั้งส่งเสริมและพัฒนางานวิจัย การสร้างนวัตกรรม สิ่งประดิษฐ์ การประยุกต์ใช้เทคโนโลยีเพื่อการส่งเสริมการทำงานแก่คนพิการ เพื่อรวมถึงการแลกเปลี่ยนและเชื่อมโยงข้อมูลสารสนเทศด้านการศึกษาของนักศึกษาพิการที่อยู่ระหว่างการศึกษาและสำเร็จการศึกษา
สำหรับแนวทางการขับเคลื่อนสนับสนุนการขับเคลื่อนโครงการในระยะ 2 นั้น ประกอบด้วย 5 กิจกรรมสำคัญ ได้แก่ พัฒนาหลักสูตรสำหรับการศึกษาเพื่อการมีงานทำของคนพิการ โดยได้รับใบประกาศนียบัตรจากสถาบันการศึกษา โดยศูนย์พัฒนาศักยภาพและอาชีพคนพิการ เป็นหน่วยงานสนับสนุน , ส่งเสริมและพัฒนาคนพิการเพื่อประกอบอาชีพอาชีพอิสระ อาทิ Food Truck เพื่อเป็นอาชีพทางเลือกให้กับคนพิการที่มีศักยภาพ เปิดพื้นที่ในการจำหน่ายผลิตภัณฑ์คนพิการ , ส่งเสริมการพัฒนาผลิตภัณฑ์ และช่องทางการจำหน่ายผลิตภัณฑ์ของคนพิการ , พัฒนาเทคโนโลยี นวัตกรรม เพื่อการดูแล พัฒนาศักยภาพคนพิการ , พัฒนาศักยภาพคนพิการสู่การเป็นคนพิการต้นแบบเพื่อสังคม
นายวราวุธ กล่าวเพิ่มเติมว่า การดำเนินการตาม MOU จากระยะที่ 1 มาสู่ ระยะที่ 2 นั้น ความสำเร็จส่วนหนึ่ง คือ “โอกาสของคนพิการกับการจ้างงานคนพิการตามสมรรถนะ” โดยมีกลไกมหาวิทยาลัยเครือข่าย นำร่อง ในระยะที่ 1 เป็นพี่เลี้ยงหรือหน่วยสนับสนุนให้มหาวิทยาลัยใหม่ๆ ที่เข้าร่วมในระยะที่ 2 เกิดการกระจายโอกาสให้คนพิการทั่วประเทศ ซึ่งจะส่งผลให้คนพิการมีความสามารถในการพึ่งพาตนเอง และเป็นกำลังสำคัญในการพัฒนาประเทศ "การส่งเสริมการจ้างงานคนพิการในหน่วยงานของรัฐและสถานประกอบการ ขอเน้นย้ำว่า เราควรปรับเปลี่ยนแนวคิดให้ตั้งต้นที่การพิจารณาศักยภาพของคนพิการ เพื่อนำไปสู่การกำหนดลักษณะและตำแหน่งงานที่เหมาะสมกับคนพิการ ทำให้คนพิการเข้ามาอยู่ในระบบของการจ้างงาน เป็นผลิตภาพของสังคมไทยร่วมกันพัฒนาประเทศชาติ"
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ # #สังคมใส่ใจสายใยพม #คนพิการ #การจ้างงานคนพิการ

ที่มา : https://www.thaigov.go.th/news/contents/details/94060