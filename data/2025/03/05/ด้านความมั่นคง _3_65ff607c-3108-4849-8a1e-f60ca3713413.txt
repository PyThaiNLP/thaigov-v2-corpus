รัฐบาลไทย-ข่าวทำเนียบรัฐบาล-"ธีรรัตน์" ดึง 2 หน่วยงานรัฐ จับมือแก้ปัญหาหนี้กองทุนพัฒนาบทบาทสตรี


วันพุธที่ 5 มีนาคม 2568
05/03/2568
พิมพ์
"ธีรรัตน์" ดึง 2 หน่วยงานรัฐ จับมือแก้ปัญหาหนี้กองทุนพัฒนาบทบาทสตรี
"ธีรรัตน์" รมช.มท. ดึง 2 หน่วยงานรัฐ จับมือแก้ปัญหาหนี้กองทุนพัฒนาบทบาทสตรี
เมื่อวันที่ 4 มีนาคม 2568 นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เป็นประธานการหารือระหว่าง กรมการพัฒนาชุมชน กระทรวงมหาดไทย และกรมคุ้มครองสิทธิและเสรีภาพ กระทรวงยุติธรรม เพื่อผลักดันการจัดทำ บันทึกข้อตกลงความร่วมมือ (MOU) ในการแก้ไขปัญหาการไกล่เกลี่ยข้อพิพาทระหว่างประชาชนและกองทุนพัฒนาบทบาทสตรี
การหารือครั้งนี้มีบุคคลสำคัญเข้าร่วม ได้แก่ นางสาวกานต์กนิษฐ์ แห้วสันตติ ผู้ช่วยเลขานุการรัฐมนตรีว่าการกระทรวงมหาดไทย, นางประภา ปานนิตยกุล ผู้อำนวยการสำนักงานกองทุนพัฒนาบทบาทสตรี, นายธีระพล คู่คิด ผู้อำนวยการกลุ่มกฎหมาย กรมการพัฒนาชุมชน และ นางสาวอาภากร ตัวละมูล ยุติธรรมจังหวัดนนทบุรี
เป้าหมายสำคัญของความร่วมมือครั้งนี้ คือ ช่วยเหลือประชาชนที่กู้เงินจากกองทุนพัฒนาบทบาทสตรีแล้วไม่สามารถชำระหนี้ได้ โดยจะมีแนวทางในการไกล่เกลี่ยหนี้ ให้สามารถคืนเงินกองทุนได้อย่างเหมาะสม เพื่อให้เกิดการหมุนเวียนและสามารถปล่อยสินเชื่อให้กับกลุ่มสตรีรายอื่นได้นำเงินไปใช้ต่อยอดประกอบอาชีพ
ทั้งนี้ กองทุนพัฒนาบทบาทสตรีเป็นโครงการที่จัดตั้งขึ้นเพื่อส่งเสริมโอกาสและพัฒนาศักยภาพของสตรีไทย โดยเปิดโอกาสให้สตรีเข้าถึงแหล่งทุนเพื่อนำไปพัฒนาอาชีพและสร้างรายได้ อย่างไรก็ตาม ในช่วงที่ผ่านมา มีปัญหาหนี้ค้างชำระจำนวนมาก ซึ่งอาจส่งผลกระทบต่อการดำเนินงานของกองทุนในระยะยาว
การลงนาม MOU ระหว่างสองหน่วยงานนี้ จะเป็นก้าวสำคัญในการแก้ไขปัญหาหนี้ค้างชำระ โดยเน้นกระบวนการไกล่เกลี่ยให้เกิดความเป็นธรรมทั้งสองฝ่าย ลดภาระหนี้ของประชาชน และช่วยให้กองทุนสามารถดำเนินงานต่อไปได้อย่างมีประสิทธิภาพ

ที่มา : https://www.thaigov.go.th/news/contents/details/94051