รัฐบาลไทย-ข่าวทำเนียบรัฐบาล-รองนายกฯ “พิชัย” หารือ เอกอัครราชทูตออสเตรเลียฯ เดินหน้าความร่วมมือด้านเศรษฐกิจ เพิ่มพูนการลงทุนระหว่างกัน โดยเฉพาะในด้านพลังงานสะอาด


วันพุธที่ 5 มีนาคม 2568
05/03/2568
พิมพ์
รองนายกฯ “พิชัย” หารือ เอกอัครราชทูตออสเตรเลียฯ เดินหน้าความร่วมมือด้านเศรษฐกิจ เพิ่มพูนการลงทุนระหว่างกัน โดยเฉพาะในด้านพลังงานสะอาด
สนับสนุนบทบาทไทยเป็นศูนย์กลางการเชื่อมโยงระหว่างออสเตรเลียสู่ภูมิภาค
วันนี้ (วันพุธที่ 5 มีนาคม 2568) เวลา 13.30 น. ณ ห้องงาช้าง ชั้น 20 อาคาร 150 ปี กระทรวงการคลัง นางสาวแอนเจลา เจน แม็กดอนัลด์ (H.E. Ms. Angela Jane Macdonald) เอกอัครราชทูตเครือรัฐออสเตรเลียประจำประเทศไทย เข้าเยี่ยมคารวะ นายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง โดยสรุปสาระสำคัญของการหารือ ดังนี้
รองนายกรัฐมนตรีกล่าวต้อนรับเอกอัครราชทูตออสเตรเลียฯ พร้อมชื่นชมพลวัตในความสัมพันธ์ระหว่างไทยกับออสเตรเลียที่ดำเนินมาอย่างเข้มแข็งและยาวนาน โดยทั้งสองฝ่ายมีการแลกเปลี่ยนการเยือนอย่างต่อเนื่องในทุกระดับ โดยรองนายกรัฐมนตรีหวังเป็นอย่างยิ่งว่า ไทยและออสเตรเลียจะทำงานร่วมกันอย่างใกล้ชิด เพื่อสนับสนุนความร่วมมือทวิภาคีระหว่างกัน
เอกอัครราชทูตออสเตรเลียฯ ขอบคุณรองนายกรัฐมนตรีที่สละเวลาให้เข้าพบในวันนี้ ยืนยันความสัมพันธ์ที่ใกล้ชิดระหว่างไทยกับออสเตรเลียในฐานะหุ้นส่วนทางยุทธศาสตร์ และพร้อมทำงานร่วมกับฝ่ายไทยเพื่อผลักดันความร่วมมือด้านเศรษฐกิจ การค้าและการลงทุนกับไทย ตามรายงานยุทธศาสตร์เศรษฐกิจในภูมิภาคเอเชียตะวันออกเฉียงใต้ สู่ปี 2583 ของออสเตรเลีย (Invested: Australia’s Southeast Asia Economic Strategy to 2040) ซึ่งมีเป้าหมายเพื่อส่งเสริมการค้าและการลงทุนในภูมิภาคเอเชียตะวันออกเฉียงใต้ รวมถึงไทยด้วย
โอกาสนี้ ทั้งสองฝ่ายได้หารือประเด็นความร่วมมือที่สำคัญร่วมกัน ได้แก่
ด้านการค้าและการลงทุน ทั้งสองฝ่ายเห็นพ้องเพิ่มพูนความร่วมมือระหว่างกันมากขึ้น โดยเฉพาะในอุตสาหกรรมเป้าหมาย อาทิ การเปลี่ยนผ่านด้านพลังงาน ความมั่นคงทางอาหาร และเศรษฐกิจดิจิทัล โดยรองนายกรัฐมนตรีสนับสนุนให้ออสเตรเลียใช้ไทยเป็นศูนย์กลางของภูมิภาค และเชิญชวนให้ภาคเอกชนออสเตรเลียเข้ามาลงทุนในไทยมากขึ้น ซึ่งหน่วยงานที่เกี่ยวข้องพร้อมสนับสนุนและอำนวยความสะดวก
สำหรับความตกลงการค้าเสรีไทย-ออสเตรเลีย (Thailand-Australia Free Trade Agreement: TAFTA) ทั้งสองฝ่ายต่างยินดีต่อการครบรอบ 20 ปี การบังคับใช้ TAFTA ระหว่างกัน ซึ่งมีบทบาทสำคัญในการส่งเสริมความสัมพันธ์ทางการค้าและเศรษฐกิจระหว่างสองประเทศ โดยเอกอัครราชทูตออสเตรเลียฯ เน้นย้ำว่าไทยและออสเตรเลียมีการแลกเปลี่ยนทางการค้าที่เข้มแข็ง โดยเฉพาะผลิตภัณฑ์การเกษตร และออสเตรเลียพร้อมร่วมมือกับไทย เพื่อเพิ่มพูนความร่วมมือระหว่างกันให้ใกล้ชิดยิ่งขึ้นต่อไป
การเข้าเป็นสมาชิกองค์การเพื่อความร่วมมือทางเศรษฐกิจและการพัฒนา (Organisation for Economic Co-operation and Development: OECD) เอกอัครราชทูตออสเตรเลียฯ เน้นย้ำว่า ออสเตรเลียพร้อมสนับสนุนการเข้าเป็นสมาชิก OECD ของไทย รวมถึงการจัดการประชุม OECD Southeast Asia High-Level Regional Forum ที่กรุงเทพฯ ในเดือนพฤษภาคมนี้ด้วย โดยรองนายกรัฐมนตรีขอบคุณออสเตรเลียที่สนับสนุนไทยในการเข้าเป็นสมาชิก OECD มาโดยตลอด รวมถึงมีโครงการเพื่อสนับสนุนกระบวนการเข้าเป็นสมาชิก OECD ของไทย ซึ่งเป็นประโยชน์ต่อการพัฒนาศักยภาพของไทยอย่างยิ่ง
ในตอนท้าย รองนายกรัฐมนตรียินดีอย่างยิ่งที่ได้ทราบว่า คณะนักธุรกิจและผู้เชี่ยวชาญภายใต้ Future Skills Mission to Thailand ของออสเตรเลียจะมาเยือนไทยระหว่างวันที่ 12 – 14 มีนาคมนี้ ซึ่งถือเป็นโอกาสอันดีที่จะส่งเสริมความร่วมมือด้านการศึกษาระหว่างกัน โดยเฉพาะอย่างยิ่งในขณะนี้ที่รัฐบาลกำลังผลักดันโครงการทุนการศึกษาเพื่อขยายโอกาสและพัฒนาประเทศ (ODOS – Outstanding Development Opportunity Scholarship) เพื่อสนับสนุนนักเรียนที่มีผลการเรียนดีไปศึกษาต่อต่างประเทศ ซึ่งออสเตรเลียเป็นหนึ่งในประเทศเป้าหมาย

ที่มา : https://www.thaigov.go.th/news/contents/details/94065