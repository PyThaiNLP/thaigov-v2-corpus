รัฐบาลไทย-ข่าวทำเนียบรัฐบาล-นายสรพงศ์ ไพฑูรย์พงษ์ รองปลัดกระทรวงคมนาคม ประชุมหารือบริษัท Bolt เพื่อร่วมกันพัฒนาระบบรถรับจ้างผ่านแอปพลิเคชัน และรถรับจ้างอื่นทุกประเภททุกแพลตฟอร์ม


วันพุธที่ 5 มีนาคม 2568
นายสรพงศ์ ไพฑูรย์พงษ์ รองปลัดกระทรวงคมนาคม ประชุมหารือบริษัท Bolt เพื่อร่วมกันพัฒนาระบบรถรับจ้างผ่านแอปพลิเคชัน และรถรับจ้างอื่นทุกประเภททุกแพลตฟอร์ม
...
นายสรพงศ์ ไพฑูรย์พงษ์ รองปลัดกระทรวงคมนาคม เป็นประธานการประชุมหารือกับผู้บริหารบริษัท โบลท์ ซัพพอร์ท เซอร์วิสเซส (ประเทศไทย) จำกัด หรือ Bolt และบริษัท เอเชีย กรุ๊ป แอดไวเซอร์ จำกัด เพื่อร่วมกันพัฒนาระบบรถรับจ้างผ่านแอปพลิเคชัน และรถรับจ้างอื่นทุกประเภททุกแพลตฟอร์ม ให้สามารถให้บริการประชาชนได้อย่างสะดวก ปลอดภัย และราคาสมเหตุสมผล โดยมี Ms. Eirini Zefeiratou รองประธานฝ่ายนโยบายสาธารณะและกฎหมายระดับโลกของ Bolt และทีมงาน ผู้แทนจากกรมการขนส่งทางบก (ขบ.) และกองตรวจราชการ สำนักงานปลัดกระทรวงคมนาคม เข้าร่วมประชุม เมื่อวันที่ 4 มีนาม 2568 ณ ห้องประชุมกระทรวงคมนาคม
นายสรพงศ์ ไพฑูรย์พงษ์ กล่าวว่า รัฐมนตรีช่วยว่าการกระทรวงคมนาคม นายสุรพงษ์ ปิยะโชติ ได้มอบหมายให้ตนร่วมประชุมกับ Bolt และบริษัท เอเชีย กรุ๊ป แอดไวเซอร์ จำกัด เพื่อหารือเกี่ยวกับการพัฒนาระบบแอปพลิเคชัน Bolt เรื่องของความปลอดภัยในการให้บริการประชาชน และการลงทะเบียนใบขับขี่สาธารณะให้ถูกต้องตามกฎหมาย โดยในที่ประชุมได้มีการขอความร่วมมือ Bolt ดังนี้
1) ขอให้ปรับหลักเกณฑ์ของ Rider ที่ต้องการสมัครใช้แอปพลิเคชัน Bolt ให้เป็นไปตามมาตรฐานที่กำหนดไว้ของ ขบ. ทั้งมาตรฐานตัวรถ และการบังคับให้มีการทำใบขับขี่สาธารณะ
2) ขอให้เร่งรัดให้สมาชิกที่มีการลงทะเบียนสำเร็จก่อนหน้านี้ เร่งนำรถเข้ารับการจดทะเบียนรถจักรยานยนต์สาธารณะ (รย.17) และรถยนต์รับจ้างผ่านระบบอิเล็กทรอนิกส์หรือแอปพลิเคชัน (รย.18) โดยเร็ว
3) ขอให้ร่วมมือกันส่งเสริมเรื่องการลดอุบัติเหตุ อันเกิดจากปริมาณงานที่มากแต่ได้เวลาน้อย จึงทำให้ Rider จำเป็นต้องเร่งรีบในการให้บริการประชาชน
Ms. Eirini Zefeiratou เปิดเผยว่า ปัจจุบัน Bolt ได้มีการออกข้อกำหนดให้ผู้ขับขี่ทุกคนต้องทำใบขับขี่สาธารณะ และจดทะเบียนรถตามที่ ขบ. กำหนด โดยให้อัปโหลดเข้ามาในระบบภายในวันที่ 31 มีนาคม 2568 หากไม่ปฏิบัติตามจะระงับบัญชีการให้บริการผ่านระบบอิเล็กทรอนิกส์ จึงขอให้มั่นใจได้ว่า Bolt กำลังเร่งดำเนินการตามขั้นตอนการทำงานของ Bolt ให้ถูกต้องตามกฎหมาย ซึ่งในอนาคตหากต้องมีการปรับเปลี่ยนกฎระเบียบเพื่อความทันสมัย และเพื่อให้สอดคล้องกับการดำเนินชีวิตของประชาชน Bolt พร้อมที่จะดำเนินการให้ความร่วมมืออย่างเต็มที่ โดยจะนำข้อเสนอแนะในวันนี้ไปปรับปรุงแพลตฟอร์มให้ดียิ่งขึ้นต่อไป

ที่มา : https://www.thaigov.go.th/news/contents/details/94044