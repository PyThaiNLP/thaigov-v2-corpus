รัฐบาลไทย-ข่าวทำเนียบรัฐบาล-กระทรวงเกษตรฯ เปิดตัวข้าวบาร์เลย์สายพันธุ์ใหม่ ต้านทานโรค ให้ผลผลิตสูง พร้อมส่งเสริมการแปรรูปเพื่อสร้างมูลค่าเพิ่มให้กับชุมชน


วันพุธที่ 5 มีนาคม 2568
กระทรวงเกษตรฯ เปิดตัวข้าวบาร์เลย์สายพันธุ์ใหม่ ต้านทานโรค ให้ผลผลิตสูง พร้อมส่งเสริมการแปรรูปเพื่อสร้างมูลค่าเพิ่มให้กับชุมชน
กระทรวงเกษตรฯ เปิดตัวข้าวบาร์เลย์สายพันธุ์ใหม่ ต้านทานโรค ให้ผลผลิตสูง พร้อมส่งเสริมการแปรรูปเพื่อสร้างมูลค่าเพิ่มให้กับชุมชน
นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ เป็นประธานเปิดงานวันถ่ายทอดเทคโนโลยี ปอยข้าวสาลีล้านนา ครั้งที่ 5 ณ ศูนย์วิจัยข้าวสะเมิง อำเภอสะเมิง จังหวัดเชียงใหม่ ซึ่งกิจกรรมดังกล่าว กระทรวงเกษตรฯ โดยกรมการข้าว จัดขึ้น เพื่อเป็นการประชาสัมพันธ์การผลิตข้าวสาลีในประเทศไทยและเป็นการจัดแสดงเชื้อพันธุกรรมข้าวสาลี ข้าวบาร์เลย์ และโอ๊ต มากกว่า 700 พันธุ์ ให้แก่ผู้ประกอบการและผู้ที่สนใจ รวมทั้งเป็นการเปิดตัวข้าวบาร์เลย์สายพันธุ์ดีเด่น FNBL #140 เพื่อการทำมอลต์ ที่จะเตรียมรับรองพันธุ์ในปีงบประมาณ 2569 เนื่องจากไทยไม่มีพันธุ์รับรองข้าวบาร์เลย์ ตั้งแต่ปี 2528 โดยสายพันธุ์นี้สามารถต้านทานโรคใบจุด รวมทั้งมีศักยภาพการให้ผลผลิตสูงสุดถึง 339 กก. / ไร่ ซึ่งให้ผลผลิตมากกว่าพันธุ์เดิมร้อยละ 20 ที่รับรองพันธุ์ไว้ เมื่อปี 2528 และที่สำคัญมีคุณภาพเพื่อการทำมอลต์ตามมาตรฐานสากล
สำหรับกิจกรรมภายในงาน ประกอบด้วย 1) นิทรรศการด้านพันธุ์ และเทคโนโลยีการผลิต 2) การสาธิตและการแปรรูปผลิตภัณฑ์จากธัญพืชเมืองหนาว 3) การประกวดภาพถ่าย และการแข่งขันประกอบอาหารจากธัญพืชเมืองหนาว 4) การสาธิตอาหารแนวใหม่สไตล์ฟิวชั่นล้านนา (Fusion Food Lanna) 5) กิจกรรมกาดมั่ว ตลาดนัดล้านนา และ 6) กิจกรรมชุมชนพบปะกันระหว่างนักวิจัย ผู้ผลิต และผู้ประกอบการที่ใช้ประโยชน์ธัญพืชเมืองหนาว
“วันนี้ถือเป็นการเปิดตัวข้าวบาร์เลย์ที่กรมการข้าวได้พัฒนามาจากการนำเข้าจากต่างประเทศ ซึ่งข้าวบาร์เลย์เป็นพืชเมืองหนาว ทำให้ไม่ต้านทานต่อโรคและมีผลผลิตต่อไร่น้อย กรมการข้าวจึงได้มีการพัฒนาสายพันธุ์เพื่อให้เข้ากับสภาพพื้นที่และสภาพอากาศของประเทศไทย โดยใช้พื้นที่ศูนย์วิจัยข้าวฯ ซึ่งเป็นพื้นที่โครงการพระราชดำริของในหลวงรัชกาลที่ 9 ในการพัฒนาสายพันธุ์ ทำให้ได้ผลผลิตต่อไร่สูงและมีความต้านทานต่อโรค ซึ่งในพื้นที่ภาคเหนือยังมีพื้นที่อีกมากที่ต้องการสนับสนุนให้เกษตรกรปลูกพืชเมืองหนาว ทั้งข้าวบาร์เลย์ ข้าวโอ๊ต และมอลต์ โดยสามารถขยายพื้นที่ได้ในพื้นที่ภาคเหนือตอนบน ได้แก่ เชียงใหม่ เชียงราย พะเยา ลำปาง และน่าน ที่มีอุณหภูมิเหมาะสมต่อการปลูกในช่วงฤดูหนาวได้ สำหรับพืชเมืองหนาวที่กรมการข้าวได้มีการพัฒนาสายพันธุ์ เป็นพืชที่ใช้น้ำน้อย โตเร็ว ได้ผลผลิตต่อไร่สูง และยังมีความต้องการของตลาด ซึ่งกรมการข้าวได้มีการจัดเตรียมเมล็ดพันธุ์ให้กับเกษตรกรที่สนใจ และส่งเสริมให้เกษตรกรมีการรวมกลุ่มเป็นวิสาหกิจชุมชน โดยหาก พ.ร.บ. สุราชุมชนผ่านแล้ว กระทรวงเกษตรฯ โดยกรมการข้าวจะส่งเสริมให้มีการแปรรูปผ่านศูนย์ข้าวชุมชนต่อไป” นายอัครา กล่าว

ที่มา : https://www.thaigov.go.th/news/contents/details/94061