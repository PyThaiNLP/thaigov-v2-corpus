รัฐบาลไทย-ข่าวทำเนียบรัฐบาล-“วราวุธ” เผย 8 มี.ค. พม. จัดงาน วันสตรีสากล 68 หนุนพลังสตรีพัฒนาสังคมทุกมิติ


วันพุธที่ 5 มีนาคม 2568
“วราวุธ” เผย 8 มี.ค. พม. จัดงาน วันสตรีสากล 68 หนุนพลังสตรีพัฒนาสังคมทุกมิติ
“วราวุธ” เผย 8 มี.ค. พม. จัดงาน วันสตรีสากล 68 หนุนพลังสตรีพัฒนาสังคมทุกมิติ
วันที่ 5 มีนาคม 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า องค์การสหประชาชาติกำหนดให้วันที่ 8 มีนาคมของทุกปี เป็นวันสตรีสากล เพื่อรำลึกถึงความเป็นมาแห่งการต่อสู้ของสตรี ในการได้มาซึ่งความเสมอภาค ยุติธรรม และสันติภาพ รวมถึงการตระหนักถึงความสำคัญของสตรีอันเป็นพลังในการพัฒนาสังคมและประเทศชาติ
สำหรับประเทศไทย ได้เริ่มจัดงานวันสตรีสากลอย่างเป็นทางการ มาตั้งแต่ปี 2532 ต่อเนื่องจนถึงปัจจุบัน นับเป็นปีที่ 36 ซึ่งได้รับความร่วมมือจากภาคีเครือข่ายทุกภาคส่วน ในปีนี้ กรมกิจการสตรีและสถาบันครอบครัว (สค.) กระทรวง พม. กำหนดจัดงานวันสตรีสากล ประจำปี 2568 ภายใต้แนวคิด “3 ทศวรรษปฏิญญาปักกิ่งฯ : โอกาสและความท้าทาย สู่ความเสมอภาคของสตรี และเด็กหญิง” ในวันที่ 8 มีนาคม 2568 ณห้องประชุมปกรณ์อังศุสินทร์ชั้น 2 อาคารกรมพัฒนาสังคมและสวัสดิการ กระทรวง พม. สะพานขาว กรุงเทพฯ
เพื่อเป็นการร่วมเฉลิมฉลองปีที่ 30 ของการปฏิบัติตามปฏิญญาปักกิ่ง และแผนปฏิบัติการเพื่อความก้าวหน้าของสตรี ยกย่องเชิดชูเกียรติสตรีในบทบาทต่างๆ อันนำไปสู่ความเสมอภาคของสังคม และเป็นการผลักดันพลังสตรีในการขับเคลื่อนการพัฒนาประเทศในทุกมิติ และมุ่งสู่การบรรลุเป้าหมายการพัฒนาที่ยั่งยืนในเป้าหมายการพัฒนาที่ยั่งยืน (Sustainable Development Goals: SDGs) เป้าหมายที่ 5 : บรรลุความเสมอภาคระหว่างเพศ และเพิ่มบทบาทของสตรีและเด็กหญิงทุกคน
งานวันสตรีสากลประจำปี 2568 ได้รับความร่วมมือจากคณะกรรมการดำเนินงานวันสตรีสากล เพื่อพิจารณาคัดเลือกและรับรองผลสตรี บุคคล และหน่วยงานองค์กรดีเด่น 16 สาขา 84 รางวัล และรางวัลสตรีผู้ทำคุณประโยชน์ต่อสังคมและประเทศชาติ 3 รางวัล เพื่อรับโล่ประกาศเกียรติคุณรวมทั้งสิ้น 87 รางวัล
ในงานมีการจัดกิจกรรมสำคัญ อาทิ การนำเสนอเทปคำปราศรัย เนื่องในวันสตรีสากล ของนางสาวแพทองธาร ชินวัตร นายกรัฐมนตรี , การนำเสนอวีดิทัศน์ เนื่องในวันสตรีสากล ประจำปี 2568 , นิทรรศการเชิดชูเกียรติสตรี บุคคล และหน่วยงานองค์กรที่ได้รับโล่ประกาศเกียรติคุณ , นิทรรศการปฏิญญาปักกิ่ง , การเปิดตัวโครงการกล่องของขวัญ (Pink box) แทนความห่วงใย เสริมพลังใจเพื่อสตรีไทยมั่นคง พร้อมการมอบโล่ประกาศเกียรติคุณแสดงความขอบคุณผู้สนับสนุนกล่องของขวัญ (Pink box)
ในวันที่ 8 มีนาคมนี้ จึงขอเชิญชวนทุกท่านร่วมเป็นส่วนหนึ่งของการสนับสนุนพลังสตรีในการขับเคลื่อนการพัฒนาประเทศในทุกมิติ และสามารถรับชมการถ่ายทอดสดได้ทางเพจ Facebook กระทรวงการพัฒนาสังคมและความมั่นคงของมนุษย์ และ Facebook กรมกิจการสตรีและสถาบันครอบครัว ตั้งแต่เวลา 10.00 น.
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #วันสตรีสากล #สตรี

ที่มา : https://www.thaigov.go.th/news/contents/details/94049