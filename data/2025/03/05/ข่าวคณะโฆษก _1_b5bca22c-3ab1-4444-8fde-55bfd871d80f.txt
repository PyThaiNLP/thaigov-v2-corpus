รัฐบาลไทย-ข่าวทำเนียบรัฐบาล-จัดหนัก…ปิดเกมมิจฉาชีพ! รัฐบาลย้ำมาตรการเข้ม ปิดกั้นเว็บพนัน หลอกลวง และเนื้อหาผิดกฎหมายได้แล้วกว่า 80,000 เคส ภายใน 5 เดือน เพิ่มขึ้นจากปีก่อน 1.5 เท่า เดินหน้าปกป้องประชาชน


วันพุธที่ 5 มีนาคม 2568
05/03/2568
พิมพ์
จัดหนัก…ปิดเกมมิจฉาชีพ! รัฐบาลย้ำมาตรการเข้ม ปิดกั้นเว็บพนัน หลอกลวง และเนื้อหาผิดกฎหมายได้แล้วกว่า 80,000 เคส ภายใน 5 เดือน เพิ่มขึ้นจากปีก่อน 1.5 เท่า เดินหน้าปกป้องประชาชน
จัดหนัก…ปิดเกมมิจฉาชีพ! รัฐบาลย้ำมาตรการเข้ม ปิดกั้นเว็บพนัน หลอกลวง และเนื้อหาผิดกฎหมายได้แล้วกว่า 80,000 เคส ภายใน 5 เดือน เพิ่มขึ้นจากปีก่อน 1.5 เท่า เดินหน้าปกป้องประชาชนจากภัยไซเบอร์!
วันนี้ (5 มีนาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาล โดยกระทรวงดิจิทัลเพื่อเศรษฐกิจและสังคม (ดีอี) เร่งรัดการดำเนินการปราบปรามอาชญากรรมออนไลน์ ตามนโยบายเร่งด่วนของรัฐบาล นางสาว แพทองธาร ชินวัตร นายกรัฐมนตรี โดยเฉพาะการปิดกั้นโซเชียลมีเดีย เพจ และเว็บไซต์ URLs ผิดกฎหมายทุกรูปแบบ เพื่อเป็นการตัดวงจรช่องทางการก่ออาชญากรรมที่สำคัญของขบวนการมิจฉาชีพ
ทั้งนี้ จากผลการดำเนินงานอย่างเคร่งครัดและต่อเนื่อง ตั้งแต่เดือนตุลาคม 2567 – กุมภาพันธ์ 2568 (ระยะเวลา 5 เดือนของปีงบประมาณ 2568 ) กระทรวงดีอี ได้ดำเนินการปิดกั้นโซเชียลมีเดีย เพจ และเว็บไซต์ URLs ผิดกฎหมายแล้ว 80,669 รายการ หรือเฉลี่ย 16,133 รายการต่อเดือน เพิ่มขึ้น 1.508 เท่าตัว จากช่วงเดียวกันของปีงบประมาณ 2567 (เดือน ตุลาคม 2566 - กุมภาพันธ์ 2567) ที่ปิดกั้น 53,466 รายการ หรือ เฉลี่ย 10,693 รายการต่อเดือน
สำหรับประเภทของการปิดกั้นในระยะเวลา 5 เดือน (ต.ค.67 - ก.พ.68)  มีดังนี้
- พนันออนไลน์ จำนวน 31,832 รายการ เพิ่มขึ้น 1.3 เท่า จากช่วงเวลาเดียวกันก่อนหน้านี้ (ต.ค.66 – ก.พ.67) ที่มีจำนวน 24,352 รายการ
- บิดเบือน/หลอกลวงออนไลน์ จำนวน 21,939 รายการ ลดลง 0.8769 เท่า จากช่วงเวลาเดียวกันก่อนหน้านี้ (ต.ค.66 – ก.พ.67) ที่มีจำนวน 25,017 รายการ
- อื่น ๆ จำนวน 26,898 รายการ เพิ่มขึ้น 6.565 เท่า จากช่วงเวลาเดียวกันก่อนหน้านี้ (ต.ค.66 – ก.พ.67) ที่มีจำนวน 4,097 รายการ
“จากการบูรณาการทำงานร่วมกับหน่วยงานที่เกี่ยวข้อง ในการเฝ้าระวัง ตรวจสอบติดตามการก่ออาชญากรรมออนไลน์อย่างต่อเนื่อง ทำให้สถิติการปิดกั้นโซเชียลมีเดีย เพจ เว็บไซต์ และ URLs ผิดกฎหมายมีตัวเลขที่เพิ่มขึ้น จากช่วงเวลาเดียวของปีงบประมาณก่อนหน้าอย่างเป็นรูปธรรม รัฐบาลโดยหน่วยงานที่เกี่ยวข้องเดินหน้าบูรณาการความร่วมมือติดตามตรวจสอบดำเนินการปิดกั้นโซเชียลมีเดีย เพจ และเว็บไซต์ URLs ผิดกฎหมายต่อไป เพื่อความปลอดภัยต่อพี่น้องประชาชน และเพื่อมั่นคงของประเทศ” นางสาวศศิกานต์ กล่าว

ที่มา : https://www.thaigov.go.th/news/contents/details/94041