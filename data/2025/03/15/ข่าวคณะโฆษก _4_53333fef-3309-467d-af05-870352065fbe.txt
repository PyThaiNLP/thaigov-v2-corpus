รัฐบาลไทย-ข่าวทำเนียบรัฐบาล-“คารม” เผย แรงงานต่างด้าวจ.สมุทรสาคร  ช่วยขับเคลื่อนเศรษฐกิจในจังหวัด 


วันเสาร์ที่ 15 มีนาคม 2568
15/03/2568
พิมพ์
“คารม” เผย แรงงานต่างด้าวจ.สมุทรสาคร  ช่วยขับเคลื่อนเศรษฐกิจในจังหวัด
มีค่าใช้จ่าย 8,500  ต่อคนต่อเดือน พบแรงงานฯ ซื้อมอเตอร์ไซค์ซื้อทองเก็บ เป็นส่วนใหญ่
วันเสาร์ที่ 15 มีนาคม 2568 เวลา 10.25  น. นายคารม   พลพรกลาง รองโฆษกประจำสำนักนายกรัฐมนตรี  เปิดเผยว่า   จากการที่ตนเองได้ลงพื้นที่จังหวัดสุมทรสาคร  เพื่อติดตามนโยบายสำคัญของรัฐบาล  โดยมีนายนริศ   นิรามัยวงศ์ ผู้ว่าราชการจังหวัดสมุทรสาคร พร้อมด้วยผู้บริหารส่วนราชการร่วมลงพื้นที่และให้ข้อมูล
นายคารม กล่าวว่า จังหวัดสมุทรสาคร เป็นจังหวัดที่มีผลิตภัณฑ์มวลรวม  หรือ GPP อยู่ในลำดับ  7 ของประเทศ  โดยรายได้ต่อหัวประชากร อยู่ที่  405,187 บาท/คน/ปี  มีประชากรในปี 2566 จำนวน 1,130,687 คน  โดยเป็นประชากรตามทะเบียนราษฎร์จำนวน  592,033 คน ประชากรแฝงจำนวน 538,654   คน  ประชากรมากเป็นลำดับที่ 20 ของประเทศ ในส่วนของแรงงานต่างด้าวนั้น มีจำนวนมากเป็นอันดับสองรองจากกรุงเทพมหานคร ซึ่งแรงงานต่างด้าวส่วนใหญ่ทำงานในโรงงานอุตสาหกรรม
ทั้งนี้ จากข้อมูล ณ เดือนกุมภาพันธ์ 2568  มีสถานประกอบการที่มีแรงงานการจ้างแรงงาน ต่างด้าวจำนวน  14,040 แห่ง มีการจ้างแรงงานต่างด้าว จำนวน  376,215  คน โดยต่างด้าวมีการจับจ่ายซื้อของประมาณเดือนละ  8,500  บาทต่อเดือนต่อคน  สำหรับสินค้าที่แรงงานต่างด้าวชอบซื้อ  คือ 1.จักรยานยนต์  2.ทองคำ  3. รังนก 4. มอเตอร์ไซค์รับจ้าง 5. โทรศัพท์มือถือ  และ 6. สินค้าอื่นๆ ที่สำคัญต่อการดำรงชีวิต
ซึ่งแรงงานต่างด้าวในจังหวัดสมุทรสาคร มีส่วนสำคัญอย่างยิ่งในการขับเคลื่อนเศรษฐกิจในจังหวัด ในโรงงงานอุตสาหกรรมต่างๆ เพราะมีงานหลายอย่างที่คนไทยไม่ทำ   ต้องอาศัยแรงงานต่างด้าว
“อย่างไรก็ดี ทางจังหวัดก็ให้การคุ้มครองอาชีพคนไทย  มีการจับกุมคนงานต่างด้าวที่ทำผิดกฎหมาย มีการดำเนินคดีกับแรงงานต่างด้าวที่แย่งอาชีพคนไทย   รวมทั้งกระทำผิดกฎหมายต่างๆ โดยมีคณะทำงานบูรณาการเพื่อตรวจและปราบปรามปัญหาแรงงานต่างด้าวที่ผิดกฎหมายอย่างเคร่งครัด โดยมีผู้ว่าราชการจังหวัดเป็นประธาน” นายคารม ระบุ
/////

ที่มา : https://www.thaigov.go.th/news/contents/details/94386