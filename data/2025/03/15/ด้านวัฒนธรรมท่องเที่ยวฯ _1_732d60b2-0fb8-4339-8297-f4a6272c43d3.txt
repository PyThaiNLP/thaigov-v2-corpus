รัฐบาลไทย-ข่าวทำเนียบรัฐบาล-ไทยเป็นเจ้าภาพจัดการแข่งขัน Spartan Race Thailand 2025 และ Tough Mudder ครั้งแรก


วันเสาร์ที่ 15 มีนาคม 2568
ไทยเป็นเจ้าภาพจัดการแข่งขัน Spartan Race Thailand 2025 และ Tough Mudder ครั้งแรก
ไทยเป็นเจ้าภาพจัดการแข่งขัน Spartan Race Thailand 2025 และ Tough Mudder ครั้งแรก
วันที่ 14 มีนาคม 2568 นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานในงานแถลงข่าวเปิดตัวการแข่งขัน Spartan Race Thailand The Series 2025 และการแข่งขัน Tough Mudder 2025 ซึ่งเป็นเทศกาลวิ่งวิบากระดับโลก จัดขึ้น ณ Sphere Gallery 2, ชั้น 2, EmSphere โดยมี นายจักรพรรดิ์คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา ผู้บริหารจากสำนักงานส่งเสริมการจัดประชุมและนิทรรศการ (TCEB) ผู้บริหารจาก Spartan รวมถึงสื่อมวลชนและนักกีฬาชาว Spartan เข้าร่วมอย่างคับคั่ง
ประเทศไทยได้รับเกียรติให้เป็นเจ้าภาพจัดการแข่งขัน Spartan Race Thailand 2025 ซึ่งจะจัดขึ้นใน 4 เมืองสำคัญ ได้แก่ หัวหิน (ประจวบคีรีขันธ์), เขาใหญ่ (นครราชสีมา), เชียงใหม่ และพัทยา (ชลบุรี) โดยคาดว่าจะมีนักกีฬาและผู้ติดตามจากกว่า 50 ประเทศทั่วโลก เดินทางมาร่วมการแข่งขันมากกว่า 30,000 คน สร้างรายได้เข้าประเทศไม่น้อยกว่า 1,500 ล้านบาท
นายสรวงศ์ เทียนทอง กล่าวว่าการแข่งขันครั้งนี้ไม่เพียงแต่เป็นโอกาสในการแสดงศักยภาพของไทยในการเป็นเจ้าภาพการแข่งขันระดับโลก แต่ยังช่วยขับเคลื่อนอุตสาหกรรมการท่องเที่ยวและกีฬาไปสู่เป้าหมาย “ศูนย์กลางการจัดงานกีฬาและการท่องเที่ยวเชิงกีฬาระดับโลก” (World Sports & Tourism Destination) ซึ่งเป็นนโยบายหลักของกระทรวงฯ
“Spartan Race เป็นหนึ่งในอีเวนต์กีฬาที่มีอิทธิพลระดับโลก เช่นเดียวกับ F1, MotoGP และ UTMB การนำการแข่งขันนี้มาจัดในประเทศไทยเป็นการยกระดับ Soft Power ไทยผ่านมวยไทย อาหารไทย สปาไทย และเอกลักษณ์ท้องถิ่นของเมืองเจ้าภาพ สร้างโอกาสในการขยายตลาดการท่องเที่ยว รวมถึงการกระตุ้นเศรษฐกิจในทุกมิติ” รัฐมนตรีกล่าว
นอกจากนี้ กระทรวงฯ ยังมุ่งเน้นการใช้กลยุทธ์ MICE (Meetings, Incentives, Conferences, and Exhibitions) เพื่อเสริมศักยภาพของอุตสาหกรรมการท่องเที่ยว ไม่ว่าจะเป็น Mass Participation Sports Conference, เทศกาลอาหาร Carbo-load, งาน After Party และกิจกรรมเสริมอื่นๆ
การแข่งขัน Spartan Race Thailand 2025 และ Tough Mudder 2025 ครั้งนี้ นับเป็นอีกก้าวสำคัญของประเทศไทยในการดึงดูดอีเวนต์กีฬาระดับโลก พร้อมส่งเสริมอุตสาหกรรมท่องเที่ยวเชิงกีฬาอย่างยั่งยืน และสร้างชื่อเสียงให้กับประเทศไทยในเวทีโลก

ที่มา : https://www.thaigov.go.th/news/contents/details/94394