รัฐบาลไทย-ข่าวทำเนียบรัฐบาล-กระทรวงอุตฯ เดินหน้าจัด "MIND Sport Day 2025"  เสริมพลัง สร้างสัมพันธ์องค์กร


วันเสาร์ที่ 15 มีนาคม 2568
15/03/2568
พิมพ์
กระทรวงอุตฯ เดินหน้าจัด "MIND Sport Day 2025"  เสริมพลัง สร้างสัมพันธ์องค์กร
กระทรวงอุตฯ เดินหน้าจัด "MIND Sport Day 2025"  เสริมพลัง สร้างสัมพันธ์องค์กร
วันที่ 13 มีนาคม 2568 นายเอกนิติ รมยานนท์ ผู้ตรวจราชการกระทรวงอุตสาหกรรม เป็นประธานการประชุมคณะทำงานสันทนาการกระทรวงอุตสาหกรรม ครั้งที่ 2/2568 เพื่อพิจารณาแผนการดำเนินการจัดกิจกรรมสันทนาการของกระทรวงอุตสาหกรรม ประจำปี 2568 และเตรียมจัดกิจกรรม "MIND Sport day 2025" อันเป็นการส่งเสริมสุขภาพที่ดีและความสามัคคีแก่บุคลากรในสังกัดกระทรวงอุตสาหกรรมทั้งส่วนกลางและส่วนภูมิภาค โดยมีนายวิฤทธิ์ วิเศษสินธุ์ รองปลัดกระทรวงอุตสาหกรรม นายวชิระ ไม้แพ ที่ปรึกษาด้านกฎหมาย กระทรวงอุตสาหกรรม นายเตมีย์ พันธุวงค์ราช ผู้ช่วยปลัดกระทรวงอุตสาหกรรม นายธีรทัศน์ อิศรางกูร ณ อยุธยา รองอธิบดีกรมโรงงานอุตสาหกรรม นางสาวอารยา ไสลเพชร รองอธิบดีกรมอุตสาหกรรมพื้นฐานและการเหมืองแร่ นายสามารถ  น้อยวัน รองเลขาธิการคณะกรรมการอ้อยและน้ำตาลทราย นางพงษ์ศิริ วรรณศรี รองเลขาธิการสำนักงานมาตรฐานผลิตภัณฑ์อุตสาหกรรม ผู้แทนหน่วยงานระดับกรม คณะผู้บริหารและเจ้าหน้าที่ที่เกี่ยวข้อง เข้าร่วม ณ ห้องประชุม อก. 1 ชั้น 2 อาคาร สปอ.
ในการประชุมได้หารือเกี่ยวกับกิจกรรมสันทนาการของกระทรวงอุตสาหกรรม ประจำปี 2568 ซึ่งประกอบด้วย 7 กิจกรรมหลัก โดยกรมที่รับผิดชอบ นำเสนอแนวทางการดำเนินงาน ได้แก่ 1) การแข่งขันกีฬาฟุตซอล โดย กรมอุตสาหกรรมพื้นฐานและการเหมืองแร่  2) การแข่งขันกีฬาแบดมินตัน โดย สำนักงานเศรษฐกิจอุตสาหกรรม 3) การแข่งขันกีฬาเทเบิลเทนนิส โดย สำนักงานมาตรฐานผลิตภัณฑ์อุตสาหกรรม 4) การแข่งขันกีฬากีฬา "E-Sport" โดยสำนักงานคณะกรรมการอ้อยและน้ำตาลทราย 5) การประกวดร้องเพลง "VOICE OF MIND" โดย กรมส่งเสริมอุตสาหกรรม  6) การจัดตั้งวงดนตรี "MIND BAND" โดย กรมโรงงานอุตสาหกรรม และ 7) การประกวดภาพถ่ายและคลิปวิดีโอ "MIND Lens Contest 2025" โดย สำนักงานปลัดกระทรวงอุตสาหกรรม
นอกจากนี้ ที่ประชุมยังได้พิจารณาในประเด็นต่าง ๆ ที่เกี่ยวข้อง เช่น วันและเวลาจัดการแข่งขัน (วันศุกร์ เวลา 15.30-16.30 น.) การจัดตั้งชมรมและการรับสมัครสมาชิกเพื่อความยั่งยืน (เปิดตัววันที่ 9 เมษายน 2568)  รวมถึงแนวทางการประชาสัมพันธ์ให้บุคลากรได้รับทราบอย่างทั่วถึง ซึ่งได้มอบหมายฝ่ายเลขานุการนำเสนอผู้บริหารระดับสูงเพื่อพิจารณาให้ความเห็นชอบ และจะให้หน่วยงานที่รับผิดชอบดำเนินการตามแผนงานที่กำหนดต่อไป เพื่อให้กิจกรรม MIND Sport Day 2025 เป็นไปตามเป้าหมาย และส่งเสริมความสัมพันธ์ที่ดีในองค์กร

ที่มา : https://www.thaigov.go.th/news/contents/details/94389