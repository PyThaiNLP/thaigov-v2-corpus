รัฐบาลไทย-ข่าวทำเนียบรัฐบาล-รัฐบาลยืนยัน “ไม่จบไม่เลิก” บุหรี่ไฟฟ้า เตือน! ครู/บุคลากรทางการศึกษา มีเอี่ยว


วันเสาร์ที่ 15 มีนาคม 2568
15/03/2568
พิมพ์
รัฐบาลยืนยัน “ไม่จบไม่เลิก” บุหรี่ไฟฟ้า เตือน! ครู/บุคลากรทางการศึกษา มีเอี่ยว
รับโทษทางวินัยทันที  ย้ำ สถานศึกษา/ที่ทำงาน เป็นเขตปลอดบุหรี่และบุหรี่ไฟฟ้า
วันเสาร์ที่ 15 มีนาคม 2568  เวลา 09.00 น.
นายคารม พลพรกลาง  รองโฆษกประจำสำนักนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรี มีความห่วงใยต่อสถานการณ์การระบาดของบุหรี่ไฟฟ้าในกลุ่มเยาวชน นักเรียนนักศึกษา ได้สั่งการหน่วยงานที่เกี่ยวข้องเร่งดำเนินการแก้ไขปัญหาดังกล่าว และกำหนดเป้าหมายว่าจะต้องเห็นผลภายใน 30 วัน พร้อมติดตามความคืบหน้าแผนปฏิบัติการทั้ง 3 ระยะ คือ ระยะเร่งด่วน ระยะสั้น และระยะยาว
นายคารม กล่าวว่า  เมื่อวันที่ 10 มีนาคม พ.ศ. 2568 ที่ผ่านมา กระทรวงศึกษาธิการ ได้ออกประกาศกระทรวงฯ เรื่อง มาตรการควบคุมการแพร่ระบาดของบุหรี่ไฟฟ้า เพื่อยกระดับการป้องกันการเข้าถึงและการใช้บุหรี่ไฟฟ้าในสถานศึกษาและสถานที่ทำงานในพื้นที่บริเวณส่วนราชการในสังกัดและองค์กรในกำกับกระทรวงศึกษาธิการให้เป็นไปอย่างมีประสิทธิภาพ ดังนี้
1) สร้างความตระหนักรู้เท่าทันพิษภัยและโทษของบุหรี่ไฟฟ้าทั้งต่อสุขภาพร่างกายและโทษทางอาญาให้แก่นักเรียน นักศึกษา ข้าราชการ ครู บุคลากรทางการศึกษา ผู้บริหารทุกระดับ และเจ้าหน้าที่ อาทิ สอดแทรกเนื้อหาหรือหลักสูตรการเรียนการสอน กิจกรรม สื่อประชาสัมพันธ์ในรูปแบบต่าง ๆ
2) ให้ผู้รับผิดชอบสถานศึกษาหรือสถานที่ทำงาน จัดให้มีเครื่องหมายแสดงไว้ให้เห็นได้โดยชัดเจนว่าเป็นเขตปลอดบุหรี่และบุหรี่ไฟฟ้า
3) ให้ผู้บังคับบัญชาทุกระดับชั้นสอดส่อง ดูแลหรือป้องกันมิให้นักเรียน นักศึกษา ข้าราชการครู บุคลากรทางการศึกษา และเจ้าหน้าที่ เข้าไปเกี่ยวข้องกับบุหรี่ไฟฟ้าทั้งการสูบ จำหน่าย มีไว้ในครอบครอง หรือสนับสนุนอย่างหนึ่งอย่างใด
4) หากมีกรณีตรวจพบ หรือมีการร้องเรียนกล่าวหา หรือกรณีเป็นที่สงสัยว่าข้าราชการ ครู บุคลากรทางการศึกษา ผู้บริหาร รวมทั้งเจ้าหน้าที่ผู้ใดเข้าไปเกี่ยวข้องกับบุหรี่ไฟฟ้า ให้ผู้บังคับบัญชาดำเนินการทางวินัยตามอำนาจหน้าที่ทันที
“การออกประกาศดังกล่าว ยังสอดคล้องกับประกาศกระทรวงพาณิชย์ เรื่อง กำหนดให้บารากู่และบารากู่ไฟฟ้าหรือบุหรี่ไฟฟ้าเป็นสินค้าที่ต้องห้ามในการนำเข้ามาในราชอาณาจักร พ.ศ. 2557 รวมทั้งบุคคลที่มีไว้ในครอบครองหรือรับไว้ซึ่งบุหรี่ไฟฟ้าถือว่ามีความผิดตามพระราชบัญญัติศุลกากร พ.ศ. 2560 และยังสอดคล้องกับประกาศกระทรวงสาธารณสุข เรื่อง กำหนดประเภทหรือชื่อของสถานที่สาธารณะ สถานที่ทำงาน และยานพาหนะ ให้ส่วนหนึ่งส่วนใดหรือทั้งหมดของสถานที่และยานพาหนะ เป็นเขตปลอดบุหรี่หรือเขตสูบบุหรี่ในเขตปลอดบุหรี่ พ.ศ. 2561” นายคารม ระบุ
“สำหรับสถิติการจับกุมการกระทำผิดเกี่ยวกับบุหรี่ไฟฟ้าจากหน่วยงานที่เกี่ยวข้อง ตั้งแต่วันที่ 26 กุมภาพันธ์ 2568 - 12 มีนาคม 2568 สามารถจับกุมและดำเนินคดีได้ 1,078 คดี มีผู้ต้องหา 1,104 คน จำนวนของกลาง 900,444 ชิ้น มูลค่าของกลาง  118,953,915 บาท” นายคารม ย้ำ
/////

ที่มา : https://www.thaigov.go.th/news/contents/details/94382