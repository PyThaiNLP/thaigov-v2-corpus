รัฐบาลไทย-ข่าวทำเนียบรัฐบาล-"อนุทิน" สั่งผู้ว่าฯ ทุกจังหวัดพร้อมช่วยเหลือประชาชนผู้ประสบภัยพายุฤดูร้อน


วันเสาร์ที่ 15 มีนาคม 2568
15/03/2568
พิมพ์
"อนุทิน" สั่งผู้ว่าฯ ทุกจังหวัดพร้อมช่วยเหลือประชาชนผู้ประสบภัยพายุฤดูร้อน
โฆษกมหาดไทย เผย "อนุทิน" สั่งผู้ว่าฯ ทุกจังหวัดพร้อมช่วยเหลือประชาชนผู้ประสบภัยพายุฤดูร้อน
น.ส.ไตรศุลี ไตรสรณกุล เลขานุกาาร รมว.มหาดไทยและโฆษกกระทรวงมหาดไทย กล่าวว่า ด้วยขณะนี้ได้เข้าสู่ฤดูร้อน ที่ในช่วงต้นฤดูมักเกิดพายุฤดูร้อนที่สร้างความเสียหายต่อ ชีวิต ทรัพย์สิน รวมถึงผลผลิตทางการเกษตร ของประชาชน เพื่อลดผลกระทบและบรรเทาความเสียหายที่จะเกิดขึ้นให้มากที่สุด นายอนุทิน ชาญวีรกูล รองนายกรัฐมนตรี รมว.มหาดไทย ในฐานะผู้บัญชาการป้องกันและบรรเทาสาธารณภัยแห่งชาติ ได้ออกข้อสั่งการถึงผู้ว่าราชการจังหวัดทุกจังหวัด ให้เตรียมความพร้อมรับสถานการณ์พายุฤดูร้อนในปี 2568
"ข้อมูลของกองบัญชาการป้องกันและบรรเทาสาธารณภัยแห่งชาติ (บกปภ.ช.) ชี้ว่าในเดือนมี.ค.-พ.ค. ของทุกปีจะมีพื้นที่ทั่วประเทศที่ได้รับผลกระทบจากพายุฤดูร้อน ซึ่งเมื่อรวมแล้วในช่วง 3 ปีที่ผ่านมาปี 65- 67 ได้มีผู้เสียชีวิตรวมถึง 44 คนบ้านเรือนเสียหายถึง 217,639 หลัง และประชาชนได้รับผลกระทบกว่า 210,186 ครัวเรือน ท่านอนุทิน จึงให้ทุกจังหวัดเตรียมการให้พร้อม เพราะแม้ธรรมชาติเป็นสิ่งที่ควบคุมไม่ได้ แต่การเตรียมการป้องกันจะสามารถบรรเทาความเสียหาย ดูแลความปลอดภัยให้ประชาชนได้" น.ส.ไตรศุลี กล่าว
น.ส.ไตรศุลี กล่าวว่า ตามข้อสั่งการของนายอนุทิน ได้ทุกจังหวัดดำเนินการใน 2 ด้านหลัก ได้แก่ ด้านการเตรียมความพร้อม โดยให้ติดตามสภาพอากาศจากกรมอุตุนิยมวิทยาอย่างใกล้ชิด และแจ้งเตือนประชาชนผ่านช่องทางต่าง ๆ ตรวจสอบอาคาร สิ่งก่อสร้าง ป้ายโฆษณา และไม้ยืนต้นที่ไม่มั่นคงแข็งแรง เพื่อป้องกันการพังทลาย เตรียมความพร้อมด้านบุคลากร อุปกรณ์ และเครื่องจักรกลสาธารณภัยเพื่อช่วยเหลือประชาชนทันที รวมถึงสร้างการรับรู้ให้ประชาชนทราบแนวทางปฏิบัติตัวให้ปลอดภัย เช่น การป้องกันฟ้าผ่าและการขอความช่วยเหลือจากภาครัฐ
ด้านการเผชิญเหตุ หากเกิดสถานการณ์วาตภัยจากพายุฤดูร้อนที่ส่งผลให้เกิดความเสียหายต่อชีวิต และทรัพย์สินในพื้นที่ใดให้เร่งสำรวจความเสียหายและดำเนินการให้ความช่วยเหลือผู้ประสบภัย ตามกฎ ระเบียบ และหลักเกณฑ์ที่เกี่ยวข้องโดยเร็ว
กรณีบ้านเรือนประชาชนได้รับความเสียหาย ให้แบ่งภารกิจ พื้นที่ รับผิดชอบและบูรณาการหน่วยงาน เพื่อจัดทีมปฏิบัติการเร่งเข้าซ่อมแซมบ้านเรือนประชาชน กรณีป้ายโฆษณา สิ่งก่อสร้าง ไม้ยืนต้น หรือโครงสร้างพื้นฐาน โดยเฉพาะระบบไฟฟ้าได้รับความเสียหายให้ประสานหน่วยงานที่เกี่ยวข้องและองค์กรปกครองส่วนท้องถิ่น เพื่อเข้าดำเนินการแก้ไขไม่ให้กีดขวางพื้นที่สาธารณะ และซ่อมแชมให้สามารถกลับมาใช้งานได้ตามปกติโดยเร็ว
นอกจากนี้ หากพื้นที่ใดเกิดความเสียหายต่อผลผลิตทางการเกษตร ให้ อปท. และอำเภอร่วมกับหน่วยงานในสังกัดกระทรวงเกษตรและสหกรณ์ เร่งสำรวจความเสียหายและให้ความช่วยเหลือกฎหมายที่เกี่ยวข้องต่อไป

ที่มา : https://www.thaigov.go.th/news/contents/details/94399