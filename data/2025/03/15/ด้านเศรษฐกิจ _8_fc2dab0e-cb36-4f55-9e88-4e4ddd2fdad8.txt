รัฐบาลไทย-ข่าวทำเนียบรัฐบาล-รมช.เกษตรฯ ติดตามการบริหารจัดการน้ำ เดินหน้ากระจายน้ำ-แก้ภัยแล้ง หนุนเกษตรกรเข้าถึงแหล่งน้ำอย่างยั่งยืน


วันเสาร์ที่ 15 มีนาคม 2568
รมช.เกษตรฯ ติดตามการบริหารจัดการน้ำ เดินหน้ากระจายน้ำ-แก้ภัยแล้ง หนุนเกษตรกรเข้าถึงแหล่งน้ำอย่างยั่งยืน
รมช.เกษตรฯ ติดตามการบริหารจัดการน้ำ เดินหน้ากระจายน้ำ-แก้ภัยแล้ง หนุนเกษตรกรเข้าถึงแหล่งน้ำอย่างยั่งยืน พร้อมมอบปัจจัยการผลิตให้เกษตรกร
นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ เปิดเผยภายหลังติดตามการบริหารจัดการน้ำในพื้นที่จังหวัดอุตรดิตถ์ พร้อมรับฟังปัญหาความเดือดร้อนของพี่น้องเกษตรกรและประชาชนในพื้นที่ ณ โครงการเขื่อนทดน้ำผาจุก ตำบลผาจุก อำเภอเมือง จังหวัดอุตรดิตถ์ ว่า การลงพื้นที่ในวันนี้ เพื่อมาติดตามความคืบหน้าแนวทางการบริหารจัดการน้ำ ทั้งในเรื่องอุกทกภัยและภัยแล้ง ซึ่งปัจจุบันกรมชลประทานได้ดำเนินการก่อสร้างแหล่งน้ำไว้หลายแห่ง เพื่อเพิ่มปริมาณการเก็บกักน้ำไว้ใช้ในหน้าแล้ง และบรรเทาความเดือดร้อนในช่วงน้ำหลาก
อย่างไรก็ตาม จะต้องมีการวางแผนการกระจายน้ำให้ถึงพื้นที่ของเกษตรกรได้อย่างทั่วถึง จึงได้ติดตามความคืบหน้าการก่อสร้างระบบกระจายน้ำผาจุก เพื่อมารับฟังปัญหาและดูสภาพพื้นที่จริงว่าการก่อสร้างติดขัดตรงไหน และดำเนินการไปถึงขั้นตอนไหน เพื่อกลับไปวางแผนในการผลักดันงบประมาณในการแก้ไขปัญหาให้ถูกจุด และเชื่อมโยงกับกรมพัฒนาที่ดินในการกระจายน้ำจากกรมชลประทานไปสู่แก้มลิงและบ่อจิ๋วต่อไป
“กระทรวงเกษตรและสหกรณ์ไม่ได้นิ่งนอนใจในการแก้ไขปัญหาความเดือดร้อนของพี่น้องเกษตรกรที่ขาดแคลนน้ำในภาคการเกษตร จึงเร่งจัดหาแหล่งน้ำ เพื่อหวังยกระดับภาคการเกษตรของไทย ซึ่งน้ำถือเป็นหัวใจสำคัญและส่งผลโดยตรงต่อผลผลิตและความเป็นอยู่ของพี่น้องเกษตรกร การบริหารจัดการน้ำอย่างมีประสิทธิภาพจะทำให้เกษตรกรสามารถเข้าถึงแหล่งน้ำได้อย่างเพียงพอ พร้อมส่งเสริมและสนับสนุนในเรื่องการลดต้นทุนการผลิต โดยมอบหมายทุกหน่วยงานในสังกัด ในการสนับสนุนเทคโนโลยี องค์ความรู้ และปัจจัยการผลิต เพื่อสร้างอาชีพและรายได้ให้เกษตรกรอย่างยั่งยืนต่อไป”
ในโอกาสนี้ รัฐมนตรีช่วยว่าการกระทรวงเกษตรและสหกรณ์ ได้มอบปัจจัยการผลิตด้านการเกษตรและโฉนดที่ดินเพื่อการเกษตรแก่เกษตรกรด้วย

ที่มา : https://www.thaigov.go.th/news/contents/details/94401