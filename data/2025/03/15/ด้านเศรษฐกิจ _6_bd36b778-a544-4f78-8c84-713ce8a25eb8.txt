รัฐบาลไทย-ข่าวทำเนียบรัฐบาล-รัฐมนตรีช่วยเกษตรฯ ลงพื้นที่ติดตามการแก้ปัญหาหนอนเจาะเมล็ดทุเรียน พร้อมมอบหน่วยงานที่เกี่ยวข้องเร่งอบรมให้ความรู้และป้องกันการระบาดอย่างจริงจังและต่อเนื่อง


วันเสาร์ที่ 15 มีนาคม 2568
รัฐมนตรีช่วยเกษตรฯ ลงพื้นที่ติดตามการแก้ปัญหาหนอนเจาะเมล็ดทุเรียน พร้อมมอบหน่วยงานที่เกี่ยวข้องเร่งอบรมให้ความรู้และป้องกันการระบาดอย่างจริงจังและต่อเนื่อง
รัฐมนตรีช่วยเกษตรฯ ลงพื้นที่ติดตามการแก้ปัญหาหนอนเจาะเมล็ดทุเรียน พร้อมมอบหน่วยงานที่เกี่ยวข้องเร่งอบรมให้ความรู้และป้องกันการระบาดอย่างจริงจังและต่อเนื่อง
นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ ลงพื้นที่ติดตามความก้าวหน้าการขับเคลื่อนนโยบายสำคัญของกระทรวงเกษตรและสหกรณ์ พร้อมพบปะเกษตรกร ณ ตลาดกลางผลไม้และผลิตภัณฑ์ OTOP ตำบลแม่พูล อำเภอลับแล จังหวัดอุตรดิตถ์ ซึ่งจังหวัดอุตรดิตถ์ มีศักยภาพด้านการเกษตร มีพื้นที่ด้านการเกษตรจำนวน 1,270,425 ไร่ พืชเศรษฐกิจที่สำคัญ ได้แก่ ข้าว ทุเรียน ข้าวโพดเลี้ยงสัตว์ อ้อยโรงงาน มะขามหวาน ลองกอง และสับปะรด โดยเฉพาะทุเรียนที่เป็นแหล่งผลิตที่ใหญ่ที่สุดของภาคเหนือ มีพื้นที่ปลูก 58,211 ไร่ เกษตรกร 5,874 ครัวเรือน ผลผลิตรวม 40,628 ตัน สามารถสร้างรายได้เป็นมูลค่า 6,053 ล้านบาท คิดเป็นร้อยละ 33 ของมูลค่าพืชเศรษฐกิจที่สำคัญทั้งหมดของจังหวัด แต่เนื่องจากการประสบปัญหาหนอนเจาะเมล็ดทุเรียน ที่สร้างความเดือดร้อนให้กับเกษตรกรจังหวัดอุตรดิตถ์ จึงได้มอบหมายหน่วยงานที่เกี่ยวข้องเร่งแก้ไขปัญหาดังกล่าวอย่างเร่งด่วน โดยมอบหมายกรมส่งเสริมการเกษตรและกรมวิชาการเกษตรในการอบรมให้ความรู้แนวทางการป้องกันการระบาดของหนอนเจาะเมล็ดทุเรียนอย่างจริงจังและต่อเนื่อง เพื่อแก้ไขปัญหาอย่างมีประสิทธิภาพและครอบคลุมทั่วถึง ส่งผลให้เกษตรกรผู้ปลูกทุเรียนจังหวัดอุตรดิตถ์สามารถผลิตทุเรียนคุณภาพดี ได้ผลผลิตและราคาที่เหมาะสม สร้างรายได้และพัฒนาคุณภาพชีวิตได้อย่างยั่งยืน
ทั้งนี้ กระทรวงเกษตรฯ โดยกรมส่งเสริมการเกษตรมีโครงการส่งเสริมและพัฒนาเพื่อเข้าสู่ห่วงโซ่อุปทานและบริการมูลค่าสูงชนิดสินค้าทุเรียน โดยผลักดันและดำเนินโครงการสำคัญ 2 โครงการ ได้แก่ 1) โครงการฝึกอบรมขยายผลการพัฒนาชาวสวนทุเรียนในเขตพื้นที่จังหวัดอุตรดิตถ์ มีเป้าหมายเกษตรกร 300 ราย ผ่านกิจกรรมการแลกเปลี่ยนเรียนรู้ เรื่องการบริหารจัดการสวนและการป้องกันกำจัดแมลงศัตรูพืช โดยเฉพาะหนอนเจาะเมล็ดทุเรียน กิจกรรมเรียนรู้เกี่ยวกับระบบควบคุมน้ำ และสาธิตการลดการใช้สารเคมีในการป้องกันกำจัดศัตรูทุเรียน และ 2) โครงการพัฒนาเกษตรกนต้นแบบเพื่อการป้องกันกำจัดหนอนเจาะเมล็ดทุเรียนด้วยวิธีผสมผสาน และการประชาสัมพันธ์สร้างการรับรู้แก่เกษตรกร ทำให้ในปีที่ผ่านมาเกษตรกรมีรายได้ 138,624 บาท เพิ่มขึ้น 1.65 เท่า โดยในปี 2568 ได้ดำเนินกิจกรรมบริหารจัดการหนอนเจาะเมล็ดทุเรียนอย่างต่อเนื่อง ทั้งกิจกรรม Kick off และการถ่ายทอดเทคโนโลยีการผลิตและการป้องกันกำจัดหนอนเจาะเมล็ดทุเรียนแบบผสมผสาน พร้อมบูรณาการกับมหาวิทยาลัยเกษตรศาสตร์ในการจัดเวทีเรียนรู้ด้วย นอกจากนี้ กรมวิชาการเกษตรยังได้ขับเคลื่อนการดำเนินงานในการแก้ไขปัญหาทุเรียนอ่อนและการป้องกันการระบาดของหนอนเจาะเมล็ดทุเรียน ได้แก่ การติดกับดักไฟเพื่อเฝ้าระวัง และการปราบปรามโดยใช้สารฉีดพ่นตามที่กรมวิชาการเกษตรกำหนดด้วย
จากนั้นรัฐมนตรีช่วยว่าการกระทรวงเกษตรและสหกรณ์ และคณะ ได้เยี่ยมชมการสาธิตการทำเมตาไรเซียม ป้องกันกำจัดหนอนเจาะเมล็ดทุเรียน ระยะดักแด้ที่อยู่ในดิน ณ แปลงเกษตรกร “สวนใจใหญ่” ตำบลแม่พูล อำเภอลับแล จังหวัดอุตรดิตถ์ เพื่อเป็นแนวทางให้เกษตรสามารถนำไปป้องกันการระบาดได้

ที่มา : https://www.thaigov.go.th/news/contents/details/94396