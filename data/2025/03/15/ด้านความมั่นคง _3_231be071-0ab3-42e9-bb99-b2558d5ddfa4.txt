รัฐบาลไทย-ข่าวทำเนียบรัฐบาล-ธีรรัตน์ เปิดเวทีร่วมคิด ร่วมสร้าง สานพลังสตรีภาคเหนือ ณ จ.เชียงใหม่


วันเสาร์ที่ 15 มีนาคม 2568
15/03/2568
พิมพ์
ธีรรัตน์ เปิดเวทีร่วมคิด ร่วมสร้าง สานพลังสตรีภาคเหนือ ณ จ.เชียงใหม่
"ธีรรัตน์"  รัฐมนตรีช่วยว่าการกระทรวงมหาดไทย เปิดเวทีร่วมคิด ร่วมสร้าง สานพลังสตรีภาคเหนือ ณ ห้องประชุมราชพฤกษ์  ศูนย์ประชุมและจัดแสดงสินค้านานาชาติเชียงใหม่ จ.เชียงใหม่
วันที่ 15 มี.ค. 68 น.ส.ธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เป็นประธานเปิดเวทีร่วมคิด ร่วมสร้าง สานพลังสตรี 4 ภาค เดินหน้าขับเคลื่อนกองทุนพัฒนาบทบาทสตรีสู่ความยั่งยืน จ.เชียงใหม่ โดยมี นายสยาม ศิริมงคล อธิบดีกรมการพัฒนาชุมชน นายทศพล เผื่อนอุดม ผู้ตรวจราชการกระทรวงมหาดไทย นายวีรพงศ์ ฤทธิ์รอด รองผู้ว่าราชการจังหวัดเชียงใหม่ พร้อมคณะ และสมาชิกกองทุนพัฒนาบทบาทสตรี 17 จังหวัดภาคเหนือเข้าร่วมงาน ณ ห้องประชุมราชพฤกษ์  ศูนย์ประชุมและจัดแสดงสินค้านานาชาติเชียงใหม่
นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย กล่าวว่า ยินดีที่ได้มามีส่วนร่วมสานต่อนโยบาย พัฒนาและเสริมสร้างความเข้มแข็งของสตรี โดยรัฐบาลมีนโยบายเพิ่มเงินทุนหมุนเวียนให้สมาชิกสตรีที่ตั้งใจพัฒนาอาชีพได้เข้าถึงแหล่งทุนเพื่อนำไปพัฒนาต่อยอดกิจการของกลุ่ม พร้อมกับการเสริมสร้างวินัยทางการเงินของกลุ่มสมาชิกสตรี และจะขยายฐานสมาชิกฯ สตรีอายุตั่งแต่ 15 ปี ขึ้นไป โดยกรมการพัฒนาชุมชน จะทำงานร่วมกับมหาวิทยาลัยต่าง ๆ สร้างการรับรู้นโยบาย “กองทุนพัฒนาบทบาทสตรี” ให้แก่นิสิตนักศึกษาเพิ่มมากขึ้น
ทั้งนี้ รัฐบาลโดยการนำของนางสาวแพทองธาร ชินวัตร นายกรัฐมนตรี มีความตั้งใจพัฒนากองทุนพัฒนาบทบาทสตรีให้เป็นกองทุนสำหรับผู้ที่ยังประสบปัญหาในการเข้าถึงแหล่งเงินทุน มุ่งหวังที่จะเพิ่มโอกาสให้กลุ่มสมาชิกสตรีรายใหม่ ๆ สามารถเข้าถึงแหล่งเงินทุนเพื่อนำไปสร้างอาชีพ สร้างรายได้ ให้เกิดความมั่นคงทางเศรษฐกิจมากขึ้น

ที่มา : https://www.thaigov.go.th/news/contents/details/94400