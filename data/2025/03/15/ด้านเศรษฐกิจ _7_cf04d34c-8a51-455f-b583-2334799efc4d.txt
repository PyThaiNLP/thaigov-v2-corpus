รัฐบาลไทย-ข่าวทำเนียบรัฐบาล-“รมว.นฤมล” ควง “รมช.อิทธิ” มอบน้ำหมักปลาหมอคางดำ 1,000 ลิตร มุ่งแก้ไขปัญหาและลดผลกระทบโรคใบร่วง เตรียมลุยเอกสารสิทธิที่ดินทำกินเกษตรกร ปี 2568


วันเสาร์ที่ 15 มีนาคม 2568
“รมว.นฤมล” ควง “รมช.อิทธิ” มอบน้ำหมักปลาหมอคางดำ 1,000 ลิตร มุ่งแก้ไขปัญหาและลดผลกระทบโรคใบร่วง เตรียมลุยเอกสารสิทธิที่ดินทำกินเกษตรกร ปี 2568
“รมว.นฤมล” ควง “รมช.อิทธิ” มอบน้ำหมักปลาหมอคางดำ 1,000 ลิตร มุ่งแก้ไขปัญหาและลดผลกระทบโรคใบร่วง เตรียมลุยเอกสารสิทธิที่ดินทำกินเกษตรกร ปี 2568 ตั้งเป้ามอบโฉนดต้นยาง 11.7 ล้านไร่ ควบคู่สานต่อโฉนด ส.ป.ก. 22 ล้านไร่
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ เป็นประธานเปิดโครงการอบรมหลักสูตร “การส่งเสริมการใช้น้ำหมักชีวภาพปลาหมอคางดำเพื่อฟื้นฟูสวนยางพาราที่เป็นโรคโบจุดกลมจากเชื้อ Colletotrichum saimense (ใบร่วงชนิดใหม่) ประจำปี 2568” โดยมี นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ ผู้บริหารการยางแห่งประเทศไทย (กยท.) ผู้บริหารกระทรวงเกษตรและสหกรณ์ และเกษตรกรในพื้นที่ เข้าร่วมโครงการ ณ โรงเรียนเซกา อ.เซกา จ.บึงกาฬ
“สำหรับวันนี้กระทรวงเกษตรฯ นำโดยการยางแห่งประเทศไทย (กยท.) และทุกหน่วยงานในสังกัด ได้มาร่วมกันสนับสนุนองค์ความรู้ ปัจจัยการผลิต อาทิ พันธุ์สัตว์น้ำ เมล็ดพันธุ์ข้าว ต้นพันธุ์มันสำปะหลัง เป็นต้น และน้ำหมักปลาหมอคางดำ จำนวน 1,000 ลิตร ให้แก่เกษตรกรชาวสวนยาง เพื่อป้องกันการแพร่ระบาดของโรคใบร่วงชนิดใหม่ และเพิ่มความสมบูรณ์ในดินเพื่อเพิ่มปริมาณผลผลิตยางพารา ทั้งนี้ ในวันที่ 1 เม.ย. นี้ ซึ่งเป็นวันสถาปนากระทรวงเกษตรฯ 133 ปี จะมีการแจกโฉนดต้นยางพาราเพิ่มเติม เพื่อเพิ่มมูลค่าทรัพย์บนดินให้เกษตรกรสามารถใช้เป็นหลักทรัพย์ ในการเข้าถึงแหล่งเงินทุนของเกษตรกรได้ ซึ่งตั้งเป้าพื้นที่ 11.7 ล้านไร่ อีกทั้ง เตรียมขยายผลไปยังโฉนดต้นไม้ และอื่น ๆ เพิ่มเติมอีกด้วย และในโอกาสการลงพื้นที่ในครั้งนี้ ยังเป็นการสานต่อนโยบาย ส.ป.ก. ในการมอบโฉนดเพื่อการเกษตรให้แก่พี่น้องเกษตรกร ซึ่ง รมช.อิทธิ ได้มีการขับเคลื่อนภารกิจเพื่อเร่งรัดการบริหารจัดการที่ดินทำกิน และแจกโฉนดเพื่อการเกษตรอยู่อย่างต่อเนื่อง สำหรับวันนี้ได้มีการแจกโฉนดเพิ่มเติมกว่า 500 ฉบับ โดยตั้งเป้าปี 2568 แจกให้ครบพื้นที่ 22 ล้านไร่อีกด้วย” ศ.ดร.นฤมล กล่าว
ศ.ดร.นฤมล กล่าวต่อว่า กระทรวงเกษตรฯ มีความตั้งใจและมุ่งมั่นอย่างมากในการแก้ไขปัญหาราคายางพาราตกต่ำ โดยได้ดำเนินการส่งเสริมและยกระดับยางพาราไทย ตามระเบียบปฏิบัติของ EUDR เพื่อสร้างความเชื่อมั่นให้กับประเทศคู่ค้าถึงขั้นตอนกระบวนการผลิตที่ได้มาตรฐานของเกษตรกรไทย ควบคู่ไปกับการปราบปรามยางพาราเถื่อน เพื่อป้องกันการแทรกแซงราคายางในประเทศ และในอนาคตจะมีการขยายผลการแก้ไขปัญหาราคาผลผลิตทางการเกษตรตกต่ำเพิ่มเติม อาทิ ข้าว มันสำปะหลัง และอ้อย เป็นต้น ทั้งนี้ จากผลการดำเนินการแก้ไขปัญหาราคายางพาราตามมาตรการต่าง ๆ ที่ผ่านมาพบว่า สามารถสร้างรายได้ที่เพิ่มขึ้นของชาวสวนยาง รวมกว่า 1 แสนล้านบาท และจะมีการต่อยอดการเพิ่มรายได้เกษตรกร ในรูปแบบการขายคาร์บอนเครดิต เพื่อขยายโอกาสการเพิ่มรายได้เกษตรกรสวนยาง และยกระดับคุณภาพชีวิตเกษตรกรตามนโยบายกระทรวงเกษตร ฯ
นอกจากนี้ ศ.ดร.นฤมล ได้กำชับการยางแห่งประเทศไทย (กยท.) ให้ติดตามสถานการณ์การแพร่ระบาดของโรคใบจุดกลมจากเชื้อ Colletatrichum siamense หรือโรคใบร่วงชนิดใหม่ในยางพารา และศึกษาหาแนวทางการแก้ไขทั้งการเฝ้าระวัง การยับยั้งปัญหาดังกล่าวมาอย่างต่อเนื่อง รวมถึงสนับสนุนองค์ความรู้และปัจจัยที่เกี่ยวข้อง เพื่อสร้างการรับรู้และความเข้าใจ ตลอดจนอำนวยความสะดวกให้แก่พี่น้องเกษตรกร อันก่อให้เกิดความมั่นคงยั่งยืนในอาชีพการทำสวนยางและพืชอื่น ๆ ต่อไป

ที่มา : https://www.thaigov.go.th/news/contents/details/94397