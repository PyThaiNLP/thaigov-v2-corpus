รัฐบาลไทย-ข่าวทำเนียบรัฐบาล-"จิราพร" เป็นประธานเปิดงานผูกพัทธสีมาปิดทองลูกนิมิต ฉลองอุโบสถธรรมสภา 


วันเสาร์ที่ 15 มีนาคม 2568
15/03/2568
พิมพ์
"จิราพร" เป็นประธานเปิดงานผูกพัทธสีมาปิดทองลูกนิมิต ฉลองอุโบสถธรรมสภา
วัดป่าอาจสามารถ อ.อาจสามารถ จ.ร้อยเอ็ด
"จิราพร" เป็นประธานเปิดงานผูกพัทธสีมาปิดทองลูกนิมิต ฉลองอุโบสถธรรมสภา วัดป่าอาจสามารถ อ.อาจสามารถ จ.ร้อยเอ็ด
เมื่อวันที่ 14 มีนาคม พ.ศ. 2568 เวลา 18.00 น. นางสาวจิราพร สินธุไพร รัฐมนตรีประจำสำนักนายกรัฐมนตรี เป็นประธานฝ่ายฆราวาสในพิธีผูกพัทธสีมาปิดทองลูกนิมิตฉลองอุโบสถธรรมสภา ณ วัดป่าอาจสามารถ ตำบลอาจสามารถ อำเภออาจสามารถ จังหวัดร้อยเอ็ด โดยมีนายชัชวาล เบญจสิริวงศ์ ผู้ว่าราชการจังหวัดร้อยเอ็ด หัวหน้าส่วนราชการ องค์กรปกครองส่วนท้องถิ่น และพุทธศาสนิกชนจำนวนมากเข้าร่วมในพิธี โดยมี พระเทพวัชรสารบัณฑิต,รศ.ดร. เป็นประธานฝ่ายสงฆ์
นางสาวจิราพร กล่าวว่า การจัดงานผูกพัทธสีมาปิดทองลูกนิมิตฉลองอุโบสถธรรมสภาในครั้งนี้ เป็นการแสดงออกถึงความศรัทธาและความร่วมมือร่วมใจของพุทธศาสนิกชน และขอเชิญชวนพุทธศาสนิกชนทุกท่านร่วมทำบุญและสักการะพระธาตุเจดีย์หนุนดวง เพื่อความเป็นสิริมงคลแก่ชีวิต นับว่าเป็นสืบทอดพระพุทธศาสนาให้คงอยู่ในสังคมไทยสืบไป
ทั้งนี้ ภายในงานมีการประกอบพิธีวางศิลาฤกษ์ “พระธาตุเจดีย์หนุนดวง” ซึ่งเป็นเจดีย์ที่สร้างเป็นที่ระลึกแก่พระอาจารย์นิพาน สุจิตโต ผู้มีชื่อเสียงด้านโหราศาสตร์ โดยพระอาจารย์เมื่อครั้งมีชีวิย เคยนำคณะลูกศิษย์ไปกราบไหว้พระธาตุโพ่น พระธาตุอิงฮัง ที่ สปป.ลาว และเคยดำริกับลูกศิษย์ว่า หากมีพระธาตุเจดีย์ที่วัดป่าอาจสามารถแห่งนี้คงจะดี โดยเมื่อท่านมรณภาพแล้ว คณะศิษย์และคณะสงฆ์จึงได้สร้างพระธาตุเจดีย์หนุนดวงเพื่อเป็นอนุสรณ์ของพระอาจารย์ และเป็นสิริมงคลชีวิตของประชาชนที่มากราบไหว้ต่อไป
นอกจากนี้ ในงานยังได้มีพิธีสมโภชสัญญาบัตรพัดยศ พระมงคลวัชรวิมล (หลวงปู่ศรีทา สิริจันโท) เนื่องในโอกาสอายุวัฒนมงคล 95 ปี พิธีเปิดแพรคลุมป้ายอุโบสถธรรมสภาและปิดทองฝังลูกนิมิต นายอำเภออาจสามารถ อ่านประกาศพระบรมราชโองการพระราชทานวิสุงคามสีมา คณะสงฆ์ประกอบพิธีสังฆกรรมสวดถอนสีมา 300 รูป โดยมีพระสงฆ์ทรงสมณศักดิ์จากทั่วประเทศร่วมเจริญพระพุทธมนต์
///////

ที่มา : https://www.thaigov.go.th/news/contents/details/94398