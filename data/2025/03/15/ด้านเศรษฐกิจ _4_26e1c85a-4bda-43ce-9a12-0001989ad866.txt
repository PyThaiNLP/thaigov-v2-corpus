รัฐบาลไทย-ข่าวทำเนียบรัฐบาล-รมว.เอกนัฏ ประชุม คกก.นโยบายเพิ่มขีดแข่งขันฯ อุตสาหกรรมเป้าหมาย ส่งเสริมผลิตแบตเตอรี่ยานยนต์ไฟฟ้า ลงทุนกว่า 5 หมื่นล้านบาท 


วันเสาร์ที่ 15 มีนาคม 2568
15/03/2568
พิมพ์
รมว.เอกนัฏ ประชุม คกก.นโยบายเพิ่มขีดแข่งขันฯ อุตสาหกรรมเป้าหมาย ส่งเสริมผลิตแบตเตอรี่ยานยนต์ไฟฟ้า ลงทุนกว่า 5 หมื่นล้านบาท
รมว.เอกนัฏ ประชุม คกก.นโยบายเพิ่มขีดแข่งขันฯ อุตสาหกรรมเป้าหมาย ส่งเสริมผลิตแบตเตอรี่ยานยนต์ไฟฟ้า ลงทุนกว่า 5 หมื่นล้านบาท
วันที่ 13 มีนาคม 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เข้าร่วมการประชุมคณะกรรมการนโยบายเพิ่มขีดความสามารถในการแข่งขันของประเทศสำหรับอุตสาหกรรมเป้าหมาย ครั้งที่ 1/2568 โดยมีนายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง เป็นประธานการประชุม มีผู้แทนหน่วยงานภาครัฐและภาคเอกชนเป็นกรรมการ ณ อาคาร 150 ปี ชั้น 20 กระทรวงการคลัง
โดยที่ประชุม มีการรายงานสภาพการส่งเสริมการลงทุนและสถานะทางการเงินของกองทุนเพิ่มขีดความสามารถการแข่งขัน และคณะกรรมการฯ มีมติอนุมัติให้การส่งเสริมลงทุนแก่ บริษัท ซันโวด้า ออโตโมทีฟ เอนเนอร์จี เทคโนโลยี (ประเทศไทย) จำกัด ผู้ผลิตแบตเตอรี่ระดับเซลล์สำหรับยานยนต์ไฟฟ้าและระบบกักเก็บพลังงาน ซึ่งเป็นผู้นำ Top 10 ของโลกจากประเทศจีน มีแผนในการลงทุนตั้งฐานการผลิตแบตเตอรี่เซลล์นอกประเทศจีนที่มีขนาดใหญ่ที่สุดของกลุ่ม ด้วยมูลค่าเงินลงทุนกว่า 50,000 ล้านบาท โดยจะตั้งโรงงาน 2 แห่ง ที่จังหวัดชลบุรี คาดว่าจะเกิดการจ้างงานบุคลากรไทย รวมกว่า 4,000 คน เป็นตำแหน่งวิศวกรและนักวิจัยไทยกว่า 900 คน และจะเปิดสายการผลิตได้ภายในปีนี้ นอกจากนี้ บริษัทฯ อยู่ระหว่างการพิจารณาดำเนินธุรกิจรีไซเคิลแบตเตอรี่ในประเทศไทย เพื่อเติมเต็มห่วงโซ่อุปทานของการใช้รถยนต์ EV และรองรับการจัดการแบตเตอรี่ที่เสื่อมสภาพของผู้ใช้รถยนต์ EV ในอนาคตอีกด้วย

ที่มา : https://www.thaigov.go.th/news/contents/details/94391