รัฐบาลไทย-ข่าวทำเนียบรัฐบาล-จุดหมายใหม่ที่ไทยแลนด์ หลังคว้ารางวัล “Best LGBTQ Destination” ตอกย้ำหมุดหมายระดับโลกของทุกวิถีชีวิต


วันอาทิตย์ที่ 16 มีนาคม 2568
16/03/2568
พิมพ์
จุดหมายใหม่ที่ไทยแลนด์ หลังคว้ารางวัล “Best LGBTQ Destination” ตอกย้ำหมุดหมายระดับโลกของทุกวิถีชีวิต
จุดหมายใหม่ที่ไทยแลนด์ หลังคว้ารางวัล “Best LGBTQ Destination” ตอกย้ำหมุดหมายระดับโลกของทุกวิถีชีวิต
วันนี้ (16 มีนาคม 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า ประเทศไทยสร้างชื่อเสียงระดับโลกอย่างต่อเนื่อง ด้วยการได้รับรางวัล “Best LGBTQ Destination” จากผลโหวตของผู้อ่าน Spartacus Magazine นิตยสารท่องเที่ยวและไลฟ์สไตล์ชื่อดังของเยอรมนีสำหรับกลุ่ม LGBTQ+ และการพิจารณาจากทีมงานผู้เชี่ยวชาญ ภายในงาน Spartacus Travel Awards 2025 ที่ผ่านมา ตอกย้ำความเป็นจุดหมายปลายทางระดับโลกของนักท่องเที่ยว LGBTQ+ ซึ่งมีการมอบรางวัลทั้งหมด 4 ประเภท ได้แก่ 1) Best LGBTQ Friendly Airline 2) Best LGBTQ Event Destination 3) Best LGBTQ Honeymoon Destination 4) Best LGBTQ Destination
การที่ประเทศไทยได้รับเลือกให้เป็น “Best LGBTQ Destination” จุดหมายปลายทางระดับโลกสำหรับนักท่องเที่ยว LGBTQ+ ในครั้งนี้ สะท้อนถึงความเป็นมิตรและเปิดกว้างสำหรับนักท่องเที่ยว LGBTQ+ ซึ่งมาจากปัจจัยสำคัญหลายประการ อาทิ การประกาศใช้พระราชบัญญัติสมรสเท่าเทียม ในเดือนมกราคมตามนโยบายของรัฐบาล แหล่งท่องเที่ยวที่เป็น LGBTQ+ Friendly ในเมืองสำคัญอย่าง กรุงเทพฯ พัทยา ภูเก็ต และเชียงใหม่ รวมทั้งการสนับสนุนจากภาคการท่องเที่ยวไทยอย่างต่อเนื่อง
“รางวัลดังกล่าว สะท้อนถึงความสำเร็จของนโยบายรัฐบาล ด้านการท่องเที่ยวและการผลักดันกฎหมายสมรสเท่าเทียม ที่ตอบโจทย์นักท่องเที่ยวชาวต่างชาติ โดยเฉพาะกลุ่ม LGBTQ+ ซึ่งเป็นกลุ่มนักท่องเที่ยวที่มีศักยภาพสูง ทั้งนี้ ประเทศไทยพร้อมต้อนรับนักท่องเที่ยว มุ่งสร้างความประทับใจ เพื่อตอกย้ำภาพลักษณ์จุดหมายปลายทางการท่องเที่ยวที่ปลอดภัยและเป็นมิตรในการเป็นตัวเลือกอันดับต้น ๆ ของนักท่องเที่ยวทุกกลุ่มทั่วโลก” นายอนุกูล ระบุ

ที่มา : https://www.thaigov.go.th/news/contents/details/94408