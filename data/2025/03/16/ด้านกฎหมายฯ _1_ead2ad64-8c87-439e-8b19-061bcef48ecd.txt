รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เปิดงาน “Laฬ Square:มหกรรมกฎหมาย เครือข่ายนิติจุฬาฯ สู่สังคม” พร้อมนำหน่วยงานในสังกัดกระทรวงยุติธรรมให้ความรู้ด้านกฎหมายแก่ประชาชนกลางสยามสแควร์


วันเสาร์ที่ 15 มีนาคม 2568
15/03/2568
พิมพ์
รัฐมนตรีว่าการกระทรวงยุติธรรม เปิดงาน “Laฬ Square:มหกรรมกฎหมาย เครือข่ายนิติจุฬาฯ สู่สังคม” พร้อมนำหน่วยงานในสังกัดกระทรวงยุติธรรมให้ความรู้ด้านกฎหมายแก่ประชาชนกลางสยามสแควร์
รัฐมนตรีว่าการกระทรวงยุติธรรม เปิดงาน “Laฬ Square:มหกรรมกฎหมาย เครือข่ายนิติจุฬาฯ สู่สังคม” พร้อมนำหน่วยงานในสังกัดกระทรวงยุติธรรมให้ความรู้ด้านกฎหมายแก่ประชาชนกลางสยามสแควร์
ในวันเสาร์ที่ 15 มีนาคม 2568 เวลา 16.00 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานเปิดงาน “Laฬ Square:มหกรรมกฎหมาย เครือข่ายนิติจุฬาฯ สู่สังคม” จัดโดย คณะนิติศาสตร์ จุฬาลงกรณ์มหาวิทยาลัย ร่วมกับสำนักงานจัดการทรัพย์สินจุฬาฯ กระทรวงยุติธรรม และภาคีเครือข่ายชั้นนำกว่า 30 องค์กร โดยมี ศ.ดร.วิเลิศ ภูริวัชร อธิการบดีจุฬาลงกรณ์มหาวิทยาลัย พร้อมด้วย ผศ.ดร.ปารีณา ศรีวนิชย์ คณบดีคณะนิติศาสตร์ จุฬาลงกรณ์มหาวิทยาลัย บุคลากรจากหน่วยงานในสังกัดกระทรวงยุติธรรม คณาจารย์ นิสิต นักศึกษา และเครือข่าย เข้าร่วม ณ Siam Square Walking Street กรุงเทพมหานคร
โอกาสนี้ รัฐมนตรีว่าการกระทรวงยุติธรรม ได้กล่าวใจความสำคัญตอนหนึ่งว่า ในวันนี้รู้สึกยินดีเป็นอย่างยิ่งทีได้รับเกียรติมาเปิดงาน “Laฬ Square:มหกรรมกฎหมาย เครือข่ายนิติจุฬาฯ สู่สังคม” ที่จัดขึ้น ณ สยามแสควร์ ซึ่งในอดีตจนถึงปัจจุบันเป็นสถานที่ของคนรุ่นใหม่ที่มีความทันสมัยได้มีโอกาสมาแลกเปลี่ยนความรู้ และให้คำปรึกษาทางกฎหมายให้แก่ประชาชน เพื่อให้เข้าใจเข้าถึงกฎหมาย และกระบวนการที่เกี่ยวข้องโดยสะดวก สามารถปกป้องสิทธิของตนเองอย่างถูกต้อง เหมาะสม บรรลุตามเป้าหมาย และเป็นการยกระดับความรู้ทางกฎหมาย เพื่อทำให้ประชาชเข้าถึงกฎหมายได้อย่างสะดวก เป็นรูปธรรม ถือเป็นการยกกฎหมายมาไว้กลางสยามแสควร์ เปลี่ยนเป็นพื้นที่กฎหมายให้ทุกคนได้เรียนรู้ และใช้ประโยชน์ทางกฎหมาย
ในปัจจุบันการบัญญัติกฎหมายถือเป็นความจำเป็น เพราะโดยปกติบุคคลทั่วไปไม่ค่อยให้สำคัญกับการบัญญัติกฎหมาย ปล่อยให้กฎหมายเกิดขึ้นโดยคนกลุ่มหนึ่ง และเมื่อประชาชนไม่มีส่วนร่วม จึงทำให้กฎหมายกลายเป็นเครื่องมือของผู้ร่างกฎหมาย ดังนั้น ความตื่นตัวในการร่างกฎหมายจึงเป็นสิ่งสำคัญ ที่จะทำอย่างไรให้เกิดความเป็นธรรมทางกฎหมาย และความเสมอภาคภายใต้กฎหมายได้เกิดขึ้น ในเรื่องการรักษาความยุติธรรมในกฎหมายจะเรียกรวมว่า "ความยุติธรรม" ซึ่งการช่วยหลือประชาชนด้านกฎหมายถือเป็นกลไกสำคัญเพื่อลดความเหลื่อมล้ำ วันนี้กฎหมายจะเข้าไปเกี่ยวข้องกับชีวิตของทุกคน ซึ่งก่อนเริ่มงานในวันนี้ทุกคนจะได้รับชมการแสดงจากเรือนจำพิเศษกรุงเทพมหานคร ซึ่งเป็นเรือนจำอันดับ 2 ของประเทศที่มีผู้ต้องราชทัณฑ์อยู่จำนวนประมาณ 5,000 คน ที่เป็นผู้ก้าวพลาดไปใช้ยาเสพติด 100% ซึ่งทุกคนต้องอยู่ภายใต้กฎหมาย ถือว่างานในวันนี้ทางจุฬาลงกรณ์มหาวิทยาลัยได้เปิดพื้นที่ให้กลุ่มผู้ต้องราชทัณฑ์ดังกล่าวที่เป็นผู้อยู่หลังกำแพงได้มาแสดงศักยภาพ ทำให้เห็นว่ากฎหมายเป็นเรื่องของทุกคนที่ไม่อาจปฏิเสธได้ สิ่งสำคัญที่สุด คือ การช่วยเหลือประชาชนทางกฎหมาย ทำให้การเข้าถึงความยุติธรรมเป็นไปอย่างเท่าเทียม การเข้าถึงกฎหมายถือเป็นการป้องกันการเอาเปรียบ จึงเป็นโอกาสที่ดียิ่งที่จุฬาลงกรณ์มหาวิทยาลัยได้เปิดโอกาสให้ภาคีเครือข่าย รวมถึงหน่วยงานในสังกัดกระทรวงยุติธรรม พร้อมทั้งขอขอบคุณ ศ.ดร.วิเลิศ ภูริวัชร อธิการบดีจุฬาลงกรณ์มหาวิทยาลัย พร้อมด้วย ผศ.ดร.ปารีณา ศรีวนิชย์ คณบดีคณะนิติศาสตร์ จุฬาลงกรณ์มหาวิทยาลัย และทุกหน่วยงานที่ร่วมกิจกรรมในวันนี้ที่ทำให้สถาบันการศึกษาเป็นพื้นที่เชื่อมประสานระหว่างหน่วยงานภาครัฐ หน่วยงานกฎหมาย และภาคสังคม ทำให้ประชาชนที่มาร่วมงานได้รับข้อมูลด้านกฎหมายที่เป็นประโยชน์ รวมถึงสร้างแรงบันดาลใจต่อการศึกษาในสาขานิติศาตร์ และช่วยกันทำให้ประเทศไทยเป็นประเทศพัฒนาแล้วดังที่ได้ตั้งหมุดหมายไว้ทุกประการ
ทั้งนี้ ภายในงาน “Laฬ Square:มหกรรมกฎหมาย เครือข่ายนิติจุฬาฯ สู่สังคม” ถือเป็นการจัดงานมหกรรมกฎหมายกลางสยามสแควร์ โดยมีหน่วยงานในสังกัดกระทรวงยุติธรรมเข้าร่วม ดังนี้ กรมุค้มครองสิทธิและเสรีภาพ กรมบังคับคดี กรมสอบสวนคดีพิเศษ สำนักงานกิจการยุติธรรม สถาบันเพื่อการยุติธรรมแห่งประเทศไทย และสถาบันอนุญาโตตุลาการ เพื่อเป้าหมายให้ประชาชนเข้าใจในเรื่องกฎหมายได้ง่าย และสามารถนำไปใช้ได้จริง ผ่านการจัดแสดงนิทรรศการ และบริการให้คำปรึกษากฎหมายฟรี ครอบคลุมทุกประเด็นสำคัญ ทั้งในเรื่องการจัดการหนี้อย่างมือโปร เช่น หนี้ กยศ. หนี้ครัวเรือน หนี้ธุรกิจ การรู้ทันอาชญากรรมออนไลน์ การป้องกันการโกงและภัยไซเบอร์ การเจาะลึกประเด็นสำคัญ เช่น เรื่องไร้สัญชาติ สิทธิผู้ต้องขัง เหยื่อความรุนแรง เป็นต้น

ที่มา : https://www.thaigov.go.th/news/contents/details/94403