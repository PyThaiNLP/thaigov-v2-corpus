รัฐบาลไทย-ข่าวทำเนียบรัฐบาล-องค์การอนามัยโลก ชมไทย คุมโรคไม่ติดต่อได้ผล ยกเป็นผู้นำระดับโลกด้าน “NCDs Best Buys” พร้อมเดินหน้าขับเคลื่อนแผนปฏิบัติการสู่เป้าหมายปี 2573


วันอาทิตย์ที่ 16 มีนาคม 2568
16/03/2568
พิมพ์
องค์การอนามัยโลก ชมไทย คุมโรคไม่ติดต่อได้ผล ยกเป็นผู้นำระดับโลกด้าน “NCDs Best Buys” พร้อมเดินหน้าขับเคลื่อนแผนปฏิบัติการสู่เป้าหมายปี 2573
องค์การอนามัยโลก ชมไทย คุมโรคไม่ติดต่อได้ผล ยกเป็นผู้นำระดับโลกด้าน “NCDs Best Buys” พร้อมเดินหน้าขับเคลื่อนแผนปฏิบัติการสู่เป้าหมายปี 2573
วันนี้ (16 มีนาคม 2568( นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า องค์การอนามัยโลก (WHO) ชื่นชมประเทศไทยในการเป็นผู้นำระดับโลกดำเนินมาตรการที่คุ้มค่าและมีประสิทธิผลในการป้องกันและควบคุมโรคไม่ติดต่อ หรือ “NCDs Best Buys” ทั้งนโยบายบรรจุภัณฑ์ยาสูบแบบเรียบ ภาษียาสูบ การกำจัดไขมันทรานส์ และภาษีเครื่องดื่มที่มีน้ำตาล พร้อมให้การสนับสนุนประเทศไทยในการเผยแพร่บทเรียนการดำเนินงานในเวทีการประชุมระดับโลก และยินดีสนับสนุนการดำเนินงานของไทยให้บรรลุเป้าหมายตามแผนปฏิบัติการว่าด้วยการป้องกันและควบคุมโรคไม่ติดต่อขององค์การอนามัยโลก ภายในปี 2573
ทั้งนี้ การดำเนินนโยบายคนไทยห่างไกล NCDs ของกระทรวงสาธารณสุข ล่าสุดมีความคืบหน้าไปมากหลังจากคิกออฟเดือน พ.ย. 2567 – ก.พ. 2568 พบว่า อาสาสมัครสาธารณสุขประจำหมู่บ้าน (อสม.) นับคาร์บได้ 100% แล้ว จากทั้งหมด 1,078,721 คน ขณะที่ประชาชนนับคาร์บได้ 16,740,000 คน หรือ 25.38% โดยกระทรวงสาธารณสุขกำหนดเป้าหมายภายในวันที่ 20 มี.ค. 2568 ประชาชนต้องนับคาร์บได้ 20 ล้านคน และภายในปีงบประมาณ 2568 ต้องนับคาร์บให้ได้ 50 ล้านคน ส่วนการจัดตั้งหน่วยให้บริการคลินิก NCDs รักษาหาย โรงพยาบาลศูนย์/โรงพยาบาลทั่วไปจัดตั้งครบ 135 แห่ง หรือ 100% โรงพยาบาลชุมชนจัดตั้ง 738 แห่ง หรือ 97.75% ศูนย์ป้องกันโรคไม่ติดต่อในชุมชนจัดตั้งแล้ว 878 แห่ง หรือ 100% ในทุกอำเภอ และศูนย์คนไทยห่างไกล NCDs จัดตั้งแล้ว 3,287 ตำบล หรือ 45.30% สำหรับผลลัพธ์การให้บริการของคลินิก NCDs รักษาหาย การเข้าถึงบริการที่เพิ่มขึ้น ผู้เข้ารับบริการ 45,102 คน ผลของการรักษาหายอยู่ในระยะสงบของโรค (Remission) 5,638 คน หรือ 12.5% ของผู้มารับบริการ ควบคุมโรคและหยุดการใช้ยา ได้ 8,980 คน หรือ 19.9% ของผู้มารับบริการ ลดค่าใช้จ่าย 43.4 ล้านบาทต่อปี
“รัฐบาลพร้อมผลักดันนโยบายบรรจุภัณฑ์ยาสูบแบบเรียบ ภาษียาสูบ การกำจัดไขมันทรานส์ และภาษีเครื่องดื่มที่มีน้ำตาล เพื่อเร่งรัดการป้องกันและควบคุมโรค NCDs ในประเทศไทยได้อย่างมีประสิทธิภาพมากขึ้น เพื่อเป็นการลดการบริโภคอาหารที่ไม่ดีต่อสุขภาพ ส่งเสริมกิจกรรมทางกาย สร้างความตระหนักในระดับประชากรให้มีกิจกรรมทางกายในระดับที่เพียงพอ และพร้อมเผยแพร่บทเรียนการดำเนินงานในเวทีการประชุมระดับโลกต่อไป” นางสาวศศิกานต์ กล่าว

ที่มา : https://www.thaigov.go.th/news/contents/details/94411