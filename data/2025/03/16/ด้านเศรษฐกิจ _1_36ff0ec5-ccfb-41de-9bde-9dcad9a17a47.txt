รัฐบาลไทย-ข่าวทำเนียบรัฐบาล-“คมนาคม” แนะนำประชาชนใช้เส้นทางเลี่ยงจุดเกิดเหตุคานสะพานก่อสร้างทรุดตัว ช่วงด่านเก็บค่า  ผ่านทางพิเศษดาวคะนอง ทางพิเศษเฉลิมมหานคร


วันเสาร์ที่ 15 มีนาคม 2568
“คมนาคม” แนะนำประชาชนใช้เส้นทางเลี่ยงจุดเกิดเหตุคานสะพานก่อสร้างทรุดตัว ช่วงด่านเก็บค่า  ผ่านทางพิเศษดาวคะนอง ทางพิเศษเฉลิมมหานคร
...
นายชาครีย์ บำรุงวงศ์ ผู้ตรวจราชการกระทรวงคมนาคม ในฐานะรองโฆษกกระทรวงคมนาคม เปิดเผยว่า จากเหตุคานสะพานก่อสร้างทรุดตัวในพื้นที่ที่อยู่ระหว่างก่อสร้างช่วงด่านเก็บค่าผ่านทางพิเศษดาวคะนอง ทางพิเศษเฉลิมมหานคร นั้น นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม ได้สั่งการให้การทางพิเศษแห่งประเทศไทย (กทพ.) เร่งเยียวยาผู้ที่ได้รับบาดเจ็บ และครอบครัวผู้ที่ได้รับผลกระทบโดยเร็ว พร้อมเร่งเคลียร์พื้นที่เพื่ออำนวยความสะดวกในการเดินทางให้กับประชาชน ซึ่งระหว่างการดำเนินการ กทพ. กรมทางหลวง (ทล.) กรมทางหลวงชนบท (ทช.) ได้แจ้งความคืบหน้าเส้นทางเลี่ยงและการบริหารจัดการจราจร ดังนี้
- กทพ. แจ้งปิดทางขึ้น - ลง ทางพิเศษเฉลิมมหานครชั่วคราว โดยประชาชนที่ต้องการใช้ทางพิเศษเข้าเมืองมุ่งหน้าไปแยกบางปะแก้ว และใช้ถนนสุขสวัสดิ์เพื่อไปใช้ด่านฯ สุขสวัสดิ์ ส่วนขาออกเมือง ให้ใช้สะพานพระราม 9 ลงสุขสวัสดิ์ มุ่งหน้าไปถนนพระราม 2
- ทล. ประชาสัมพันธ์เส้นทางพื้นราบถนนพระราม 2 ขาออกทั้งช่องทางด่วนและช่องคู่ขนานที่มาจากแยกบางปะแก้วยังสามารถใช้การได้ปกติ และถนนพระราม 2 ขาเข้าทั้งช่องทางด่วนและช่องคู่ขนาน   ที่จะมุ่งหน้าแยกบางปะแก้วยังสามารถใช้การได้ปกติ
- ทช. แจ้งเส้นทางสำหรับประชาชนที่ใช้ทางด่วนพระราม 9 ต้องการมุ่งหน้าถนนพระราม 2 ขาออก ให้ใช้ทางออกด่านสุขสวัสดิ์ มุ่งหน้าตรงไปแยกมไหสวรรย์ เลี้ยวซ้ายเข้าถนนจรัญสนิทวงศ์ เพื่อมุ่งหน้าเข้าถนนราชพฤกษ์ จากนั้นเลี้ยวซ้ายเข้าถนนกัลปพฤกษ์ แล้วมุ่งหน้าสู่ถนนกาญจนาภิเษก เพื่อใช้ถนนพระราม 2 ต่อไป
ทั้งนี้ ขอประชาสัมพันธ์ให้ประชาชนเผื่อเวลาในการเดินทาง และหากสามารถหลีกเลี่ยงเส้นทางได้ขอแนะนำให้ใช้เส้นทางอื่นแทน เพื่อความสะดวกในการเดินทางของท่าน และขอความร่วมมือผู้ใช้ทางขับขี่ด้วยความระมัดระวัง ปฏิบัติตามป้ายเตือน ป้ายแนะนำ และคำแนะนำของเจ้าหน้าที่อย่างเคร่งครัด สอบถามข้อมูลเพิ่มเติมได้ที่ EXAT Call Center โทร. 1543 สายด่วน ทล. โทร. 1586 หรือ สายด่วน ทช. โทร. 1146

ที่มา : https://www.thaigov.go.th/news/contents/details/94402