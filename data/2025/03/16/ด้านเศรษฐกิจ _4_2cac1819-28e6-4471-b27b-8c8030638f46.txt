รัฐบาลไทย-ข่าวทำเนียบรัฐบาล-“รมว.นฤมล”นำ ก.เกษตรฯ ติดตามแผนงานพัฒนาแหล่งน้ำ จ.หนองคาย พร้อมผลักดันศูนย์ข้าวชุมชนภาคอีสาน สร้างจุดเปลี่ยนชาวนาไทย ย้ำ ต้องดูแลและรักษาผลประโยชน์ของเกษตรกร


วันอาทิตย์ที่ 16 มีนาคม 2568
“รมว.นฤมล”นำ ก.เกษตรฯ ติดตามแผนงานพัฒนาแหล่งน้ำ จ.หนองคาย พร้อมผลักดันศูนย์ข้าวชุมชนภาคอีสาน สร้างจุดเปลี่ยนชาวนาไทย ย้ำ ต้องดูแลและรักษาผลประโยชน์ของเกษตรกร
“รมว.นฤมล”นำ ก.เกษตรฯ ติดตามแผนงานพัฒนาแหล่งน้ำ จ.หนองคาย พร้อมผลักดันศูนย์ข้าวชุมชนภาคอีสาน สร้างจุดเปลี่ยนชาวนาไทย ย้ำ ต้องดูแลและรักษาผลประโยชน์ของเกษตรกร
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ พร้อมด้วยนายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ และคณะผู้บริหารหน่วยงานในสังกัดกระทรวงเกษตรและสหกรณ์ ร่วมลงพื้นที่ติดตามสถานการณ์น้ำ และรับฟังความเดือดร้อนพี่น้องเกษตรกรจังหวัดหนองคาย ณ วิทยาลัยเทคนิคหนองคาย แห่งที่ 2 ต.หาดคำ อ.เมืองหนองคาย จ.หนองคาย
“โจทย์สำคัญของกระทรวงเกษตรฯ คือ การพัฒนาแหล่งน้ำให้เพียงพอต่อความต้องการของพี่น้องประชาชน ซึ่งกรมชลประทานให้ศึกษาแนวทางการพัฒนาแหล่งน้ำในพื้นที่การเกษตรภาคอีสาน ให้สอดคล้องกับขนาดพื้นที่เกษตรกรรมทั้งหมด เพื่อการบริหารจัดการน้ำอย่างครอบคลุมในทุกพื้นที่ อีกทั้ง การพัฒนาและสนับสนุนเมล็ดพันธุ์ที่ดี ซึ่งกรมการข้าวเตรียมผลักดันการจัดตั้งศูนย์ข้าวชุมชนเพิ่มเติมในภาคอีสาน โดยมุ่งหวังว่าจะเป็นการส่งเสริมและพัฒนาคุณภาพเมล็ดพันธุ์ที่ดี เพื่อจุดเปลี่ยนที่สามารถยกระดับคุณภาพมาตรฐานภาคการเกษตรไทย รวมถึงการฟื้นฟูคุณภาพพื้นที่เพาะปลูกให้มีความอุดมสมบูรณ์ เหมาะสมแก่การเพาะปลูกพืชเศรษฐกิจต่าง ๆ เรียกได้ว่าน้ำดี ดินดี เมล็ดพันธุ์ดี จะสามารถต่อยอดไปยังการมีรายได้และคุณภาพชีวิตเกษตรกรที่ดีได้ นอกจากนี้ กระทรวงเกษตรฯ ยังมีภารกิจในการดูแลและรักษาผลประโยชน์ที่มีผลต่อพี่น้องเกษตรกร จึงมีแนวทางการขับเคลื่อนภารกิจแบบบูรณาการร่วมกันหน่วยงานที่เกี่ยวข้อง เพื่อร่วมกันวางแผนขอบเขตการดำเนินงานก่อให้เกิดผลลัพธ์และสร้างประโยชน์สูงสุดแก่พี่น้องเกษตรกรต่อไป” ศ.ดร.นฤมล กล่าว
ศ.ดร.นฤมล กล่าวเสริมว่า สำหรับการช่วยเหลือและเยียวยาพี่น้องเกษตรกรที่ได้รับผลกระทบจากอุทกภัยในช่วงฤดูฝนที่ผ่านมา กระทรวงเกษตรฯ ได้ดำเนินการให้การช่วยเหลือในเบื้องต้นเป็นเงินชดเชยแก่พี่น้องเกษตรกรแล้วในพื้นที่ 4 อำเภอ และจะเร่งดำเนินการในส่วนของพื้นที่ที่เหลือโดยเร็ว อย่างไรก็ตาม ยังได้จัดทำโครงการฟื้นฟูเกษตรกรผู้ประสบอุทกภัย ปี 2567 ขึ้น เพื่อบรรเทาความเดือดร้อน และสนับสนุนปัจจัยการผลิตต่าง ๆ ให้แก่พี่น้องเกษตรกร เพื่อฟื้นฟูพื้นที่เกษตรกรรม ลดต้นทุนการผลิต รวมถึงเพื่อเพิ่มผลผลิตทางการเกษตรอย่างมีประสิทธิภาพอีกด้วย
ทั้งนี้ กระทรวงเกษตรฯ โดย กรมชลประทาน ได้ดำเนินการศึกษาและวางแผนแนวทางการบริหารจัดการทรัพยากรน้ำในพื้นที่จังหวัดหนองคาย ซึ่งมีพื้นที่ชลประทานประมาณ 324,471 ไร่ (ร้อยละ 27.09 ของพื้นที่เกษตรกรรม) อีกทั้ง ได้วางแผนการบริหารจัดการน้ำในช่วงฤดูแล้งปี 2567/2568 (1 พ.ย. 67 – 30 เม.ย. 68) กว่า 70.981 ล้าน ลบ.ม. ปัจจุบัน(ข้อมูลวันที่ 12 มีนาคม 2568) มีการจัดสรรไปแล้วทั้งสิ้น 30.780 ล้าน ลบ.ม. นอกจากนี้ ยังมีแผนงานพัฒนาแหล่งน้ำและป้องกันบรรเทาอุทกภัยจังหวัดหนองคาย แบ่งออกเป็น 1) แผนงานระยะเร่งด่วน (ปี 2568 – 2569) จำนวน 46 โครงการ 2) แผนงานระยะปานกลาง (ปี 2570 – 2572) จำนวน 69 โครงการ และ 3) แผนงานระยะยาว (ปี 2573 – 2580) จำนวน 10 โครงการ ทั้งนี้ หากโครงการดังกล่าวแล้วเสร็จตามแผน จะสามารถเพิ่มประสิทธิภาพการเก็บกักน้ำได้เพิ่มขึ้น 263.64 ล้าน ลบ.ม. มีพื้นที่ได้รับประโยชน์กว่า 677,661 ไร่
ในโอกาสนี้ ศ.ดร.นฤมล และคณะผู้บริหาร ได้มอบโฉนดเพื่อการเกษตร เงินสนับสนุน และปัจจัยการผลิต อาทิ เมล็ดพันธุ์ข้าว พันธุ์สัตว์น้ำ พันธุ์มันสำปะหลังปลอดโรค ตลอดจนเครื่องจักรกลทางการเกษตร ให้แก่ผู้แทนเกษตร เพื่อการต่อยอดอาชีพเกษตรกรในอนาคตต่อไป

ที่มา : https://www.thaigov.go.th/news/contents/details/94415