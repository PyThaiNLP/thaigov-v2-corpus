รัฐบาลไทย-ข่าวทำเนียบรัฐบาล-รัฐมนตรีว่าการกระทรวงการท่องเที่ยวและกีฬา เปิดโครงการส่งเสริมประเพณีวัฒนธรรมท้องถิ่น “กินข้าวปุ้น เอาบุญผะเหวด ฟังเทศน์มหาชาติ ครั้งที่ 5”


วันอาทิตย์ที่ 16 มีนาคม 2568
รัฐมนตรีว่าการกระทรวงการท่องเที่ยวและกีฬา เปิดโครงการส่งเสริมประเพณีวัฒนธรรมท้องถิ่น “กินข้าวปุ้น เอาบุญผะเหวด ฟังเทศน์มหาชาติ ครั้งที่ 5”
รัฐมนตรีว่าการกระทรวงการท่องเที่ยวและกีฬา เปิดโครงการส่งเสริมประเพณีวัฒนธรรมท้องถิ่น “กินข้าวปุ้น เอาบุญผะเหวด ฟังเทศน์มหาชาติ ครั้งที่ 5”
วันที่ 15 มีนาคม 2568 เวลา 12.00 น. ณ วัดวังมะกรูด ตำบลวังท่าช้าง อำเภอกบินทร์บุรี จังหวัดปราจีนบุรี นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา (รมว.กก.) เป็นประธานเปิดโครงการส่งเสริมประเพณีวัฒนธรรมท้องถิ่น “กินข้าวปุ้น เอาบุญผะเหวด ฟังเทศน์มหาชาติ ครั้งที่ 5” ซึ่งเป็นงานบุญประเพณีอันเก่าแก่ที่อยู่คู่กับประชาชนชาวตำบลวังท่าช้างมายาวนาน โดยชาวบ้านมีความเชื่อกันว่าการได้ฟังเทศน์มหาชาติ ครบ 13 กัณฑ์ 1000 พระคาถา จบภายในวันเดียว จะได้อานิสงส์ผลบุญอันยิ่งใหญ่ ถือเป็นประเพณีที่ควรค่าแก่การอนุรักษ์ ฟื้นฟู ส่งเสริมภูมิปัญญาท้องถิ่นศิลปะวัฒนธรรม ขนบธรรมเนียม จารีตประเพณีอันดีงามของท้องถิ่นให้คงอยู่กับชุมชน และยังเป็นการส่งเสริมการท่องเที่ยวโดยชุมชน อีกด้วย
นายสรวงศ์ เทียนทอง กล่าวว่า “บุญผะเหวด” เป็นงานบุญประเพณีสำคัญอีกหนึ่งงานของชาวตำบลวังท่าช้าง เป็นการเผยแพร่การบำเพ็ญทานบารมีขององค์สมเด็จพระสัมมาสัมพุทธเจ้า การอนุรักษ์ส่งเสริมและสืบสานวัฒนธรรมประเพณีท้องถิ่นอันดีงามของชาววังท่าช้าง ซึ่งกิจกรรมสำคัญของบุญผะเหวด คือ การแสดงธรรมเทศนา เรื่องพระเวสสันดรชาดก โดยคนไทยทั่วไปจะรู้จักกันดี ในนาม “เทศมหาชาติ หรือเทศน์พระเวสสันดร” ซึ่งทางอีสานเรียกว่า “เทศน์ผะเหวด” ตามตำนานมหาชาติชาดก พระเวสสันดร ถือเป็นพระชาติสุดท้ายที่สำคัญยิ่งของพระพุทธเจ้า เนื่องจากเป็นพระชาติที่พระองค์ทรงบำเพ็ญมหาทานบารมีอันยิ่งใหญ่ ทุกท่านที่มาร่วมงานประเพณีบุญผะเหวด ก็จะร่วมกันส่งเสริมพระพุทธศาสนาและเผยแพร่การบำเพ็ญทานบารมี ขององค์สมเด็จพระสัมมาสัมพุทธเจ้า พร้อมทั้งได้รับบุญมหาชาติ บุญผะเหวด เป็นบุญมหากุศลอันยิ่งใหญ่ร่วมกัน
ในการนี้ มี นายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา, ผู้ว่าราชการจังหวัดปราจีนบุรี, นายอำเภอกบินทร์บุรี, วัฒนธรรมจังหวัดปราจีนบุรี, ท่องเที่ยวและกีฬาจังหวัดปราจีนบุรี, ท้องถิ่นจังหวัดปราจีนบุรี, นายกองค์การบริหารส่วนตำบลวังท่าช้าง, หน่วยงานที่เกี่ยวข้อง และประชาชนทั้งในพื้นที่และต่างจังหวัด เข้าร่วมงานอย่างคับคั่ง
ภายหลังจากพิธีเปิดงาน ก่อนเริ่มพิธีเจริญพระพุทธมนต์และการแสดงพระธรรมเทศนา นายสรวงศ์ เทียนทอง ได้เดินเยี่ยมชมกิจกรรมภายในบริเวณการจัดงาน โดยมีหลากหลายกิจกรม อาทิเช่น กิจกรรมแข่งขันกินข้าวปุ้น กิจกรรมรำวงย้อนยุค และการจำหน่ายสินค้าวิถีไทยตำบลวังท่าช้าง สินค้า OTOP สินค้าชุมชน สินค้าจากภูมิปัญญาชาวบ้าน อีกด้วย

ที่มา : https://www.thaigov.go.th/news/contents/details/94417