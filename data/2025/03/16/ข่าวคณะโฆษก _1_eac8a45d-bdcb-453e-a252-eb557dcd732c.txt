รัฐบาลไทย-ข่าวทำเนียบรัฐบาล-สุดยอดสนามบินโลก  "สุวรรณภูมิ" ทะยานสู่รองแชมป์ สนามบินยอดเยี่ยม ปี 2025 หลังผู้โดยสารทั่วโลก ให้คะแนนพึงพอใจทั้งสิ่งอำนวยความสะดวกและความปลอดภัย


วันอาทิตย์ที่ 16 มีนาคม 2568
16/03/2568
พิมพ์
สุดยอดสนามบินโลก  "สุวรรณภูมิ" ทะยานสู่รองแชมป์ สนามบินยอดเยี่ยม ปี 2025 หลังผู้โดยสารทั่วโลก ให้คะแนนพึงพอใจทั้งสิ่งอำนวยความสะดวกและความปลอดภัย
สุดยอดสนามบินโลก "สุวรรณภูมิ" ทะยานสู่รองแชมป์ สนามบินยอดเยี่ยม ปี 2025 หลังผู้โดยสารทั่วโลก ให้คะแนนพึงพอใจทั้งสิ่งอำนวยความสะดวกและความปลอดภัย
วันนี้ (16 มีนาคม 2568) นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า ท่าอากาศยานสุวรรณภูมิ (Suvarnabhumi Airport) ของประเทศไทยได้รับการจัดอันดับให้เป็น 'สนามบินยอดเยี่ยมอันดับ 2' จากการประกาศผลรางวัล DestinAsian Readers' Choice Awards 2025
“รางวัลดังกล่าว ได้มาจากการลงคะแนนของผู้อ่านนิตยสาร DestinAsian ซึ่งเป็นนิตยสารท่องเที่ยวชั้นนำในภูมิภาคเอเชียแปซิฟิก มุ่งเน้นการนำเสนอเรื่องราวและข้อมูลเกี่ยวกับประสบการณ์การเดินทางที่มีคุณภาพสูง โดยเกณฑ์การพิจารณานั้น จะพิจารณาจากคุณภาพการให้บริการ ความปลอดภัย และความพึงพอใจโดยรวมของผู้โดยสาร รางวัลนี้ สะท้อนให้เห็นถึงความมุ่งมั่นในการพัฒนาคุณภาพการให้บริการและสิ่งอำนวยความสะดวกต่าง ๆ เพื่อตอบสนองความต้องการของผู้โดยสารจากทั่วโลก”
ทั้งนี้ การประกาศรางวัลดังกล่าว จัดขึ้นเป็นประจำทุกปี ซึ่งปีนี้เป็นการจัดครั้งที่ 18 เพื่อมอบรางวัลให้แก่องค์กรในอุตสาหกรรมท่องเที่ยวที่มีความเป็นเลิศในประเภทต่าง ๆ เช่น สนามบิน โรงแรม เมืองที่เป็นจุดหมายปลายทางในการท่องเที่ยว เป็นต้น
"รางวัลดังกล่าว ถือเป็นความสำเร็จที่เป็นรูปธรรม ตามนโยบายของรัฐบาล และข้อสั่งการของ นางสาวแพทองธาร ชินวัตร นายกรัฐมนตรี ทึ่ได้สั่งการให้พัฒนาสนามบินอย่างต่อเนื่อง มุ่งยกระดับประสบการณ์การเดินทางให้มีความสะดวกสบาย ปลอดภัย และทันสมัย เพื่อเพิ่มศักยภาพของท่าอากาศยานสุวรรณภูมิให้เป็นศูนย์กลางการบินระดับโลกต่อไป และเพื่อให้ประเทศไทยกลายเป็นศูนย์กลางด้านการท่องเที่ยวและการบินของภูมิภาค" นายจิรายุฯ ย้ำ

ที่มา : https://www.thaigov.go.th/news/contents/details/94406