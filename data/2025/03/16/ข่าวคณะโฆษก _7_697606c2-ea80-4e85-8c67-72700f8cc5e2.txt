รัฐบาลไทย-ข่าวทำเนียบรัฐบาล-นายกฯ ขอบคุณผลโพล ปชช.พอใจการทำงานของรัฐบาล ชี้ 6 เดือนที่ผ่านมา ทุกนโยบายเริ่มออกดอกออกผลตามแคมเปญ "2568 โอกาสไทยทำได้จริง"


วันอาทิตย์ที่ 16 มีนาคม 2568
16/03/2568
พิมพ์
นายกฯ ขอบคุณผลโพล ปชช.พอใจการทำงานของรัฐบาล ชี้ 6 เดือนที่ผ่านมา ทุกนโยบายเริ่มออกดอกออกผลตามแคมเปญ "2568 โอกาสไทยทำได้จริง"
นายกฯ ขอบคุณผลโพล ปชช.พอใจการทำงานของรัฐบาล ชี้ 6 เดือนที่ผ่านมา ทุกนโยบายเริ่มออกดอกออกผลตามแคมเปญ "2568 โอกาสไทยทำได้จริง" ย้ำเป้าหมายจะทำงานให้หนักมากขึ้น เพื่อทำให้ประเทศไทยมีเศรษฐกิจดีประชาชนกินดีอยู่ดี ในอนาคตอันใกล้นี้
วันนี้ (16 มีนาคม 2568)  นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า จากผลการสำรวจความคิดเห็นของประชาชน  ในหัวข้อ “ประเมินผลงานรัฐบาล แพทองธาร รอบ 6 เดือน” พบว่า ประชาชนส่วนใหญ่ กว่า 52.7%  มีความพึงพอใจต่อผลงานการบริหารประเทศของรัฐบาล นางสาวแพทองธาร ชินวัตร นายกรัฐมนตรี ทั้งนี้นายกรัฐมนตรีกล่าวขอบคุณทุกความคิดเห็น พร้อมย้ำว่า แคมเปญ  "2568 โอกาสไทย ทำได้จริง" ที่ได้ประกาศไว้ สามารถทำได้จริง และประชาชนสามารถเห็นผลงาน และรับประโยชน์ได้จริง
“นายกรัฐมนตรีได้ทำหน้าที่บริหารประเทศมา 6 เดือน มีผลสำเร็จเป็นรูปธรรมหลายโครงการ และเป็นที่ชื่นชอบของประชาชน ซึ่งสอดคล้องกับผลโพลฯ อาทิ โครงการดิจิทัลวอลเล็ต การปราบปรามแก๊งคอลเซ็นเตอร์ ปราบปรามยาเสพติด ปราบปรามบุหรี่ไฟฟ้า โครงการ 30 บาทรักษาทุกที่ การแก้ปัญหาน้ำท่วม-น้ำแล้ง
"รัฐบาลพร้อมรับฟังความคิดเห็นทั้งคำชมหรือข้อแนะนำ และจะนำไปปรับปรุงแก้ไขปัญหาอุปสรรคต่าง ๆ เพื่อให้ประชาชนมีคุณภาพชีวิตที่ดีขึ้น เศรษฐกิจของประเทศมีความเสถียรภาพ โดยมีเป้าหมาย ให้ปี 2568 เป็นปีที่ประเทศไทยมีความเจริญก้าวหน้าในทุกตารางนิ้วของประเทศ ตามนโยบาย "2568 โอกาสไทยทำได้จริง" นายจิรายุกล่าว

ที่มา : https://www.thaigov.go.th/news/contents/details/94416