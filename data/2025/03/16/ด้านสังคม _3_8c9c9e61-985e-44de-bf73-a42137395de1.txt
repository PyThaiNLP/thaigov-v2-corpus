รัฐบาลไทย-ข่าวทำเนียบรัฐบาล-“รมช.เดชอิศม์” หนุนพังงาช่วยขับเคลื่อนเศรษฐกิจสุขภาพสู่การเป็น Medical & Wellness Hub


วันอาทิตย์ที่ 16 มีนาคม 2568
“รมช.เดชอิศม์” หนุนพังงาช่วยขับเคลื่อนเศรษฐกิจสุขภาพสู่การเป็น Medical & Wellness Hub
รัฐมนตรีช่วยว่าการกระทรวงสาธารณสุข เผย ศักยภาพจังหวัดพังงา พร้อมขับเคลื่อนด้านเศรษฐกิจสุขภาพของประเทศสู่การเป็น Medical & Wellness Hub
ทั้งเส้นทางท่องเที่ยวเชิงสุขภาพ โรงแรม สปา Wellness Center ร้านอาหารเพื่อสุขภาพ และสถานพยาบาลแพทย์ทางเลือก ปีที่ผ่านมา มีนักท่องเที่ยวกว่า 4 ล้านคน สถานพยาบาลมีมูลค่าการใช้ยาสมุนไพรเพิ่มขึ้นต่อเนื่อง จาก 3.2 ล้านบาท ในปี 2565 เป็น 5.1 ล้านบาท ในปี 2567
วันนี้ (16 มีนาคม 2568) นายเดชอิศม์ ขาวทอง รัฐมนตรีช่วยว่าการกระทรวงสาธารณสุข ลงพื้นที่จังหวัดพังงา ติดตามการดำเนินงานของโรงพยาบาลตะกั่วป่า การให้บริการประชาชนและนักท่องเที่ยวของศูนย์การแพทย์เขาหลัก (Andaman Hub Medical Center) และการให้บริการของสถานประกอบการเพื่อสุขภาพครบวงจร La Vita Sana Khaolak อำเภอตะกั่วป่า และกล่าวว่า กระทรวงสาธารณสุข มุ่งสร้างความเชื่อมั่นในอุตสาหกรรมการท่องเที่ยวเชิงสุขภาพ โดยดูแลความปลอดภัยนักท่องเที่ยวในทุกมิติ ยกระดับภูมิปัญญาไทยให้มีมาตรฐานสากลและผลักดันเข้าสู่ตลาดโลก ส่งเสริมการใช้การแพทย์แผนไทย สมุนไพรเพื่อการแพทย์ในระบบบริการสุขภาพ การต่อยอดงานวิจัย การถ่ายทอดเทคโนโลยีสุขภาพ เทคโนโลยีชีวภาพทางการแพทย์ รวมทั้งมีการปรับปรุงกฎระเบียบและขั้นตอนอนุมัติอนุญาต เพื่อเพิ่มโอกาสเติบโตของธุรกิจการแพทย์และสุขภาพ มุ่งสู่การเป็น Medical & Wellness Hub
นายเดชอิศม์กล่าวต่อว่า ปีที่ผ่านมา จังหวัดพังงา มีนักท่องเที่ยวเข้ามาถึง 4,142,571 คน ถือเป็นอีกจังหวัดที่มีศักยภาพในการขับเคลื่อนประเทศไปสู่การเป็น Medical & Wellness Hub เพราะนอกจากแหล่งท่องเที่ยวทางธรรมชาติที่สวยงาม ยังมีโรงแรม สปา Wellness Center ร้านอาหารเพื่อสุขภาพ และสถานพยาบาลแพทย์ทางเลือก ซึ่งเป็นมิติใหม่ในการดึงดูดนักท่องเที่ยว โดยในส่วนสถานพยาบาลของกระทรวงสาธารณสุขได้สนับสนุนให้มีการใช้ยาสมุนไพรใน 10 กลุ่มอาการโรค และพบว่ามีมูลค่าการใช้ยาสมุนไพรเพิ่มขึ้นอย่างต่อเนื่อง จาก 3.2 ล้านบาท ในปี 2565 เป็น 5.1 ล้านบาท ในปี 2567 ขณะที่สถานประกอบการเอกชนและหน่วยของรัฐได้บูรณาการความร่วมมือในการขับเคลื่อนการท่องเที่ยวเชิงสุขภาพ โดยยกระดับสถานประกอบการเพื่อสุขภาพซึ่งปัจจุบันผ่านเกณฑ์มาตรฐานได้รับรางวัล รวม 7 แห่ง แบ่งเป็น Nuad Thai Premium 4 แห่ง Thai World Class Spa ระดับ Platinum 2 แห่ง และระดับ Gold 1 แห่ง และได้จัดทำเส้นทางท่องเที่ยวเชิงสุขภาพที่เชื่อมโยงการแพทย์แผนไทยและสมุนไพรกับการท่องเที่ยวเชิงวัฒนธรรมอาหาร (Gastronomy tourism) 8 เส้นทาง พร้อมคู่มือการท่องเที่ยวเพื่อสุขภาพในรูปแบบ E-Book ช่วยสร้างความเชื่อมั่นในกลุ่มนักท่องเที่ยวและส่งเสริมให้ประเทศไทยเป็นหมุดหมายของการท่องเที่ยวระดับโลก
************************************************* 16 มีนาคม 2568

ที่มา : https://www.thaigov.go.th/news/contents/details/94419