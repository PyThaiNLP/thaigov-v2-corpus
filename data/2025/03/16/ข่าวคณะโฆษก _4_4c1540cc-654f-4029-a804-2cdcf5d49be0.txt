รัฐบาลไทย-ข่าวทำเนียบรัฐบาล-ด่วน..!! รัฐบาลเชิญฉีดวัคซีนป้องกันโรคมะเร็งปากมดลูกฟรี ลดอัตราการเสียชีวิตพร้อมเปิดให้บริการทั่วประเทศถึงเดือนเมษายน นี้


วันอาทิตย์ที่ 16 มีนาคม 2568
16/03/2568
พิมพ์
ด่วน..!! รัฐบาลเชิญฉีดวัคซีนป้องกันโรคมะเร็งปากมดลูกฟรี ลดอัตราการเสียชีวิตพร้อมเปิดให้บริการทั่วประเทศถึงเดือนเมษายน นี้
ด่วน..!! รัฐบาลเชิญฉีดวัคซีนป้องกันโรคมะเร็งปากมดลูกฟรี ลดอัตราการเสียชีวิตพร้อมเปิดให้บริการทั่วประเทศถึงเดือนเมษายน นี้
วันนี้ (16 มีนาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาลให้ความสำคัญกับการป้องกันโรคมะเร็งปากมดลูก ซึ่งเป็นภัยเงียบที่คร่าชีวิตสตรีไทยจำนวนมากในแต่ละปี รัฐบาลจึงได้ร่วมมือกับกระทรวงสาธารณสุข โดยกรมการแพทย์ จัดโครงการฉีดวัคซีนป้องกันโรคมะเร็งปากมดลูก (HPV) ฟรี สำหรับหญิงไทยอายุ 11-20 ปี เพื่อสร้างภูมิคุ้มกัน ลดความเสี่ยงของการเกิดโรค และยกระดับคุณภาพชีวิตของประชาชนอย่างยั่งยืน การให้บริการครอบคลุมหญิงไทยที่ยังไม่เคยได้รับวัคซีนป้องกันโรคมะเร็งปากมดลูกมาก่อน รวมถึงผู้ที่เคยฉีดวัคซีนเข็มแรกมาแล้ว แต่นานเกินกว่า 6 เดือน โดยสามารถเข้ารับวัคซีนได้โดยไม่เสียค่าใช้จ่าย ผ่านระบบ Walk-in ทุกวันพุธ เวลา 13.00 - 15.00 น. ตั้งแต่บัดนี้จนถึงวันที่ 30 เมษายน 2568 (ยกเว้นวันหยุดนักขัตฤกษ์) ณ ศูนย์บริการสาธารณสุข 69 แห่งทั่วประเทศ
ทั้งนี้ ขอให้ผู้เข้ารับบริการนำบัตรประชาชนมาแสดงเพื่อความสะดวกในการลงทะเบียน สำหรับนักเรียนชั้นประถมศึกษาปีที่ 5 ในปีการศึกษา 2567 ที่ศึกษาในโรงเรียนพื้นที่กรุงเทพมหานคร จะได้รับบริการฉีดวัคซีนที่โรงเรียน โดยศูนย์บริการสาธารณสุข สำนักอนามัย ซึ่งจะดำเนินการฉีดให้ครบถ้วนตามแผนการให้บริการของภาครัฐ เพื่อให้เด็กและเยาวชนได้รับการปกป้องจากโรคอย่างทั่วถึง
“รัฐบาลขอเชิญชวนหญิงไทย ที่อยู่ในช่วงอายุดังกล่าวเข้ารับบริการฉีดวัคซีน ตามวันและเวลาที่กำหนด โดยถือเป็นโอกาสสำคัญในการเสริมสร้างภูมิคุ้มกัน ลดอัตราการเสียชีวิตจากโรคมะเร็งปากมดลูก และเป็นก้าวสำคัญในการยกระดับมาตรฐานด้านสาธารณสุขของประเทศ รัฐบาลมุ่งมั่นที่จะดูแลสุขภาพของประชาชนทุกคนอย่างเต็มที่ และขอ ความร่วมมือประชาชนช่วยกันเผยแพร่ข้อมูลนี้ให้กว้างขวาง เพื่อให้เกิดการเข้าถึงบริการอย่างทั่วถึง สอบถามข้อมูลเพิ่มเติม ได้ที่ศูนย์บริการสาธารณสุข 69 แห่ง หรือสำนักงานโรคติดต่อทางสาธารณสุข สำนักอนามัย โทร. 0 2203 2887-9” นางสาวศศิกานต์ กล่าว

ที่มา : https://www.thaigov.go.th/news/contents/details/94409