รัฐบาลไทย-ข่าวทำเนียบรัฐบาล-“พิพัฒน์” ตรวจเข้มแรงงานต่างด้าวสุราษฎร์ฯ – ต้นแบบใช้แรงงานต่างชาติในธุรกิจท่องเที่ยว คุมนำเข้าแรงงาน รักษาอาชีพสงวนคนไทย


วันอาทิตย์ที่ 16 มีนาคม 2568
16/03/2568
พิมพ์
“พิพัฒน์” ตรวจเข้มแรงงานต่างด้าวสุราษฎร์ฯ – ต้นแบบใช้แรงงานต่างชาติในธุรกิจท่องเที่ยว คุมนำเข้าแรงงาน รักษาอาชีพสงวนคนไทย
สุราษฎร์ธานี, 15 มีนาคม 2568 – นายพิพัฒน์ รัชกิจประการ รัฐมนตรีว่าการกระทรวงแรงงาน ลงพื้นที่จังหวัดสุราษฎร์ธานี พร้อมด้วย นายธีรุตม์ ศุภวิบูลย์ผล ผู้ว่าราชการจังหวัด
นายสมชาย มรกตศรีวรรณ อธิบดีกรมการจัดหางาน ผู้บริหารกระทรวงฯ และหัวหน้าส่วนราชการ โดยมีนายธิติพันธ์ ธนภัทรธีรานันท์ และนางชนัญทิพย์ ธนภัทรธีรานันท์ กรรมการผู้จัดการ ร่วมให้การต้อนรับในการติดตามการบริหารจัดการแรงงานต่างด้าวในพื้นที่ พร้อมเน้นย้ำมาตรการ เฝ้าระวัง ป้องกัน และบังคับใช้กฎหมายอย่างเข้มงวด เพื่อสร้างสมดุลระหว่างสิทธิแรงงาน การเติบโตของธุรกิจ และการคุ้มครองแรงงานไทย ณ โรงแรมรอยัล เมืองสมุย วิลล่า หาดเชิงมน
นายพิพัฒน์ กล่าวว่า วันนี้ทีมผู้บริหารกระทรวงแรงงานและคณะได้พบผู้ประกอบการและแรงงานต่างด้าว บริษัท ดร็อปอิน สมุย จำกัด เป็นสถานประกอบการที่ดำเนินธุรกิจในภาคการท่องเที่ยวและบริการ เกี่ยวกับโรงแรม ห้องพัก และภัตตาคารในพื้นที่เกาะสมุย ซึ่งเป็นกลุ่มธุรกิจที่พึ่งพาแรงงานต่างชาติ มีลูกจ้างฟิลิปปินส์ ลาว เมียนมา โดยกระทรวงแรงงานต้องการส่งเสริมรูปแบบการจ้างงานที่ถูกต้อง ให้เป็นต้นแบบสถานประกอบกิจการ ต้นแบบของการใช้แรงงานต่างด้าวอย่างมีมาตรฐาน ถูกต้องตามกฎหมาย และไม่กระทบต่อแรงงานไทย โดยคณะได้รับฟังความคิดเห็นจากผู้ประกอบการ เน้นให้นายจ้างปฏิบัติตามกฎหมายแรงงานเคร่งครัด และส่งเสริมแนวทางการจ้างแรงงานต่างชาติที่สอดคล้องกับโครงสร้างเศรษฐกิจ ในขณะที่ควบคุมการนำเข้าแรงงานต่างด้าวให้เป็นไปตามความต้องการที่แท้จริงของภาคธุรกิจ ไม่ให้ส่งผลกระทบต่อโอกาสการจ้างงานของแรงงานไทย
“แรงงานต่างชาติ เป็นกำลังสำคัญในการขับเคลื่อนเศรษฐกิจไทย แต่ต้องอยู่ภายใต้กฎหมายและมาตรฐานที่เหมาะสม เราจึงต้องสร้างสมดุลระหว่างการปกป้องสิทธิแรงงานไทย การสนับสนุนภาคธุรกิจ และการใช้แรงงานต่างชาติอย่างมีแบบแผน” นายพิพัฒน์กล่าว
นายสมชาย มรกตศรีวรรณ อธิบดีกรมการจัดหางาน กล่าวต่อ รัฐมนตรีว่าการกระทรวงแรงงาน กำชับให้หน่วยงานที่เกี่ยวข้องตรวจสอบและควบคุมไม่ให้แรงงานต่างด้าวเข้ามาทำงานในอาชีพที่สงวนไว้สำหรับคนไทย เพื่อให้การควบคุมเป็นไปอย่างมีประสิทธิภาพ กระทรวงแรงงานได้ส่งทีมข้าราชการลงพื้นที่ตรวจสอบสถานประกอบการ และให้คำแนะนำทั้งนายจ้างและแรงงานเกี่ยวกับการจ้างงานที่ถูกต้อง โดยเน้นการใช้ระบบ MOU ในการนำเข้าแรงงานที่มีคุณภาพ ลดปัญหาแรงงานผิดกฎหมาย และเสริมสร้างเสถียรภาพในตลาดแรงงาน
และการลงพื้นที่ จ.สุราษฎร์ธานี ในกิจกรรมครั้งนี้ กระทรวงแรงงานได้ สนับสนุนการแสดงผลิตภัณฑ์จากกลุ่มอาสาสมัครแรงงานและแรงงานอิสระในพื้นที่ ซึ่งเป็นกลุ่มที่ได้รับการส่งเสริมให้มีอาชีพเสริม เพิ่มรายได้และพัฒนาทักษะในการประกอบอาชีพ ได้แก่
กลุ่มแรงงานอิสระแปรรูปจากลูกมะพร้าว – ใช้วัตถุดิบท้องถิ่นสร้างผลิตภัณฑ์มูลค่าเพิ่ม
กลุ่มแรงงานอิสระประมงพื้นบ้านแหลมสน – ผลิตสินค้าจากขยะทะเล เช่น ผ้ามัดย้อมจากสาหร่าย
กลุ่มนักเรียนและผู้สูงอายุ – ผลิตไข่เค็มใบเตย และของชำร่วยจากวัตถุดิบธรรมชาติ
กลุ่มแปรรูปอาหารสมุย – ผลิตกล้วยอบและกล้วยตากเพื่อส่งขาย
ภารกิจในครั้งนี้สะท้อนถึงความมุ่งมั่นของกระทรวงแรงงาน ในการจัดระเบียบแรงงานต่างด้าว คุมเข้มการจ้างงานที่ถูกต้อง และส่งเสริมเศรษฐกิจในพื้นที่ ให้เดินหน้าต่อไปได้อย่างสมดุล - นายพิพัฒน์ กล่าวปิดท้าย

ที่มา : https://www.thaigov.go.th/news/contents/details/94410