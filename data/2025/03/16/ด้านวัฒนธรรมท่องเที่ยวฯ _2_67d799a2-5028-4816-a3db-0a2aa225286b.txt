รัฐบาลไทย-ข่าวทำเนียบรัฐบาล-นายสรวงศ์ เทียนทอง เปิดกิจกรรมส่งเสริมการท่องเที่ยวการแข่งขันวิ่งและผสมผสานการแสดงดนตรี “งานอรัญไนท์รัน” จังหวัดสระแก้ว


วันอาทิตย์ที่ 16 มีนาคม 2568
นายสรวงศ์ เทียนทอง เปิดกิจกรรมส่งเสริมการท่องเที่ยวการแข่งขันวิ่งและผสมผสานการแสดงดนตรี “งานอรัญไนท์รัน” จังหวัดสระแก้ว
นายสรวงศ์ เทียนทอง เปิดกิจกรรมส่งเสริมการท่องเที่ยวการแข่งขันวิ่งและผสมผสานการแสดงดนตรี “งานอรัญไนท์รัน” จังหวัดสระแก้ว
วันเสาร์ที่ 15 มีนาคม 2568 เวลา 17.30 น. ณ สวนกาญจนาภิเษก ร.9 อำเภออรัญประเทศ จังหวัดสระแก้ว นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานเปิดกิจกรรมส่งเสริมการท่องเที่ยวการแข่งขันวิ่งและผสมผสานการแสดงดนตรี “งานอรัญไนท์รัน” โดยมี นายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา, นายอภิชัย ฉัตรเฉลิมกิจ รองผู้ว่าการด้านตลาดในประเทศ ททท., นายปริญญา โพธิสัตย์ ผุ้ว่าราชการจังหวัดสระแก้ว, นายกเทศมนตรีเมืองอรัญญประเทศ, ประธานหอการค้าจังหวัดสระแก้ว, ผู้บังคับการตำรวจภูธรจังหวัดสระแก้ว, นายกสมาคมธุรกิจท่องเที่ยวและบริการจังหวัดสระแก้ว, กรรมการผู้จัดการบริษัท เรคเรซ สปอร์ต จำกัด และหัวหน้าส่วนราชการ รวมไปถึงสื่อมวลชนและผู้เข้าร่วมการแข่งขัน เข้าร่วมกิจกรรมอย่างคับคั่ง
โดยภายหลังจากพิธีเปิดกิจกรรม นายสรวงศ์ เทียนทอง ได้ร่วมลงวิ่งในระยะ 5 กิโลเมตร พร้อมให้กำลังใจนักกีฬา และโบกมือประชาชนที่อยู่ 2 ข้างทาง สร้างรอยยิ้มและเสียงหัวเราะ ด้วยบรรยากาศที่อบอุ่น สนุกสนาน ตลอดการจัดกิจกรรม
นายสรวงศ์ เทียนทอง กล่าวว่า สำหรับ กิจกรรมส่งเสริมการท่องเที่ยวการแข่งขันวิ่งและผสมผสานการแสดงดนตรี “งานอรัญไนท์รัน” เพื่อกระตุ้นให้กลุ่มผู้รักสุขภาพเข้าร่วมโครงการดังกล่าวเพื่อสร้างเสริมสุขภาพและความสัมพันธ์ของครอบครัวและกลุ่มเพื่อน สนับสนุนเดินทางในภาคการท่องเที่ยวเชิงนิเวศและประวัติศาสตร์ ในช่วงวัน เสาร์-อาทิตย์ ก่อเกิดรายได้ของเศรษฐกิจทั้งในระดับจังหวัดและระดับภูมิภาค กระตุ้นให้ภาคเอกชน ทั้งกลุ่มธุรกิจโรงแรม ร้านอาหารและสถานที่ท่องเที่ยวเชื่อมโยงมองเห็น
ความสำคัญของกลุ่มนักท่องเที่ยวเชิงสุขภาพ พร้อมตอบโจทย์การเผยแพร่ประชาสัมพันธ์ในแง่มุมของกลุ่มผู้รักสุขภาพและการท่องเที่ยวเมืองน่าเที่ยว ของ “จังหวัดสระแก้ว” ซึ่งสอดคล้องกับเป้าหมายการพัฒนาของจังหวัดในการมุ่งสู่ การบริหารเชิงพื้นที่ “เมืองชายแดนแห่งความสุข ถิ่นเกษตรและสมุนไพรคุณภาพ แหล่งท่องเที่ยวชุมชนและอารยธรรมโบราณ ศูนย์กลางโลสติกส์เชื่อมโยงอินโดจีน มั่นคง มั่งคั่ง ยั่งยืน”
“ขอขอบคุณนักวิ่งทุกๆ ท่าน รวมทั้งผู้เข้าร่วมงานที่ให้ความสนใจเดินทางเข้าร่วมกิจกรรมในครั้งนี้ และหวังเป็นอย่างยิ่งว่าทุกท่านจะได้รับประสบการณ์สุดประทับใจ ร่วมกิจกรรมการแข่งขันด้วยความสนุกและปลอดภัย และสามารถเป็นส่วนช่วยสนับสนุนด้านการประชาสัมพันธ์แหล่งท่องเที่ยวของจังหวัดสระแก้ว ได้เป็นอย่างดี” นายสรวงศ์ กล่าวทิ้งท้าย
การจัดกิจกรรม “งานอรัญไนท์รัน” ในครั้งนี้ ถือเป็นส่วนหนึ่งในการขับเคลื่อนนโยบาย “ปีทองแห่งการท่องเที่ยว - Amazing Thailand Grand Tourism and Sports Year 2025” โดยมีภารกิจสำคัญในการส่งเสริม ยกระดับประเทศไทยสู่การเป็นศูนย์กลางการท่องเที่ยวของภูมิภาคอาเซียน พร้อมเน้นการส่งเสริม Soft Power และชูจุดเด่นทางวัฒนธรรมของไทยให้เป็นที่รู้จักในระดับสากล ไปจนถึง กระจายพื้นที่การท่องเที่ยวไปยัง “เมืองน่าเที่ยว” ทั่วประเทศ เพื่อขับเคลื่อนเศรษฐกิจไทยตลอดทั้งปี

ที่มา : https://www.thaigov.go.th/news/contents/details/94418