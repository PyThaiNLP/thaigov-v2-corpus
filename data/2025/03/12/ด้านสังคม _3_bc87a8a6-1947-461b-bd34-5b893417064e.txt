รัฐบาลไทย-ข่าวทำเนียบรัฐบาล-“วราวุธ” กล่าวถ้อยแถลง เวที CSW 69 ยกสิทธิสตรีคือสิทธิมนุษยชน ชู นายกฯ อุ๊งอิ๊ง เป็นผู้นำหญิงรุ่นใหม่ มีความสามารถ-ขับเคลื่อนนโยบายหลายด้าน


วันพุธที่ 12 มีนาคม 2568
“วราวุธ” กล่าวถ้อยแถลง เวที CSW 69 ยกสิทธิสตรีคือสิทธิมนุษยชน ชู นายกฯ อุ๊งอิ๊ง เป็นผู้นำหญิงรุ่นใหม่ มีความสามารถ-ขับเคลื่อนนโยบายหลายด้าน
“วราวุธ” กล่าวถ้อยแถลง เวที CSW 69 ยกสิทธิสตรีคือสิทธิมนุษยชน ชู นายกฯ อุ๊งอิ๊ง เป็นผู้นำหญิงรุ่นใหม่ มีความสามารถ-ขับเคลื่อนนโยบายหลายด้าน
เมื่อวันที่ 11 มีนาคม 2568 (ตามเวลาท้องถิ่น) ที่สำนักงานใหญ่สหประชาชาติ (UN) นครนิวยอร์ก สหรัฐอเมริกา นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ในฐานะหัวหน้าคณะผู้แทนไทย นำคณะเข้าร่วมประชุมคณะกรรมาธิการว่าด้วยสถานภาพสตรีสมัยที่ 69 (Commission on the Status of Women) หรือการประชุม CSW 69 ซึ่งปีนี้เป็นวาระครบรอบ 30 ปี ปฏิญญาปักกิ่งและแผนปฏิบัติการเพื่อความก้าวหน้าของสตรี โดยในช่วงบ่าย เวลา 15.00 น. นายวราวุธและคณะได้เข้าร่วมการประชุมการติดตามผลการประชุมโลกว่าด้วยสตรี ครั้งที่ 4 และผลลัพธ์ของการประชุมสมัชชาใหญ่แห่งสหประชาชาติ สมัยพิเศษ ครั้งที่ 23 ภายใต้หัวข้อ “สตรี 2000 : ความเสมอภาคระหว่างเพศ การพัฒนา และสันติภาพสำหรับศตวรรษที่ 21”
โดยนายวราวุธได้กล่าวถ้อยแถลงในนามประเทศไทย ระบุว่า นับเป็นเกียรติอย่างยิ่งที่ได้กล่าวต่อที่ประชุม CSW 69 ในขณะที่เรากำลังก้าวเข้าสู่ปี 2025 ซึ่งถือเป็นปีที่ครบรอบ 30 ปีของปฏิญญาปักกิ่ง แน่นอนว่าเราภูมิใจในความก้าวหน้าที่เกิดขึ้นในหลายด้าน แต่ยังตระหนักดีว่าเราจำเป็นต้องทำงานร่วมกันต่อไปเพื่อบรรลุพันธสัญญาที่สำคัญว่า “สิทธิมนุษยชนคือสิทธิสตรี และสิทธิสตรีคือสิทธิมนุษยชน” ซึ่งเป็นหัวใจหลักของปฏิญญาปักกิ่งและแผนปฏิบัติการเพื่อความก้าวหน้าของสตรี
นายวราวุธ กล่าวว่า สำหรับประเทศไทย เรายังคงมุ่งมั่นในการส่งเสริมความเท่าเทียมทางเพศ และตนในฐานะรัฐมนตรีว่าการกระทรวงการพัฒนาสังคมและความมั่นคงของมนุษย์จะยังคงพยายามที่จะผนวกมุมมองเรื่องความเท่าเทียมทางเพศเข้าสู่การขับเคลื่อนนโยบายในทุกด้าน ถือว่าเป็นงานที่สำคัญ ซึ่งนางสาวแพทองธาร ชินวัตร นายกรัฐมนตรีของรัฐบาลไทย เป็นผู้นำหญิงรุ่นใหม่ที่มีความสามารถ ได้ริเริ่มนโยบายหลายด้านเพื่อขับเคลื่อนพันธสัญญา ภายใต้ปฏิญญาปักกิ่ง อาทิ นโยบายด้านการจ้างงานและเศรษฐกิจ , การยุติความรุนแรงต่อสตรี , การขจัดความยากจน , การส่งเสริมและคุ้มครองสิทธิของสตรีและเด็กหญิง LGBTQIA+ และบุคคลที่เผชิญกับการเลือกปฏิบัติที่ซับซ้อนหลากหลายมิติ
นายวราวุธ กล่าวต่อไปว่า ขณะนี้ประเทศไทยมีความก้าวหน้าที่สำคัญด้วยการออกกฎหมายสำคัญ คือ “กฎหมายสมรสเท่าเทียม” ซึ่งทำให้ประเทศไทยเป็นประเทศแรกในเอเชียตะวันออกเฉียงใต้ ประเทศที่สามในเอเชีย และประเทศที่ 37 ของโลกที่ออกกฎหมายนี้ โดยมีผลบังคับใช้ตั้งแต่วันที่ 23 มกราคม 2025 กฎหมายนี้ถือเป็นการเปลี่ยนแปลงที่สำคัญ แสดงให้เห็นว่าความรักไม่มีขอบเขตจำกัด ในส่วนของนโยบายการจัดการกับความรุนแรงและการล่วงละเมิดทางเพศ เราดำเนินการอย่างเคร่งครัดเช่นกัน ซึ่งประเทศไทยได้จัดตั้งศูนย์จัดการภาวะฉุกเฉินด้านความมั่นคงของมนุษย์ บริการตลอด 24 ชั่วโมง ผ่านสายด่วนและแอปพลิเคชันต่างๆ โดยให้ความช่วยเหลือแก่ผู้ที่เผชิญปัญหาทางสังคม โดยเฉพาะปัญหาความรุนแรงทางเพศ นอกจากนี้ เนื่องจากประเทศไทยกำลังเผชิญกับความท้าทายด้านโครงสร้างประชากร ผู้หญิงจึงเป็นพลังสำคัญในการเอาชนะกับดักนี้ กระทรวง พม. ได้พัฒนานโยบาย “5x5 ฝ่าวิกฤตประชากร" ที่มุ่งรับมือกับความท้าทายจาก “สังคมสูงวัย” โดยให้โอกาสและทางเลือกในการเสริมสร้างความสามารถของผู้หญิงในตลาดแรงงานและการดูแลครอบครัว
นายวราวุธ กล่าวเพิ่มเติมว่า ขอรับรองว่าตนและรัฐบาลไทยจะยังคงต่อสู้เพื่อความเท่าเทียมทางเพศต่อไป มุ่งมั่นที่จะทำให้อนาคตนี้เป็นจริง และหวังว่าปฏิญญาทางการเมืองที่ได้รับการรับรองเมื่อวานนี้จะเป็นแรงผลักดันสู่ความเท่าเทียมทางเพศที่แท้จริง และเราเชื่ออย่างแท้จริงว่าความเท่าเทียมทางเพศไม่ใช่เพียงเป้าหมาย แต่เป็นสิ่งที่ถูกต้องที่ควรทำ หากเราไม่ทำอะไรในวันนี้ พรุ่งนี้ เดือนหน้า หรืออีกหลายปีข้างหน้า หรือแม้แต่ในอีก 30 ปีข้างหน้า เราก็จะไม่มีวันบรรลุเป้าหมายของความเท่าเทียมทางเพศ และถ้าไม่ใช่พวกเราแล้วจะเป็นใคร ถ้าไม่ใช่ตอนนี้แล้วจะเป็นเมื่อไหร่ ดังนั้น ขอให้เราฉวยโอกาสนี้สร้างโลกที่เท่าเทียมทางเพศอย่างแท้จริงสำหรับทุกคน "การทำงานของประเทศไทยในช่วง 30 ปีที่ผ่านมา หนึ่งในผลงานสำคัญคือการออกกฎหมายสมรสเท่าเทียมทำให้บุคคลสองคนสามารถแต่งงานกันได้โดยไม่แบ่งเพศว่าหญิงหรือชาย ในขณะที่นายกรัฐมนตรีของรัฐบาลไทยเป็นสุภาพสตรีที่มีความสามารถจึงได้เล็งเห็นถึงความสำคัญของการปกป้องสิทธิสตรีและส่งเสริมพลังสตรีทั้งในมิติเศรษฐกิจและสังคม
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว
#วราวุธศิลปอาชา #ศบปภ #วันสตรีสากล #สตรี #สหประชาชาติ #นิวยอร์ก
#สหรัฐอเมริกา #ประเทศไทย #ประชุมCSW #CSW #ปฏิญญาปักกิ่ง

ที่มา : https://www.thaigov.go.th/news/contents/details/94285