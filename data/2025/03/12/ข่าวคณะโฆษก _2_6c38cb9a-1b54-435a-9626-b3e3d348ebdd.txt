รัฐบาลไทย-ข่าวทำเนียบรัฐบาล-  รัฐบาลมั่นใจเศรษฐกิจไทยไตรมาสแรกคึกคัก  หลังการท่องเที่ยวไทยฮอตฮิต! แค่ 2 เดือนทะลุ 7.6                 ล้านคน คาดดัน  GDP ไตรมาสแรกทะลุเป้าเกิน 3.3% แน่นอน


วันพุธที่ 12 มีนาคม 2568
12/03/2568
พิมพ์
รัฐบาลมั่นใจเศรษฐกิจไทยไตรมาสแรกคึกคัก  หลังการท่องเที่ยวไทยฮอตฮิต! แค่ 2 เดือนทะลุ 7.6                 ล้านคน คาดดัน  GDP ไตรมาสแรกทะลุเป้าเกิน 3.3% แน่นอน
รัฐบาลมั่นใจเศรษฐกิจไทยไตรมาสแรกคึกคัก  หลังการท่องเที่ยวไทยฮอตฮิต! แค่ 2 เดือนทะลุ 7.6                 ล้านคน คาดดัน  GDP ไตรมาสแรกทะลุเป้าเกิน 3.3% แน่นอน
วันพุธที่ 12 มีนาคม 2568  เวลา 09.00 น.  นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาลได้รวบรวมจำนวนนักท่องเที่ยวสะสมตั้งแต่วันที่ 1 มกราคม – 9 มีนาคม 2568  พบว่ามีจำนวนนักท่องเที่ยวชาวต่างชาติ เดินทางเข้ามาท่องเที่ยวในประเทศไทยทั้งสิ้น จำนวน  7,660,207 คน สร้างรายได้จากการใช้จ่ายของนักท่องเที่ยวต่างชาติแล้วประมาณ 375,035 ล้านบาท
โดยจำนวนนักท่องเที่ยวสูงสุด 5 อันดับแรก ได้แก่ จีน จำนวน 1,121,207 คน มาเลเซีย จำนวน 938,173 คน รัสเซีย จำนวน558,866 คน  เกาหลีใต้ จำนวน 419,759 คน และอินเดีย จำนวน 408,543 คน
สำหรับภาพรวมในสัปดาห์แรกของเดือนมีนาคม 2568 นี้มีจำนวนนักท่องเที่ยวต่างชาติแล้ว ทั้งสิ้น 638,863 คน  สําหรับในสัปดาห์ถัดไปคาดว่าจะมีนักท่องเที่ยวชาวต่างชาติเดินทางเข้ามาต่อเนื่อง จากปัจจัยส่งเสริมต่างๆ เช่น การสร้างความเชื่อมั่นต่อตลาดท่องเที่ยวโลกในงาน ITB ที่กรุงเบอร์ลิน การประกาศปี Amazing Thailand Grand Tourism and Sports Year 2025 และการจัดกิจกรรมส่งเสริมการท่องเที่ยวและกีฬา การสร้างความเชื่อมั่นด้านความปลอดภัย การมีมาตรการ Ease of Traveling ของรัฐบาล ที่ช่วยเพิ่มการอํานวยความสะดวกในการเดินทางสู่ไทย การยกเว้นวีซ่าของนักท่องเที่ยวหลายประเทศ อาทิ มาเลเซีย จีน
รวมทั้งการอำนวยความ สะดวกด้วยการยกเว้นการกรอกแบบฟอร์มเข้าประเทศหรือ บัตร ตม.6 รวมทั้งการกระตุ้นและส่งเสริมให้สายการบินที่เพิ่มจํานวนเที่ยวบินมากยิ่งขึ้น รัฐบาลเร่งเดินหน้าสร้างความเชื่อมั่นด้านความปลอดภัยและความสะดวกสบายในการเดินทาง มุ่งมั่นผลักดันประเทศไทยให้เป็นจุดหมายปลายทางระดับโลก ทำให้นักท่องเที่ยวมั่นใจ เที่ยวไทยอุ่นใจแน่นอน
ขณะที่อุตสาหกรรมการท่องเที่ยวในทุกมิติถือเป็นกลไกสำคัญในการบ่งชี้การเติบโต ทางเศรษฐกิจของประเทศหรือจีดีพี ซึ่งจากตัวเลขนักท่องเที่ยวเพียงสองเดือนเศษข้างต้น ทำให้พอเห็นว่าในไตรมาสที่หนึ่งของปีนี้ จีดีพีจะเติบโตมากกว่า 3.2 % ซึ่งคาดการณ์ว่าจะสูงกว่าไตรมาสสุดท้ายของปีที่ผ่านมา อย่างแน่นอน นางสาวศศิกานต์กล่าว
************

ที่มา : https://www.thaigov.go.th/news/contents/details/94276