รัฐบาลไทย-ข่าวทำเนียบรัฐบาล-อนุทินเอาจริง !! สั่งกรมการปกครองจับต่อเนื่องคอนโดรายวัน 4 แห่ง ย่านสุขุมวิท-อโศก


วันพุธที่ 12 มีนาคม 2568
12/03/2568
พิมพ์
อนุทินเอาจริง !! สั่งกรมการปกครองจับต่อเนื่องคอนโดรายวัน 4 แห่ง ย่านสุขุมวิท-อโศก
อนุทินเอาจริง !! สั่งกรมการปกครองจับต่อเนื่องคอนโดรายวัน 4 แห่ง ย่านสุขุมวิท-อโศก
สืบเนื่องจาก เมื่อวันที่ 5 มีนาคม 2568 กรมการปกครองได้นำกำลังพนักงานฝ่ายปกครองเข้าดำเนินคดีกับผู้นำห้องในอาคารชุด (คอนโดมิเนียม) มาปล่อยเช่ารายวัน อันเป็นการกระทำความผิดตาม พ.ร.บ.โรงแรม พ.ศ. 2547 เพื่อแก้ปัญหาความเดือดร้อนตามข้อร้องเรียน ซึ่งต่อมาได้มีประชาชนเข้ามาร้องเรียนเพิ่มเติมที่ศูนย์ดำรงธรรม กรมการปกครอง ดังนั้น เพื่อเป็นการขับเคลื่อนนโยบายของนายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงมหาดไทย ในการจัดระเบียบสังคมและแก้ไขปัญหาความเดือดร้อนของประชาชน นายอรรษิษฐ์ สัมพันธรัตน์ ปลัดกระทรวงมหาดไทย และนายไชยวัฒน์ จุนถิระพงศ์ อธิบดีกรมการปกครอง จึงได้สั่งการให้นายรณรงค์ ทิพย์ศิริ รองอธิบดีกรมการปกครอง นำกำลังพนักงานฝ่ายปกครอง พร้อมด้วยสมาชิก อส. เข้าดำเนินการแก้ไขปัญหาความเดือดร้อนดังกล่าวโดยทันที
วันนี้ (12 มีนาคม 2568) นายไชยวัฒน์ จุนถิระพงศ์ อธิบดีกรมการปกครอง เผยผลการแก้ไขปัญหาข้อร้องเรียนในครั้งนี้ มีการดำเนินคดีกับผู้นำห้องในอาคารชุด (คอนโดมิเนียม) มาปล่อยเช่ารายวัน จำนวน 4 แห่ง ในพื้นที่ย่านสุขุมวิท อันเป็นการกระทำฝ่าฝืน พ.ร.บ.โรงแรม พ.ศ. 2547 ฐานประกอบธุรกิจโรงแรมโดยไม่รับอนุญาตจากนายทะเบียน ตามมาตรา 4, 15 และ 59 มีอัตราโทษจำคุกไม่เกิน 1 ปี หรือ ปรับไม่เกิน 20,000 บาท หรือทั้งจำทั้งปรับ และปรับอีกวันละไม่เกิน 10,000 บาท ตลอดเวลาที่ยังฝ่าฝืนอยู่
ทั้งนี้ การดำเนินกิจการโรงแรมที่ไม่ได้รับอนุญาตส่งผลกระทบต่อความสงบเรียบร้อยของสังคม และอาจส่งผลต่อความปลอดภัยของผู้เข้าพัก จึงขอประชาสัมพันธ์พร้อมสร้างความรับรู้แก่ประชาชนให้ทราบว่าการนำห้องในอาคารชุด(คอนโดมิเนียม)เป็นการกระทำที่ผิดต่อกฎหมาย หากพบการกระทำความผิดหรือได้รับความเดือดร้อนรำคาญจากการกระทำในลักษณะดังกล่าว สามารถร้องเรียนหรือแจ้งเบาะแสได้ที่ ศูนย์ดำรงธรรม กรมการปกครอง ในพื้นที่กรุงเทพมหานคร หรือ ศูนย์ดำรงธรรมจังหวัด/อำเภอ ทุกแห่งทั่วประเทศ เพื่อพนักงานฝ่ายปกครองจักได้บูรณาการหน่วยงานที่เกี่ยวข้องเพื่อตรวจสอบและแก้ไขปัญหาโดยเร็วต่อไป
ข้อมูล : กรมการปกครอง

ที่มา : https://www.thaigov.go.th/news/contents/details/94300