รัฐบาลไทย-ข่าวทำเนียบรัฐบาล-รัฐบาลอนุญาตแรงงาน 3 สัญชาติ เดินทางกลับบ้านช่วงสงกรานต์ งดเว้นค่าธรรมเนียม Re-Entry ตั้งแต่ 1 เม.ย - 15 พ.ค. 68


วันพุธที่ 12 มีนาคม 2568
12/03/2568
พิมพ์
รัฐบาลอนุญาตแรงงาน 3 สัญชาติ เดินทางกลับบ้านช่วงสงกรานต์ งดเว้นค่าธรรมเนียม Re-Entry ตั้งแต่ 1 เม.ย - 15 พ.ค. 68
รัฐบาลอนุญาตแรงงาน 3 สัญชาติ เดินทางกลับบ้านช่วงสงกรานต์ งดเว้นค่าธรรมเนียม Re-Entry ตั้งแต่ 1 เม.ย - 15 พ.ค. 68
วันนี้ (12 มีนาคม 2568) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า รัฐบาลสนับสนุนความสัมพันธ์ด้านแรงงานระหว่างไทยกับประเทศเพื่อนบ้าน รวมถึงช่วยลดภาระค่าใช้จ่ายให้แรงงานข้ามชาติ ที่ต้องการเดินทางกลับไปเยี่ยมครอบครัวและร่วมงานประเพณีสงกรานต์ในปีนี้
โดยได้ผ่อนผันให้แรงงาน 3 สัญชาติ (กัมพูชา ลาว และเมียนมา) ที่มีใบอนุญาตทำงานถูกต้อง สามารถเดินทางออกและกลับเข้าไทยได้ โดยไม่ต้องยื่นขอ Re-Entry Permit สามารถเดินทางกลับประเทศเพื่อร่วมงานประเพณีสงกรานต์ได้ และไม่ต้องเสียค่าธรรมเนียมขออนุญาตกลับเข้ามาในราชอาณาจักร (Re-Entry Permit)
“สำหรับช่วงเวลาผ่อนผัน กำหนดไว้ตั้งแต่ วันที่ 1 เมษายน - 15 พฤษภาคม 2568 หากเดินทางกลับไทย หลังวันที่ 15 พฤษภาคม 2568 จะไม่ได้รับสิทธิผ่อนผัน และต้องดำเนินการขออนุญาตใหม่ตามปกติ” นายคารม ย้ำ
นายคารม ระบุว่า แรงงานข้ามชาติเป็นกำลังสำคัญของเศรษฐกิจไทย การผ่อนผันนี้ถือเป็นการให้สิทธิ์และสวัสดิการที่เหมาะสม เพื่อให้แรงงานกลับมาทำงานในไทยด้วยขวัญกำลังใจที่ดีขึ้น รัฐบาลต้องการให้แรงงานทุกคนได้รับโอกาสดี ๆ กลับบ้านไปหาครอบครัวในช่วงสงกรานต์ และกลับมาทำงานได้ตามปกติ

ที่มา : https://www.thaigov.go.th/news/contents/details/94273