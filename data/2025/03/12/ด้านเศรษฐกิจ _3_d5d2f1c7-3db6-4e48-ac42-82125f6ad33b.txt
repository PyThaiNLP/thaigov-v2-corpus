รัฐบาลไทย-ข่าวทำเนียบรัฐบาล-ขสมก. ปรับการนับวันบัตรโดยสารล่วงหน้าอิเล็กทรอนิกส์ เพิ่มความสะดวกการใช้งานของประชาชน เริ่ม 8 มีนาคม 2568 เป็นต้นไป


วันพุธที่ 12 มีนาคม 2568
ขสมก. ปรับการนับวันบัตรโดยสารล่วงหน้าอิเล็กทรอนิกส์ เพิ่มความสะดวกการใช้งานของประชาชน เริ่ม 8 มีนาคม 2568 เป็นต้นไป
....
นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ กระทรวงคมนาคม เปิดเผยว่า เนื่องจากบัตรโดยสารล่วงหน้าอิเล็กทรอนิกส์ ประเภทรายสัปดาห์และรายเดือน ขององค์การขนส่งมวลชนกรุงเทพ (ขสมก.) ได้รับความนิยมจากประชาชนผู้ใช้บริการเป็นอย่างดี ขสมก. ได้พัฒนาระบบการนับวันใช้งานบัตรเพื่อช่วยให้ประชาชนสามารถบริหารค่าใช้จ่ายได้อย่างคุ้มค่า ​จากเดิมที่การนับวันใช้งานของบัตรโดยสารล่วงหน้าจะอ้างอิงตามรอบวันปฏิทิน โดยบัตรรายเดือนจะเริ่มนับตั้งแต่วันที่แตะชำระค่าโดยสารและสิ้นสุดภายในเดือนเดียวกัน ส่วนบัตรรายสัปดาห์จะกำหนดรอบการใช้งานเป็นช่วงสัปดาห์ โดย ขสมก. ได้ปรับปรุงการนับวันใช้งาน โดยจะเริ่มนับวันใช้งานจากวันที่แตะบัตรครั้งแรก มีรายละเอียด ดังนี้
บัตรโดยสารล่วงหน้าแบบรายเดือน เมื่อผู้โดยสารแตะบัตรเพื่อใช้งานเป็นครั้งแรก ระบบจะเริ่มนับวันใช้งานและสามารถใช้ได้เป็นระยะเวลา 30 วัน นับจากวันแรกที่ใช้งาน เช่น แตะบัตรครั้งแรกในวันที่ 8 มีนาคม 2568 บัตรสามารถใช้งานได้ถึงวันที่ 6 เมษายน 2568
บัตรโดยสารล่วงหน้าแบบรายสัปดาห์ เมื่อผู้โดยสารแตะบัตรครั้งแรก ระบบจะเริ่มนับวันใช้งาน และสามารถใช้ได้เป็นระยะเวลา 7 วัน นับจากวันแรกที่ใช้งาน เช่น เริ่มใช้งานในวันที่ 8 มีนาคม 2568 บัตรสามารถใช้ได้ถึงวันที่ 14 มีนาคม 2568
ทั้งนี้ การพัฒนาระบบจะเป็นประโยชน์สำหรับประชาชนในการเพิ่มความยืดหยุ่นในการใช้งาน สามารถเลือกเวลาเริ่มต้นใช้งานบัตรได้ตามความสะดวกของตนเอง ไม่จำเป็นต้องเริ่มต้นในวันกำหนดของเดือนหรือสัปดาห์อีกต่อไป ลดข้อจำกัดของระบบเดิม ไม่ต้องกังวลเรื่องการซื้อล่วงหน้าแล้วเสียวันใช้งาน รองรับพฤติกรรมการเดินทางที่หลากหลายขึ้น ช่วยให้ผู้ที่ไม่ได้เดินทางทุกวันสามารถใช้บัตรโดยสารให้คุ้มค่ามากขึ้น ช่วยให้การจัดการค่าใช้จ่ายเดินทาง สามารถวางแผนระยะเวลาการใช้งานและบริหารค่าใช้จ่ายได้ ​​สามารถสอบถามข้อมูลเพิ่มเติมได้ที่กรุงไทย Call Center โทร. 0 2111 1111 ขสมก. Call Center โทร. 1348 เฟซบุ๊ก : ขสมก. พร้อมบวก และ www.bmta.co.th

ที่มา : https://www.thaigov.go.th/news/contents/details/94278