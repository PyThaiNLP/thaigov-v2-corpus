รัฐบาลไทย-ข่าวทำเนียบรัฐบาล-ดร.นลินี ทวีสิน เตรียมนำคณะนักธุรกิจไทยร่วมงาน SelectUSA Investment Summit 2025 ผลักดันการลงทุนในสหรัฐฯ เพิ่มเติม


วันพุธที่ 12 มีนาคม 2568
12/03/2568
พิมพ์
ดร.นลินี ทวีสิน เตรียมนำคณะนักธุรกิจไทยร่วมงาน SelectUSA Investment Summit 2025 ผลักดันการลงทุนในสหรัฐฯ เพิ่มเติม
ดร.นลินี ทวีสิน เตรียมนำคณะนักธุรกิจไทยร่วมงาน SelectUSA Investment Summit 2025 ผลักดันการลงทุนในสหรัฐฯ เพิ่มเติม
ดร. นลินี ทวีสิน ประธานผู้แทนการค้าไทย เผยตนเตรียมนำคณะนักธุรกิจไทยเข้าร่วมงาน SelectUSA Investment Summit 2025 ซึ่งจัดขึ้นระหว่างวันที่ 11-14 พฤษภาคม 2568 ณ Gaylord National Resort & Convention Center, National Harbor, Maryland, สหรัฐอเมริกา ซึ่ง SelectUSA Investment Summit ถือเป็นเวทีสำคัญระดับโลกที่จัดขึ้นโดย กระทรวงพาณิชย์สหรัฐฯ เพื่อส่งเสริมการลงทุนจากต่างประเทศ (FDI) ไปยังสหรัฐอเมริกา
เมื่อวันที่ 11 มีนาคม เวลา 11.00 น. ณ ทำเนียบรัฐบาล ดร. นลินี ทวีสิน ได้รับฟังการบรรยายสรุป (Briefing) จากทีมฝ่ายพาณิชย์ของสถานเอกอัครราชทูตสหรัฐอเมริกาประจำประเทศไทย เกี่ยวกับงาน SelectUSA Investment Summit โดยงานดังกล่าวเป็นงานที่จัดขึ้นเป็นประจำทุกปี และสามารถดึงดูดนักลงทุนจากทั่วโลก โดยในปีที่ผ่านมา มีผู้เข้าร่วมงานกว่า 5,000 คน และนำไปสู่การลงทุนกว่า 110,000 ล้านดอลลาร์สหรัฐฯ ตลอดจนสร้างงานมากกว่า 85,000 ตำแหน่งในสหรัฐอเมริกา
ประธานผู้แทนการค้าไทย เสริมว่า งาน SelectUSA Investment Summit ในปีนี้ เป็นครั้งที่ 11 โดยเน้นในหัวข้ออาหารและเครื่องดื่ม เทคโนโลยี พลังงานเทคโนโลยีการเกษตร โดยการเข้าร่วมจะเป็นก้าวสำคัญของนักธุรกิจไทยในการสร้างเครือข่ายกับผู้ลงทุนทั่วโลก พร้อมสำรวจโอกาสในการขยายธุรกิจไปยังสหรัฐฯ ซึ่งเป็นหนึ่งในตลาดเศรษฐกิจที่ใหญ่ที่สุดของโลก โดยรัฐบาลสหรัฐฯ ให้การสนับสนุนด้านข้อมูล การให้คำปรึกษา และสิทธิประโยชน์ทางภาษีแก่ผู้ลงทุนจากต่างประเทศ นอกจากนี้ ภายในงาน ผู้ประกอบการจะได้พบปะกับตัวแทนระดับสูงของรัฐบาลสหรัฐฯ เพื่อรับทราบถึงแนวโน้มและนโยบายที่เกี่ยวข้องกับการค้า การลงทุน หารือ ถึงสิทธิประโยชน์ต่าง ๆ กับตัวแทนจากรัฐ (State) ต่าง ๆ ของสหรัฐฯ และผู้เชี่ยวชาญในอุตสาหกรรมต่างๆ พร้อมเข้าร่วมกิจกรรมเจรจาธุรกิจ (Business Matching) ตลอดจนเข้าร่วมกิจกรรม Spin Off ซึ่งเป็นการสัมมนาในเชิงลึกเกี่ยวกับการลงทุนในอุตสาหกรรมเฉพาะ จัดโดยตัวแทนจาก 14 รัฐ
ทั้งนี้ ในปี 2567 สหรัฐฯ เป็นคู่ค้าอันดับ 2 ของไทย มีมูลค่าการค้ารวม 74,484.81 ล้านดอลลาร์สหรัฐ โดยสินค้าส่งออกสำคัญของไทยคือ คอมพิวเตอร์ ผลิตภัณฑ์ยางอัญมณี รถยนต์ และเครื่องปรับอากาศ ในขณะที่ สินค้านำเข้าสำคัญจากสหรัฐฯ  คือ น้ำมันดิบ เครื่องจักรกล และเคมีภัณฑ์ สำหรับการลงทุนในปัจจุบันมีการลงทุนโดยตรงจากประเทศไทย (FDI) ในสหรัฐอเมริกา มีมูลค่ากว่า 3,000 พันล้านดอลลาร์สหรัฐ สนับสนุนการจ้างแรงงานในสหรัฐฯ ประมาณ 49,000 ตำแหน่ง สาขาอุตสาหกรรมที่เข้าไปลงทุน ได้แก่ อุตสาหกรรมพลาสติก อุตสาหกรรมเคมี พลังงาน ซอฟต์แวร์และบริการสารสนเทศ อุตสาหกรรมอาหารและเครื่องดื่มและส่วนประกอบยานยนต์

ที่มา : https://www.thaigov.go.th/news/contents/details/94272