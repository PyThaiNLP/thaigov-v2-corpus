รัฐบาลไทย-ข่าวทำเนียบรัฐบาล-     “อนุกูล” เผยยอดจองโรงแรมช่วงเทศกาลสงกรานต์ “หาดใหญ่” พุ่งทะลุเป้าคาดสงกรานต์ ปีนี้เงินสะพัดกว่าพันล้าน 


วันพุธที่ 12 มีนาคม 2568
12/03/2568
พิมพ์
“อนุกูล” เผยยอดจองโรงแรมช่วงเทศกาลสงกรานต์ “หาดใหญ่” พุ่งทะลุเป้าคาดสงกรานต์ ปีนี้เงินสะพัดกว่าพันล้าน
“อนุกูล” เผยยอดจองโรงแรมช่วงเทศกาลสงกรานต์ “หาดใหญ่” พุ่งทะลุเป้าคาดสงกรานต์ ปีนี้เงินสะพัดกว่าพันล้าน
วันพุธ ที่ 12 มีนาคม 2568  เวลา 09.30 น. นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า รัฐบาลภายใต้การนำของ นางสาวแพทองธาร ชินวัตร นายกรัฐมนตรี ได้เร่งกระตุ้นเศรษฐกิจ เดินหน้าผลักดันให้การท่องเที่ยวของไทย โดยเฉพาะในช่วงเทศกาลต่าง ๆ และมุ่งยกระดับให้ปี 2568 เป็น ‘ปีทองแห่งการท่องเที่ยวไทย’ ที่เดินทางได้ตลอดปี ไม่มีโลว์ซีซั่น เพื่อกระจายรายได้สู่เมืองหลักและเมืองรอง สร้างโอกาสทางเศรษฐกิจ และเพื่อสร้างความเชื่อมั่นด้านคุณภาพและความปลอดภัย ดึงดูดนักท่องเที่ยวคุณภาพ  เพิ่มมูลค่าการใช้จ่ายต่อคนให้มากขึ้น
นายอนุกูล กล่าวว่า หนึ่งในเทศกาลที่ดึงดูดนักเที่ยว คือ เทศกาลสงกรานต์ ที่นักท่องเที่ยวต่างชื่นชอบ โดยเฉพาะนักท่องเที่ยวชาวมาเลเซียจำนวนมากเดินทางมาเล่นสงกรานต์ที่อำเภอหาดใหญ่ จังหวัดสงขลา อย่างเนืองแน่นทุกปี ทั้งนี้ จากข้อมูลล่าสุดพบว่า ยอดจองห้องพักโรงแรมในจังหวัดสงขลามีการจองเข้ามาอย่างต่อเนื่อง จากนักท่องเที่ยวชาวต่างชาติ ทั้งมาเลเซีย สิงคโปร์ และอินโดนีเซีย ซึ่งโรงแรมบางแห่งก็ปิดรับจองไปแล้ว โดยคาดว่าเมื่อใกล้ถึงเทศกาลสงกรานต์ ห้องพักโรงแรมจะถูกจองเต็มทั้งหมดเกือบ 2 หมื่นห้อง คาดว่าจะสร้างเม็ดเงินกว่าพันล้าน
“จุดขายที่สำคัญในเทศกาลสงกรานต์คือ งานหาดใหญ่มิดไนท์สงกรานต์ ซึ่งมีกิจกรรมการเล่นน้ำสงกรานต์ในยามค่ำคืน ซึ่งนักท่องเที่ยวชื่นชอบเป็นอย่างมาก พร้อมมีกิจกรรมเสริมอื่น ๆ อีกมากมายที่ดึงดูดนักท่องเที่ยว โดยภาครัฐและเอกชนได้ร่วมกันจัดงานเพื่อสร้างความประทับใจให้กับนักท่องเที่ยว ในส่วนของสถานการณ์ความไม่สงบในจังหวัดชายแดนภาคใต้นั้น ไม่ส่งผลกระทบต่อการตัดสินใจของนักท่องเที่ยว เนื่องจากนักท่องเที่ยวที่เดินทางมาท่องเที่ยวที่อำเภอหาดใหญ่จังหวัดสงขลา ส่วนใหญ่เป็นกลุ่มที่มีความคุ้นเคย รู้จักพื้นที่ ทำให้ทราบว่าเหตุการณ์ไม่สงบที่เกิดขึ้นอยู่ห่างจากจังหวัดสงขลา และไม่ได้มีผลกระทบใด ๆ” นายอนุกูล ระบุ

ที่มา : https://www.thaigov.go.th/news/contents/details/94277