รัฐบาลไทย-ข่าวทำเนียบรัฐบาล-​“จิรายุ” เตือนสัปดาห์นี้ “ร้อนตับแตก” หลายจังหวัดทะลุ 40+ เตือนเล่นกีฬาหรือทำงานกลางแจ้งระวังน๊อค แนะดูแลร่างกายจาก “ฮีทสโตรก” หรือ โรคลมแดด ขณะที่สถานการณ์ฝุ่น ดีขึ้นต่อเนื่อง


วันพุธที่ 12 มีนาคม 2568
12/03/2568
พิมพ์
​“จิรายุ” เตือนสัปดาห์นี้ “ร้อนตับแตก” หลายจังหวัดทะลุ 40+ เตือนเล่นกีฬาหรือทำงานกลางแจ้งระวังน๊อค แนะดูแลร่างกายจาก “ฮีทสโตรก” หรือ โรคลมแดด ขณะที่สถานการณ์ฝุ่น ดีขึ้นต่อเนื่อง
​“จิรายุ” เตือนสัปดาห์นี้ “ร้อนตับแตก” หลายจังหวัดทะลุ 40+ เตือนเล่นกีฬาหรือทำงานกลางแจ้งระวังน๊อค แนะดูแลร่างกายจาก “ฮีทสโตรก” หรือ โรคลมแดด ขณะที่สถานการณ์ฝุ่น ดีขึ้นต่อเนื่อง รัฐบาลขอบคุณทุกภาคส่วนช่วยกันลดฝุ่น ลดเผาจนหลายพื้นที่ดีขึ้นต่อเนื่อง
วันนี้ (12 มีนาคม  2568) นายจิรายุ ห่วงทรัพย์ ที่ปรึกษากองบัญชาการป้องกันและบรรเทาสาธารณภัยแห่งชาติ (ปภ.ช.) เปิดเผยว่า การประชุมกองบัญชาการป้องกันและบรรเทาสาธารณภัยแห่งชาติ เพื่อติดตามสถานการณ์และการแก้ไขปัญหาไฟป่า หมอกควัน และฝุ่นละอองขนาดเล็ก (PM2.5) ในขณะนี้ยังมีจังหวัดห้ามเผา 74 จังหวัด มีข้อสั่งการเฝ้าระวังอย่างใกล้ชิดโดยเฉพาะภาคเหนือที่ได้รับผลกระทบจากหมอกควันข้ามแดน ส่วน 3 จังหวัดที่เหลือคือ จังหวัดตรัง ปัตตานี และกรุงเทพมหานคร แม้ไม่มีคำสั่งห้ามเผาแล้ว แต่ยังคงให้ติดตามเฝ้าระวังสถานการณ์อย่างต่อเนื่อง
โดยกรมอุตุนิยมวิทยา พยากรณ์อากาศ 24 ชั่วโมงข้างหน้า และสัปดาห์นี้ ประเทศไทยตอนบนมีอากาศร้อนถึงร้อนจัด หลายจังหวัด มีอุณหภูมิสูงกว่า 40 องศาเซลเซียส และอาจมีฝนฟ้าคะนองกับมีลมกระโชกแรงบางแห่ง ขอให้ดูแลรักษาสุขภาพจากสภาพอากาศที่ร้อนจัด อาจเกิดโรคฮีทสโตรก หรือ โรคลมแดดได้  และระวังอันตรายจากฝนฟ้าคะนอง เนื่องจากมีแนวพัดสอบของลมตะวันตกเฉียงใต้และลมตะวันออกเฉียงใต้พัดปกคลุมภาคเหนือตอนล่าง ภาคกลาง และภาคตะวันออกเฉียงเหนือ สำหรับลมตะวันออกและลมตะวันออกเฉียงใต้ที่พัดปกคลุมอ่าวไทย ภาคใต้ และทะเลอันดามันมีกำลังอ่อนลง ทำให้ภาคใต้มีฝนฟ้าคะนองบางแห่ง  สภาวะอากาศที่มีผลต่อการสะสมฝุ่นละอองในระยะนี้ การสะสมของฝุ่นละอองและหมอกควันบริเวณประเทศไทยตอนบนอยู่ในเกณฑ์ปานกลางถึงค่อนข้างมาก เนื่องจากลมที่พัดปกคลุมมีกำลังอ่อนถึงปานกลาง
ขณะที่สำนักงานพัฒนาเทคโนโลยีอวกาศและภูมิสารสนเทศ(องค์การมหาชน) หรือ GISTDA รายงานสถานการณ์จุดความร้อนในวันนี้ ประเทศไทยพบจุดความร้อนจำนวน 1,034  จุด หากเปรียบเทียบกับปีที่แล้วถือว่าลดลง แต่ในห้วง 2-3 วันนี้ จุดความร้อนเพิ่มขึ้น สำหรับ 5 จังหวัดที่พบจุดความร้อนมากที่สุด คือ จังหวัดลำปาง 119 จุด จังหวัดตาก 118 จุด จังหวัดน่าน 86 จุด จังหวัดชัยภูมิ 72 จุด และจังหวัดเชียงใหม่ 53 จุด  ทั้งนี้ ยังคงต้องเฝ้าระวังใน 9 จังหวัดภาคเหนือตอนบน เพราะยังพบจุดความร้อนต่อเนื่อง ส่วนในประเทศเพื่อนบ้าน พบมากในเมียนมา 4,931 จุด และลาว 1,138 จุด
ด้านกรมควบคุมมลพิษ รายงานสถานการณ์ฝุ่นโดยรวมทั้งประเทศวันนี้ อยู่ในเกณฑ์มาตรฐาน เช่นเดียวกับกรุงเทพมหานครและพื้นที่ปริมณฑล แต่ในภาคเหนือพบพื้นที่ที่ค่าฝุ่นเพิ่มสูงขึ้นส่งผลกระทบต่อร่างกาย โดยค่าฝุ่นสูงสุด อยู่ที่ อำเภอแม่สาย จังหวัดเชียงราย 69.7 ไมโครกรัมต่อลูกบาศก์เมตร อย่างไรก็ตามแนวโน้มฝุ่น PM 2.5 ใน 7 วันข้างหน้า (14-17 มี.ค.68) พบว่าค่าฝุ่นจะขยับเพิ่มสูงขึ้น

ที่มา : https://www.thaigov.go.th/news/contents/details/94292