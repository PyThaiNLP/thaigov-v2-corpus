รัฐบาลไทย-ข่าวทำเนียบรัฐบาล-“รมว.ปุ๋ง” ชวนเด็กและเยาวชนคนเก่ง – รักษ์วัฒนธรรมไทย ชิงโล่รางวัล Young Smart : “Young ทำดี” ปี 68 


วันพุธที่ 12 มีนาคม 2568
“รมว.ปุ๋ง” ชวนเด็กและเยาวชนคนเก่ง – รักษ์วัฒนธรรมไทย ชิงโล่รางวัล Young Smart : “Young ทำดี” ปี 68
“รมว.ปุ๋ง” ชวนเด็กและเยาวชนคนเก่ง – รักษ์วัฒนธรรมไทย ชิงโล่รางวัล Young Smart : “Young ทำดี” ปี 68
“รมว.ปุ๋ง” ชวนเด็กและเยาวชนคนเก่ง – รักษ์วัฒนธรรมไทย ชิงโล่รางวัล Young Smart : “Young ทำดี” ปี 68 สนับสนุนเยาวชนไทย มีจิตสาธารณะ กล้าทำความดี แสดงออกอย่างสร้างสรรค์ สร้างภูมิคุ้มกันทางสังคมให้เกิดความภาคภูมิใจในวัฒนธรรมไทย
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม (วธ.) เปิดเผยว่า วธ.มีนโยบายในการสร้างภูมิคุ้มกันของสังคมในมิติวัฒนธรรมทั้งในส่วนกลางและส่วนภูมิภาคเพื่อส่งเสริมให้เด็กและเยาวชน เป็นคนดี คนเก่ง มีคุณภาพ กล้าทำความดี มีพื้นที่แสดงออกอย่างสร้างสรรค์ มีจิตอาสาในการพัฒนาชุมชน รักษา ต่อยอดอัตลักษณ์ และวัฒนธรรมท้องถิ่น ภายใต้หลักธรรมทางศาสนา หลักปรัชญาของเศรษฐกิจพอเพียง วิถีวัฒนธรรมไทยที่ดีงามและคุณธรรม ๕ ประการ “พอเพียง วินัย สุจริต จิตอาสา กตัญญู” และต้องการพัฒนาและเสริมสร้างศักยภาพทรัพยากรมนุษย์ การปรับเปลี่ยนค่านิยมและวัฒนธรรม ด้วยการปลูกฝังค่านิยมและวัฒนธรรมโดยใช้ชุมชนเป็นฐาน นับได้ว่าเป็นการสืบสานรักษาต่อยอดวัฒนธรรมในทุกมิติอย่างยั่งยืน
รมว.วธ. กล่าวอีกว่า ในปี 2568 วธ. โดยกองเฝ้าระวังทางวัฒนธรรม จึงเปิดรับสมัครเด็กและเยาวชน "คนดี คนเก่ง มีคุณภาพ กล้าทำความดี และแสดงออกอย่างสร้างสรรค์" เพื่อพิจารณาคัดเลือกเข้ารับโล่เชิดชูเกียรติในกิจกรรม Young Smart : “Young ทำดี” ประจำปี 2568 โดยได้ดำเนินการต่อเนื่องมาเป็นปีที่ 4 ซึ่งจะเปิดรับสมัครตั้งแต่วันที่ 20 กุมภาพันธ์ ไปจนถึง 20 พฤษภาคม 2568 นี้ สำหรับคุณสมบัติเบื้องต้นของผู้สมัคร อาทิ อายุตั้งแต่ 8 – 18 ปีบริบูรณ์ ที่มีคุณสมบัติเหมาะสมในด้านต่างๆ เป็นเด็กและเยาวชนที่มีความรู้ความสามารถ เคยร่วมกิจกรรม โครงการ และกิจกรรมจิตอาสากับหน่วยงานภาครัฐ ภาคเอกชน รวมทั้งมีผลงานเชิงประจักษ์ที่เป็นรูปธรรม รวมถึงได้รับการยอมรับจากสาธารณชน เป็นต้น
อย่างไรก็ตาม รางวัล Young Smart : “Young ทำดี” วธ.ดำเนินการมาอย่างต่อเนื่องเพื่อสนับสนุนให้เด็กและเยาวชนเป็นคนดี คนเก่ง มีคุณภาพ กล้าทำความดี แสดงออกอย่างสร้างสรรค์ กระตุ้นและสร้างภูมิคุ้มกันทางสังคมให้เกิดความภาคภูมิใจในตนเอง มีความภาคภูมิใจในวัฒนธรรมไทยตลอดจน เป็นแบบอย่างที่ดีให้กับบุคคลอื่น พร้อมทั้งร่วมขับเคลื่อนกิจกรรมของกระทรวงวัฒนธรรมเพื่อพัฒนาศักยภาพและสืบสาน รักษา ต่อยอดวัฒนธรรมอย่างยั่งยืน
ทั้งนี้ หากเด็กและเยาวชน ท่านใดสนใจสมัครสามารถสอบถามรายละเอียดได้ที่ 1765 สายด่วนวัฒนธรรม หรือส่งใบสมัครและผลงานที่สำนักงานปลัดกระทรวงวัฒนธรรม หรือดูรายละเอียดที่ https://surveillance.m-culture.go.th

ที่มา : https://www.thaigov.go.th/news/contents/details/94302