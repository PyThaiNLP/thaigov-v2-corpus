รัฐบาลไทย-ข่าวทำเนียบรัฐบาล-ปลัด พม. หารือทวิภาคีกับ รองปลัดกระทรวงฯ ของสิงคโปร์ หนุนความร่วมมือหน่วยราชการไทย กับสิงคโปร์ – สถานะ ครอบครัวอาเซียน สร้างรากฐานสังคมที่มั่นคง


วันพุธที่ 12 มีนาคม 2568
ปลัด พม. หารือทวิภาคีกับ รองปลัดกระทรวงฯ ของสิงคโปร์ หนุนความร่วมมือหน่วยราชการไทย กับสิงคโปร์ – สถานะ ครอบครัวอาเซียน สร้างรากฐานสังคมที่มั่นคง
ปลัด พม. หารือทวิภาคีกับ รองปลัดกระทรวงฯ ของสิงคโปร์ หนุนความร่วมมือหน่วยราชการไทยกับสิงคโปร์ – สถานะ ครอบครัวอาเซียน สร้างรากฐานสังคมที่มั่นคง
เมื่อวันที่ 10 มีนาคม 2568 (ตามเวลาท้องถิ่น) ที่ สำนักงานใหญ่สหประชาชาติ (UN) นครนิวยอร์ก สหรัฐอเมริกา นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ มอบหมายให้ นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) พร้อมด้วย นางสาวแรมรุ้ง วรวัธ อธิบดีกรมกิจการสตรีและสถาบันครอบครัว และคณะ ร่วมหารือทวิภาคีกับ Ms.Ong Ai Hua รองปลัดกระทรวงด้านครอบครัวและสังคม กระทรวงการพัฒนาสังคมและครอบครัว (Ministry of Social and Family Development - MSF) และคณะ สาธารณรัฐสิงคโปร์ ระหว่างการเข้าร่วมประชุมคณะกรรมาธิการว่าด้วยสถานภาพสตรีสมัยที่ 69 (Commission on the Status of Women) หรือการประชุม CSW 69
ทั้งนี้ นายอนุกูล ปีดแก้ว ปลัด พม. ได้เน้นย้ำถึงสถานการณ์โครงสร้างประชากร โดยเฉพาะเรื่องอัตราการเกิดต่ำ ซึ่งเป็นประเด็นท้าทายที่ทั้งไทยและสิงคโปร์กำลังเผชิญอยู่ และสามารถขยายความร่วมมือระหว่างกันได้ในลักษณะทวิภาคี ภายใต้โครงการความร่วมมือระหว่างหน่วยราชการไทยและสิงคโปร์ (Civil Service Exchange Programme – CSEP) และร่วมกันผลักดันให้เกิดความร่วมมือด้านการเสริมสร้างความเข้มแข็งของครอบครัวในระดับภูมิภาค และระดับนานาชาติต่อไป อีกทั้งได้เน้นย้ำถึงการดำเนินงานในมิติครอบครัวที่มุ่งเน้นประเด็นการเสริมสร้างอาชีพและรายได้ เนื่องจากปัญหาทางเศรษฐกิจเป็นปัจจัยสำคัญในการเสริมสร้างความเข้มแข็งของครอบครัว นอกจากนี้ มีการแลกเปลี่ยนแนวทางการดำเนินงานและแนวปฏิบัติที่ดีด้านการพัฒนาครอบครัว อาทิ โครงการส่งเสริมการศึกษาปฐมวัยสำหรับครอบครัวรายได้น้อย โครงการความร่วมมือระหว่างรัฐกับเอกชนเพื่อแก้ปัญหาการเงินของครอบครัว การพัฒนาอาชีพที่มั่นคง การส่งเสริมความมั่นคงด้านที่อยู่อาศัย โครงการ Family Coach และโครงการนำร่องนักพัฒนาครอบครัวในชุมชน
ในขณะที่ นางสาวแรมรุ้ง วรวัธ อธิบดีกรมกิจการสตรีและสถาบันครอบครัว แสดงความยินดีที่จะร่วมมือกับสิงคโปร์และประเทศสมาชิกในการเชื่อมโยงองค์ความรู้เพื่อพัฒนาครอบครัว และอยู่ระหว่างการศึกษารายละเอียดของโครงการความร่วมมือดังกล่าว พร้อมทั้งหารือกับทุกฝ่ายที่เกี่ยวข้อง
ฝ่ายสิงคโปร์ได้กล่าวถึงความร่วมมือเพื่อทำความเข้าใจสถานะของครอบครัวอาเซียน (Collaboration on Understanding the State of ASEAN Families) ที่มุ่งหวังให้ประเทศสมาชิกอาเซียนร่วมมือกันศึกษา วิจัย แลกเปลี่ยนองค์ความรู้ เพื่อทำความเข้าใจสถานการณ์ด้านครอบครัวในระดับอาเซียน และพัฒนากิจกรรม นโยบายที่ส่งเสริมให้ครอบครัวอาเซียนมีความเข้มแข็ง ยืดหยุ่น มีความเป็นอยู่ที่ดี และเป็นรากฐานของสังคมที่มั่นคง โดยขณะนี้อยู่ระหว่างการจัดทำร่างเอกสารฉบับแรกเรียกว่า “zero draft”  และเชิญชวนให้ประเทศไทยร่วมเป็นหุ้นส่วนสำคัญในการผลักดันความร่วมมือดังกล่าว อีกทั้งได้แสดงความชื่นชมต่อความเป็นผู้นำของรัฐมนตรีว่าการกระทรวงการพัฒนาสังคมและความมั่นคงของมนุษย์ของไทย ในการผลักดันประเด็นครอบครัวและการแก้ปัญหาวิกฤตประชากร และพร้อมให้การต้อนรับคณะผู้แทนไทยในการประชุม International Conference on Societies of Opportunity 2025 ในเดือนเมษายน 2568 ณ สาธารณรัฐสิงคโปร์
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #วันสตรีสากล #สตรี #สหประชาชาติ #นิวยอร์ก #สหรัฐอเมริกา #ประเทศไทย #ประชุมCSW #CSW

ที่มา : https://www.thaigov.go.th/news/contents/details/94298