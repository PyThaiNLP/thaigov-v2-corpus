รัฐบาลไทย-ข่าวทำเนียบรัฐบาล-เอกนัฏ หารือ บ.นิสสัน เล็งแผนใช้ยูโร 6 ส่งเสริมรถยนต์ไฮบริด พร้อมขยายมาตรการ ECO Car 


วันพุธที่ 12 มีนาคม 2568
12/03/2568
พิมพ์
เอกนัฏ หารือ บ.นิสสัน เล็งแผนใช้ยูโร 6 ส่งเสริมรถยนต์ไฮบริด พร้อมขยายมาตรการ ECO Car
เอกนัฏ หารือ บ.นิสสัน เล็งแผนใช้ยูโร 6 ส่งเสริมรถยนต์ไฮบริด พร้อมขยายมาตรการ ECO Car
เมื่อวันที่ 10 มีนาคม 2568 นายเอกนัฎ พร้อมพันธุ์ รัฐมนตรีว่าการกระทรวงอุตสาหกรรม พร้อมด้วย นายณัฐพล รังสิตพล ปลัดกระทรวงอุตสาหกรรม ร่วมหารือกับนายโทชิฮิโระ ฟูจิกิ ประธานบริษัท นิสสัน อาเซียนและนิสสันประเทศไทยและคณะ โดยมีนางสาวณิรดา วิสุทธิชาติธาดา รองผู้อำนวยการสำนักงานเศรษฐกิจอุตสาหกรรม นายดุสิต อนันตรักษ์ รองอธิบดีกรมส่งเสริมอุตสาหกรรม ร่วมด้วย ณ ห้องประชุม อก.1 ชั้น 2 อาคารสำนักงานปลัดกระทรวงอุตสาหกรรม
นายเอกนัฏ กล่าวว่า ในวันนี้ได้หารือกับ บริษัทฯ นิสสัน ในประเด็นเกี่ยวกับแผนการลงทุน และนโยบายส่งเสริมอุตสาหกรรมยานยนต์สมัยใหม่ ประกอบด้วย 1)แผนการใช้มาตรฐานยูโร 6 สำหรับรถยนต์ดีเซลขนาดเล็ก ในปี 2572 (ค.ศ.2029) และรถยนต์ดีเซลขนาดใหญ่ในปี 2575 (ค.ศ.2032) 2)แนวทางการดำเนินงานของกระทรวงอุตสาหกรรมภายใต้มาตรการส่งเสริมการผลิตรถยนต์ไฮบริด (HEV) เช่น การกำหนดเงื่อนไขการใช้ชิ้นส่วนสำคัญในประเทศ และการรับรองการใช้ระบบช่วยเหลือผู้ขับขี่ขั้นสูง (Advanced Driver Assistance Systems: ADAS) และ 3)การขอขยายเวลามาตรการรถยนต์ประหยัดหลังงานมาตรฐานสากล (ECO Car) เพื่อรักษาฐานการผลิตรถยนต์เครื่องยนต์สันดาปภายใน ซึ่งมีการใช้ชิ้นส่วนในประเทศสูง และการกำหนดเงื่อนไขที่เหมาะสม
โดยกระทรวงฯ พร้อมสนับสนุนมาตรการต่าง ๆ และจะพิจารณาเงื่อนไขให้เหมาะสมกับสถานการณ์ของภาครัฐและภาคเอกชน เพื่อให้เกิดประโยชน์สูงสุดต่อภาคเศรษฐกิจของประเทศ ทั้งนี้จะมอบหมายให้คณะทำงานร่วมหารือรายละเอียดในประเด็นข้างต้นกับหน่วยงานที่เกี่ยวข้อง เพื่อให้เกิดความชัดเจน และให้การเปลี่ยนผ่านไปสู่ยานยนต์สมัยใหม่เป็นไปอย่างราบรื่น และยั่งยืน
ทางด้านนายฟูจิกิ กล่าวว่า บริษัท นิสสันฯ ยินดีให้ความร่วมมือในการหารือเกี่ยวกับแผนการลงทุน และนโยบายส่งเสริมอุตสาหกรรมยานยนต์สมัยใหม่กับกระทรวงอุตสาหกรรมเป็นอย่างยิ่ง และพร้อมเข้าร่วมโครงการไฮบริดตามนโยบายส่งเสริมการลงทุนของรัฐบาล ซึ่งมั่นใจว่าทางกระทรวงฯและภาครัฐมีแนวทางส่งเสริมภาคอุตสาหกรรมยานยนต์ที่เหมาะสมกับทั้งนักลงทุนและผู้บริโภค โดยประเทศไทยจะยังคงเป็นตลาดสำคัญของนิสสันในภูมิภาคเอเชียตะวันออกเฉียงใต้ และบริษัทฯ ยังคงมุ่งมั่นที่จะเติบโตและพัฒนาธุรกิจในตลาดอาเซียนและประเทศไทยต่อไป

ที่มา : https://www.thaigov.go.th/news/contents/details/94301