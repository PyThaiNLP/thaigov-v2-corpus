รัฐบาลไทย-ข่าวทำเนียบรัฐบาล-เลขาฯรมว.กษ. เป็นประธานงานเปิดตัวกรอบการจัดการสารป้องกันกำจัดศัตรูพืชอย่างยั่งยืนของประเทศไทย (SPMF) 


วันพุธที่ 12 มีนาคม 2568
เลขาฯรมว.กษ. เป็นประธานงานเปิดตัวกรอบการจัดการสารป้องกันกำจัดศัตรูพืชอย่างยั่งยืนของประเทศไทย (SPMF)
เลขาฯรมว.กษ. เป็นประธานงานเปิดตัวกรอบการจัดการสารป้องกันกำจัดศัตรูพืชอย่างยั่งยืนของประเทศไทย (SPMF) มุ่งมั่นขับเคลื่อนการพัฒนาพร้อมยกระดับภาคเกษตรของไทย
นางสาวอนงค์นาถ จ่าแก้ว เลขานุการรัฐมนตรีว่าการกระทรวงเกษตรและสหกรณ์ เปิดเผยภายหลังได้รับมอบหมายจากรัฐมนตรีว่าการกระทรวงเกษตรและสหกรณ์ (ศ.ดร.นฤมล ภิญโญสินวัฒน์) ให้เป็นประธานงานเปิดตัวกรอบการจัดการสารป้องกันกำจัดศัตรูพืชอย่างยั่งยืนของประเทศไทย (Sustainable Pesticide Management Framework: SPMF) โดยมี
นายพรเทพ ศรีธนาธร ผู้ช่วยปลัดกระทรวงเกษตรและสหกรณ์ นางสาวซิโมน บาร์ช ประธานองค์กรครอปไลฟ์เอเชีย นางสาวกล้วยไม้ นุชนิยม นายกสมาคมการค้านวัตกรรมเพื่อการเกษตรไทยนายปิติพงศ์ พึ่งบุญ ณ อยุธยา ประธานกรรมการคณะกรรมการปฏิรูปประเทศด้านสังคม และเจ้าหน้าที่ที่เกี่ยวข้องเข้าร่วม ณ ห้องบอลรูม โรงแรมอินเตอร์คอนติเนนตัล กรุงเทพฯ ว่า การดำเนินงานภายใต้กรอบ SPMF ของประเทศไทยถือเป็นกลไกสำคัญในการขับเคลื่อนภาคเกษตรกรรมของไทยไปสู่การผลิตอาหารที่ปลอดภัย มีคุณภาพ และสามารถเข้าถึงได้ในราคาที่เหมาะสม เพื่อตอบสนองความต้องการของทั้งประชาชนไทยและประชาคมโลกในการแลกเปลี่ยนองค์ความรู้ และการถ่ายทอดเทคโนโลยีผ่านโครงการต่าง ๆ ซึ่งเป็นกิจกรรมสำคัญที่จะช่วยให้เกษตรกรไทยได้รับการถ่ายทอดนวัตกรรมที่ทันสมัยผ่านการฝึกอบรมเชิงปฏิบัติการ และสามารถเข้าถึงองค์ความรู้ที่สามารถเพิ่มผลผลิตทางการเกษตรได้อย่างมีประสิทธิภาพ พร้อมทั้งการยกระดับรายได้ของเกษตรกรไทยให้เกิดความเท่าเทียมและยั่งยืน ซึ่งการจัดงานในครั้งนี้สะท้อนให้เห็นถึงความร่วมมือที่แข็งแกร่งและแสดงถึงความมุ่งมั่นร่วมกันในการพัฒนานวัตกรรมเพื่อการเกษตรไทย ที่ได้ให้การสนับสนุนและร่วมมือกับภาครัฐในการส่งเสริมและยกระดับภาคเกษตรของไทย เพื่อเสริมสร้างระบบอาหารที่ปลอดภัยและยั่งยืนตามแนวทางของ SPMF ทั้งในระดับประเทศและระดับสากล ซึ่งกรอบความร่วมมือนี้จะเป็นเวทีสำคัญในการขับเคลื่อนนวัตกรรมและการเกษตรยั่งยืนของประเทศไทย
เลขานุการรัฐมนตรีว่าการกระทรวงเกษตรและสหกรณ์  กล่าวว่า กระทรวงเกษตรและสหกรณ์ มีนโยบายที่สำคัญโดยมุ่งเน้นการยกระดับมาตรฐานความปลอดภัยของอาหารและลดการใช้สารเคมีในภาคการเกษตร เพื่อสร้างความมั่นใจให้กับผู้บริโภคและส่งเสริมความยั่งยืนของสิ่งแวดล้อม มีแนวทางในการส่งเสริมการผลิตสินค้าเกษตรปลอดภัย อีกทั้งให้ความสำคัญกับการผลิตพืชอาหารที่ปลอดภัยสำหรับการบริโภคทั้งในประเทศและการส่งออก เน้นการลดการใช้สารเคมีและส่งเสริมการปฏิบัติทางการเกษตรที่ดี (Good Agricultural Practices : GAP) เพื่อให้ได้ผลผลิตที่มีคุณภาพและปลอดภัยต่อผู้บริโภค รวมถึงนโยบายสนับสนุนการวิจัยและพัฒนาเทคโนโลยีการเกษตรที่เป็นมิตรต่อสิ่งแวดล้อม เพื่อให้เกษตรกรสามารถลดการใช้สารเคมีและหันมาใช้วิธีการทางธรรมชาติในการควบคุมศัตรูพืชและโรคพืช
“ในปัจจุบันภาคการเกษตรต้องเผชิญความท้าทายไม่ว่าจะเป็นผลกระทบจากการเปลี่ยนแปลงสภาพภูมิอากาศ ภัยธรรมชาติตลอดจนประเด็นด้านความมั่นคงและความปลอดภัยทางอาหาร ซึ่งอุปสรรคเหล่านี้อาจส่งผลกระทบอย่างมีนัยสำคัญต่อเกษตรกรและระบบการผลิตอาหารของประเทศ ดังนั้น การบูรณาการความร่วมมือจากทุกภาคส่วน และการนำเทคโนโลยีและนวัตกรรมที่ทันสมัยมาใช้ในภาคเกษตรกรรมจะเป็นปัจจัยสำคัญในการสร้างความมั่นคง และเพิ่มขีดความสามารถของเกษตรกรไทยให้สามารถแข่งขันในตลาดโลกได้อย่างยั่งยืน” นางสาวอนงค์นาถ กล่าวทิ้งท้าย

ที่มา : https://www.thaigov.go.th/news/contents/details/94287