รัฐบาลไทย-ข่าวทำเนียบรัฐบาล-กรมทางหลวง ขยายทางหลวงหมายเลข 202 สายอำเภอแก้งสนามนาง - อำเภอบัวใหญ่ แล้วเสร็จ พร้อมส่งเสริมเส้นทางเพื่อการพาณิชยกรรม อุตสาหกรรม และเกษตรกรรม รองรับการขยายตัวด้านเศรษฐกิจสู่ชุมชน


วันพุธที่ 12 มีนาคม 2568
กรมทางหลวง ขยายทางหลวงหมายเลข 202 สายอำเภอแก้งสนามนาง - อำเภอบัวใหญ่ แล้วเสร็จ พร้อมส่งเสริมเส้นทางเพื่อการพาณิชยกรรม อุตสาหกรรม และเกษตรกรรม รองรับการขยายตัวด้านเศรษฐกิจสู่ชุมชน
....
กรมทางหลวง (ทล.) กระทรวงคมนาคม โดยสำนักก่อสร้างทางที่ 2 ขยาย ทล.202 สายอำเภอแก้งสนามนาง - อำเภอบัวใหญ่ จังหวัดนครราชสีมา ระหว่าง กม. ที่ 25+660 - 26+063 26+900 - 27+660 และ 28+245 - 48+000 ระยะทาง 21 กิโลเมตร แล้วเสร็จ ซึ่งเป็นทางหลวงสายสำคัญเชื่อมต่อระหว่างจังหวัดชัยภูมิ และ ทล.2 หรือถนนมิตรภาพ มุ่งหน้าสู่ภาคตะวันออกและภาคตะวันออกเฉียงเหนือ โดยขยายทางหลวงจากเดิมขนาด 2 ช่องจราจร เป็นมาตรฐานทางชั้นพิเศษขนาด 4 ช่องจราจร (ไป - กลับ ข้างละ 2 ช่องจราจร) กว้างช่องละ 3.50 เมตร ผิวทางคอนกรีต ไหล่ทางกว้างด้านละ 2.50 เมตร แบ่งทิศทางการจราจรด้วยเกาะกลางแบบยก และแบบกำแพงกั้น รวมงานก่อสร้างขยายสะพาน งานติดตั้งไฟฟ้าแสงสว่าง และอุปกรณ์ด้านความปลอดภัยบนทางหลวง ใช้งบประมาณ 899,300,000 บาท ทั้งนี้ เพื่อเพิ่มขีดความสามารถในการรองรับปริมาณการจราจรและการขนส่งที่มากขึ้น ส่งผลให้การคมนาคมขนส่งมีประสิทธิภาพ สะดวก ปลอดภัย และมีความรวดเร็วในการเดินทางมากขึ้น รองรับโครงการเส้นทางแนวระเบียงเศรษฐกิจตะวันออก - ตะวันตก เพื่อส่งเสริมการท่องเที่ยวในภาคตะวันออกเฉียงเหนือ กระตุ้นระบบเศรษฐกิจสู่ชุมชนเมืองอย่างยั่งยืน

ที่มา : https://www.thaigov.go.th/news/contents/details/94280