รัฐบาลไทย-ข่าวทำเนียบรัฐบาล-องคมนตรี ติดตามการดำเนินงานโรงพยาบาลสมเด็จพระยุพราชกุฉินารายณ์ จังหวัดกาฬสินธุ์


วันพุธที่ 12 มีนาคม 2568
องคมนตรี ติดตามการดำเนินงานโรงพยาบาลสมเด็จพระยุพราชกุฉินารายณ์ จังหวัดกาฬสินธุ์
องคมนตรี ตรวจเยี่ยมการดำเนินงานของโรงพยาบาลสมเด็จพระยุพราชกุฉินารายณ์ จังหวัดกาฬสินธุ์ เป็นโรงพยาบาลแม่ข่ายให้บริการทางการแพทย์เฉพาะทางที่มีคุณภาพ
ทั้งการดูแลผู้ป่วยโรคไม่ติดต่อเรื้อรังครบวงจร การดูแลหญิงตั้งครรภ์ที่ใช้สารเสพติด ลดอัตราการคลอดก่อนกำหนดและภาวะแทรกซ้อนในทารก พัฒนาศักยภาพด้านศัลยกรรมทั่วไป ศัลยกรรมกระดูกและข้อ สามารถทำการผ่าตัดผ่านกล้อง ช่วยผู้ป่วยเจ็บน้อย ฟื้นตัวไว กลับบ้านได้เร็วขึ้น
วันนี้ (12 มีนาคม 2568) พลเอกประยุทธ์ จันทร์โอชา องคมนตรี ในฐานะรองประธานกรรมการมูลนิธิโรงพยาบาลสมเด็จพระยุพราช พร้อมด้วย นายสมศักดิ์ เทพสุทิน รัฐมนตรีว่าการกระทรวงสาธารณสุข นพ.โอภาส การย์กวินพงศ์ ปลัดกระทรวงสาธารณสุข นพ.เอกชัย เพียรศรีวัชรา ผู้ตรวจราชการกระทรวงสาธารณสุข เขตสุขภาพที่ 7 คณะผู้บริหาร และหน่วยงานที่เกี่ยวข้อง ลงพื้นที่ติดตามการดำเนินงานของ โรงพยาบาลสมเด็จพระยุพราชกุฉินารายณ์ จังหวัดกาฬสินธุ์ พร้อมเยี่ยมให้กำลังใจบุคลากรผู้ปฏิบัติงาน มอบประกาศเกียรติคุณผู้ทำคุณประโยชน์ให้แก่โรงพยาบาล มอบถุงของขวัญพระราชทานให้กับผู้ป่วย และเปิดห้องผ่าตัด อาคารผ่าตัดเฉลิมพระเกียรติ 72 พรรษา
นายสมศักดิ์กล่าวว่า โรงพยาบาลสมเด็จพระยุพราชกุฉินารายณ์ เป็นโรงพยาบาลทั่วไปขนาด 160 เตียง เปิดบริการจริง 177 เตียง ดูแลประชาชนในพื้นที่อำเภอกุฉินารายณ์และอำเภอใกล้เคียง คือ เขาวง ห้วยผึ้ง และนาคู รวม 194,407 คน มีการจัดบริการทางการแพทย์และลดผู้ป่วยรายใหม่ในโรคที่เป็นปัญหาสำคัญ ได้แก่ 1) การดูแลผู้ป่วยโรคไม่ติดต่อเรื้อรังครบวงจร ทั้งการดูแลผู้ป่วยไตวายเรื้อรังด้วยทีมแพทย์ผู้เชี่ยวชาญเฉพาะทางและเทคโนโลยีที่ทันสมัย มีการจัดตั้งคลินิกชะลอไตเสื่อม และศูนย์บริการผู้ป่วยที่รับการรักษาด้วยการบำบัดทดแทนไตทางช่องท้อง / ฟอกเลือดด้วยเครื่องไตเทียม 12 เตียง โดยเป็นเป็นแม่ข่ายในการดูแลผู้ป่วยโรคไตให้กับโรงพยาบาลลูกข่าย และการจัดตั้งศูนย์คนไทยห่างไกล NCDs / โรงเรียนเบาหวาน ในโรงพยาบาล และรพ.สต. ดูแลผู้ป่วยจนสามารถควบคุมโรคได้โดยไม่จำเป็นต้องใช้ยา
2) การดูแลหญิงตั้งครรภ์ที่ใช้สารเสพติดด้วยระบบค้นหาเชิงรุกในชุมชน โดยร่วมมือกับ อสม. และเครือข่ายในพื้นที่ค้นหาหญิงตั้งครรภ์กลุ่มเสี่ยงและส่งต่อเข้าสู่ระบบการรักษาอย่างรวดเร็ว พร้อมให้การดูแลแบบองค์รวมทั้งด้านร่างกาย จิตใจ และสังคม โดยทีมสหวิชาชีพ มีระบบติดตามต่อเนื่องทั้งมารดาและทารกเพื่อป้องกันการกลับไปใช้สารเสพติดซ้ำ ส่งผลให้ลดอัตราการคลอดก่อนกำหนดและภาวะแทรกซ้อนในทารกลงได้ต่อเนื่องผู้ใช้สารเสพติดและบุตรมีคุณภาพชีวิตดีขึ้นและอยู่ในสังคมอย่างมีความสุขซึ่งได้รับคัดเลือกให้เป็นต้นแบบการดูแลหญิงตั้งครรภ์ที่ใช้สารเสพติดของเขตสุขภาพที่ 7 และ 3) การให้บริการผู้ป่วยด้านศัลยกรรมทั่วไปและศัลยกรรมกระดูกและข้อ มีการพัฒนาศักยภาพในการผ่าตัดที่มีความซับซ้อนมากขึ้น และนำเทคโนโลยีการผ่าตัดแบบส่องกล้องมาใช้เพื่อลดความเจ็บปวดและระยะเวลาพักฟื้นของผู้ป่วย ทำให้สามารถกลับไปใช้ชีวิตปกติได้เร็วขึ้น โดยในปี 2567 ได้ทำผ่าตัดใหญ่ 1,835 ราย ผ่าตัดเล็ก 2,678 ราย โดยผู้ป่วยในกลุ่มผ่าตัดวันเดียวกลับ (ONE DAY SURGERY)ร้อยละ 89.46 ไม่ต้องกลับมานอนโรงพยาบาลซ้ำ
ในโอกาสนี้ องคมนตรีและคณะผู้บริหาร ได้ลงพื้นที่ตรวจเยี่ยมชุมชนสุขภาวะ ณ วัดโพธิ์ชัย บ้านหนองห้าง ตำบลหนองห้าง อำเภอกุฉินารายณ์ จังหวัดกาฬสินธุ์ พร้อมเปิด “โรงเรียนเบาหวาน” และเยี่ยมชมนิทรรศการผลการดำเนินงานของชุมชนเรื่องโรงเรียนเบาหวาน โรงเรียนผู้สูงอายุ กิจกรรมกายภาพบำบัด และผลิตภัณฑ์ชุมชน ด้วย
********************************************** 12 มีนาคม 2568

ที่มา : https://www.thaigov.go.th/news/contents/details/94295