รัฐบาลไทย-ข่าวทำเนียบรัฐบาล-​GAC - BYD - Huawei เชื่อมั่นลงทุนไทย "เอกนัฏ”จัดสิทธิประโยชน์-มาตรการภาษีหนุน!


วันอังคารที่ 11 มีนาคม 2568
11/03/2568
พิมพ์
​GAC - BYD - Huawei เชื่อมั่นลงทุนไทย "เอกนัฏ”จัดสิทธิประโยชน์-มาตรการภาษีหนุน!
​GAC - BYD - Huawei เชื่อมั่นลงทุนไทย "เอกนัฏ”จัดสิทธิประโยชน์-มาตรการภาษีหนุน!
"เอกนัฏ” ชูจุดแข็งไทย ดึงดูด GAC Group, BYD และ Huawei ลงทุนในไทย เล็งหารือสิทธิประโยชน์-มาตรการด้านภาษี  ร่วมมือหน่วยงานที่เกี่ยวข้องเพื่อกระตุ้นการลงทุน ควบคู่ไปกับการพัฒนาบุคลากร พัฒนาธุรกิจ และงานวิจัยและพัฒนา(R&D)โดยเฉพาะการพัฒนาซัพพลายเชน (Supply Chain)ทั้งระบบเพื่อให้สมกับการเป็น“ดีทรอยต์แห่งเอเชีย”
นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เปิดเผยว่า ระหว่างวันที่ 4 – 7 มีนาคม 2568 ได้นำคณะผู้บริหารระดับสูงเยือนสาธารณรัฐประชาชนจีน เพื่อกระชับความสัมพันธ์และหารือความร่วมมือด้านอุตสาหกรรมกับบริษัทยักษ์ใหญ่ของจีน ได้แก่ GAC Group, BYD และ Huawei โดยชูจุดแข็งด้านยุทธศาสตร์ของไทย พร้อมส่งเสริมการลงทุน เพื่อไทยก้าวสู่อุตสาหกรรมยุคใหม่ พร้อมเน้นย้ำให้บริษัทฯ มุ่งการพัฒนา Supply Chain ของไทย และยกระดับอุตสาหกรรมไทย
สู่เวทีโลก
นายเอกนัฏ กล่าวว่า ในการหารือร่วมกับ GAC Group ได้ยืนยันความมุ่งมั่นของรัฐบาลในการสนับสนุนการผลิตรถยนต์ไฟฟ้า (EV) ในประเทศไทย โดยเฉพาะอย่างยิ่งการร่วมมือกับ GAC Group โดยได้นำคณะผู้ดูแลนโยบายด้านยานยนต์
เข้าร่วมหารือ เพื่อผลักดันการพัฒนาอุตสาหกรรม พร้อมย้ำถึงความสัมพันธ์อันดีระหว่างไทยกับ GAC Group และเชื่อมั่นว่า การลงทุนในไทยเป็นการตัดสินใจที่ถูกต้อง เนื่องจากไทยมีจุดยุทธศาสตร์ที่เชื่อมโยงกับตลาดเอเชียและส่งออกไปทั่วโลก โดยเฉพาะอย่างยิ่ง พื้นที่เขตพัฒนาพิเศษภาคตะวันออก (EEC) ซึ่ง GAC Group มีโรงงานตั้งอยู่ (นิคมอุตสาหกรรมอมตะซิตี้ ระยอง) รัฐบาลพร้อมสนับสนุนทั้งด้านโครงสร้างพื้นฐานและมาตรการส่งเสริมการลงทุน เพื่อผลักดันให้ไทยเป็นศูนย์กลางการผลิตรถยนต์ โดยเฉพาะอย่างยิ่งรถยนต์ EV ในภูมิภาค ส่วนการประชุมหารือร่วมกับ บริษัท BYD Auto Industry Co., Ltd. นายเอกนัฏ ได้ย้ำถึงนโยบายสนับสนุนรถยนต์พลังงานใหม่ของรัฐบาล และแสดงความเชื่อมั่นว่า BYD จะเป็นส่วนสำคัญในการขับเคลื่อนอุตสาหกรรมไทย โดยเฉพาะอย่างยิ่งในช่วง 2-3 ปีข้างหน้า ซึ่งสถานการณ์โลกเอื้ออำนวยให้ไทยเป็นฐานการผลิตที่สำคัญ รัฐบาลพร้อมสนับสนุน BYD ในด้านต่าง ๆแต่ขณะเดียวกันก็ต้องการให้ BYD ให้ความสำคัญกับการพัฒนาในด้านต่างๆของไทย อาทิเช่น การพัฒนาบุคลากร การพัฒนาธุรกิจ และการวิจัยและพัฒนา (R&D) โดยมุ่งเน้นการร่วมมือเพื่อพัฒนาอุตสาหกรรมอย่างยั่งยืน
“ผมรับปากว่าจะหารือเรื่องมาตรการลดภาษีสรรพสามิตสำหรับรถยนต์ไฟฟ้า เพื่อสนับสนุนผู้ประกอบการและผลักดันให้ไทยเป็นศูนย์กลางซัพพลายเชนยานยนต์ไฟฟ้า หรือ 'ดีทรอยต์แห่งเอเชีย” นายเอกนัฏ กล่าว
ขณะที่การเข้าพบหารือกับ บริษัท Huawei Technologies Co., Ltd. รัฐมนตรีว่าการกระทรวงอุตสาหกรรม
กล่าวชื่นชมการพัฒนาเทคโนโลยีต่างๆของบริษัทฯ ซึ่งสามารถนำมาพัฒนาโครงสร้างพื้นฐานด้านเทคโนโลยีของไทย เช่น ระบบ 5G AI Robotics และ Green Energy เพื่อสนองต่อนโยบาย BCG และความเป็นกลางทางคาร์บอน เพื่อส่งเสริมการลงทุนด้านเทคโนโลยี  โดยย้ำว่า รัฐบาลพร้อมสนับสนุน Huawei ในการลงทุนในประเทศไทย โดยเฉพาะอย่างยิ่ง การพัฒนาดาต้า
เซ็นเตอร์ และการพัฒนาฝีมือแรงงาน เพื่อสร้างบุคลากรรองรับในอุตสาหกรรมที่เกี่ยวข้อง
ด้านนายณัฐพล รังสิตพล ปลัดกระทรวงอุตสาหกรรม กล่าวว่า รัฐบาลมีนโยบายสนับสนุนการผลิตและใช้รถยนต์ไฟฟ้าในประเทศไทย โดยมีการส่งเสริมมาตรการภาษีเพื่อดึงดูดการลงทุนจากบริษัทต่างชาติ  ในส่วนของการลดภาษีสรรพสามิตสำหรับรถยนต์ไฟฟ้า ปัจจุบันมีการลดภาษีสรรพสามิต 4% สำหรับรถยนต์ไฟฟ้าที่เข้าร่วมโครงการลงทุน และมาตรการนี้จะหมดลงในปี 2025 กระทรวงฯจะนำเรื่องนี้ไปหารือกับหน่วยงานที่เกี่ยวข้องเพื่อพิจารณาต่อไป นอกจากนี้ ตามที่รัฐมนตรีว่าการกระทรวงอุตสาหกรรม ได้ยืนยันว่าการส่งเสริมการลงทุนจะไม่ใช่แค่เรื่องของภาษี แต่รวมถึงการพัฒนาบุคลากร และซัพพลายเชนในประเทศในประเทศไทยให้แข็งแกร่งขึ้น รวมถึงส่งเสริมการวิจัยและพัฒนา (R&D) เพื่อยกระดับขีดความสามารถในการแข่งขันของอุตสาหกรรมยานยนต์ไทยกระทรวงฯ ก็จะนำเรื่องดังกล่าวไปดำเนินการ  รวมถึงเรื่องของการปรับนโยบายภาษีเพื่อให้สอดคล้องกับความต้องการของตลาดและช่วยให้บริษัทต่างชาติประสบความสำเร็จในการลงทุนในประเทศไทย
นายสุเมธ ตั้งประเสริฐ กรรมการ กนอ.รักษาการผู้ว่าการ กนอ. กล่าวเสริมว่า กนอ.พร้อมสนับสนุนการลงทุนในพื้นที่นิคมอุตสาหกรรม โดยในพื้นที่กลุ่มจังหวัด Eastern Economic Corridor (EEC) เป็นพื้นที่ยุทธศาสตร์ที่รัฐบาลให้การส่งเสริมมาตรการภาษีและการลงทุน โดยบริษัทเช่น GAC Group และ BYD ได้ตั้งโรงงานในพื้นที่นี้อยู่แล้ว โดย GAC Group ตั้งอยู่ในนิคมอุตสาหกรรมอมตะซิตี้ ระยอง และ BYD ตั้งอยู่ที่นิคมอุตสาหกรรมดับบลิวเอ ระยอง ขณะเดียวกันก็มีนโยบายส่งเสริมการลงทุนในพื้นที่ EEC เพื่อดึงดูดการลงทุนจากต่างชาติและพัฒนาอุตสาหกรรมใหม่ๆ อยู่ตลอดเวลา นอกจากนี้ กนอ.ได้ส่งเสริมเทคโนโลยี และ Green Energy โดยการใช้เทคโนโลยี AI, 5G, และ Green Energy เพื่อยกระดับอุตสาหกรรมและสนับสนุนนโยบายความเป็นกลางทางคาร์บอน รมทั้งส่งเสริมการลงทุนในพื้นที่นิคมอุตสาหกรรมและท่าเรืออุตสาหกรรม
เพื่อรองรับการขยายตัวของอุตสาหกรรมต่างๆ ด้วย

ที่มา : https://www.thaigov.go.th/news/contents/details/94268