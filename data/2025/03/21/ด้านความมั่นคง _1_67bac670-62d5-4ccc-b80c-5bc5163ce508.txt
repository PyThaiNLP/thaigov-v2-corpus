รัฐบาลไทย-ข่าวทำเนียบรัฐบาล-"อนุทิน" เป็นประธานมอบลายผ้าพระราชทาน "ผ้าลายสิริราชพัสตราภรณ์" แก่ผู้ว่าราชการจังหวัด เพื่อเชิญไปมอบแก่ช่างทอผ้าและช่างหัตถกรรมไทยทั่วประเทศ


วันพฤหัสบดีที่ 20 มีนาคม 2568
20/03/2568
พิมพ์
"อนุทิน" เป็นประธานมอบลายผ้าพระราชทาน "ผ้าลายสิริราชพัสตราภรณ์" แก่ผู้ว่าราชการจังหวัด เพื่อเชิญไปมอบแก่ช่างทอผ้าและช่างหัตถกรรมไทยทั่วประเทศ
"อนุทิน" เป็นประธานมอบลายผ้าพระราชทาน "ผ้าลายสิริราชพัสตราภรณ์" แก่ผู้ว่าราชการจังหวัด เพื่อเชิญไปมอบแก่ช่างทอผ้าและช่างหัตถกรรมไทยทั่วประเทศ
น.ส.ไตรศุลี ไตรสรณกุล เลขานุการรมว.มหาดไทยและโฆษกกระทรวงมหาดไทย กล่าวว่า วันนี้ (20 มี.ค. 68) เวลา 15.30 น. นายอนุทิน ชาญวีรกูล รองนายกรัฐมนตรีและรมว.มหาดไทย เป็นประธานพิธีมอบแบบลายผ้าพระราชทาน "ผ้าลายสิริราชพัสตราภรณ์" ให้แก่ผู้ว่าราชการจังหวัดทุกจังหวัด ณ ห้องแอมเบอร์ 2-3 ศูนย์แสดงสินค้าและการประชุมอิมแพ็ค เมืองทองธานี จ.นนทบุรี โดยมี น.ส.ธนนท์ นิรามิษ ภริยารองนายกรัฐมนตรีและรมว.มหาดไทย นายทรงศักดิ์ ทองศรี รมช.มหาดไทย นายอรรษิษฐ์ สัมพันธรัตน์ ปลัดกระทรวงมหาดไทย นางจิณณารัชช์ สัมพันธรัตน์ นายกสมาคมแม่บ้านมหาดไทย ดร.ศรินดา จามรมาน คุณธนันท์รัฐ ธนเสฏฐการย์ คุณศิริชัย ทหรานนท์ คุณภูวภวิศ กฤตพลนารา ที่ปรึกษาโครงการผ้าไทยใส่ให้สนุกในพระดำริ คณะผู้บริหารระดับสูงของกระทรวงมหาดไทย และผู้ว่าราชการจังหวัดทุกจังหวัด ร่วมพิธี
การจัดพิธีในครั้งนี้เกิดขึ้นจากมหากรุณาธิคุณที่ สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา พระราชทานแบบลายผ้า ผ้าลายสิริราชพัตราภรณ์ ให้แก่ นายอนุทิน ชาญวีรกูล รองนายกรัฐมนตรีและรมว.มหาดไทย เพื่อเชิญไปมอบแก่ช่างทอผ้าและช่างหัตถกรรมไทย นำไปถักทอผืนผ้าและสร้างสรรค์งานหัตถกรรม ด้วยการผสมผสานกับลวดลายโบราณในทุกภูมิภาคของประเทศ เป็นการฟื้นฟูภูมิปัญญาแห่งอดีต ยกระดับมาตรฐาน และเพื่อพัฒนาศักยภาพการสร้างสรรค์ผืนผ้าและงานหัตถกรรมในทุกมิติ ด้วยการออกแบบตามความคิดสร้างสรรค์ของศิลปิน
ผ้าลายพระราชทาน "ผ้าลายสิริราชพัสตราภรณ์" เป็นลายผ้าที่สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ทรงออกแบบขึ้น เนื่องในโอกาสที่ทรงได้รับการทูลเกล้าฯ ถวายปริญญาศิลปกรรมศาสตรดุษฎีบัณฑิตกิตติมศักดิ์ สาขาวิชาศิลปะการออกแบบพัสตรากรณ์ ประจำปีการศึกษา 2566 จากมหาวิทยาลัยธรรมศาสตร์ โดยทรงศึกษาค้นคว้าลวดลายที่ปรากฏในศิลปกรรมไทยและผืนผ้าโบราณ ที่เป็นบทบันทึกทางประวัติศาสตร์ที่สะท้อนวิถีชีวิต วัฒนธรรม และธรรมชาติของประเทศไทย ซึ่งทรงนำมาออกแบบต่อยอดให้โครงสร้างลวดลายมีความร่วมสมัย เป็นสากล หากยังคงสื่อถึงเอกลักษณ์อันงดงามของชาติไทย จำแนกเป็น
1. ผ้าลายสิริราชพัสตราภรณ์ ประเภทผ้ามัดหมี่ และประเภทผ้ายก, จก, ขิด, แพรวา ประกอบด้วย ลายดอกพุดตาน ลายดอกพุดตาน ลายมยุรสิริ ลายขอเฟื่องอุบะ และลายขอเจ้าฟ้าฯ 2568 และประเภทผ้ายก, จก, ขิด, แพรววา ประกอบด้วย ลายดอกพุดตาน ลายดอกพุดตาน ลายเฟื่องอุบะ ลายขอเจ้าฟ้าฯ 2568 และลายขอเจ้าฟ้าฯ 2568 ซึ่งพระราชทานเมื่อวันที่ 9 ก.พ. 2568 ณ มหาวิทยาลัยราชภัฏอุดรธานี
2. ผ้าลายสิริราชพัสตราภรณ์ ประเภทผ้าบาติก ลายที่ 1 ประกอบด้วย ลายดอกพุดตาน ลายหัวใจดอกพุดตาน ลายมยุรสิริ ลายม้า และลายขอเจ้าฟ้าฯ 2568 พระราชทานเมื่อวันที่ 16 ก.พ. 2568 ณ มหาวิทยาลัยราชภัฏนครศรีรรมราช
3. ผ้าลายสิริราชพัสตราภรณ์ ประเภทผ้าบาติก ลายที่ 2 ทรงเพิ่มลายช่อดอกพุดตาน ซึ่งเป็นช่อลายที่ประกอบขึ้นด้วยช่อดอกพุดตาน 5 ดอก เรียงไล่ขนาดจากใหญ่ไปจนถึงดอกยอดในรูปทรงหยดน้ำทรงพุ่ม ที่เรียกในภาษาเปอร์เซียว่า "Boteh" หรือลาย "Paisley" ซึ่งเป็นรูปทรงลายโบราณที่ปรากฏในภูมิภาคต่าง ๆ หลากลายอารยธรรม สันนิษฐานว่าแพร่กระจายจากเปอร์เซียผ่านเส้นทางสายไหม ทั้งทางบกและทางทะเล สู่ดินแดนเอเชียตะวันออกและเชียอาคเนย์ มักใช้เป็นองค์ประกอบของลายต้นไม้แห่งชีวิต หรือ "Tree of Life" พระราชทานเมื่อวันที่ 16 ก.พ. 2568 ณ มหาวิทยาลัยราชภัฏนครศรีรรมราช
#ผ้าไทยใส่ให้สนุก #ผ้าไทยใส่ยังไงก็เท่

ที่มา : https://www.thaigov.go.th/news/contents/details/94586