รัฐบาลไทย-ข่าวทำเนียบรัฐบาล-สธ.ไทย-UK หารือรับมือ “โรคระบาด” พร้อมส่งผู้เชี่ยวชาญทำงานร่วมกับศูนย์ ACPHEED


วันศุกร์ที่ 21 มีนาคม 2568
สธ.ไทย-UK หารือรับมือ “โรคระบาด” พร้อมส่งผู้เชี่ยวชาญทำงานร่วมกับศูนย์ ACPHEED
รองปลัดกระทรวงสาธารณสุข หารือหน่วยงานความมั่นคงด้านสุขภาพแห่งสหราชอาณาจักร สร้างความร่วมมือด้านความมั่นคงทางสุขภาพของสองประเทศ รับมือโรคระบาด
สนับสนุนการจัดตั้งศูนย์อาเซียนด้านภาวะฉุกเฉินทางสาธารณสุขและโรคอุบัติใหม่ หรือ ACPHEED พร้อมบรรลุข้อตกลงส่งผู้เชี่ยวชาญร่วมทำงาน
วันนี้ (21 มีนาคม 2568) นพ.พงศธร พอกเพิ่มดี รองปลัดกระทรวงสาธารณสุข เปิดเผยว่า ได้รับมอบหมายจาก นายสมศักดิ์ เทพสุทิน รัฐมนตรีว่าการกระทรวงสาธารณสุข และ นพ.โอภาส การย์กวินพงศ์ ปลัดกระทรวงสาธารณสุข ให้เป็นผู้แทนกระทรวงสาธารณสุขไทย ให้การต้อนรับ Mr. Joseph Pett, Senior Public Health Advisor (Indo-Pacific) หน่วยงานความมั่นคงด้านสุขภาพแห่งสหราชอาณาจักร (UK Health Security Agency - UKHSA) พร้อมคณะ เมื่อวันที่ 20 มีนาคมที่ผ่านมา ในการประชุมหารือเกี่ยวกับความร่วมมือด้านความมั่นคงทางสุขภาพระหว่างไทย-สหราชอาณาจักร รวมถึงความก้าวหน้าของศูนย์อาเซียนด้านภาวะฉุกเฉินทางสาธารณสุขและโรคอุบัติใหม่ (ASEAN Centre for Public Health Emergencies and Emerging Diseases - ACPHEED) และบทบาทของไทยในการเสริมสร้างความมั่นคงทางสุขภาพระดับภูมิภาค
นพ.พงศธรกล่าวต่อว่า กระทรวงสาธารณสุขไทยให้ความสำคัญกับการทำงานร่วมกันกับพันธมิตร เพื่อเสริมสร้างความมั่นคงทางสุขภาพระดับภูมิภาค การประชุมครั้งนี้เป็นก้าวสำคัญในการกำหนดแนวทางความร่วมมือที่เป็นรูปธรรม โดยมีเป้าหมายเพื่อแลกเปลี่ยนข้อมูลเกี่ยวกับแนวทางความร่วมมือระหว่างสหราชอาณาจักรและประเทศไทยในด้านการป้องกันและรับมือโรคระบาด รวมถึงหารือโอกาสในการสนับสนุนการดำเนินงานของศูนย์ ACPHEEDให้เป็นศูนย์กลางของอาเซียนในการรับมือกับภาวะฉุกเฉินทางสาธารณสุข ซึ่งได้บรรลุข้อตกลงในการส่งผู้เชี่ยวชาญจาก UKHSA มาทำงานร่วมกับสำนักเลขาธิการศูนย์ ACPHEED ในประเทศไทย ในการพัฒนาโครงการความร่วมมือด้านการพัฒนาทรัพยากรบุคคล และเตรียมความพร้อมในการรับมือโรคระบาดครั้งใหม่ที่อาจเกิดขึ้น รวมถึงเสริมสร้างความมั่นคงทางสุขภาพในระดับภูมิภาค
********************************************** 21 มีนาคม 2568

ที่มา : https://www.thaigov.go.th/news/contents/details/94608