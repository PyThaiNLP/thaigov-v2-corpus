รัฐบาลไทย-ข่าวทำเนียบรัฐบาล-ดร.เฉลิมชัย” ตอบกระทู้ ชี้แจงความคืบหน้าการเพิ่มจำนวนพะยูนในทะเลอันดามัน


วันศุกร์ที่ 21 มีนาคม 2568
ดร.เฉลิมชัย” ตอบกระทู้ ชี้แจงความคืบหน้าการเพิ่มจำนวนพะยูนในทะเลอันดามัน
ดร.เฉลิมชัย” ตอบกระทู้ ชี้แจงความคืบหน้าการเพิ่มจำนวนพะยูนในทะเลอันดามัน
ดร.เฉลิมชัย” ตอบกระทู้ ชี้แจงความคืบหน้าการเพิ่มจำนวนพะยูนในทะเลอันดามัน
วันที่ 20 มีนาคม 2568 เวลา 10.50 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เข้าตอบกระทู้ถามแยกเฉพาะ เรื่อง ติดตามความคืบหน้าแนวทางในการเพิ่มจำนวน พะยูน เต่าทะเล และสัตว์น้ำที่เสี่ยงใกล้จะสูญพันธุ์ในทะเลอันดามัน ของ นายฐิติกันต์ ฐิติพฤฒิกุล สมาชิกสภาผู้แทนราษฎร พรรคประชาชน จังหวัดภูเก็ต ในการประชุมสภาผู้แทนราษฎร ครั้งที่ 25 (สมัยสามัญประจำปี ครั้งที่ 2) โดยมี นายวันมูหะมัดนอร์ มะทา ประธานรัฐสภาและประธานสภาผู้แทนราษฎร เป็นประธานการพิจารณากระทู้ถามแยกเฉพาะ ณ อาคารรัฐสภา กรุงเทพมหานคร
โดย ดร.เฉลิมชัย ได้ชี้แจงว่า กระทรวงทรัพยากรธรรมชาติและสิ่งแวดล้อม (ทส.) มีการสำรวจประเมินสถานภาพสัตว์ทะเลหายากในพื้นที่ทะเลฝั่งอ่าวไทยและอันดามันอยู่เสมอเป็นจำนวน 6 ครั้งต่อปี ซึ่งจากผลการสำรวจในปีงบประมาณ 2567 พบจำนวนพะยูนกว่า 267 ตัว โลมาและวาฬ 2,833 ตัว ฉลามวาฬ 73 ตัว กระเบนแมนต้า 4 ตัว และพบการวางไข่ของเต่าทะเล 588 รัง นอกจากนี้ ทส. ยังมีแนวทางในการป้องกันและเพิ่มจำนวนพะยูน เต่าทะเล และสัตว์น้ำที่เสี่ยงใกล้จะสูญพันธุ์ ที่มุ่งเน้นการอนุรักษ์พันธุ์สัตว์ในแหล่งอาศัยตามธรรมชาติ เพื่อคุ้มครองถิ่นที่อยู่อาศัยและคุ้มครองชนิดพันธุ์ควบคู่กัน โดยปัจจุบันได้ดำเนินการตามแผนพะยูนแห่งชาติระยะที่ 2 มีการประกาศพื้นที่คุ้มครองและบังคับใช้มาตรการ เพื่อป้องกันอันตรายจากการประกอบกิจกรรมในทะเลที่อาจจะส่งผลกระทบต่อสัตว์ทะเลหายาก รวมถึงมีการทดลองปลูกหญ้าทะเลและวางแปลงอาหารเสริมทดแทนหญ้าทะเลที่เป็นอาหารของพะยูนอีกด้วย ทั้งนี้ ทส. อยู่ระหว่างขอรับการจัดสรรงบกลางโครงการเร่งด่วนเพื่อการอนุรักษ์พะยูนและหญ้าทะเลวิกฤต เพื่อเพิ่มประสิทธิภาพในการฟื้นฟู เฝ้าระวัง และสำรวจติดตามสถานการณ์พะยูนและหญ้าทะเลให้มีประสิทธิภาพยิ่งขึ้น

ที่มา : https://www.thaigov.go.th/news/contents/details/94601