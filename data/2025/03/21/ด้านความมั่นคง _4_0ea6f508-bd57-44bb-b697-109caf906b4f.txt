รัฐบาลไทย-ข่าวทำเนียบรัฐบาล-รมว.ทส. ร่วมเฝ้า ฯ รับเสด็จ ในหลวง-พระราชินี เนื่องในโอกาสทรงเปิดอาคารเทียบเครื่องบินรองหลังที่ 1 และทางวิ่งเส้นที่ 3 ท่าอากาศยานสุวรรณภูมิ


วันศุกร์ที่ 21 มีนาคม 2568
รมว.ทส. ร่วมเฝ้า ฯ รับเสด็จ ในหลวง-พระราชินี เนื่องในโอกาสทรงเปิดอาคารเทียบเครื่องบินรองหลังที่ 1 และทางวิ่งเส้นที่ 3 ท่าอากาศยานสุวรรณภูมิ
รมว.ทส. ร่วมเฝ้า ฯ รับเสด็จ ในหลวง-พระราชินี เนื่องในโอกาสทรงเปิดอาคารเทียบเครื่องบินรองหลังที่ 1 และทางวิ่งเส้นที่ 3 ท่าอากาศยานสุวรรณภูมิ
รมว.ทส. ร่วมเฝ้า ฯ รับเสด็จ ในหลวง-พระราชินี เนื่องในโอกาสทรงเปิดอาคารเทียบเครื่องบินรองหลังที่ 1 และทางวิ่งเส้นที่ 3 ท่าอากาศยานสุวรรณภูมิ
วันที่ 20 มีนาคม 2568 เวลา 17.24 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) ร่วมเฝ้าทูลละอองธุลีพระบาทรับเสด็จพระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี เนื่องในโอกาสเสด็จเปิดอาคารเทียบเครื่องบินรองหลังที่ 1 และทางวิ่งเส้นที่ 3 ท่าอากาศยานสุวรรณภูมิ พร้อมทั้งเฝ้ารับพระราชทานของที่ระลึกให้แก่ผู้ให้การสนับสนุนโครงการพัฒนาท่าอากาศยานสุวรรณภูมิจนสำเร็จตามเป้าหมาย ณ อาคารเทียบเครื่องบินรองหลังที่ 1 ท่าอากาศยานสุวรรณภูมิ จังหวัดสมุทรปราการ
อนึ่ง อาคารเทียบเครื่องบินรองหลังที่ 1 (SAT-1) เป็นหนึ่งในโครงการพัฒนาท่าอากาศยานสุวรรณภูมิ ระยะที่ 2 ของบริษัท ท่าอากาศยานไทย จำกัด (มหาชน) หรือ ทอท. (AOT) ปัจจุบันมีสายการบินใช้บริการประมาณ 150 เที่ยวบินต่อวัน มีหลุมจอดแบบประชิดอาคารจำนวน 28 หลุมจอด สามารถรองรับผู้โดยสารเพิ่มขึ้นจาก 15 ล้านคนต่อปี เป็น 65 ล้านคนต่อปี การตกแต่งภายในอาคารมีการออกแบบให้เข้ากับอาคารผู้โดยสารหลัก แต่มีการผสมผสานระหว่างสถาปัตยกรรม ศิลปะที่สะท้อนเอกลักษณ์ความเป็นไทยให้กลมกลืนไปกับโครงสร้างอาคารที่ทันสมัย บริเวณโถงกลางของชั้น 3 ซึ่งเป็นพื้นที่สำหรับผู้โดยสารขาออก ตกแต่งด้วยผลงานชิ้นเอกเป็นช้างคชสาร ส่วนปลายอาคารทั้ง 2 ด้าน ติดตั้งสุวรรณบุษบก และรัตนบุษบก ซึ่งเป็นที่ประดิษฐานพระพุทธปฏิมาปางมารวิชัย และปางเปิดโลกที่ถอดแบบมาจากวัดผาซ่อนแก้ว เพื่อความเป็นสิริมงคลและเป็นขวัญกำลังใจต่อผู้ปฏิบัติงานและผู้เดินทาง ทั้งนี้ภายในชั้น 3 ของอาคารได้ออกแบบให้เป็นสวน ตกแต่งด้วยสัตว์หิมพานต์ ตามคติความเชื่อไทยแต่โบราณ อาทิ กินนร กินรี เหมราช และหงส์สา ส่วนชั้น 2 เป็นพื้นที่สำหรับผู้โดยสารขาเข้า ออกแบบให้เป็นสวนสัญจร จัดแสดงงานภูมิทัศน์ผสมผสานกับศิลปวัฒนธรรมไทย เช่น หุ่นละครเล็ก หนังใหญ่ หัวโขน ว่าวไทย เป็นต้น
สำหรับทางวิ่งเส้นที่ 3 เป็นทางวิ่งที่มีความยาว 4,000 เมตร กว้าง 60 เมตร ตั้งอยู่ทางด้านทิศตะวันตกของท่าอากาศยาน ขนานกับทางวิ่ง เส้นที่ 1 โดยได้เพิ่มศักยภาพในการรองรับเที่ยวบินของท่าอากาศยานสุวรรณภูมิเพิ่มขึ้นจากเดิมที่ 68 เที่ยวบินต่อชั่วโมง เป็น 94 เที่ยวบินต่อชั่วโมง หรือเฉลี่ยประมาณ 800 - 1,000 เที่ยวบินต่อวัน และปัจจุบันได้เปิดให้บริการเต็มรูปแบบแล้วเมื่อวันที่ 2 ตุลาคม 2567

ที่มา : https://www.thaigov.go.th/news/contents/details/94602