รัฐบาลไทย-ข่าวทำเนียบรัฐบาล-“คมนาคม - กทพ.” ลุยร้องทุกข์ สน.บางมด ดำเนินคดีแพ่ง - อาญา เหตุคาน “ทางด่วนพระราม 3 - ดาวคะนอง” ทรุดตัว เร่งตรวจสอบข้อเท็จจริง คาดได้ข้อสรุปภายใน 20 วัน


วันศุกร์ที่ 21 มีนาคม 2568
“คมนาคม - กทพ.” ลุยร้องทุกข์ สน.บางมด ดำเนินคดีแพ่ง - อาญา เหตุคาน “ทางด่วนพระราม 3 - ดาวคะนอง” ทรุดตัว เร่งตรวจสอบข้อเท็จจริง คาดได้ข้อสรุปภายใน 20 วัน
...
“คมนาคม - กทพ.” ลุยร้องทุกข์ สน.บางมด ดำเนินคดีแพ่ง - อาญา เหตุคาน “ทางด่วนพระราม 3 - ดาวคะนอง” ทรุดตัว เร่งตรวจสอบข้อเท็จจริง คาดได้ข้อสรุปภายใน 20 วัน พร้อมผนึกกำลัง วสท. ตั้งทีม “Safety Auditor” สแกนความปลอดภัยทุกโปรเจกต์ ยันให้ความสำคัญความปลอดภัยสูงสุด - ช่วงสงกรานต์ 2568 หยุดก่อสร้าง 100%
นายกฤชนนท์ อัยยปัญญา ผู้ช่วยรัฐมนตรีประจำกระทรวงคมนาคม ในฐานะโฆษกกระทรวงคมนาคม เปิดเผยว่า วันนี้ (21 มีนาคม 2568) ได้เดินทางมาที่สถานีตำรวจนครบาลบางมด (สน.บางมด) ร่วมกับนายสุรเชษฐ์ เหล่าพูลสุข ผู้ว่าการการทางพิเศษแห่งประเทศไทย (กทพ.) เพื่อร้องทุกข์ดำเนินคดีทั้งแพ่งและอาญากับผู้กระทำ หรืองดเว้นการกระทำ หรือกระทำโดยปราศจากความระมัดระวัง หรือกระทำโดยไม่ได้ปฏิบัติตามหลักวิศวกรรม จากกรณีเหตุคานทรุดตัวบริเวณด่านเก็บค่าผ่านทางพิเศษดาวคะนอง ของโครงการทางพิเศษสายพระราม 3 - ดาวคะนอง - วงแหวนรอบนอกกรุงเทพมหานคร ด้านตะวันตก สัญญาที่ 3 งานสร้างทางยกระดับจากโรงพยาบาลบางปะกอก 9 - ด่านดาวคะนอง เมื่อวันที่ 15 มีนาคม 2568 ที่ผ่านมา ทำให้มีผู้เสียชีวิต 6 คน บาดเจ็บกว่า 20 คน และมีทรัพย์สินเสียหาย โดยมี พ.ต.อ. สนชัย พูนผล ผู้กำกับ สน.บางมด เป็นผู้รับแจ้งความ
ทั้งนี้ หากเจ้าหน้าที่ตำรวจพิสูจน์แล้วพบว่า ผู้กระทำผิดจะมีโทษสูงสุดต่อความผิดฐานประมาท ทำให้ผู้อื่นถึงแก่ความตาย อัตราโทษจำคุกไม่เกิน 10 ปี และปรับไม่เกิน 200,000 บาท ขณะที่โทษสูงสุดต่อความผิดฐานประมาททำให้ผู้อื่นได้รับอันตรายสาหัส อัตราโทษจำคุกไม่เกิน 3 ปี หรือปรับไม่เกิน 60,000 บาท หรือทั้งจำทั้งปรับ ซึ่งยังไม่รวมถึงโทษทางแพ่งในการรับผิดชอบค่าเสียหายทั้งหมดที่เกิดขึ้น ซึ่งจะทำการตรวจสอบหาผู้กระทำผิดในกรณีดังกล่าวอย่างเร็วที่สุด
นายกฤชนนท์ กล่าวต่อว่า ขณะที่ความคืบหน้าในการตรวจสอบข้อเท็จจริงนั้น ขณะนี้ กทพ. ได้แต่งตั้งตั้งคณะกรรมการสอบสวนข้อเท็จจริง ประกอบด้วย ผู้เชี่ยวชาญ และหน่วยงานที่เกี่ยวข้องทุกฝ่าย ร่วมดำเนินการตรวจสอบข้อเท็จจริงถึงเหตุการณ์ที่เกิดขึ้น โดยปัจจุบันได้เริ่มดำเนินการตรวจสอบ ทั้งในส่วนของผู้รับเหมาและผู้ควบคุมงานแล้ว คาดว่าจะทราบถึงผลสรุปการตรวจสอบข้อเท็จจริงทั้งหมด รวมถึงมูลค่าความเสียหายที่เกิดขึ้นภายใน 20 วันนับจากวันนี้
นอกจากนี้ กระทรวงคมนาคมยังได้ดำเนินการจัดตั้งกรรมการ “Safety Auditor” เพื่อกำกับตรวจสอบความปลอดภัยทั้งระบบในทุกโครงการและทุกโครงสร้างพื้นฐานของกระทรวงฯ พร้อมทั้งให้ความเห็นและความรู้กับผู้ที่เกี่ยวข้องในการดำเนินการก่อสร้าง ทั้งนี้ กรรมการชุดดังกล่าวจะทำงานร่วมกับวิศวกรรมสถานแห่งประเทศไทย (วสท.) และสภาวิศวกร โดยทั้งสองหน่วยงานจะจัดส่งผู้เชี่ยวชาญมาร่วมดำเนินการตรวจสอบด้วย ซึ่งกระทรวงฯ จะรับผิดชอบค่าใช้จ่ายทั้งหมด
“ผมขอยืนยันว่า ทุกกระบวนการและทุกขั้นตอนของการดำเนินการก่อสร้างนั้น ได้เน้นย้ำและให้ความสำคัญในมาตรการด้านความปลอดภัยสูงสุด โดยกระทรวงคมนาคมและทุกหน่วยงานที่เกี่ยวข้อง จะดำเนินการแก้ไขข้อบกพร่อง เพื่อไม่ให้เกิดอุบัติซ้ำอีกเด็ดขาด เพื่อความปลอดภัยและความสะดวกในการเดินทางของพี่น้องประชาชน” นายกฤชนนท์ กล่าว
ด้านนายสุรเชษฐ์ เหล่าพูลสุข ผู้ว่าการ กทพ. กล่าวว่า ตามที่ กทพ. ได้เปิดให้บริการด่านเก็บค่าผ่านทางพิเศษดาวคะนอง ทางพิเศษเฉลิมมหานคร (ในทิศทางขาเข้าเมือง) เปิดได้ตามปกติแล้วตั้งแต่เมื่อเวลา 06.00 น. ของวานนี้ (20 มีนาคม 2568) เพื่ออำนวยความสะดวกในการเดินทางของประชาชน ทั้งนี้ กทพ. ยังมีความจำเป็นจะต้องปิดให้บริการด่านฯ ดาวคะนอง ตั้งแต่เวลา 21.00 - 05.00 น. ของทุกวัน จนกว่าโครงการฯ จะดำเนินการแล้วเสร็จ
ทั้งนี้ ได้เร่งรัดการดำเนินการซ่อมแซมทางพิเศษช่วงที่ขาด (ทิศทางขาออก) โดยย้ำผู้รับเหมาและผู้ที่เกี่ยวข้องถึงมาตรการความปลอดภัยในการทำงานเป็นสำคัญ อย่างไรก็ตาม ในช่วงเทศกาลสงกรานต์ 2568 ที่คาดว่าจะมีประชาชนเดินทางเป็นจำนวนมากนั้น กทพ. ได้แจ้งไปยังผู้รับเหมาให้หยุดการก่อสร้าง 100%  ซึ่งเป็นไปตามนโยบายของนายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม เพื่อให้ประชาชนเดินทางได้อย่างสะดวก รวดเร็ว และปลอดภัยสูงสุด

ที่มา : https://www.thaigov.go.th/news/contents/details/94609