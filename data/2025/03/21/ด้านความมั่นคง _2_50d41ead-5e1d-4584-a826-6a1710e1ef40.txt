รัฐบาลไทย-ข่าวทำเนียบรัฐบาล-"อนุทิน" มอบเหรียญที่ระลึกพระราชทานฯ ให้ผู้ว่า 76 จังหวัด เป็นขวัญกำลังใจปฏิบัติหน้าที่ พร้อมย้ำนโยบายข้าราชการคิดแบบ Active Thinking ทำงานแบบ One Team ไร้ขีดจำกัดยึดประโยชน์ประชาช


วันพฤหัสบดีที่ 20 มีนาคม 2568
20/03/2568
พิมพ์
"อนุทิน" มอบเหรียญที่ระลึกพระราชทานฯ ให้ผู้ว่า 76 จังหวัด เป็นขวัญกำลังใจปฏิบัติหน้าที่ พร้อมย้ำนโยบายข้าราชการคิดแบบ Active Thinking ทำงานแบบ One Team ไร้ขีดจำกัดยึดประโยชน์ประชาช
"อนุทิน" มอบเหรียญที่ระลึกพระราชทานฯ ให้ผู้ว่า 76 จังหวัด เป็นขวัญกำลังใจปฏิบัติหน้าที่ พร้อมย้ำนโยบายข้าราชการคิดแบบ Active Thinking ทำงานแบบ One Team ไร้ขีดจำกัดยึดประโยชน์ประชาชนเป็นเป้าหมาย
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า วันนี้ (20 มี.ค. 68) เวลา 13.00 น. นายอนุทิน ชาญวีรกูล รองนายกรัฐมนตรีและรมว.มหาดไทย เป็นประธานพิธีรับเหรียญที่ระลึกพระราชทานของพระบาทสมเด็จพระเจ้าอยู่หัว และการประชุมเชิงปฏิบัติการเพื่อมอบนโยบายสำคัญของรัฐบาลและกระทรวงมหาดไทย ประจำปี 2568 โดยมี นายทรงศักดิ์ ทองศรี นายอรรษิษฐ์ สัมพันธรัตน์ ปลัดกระทรวงมหาดไทย และผู้บริหารกระทรวงมหาดไทย ร่วมพิธี ณ ห้องรอยัล จูบิลี่ บอลรูม ศูนย์แสดงสินค้าและการประชุม อิมแพ็ค เมืองทองธานี อ.ปากเกร็ด จ.นนทบุรี
นายอนุทิน กล่าวว่า นับเป็นพระมหากรุณาธิคุณพระบาทสมเด็จพระเจ้าอยู่หัว ทรงพระกรุณาโปรดเกล้าฯ ให้จัดทำเหรียญพระราชทานที่ระลึก ซึ่งครั้งแรกได้พระราชทานสร้างขวัญกำลังใจแก่กำนันผู้ใหญ่บ้าน สำหรับครั้งนี้เป็นการมอบเหรียญพระราชทานที่ระลึกฯ ให้แก่ผู้บริหารกระทรวงมหาดไทย และผู้ว่าราชการจังหวัด เพื่อเป็นขวัญกำลังใจให้แก่คนมหาดไทยผู้ที่ทำงานต่างพระเนตรพระกรรณในการบำบัดทุกข์ บำรุงสุขให้แก่พี่น้องประชาชนทุกพื้นที่
สำหรับการทำงานในทุกวันนี้ที่โลกหมุนเร็ว และความทุกข์ร้อนของพี่น้องประชาชนเกิดขึ้นอยู่ตลอดเวลา การแก้ไขปัญหานั้น ต้องให้ความสำคัญกับการแก้ที่ต้นเหตุ ทำอย่างรวดเร็วและต่อเนื่อง รวมถึงปัญหาแก๊งคอลเซ็นเตอร์ ต้องร่วมกันหากลไกในการรับมือเพื่อไม่ให้มีผู้ตกเป็นเหยื่ออีก
นายอนุทิน กล่าวว่า ขอให้ข้าราชการกระทรวงมหาดไทยทุกคนตระหนักอยู่เสมอว่า เราทำอะไรได้มากกว่าที่เราทำอยู่ทุกวันนี้ ร่วมกันสร้างวัฒนธรรมทางความคิดแบบ "Active Thinking" ซึ่งจะทำให้ทุกคนในหน่วยงานทั้งจังหวัดและอำเภอ มีส่วนร่วมเข้ามาเติมเต็ม ร่วมแชร์ ร่วมคิด ร่วมทำงานได้อย่างไร้ขีดจำกัด ให้เหมาะสมกับเเต่ละพื้นที่ รวมทั้งใช้กลไกของ "ศูนย์ดำรงธรรม" มารับฟังปัญหาของชาวบ้านควบคู่กลไกของกำนันผู้ใหญ่บ้าน มาบูรณาการกับทุกภาคส่วนเพื่อให้เข้าถึงพี่น้องประชาชนทุกพื้นที่อย่างทันท่วงที
ขณะเดียวกัน ต้องร่วมกันสร้างเศรษฐกิจฐานรากให้เข้มแข็ง ผ่านการสนับสนุนนโยบายสร้าง Soft Power สนับสนุนผลิตภัณฑ์ชุมชนสร้างงาน สร้างอาชีพ สร้างรายได้ ให้พี่น้องประชาชน ตามนโยบายของ น.ส.แพทองธาร ชินวัตร นายกรัฐมนตรี ซึ่งจะเป็นช่วยส่งเสริมการท่องเที่ยวในส่วนภูมิภาคได้อีกด้วย
"เราต้องยึดถือคำว่า "มหาดไทย 24 ชั่วโมง" นั่นคือ การทำงานเพื่อพี่น้องประชาชนตลอด 24 ชั่วโมง ไม่มีวันหยุด ต้องขอบคุณท่านผู้ว่าราชการจังหวัดทุกจังหวัดที่ได้มาพบกัน ซึ่งทุก ๆ ครั้งได้มาร่วมหารือ และนำเสนอแนวทางต่อผู้บริหาร ซึ่งจะช่วยให้สามารถสนับสนุนการพัฒนาต่าง ๆ ไปด้วยดีได้ ผมรู้สึกดีใจที่ทีมมหาดไทยทุกคนมีความสนิทสนมคุ้นเคยกัน ซึ่งจะเป็นการสร้าง One Team เพื่อสร้างผลสัมฤทธิ์ให้แก่องค์กร" นายอนุทิน กล่าวเพิ่มเติม
สำหรับ การประชุมฯ ครั้งนี้ มีผู้บริหารระดับสูงของกระทรวงมหาดไทย ผู้ว่าราชการจังหวัด ปลัดจังหวัด หัวหน้าสำนักงานจังหวัด และนายอำเภอ ทั้งในห้องประชุม และรับชมผ่านการถ่ายทอดสดช่องทาง DOPA Channel กว่า 1,300 คน ร่วมรับฟัง

ที่มา : https://www.thaigov.go.th/news/contents/details/94587