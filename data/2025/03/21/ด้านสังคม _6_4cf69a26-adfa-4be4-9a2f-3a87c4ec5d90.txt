รัฐบาลไทย-ข่าวทำเนียบรัฐบาล-ดีอี จัดอบรมการใช้ระบบ e-Office จ.สงขลา มุ่งพัฒนาการทำงานแบบไร้กระดาษ


วันศุกร์ที่ 21 มีนาคม 2568
ดีอี จัดอบรมการใช้ระบบ e-Office จ.สงขลา มุ่งพัฒนาการทำงานแบบไร้กระดาษ
ดีอี จัดอบรมการใช้ระบบ e-Office จ.สงขลา มุ่งพัฒนาการทำงานแบบไร้กระดาษ
วันที่ 21 มีนาคม 2568 นางสาวพิยะดา สุดกังวาล ที่ปรึกษาด้านการสื่อสาร กระทรวงดิจิทัลเพื่อเศรษฐกิจและสังคม (ดีอี) พร้อมด้วยนางกอตีเย๊าะ ซีเดะ สถิติจังหวัดสงขลา นายไพศาล ไชยลี ผู้จัดการฝ่ายขายและปฏิบัติการลูกค้าภาคใต้ตอนล่าง บริษัท โทรคมนาคมแห่งชาติ จำกัด (มหาชน) นายสิทธิพงศ์ อินทกาญจน์ โทรคมนาคมจังหวัดสงขลา นายบุญฤทธิ์ อดิพัฒน์ ผู้อำนวยการกองงานดิจิทัลจังหวัด พร้อมคณะผู้แทนจาก สำนักงานปลัดกระทรวงดีอี สำนักงานสถิติจังหวัดสงขลา และบมจ.โทรคมนาคมแห่งชาติ ในระดับพื้นที่   จัดการอบรมการใช้งานระบบเอกสารอิเล็กทรอนิกส์ (e-Office) ในส่วนภูมิภาค ครั้งที่ 4 ณ จังหวัดสงขลา โดยมีนายวิทยา จันทน์เสนะ รองผู้ว่าราชการจังหวัดสงขลา ให้เกียรติเป็นประธานเปิดการอบรมฯ
การอบรมครั้งนี้ มีผู้เข้าร่วมประมาณ 250 คน จากองค์กรปกครองส่วนท้องถิ่น 141 แห่ง และหน่วยงานราชการส่วนภูมิภาค ซึ่งผู้เข้าร่วมการอบรมครั้งนี้ จะสามารถนำความรู้ที่ได้ไปเผยแพร่ให้แก่หน่วยงานภาครัฐอื่น ๆ ในการใช้งานระบบ e-Office ภายใต้ GDCC ต่อไป
นอกจากนี้ นางสาวพิยะดา ที่ปรึกษาด้านการสื่อสารฯ กระทรวงดีอี ยังได้ร่วมประชุมหารือการขับเคลื่อนการใช้งานระบบ e-Office ในส่วนภูมิภาค ร่วมกับสถิติจังหวัดสงขลา และโทรคมนาคม จังหวัดสงขลา เพื่อติดตามสถานะและขับเคลื่อนการใช้งานระบบ e-Office เพื่อยกระดับการดำเนินงานด้านเอกสารของจังหวัดสงขลา รวมถึงจังหวัดใกล้เคียง สู่รูปแบบไร้กระดาษ (Paperless) รองรับการทำงานได้ทุกที่ ทุกเวลา เพิ่มความรวดเร็วในการปฏิบัติราชการ และการให้บริการประชาชน รองรับแนวทางรัฐบาลดิจิทัล

ที่มา : https://www.thaigov.go.th/news/contents/details/94610