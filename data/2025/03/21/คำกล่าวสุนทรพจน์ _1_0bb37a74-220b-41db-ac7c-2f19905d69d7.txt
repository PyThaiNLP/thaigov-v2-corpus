รัฐบาลไทย-ข่าวทำเนียบรัฐบาล-คำปราศรัย นางสาวแพรทองธาร ชินวัตร นายกรัฐมนตรี เนื่องในโอกาสวันน้ำโลก ประจำปี พ.ศ. 2568


วันศุกร์ที่ 21 มีนาคม 2568
21/03/2568
พิมพ์
คำปราศรัย นางสาวแพรทองธาร ชินวัตร นายกรัฐมนตรี เนื่องในโอกาสวันน้ำโลก ประจำปี พ.ศ. 2568
คำปราศรัย นางสาวแพรทองธาร ชินวัตร นายกรัฐมนตรี เนื่องในโอกาสวันน้ำโลก ประจำปี พ.ศ. 2568
สวัสดีพี่น้องชาวไทยที่รักทุกท่าน
องค์การสหประชาชาติกำหนดให้วันที่ 22 มีนาคมของทุกปีเป็น “วันน้ำโลก” เพื่อให้ทุกคนตระหนักถึงความสำคัญของการอนุรักษ์ทรัพยากรน้ำและกระตุ้นให้ประชาคมโลกอนุรักษ์ ฟื้นฟู และใช้ทรัพยากรน้ำอย่างยั่งยืน
ปัจจุบันจากการเปลี่ยนแปลงของสภาพภูมิอากาศส่งผลให้ธารน้ำแข็งละลายอย่างรวดเร็ว สร้างผลกระทบต่อระบบนิเวศและการดำรงชีวิตของมวลมนุษยชาติ รวมถึงประเทศไทยของเราที่ได้รับผลกระทบจากการเกิดสถานการณ์ภัยแล้งและอุทกภัยที่ผ่านมาค่ะ
ปี พ.ศ. 2568 องค์การสหประชาชาติจึงกำหนดให้เป็น “ปีสากลแห่งการอนุรักษ์ธารน้ำแข็ง” ภายใต้หัวข้อ “Glacier Preservation” (กรา-เซีย เพรซ-เซอ-เว-เชิน) เพื่อให้ทุกประเทศตระหนักถึงแหล่งน้ำจืดสำคัญที่หล่อเลี้ยงระบบนิเวศและควบคุมสภาพภูมิอากาศของโลก
รัฐบาลให้ความสำคัญกับการบริหารจัดการทรัพยากรน้ำอย่างบูรณาการ และดำเนินนโยบายที่สอดคล้องกับแนวทางของเป้าหมายการพัฒนาที่ยั่งยืนแห่งสหประชาชาติ เป้าหมายที่ 6 การจัดหาน้ำสะอาดและการสุขาภิบาล โดยเน้นการจัดหาแหล่งน้ำสำหรับอุปโภคบริโภคให้ประชาชนอย่างเพียงพอต่อความต้องการ เพื่อรองรับการเติบโตของเมืองและการเปลี่ยนแปลงของสภาพภูมิอากาศโลก
รวมทั้งมุ่งเน้นการฟื้นฟูทรัพยากรธรรมชาติและแก้ไขปัญหาน้ำท่วมและภัยแล้ง การบริหารจัดการทรัพยากรน้ำอย่างยั่งยืน ส่งเสริมให้ประชาชนทุกภาคส่วนร่วมอนุรักษ์ทรัพยากรน้ำ โดยเฉพาะการใช้น้ำอย่างประหยัดและคุ้มค่า มีระบบการจัดการขยะมูลฝอยอย่างถูกวิธี และการมีส่วนร่วมในการดูแลรักษาแหล่งน้ำในชุมชน
นอกจากนี้ ประเทศไทยยังส่งเสริมความร่วมมือด้านน้ำในระดับภูมิภาคและระดับนานาชาติ ด้วยความมุ่งมั่นที่จะทำงานร่วมกับประชาคมโลกเพื่อแก้ไขปัญหาและรับมือกับวิกฤตด้านน้ำ ด้วยเชื่อมั่นในความร่วมมือและความสามัคคีของทุกภาคส่วน
เนื่องในโอกาส “วันน้ำโลก” ปี 2568 ดิฉันขอเชิญชวนพี่น้องชาวไทยทุกท่านและหน่วยงานทุกภาคส่วนร่วมกันอนุรักษ์แหล่งน้ำ ใช้น้ำอย่างรู้คุณค่า ร่วมปรับตัวต่อสถานการณ์น้ำของโลก และเป็นส่วนหนึ่งในการแก้ไขปัญหาการเปลี่ยนแปลงสภาพภูมิอากาศ เพื่อให้ประเทศไทยมีน้ำเพียงพอสำหรับอนาคต เพราะว่าเราทุกคนมีบทบาทสำคัญในการสร้างอนาคตที่ยั่งยืนให้แก่โลกและลูกหลานของเราค่ะ
ขอบคุณค่ะ

ที่มา : https://www.thaigov.go.th/news/contents/details/94591