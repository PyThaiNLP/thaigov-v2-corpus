รัฐบาลไทย-ข่าวทำเนียบรัฐบาล-ดีอี เตือนระวัง “โจรออนไลน์” สร้างบัญชีปลอม “ปปง. เปิดให้ผู้เสียหายจากแก๊งคอลเซ็นเตอร์ ลงทะเบียนรับเงินคืนผ่านเพจเฟซบุ๊ก” หวั่นเสียหายซ้ำ ทั้งสูญเงิน-ข้อมูลส่วนบุคคล


วันอาทิตย์ที่ 2 มีนาคม 2568
ดีอี เตือนระวัง “โจรออนไลน์” สร้างบัญชีปลอม “ปปง. เปิดให้ผู้เสียหายจากแก๊งคอลเซ็นเตอร์ ลงทะเบียนรับเงินคืนผ่านเพจเฟซบุ๊ก” หวั่นเสียหายซ้ำ ทั้งสูญเงิน-ข้อมูลส่วนบุคคล
ดีอี เตือนระวัง “โจรออนไลน์” สร้างบัญชีปลอม “ปปง. เปิดให้ผู้เสียหายจากแก๊งคอลเซ็นเตอร์ ลงทะเบียนรับเงินคืนผ่านเพจเฟซบุ๊ก” หวั่นเสียหายซ้ำ ทั้งสูญเงิน-ข้อมูลส่วนบุคคล
กระทรวงดิจิทัลเพื่อเศรษฐกิจและสังคม (ดีอี) ตรวจพบข่าวปลอมรายสัปดาห์ที่เกี่ยวข้องกับอาชญากรรมออนไลน์ ซึ่งประชาชนให้ความสนใจสูงสุดอันดับที่ 1 เรื่อง “ปปง. เปิดให้ผู้เสียหายจากแก๊งคอลเซ็นเตอร์ ลงทะเบียนรับเงินคืนผ่านเพจเฟซบุ๊ก” รองลงมาคือเรื่อง “บริการทำใบขับขี่ออนไลน์! แค่ 1 ชั่วโมง ได้รับบัตรรับรองโดยกรมการขนส่งทางบก” โดยขอให้ประชาชน อย่าหลงเชื่อข่าวปลอม เลือกเชื่อ-แชร์ ข้อมูลที่เป็นประโยชน์ หวั่นสร้างความสูญเสียทั้งข้อมูลส่วนบุคคล ทรัพย์สิน และอาจส่งผลกระทบต่อประชาชนในสังคมเป็นวงกว้าง
นายเวทางค์ พ่วงทรัพย์ เลขาธิการคณะกรรมการดิจิทัลเพื่อเศรษฐกิจและสังคมแห่งชาติ (BDE) ในฐานะโฆษกกระทรวงดิจิทัลเพื่อเศรษฐกิจและสังคม (ดีอี) กล่าวถึงผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 21 – 27 กุมภาพันธ์ 2568 พบข้อความที่เข้ามาทั้งหมด 836,289 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 569 ข้อความ
สำหรับช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 548 ข้อความ ตามมาด้วยการแจ้งเบาะแสผ่าน Line Official จำนวน 20 ข้อความ และ ช่องทาง Facebook จำนวน 1 ข้อความ รวมเรื่องที่ต้องดำเนินการตรวจสอบทั้งหมด 184 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 71 เรื่อง โดยในจำนวนนี้เป็นข่าวปลอมเกี่ยวกับอาชญากรรมออนไลน์ที่ได้รับความสนใจจากประชาชนมากที่สุด 10 อันดับ ได้แก่
อันดับที่ 1 : เรื่อง ปปง. เปิดให้ผู้เสียหายจากแก๊งคอลเซ็นเตอร์ ลงทะเบียนรับเงินคืนผ่านเพจเฟซบุ๊ก
อันดับที่ 2 : เรื่อง บริการทำใบขับขี่ออนไลน์! แค่ 1 ชั่วโมง ได้รับบัตรรับรองโดยกรมการขนส่งทางบก
อันดับที่ 3 : เรื่อง ทำใบขับขี่ใหม่หรือต่ออายุ ไม่ต้องไปขนส่ง แค่ติดต่อผ่านไลน์
อันดับที่ 4 : เรื่อง ปปง. เปิดให้แจ้งความ กรณีโดนโกงทุกรูปแบบ ผ่านเพจ ศูนย์ดำรงธรรมอำเภอลับแล จังหวัดอุตรดิตถ์
อันดับที่ 5 : เรื่อง กรมพัฒนาฝีมือแรงงาน รับสมัครคนแพ็กยางมัดผม ผ่านเพจ จัดหางาน แห่งประเทศไทย
อันดับที่ 6 : เรื่อง กรมพัฒนาฝีมือแรงงานเปิดรับสมัครงานไปทำที่บ้าน เป็นช่องทางการสร้างเงินแบบใหม่
อันดับที่ 7 : เรื่อง ธ.ก.ส. เปิดบัญชี TikTok ktb42715 เพื่อให้ข้อมูลผลิตภัณฑ์สินเชื่อ
อันดับที่ 8 : เรื่อง กฟภ. เปิดให้ติดต่อเจ้าหน้าที่ลงทะเบียนเปลี่ยนมิเตอร์ทางไลน์
อันดับที่ 9 : เรื่อง บัญชีไลน์เจ้าหน้าที่ ก.ล.ต. ชักชวนลงทุนเทรดหุ้น
อันดับที่ 10 : เรื่อง กรมการจัดหางาน รับสมัครนักพิมพ์อิสระ ผ่านช่องทาง TikTok tpkth1
“เมื่อพิจารณาจากข่าวปลอมที่ประชาชนสนใจมากที่สุด จาก 10 อันดับข้างต้น พบว่าเป็นข่าวที่เกี่ยวข้องกับการการอ้างอิงการให้บริการของหน่วยงานรัฐ การเปิดช่องทางให้ความช่วยเหลือผู้เสียหาย และการชักชวนให้ลงทุนต่างๆ อาจทำให้ประชาชนที่สนใจเกิดความเข้าใจผิด ซึ่งมีผลกระทบต่อทั้งตัวบุคคลที่เชื่อและแชร์ข้อมูลส่งต่อกันไปเป็นวงกว้าง เกิดความสับสน โดยประชาชนอาจตกเป็นเหยื่อของมิจฉาชีพ สร้างความเสียหายทั้งทรัพย์สินและข้อมูลส่วนบุคคลได้” นายเวทางค์ กล่าว
สำหรับอันดับ 1 เรื่อง “ปปง. เปิดให้ผู้เสียหายจากแก๊งคอลเซ็นเตอร์ ลงทะเบียนรับเงินคืนผ่านเพจเฟซบุ๊ก” กระทรวงดีอี ได้ประสานงานตรวจสอบร่วมกับปปง. ตรวจสอบพบว่าเป็นข้อมูลเท็จ โดยขอชี้แจงว่า บัญชีเพจดังกล่าวเป็น “มิจฉาชีพ” ที่อ้างเป็น ปปง. โดยเปิดให้ผู้เสียหายจากแก๊งคอลเซ็นเตอร์ ลงทะเบียนรับเงินคืนผ่านเพจ Protect digital security programs
ทั้งนี้ ปปง. ขอยืนยันว่า ไม่เคยเปิดเพจเฟซบุ๊กอื่นเพื่อรับคำร้องหรือช่วยเหลือผู้เสียหาย และ ปปง. มีเพจเฟซบุ๊กเพียงเพจเดียวเท่านั้น คือ สำนักงานป้องกันและปราบปรามการฟอกเงิน – ปปง. ที่มีเครื่องหมายติ๊กถูกสีฟ้าหลังชื่อเพจ (https://www.facebook.com/AMLOTHAILAND/)
อย่างไรก็ตาม ดีอี มีความห่วงใยประชาชน เรื่องความตระหนักรู้เท่าทันข่าวปลอมที่ถูกแพร่กระจายบนสื่อออนไลน์ โซเชียล ซึ่งหากขาดความรู้เท่าทัน ส่งต่อข้อมูลข่าวปลอม ทำให้เกิดการหลงเชื่อ สร้างความเข้าใจที่คลาดเคลื่อน สร้างความเสียหายต่อทรัพย์สิน หรือข้อมูลส่วนบุคคล และอาจส่งผลกระทบต่อประชาชนในสังคมเป็นวงกว้าง ดังนั้นจึงควรตรวจสอบข้อเท็จจริงของข่าวหรือลิงก์เว็บไซต์ให้แน่ชัด
สามารถแจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.)
|  Line ID: @antifakenewscenter | เว็บไซต์ www.antifakenewscenter.com
--------------------------------------------------------------------------------------

ที่มา : https://www.thaigov.go.th/news/contents/details/93961