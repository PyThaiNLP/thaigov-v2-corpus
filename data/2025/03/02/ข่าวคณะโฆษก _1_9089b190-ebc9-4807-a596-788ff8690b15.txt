รัฐบาลไทย-ข่าวทำเนียบรัฐบาล-เศรษฐกิจไทยคึกคัก รัฐบาลเผย การค้าชายแดนไทยเดือนมกราคม โตต่อเนื่องมูลค่าแตะ 1.45 แสนล้านบาท


วันอาทิตย์ที่ 2 มีนาคม 2568
02/03/2568
พิมพ์
เศรษฐกิจไทยคึกคัก รัฐบาลเผย การค้าชายแดนไทยเดือนมกราคม โตต่อเนื่องมูลค่าแตะ 1.45 แสนล้านบาท
เศรษฐกิจไทยคึกคัก รัฐบาลเผย การค้าชายแดนไทยเดือนมกราคม โตต่อเนื่องมูลค่าแตะ 1.45 แสนล้านบาท
วันนี้ (2 มีนาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า สถานการณ์การค้าชายแดนและการค้าผ่านแดน ประจำเดือนมกราคม 2568 มีมูลค่าการค้ารวม 145,140 ล้านบาท ขยายตัว 2.7% เมื่อเทียบกับช่วงเดียวกันของปีก่อน แบ่งเป็นการส่งออก 78,037 ล้านบาท ขยายตัว 3.8% และการนำเข้า 67,102 ล้านบาท ขยายตัว 1.5% โดยไทยได้ดุลการค้า 10,935 ล้านบาท
ทั้งนี้ แยกเป็นการค้าชายแดนกับประเทศเพื่อนบ้าน 4 ประเทศ มีมูลค่าการค้ารวม 83,797 ล้านบาท ขยายตัว 1.7% เป็นการส่งออก 50,528 ล้านบาท ขยายตัว 0.7% การนำเข้า 33,269 ล้านบาท ขยายตัว3.3% และไทยได้ดุลการค้ารวมทั้งสิ้น 17,260 ล้านบาท
โดยการค้าชายแดนกับ สปป.ลาว มีมูลค่าสูงสุด 25,228 ล้านบาท รองลงมา คือ มาเลเซีย 24,256 ล้านบาท เมียนมา 18,821 ล้านบาท และกัมพูชา 15,492 ล้านบาท ซึ่งสินค้าส่งออกชายแดนสำคัญ ได้แก่ น้ำมันดีเซล 4,209 ล้านบาท น้ำมันสำเร็จรูป อื่นๆ 1,622 ล้านบาท และสินค้าอุตสาหกรรมการเกษตรอื่นๆ 1,323 ล้านบาท
ด้านการค้าผ่านแดนไปประเทศที่สาม มีมูลค่าการค้ารวม 61,343 ล้านบาท ขยายตัว 4.2% เป็นการส่งออก 27,509 ล้านบาท ขยายตัว 10.2% และการนำเข้า 33,834 ล้านบาท ลดลง 0.3%
โดยการค้าผ่านแดนไปจีน มีมูลค่าสูงที่สุด 34,622 ล้านบาท ขยายตัว 10.6% รองลงมาคือ สิงคโปร์ และเวียดนาม มีมูลค่า 8,775 ล้านบาท และ 5,216 ล้านบาท ซึ่งสินค้าส่งออกผ่านแดนสำคัญได้แก่ ฮาร์ด ดิสก์ ไดรฟ์ 3,598 ล้านบาท ยางแท่ง TSNR 3,140 ล้านบาทและผลิตภัณฑ์ยาง อื่นๆ 2,649 ล้านบาท
"สำหรับการค้าชายแดนและผ่านแดนของไทยต้นปี 2568 ยังรักษาแนวโน้มการขยายตัวต่อเนื่องมาจากปี 2567โดยเฉพาะการส่งออกผ่านแดนไปจีนที่ขยายตัวสูง 18.0% โดยสินค้าส่งออกที่ขยายตัวสูง ได้แก่ ยางสังเคราะห์ 2,599 ล้านบาท ขยายตัว 124.3% ลำไยสด 1,977 ล้านบาท ขยายตัว 127.8% ยางแท่ง TSNR 1,337 ล้านบาท ขยายตัว 14.4% ในขณะที่การค้าชายแดนกับเมียนมา 2568 ขยายตัว 9.3% โดยการส่งออกชายแดนไปเมียนมาขยายตัว 13.9% สินค้าส่งออกสำคัญ ได้แก่ น้ำมันดีเซล น้ำมันสำเร็จรูป และสินค้าอุตสาหกรรมการเกษตรอื่นๆ เช่น กากถั่วเหลือง และบุหรี่ อย่างไรก็ตาม ยังคงต้องติดตามผลกระทบของการค้าชายแดนไทย – เมียนมา ในเดือนก.พ. 2568 ซึ่งเกิดจากสถานการณ์การปราบปรามกลุ่มคอลเซ็นเตอร์ตามแนวชายแดน โดยอาจส่งผลต่อการส่งออกสินค้าสำคัญ เช่น น้ำมันดีเซลและนำมันสำเร็จ รูปอื่นๆ “รัฐบาลขอขอบคุณผู้ประกอบการไทยที่มีส่วนสำคัญในการขับเคลื่อนเศรษฐกิจชายแดนและการค้าผ่านแดนให้เติบโตอย่างต่อเนื่อง ทั้งนี้ รัฐบาลยังคงมุ่งมั่นส่งเสริมและพัฒนาความร่วมมือทางการค้ากับประเทศเพื่อนบ้านและคู่ค้าระดับสากล เพื่อสร้างโอกาสทางเศรษฐกิจให้กับผู้ประกอบการไทย พร้อมสนับสนุนมาตรการอำนวยความสะดวกด้านโลจิสติกส์และการค้าชายแดนให้มีประสิทธิภาพยิ่งขึ้น" นางสาวศศิกานต์ ระบุ

ที่มา : https://www.thaigov.go.th/news/contents/details/93956