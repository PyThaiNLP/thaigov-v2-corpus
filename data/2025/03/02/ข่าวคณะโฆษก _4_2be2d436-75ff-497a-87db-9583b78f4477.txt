รัฐบาลไทย-ข่าวทำเนียบรัฐบาล- รัฐบาลเชิญชวนคนไทยไปพิธีฮัจย์ ตรวจสุขภาพพร้อมฉีดวัคซีน ภายใต้แนวคิด “HEALTH for HAJJ” ตั้งแต่วันนี้ - 31พฤษภาคมนี้


วันอาทิตย์ที่ 2 มีนาคม 2568
02/03/2568
พิมพ์
รัฐบาลเชิญชวนคนไทยไปพิธีฮัจย์ ตรวจสุขภาพพร้อมฉีดวัคซีน ภายใต้แนวคิด “HEALTH for HAJJ” ตั้งแต่วันนี้ - 31พฤษภาคมนี้
รัฐบาลเชิญชวนคนไทยไปพิธีฮัจย์ ตรวจสุขภาพพร้อมฉีดวัคซีน ภายใต้แนวคิด “HEALTH for HAJJ” ตั้งแต่วันนี้ - 31พฤษภาคมนี้
วันนี้ (2 มีนาคม 2568) นายคารม พลพรกลาง  รองโฆษกประจำสำนักนายกรัฐมนตรี เปิดเผยว่า รัฐบาล โดยกระทรวงสาธารณสุข ได้จัดระบบสุขภาพเพื่ออำนวยความสะดวกชาวไทยที่จะเดินทางไปประกอบพิธีฮัจย์ ที่ประเทศซาอุดิอาระเบีย โดยจะมีชาวไทยที่จะเดินทางไปประกอบพิธีฮัจย์ จำนวน 6,603 คน ภายใต้แนวคิด “HEALTH for HAJJ” ทั้งนี้ กระทรวงสาธารณสุข ได้เปิดให้บริการในการฉีดวัคซีนป้องกันโรคไข้กาฬหลังแอ่นและไข้หวัดใหญ่ก่อนเดินทาง พร้อมส่งทีมแพทย์ดูแลระหว่างประกอบพิธี และติดตามเฝ้าระวังสุขภาพหลังเดินทางกลับ ทั้งนี้ ผู้แสวงบุญในจังหวัดต่าง ๆ สามารถติดต่อขอรับบริการได้ ณ สถานบริการกระทรวงสาธารณสุขในพื้นที่ ได้ตั้งแต่วันนี้ - 31 พฤษภาคม 2568
นายคารม กล่าวว่า รัฐบาลให้ความสำคัญในการจัดระบบดูแลสุขภาพพี่น้องชาวไทยมุสลิมที่เดินทางไปประกอบพิธีฮัจย์เป็นประจำทุกปี ซึ่งแต่ละปีมีชาวไทยมุสลิมได้รับโควตาประมาณ 13,000 คน โดยในปีนี้ดำเนินการภายใต้กรอบแนวคิด HEALTH FOR HAJJ ซึ่งผู้ที่จะเดินทางไปแสวงบุญทุกคนจะได้รับการเตรียมความพร้อมด้านสุขภาพก่อนการเดินทาง ทั้งการตรวจสุขภาพ ฉีดวัคซีนป้องกันโรค และออกหนังสือรับรองการสร้างเสริมภูมิคุ้มกันโรค ทั้งนี้ กระทรวงสาธารณสุข ได้จัดสรรวัคซีนให้กับหน่วยงานสาธารณสุขทุกพื้นที่ที่มีผู้แสวงบุญลงทะเบียนไปประกอบพิธีฮัจย์แล้ว อีกทั้งได้จัดส่งทีมแพทย์พยาบาลไปดูแลสุขภาพในระหว่างการประกอบพิธี และเฝ้าระวังติดตามสุขภาพภายหลังเดินทางกลับมายังประเทศไทยด้วย
“การดูแลส่งเสริมสุขภาพชาวไทยมุสลิมที่จะเดินทางไปแสวงบุญ นอกจากจะเป็นความร่วมมือกันในการรักษาความมั่นคงทางสุขภาพของประชาชนคนไทยทุกศาสนาแล้วยังเป็นการแสดงถึงการส่งเสริมความร่วมมือด้านการสาธารณสุขระหว่างไทยและซาอุดีอาระเบีย และช่วยกระชับความสัมพันธ์ระหว่างประเทศให้แน่นแฟ้นยิ่งขึ้น ซึ่งปัจจุบันความร่วมมือทั้งด้านเศรษฐกิจ การค้าการลงทุน ความมั่นคงทางอาหาร พลังงาน การท่องเที่ยวและวัฒนธรรม ของทั้งสองประเทศกำลังขยายตัวไปด้วยดี" นายคารม กล่าว
สำหรับการประกอบพิธีฮัจย์ ณ ราชอาณาจักรซาอุดีอาระเบีย ประจำปี 2568 หรือฮิจเราะห์ศักราช (ฮ.ศ.) 1446 จัดขึ้นระหว่างวันที่ 4 – 9 มิถุนายน 2568 ปีนี้มีชาวไทยมุสลิมที่ลงทะเบียนพร้อมเดินทางไปประกอบพิธี จำนวน 6,603 คน ซึ่งผู้แสวงบุญทุกคนต้องได้รับการฉีดวัคซีนป้องกันโรคไข้กาฬหลังแอ่นก่อนการเดินทางอย่างน้อย 10 วัน ตามข้อกำหนดของกระทรวงฮัจย์และอุมเราะห์ ของราชอาณาจักรซาอุดีอาระเบีย

ที่มา : https://www.thaigov.go.th/news/contents/details/93960