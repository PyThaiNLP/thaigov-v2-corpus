รัฐบาลไทย-ข่าวทำเนียบรัฐบาล-รัฐมนตรี “สรวงศ์” เป็นประธานเปิดงาน “AI Genesis Festival: The Music & AI Festival”


วันอาทิตย์ที่ 2 มีนาคม 2568
รัฐมนตรี “สรวงศ์” เป็นประธานเปิดงาน “AI Genesis Festival: The Music & AI Festival”
รัฐมนตรี “สรวงศ์” เป็นประธานเปิดงาน “AI Genesis Festival: The Music & AI Festival”
วันที่ 1 มีนาคม 2568 เวลา 13.00 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬาเป็นประธานในพิธีเปิดงาน “AI Genesis Festival: The Music & AI Festival” โดยมีนางสาวสุชาดา แทนทรัพย์ เลขานุการรัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม นายรัตนพล วงศ์นภาจันทร์ กรรมการบริหาร SIAM AI Cooperation Company limited และคณะผู้บริหารจากบริษัทเทคโนโลยีชั้นนำของไทย เข้าร่วมงาน ณ ชั้น 7 Central World
รัฐมนตรีฯ สรวงศ์ กล่าวว่า งาน“AI Genesis Festival” ถือเป็นเวทีสำคัญในการแสดงศักยภาพของประเทศไทยในการนำเทคโนโลยีปัญญาประดิษฐ์ หรือ AI มาประยุกต์ใช้ในอุตสาหกรรมต่าง ๆ โดยเฉพาะอย่างยิ่งในโลกยุคปัจจุบันที่เทคโนโลยีมีบทบาทสำคัญต่อการพัฒนาประเทศ ซึ่ง AI ได้กลายเป็นเครื่องมือที่ช่วยยกระดับศักยภาพทางเศรษฐกิจ สังคม รวมถึงด้านการท่องเที่ยว
รัฐมนตรีฯ สรวงศ์ กล่าวต่อไปว่า การท่องเที่ยวต้องมีเรื่องของเพลงและความบันเทิงเข้ามาเพิ่มสีสันและดึงดูดนักท่องเที่ยว และงาน AI Genesis Festival นี้ ทุกท่านจะได้พบกับเทศกาลดนตรีที่ขับเคลื่อนด้วย AI ครั้งแรกของประเทศไทยเป็นการเปิดโลกทัศน์ให้ทุกท่านได้สัมผัสกับนวัตกรรมใหม่ และแสดงถึงความร่วมมือระหว่างภาครัฐและภาคเอกชนในการผลักดันประเทศไทยให้ก้าวสู่การเป็นศูนย์กลางด้านเทคโนโลยีของภูมิภาค
”กระทรวงการท่องเที่ยวและกีฬามีนโยบายครับว่า เราพร้อมสนับสนุนภาคเอกชนซึ่งจะมีส่วนช่วยกระตุ้นการท่องเที่ยวในทุกรูปแบบ วันนี้เป็นอีกหนึ่งเวทีที่พวกเราได้เห็นครับว่าการพัฒนาคน คือรากฐานที่สำคัญของประเทศและการมีเวทีให้คนรุ่นใหม่ได้แสดงศักยภาพจะช่วยขับเคลื่อนประเทศให้ไปได้อีกไกล“ รัฐมนตรีฯ สรวงศ์ กล่าวทิ้งท้าย

ที่มา : https://www.thaigov.go.th/news/contents/details/93969