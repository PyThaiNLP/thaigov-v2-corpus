รัฐบาลไทย-ข่าวทำเนียบรัฐบาล-สธ.เปิดฟังก์ชัน “กินดี” ใน LINE "หมอพร้อม" ช่วยรู้แคลอรี - นับคาร์บต่อมื้อต่อวัน ปรับพฤติกรรมเสี่ยงโรค NCDs


วันอาทิตย์ที่ 2 มีนาคม 2568
02/03/2568
พิมพ์
สธ.เปิดฟังก์ชัน “กินดี” ใน LINE "หมอพร้อม" ช่วยรู้แคลอรี - นับคาร์บต่อมื้อต่อวัน ปรับพฤติกรรมเสี่ยงโรค NCDs
กระทรวงสาธารณสุข จับมือแพลตฟอร์ม "กินดี" AI คำนวณแคลอรีอาหาร เพิ่มเป็นฟังก์ชันใน “หมอพร้อม Line OA” เพียงถ่ายภาพอาหารหรือพิมพ์ชื่อเมนู ช่วยประชาชนรู้แคลอรี สัดส่วนโปรตีน ไขมัน คาร์โบไฮเดรตแต่ละมื้อแต่ละวัน ง่ายต่อการนับคาร์บ
กระทรวงสาธารณสุข จับมือแพลตฟอร์ม "กินดี" AI คำนวณแคลอรีอาหาร เพิ่มเป็นฟังก์ชันใน “หมอพร้อม Line OA” เพียงถ่ายภาพอาหารหรือพิมพ์ชื่อเมนู ช่วยประชาชนรู้แคลอรี สัดส่วนโปรตีน ไขมัน คาร์โบไฮเดรตแต่ละมื้อแต่ละวัน ง่ายต่อการนับคาร์บ ตั้งเป้าหมายสุขภาพ วิเคราะห์และปรับพฤติกรรมการกิน ลดความเสี่ยงโรค NCDs พร้อมให้ใช้งานได้แล้ววันนี้
นพ.วีรวุฒิ อิ่มสำราญ รองปลัดกระทรวงสาธารณสุข เปิดเผยข้อมูลเกี่ยวกับฟังก์ชันการคำนวณแคลอรีอาหาร ที่เพิ่มอยู่ใน "หมอพร้อม” ว่า นโยบายคนไทยห่างไกลโรคไม่ติดต่อเรื้อรัง (NCDs) เป็นหนึ่งในนโยบายหลักของ นายสมศักดิ์ เทพสุทิน รัฐมนตรีว่าการกระทรวงสาธารณสุข ที่เร่งดำเนินงานในปี 2568 ซึ่งโรคนี้เกิดจากพฤติกรรมสุขภาพ โดยเฉพาะการกินอาหารที่ไม่เหมาะสม และขาดการออกกำลังกาย นำมาสู่การเจ็บป่วยด้วยโรคต่างๆ เช่น เบาหวาน ความดันโลหิตสูง ไขมันในเลือดสูง โรคไต โรคหัวใจและหลอดเลือด เป็นต้น ดังนั้น จึงต้องเน้นการสร้างความรู้ ความเข้าใจและความตระหนักในการปรับเปลี่ยนพฤติกรรมการกิน ผ่านการคำนวณพลังงานที่ร่างกายต้องการในแต่ละวัน และกินแบบนับคาร์บหรือคาร์โบไฮเดรตที่มาจากกลุ่มข้าว แป้งและน้ำตาล ให้ไม่เกินร้อยละ 20 ของพลังงานที่ร่างกายต้องการ ซึ่งที่ผ่านมา นอกจากการใช้กลไก อสม. ช่วยขับเคลื่อนการส่งต่อความรู้ในการนับคาร์บไปสู่ประชาชนแล้ว ล่าสุด กระทรวงสาธารณสุขได้นำเทคโนโลยี AI มาช่วยให้ประชาชนสามารถคำนวณคาร์บในอาหารได้ง่ายยิ่งขึ้น
“สำนักสุขภาพดิจิทัล กระทรวงสาธารณสุข ได้ร่วมมือกับ "แพลตฟอร์มกินดี" ซึ่งเป็นแพลตฟอร์มที่ช่วยคำนวณปริมาณแคลอรีของอาหารทุกประเภทผ่านเทคโนโลยีปัญญาประดิษฐ์ (AI) นำมาใช้งานผ่าน “หมอพร้อม Line OA” ที่ปัจจุบันมีผู้ใช้งานมากกว่า 11 ล้านคน เพื่อตอบรับนโยบายควบคุมโรค NCDs และนโยบายดิจิทัลสุขภาพ ที่จะพัฒนาและนำเทคโนโลยี AI มาสนับสนุนนวัตกรรมด้านสุขภาพอย่างต่อเนื่อง” นพ.วีรวุฒิกล่าว
นพ.วีรวุฒิกล่าวต่อว่า ปัจจุบันได้เพิ่มฟังก์ชัน “กินดี” ในแถบเมนูของหมอพร้อม Line OA แล้ว ผู้ใช้งานเพียงคลิกฟังก์ชัน “กินดี” จะสามารถถ่ายรูปอาหารที่รับประทานในแต่ละมื้อ หรือพิมพ์แชต โดยพิมพ์คำว่า “เพิ่ม”เว้นวรรค แล้วตามด้วย “ชื่อเมนูอาหาร” ซึ่ง AI จะประมวลผลและให้ข้อมูลส่วนประกอบของอาหารนั้น ปริมาณแคลอรี สัดส่วนโปรตีน ไขมัน และคาร์โบไฮเดรต รวมถึงคำแนะนำด้านสุขภาพ นอกจากนี้ แพลตฟอร์มกินดียังมีฟีเจอร์ในการช่วยตั้งเป้าหมายสุขภาพ ช่วยวิเคราะห์การกิน ตรวจสอบประวัติการกินอาหาร และแนะนำอาหารที่เหมาะสมได้ด้วย คาดว่าการผนึกกำลังกับแพลตฟอร์มกินดี จะช่วยส่งเสริมให้ประชาชนสามารถปรับพฤติกรรมและควบคุมการกินอาหารให้เหมาะสม ส่งผลให้มีสุขภาพที่ดี และลดความเสี่ยงที่จะเกิดโรค NCDs ได้ดียิ่งขึ้น
*********************************** 2 มีนาคม 2568

ที่มา : https://www.thaigov.go.th/news/contents/details/93958