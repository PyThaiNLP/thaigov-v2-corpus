รัฐบาลไทย-ข่าวทำเนียบรัฐบาล-รัฐมนตรีว่าการกระทรวงการท่องเที่ยวและกีฬา ลงพื้นที่ชายแดนปอยเปต พร้อม “นายกรัฐมนตรี” ลุยแก้ปัญหาปราบแก๊งคอลเซ็นเตอร์ เร่งคืนความปลอดภัยให้ประชาชน คืนความมั่นคงให้ประเทศ


วันอาทิตย์ที่ 2 มีนาคม 2568
รัฐมนตรีว่าการกระทรวงการท่องเที่ยวและกีฬา ลงพื้นที่ชายแดนปอยเปต พร้อม “นายกรัฐมนตรี” ลุยแก้ปัญหาปราบแก๊งคอลเซ็นเตอร์ เร่งคืนความปลอดภัยให้ประชาชน คืนความมั่นคงให้ประเทศ
รัฐมนตรีว่าการกระทรวงการท่องเที่ยวและกีฬา ลงพื้นที่ชายแดนปอยเปต พร้อม “นายกรัฐมนตรี” ลุยแก้ปัญหาปราบแก๊งคอลเซ็นเตอร์ เร่งคืนความปลอดภัยให้ประชาชน คืนความมั่นคงให้ประเทศ
วันที่ 28 กุมภาพันธ์ 2568 นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา (รมว.กก.) ร่วมลงพื้นที่พร้อมนางสาวแพทองธาร ชินวัตร นายกรัฐมนตรี ประเด็นการปราบปรามคอลเซ็นเตอร์และอาชญากรรมออนไลน์ โดยมี โดยมีนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม และหน่วยงานที่เกี่ยวข้อง เข้าร่วม ณ อำเภออรัญประเทศ จังหวัดสระแก้ว
โดยเมื่อเวลา 13.45 น. ที่ห้องประชุม ร.12 พัน.3 รอ. อำเภออรัญประเทศ จังหวัดสระแก้ว นางสาวแพทองธาร ชินวัตร นายกรัฐมนตรี เป็นประธานการประชุมหารือและรายงานผลจากการดำเนินการที่ผ่านมา โดยนายกรัฐมนตรีได้มีข้อสั่งการในที่ประชุมให้ กระทรวงการท่องเที่ยวและกีฬา ช่วยดูการเข้มงวดในมาตรการแก้ไขปัญหาคอลเซ็นเตอร์ด้านต่าง ๆ อย่าให้ส่งผลกระทบต่อการดำเนินชีวิตของประชาชนที่อยู่ในพื้นที่ ไม่ใช่แค่จังหวัดสระแก้วเท่านั้น แต่เป็นทุกพื้นที่ที่เข้าไปดูแล พออันตรายลดลง ก็ไม่อยากให้ความเป็นอยู่ของพี่น้องประชาชนเดือดร้อนหรือได้รับความลำบากเพิ่มเติม
“ฝากทุกหน่วยงานช่วยกันดูเรื่องความสะดวกของประชาชนด้วย นอกจากเรื่องความปลอดภัยแล้ว เรื่องของความสะดวกสบายของชีวิต ก็ไม่อยากให้เสียไป หากจะต้องใช้เทคโนโลยีอะไรเพิ่มเติม ขอให้ทุกฝ่ายดำเนินการศึกษาเพิ่มเติมว่าประเทศเพื่อนบ้านหรือประเทศอื่น มีเทคโนโลยีอะไรที่ควรใช้ และเราสามารถนำมาปรับใช้ได้เลยในประเทศ ก็จะดีมาก ๆ" นายกรัฐมนตรีกล่าว
จากนั้น รัฐมนตรีว่าการกระทรวงการท่องเที่ยวและกีฬา ร่วมขบวนนายกรัฐมนตรี ตรวจเยี่ยมศูนย์คัดกรองตามกลไกการส่งต่อระดับชาติ จังหวัดสระเเก้ว (National Referral Mechanism - NRM) ใช้เป็นศูนย์คัดแยกเหยื่อขบวนการคอลเซ็นเตอร์ ซึ่งเป็นกลไกที่ถูกออกแบบมาเพื่อความสะดวกในการปฏิบัติงานของหน่วยงานที่เกี่ยวข้อง โดยขั้นตอนของ NRM มี 4 ขั้นตอนคือ รับแจ้งเหตุ คัดกรอง คัดแยก คุ้มครอง โดยขั้นตอนการคัดแยก คัดกรอง จะมีสหวิชาชีพ กระทรวงการพัฒนาสังคมและความมั่นคงของมนุษย์ กระทรวงแรงงาน และพนักงานสอบสวน ร่วมในกระบวนการ ซึ่งจะต้องรอให้กระบวนการคัดแยกคัดกรองเสร็จสิ้นก่อน จึงจะเข้าสู่กระบวนการคุ้มครอง ช้าสุดไม่เกิน 15 วันหรือเร็วกว่านั้น ขึ้นอยู่กับความพร้อมของเหยื่อในการคัดกรอง คัดแยก และเมื่อเจ้าหน้าที่ประเมินแล้วว่าเป็นผู้เสียหายก็จะเข้าสู่ความคุ้มครอง จากนั้นก็จะส่งให้กับญาติเพื่อให้กลับประเทศ
ต่อมา เวลา 15.35 น. ณ ด่านพรมแดนบ้านคลองลึก อำเภออรัญประเทศ จังหวัดสระแก้ว รัฐมนตรีว่าการกระทรวงการท่องเที่ยวและกีฬา ร่วมขบวนนายกรัฐมนตรี ลงพื้นที่ตรวจเยี่ยมการดำเนินงานของด่านพรมแดนบ้านคลองลึก และติดตามการดำเนินการตัดสายสัญญาณการสื่อสารบริเวณด้านหลังสถานีรถไฟคลองลึก และการลดสัญญาณการสื่อสาร

ที่มา : https://www.thaigov.go.th/news/contents/details/93967