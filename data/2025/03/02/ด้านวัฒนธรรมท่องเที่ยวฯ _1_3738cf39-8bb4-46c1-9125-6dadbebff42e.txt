รัฐบาลไทย-ข่าวทำเนียบรัฐบาล-รมว.กก. สรวงศ์ ต้อนรับรองประธานสถาบันแห่งชาติเพื่อการเปลี่ยนแปลงอินเดีย เพื่อร่วมหารือและกระชับความร่วมมือการท่องเที่ยวและกีฬา ไทย - อินเดีย


วันอาทิตย์ที่ 2 มีนาคม 2568
รมว.กก. สรวงศ์ ต้อนรับรองประธานสถาบันแห่งชาติเพื่อการเปลี่ยนแปลงอินเดีย เพื่อร่วมหารือและกระชับความร่วมมือการท่องเที่ยวและกีฬา ไทย - อินเดีย
รมว.กก. สรวงศ์ ต้อนรับรองประธานสถาบันแห่งชาติเพื่อการเปลี่ยนแปลงอินเดีย เพื่อร่วมหารือและกระชับความร่วมมือการท่องเที่ยวและกีฬา ไทย - อินเดีย
เมื่อวันที่ 27 กุมภาพันธ์ 2568 เวลา 14.30 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา ได้หารือกับ ฯพณฯ สุมาน เบลี รองประธานสถาบันแห่งชาติเพื่อการเปลี่ยนแปลงอินเดีย ณ ห้องรับรอง กระทรวงการท่องเที่ยวและกีฬา
การหารือฯ ในครั้งนี้ ทั้งสองฝ่ายได้แลกเปลี่ยนข้อมูลเชิงนโยบายการท่องเที่ยวและกีฬาของไทย โดยอินเดียได้กล่าวชื่นชมถึงความสำเร็จของฝ่ายไทยในการส่งเสริมการตลาดท่องเที่ยว การจัดการจุดหมายปลายทางด้านการท่องเที่ยว การพัฒนาบุคลากร และคุณภาพการบริการที่เกี่ยวข้อง ซึ่งฝ่ายอินเดียได้แสดงความสนใจที่จะแลกเปลี่ยนองค์ความรู้ ประสบการณ์ และแนวทางปฏิบัติที่ดีที่สุดของฝ่ายไทยในประเด็นดังกล่าว โดยรัฐมนตรีว่าการกระทรวงการท่องเที่ยวและกีฬายินดีให้การสนับสนุนและพร้อมผลักดันความร่วมมือด้านการท่องเที่ยวกับฝ่ายอินเดีย
ทั้งนี้ อินเดียเป็นตลาดท่องเที่ยวศักยภาพที่สำคัญของไทย โดยในปี พ.ศ. 2567 มีนักท่องเที่ยวชาวอินเดียเดินทางมาไทยกว่า 2.12 ล้านคน มากที่สุดเป็นอันดับ 3 ของกลุ่มนักท่องเที่ยวชาวต่างชาติ และตั้งแต่วันที่ 1 มกราคม – 23 กุมภาพันธ์ 2568 มีนักท่องเที่ยวชาวอินเดียเดินทางมาไทยกว่า 325,580 คน และมีค่าใช้จ่ายในการท่องเที่ยวเฉลี่ย 34,920 บาทต่อคนต่อทริป และมีวันพำนักเฉลี่ย 6.58 คืน ดังนั้นแล้ว การผลักดันความร่วมมือกับฝ่ายอินเดีย โดยเฉพาะอย่างยิ่งในการส่งเสริมการเดินทางของนักท่องเที่ยวชาวอินเดีย จะเป็นหนึ่งในกำลังสำคัญในการขับเคลื่อนเศรษฐกิจการท่องเที่ยวให้บรรลุเป้าหมายตามที่ประกาศไว้ได้
นอกจากนี้ ฝ่ายอินเดียได้ให้ความสนใจกับการส่งเสริมความยั่งยืนในภาคการท่องเที่ยว โดยเฉพาะอย่างยิ่งการพัฒนาแหล่งท่องเที่ยวให้สามารถดึงดูดนักท่องเที่ยวมาพำนักในระยะยาวได้ โดยฝ่ายไทยได้มีการพัฒนาศักยภาพบุคลากรและการบริการทั้งจากภาครัฐและภาคเอกชน ส่งผลให้เกิดการสร้างมาตรฐานคุณภาพการบริการที่มีประสิทธิภาพและสอดรับกับความต้องการของนักท่องเที่ยว อีกทั้งยังช่วยเสริมสร้างประสบการณ์การท่องเที่ยวที่เป็นที่พึงพอใจของนักท่องเที่ยวได้
สำหรับการพัฒนาความร่วมมือด้านกีฬา กระทรวงการท่องเที่ยวและกีฬาประสงค์ที่จะผลักดันให้ไทยเป็นศูนย์กลางในการจัดการแข่งขันกีฬาระดับโลก โดยมีกำหนดจะจัดงาน Moto GP World Championship ในวันที่ 28 กุมภาพันธ์ – 2 มีนาคม 2568 ณ จังหวัดบุรีรัมย์ การแข่งขัน Women Volleyball Championship ในวันที่ 22 สิงหาคม - 7 กันยายน 2568 ณ กรุงเทพมหานคร จังหวัดเชียงใหม่ ภูเก็ต และนครราชสีมา และการแข่งขันกีฬา SEA Games ในวันที่ 9 – 20 ธันวาคม 2568 ณ กรุงเทพมหานคร จังหวัดชลบุรี และสงขลา
ความร่วมมือจากการหารือดังกล่าวฯ จะเป็นก้าวย่างที่สำคัญในการส่งเสริมความร่วมมือด้านการท่องเที่ยวของทั้งสองประเทศ ให้แน่นแฟ้นยิ่งขึ้นต่อไป โดยเฉพาะอย่างยิ่งในโอกาสที่ไทยประกาศการเป็นปีแห่งการท่องเที่ยวและกีฬา Amazing Thailand Grand Tourism and Sports Year 2025 และการเป็นปีแห่งการท่องเที่ยวอาเซียน - อินเดีย

ที่มา : https://www.thaigov.go.th/news/contents/details/93965