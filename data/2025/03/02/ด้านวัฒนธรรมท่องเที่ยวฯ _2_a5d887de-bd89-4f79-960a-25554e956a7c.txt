รัฐบาลไทย-ข่าวทำเนียบรัฐบาล-รัฐมนตรีว่าการกระทรวงการท่องเที่ยวและกีฬา เปิดอาคารคลินิกแพทย์แผนไทย โรงพยาบาลตาพระยา และโรงพยาบาลโคกสูง ส่งเสริมการแพทย์แผนไทยเชิงสุขภาพ


วันอาทิตย์ที่ 2 มีนาคม 2568
รัฐมนตรีว่าการกระทรวงการท่องเที่ยวและกีฬา เปิดอาคารคลินิกแพทย์แผนไทย โรงพยาบาลตาพระยา และโรงพยาบาลโคกสูง ส่งเสริมการแพทย์แผนไทยเชิงสุขภาพ
รัฐมนตรีว่าการกระทรวงการท่องเที่ยวและกีฬา เปิดอาคารคลินิกแพทย์แผนไทย โรงพยาบาลตาพระยา และโรงพยาบาลโคกสูง ส่งเสริมการแพทย์แผนไทยเชิงสุขภาพ
วันที่ 28 กุมภาพันธ์ 2568 นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานในพิธีเปิดอาคารคลินิกแพทย์แผนไทย ณ โรงพยาบาลตาพระยา และโรงพยาบาลโคกสูง จังหวัดสระแก้ว ซึ่งเป็นโครงการที่มุ่งเน้นการพัฒนาระบบบริการด้านสุขภาพให้ประชาชนสามารถเข้าถึงการแพทย์แผนไทยที่มีมาตรฐาน ถูกต้อง และปลอดภัย
เปิดอาคารคลินิกแพทย์แผนไทย โรงพยาบาลตาพระยา
เวลา 09.00 น. นายสรวงศ์ เทียนทอง เป็นประธานเปิดอาคารคลินิกแพทย์แผนไทย โรงพยาบาลตาพระยา ซึ่งเป็นศูนย์กลางในการให้บริการรักษาโรคด้วยศาสตร์การแพทย์แผนไทย อาทิ การบำบัดด้วยสมุนไพรไทย การนวดแผนไทย บริการ Wellness & Spa และการส่งเสริมสุขภาพเชิงป้องกัน โดยมีประชาชนในพื้นที่เข้าร่วมงานอย่างคับคั่ง
รัฐมนตรีว่าการกระทรวงการท่องเที่ยวและกีฬา กล่าวว่า “การเปิดอาคารแพทย์แผนไทยแห่งนี้ ถือเป็นก้าวสำคัญในการพัฒนาการให้บริการด้านสุขภาพแบบองค์รวม ซึ่งจะช่วยให้ประชาชนสามารถเข้าถึงการรักษาทางเลือกที่มีประสิทธิภาพ และยังเป็นการส่งเสริมอาชีพให้กับชุมชน รวมถึงการท่องเที่ยวเชิงสุขภาพของจังหวัดสระแก้ว”
เปิดอาคารคลินิกแพทย์แผนไทย โรงพยาบาลโคกสูง
ต่อมาในเวลา 10.30 น. นายสรวงศ์ เทียนทอง ได้เดินทางไปยัง โรงพยาบาลโคกสูง เพื่อเป็นประธานเปิดอาคารคลินิกแพทย์แผนไทยแห่งใหม่ ซึ่งมีแนวคิดเดียวกันกับโรงพยาบาลตาพระยา คือ การผสานภูมิปัญญาดั้งเดิมเข้ากับการรักษาสุขภาพยุคใหม่ เพื่อให้ประชาชนสามารถเข้าถึงการดูแลสุขภาพด้วยการแพทย์แผนไทยที่มีคุณภาพ
“อาคารคลินิกแพทย์แผนไทยโรงพยาบาลโคกสูง จะเป็นอีกหนึ่งศูนย์กลางในการรักษาด้วยศาสตร์แพทย์แผนไทย และส่งเสริมให้เกิดเศรษฐกิจชุมชนจากอุตสาหกรรมสุขภาพและการท่องเที่ยว” นายสรวงศ์ กล่าว
การเปิดอาคารคลินิกแพทย์แผนไทยทั้งสองแห่งนี้ นอกจากจะเป็นการยกระดับคุณภาพชีวิตของประชาชนแล้ว ยังช่วยส่งเสริมแนวทาง "ท่องเที่ยวเชิงสุขภาพ" (Wellness Tourism) ซึ่งเป็นหนึ่งในแนวทางสำคัญของกระทรวงการท่องเที่ยวและกีฬาในการพัฒนาศักยภาพของประเทศไทยให้เป็น ศูนย์กลางการท่องเที่ยวเชิงสุขภาพในระดับภูมิภาค

ที่มา : https://www.thaigov.go.th/news/contents/details/93966