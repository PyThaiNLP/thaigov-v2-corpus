รัฐบาลไทย-ข่าวทำเนียบรัฐบาล-“จิราพร” เปิดงาน “มหกรรมหมอลำโลก” จ.ร้อยเอ็ด ชูศิลปวัฒนธรรมพื้นถิ่น สู่การเป็น ซอฟต์พาวเวอร์ของไทย


วันเสาร์ที่ 1 มีนาคม 2568
01/03/2568
พิมพ์
“จิราพร” เปิดงาน “มหกรรมหมอลำโลก” จ.ร้อยเอ็ด ชูศิลปวัฒนธรรมพื้นถิ่น สู่การเป็น ซอฟต์พาวเวอร์ของไทย
“จิราพร” เปิดงาน “มหกรรมหมอลำโลก” จ.ร้อยเอ็ด ชูศิลปวัฒนธรรมพื้นถิ่น สู่การเป็น ซอฟต์พาวเวอร์ของไทย
วันที่ 1 มีนาคม 2568 เวลา 09.30 น.  นางสาวจิราพร สินธุไพร รัฐมนตรีประจำสำนักนายกรัฐมนตรี เดินทางลงพื้นที่วิทยาลัยสงฆ์ร้อยเอ็ด มหาวิทยาลัยมหาจุฬาลงกรณราชวิทยาลัย ต.นิเวศน์ อ.ธวัชบุรี จ.ร้อยเอ็ด เป็นประธานเปิดงานมหกรรมหมอลำโลก ครั้งที่ 1 เพื่อส่งเสริมและรักษามรดกภูมิปัญญาทางวัฒนธรรมที่จับต้องไม่ได้ (Intangible Cultural Heritage) โดยมีนายชัชวาลย์ เบญจสิริวงศ์ ผู้ว่าราชการจังหวัดร้อยเอ็ด และคณะผู้บริหารวิทยาลัยสงฆ์ร้อยเอ็ด มหาวิทยาลัยมหาจุฬาลงกรณราชวิทยาลัย และคณะกรรมการจัดงาน ร่วมต้อนรับ
นางสาวจิราพร กล่าวว่า ในฐานะลูกหลานของพี่น้องชาวอีสาน มีความยินดีอย่างยิ่ง ที่ศิลปวัฒนธรรมพื้นถิ่นอย่าง “หมอลำ”ได้รับความนิยม และหลายภาคส่วนร่วมแรงร่วมใจกันสืบสานวัฒนธรรมอีสานเราในวันนี้  ซึ่งปัจจุบันหมอลำได้ถูกยกระดับเป็นหนึ่งในอาชีพที่สร้างงานสร้างรายได้ทั้งในประเทศและต่างประเทศ ถือเป็นหนึ่งในศิลปวัฒนธรรมที่รัฐบาลส่งเสริมเป็นซอฟต์พาวเวอร์ของประเทศ
โอกาสนี้ นางสาวจิราพร ได้มอบโล่รางวัล เกียรติบัตร และวุฒิบัตร แก่ผู้เข้าร่วมโครงการ และร่วมพิธีรับการบายศรีสู่ขวัญจากชาวร้อยเอ็ด รวมถึงร่วมปลูกต้นไม้ประจำจังหวัดร้อยเอ็ด ก่อนเดินชมนิทรรศการและการแสดงภายในงาน
ทั้งนี้ กิจกรรมภายในงานประกอบด้วย การเสวนาวิชาการ ในหัวข้อ "ศตวรรษที่ 21: ทิศทางศิลปินและศิลปวัฒนธรรมแห่งยุคสมัย" โดยศิลปินแห่งชาติ ได้แก่ ครูสลา คุณวุฒิ อาจารย์ฉวีวรรณ ดำเนิน อาจารย์ ป.ฉลาดน้อย ส่งเสริม อาจารย์ทรงศักดิ์ ประทุมสินธุ์ รวมถึงศิลปินมรดกอีสาน ดร.วีระพงษ์ วงศ์ศิลป์ และคณะผู้บริหารวงดนตรีหมอลำชื่อดัง นอกจากนี้ ภายในงานยังมีการแสดงจากศิลปินหมอลำโลก ซึ่งมีทั้งศิลปินหมอลำชื่อดังจากพื้นที่ภาคอีสาน และนานาชาติ ที่เดินทางมาร่วมแสดงอีกด้วย

ที่มา : https://www.thaigov.go.th/news/contents/details/93955