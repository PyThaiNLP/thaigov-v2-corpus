รัฐบาลไทย-ข่าวทำเนียบรัฐบาล-ครม. เลื่อนประชุมเป็นวันพรุ่งนี้ จันทร์ 3 มีนาคม เผยรองนายกฯ  เตรียมรายงานกรณีส่งชาวจีนอุยกรู์กลับประเทศ ให้ ครม. ทราบ  ขณะที่นายกรัฐมนตรีจะเดินทาง ร่วมประชุมหารือทีมไทยแลนด์ยุโรป 


วันอาทิตย์ที่ 2 มีนาคม 2568
02/03/2568
พิมพ์
ครม. เลื่อนประชุมเป็นวันพรุ่งนี้ จันทร์ 3 มีนาคม เผยรองนายกฯ  เตรียมรายงานกรณีส่งชาวจีนอุยกรู์กลับประเทศ ให้ ครม. ทราบ  ขณะที่นายกรัฐมนตรีจะเดินทาง ร่วมประชุมหารือทีมไทยแลนด์ยุโรป
ครม. เลื่อนประชุมเป็นวันพรุ่งนี้ จันทร์ 3 มีนาคม เผยรองนายกฯ  เตรียมรายงานกรณีส่งชาวจีนอุยกรู์กลับประเทศ ให้ ครม. ทราบ  ขณะที่นายกรัฐมนตรีจะเดินทาง ร่วมประชุมหารือทีมไทยแลนด์ยุโรป ในงานส่งเสริมการขายการท่องเที่ยวยักษ์ใหญ่ของเยอรมัน ในงาน  ITB Berlin
วันนี้ (2 มี.ค. 68) นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า สำนักเลขาธิการคณะรัฐมนตรีได้แจ้งการเลื่อนการประชุมคณะรัฐมนตรี จากเดิมในวันอังคารที่ 4 มีนาคม  มาเป็นวันพรุ่งนี้ จันทร์ที่ 3 มีนาคม นี้ ในเวลา 09.00 น.  โดยจะมีการวาระสำคัญต่างๆ  เช่น การทบทวนมติคณะรัฐมนตรี เมื่อวันที่ 26 มีนาคม 2562 และ 15 ธันวาคม 2552 เกี่ยวกับระบบบริหารจัดการนมโรงเรียน การขออนุมัติโครงการนำเรือประมงออกนอกระบบ เพื่อการจัดการทรัพยากรประมงทะเลอย่างยั่งยืน การขอรับสนับสนุนงบประมาณกลาง สำหรับโครงการจัดหาชุดเครื่องผลิตสารฝนหลวงสูตร 3 (น้ำแข็งแห้ง) ประจำปีงบประมาณ 2568 และการขอจัดสรรงบประมาณรายจ่ายประจำปี 2568 งบกลาง รายการเงินสำรองจ่ายเพื่อกรณีฉุกเฉินหรือจำเป็น สำหรับดำเนินโครงการ Maha Songkran World Water Festival 2025 เป็นต้น
และคาดว่า จะมีการรายงานกรณีส่งชาวจีนถึงมณฑลซินเจียงอุยกูร์ โดย นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม  พันตำรวจเอก ทวี สอดส่องรัฐมนตรีว่าการกระทรวงยุติธรรม และนายมาริษ เสงี่ยมพงษ์ รัฐมนตรีว่าการกระทรวงการต่างประเทศ ในที่ประชุมคณะรัฐมนตรีอีกด้วย
ทั้งนี้ ระหว่างวันที่ 4-8 มีนาคม 2568 นายกรัฐมนตรีมีกำหนดการเดินทางไปร่วม ประชุมหารือกับทีมไทยแลนด์ในการส่งเสริมการท่องเที่ยว  ITB Berlin 2025  ที่กรุงเบอร์ลิน สหพันธ์สาธารณรัฐเยอรมนี โดยร่วมกับกระทรวงท่องเที่ยวและกีฬา  และการท่องเที่ยวแห่งประเทศไทยเพื่อนำเสนอแหล่งท่องเที่ยวสำคัญของไทยไปประชาสัมพันธ์ และหารือกับทั้งภาครัฐและเอกชนในการสนับสนุนการท่องเที่ยวของรัฐบาลไทย ต่อสายตาโลกในงานสำคัญดังกล่าวด้วย

ที่มา : https://www.thaigov.go.th/news/contents/details/93963