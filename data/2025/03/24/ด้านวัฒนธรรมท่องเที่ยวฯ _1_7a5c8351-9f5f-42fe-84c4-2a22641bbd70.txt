รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา เปิดการแข่งขัน กีฬาเยาวชนแห่งชาติ ครั้งที่ 40 “ฉลามเยาวชลเกมส์” พร้อมยกระดับมาตรฐานสู่สากล


วันจันทร์ที่ 24 มีนาคม 2568
รมว.ท่องเที่ยวและกีฬา เปิดการแข่งขัน กีฬาเยาวชนแห่งชาติ ครั้งที่ 40 “ฉลามเยาวชลเกมส์” พร้อมยกระดับมาตรฐานสู่สากล
รมว.ท่องเที่ยวและกีฬา เปิดการแข่งขัน กีฬาเยาวชนแห่งชาติ ครั้งที่ 40 “ฉลามเยาวชลเกมส์” พร้อมยกระดับมาตรฐานสู่สากล
นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานในพิธีเปิดการแข่งขันกีฬาเยาวชนแห่งชาติ ครั้งที่ 40 “ฉลามเยาวชลเกมส์” โดยมี นายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา นายกฤษฎา ตันเทอดทิตย์ เลขานุการรัฐมนตรีว่าการกระทรวงการท่องเที่ยวและกีฬา ดร.ก้องศักด ยอดมณี ผู้ว่าการการกีฬาแห่งประเทศไทย (กกท.), นายธวัชชัย ศรีทอง ผู้ว่าราชการจังหวัดชลบุรี, นายต้น ณ ระนอง คณะที่ปรึกษารัฐมนตรีว่าการกระทรวงการท่องเที่ยวและกีฬา, นายธรรมวรรธ วงศ์เจริญยศ
ผู้แทนสมาคมกีฬาแห่งจังหวัด กรรมการ กกท.,รศ.ดร. ชาญชัย สุขสุวรรณ์ ผู้แทนสมาคมกีฬาที่ใช้คำว่า “แห่งประเทศไทย” กรรมการ กกท., นายปรีชา ลาลุน รองผู้ว่าการ กกท. ฝ่ายกีฬาเป็นเลิศและวิทยาศาสตร์การกีฬา, นายมีชัย อินวู๊ด รองผู้ว่าการ กกท. ฝ่ายบริหาร,นางโปรดปราน สมานมิตร รองผู้ว่าการ กกท. ฝ่ายกีฬาอาชีพและกีฬามวย, นายธัชนาถ ทองประกอบ รองผู้ว่าการ กกท. ฝ่ายยุทธศาสตร์และเทคโนโลยีสารสนเทศ,นักกีฬาและเจ้าหน้าที่ จาก 77 จังหวัดทั่วประเทศ และพี่น้องชาวจังหวัดชลบุรี เข้าร่วมพิธี ณ สนามฟุตบอลชลบุรีสเตเดียม จังหวัดชลบุรี เมื่อวันที่ 23 มีนาคม 2568 ที่ผ่านมา
รัฐมนตรีว่าการกระทรวงการท่องเที่ยวและกีฬา กล่าวว่า ในนามกระทรวงการท่องเที่ยวและกีฬารู้สึกยินดีและเป็นเกียรติอย่างยิ่งที่ได้มาเป็นประธานในพิธีเปิดการแข่งขันกีฬาเยาวชนแห่งชาติ ครั้งที่ 40 "ฉลามเยาวชลเกมส์" ในครั้งนี้ และมีความประทับใจที่กระทรวงการท่องเที่ยวและกีฬาได้มีโอกาสในการส่งเสริมและสนับสนุนการกีฬาของชาติ ให้มีความเจริญก้าวหน้าตามวัตถุประสงค์ที่ตั้งไว้ อีกทั้งยังเป็นการสร้างโอกาสทางการกีฬาให้กับเด็กและเยาวชน ซึ่งการจัดการแข่งขันในครั้งนี้ ได้มุ่งเน้นการแข่งขันตามโมเดล BCG โดยให้ความสำคัญของการพัฒนาที่ยั่งยืน ผ่านกิจกรรมกีฬาของชาติ Sustainable Gold อีกทั้งยังมุ่งเน้นความเป็นมืออาชีพและการจัดการที่มีมาตรฐานสูง คำนึงถึงความปลอดภัย ความสะดวกสบายของนักกีฬาและผู้ฝึกสอน ให้ได้พักผ่อนอย่างเต็มที่ และพร้อมสำหรับการแข่งขันอย่างเต็มศักยภาพ รวมถึงเป็นการยกระดับการจัดการแข่งขันกีฬาและการบริการด้านการพักโรงแรมในประเทศไทยให้สอดคล้องกับมาตรฐานสากล และขอให้นักกีฬาทุกคน ตลอดจนผู้มีส่วนเกี่ยวข้องที่เข้าร่วมแข่งขัน ปฏิบัติตามกติกา มีความยุติธรรม และมีน้ำใจเป็นนักกีฬา รวมถึงมีส่วนร่วมเพื่อให้การแข่งขันประสบความสำเร็จด้วยดีตามวัตถุประสงค์ต่อไป
ผู้ว่าการ กกท. กล่าวว่า ตามที่ คณะกรรมการการกีฬาแห่งประเทศไทย มอบหมายให้จังหวัดชลบุรีเป็นเจ้าภาพจัดการแข่งขันกีฬาเยาวชนแห่งชาติ ครั้งที่ 40 "ฉลามเยาวชลเกมส์" ซึ่งจัดขึ้นระหว่างวันที่ 23 มีนาคม – 3 เมษายน 2568 โดยมีนักกีฬาเข้าร่วมการแข่งขันครบจังหวัดทั้ง 77 จังหวัด ซึ่งการจัดการแข่งขันในครั้งนี้ มุ่งเน้นในการพัฒนานักกีฬา บุคลากรกีฬา การจัดการแข่งขันให้มีคุณภาพและได้มาตรฐานในทุกด้าน เพื่อพัฒนานักกีฬาในระดับชาติและนานาชาติต่อไป โดยได้รับความร่วมมือ จากทุกภาคส่วน โดยเฉพาะภาคประชาชน ที่ได้ให้ความร่วมมือสนับสนุนการจัดการแข่งขันเป็นอย่างดี นอกจากนี้ กกท. ยังได้รับการสนับสนุนจากภาครัฐและภาคเอกชน ในการสนับสนุนงบประมาณในระบบสิทธิประโยชน์กลางให้กับเจ้าภาพในครั้งนี้อีกด้วย
สำหรับเป็นพิธีเปิดการแข่งขันกีฬาเยาวชนแห่งชาติ ครั้งที่ 40 "ฉลามเยาวชลเกมส์" ตั้งแต่เวลา 18.00 - 20.00 น. ณ สนามฟุตบอลชลบุรีสเตเดียม โดยเจ้าภาพจัดให้มีการแสดงทั้งหมด 4 ชุด รวมทั้งมีพิธีอัญเชิญไฟพระฤกษ์เข้าสู่สนาม และการจุดต่อไปคบเพลิง เพื่อเป็นสัญลักษณ์แห่งการเริ่มต้นการแข่งขันอย่างสมบูรณ์ โดยนักกีฬาวิ่งคบเพลิง ประกอบด้วย ลำดับที่ 1 เด็กหญิงวัลยณัฐ ชกิจพาพิพัฒน์ ลำดับที่ 2 เด็กชายภัทรกิตติ์ สุขกิตติสิริวงศ์ ลำดับที่ 3 นางสาวศุภิสรา รอดพ้น และลำดับที่ 4 นายชุติทัศน์ พฤกษ์สรนันทน์ และปิดท้ายด้วยมินิคอนเสิร์ตจากศิลปิน “ต้าอู๋”
ทั้งนี้ สามารถรับชมการแข่งขันผ่านการถ่ายทอดสดทาง AIS PLAY, 3BB GIGATV และ T SPORTS 7 ได้ตลอดทั้งการแข่งขัน
โฆษก กกท. / 23 มี.ค. 2568

ที่มา : https://www.thaigov.go.th/news/contents/details/94644