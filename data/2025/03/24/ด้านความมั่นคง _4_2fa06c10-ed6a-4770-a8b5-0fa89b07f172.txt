รัฐบาลไทย-ข่าวทำเนียบรัฐบาล-สำนักงานปลัดกระทรวงกลาโหม จัดกิจกรรมบริจาคโลหิตถวายเป็นพระราชกุศลแด่พระบาทสมเด็จพระจุลจอมเกล้าเจ้าอยู่หัว ผู้ทรงพระราชทานกำเนิดกระทรวงกลาโหม เนื่องในวันคล้ายวันสถาปนากระทรวงกลาโหม


วันจันทร์ที่ 24 มีนาคม 2568
สำนักงานปลัดกระทรวงกลาโหม จัดกิจกรรมบริจาคโลหิตถวายเป็นพระราชกุศลแด่พระบาทสมเด็จพระจุลจอมเกล้าเจ้าอยู่หัว ผู้ทรงพระราชทานกำเนิดกระทรวงกลาโหม เนื่องในวันคล้ายวันสถาปนากระทรวงกลาโหม
ในวันจันทร์ที่ ๒๔ มีนาคม ๒๕๖๘ เวลา ๐๙.๐๐ นาฬิกา สำนักงานปลัดกระทรวงกลาโหม จัดกิจกรรมบริจาคโลหิตถวายเป็นพระราชกุศลแด่พระบาทสมเด็จพระจุลจอมเกล้าเจ้าอยู่หัว ผู้ทรงพระราชทานกำเนิดกระทรวงกลาโหม
เนื่องในวันคล้ายวันสถาปนากระทรวงกลาโหม ครบ ๑๓๘ ปี และเนื่องในโอกาสวันคล้ายวันพระราชสมภพ สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี (๒ เมษายน ๒๕๖๘) ณ ห้องพินิตประชานาถ ในศาลาว่าการกลาโหม โดยมี พลตรีหญิง ทักษดา สังขจันทร์ นายกสมาคมภริยาข้าราชการสำนักงานปลัดกระทรวงกลาโหม และ พลอากาศเอก สุรฤทธิ์ กิจจาทร รองปลัดกระทรวงกลาโหม พร้อมด้วย สมาคมภริยาข้าราชการสำนักงานปลัดกระทรวงกลาโหม เดินทางมาตรวจเยี่ยมและให้กำลังใจกำลังพลที่ได้ร่วมบริจาคในครั้งนี้
สำหรับโลหิตที่ได้รับบริจาคในกิจกรรมดังกล่าว จะนำไปมอบให้กับสถาบันพยาธิวิทยา ศูนย์อำนวยการแพทย์ พระมงกุฎเกล้า โรงพยาบาลทหาร และสภากาชาดไทยเพื่อนำไปช่วยเหลือทหาร ตำรวจ และพลเรือนที่ได้รับบาดเจ็บจากการปฏิบัติหน้าที่ ตลอดจนประชาชนทั่วไป
โลหิตนับว่าเป็นสิ่งจำเป็นและมีความสำคัญในการใช้รักษาผู้ป่วย การบริจาคโลหิตจึงเป็นวิธีการช่วยชีวิตผู้อื่นที่ดีที่สุดที่คนทั่วไปสามารถทำได้ ถือเป็นการแบ่งปันน้ำใจ ช่วยเหลือผู้ป่วยที่ต้องการเลือด และเป็นการทำบุญกุศลอันยิ่งใหญ่

ที่มา : https://www.thaigov.go.th/news/contents/details/94666