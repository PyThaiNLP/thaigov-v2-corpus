รัฐบาลไทย-ข่าวทำเนียบรัฐบาล-สมเด็จเจ้าฟ้า ฯ กรมพระศรีสวางควัฒน วรขัตติยราชนารี เสด็จไปทอดพระเนตรการรำบวงสรวงท้าวสุรนารี ในงานฉลองวันแห่งชัยชนะของท้าวสุรนารี ประจำปี 2568


วันจันทร์ที่ 24 มีนาคม 2568
24/03/2568
พิมพ์
สมเด็จเจ้าฟ้า ฯ กรมพระศรีสวางควัฒน วรขัตติยราชนารี เสด็จไปทอดพระเนตรการรำบวงสรวงท้าวสุรนารี ในงานฉลองวันแห่งชัยชนะของท้าวสุรนารี ประจำปี 2568
สมเด็จพระเจ้าน้องนางเธอ เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี เสด็จไปทอดพระเนตรการรำบวงสรวงท้าวสุรนารี ในงานฉลองวันแห่งชัยชนะของท้าวสุรนารี ประจำปี 2568
เมื่อวันที่ 23 มี.ค. 68 เวลา 18.26 น. สมเด็จพระเจ้าน้องนางเธอ เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี เสด็จไปทอดพระเนตรการรำบวงสรวงท้าวสุรนารี ในงานฉลองวันแห่งชัยชนะของท้าวสุรนารี ประจำปี 2568 ณ ลานอนุสาวรีย์ท้าวสุรนารี ต.ในเมือง อ.เมืองนครราชสีมา จ.นครราชสีมา
โอกาสนี้ นายอนุทิน ชาญวีรกูล รองนายกรัฐมนตรีและรมว.มหาดไทย น.ส.ธนนนท์ นิรามิษ ภริยารองนายกรัฐมนตรีและรมว.มหาดไทยและที่ปรึกษาสมาคมแม่บ้านมหาดไทย น.ส.สุดาวรรณ หวังศุภกิจโกศล รมว.วัฒนธรรม นายอรรษิษฐ์ สัมพันธรัตน์ ปลัดกระทรวงมหาดไทย นางจิณณารัชช์ สัมพันธรัตน์ นายกสมาคมแม่บ้านมหาดไทย นายชัยวัฒน์ ชื่นโกสุม ผู้ว่าราชการจังหวัดนครราชสีมา นางกุลทรัพย์ ชื่นโกสุม นายกเหล่ากาชาดจังหวัดนครราชสีมาและประธานแม่บ้านมหาดไทยจังหวัดนครราชสีมา ผู้บริหารระดับสูงของกระทรวงมหาดไทย พร้อมด้วยข้าราชการตุลาการ ทหาร ตำรวจ สมาชิกสภาผู้แทนราษฎร สมาชิกวุฒิสภา ผู้บริหารองค์กรปกครองส่วนท้องถิ่น กำนัน ผู้ใหญ่บ้าน และประชาชน เฝ้ารับเสด็จ
การนี้ ทรงวางเครื่องสักการะส่วนพระองค์ และพระราชทานของที่ระลึกแก่ผู้มีจิตศรัทธาถวายเงินโดยเสด็จพระกุศลตามพระอัธยาศัย จำนวน 100 ราย และพระราชทานผ้าสไบแก่นายอำเภอ 32 อำเภอ เพื่อเชิญไปเปลี่ยนให้อนุสาวรีย์ท้าวสุรนารีประจำอำเภอ ทั้ง 32 อำเภอของจังหวัดนครราชสีมา แล้วทอดพระเนตรการรำบวงสรวงท้าวสุรนารี โดยมีสตรีจากทุกอำเภอในจังหวัดนครราชสีมาร่วมรำบวงสรวง จำนวน 7,272 คน ซึ่งหนึ่งในจำนวนดังกล่าว มี น.ส.ธนนนท์ นิรามิษ ภริยารองนายกรัฐมนตรีและรมว.มหาดไทยและที่ปรึกษาสมาคมแม่บ้านมหาดไทย ร่วมรำด้วย
ท้าวสุรนารี หรือ "คุณหญิงโม" ได้สร้างวีรกรรมความกล้าหาญด้วยการรวบรวมคนไทยหลายร้อยคนจับอาวุธขึ้นสู้รบกอบกู้เมืองนครราชสีมาจากผู้รุกราน ด้วยความกล้าหาญและเสียสละ จนได้รับชัยชนะ กระทั่งความทราบถึงใต้ฝ่าละอองธุลีพระบาท พระบาทสมเด็จพระนั่งเกล้าเจ้าอยู่หัว จึงได้ทรงพระกรุณาโปรดเกล้าฯ สถาปนาคุณหญิงโมให้ดำรงฐานันดรศักดิ์เป็น "ท้าวสุรนารี" และพระราชทานเครื่องยศทองคำเป็นบำเหน็จแห่งคุณงามความดี
ชาวจังหวัดนครราชสีมา ได้พร้อมใจกัน ก่อสร้างอนุสาวรีย์ท้าวสุรนารีขึ้น ณ บริเวณหน้าประตูชุมพลแห่งนี้ แล้วนำอัฐิของท้าวสุรมารีมาบรรจุไว้ ณ ฐานรองรับที่สร้างเสร็จเมื่อวันที่ 15 มีนาคม 2477 และได้จัดงานสมโภชน์เป็นประจำทุกปีสืบเนื่องมาจนถึงปัจจุบัน รวมทั้งได้มีการรำบวงสรวงท้าวสุรนารี เพื่อสดุดีและน้อมรำลึกถึงวีรกรรมของท้าวสุรนารี และถือว่าเป็นมงคลสูงสุดแก่ผู้รำบวงสรวงเป็นประจำทุกปี

ที่มา : https://www.thaigov.go.th/news/contents/details/94655