รัฐบาลไทย-ข่าวทำเนียบรัฐบาล-นายกรัฐมนตรี ยืนยันกรณีข้อพิพาทเขากระโดง บุรีรัมย์กำชับทุกขั้นตอนต้องถูกดำเนินอย่างถูกต้องตามกฎหมาย ให้ความเป็นธรรมยึดประชาชนเป็นที่ตั้ง


วันจันทร์ที่ 24 มีนาคม 2568
24/03/2568
พิมพ์
นายกรัฐมนตรี ยืนยันกรณีข้อพิพาทเขากระโดง บุรีรัมย์กำชับทุกขั้นตอนต้องถูกดำเนินอย่างถูกต้องตามกฎหมาย ให้ความเป็นธรรมยึดประชาชนเป็นที่ตั้ง
นายกรัฐมนตรี ยืนยันกรณีข้อพิพาทเขากระโดง บุรีรัมย์กำชับทุกขั้นตอนต้องถูกดำเนินอย่างถูกต้องตามกฎหมาย ให้ความเป็นธรรมยึดประชาชนเป็นที่ตั้ง
วันนี้ (24 มีนาคม 2568) เวลา 15.30 น. ณ ห้องประชุมสภาผู้แทนราษฎร ชั้น 2 อาคารรัฐสภา ถนนสามเสน เขตดุสิต กรุงเทพมหานคร นางสาวแพทองธาร ชินวัตร นายกรัฐมนตรีเข้าร่วมการประชุมสภาผู้แทนราษฎร ชุดที่ 26 ปีที่ 2 ครั้งที่ 26 (สมัยสามัญประจำปีครั้งที่สอง) เป็นพิเศษ กรณีฝ่ายค้านยื่นญัตติขอเปิดอภิปรายทั่วไปเพื่อลงมติไม่ไว้วางใจรัฐมนตรีเป็นรายบุคคล ตามมาตรา 151 ของรัฐธรรมนูญแห่งราชอาณาจักรไทย พุทธศักราช 2560 โดยนายกรัฐมนตรีได้ชี้แจงเกี่ยวกับกรณีประเด็นที่ดินเขากระโดง จังหวัดบุรีรัมย์ซึ่งเป็นกรณีที่พิพาทระหว่างกรมที่ดิน การรถไฟแห่งประเทศไทยและพี่น้องประชาชนว่า ในฐานะนายกรัฐมนตรีจะกำชับเรื่องนี้อย่างดีและให้ความเป็นธรรมกับพี่น้องประชาชน โดยทุกขั้นตอนจะต้องถูกดำเนินอย่างถูกต้องตามกฎหมายและตามกระบวนการ ขอให้มั่นใจว่านายกรัฐมนตรีทำเรื่องนี้อย่างจริงจัง  ไม่ว่าจะเป็นเรื่องใด ๆ ที่ต้องผ่านเข้ากระบวนการ ก็เข้ากระบวนการตามระบบ ตามระเบียบจริง เพราะไม่อย่างนั้นจะเกิดความวุ่นวายต่าง ๆ ตามมา และไม่ต้องการให้ใช้คำพูดสร้างความสับสนหรือเกิดความแตกแยกในสังคม
“จริง ๆ แล้วเราเป็นคนรุ่นใหม่ เราก็น่าจะพร้อมที่จะรับฟัง เมื่อใคร ผลงานใด ๆ ที่เป็นประโยชน์และเกิดประโยชน์ต่อพี่น้องประชาชนก็ควรจะชื่นชมบ้าง เพื่อจะได้เป็นกำลังใจในการทำงานด้วย เพราะอย่างน้อย เราก็เป็นคนไทยเหมือนกัน มั่นใจว่าทุก ๆ คนก็หวังดีกับประเทศไทยเช่นกัน เพราะฉะนั้นการพูดเพื่อให้คนเกิดเกลียดชัง ความแตกแยก ดิฉันคิดว่าเราผู้มีวุฒิภาวะไม่ควรทำ” นายกรัฐมนตรี ย้ำ

ที่มา : https://www.thaigov.go.th/news/contents/details/94668