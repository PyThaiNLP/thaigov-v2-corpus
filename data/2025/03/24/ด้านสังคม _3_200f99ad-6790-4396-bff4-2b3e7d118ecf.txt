รัฐบาลไทย-ข่าวทำเนียบรัฐบาล-ค่าฝุ่นเกินเกณฑ์ 62 จ. ศูนย์ปฏิบัติการฯ สธ. ย้ำพื้นที่เปิดศูนย์ PHEOC ตามเกณฑ์ ติดตามสถานการณ์ฝุ่นและพายุฤดูร้อน


วันจันทร์ที่ 24 มีนาคม 2568
ค่าฝุ่นเกินเกณฑ์ 62 จ. ศูนย์ปฏิบัติการฯ สธ. ย้ำพื้นที่เปิดศูนย์ PHEOC ตามเกณฑ์ ติดตามสถานการณ์ฝุ่นและพายุฤดูร้อน
ศูนย์ปฏิบัติการฯ กระทรวงสาธารณสุข เผย ค่าฝุ่น PM 2.5 เกินค่ามาตรฐาน 62 จังหวัด “แม่ฮ่องสอน ระยอง เชียงใหม่ แพร่ อุตรดิตถ์ ลำปาง พิษณุโลก น่าน ตาก” แดงต่อเนื่อง 3 วันขึ้นไป
กำชับเปิดศูนย์ปฏิบัติการฯ ระดับจังหวัดตามเกณฑ์ ติดตามสถานการณ์ฝุ่นใกล้ชิด รวมทั้งพายุฤดูร้อน พร้อมขอความร่วมมือหน่วยงานที่เกี่ยวข้องพิจารณาความพร้อมด้านสุขภาพของเจ้าหน้าที่ผู้ปฏิบัติงานเกี่ยวกับไฟป่าในพื้นที่ ยก “ลำปาง” ต้นแบบลดแหล่งกำเนิดและผลกระทบของ PM2.5
วันนี้ (24 มีนาคม 2568) ที่กระทรวงสาธารณสุข จ.นนทบุรี นพ.วีรวุฒิ อิ่มสำราญ รองปลัดกระทรวงสาธารณสุข มอบหมายให้ นพ.สฤษดิ์เดช เจริญไชย ผู้อำนวยการกองสาธารณสุขฉุกเฉิน เป็นประธานการประชุมศูนย์ปฏิบัติการฉุกเฉินด้านการแพทย์และสาธารณสุข (PHEOC) กรณี หมอกควันและฝุ่นละอองขนาดเล็ก ครั้งที่ 13/2568 โดยวันนี้มีจังหวัดที่ค่าฝุ่น PM 2.5 เฉลี่ย 24 ชั่วโมงเกินมาตรฐานรวม 62 จังหวัด แยกเป็น ระดับสีส้ม เริ่มมีผลกระทบต่อสุขภาพ (37.6-75 มคก./ลบ.ม.) 30 จังหวัด และระดับสีแดง มีผลกระทบต่อสุขภาพ (มากกว่า 75 มคก./ลบ.ม.ขึ้นไป) 32 จังหวัด โดยมี 9 จังหวัด ที่ค่าฝุ่นอยู่ในระดับสีแดงติดต่อกัน 3 วันขึ้นไป ได้แก่ แม่ฮ่องสอน ระยอง เชียงใหม่ แพร่ อุตรดิตถ์ ลำปาง พิษณุโลก น่าน และตาก ซึ่งจากการคาดการณ์ 7 วันข้างหน้า พื้นที่ภาคเหนือและภาคตะวันออกเฉียงเหนือ จะมีค่าฝุ่นอยู่ในระดับปานกลางถึงเริ่มมีผลกระทบต่อสุขภาพ
นพ.สฤษดิ์เดช กล่าวต่อว่า ศูนย์ปฏิบัติการฯ จึงมีข้อสั่งการให้หน่วยงานในจังหวัดที่มีค่าฝุ่นในระดับสีแดงติดต่อกัน 3 วันขึ้นไป เปิดศูนย์ปฏิบัติการฉุกเฉินฯ ตามเกณฑ์ที่กำหนด เพื่อติดตามสถานการณ์ฝุ่นและดูแลช่วยเหลือประชาชนอย่างรวดเร็ว รวมถึงติดตามสถานการณ์พายุฤดูร้อนไปพร้อมกัน นอกจากนี้ ให้ขอความร่วมมือหน่วยงานที่เกี่ยวข้องพิจารณาเรื่องความพร้อมด้านสุขภาพของเจ้าหน้าที่ผู้ปฏิบัติงานลาดตระเวน ป้องกัน และควบคุมไฟป่าในพื้นที่ หากมีโรคประจำตัวที่อาจทำให้เกิดความไม่ปลอดภัย ให้หลีกเลี่ยงการปฏิบัติงานเป็นระยะเวลานาน สำหรับหน่วยงานส่วนกลาง ให้มีการทบทวนข้อมูลการเจ็บป่วย 4 กลุ่มโรค เพื่อใช้ประโยชน์ในการติดตามและประเมินผลกระทบต่อสุขภาพ รวมทั้งสื่อสารเกี่ยวกับกลไกการดำเนินงานของจังหวัดลำปางในการลดแหล่งกำเนิดและลดผลกระทบของ PM2.5 เพื่อเป็นต้นแบบให้พื้นที่อื่นนำไปปรับใช้
******************************************* 24 มีนาคม 2568

ที่มา : https://www.thaigov.go.th/news/contents/details/94675