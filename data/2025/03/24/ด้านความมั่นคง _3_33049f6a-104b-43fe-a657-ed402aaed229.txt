รัฐบาลไทย-ข่าวทำเนียบรัฐบาล-"อนุทิน" เปิดงานวันฉลองชัยชนะท้าวสุรนารี ปี 68 ครบ 199 ปี วีรกรรมอันหาญกล้าของ "ย่าโม" ชื่นชมงานสะท้อนความกตัญญู สำนึกรักแผ่นดินเกิด


วันจันทร์ที่ 24 มีนาคม 2568
24/03/2568
พิมพ์
"อนุทิน" เปิดงานวันฉลองชัยชนะท้าวสุรนารี ปี 68 ครบ 199 ปี วีรกรรมอันหาญกล้าของ "ย่าโม" ชื่นชมงานสะท้อนความกตัญญู สำนึกรักแผ่นดินเกิด
"อนุทิน" เปิดงานวันฉลองชัยชนะท้าวสุรนารี ปี 68 ครบ 199 ปี วีรกรรมอันหาญกล้าของ "ย่าโม" ชื่นชมงานสะท้อนความกตัญญู สำนึกรักแผ่นดินเกิด
วานนี้ (23 มี.ค. 68) เวลา 19.19 น. นายอนุทิน ชาญวีรกูล รองนายกรัฐมนตรีและรมว.มหาดไทย เป็นประธานเปิดงาน "วันฉลองชัยชนะ ท้าวสุรนารี ประจำปี 2568" โดยมี น.ส.ธนนนท์ นิรามิษ ภริยารองนายกรัฐมนตรีและรมว.มหาดไทยและที่ปรึกษาสมาคมแม่บ้านมหาดไทย น.ส.สุดาวรรณ หวังศุภกิจโกศล รมว.วัฒนธรรม นายอรรษิษฐ์ สัมพันธรัตน์ ปลัดกระทรวงมหาดไทย นางจิณณารัชช์ สัมพันธรัตน์ นายกสมาคมแม่บ้านมหาดไทย นายบุญจง วงศ์ไตรรัตน์ ผู้ช่วย รมต.ประจำกระทรวงมหาดไทย ผู้บริหารระดับสูงของกระทรวงมหาดไทย และทุกภาคส่วน ร่วมในพิธีเป็นจำนวนมาก
โอกาสนี้ นายอนุทิน พร้อมข้าราชการตุลาการ ทหาร ตำรวจ ได้รับคบไฟจากผู้แทนสตรีชาวนครราชสีมา ที่ได้มีการวิ่งคบไฟ 4 มุมเมือง แล้วทำการจุดพลุเฉลิมฉลอง 4 มุมเมือง คือ ประตูชุมพล ประตูพลแสน ประตูพลล้าน  และประตูไชยณรงค์
นายอนุทิน กล่าวว่า งานฉลองวันแห่งชัยชยะของท้าวสุรนารีในวันนี้ เกิดขึ้นได้จากความกตัญญู และความสำนึกรักแผ่นดินเกิดของพี่น้องชาวนครราชสีมาทุกท่าน ที่ร่วมกันรำลึกถึงความเสียสละและคุณงามความดีของท้าวสุรนารี อันจะทำให้เยาวชนคนรุ่นใหม่ได้ร่วมซึมซับประวัติศาสตร์และสำนึกรักแผ่นดินต่อไป
"ปีนี้ครบ 91 ปีการก่อสร้างอนุสาวรีย์ท้าวสุรนารี และเป็นปีที่ 199 ของการฉลองครบรอบชัยชนะของท่าน การที่ท่านทั้งหลายยังมีงานเช่นนี้ สะท้อนความโดดเด่นทางประเพณีและวัฒนธรรมของนครราชสีมา และยังเป็นจังหวัดหลักทั้งด้านอุตสาหกรรม การท่องเที่ยว เกษตรกรรม และการค้าการลงทุน อันจะนำมาซึ่งชัยชนะของพวกเราทุกคนในปัจจุบัน นั่นคือ ความมีคุณภาพชีวิต ความอยู่ดีกินดี สมบูรณ์พูนสุขของประชาชน" นายอนุทิน กล่าว
สำหรับ งานฉลองวันแห่งชัยชนะของท้าวสุรนารี ประจำปี 2568 จัดขึ้นระหว่างวันที่ 23 มี.ค. - 3 เม.ย. 68 รวม 12 วัน 12 คืน อาทิ การจัดจำหน่ายสินค้า การออกร้านกาชาด การแสดงศิลปวัฒนธรรม การแสดงความสามารถของนักเรียน นักศึกษา การแสดงเดินแบบผ้าไหม เพื่อการกุศล การประกวด “อัญมณี ศรีเมืองย่า ดาวค้างฟ้าแห่งเมืองย่าโม” และการแสดงคอนเสิร์ตจากนักร้องชั้นนำ บริเวณสนามหน้าศาลากลางจังหวัดนครราชสีมา และการจัดกิจกรรมถนนสายวัฒนธรรม วิถีย้อนยุควัฒนธรรมทางเมืองย่า ตลาดน้ำคูเมือง กิจกรรม รำวงย้อนยุค และการแสดงลิเก บริเวณถนนราชดำเนิน และถนนกำแหงสงคราม

ที่มา : https://www.thaigov.go.th/news/contents/details/94656