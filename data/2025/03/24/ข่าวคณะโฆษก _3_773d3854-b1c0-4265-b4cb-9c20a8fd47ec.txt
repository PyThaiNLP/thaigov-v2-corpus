รัฐบาลไทย-ข่าวทำเนียบรัฐบาล-รัฐบาล เดินหน้าเปิดวิทยาลัยการนวดแห่งประเทศไทย เพิ่มศักยภาพหมอนวดไทยเน้นคุณภาพ คาดกระตุ้นเศรษฐกิจกว่า 1.44 แสนล้านบาท


วันจันทร์ที่ 24 มีนาคม 2568
24/03/2568
พิมพ์
รัฐบาล เดินหน้าเปิดวิทยาลัยการนวดแห่งประเทศไทย เพิ่มศักยภาพหมอนวดไทยเน้นคุณภาพ คาดกระตุ้นเศรษฐกิจกว่า 1.44 แสนล้านบาท
รัฐบาล เดินหน้าเปิดวิทยาลัยการนวดแห่งประเทศไทย เพิ่มศักยภาพหมอนวดไทยเน้นคุณภาพ คาดกระตุ้นเศรษฐกิจกว่า 1.44 แสนล้านบาท
วันนี้ (24  มีนาคม 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า รัฐบาล โดยกระทรวงสาธารณสุข เปิด “วิทยาลัยการนวดไทยแห่งประเทศไทย” เพื่อยกระดับวิชาชีพ ภาพลักษณ์และมาตรฐานการนวดไทยให้เป็นที่ยอมรับระดับสากล ซึ่งเป็นหนึ่งในนโยบายเพิ่มศักยภาพเศรษฐกิจสุขภาพ สู่ Medical and Wellness Hub ของกระทรวงสาธารณสุข ทั้งนี้ วิทยาลัยการนวดไทยฯ จะเป็นหน่วยงานที่มีฐานะเทียบเท่ากอง มุ่งผลิตและพัฒนาบุคลากรให้เป็นหมอนวดไทยที่มีความรู้ความสามารถเฉพาะทาง 7 กลุ่มอาการ คือ กลุ่มปวดกล้ามเนื้อและเยื่อพังผืด โรคหัวไหล่ติด โรคนิ้วล็อก ภาวะกล้ามเนื้อสะโพกหนีบเส้นประสาท (ปวดสลักเพชร) หมอนรองกระดูกทับเส้นประสาท อัมพฤกษ์ อัมพาต และอาการปวดเข่า
นายอนุกูล กล่าวว่า ปัจจุบัน กรมการแพทย์แผนไทยฯ เป็นหน่วยงานหลักในการพัฒนาด้านคุณภาพมาตรฐาน วิชาการ บริการการนวดไทย ซึ่งวิทยาลัยการนวดไทยฯ จะดำเนินการจัดฝึกอบรม และรับรองคุณภาพมาตรฐานการนวดไทย เป็นศูนย์กลางติดต่อและแลกเปลี่ยนความรู้ทางวิชาการการนวดไทยในระดับสากล  ทั้งนี้ จะมีการพัฒนาศักยภาพผู้ที่จบหลักสูตรนวดไทยเพื่อสุขภาพ 150 ชั่วโมง ที่ขึ้นทะเบียนกับกรมสนับสนุนบริการสุขภาพ อบรมหลักสูตรนวดไทยเฉพาะทาง 7 กลุ่มอาการสำหรับผู้ช่วยแพทย์แผนไทย 20,000 คน และเตรียมอบรม ครู ก. นวดไทย (วิทยากรระดับจังหวัด) อีก 1 พันคน ที่มีใบประกาศนียบัตรวิทยากรเครือข่ายครูนวดไทย สาขานวดไทยเพื่อสุขภาพ ใน 18 ศูนย์ฝึกอบรมด้านการแพทย์แผนไทย และมหาวิทยาลัยที่เปิดสอนสาขาการแพทย์แผนไทยและสาขาการแพทย์แผนไทยประยุกต์ทั่วประเทศ 38 แห่ง ทั้งนี้ ผู้สนใจสามารถสมัครเข้ารับการอบรมได้ที่เพจ Facebook วิทยาลัยการนวดไทย
“ผู้ที่ผ่านการประเมินเป็นนอกจากจะผู้ที่มีความรู้ความสามารถเฉพาะทางแล้ว ยังมีโอกาสที่จะได้เพิ่มค่าตอบแทนที่มากขึ้น ที่สำคัญยังช่วยสร้างความเชื่อมั่นในการดูแลสุขภาพด้วยการนวดไทยให้เป็นที่ยอมรับ ทั้งในและต่างประเทศ รวมถึงสร้างมูลค่าเพิ่มให้กับเศรษฐกิจสุขภาพของประเทศได้กว่า 1.44 แสนล้านบาท” นายอนุกูล ระบุ

ที่มา : https://www.thaigov.go.th/news/contents/details/94650