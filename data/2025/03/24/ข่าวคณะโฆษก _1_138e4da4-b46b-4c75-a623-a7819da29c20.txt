รัฐบาลไทย-ข่าวทำเนียบรัฐบาล-   “บุหรี่ไฟฟ้า ”ไม่จบไม่เลิก รัฐบาลเดินหน้าปราบปรามบุหรี่ไฟฟ้าต่อเนื่อง เผย “ดีอี”ลุยปิดกั้นโซเชียลมีเดียทุกแพลตฟอร์ม ซื้อ-ขาย “บุหรี่ไฟฟ้า”


วันจันทร์ที่ 24 มีนาคม 2568
24/03/2568
พิมพ์
“บุหรี่ไฟฟ้า ”ไม่จบไม่เลิก รัฐบาลเดินหน้าปราบปรามบุหรี่ไฟฟ้าต่อเนื่อง เผย “ดีอี”ลุยปิดกั้นโซเชียลมีเดียทุกแพลตฟอร์ม ซื้อ-ขาย “บุหรี่ไฟฟ้า”
แล้วกว่า  9,500 URLs  พร้อมย้ำ! ปรับหนัก-จับจริง โทษมีคุก
วันนี้  (24  มีนาคม 2568) เวลา  09.00 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาล โดยกระทรวงดิจิทัลเพื่อเศรษฐกิจและสังคม (ดีอี) ได้เร่งรัดดำเนินการปราบปรามอาชญากรรมออนไลน์ที่เกี่ยวข้องกับ “บุหรี่ไฟฟ้า” โดยเฉพาะ การปิดกั้นโซเชียลมีเดีย เพจ และเว็บไซต์ URLs ที่มีความเกี่ยวข้องทุกรูปแบบ เพื่อเป็นการตัดวงจรช่องทางการซื้อ-ขาย และการลักลอบนำเข้า ซึ่งเป็นไปตามข้อสั่งการของนางสาวแพทองธาร ชินวัตร นายกรัฐมนตรี ได้ให้ความสำคัญกับการปราบปราม “บุหรี่ไฟฟ้า” พร้อมบังคับใช้กฎหมายอย่างจริงจัง
สำหรับผลการดำเนินงาน ตั้งแต่ 1 มีนาคม 2567 – 19 มีนาคม 2568 กระทรวงดีอี ได้ดำเนินการปิดกั้นโซเชียลมีเดีย เพจ และเว็บไซต์ URLs ที่เกี่ยวข้องกับบุหรี่ไฟฟ้าแล้ว 9,515 รายการ โดยแบ่งเป็นแพลตฟอร์ม X จำนวน 9,226 รายการ, เว็บไซต์ จำนวน 235 รายการ , Facebook จำนวน 28 รายการ, Instagram จำนวน 12 รายการ และ TikTok จำนวน 14 รายการ นอกจากนี้ ยังดำเนินการปิดกั้นกลุ่ม Facebook ที่เกี่ยวข้องกับบุหรี่ไฟฟ้า แล้วจำนวน 120 กลุ่ม ขณะเดียวกันจากการตรวจสอบโดยใช้ Social listening tool พบว่ามีจำนวนโพสต์ซื้อขายบุหรี่ไฟฟ้า โดยเป็นโพสต์จากผู้ขาย จำนวน 285 โพสต์ และโพสต์จากผู้ซื้อ จำนวน 93 โพสต์
“รัฐบาลโดยหน่วยงานที่เกี่ยวข้อง ร่วมเฝ้าระวัง ตรวจสอบติดตามการซื้อ-ขายบุหรี่ไฟฟ้าผ่านทางออนไลน์อย่างต่อเนื่อง และขอย้ำเตือนว่าบุหรี่ไฟฟ้าต่อผลกระทบต่อสุขภาพของประชาชนและเยาวชน และยังมีความผิดตามกฎหมายอีกด้วย โดยผู้ใดขายหรือให้บริการบุหรี่ไฟฟ้า น้ำยาเติม มีความผิดตาม พ.ร.บ.คุ้มครองผู้บริโภค (ฉบับที่ 4) พ.ศ.2562 มีโทษจำคุกไม่เกิน 3 ปี หรือปรับไม่เกิน 600,000 บาท หรือทั้งจำทั้งปรับ ตามคำสั่งคณะกรรมการว่าด้วยความปลอดภัยของสินค้าและบริการ ที่ 24/2567   ส่วนการซื้อหรือครอบครอง มีโทษจำคุกไม่เกิน 5 ปี ปรับเป็นเงิน 4 เท่าของสินค้านั้น หรือทั้งจำทั้งปรับ และการนำเข้าของที่ไม่ผ่านพิธีการศุลกากร มีโทษจำคุกไม่เกิน 10 ปี ปรับเป็นเงิน 5 เท่าของสินค้า หรือทั้งจำทั้งปรับ และให้ริบของนั้น ตาม พ.ร.บ.ศุลกากร พ.ศ. 2560 และการสูบบุหรี่ไฟฟ้าในพื้นที่สาธารณะ
หากพบเห็นการลักลอบจำหน่าย หรือการซื้อ-ขายผ่านช่องทางออนไลน์ สามารถแจ้งเบาะแสได้ที่ สายด่วนกระทรวงดิจิทัลเพื่อเศรษฐกิจและสังคม โทร. 1212 หรือหน่วยงานที่เกี่ยวข้อง“ นางสาวศศิกานต์ ย้ำ

ที่มา : https://www.thaigov.go.th/news/contents/details/94647