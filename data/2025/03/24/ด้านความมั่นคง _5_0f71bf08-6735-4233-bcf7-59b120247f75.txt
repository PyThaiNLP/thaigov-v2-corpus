รัฐบาลไทย-ข่าวทำเนียบรัฐบาล-“ธีรรัตน์” ลงพื้นที่เคหะร่มเกล้า ติดตามนโยบายการป้องกันปัญหายาเสพติดของรัฐบาล “แพทองธาร”


วันจันทร์ที่ 24 มีนาคม 2568
24/03/2568
พิมพ์
“ธีรรัตน์” ลงพื้นที่เคหะร่มเกล้า ติดตามนโยบายการป้องกันปัญหายาเสพติดของรัฐบาล “แพทองธาร”
“ธีรรัตน์” รมช.มท. ลงพื้นที่เคหะร่มเกล้า ติดตามนโยบายการป้องกันปัญหายาเสพติดของรัฐบาล “แพทองธาร”
เมื่อวันที่ 23 มีนาคม 2568 น.ส. ธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ลงพื้นที่เขตลาดกระบัง (เคหะร่มเกล้า โซน 10) พร้อมด้วยนายธราพงษ์ เพ็ชร์คง ผู้อำนวยการเขตลาดกระบัง เจ้าหน้าที่ตำรวจ สน.ร่มเกล้า และผู้นำชุมชนฟื้นนครร่มเกล้าระยะ 4 โซน 10 เพื่อขับเคลื่อนนโยบายรัฐบาลภายใต้การนำของ น.ส. แพทองธาร ชินวัตร นายกรัฐมนตรี ในการป้องกันปัญหายาเสพติดในชุมชน โดยเพิ่มมาตรการตรวจสอบการขนส่งทุกช่องทาง เฝ้าระวังพื้นที่เสี่ยงและกลุ่มเป้าหมาย นอกจากนี้ยังขอความร่วมมือจากประชาชนในการแจ้งเบาะแสเพื่อร่วมกันแก้ไขปัญหานี้
น.ส.ธีรรัตน์ กล่าวว่า “รัฐบาลให้ความสำคัญกับการปราบปรามยาเสพติดและกำหนดเป็นวาระแห่งชาติ โดยระดมสรรพกำลังทำงานเพื่อป้องกันไม่ให้ยาเสพติดแพร่กระจายสู่ชุมชนและเยาวชนของประเทศ”
รมช.มหาดไทย เน้นย้ำความสำคัญของการร่วมมือจากทุกภาคส่วนในการปราบปรามยาเสพติด โดยต้องดำเนินการอย่างต่อเนื่องและครอบคลุมในทุกมิติ ทั้งการป้องกัน การปราบปราม และการให้การศึกษาระวังภัยเกี่ยวกับยาเสพติดในสังคม นอกจากนี้ยังชี้ให้เห็นว่า ความร่วมมือจากภาครัฐ ภาคเอกชน และประชาชนเป็นปัจจัยสำคัญในการขจัดปัญหายาเสพติดให้หมดสิ้นไปจากประเทศ
ทั้งนี้ ระหว่างการลงพื้นที่ได้พบปัญหาการวางสิ่งของกีดขวางทางเท้า จึงได้สั่งการให้หน่วยงานที่เกี่ยวข้องดำเนินการตรวจสอบและกวดขันอย่างต่อเนื่อง เพื่อให้ทางเท้ามีความสะอาด เป็นระเบียบเรียบร้อย และปลอดภัย อำนวยความสะดวกให้ประชาชนสามารถสัญจรได้โดยไม่มีสิ่งกีดขวาง รวมถึงส่งเสริมคุณภาพชีวิตที่ดีขึ้นของประชาชนในพื้นที่

ที่มา : https://www.thaigov.go.th/news/contents/details/94667