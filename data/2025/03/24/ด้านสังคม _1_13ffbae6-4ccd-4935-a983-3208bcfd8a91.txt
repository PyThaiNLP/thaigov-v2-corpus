รัฐบาลไทย-ข่าวทำเนียบรัฐบาล-วราวุธ ส่ง ทีม พม. ช่วยหญิงชราเร่ร่อน อดีตครูสอนภาษาอังกฤษ รับเข้าคุ้มครองสวัสดิภาพ


วันจันทร์ที่ 24 มีนาคม 2568
วราวุธ ส่ง ทีม พม. ช่วยหญิงชราเร่ร่อน อดีตครูสอนภาษาอังกฤษ รับเข้าคุ้มครองสวัสดิภาพ
วราวุธ ส่ง ทีม พม. ช่วยหญิงชราเร่ร่อน อดีตครูสอนภาษาอังกฤษ รับเข้าคุ้มครองสวัสดิภาพ
วันที่ 23 มีนาคม 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ได้รับรายงานจากศูนย์เร่งรัดจัดการสวัสดิภาพประชาชน (ศรส.) กระทรวง พม. กรณีที่มีพลเมืองดีพบหญิงชรา เร่ร่อน บริเวณหัวลำโพง พูดภาษาอังกฤษได้สื่อสารได้ ว่า ทีม ศรส. โดยกรมกิจการผู้สูงอายุ (ผส.) ได้ลงพื้นที่เมื่อช่วงเย็นวันที่ 22 มี.ค. 68 ที่ผ่านมา เพื่อตรวจสอบข้อเท็จจริงบริเวณสถานีรถไฟกรุงเทพ (หัวลำโพง) ฝั่งริมคลองผดุงกรุงเกษม และบริเวณใกล้เคียงทั้งสองฝั่งคลอง ซึ่งพบหญิงสูงอายุ วัย 69 ปี ที่พูดภาษาอังกฤษได้ตามที่พลเมืองดีโพสต์ลงสื่อโซเซียล จึงเข้าไปพูดคุยสอบถามและทราบว่า หญิงดังกล่าวเป็นหม้าย มีลูกสาว 3 คน และลูกชาย 1 คนโดยลูกสาว 2 คน ไม่ทราบว่าอยู่ที่ไหน ส่วนลูกสาวกับลูกชายอีก 2 คนอยู่ที่จังหวัดนนทบุรี หญิงดังกล่าวเล่าต่อว่า เคยประกอบอาชีพเป็นครูสอนภาษาอังกฤษตามบ้าน และเคยอยู่ห้องเช่าที่ลูกสองคนเช่าให้อยู่และจ้างแม่บ้านมาช่วยดูแล แต่ได้ทะเลาะกับแม่บ้านและลูกจึงได้ออกมาจากบ้าน และอาศัยอยู่ตามที่สาธารณะบริเวณสถานีรถไฟกรุงเทพ (หัวลำโพง)
จากนั้น ทีม ศรส. ได้ติดต่อไปหาลูกสาวเพื่อรับผู้เป็นแม่กลับไปดูแล แต่ลูกสาวได้ให้การปฎิเสธที่จะรับกลับมาดูแล เนื่องจากไม่อยากให้เกิดการทะเลาะวิวาทกันในครอบครัว และจากการตรวจสอบสิทธิและสวัสดิการของหญิงดังกล่าว พบว่า ได้รับเบี้ยยังชีพผู้สูงอายุ เดือนละ 600 บาท , เบี้ยความพิการ เดือนละ 800 บาท และ เงินสวัสดิการแห่งรัฐ เดือนละ 300 บาท อีกทั้ง ยังได้รับเงินจากโครงการกระตุ้นเศรษฐกิจ ปี 2567 จำนวน 10,000 บาท แต่ลูกสาวที่ทะเลาะกันก่อนหน้านี้ได้นำเงินไปใช้เป็นค่าใช้จ่ายเกี่ยวกับผู้เป็นแม่และค่าใช้จ่ายภายในครอบครัวจนเงินหมด
ทั้งนี้ ทีม ศรส.ผส. ได้รับหญิงดังกล่าวเข้ามาดูแลคุ้มครองชั่วคราวในหน่วยงานของกระทรวง พม. เรียบร้อยแล้ว และจะดำเนินการตรวจสุขภาพ พร้อมคัดกรองโรค อีกทั้งวางแผนการช่วยเหลือหญิงดังกล่าวร่วมกับหน่วยงานของกระทรวง พม. ในระยะยาวต่อไป อย่างไรก็ตาม หากพบผู้สูงอายุประสบปัญหาความเดือดร้อน ขอให้แจ้ง ศูนย์เร่งรัดจัดการสวัสดิภาพประชาชน (ศรส.) กระทรวง พม. ผ่านสายด่วน พม. โทร. 1300
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #คนเร่ร่อน #กรมกิจการผู้สูงอายุ #หัวลําโพง

ที่มา : https://www.thaigov.go.th/news/contents/details/94651