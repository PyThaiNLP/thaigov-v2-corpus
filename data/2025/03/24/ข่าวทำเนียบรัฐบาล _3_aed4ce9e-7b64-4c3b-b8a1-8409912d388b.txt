รัฐบาลไทย-ข่าวทำเนียบรัฐบาล-ผู้แทนการค้าไทย “ชัย วัชรงค์” นำผู้ประกอบการไทยด้านปศุสัตว์ ร่วมงานจับคู่ธุรกิจ หารือผู้ประกอบการด้านโคเนื้อของมาเลเซีย พร้อมขยายตลาดโคเนื้อ ขับเคลื่อนความร่วมมือสู่ระดับภูมิภาค


วันจันทร์ที่ 24 มีนาคม 2568
ผู้แทนการค้าไทย “ชัย วัชรงค์” นำผู้ประกอบการไทยด้านปศุสัตว์ ร่วมงานจับคู่ธุรกิจ หารือผู้ประกอบการด้านโคเนื้อของมาเลเซีย พร้อมขยายตลาดโคเนื้อ ขับเคลื่อนความร่วมมือสู่ระดับภูมิภาค
ผู้แทนการค้าไทย “ชัย วัชรงค์” นำผู้ประกอบการไทยด้านปศุสัตว์ ร่วมงานจับคู่ธุรกิจ หารือผู้ประกอบการด้านโคเนื้อของมาเลเซีย พร้อมขยายตลาดโคเนื้อ ขับเคลื่อนความร่วมมือสู่ระดับภูมิภาค
วันนี้ (วันจันทร์ที่ 24 มีนาคม 2568) เวลา 15.00 น. (ตามเวลาท้องถิ่นกรุงกัวลาลัมเปอร์ ซึ่งเร็วกว่ากรุงเทพฯ 1 ชั่วโมง) ณ Orked Hall ชั้น 4 ณ สำนักงานใหญ่ของ Selangor Agricultural Development Corporation นายชัย วัชรงค์ ผู้แทนการค้าไทย ร่วมด้วยนายสัตวแพทย์โสภัชย์ ชวาลกุล รองอธิบดีกรมปศุสัตว์ กระทรวงเกษตรและสหกรณ์ นายวรวรรณ วรรณวิล อัครราชทูตที่ปรึกษา (ฝ่ายการพาณิชย์) นางนวลละออง ศรีชุมพล นายกสมาคมผู้ส่งออกและนำเข้าปศุสัตว์และผลิตภัณฑ์จากปศุสัตว์ไทย และผู้ประกอบการไทยด้านปศุสัตว์ จำนวน 9 ราย เข้าร่วมงานจับคู่ธุรกิจ หัวข้อ Business Potential: Malaysia - Thailand Beef & Livestock Production ร่วมกับผู้ประกอบการด้านโคเนื้อ “Selangor Agricultural Development Corporation” (Perbadanan Kemajuan Pertanian Selangor: PKPS) ประกอบด้วย HJ Mohd Fazir Bin Abdul Latif ผู้จัดการอาวุโส ด้านธุรกิจระหว่างประเทศของ PKPS และ Rosnani Binti Abdul Malek ประธานเจ้าหน้าที่ฝ่ายปฏิบัติการของ PKPS และคณะ โดยสรุปสาระสำคัญดังนี้
ผู้แทนการค้าไทยกล่าวปาฐกถาเปิดงาน ยินดีที่ได้ร่วมงานจับคู่ธุรกิจในวันนี้ ในฐานะผู้แทนการค้าพร้อมที่จะส่งเสริมการค้าการลงทุน ขยายตลาดส่งออกไปทั่วโลก โดยไทยและมาเลเซียต่างมีศักยภาพร่วมกันในภาคเกษตรกรรม โดยเฉพาะอุตสาหกรรมปศุสัตว์ โดยยืนยันว่าไทยเป็นแหล่งวัตถุดิบสำคัญที่สามารถจัดหาเนื้อโคคุณภาพดีให้กับมาเลเซียได้ รวมทั้งยังเล็งเห็นถึงโอกาสในการขยายธุรกิจเนื้อโคที่จะช่วยให้ทั้งสองฝ่ายบรรลุเป้าหมายการค้าระหว่างกันได้ ซึ่งต้องมีการประสานงานร่วมกันอย่างต่อเนื่องระหว่างทั้งสองฝ่าย ทั้งผู้ส่งออกและผู้นำเข้า รวมทั้งยังเห็นถึงศักยภาพในการเพิ่มมูลค่าการค้าปศุสัตว์ข้ามพรมแดนได้อีกด้วย
นอกจากนี้ ผู้แทนการค้าไทยเน้นย้ำว่า ไทยยังมีศักยภาพในการส่งออกเนื้อโคแปรรูปจากโรงเชือดที่ได้รับการรับรองจากกรมปศุสัตว์ไทย และได้ยื่นขออนุญาตนำเข้าเนื้อโคไปยังมาเลเซียแล้ว ซึ่งขณะนี้อยู่ในขั้นตอนการตรวจสอบจากหน่วยงานของมาเลเซียต่อไป อีกทั้งยังมีผู้ประกอบการไทยที่เชี่ยวชาญในการพัฒนาสายพันธุ์โคคุณภาพสูง และพร้อมจะเป็นพันธมิตรที่ดีของมาเลเซียเพื่อนำเข้าโคพันธุ์ดีจากแหล่งที่เชื่อถือได้ เชื่อมั่นว่าการจับคู่ธุรกิจในครั้งนี้ จะช่วยให้ทั้งสองฝ่ายสามารถแลกเปลี่ยนข้อคิดเห็นให้สอดคล้องกับความต้องการของแต่ละผู้ประกอบการได้ชัดเจนและเป็นรูปธรรมมากยิ่งขึ้น
จากนั้น ผู้ประกอบการไทยและผู้ประกอบการ PKPS ได้ร่วมกิจกรรมจับคู่ทางธุรกิจ ซึ่งสามารถสร้างเครือข่ายทางการค้า เชื่อมโยงผู้ประกอบการทั้งผู้ผลิต ผู้ส่งออก และผู้นำเข้าให้สามารถขยายตลาด เพื่อร่วมพัฒนาอุตสาหกรรมปศุสัตว์ให้มากขึ้นในอนาคต
ทั้งนี้ PKPS เป็นหนึ่งในรัฐวิสาหกิจของมาเลเซีย ก่อตั้งในปี พ.ศ. 2509 มีวิสัยทัศน์ในการพัฒนาการเกษตรสมัยใหม่อย่างยั่งยืน เพื่อยกระดับการพัฒนาเศรษฐกิจและสังคมของรัฐสลังงอร์ โดยมีการดำเนินโครงการเชิงพาณิชย์เพื่อประโยชน์ของประชาชนในพื้นที่ ได้แก่ ปศุสัตว์วัวนม ปศุสัตว์ไก่เนื้อ ปุ๋ยอินทรีย์ ผลไม้ สวนปาล์มน้ำมัน ตลาดค้าส่ง ตลาดค้าปลีก บริการเพาะชำ และบริการโรงเรียนอนุบาล นอกจากนี้ ยังมีความร่วมมือกับฝ่ายไทยในหลายโครงการสำคัญ อาทิ โครงการวัวนม โครงการไก่เนื้อ

ที่มา : https://www.thaigov.go.th/news/contents/details/94671