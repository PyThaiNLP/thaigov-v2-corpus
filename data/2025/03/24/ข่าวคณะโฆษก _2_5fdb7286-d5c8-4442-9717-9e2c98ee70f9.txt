รัฐบาลไทย-ข่าวทำเนียบรัฐบาล-หน้าร้อนต้องระวัง ทำประชาชนป่วยฮีทสโตรก แนะเลี่ยงกิจกรรมกลางแดด เตือน นักดื่มเสี่ยงป่วยฮีทสโตรก อันตรายถึงชีวิต เผยปี 67 คนไทยเสียชีวิตเพราะอากาศ จำนวน 63 ราย


วันจันทร์ที่ 24 มีนาคม 2568
24/03/2568
พิมพ์
หน้าร้อนต้องระวัง ทำประชาชนป่วยฮีทสโตรก แนะเลี่ยงกิจกรรมกลางแดด เตือน นักดื่มเสี่ยงป่วยฮีทสโตรก อันตรายถึงชีวิต เผยปี 67 คนไทยเสียชีวิตเพราะอากาศ จำนวน 63 ราย
หน้าร้อนต้องระวัง ทำประชาชนป่วยฮีทสโตรก แนะเลี่ยงกิจกรรมกลางแดด เตือน นักดื่มเสี่ยงป่วยฮีทสโตรก อันตรายถึงชีวิต เผยปี 67 คนไทยเสียชีวิตเพราะอากาศ จำนวน 63 ราย
วันนี้ (24  มีนาคม 2568) นายคารม พลพรกลาง รองโฆษกประจำสำนักนายกรัฐมนตรี  เปิดเผยว่า รัฐบาลห่วงใยประชาชน ด้วยสภาพอากาศที่ร้อนอบอ้าวในช่วงกลางวัน อาจทำให้ประชาชนเจ็บป่วยจากสภาวะอากาศร้อนได้ง่ายขึ้น โดยเฉพาะ “โรคลมร้อน หรือ ฮีทสโตรก (Heatstroke)” ซึ่งเป็นภาวะที่ร่างกายไม่สามารถปรับตัว หรือควบคุมระดับความร้อนในร่างกายได้ ทำให้ร่างกายมีอุณหภูมิสูงขึ้นเรื่อย ๆ จนเกิน 40 องศาเซลเซียส ทำให้ตัวร้อน หน้ามืด กระสับกระส่าย หายใจเร็ว มึนงง หัวใจเต้นผิดจังหวะ ชักเกร็ง ช็อก ด้วยภาวะที่ร่างกายร้อนจัดจนส่งผลกระทบต่อระบบต่าง ๆ ในร่างกาย ทำให้ในผู้ป่วยบางรายที่เป็นฮีทสโตรกถึงขั้นหมดสติ หากไม่ได้รับการรักษาอย่างทันท่วงทีอาจถึงขั้นเสียชีวิตได้ โดยเฉพาะอย่างยิ่งกลุ่มเสี่ยงและผู้ที่ต้องอยู่กลางแจ้งเป็นเวลานาน
ทั้งนี้ จากข้อมูล กองระบาดวิทยา กรมควบคุมโรค รายงานตัวเลขการเสียชีวิตที่อาจเกี่ยวข้องกับความร้อน จากภาวะอากาศร้อนในปี พ.ศ. 2567 พบว่าในช่วงที่ผ่านมามีผู้เสียชีวิตทั้งสิ้น 63 ราย เป็นเพศชาย 54 ราย และเพศหญิง 9 ราย  อายุระหว่าง 30 – 95 ปี (เฉลี่ย 62 ปี) ประกอบอาชีพรับจ้าง ร้อยละ 25 มีรายงานการเสียชีวิตใน 31 จังหวัด ได้แก่ จังหวัดอุดรธานี 9 ราย ชัยภูมิ นครราชสีมา และศรีสะเกษ จังหวัดละ 4 ราย ขอนแก่น บุรีรัมย์ สุรินทร์ และสมุทรสงคราม จังหวัดละ 3 ราย ชลบุรี ชัยนาท ปราจีนบุรี แพร่ ลำปาง ลำพูน และสุราษฎร์ธานี จังหวัดละ 2 ราย ฉะเชิงเทรา เชียงใหม่ นครนายก นครศรีธรรมราช น่าน ปทุมธานี ประจวบคีรีขันธ์ พระนครศรีอยุธยา พะเยา มหาสารคาม มุกดาหาร แม่ฮ่องสอน ระยอง สมุทรปราการ อำนาจเจริญ และอุบลราชธานี จังหวัดละ 1 ราย
“ภาคตะวันออกเฉียงเหนือ มีผู้เสียชีวิตที่เกี่ยวเนื่องจากภาวะอากาศร้อนสูงที่สุด ร้อยละ 54 นอกจากนี้ ผู้เสียชีวิต ส่วนใหญ่มีโรคประจำตัว ร้อยละ 51 ได้แก่ ความดันโลหิตสูง เบาหวาน หัวใจและหลอดเลือด พฤติกรรมและปัจจัยเสี่ยงที่สำคัญ คือ การดื่มสุราในภาวะอากาศร้อน และการเสียชีวิตจากการปฏิบัติงานกลางแจ้ง ร้อยละ 62 หากจำแนกรายเดือน พบว่า มีรายงานการเสียชีวิตมากที่สุดในเดือนเมษายน ร้อยละ 70 ซึ่งเดือนเมษายน เป็นเดือนที่มีอุณหภูมิสูงถึง 44 องศาเซลเซียส
“จากสภาพอากาศที่ในหลาย ๆ พื้นที่ของประเทศไทยในขณะนี้เริ่มมีอากาศร้อนปกคลุม ขอเตือนประชาชนในช่วงฤดูร้อนให้ระวังการเกิดโรคลมร้อน หรือฮีทสโตรก (Heatstroke) สำหรับคนที่ทำงานกลางแจ้ง ควรเลี่ยงการสวมชุดที่มีสีเข้ม ควรดื่มน้ำสะอาดบ่อย ๆ เข้าพักในที่ร่มเป็นระยะ ทั้งนี้ เพื่อเป็นการไม่ประมาทช่วงฤดูร้อน ขอให้ประชาชนที่ดื่มเครื่องดื่มแอลกอฮอล์ปริมาณมากระวังความเสี่ยงต่อการป่วยจากโรคลมแดด ด้วยฤทธิ์ของเครื่องดื่มแอลกอฮอล์จะทำให้เส้นเลือดฝอยใต้ผิวหนังขยายตัวได้มาก ทำให้ร่างกายสูญเสียน้ำและเกลือแร่สูงกว่าคนที่ไม่ดื่ม และด้วยสภาพอากาศที่ร้อนจัดแอลกอฮอล์จะถูกดูดซึมเข้ากระแสเลือดได้รวดเร็ว ซึ่งจะมีผลออกฤทธิ์กระตุ้นให้หัวใจสูบฉีดเลือดเร็วและแรงขึ้น ส่งผลอันตรายถึงชีวิต” นายคารม ระบุ

ที่มา : https://www.thaigov.go.th/news/contents/details/94648