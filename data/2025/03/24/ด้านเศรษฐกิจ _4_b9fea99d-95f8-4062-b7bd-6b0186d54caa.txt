รัฐบาลไทย-ข่าวทำเนียบรัฐบาล-ไทย-ญี่ปุ่น กระชับความสัมพันธ์ เสริมพลังความร่วมมือด้านการเกษตร


วันจันทร์ที่ 24 มีนาคม 2568
ไทย-ญี่ปุ่น กระชับความสัมพันธ์ เสริมพลังความร่วมมือด้านการเกษตร
ไทย-ญี่ปุ่น กระชับความสัมพันธ์ เสริมพลังความร่วมมือด้านการเกษตร
เมื่อวันที่ 24 มีนาคม 2568 นายถาวร ทันใจ รองปลัดกระทรวงเกษตรและสหกรณ์ หารือร่วมกับ นาย คะจิวาระ โทรุ อัครราชทูตและหัวหน้าฝ่ายเศรษฐกิจ สถานเอกอัครราชทูตประเทศญี่ปุ่น ประจำประเทศไทย พร้อมด้วยนางสาวปรียานุช ทิพยะวัฒน์ รองอธิบดีกรมวิชาการเกษตร เจ้าหน้าที่จากกรมการข้าว กรมส่งเสริมการเกษตร สำนักงานมาตรฐานสินค้าเกษตรและอาหารแห่งชาติ และนางสาวไปรยา เศวตจินดา ผู้อำนวยการสำนักการเกษตรต่างประเทศ ณ ห้องประชุมกระทรวงเกษตรและสหกรณ์
รองปลัดกระทรวงเกษตรและสหกรณ์ กล่าวว่า ทั้งสองฝ่ายได้หารือถึงผลสำเร็จจากความร่วมมือที่ผ่านมา อาทิ การประชุมเชิงปฏิบัติการ “The Capacity Building Workshop on Carbon Credit Methodology for Biochar and other Carbon Dioxide Removal” ซึ่งเป็นการร่วมดำเนินงานระหว่างกรมวิชาการเกษตรและหน่วยงาน National Agriculture and Food Research Organization (NARO) ของญี่ปุ่น และการต่อยอดแลกเปลี่ยนองค์ความรู้ด้านการรองรับการเปลี่ยนแปลงสภาพภูมิอากาศ ซึ่งเป็นประเด็นที่ทั่วโลกต่างจับตามอง
ในโอกาสนี้ ทั้งสองฝ่ายได้ติดตามสถานการณ์ดำเนินงานในการแก้ไขปัญหาสินค้าเกษตรระหว่างกัน รวมทั้งเน้นย้ำถึงความสำคัญด้านอาหารปลอดภัยเพื่อให้ผู้บริโภคของทั้งสองฝ่ายได้อาหารที่มีคุณภาพ มาตรฐานและปลอดภัย ซึ่งจะได้หารืออย่างใกล้ชิดในการประชุมภายใต้ความตกลงหุ้นส่วนเศรษฐกิจที่ใกล้ชิดไทย-ญี่ปุ่น (Japan-Thailand Economic Partnership Agreement: JTEPA) ครั้งที่ 15 ที่จะจัดขึ้นในเดือนมิถุนายน 2568 อีกด้วย
นอกจากนี้ ทั้งสองฝ่ายได้แลกเปลี่ยนการเชิญเข้าร่วมจัดงาน Yokohama Expo 2027 ของฝ่ายญี่ปุ่น และสำหรับฝ่ายไทย กระทรวงเกษตรและสหกรณ์ได้เชิญหน่วยงานของญี่ปุ่นเข้าร่วมจัดแสดงในมหกรรมพืชสวนโลก จังหวัดอุดรธานี ระหว่างวันที่ 1 พฤศจิกายน 2569 - 14 มีนาคม 2570 ภายใต้แนวคิด “Diversity of Life: Connection People, Water and Plants for Sustainable Living ความหลากหลายแห่งสรรพชีวิต : สายสัมพันธ์ แห่งผู้คน สายน้ำและพืชพรรณ สู่การดำรงชีวิตที่ยั่งยืน” และต่อด้วยงานมหกรรมพืชสวนโลกนครราชสีมา พ.ศ. 2572 (Korat Expo 2029) ระหว่างวันที่ 10 พฤศจิกายน 2572 – 28 กุมภาพันธ์ 2573 ภายใต้แนวคิด “ธรรมชาติและพรรณพืชเขียวขจี อนาคตแห่งโลกสีเขียว” (Nature & Greenery: Envisioning the Green Future) ซึ่งนับเป็นการกระชับความสัมพันธ์ในด้านพืชสวนของทั้งสองประเทศต่อไป

ที่มา : https://www.thaigov.go.th/news/contents/details/94676