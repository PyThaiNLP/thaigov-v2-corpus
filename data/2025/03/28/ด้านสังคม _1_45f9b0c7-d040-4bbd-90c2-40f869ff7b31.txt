รัฐบาลไทย-ข่าวทำเนียบรัฐบาล-ดีอี รุกปราบ “โจรออนไลน์” ต่อเนื่อง เผยสถิติ 5เดือน ปีงบ 68 มูลค่าความเสียหายลดลง กว่า 3,000 ล้านบาท


วันศุกร์ที่ 28 มีนาคม 2568
ดีอี รุกปราบ “โจรออนไลน์” ต่อเนื่อง เผยสถิติ 5เดือน ปีงบ 68 มูลค่าความเสียหายลดลง กว่า 3,000 ล้านบาท
ดีอี รุกปราบ “โจรออนไลน์” ต่อเนื่อง เผยสถิติ 5เดือน ปีงบ 68 มูลค่าความเสียหายลดลง กว่า 3,000 ล้านบาท
นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เปิดเผยว่า กระทรวงดีอี ได้เร่งรัดการดำเนินการปราบปรามอาชญากรรมออนไลน์ ตามนโยบายเร่งด่วนของรัฐบาล นางสาว แพทองธาร ชินวัตร นายกรัฐมนตรี ผ่านมาตรการต่างๆ ซึ่งกำหนดโดยคณะกรรมการป้องกันและปราบปรามอาชญากรรมทางเทคโนโลยี ที่ประกอบด้วยหน่วยงานที่เกี่ยวข้องร่วมบูรณาการการทำงาน  เพื่อเป็นแก้ไขปัญหาอาชญากรรมออนไลน์ ป้องกันและปราบปรามขบวนการมิจฉาชีพ บรรเทาผลกระทบที่เกิดขึ้นกับประชาชน
ทั้งนี้ กระทรวงดีอี ได้จัดตั้งศูนย์ปฏิบัติการแก้ไขปัญหาอาชญากรรมออนไลน์ (AOC 1441) เมื่อวันที่ 1 พฤศจิกายน 2566 พร้อมกับการบูรณาการข้อมูลร่วมกันของหน่วยงานที่เกี่ยวข้อง ทำให้สามารถแจ้งระงับบัญชีม้าของมิจฉาชีพได้ภายในไม่เกิน 15 นาที รวมทั้งการเร่งรัดปิดกั้นโซเชียลมีเดีย เว็บไซต์ URLs ผิดกฎหมาย และการดำเนินมาตรการต่างๆ ของหน่วยงานที่เกี่ยวข้องภายใต้คณะกรรมการป้องกันและปราบปรามอาชญากรรมทางเทคโนโลยี อาทิ
1.มาตรการระงับอายัดบัญชีม้าของโดย AOC ธนาคาร และปปง.
2.มาตรการสกัดซิมม้า-เสา-สายสัญญาณโทรศัพท์ และอินเทอร์เน็ต ของ กสทช. ร่วมกับผู้ให้บริการโทรคมนาคม
3. มาตรการส่งดี (Dee-Delivery) การให้บริการขนส่งสินค้าโดยเรียกเก็บเงินปลายทาง โดย สคบ. ปคบ. ผู้ประกอบการขนส่ง ผู้ให้บริการแพลตฟอร์มออนไลน์
จากข้อมูลของสำนักงานตำรวจแห่งชาติ (ตร.)  พบว่ามูลค่าความเสียหายตั้งแต่เดือน ตุลาคม 2567 –  กุมภาพันธ์ 2568 (ระยะเวลา 5 เดือน ของปีงบประมาณ 2568) อยู่ที่ 11,348 ล้านบาท มีความเสียหายลดลง จำนวน 3,335 ล้านบาท เมื่อเปรียบเทียบกับความเสียหายจำนวน 14,683 ล้านบาท ในช่วงเวลาเดียวกันของปีงบประมาณ 2567 ( ตุลาคม 2566 –  กุมภาพันธ์ 2567)
นอกจากนี้ในเดือนกุมภาพันธ์ 2568 มีมูลค่าความเสียหาย อยู่ที่ 65 ล้านบาทต่อวัน ลดลงร้อยละ 45 เมื่อเทียบกับ ค่าเฉลี่ยความเสียหายในช่วงต้นปีตั้งแต่เดือนมกราคม - มิถุนายน 2567 ที่มีความเสียหายเฉลี่ย 117 ล้านบาทต่อวัน
“จากการบูรณาการทำงานร่วมกับหน่วยงานที่เกี่ยวข้อง ในการเฝ้าระวัง ตรวจสอบติดตามการก่ออาชญากรรมออนไลน์ตามมาตรการต่างๆ อย่างต่อเนื่อง พร้อมกับปฏิบัติการตัดไฟฟ้า สัญญาณอินเตอร์เน็ต และการส่งออกน้ำมัน ในพื้นที่ชายแดนไทย-เมียนมา ทำให้มูลค่าความเสียหายลดลงอย่างมีนัยสำคัญ ขณะเดียวกันเมื่อ ร่าง พ.ร.ก.มาตรการป้องกันและปราบปรามอาชญากรรมทางเทคโนโลยี (ฉบับที่ ..) พ.ศ. .... ที่ผ่านการพิจารณาของคณะกรรมการกฤษฎีกา และคาดว่ามีการประกาศในราชกิจจานุเบกษาในเดือน เมษายน 2568 นี้ เมื่อมีผลบังคับใช้แล้ว คาดว่ามูลค่าความเสียหายอาชญากรรมออนไลน์จะลดลงมากยิ่งขึ้น พร้อมกับการลดปัญหาและผลกระทบที่เกิดขึ้นกับประชาชนได้อย่างมีประสิทธิภาพต่อไป” รองนายกฯ ประเสริฐ กล่าว
หากประชาชนโดนหลอกออนไลน์ โทรแจ้งดำเนินการ ระงับ อายัดบัญชี AOC 1441
แจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.)
|  Line ID: @antifakenewscenter | เว็บไซต์ www.antifakenewscenter.com
--------------------------------------------------------------------------------------

ที่มา : https://www.thaigov.go.th/news/contents/details/94798