รัฐบาลไทย-ข่าวทำเนียบรัฐบาล-กรมทางหลวง ชวนเที่ยวชมเส้นทางธรรมชาติบน “เกาะยอ” ผ่าน “สะพานติณสูลานนท์” ไหว้พระทำบุญช่วงสงกรานต์ ชมพระอาทิตย์ตกดิน กระตุ้นเศรษฐกิจ - สนับสนุนการท่องเที่ยว 


วันศุกร์ที่ 28 มีนาคม 2568
กรมทางหลวง ชวนเที่ยวชมเส้นทางธรรมชาติบน “เกาะยอ” ผ่าน “สะพานติณสูลานนท์” ไหว้พระทำบุญช่วงสงกรานต์ ชมพระอาทิตย์ตกดิน กระตุ้นเศรษฐกิจ - สนับสนุนการท่องเที่ยว
....
กรมทางหลวง (ทล.) กระทรวงคมนาคม ชวนเที่ยวชมเส้นทางธรรมชาติบน “เกาะยอ” ผ่าน “สะพานติณสูลานนท์” สะพานคอนกรีตที่ยาวที่สุดในประเทศไทย ทอดยาวข้ามทะเลสาบสงขลาในอำเภอเมืองสงขลา และอำเภอสิงหนคร เชื่อมเกาะยอ 2 ด้าน ระหว่างฝั่งบ้านน้ำกระจาย อำเภอเมืองและบ้านเขาเขียว อำเภอสิงหนคร ไหว้พระทำบุญช่วงสงกรานต์ ชมบรรยากาศพระอาทิตย์ตกดิน
“สะพานติณสูลานนท์” เป็นสะพานคอนกรีตที่มีความยาวทั้ง 2 ด้าน 2,640 เมตร สร้างขึ้นในสมัย พลเอกเปรม ติณสูลานนท์ ดำรงตำแหน่งนายกรัฐมนตรี ซึ่งถือเป็นส่วนหนึ่งของ ทล.4146 ที่เชื่อมต่อระหว่าง ทล.4083 (ระโนด - เขาแดง) กับ ทล.407 (สงขลา - หาดใหญ่) สะพานติณสูลานนท์และเกาะยอ ถือเป็นสถานที่ท่องเที่ยวที่ขึ้นชื่อของจังหวัดสงขลา โดยนักท่องเที่ยวสามารถเดินทางจากอำเภอเมืองสงขลาด้วย ทล.408 ระยะทาง 6 กิโลเมตร เมื่อข้ามสะพานฯ มาแล้วจะได้พบกับแหล่งท่องเที่ยวที่หลากหลายกิจกรรมให้นักเดินทางมาสัมผัสกับวิถีชีวิตบนเกาะยอ ทล. ขอแนะนำให้แวะสักการะ “วัดแหลมพ้อ” เป็นที่แรกเนื่องจากอยู่ใกล้กับสะพานฯ เป็นวัดเก่าแก่ที่อายุมากกว่า 200 ปี โดยมีพระพุทธรูปปางปรินิพพานองค์ใหญ่ที่สุดในประเทศไทย เห็นได้ชัดเจนจากบนสะพานฯ เมื่อเดินทางต่อมาจะได้พบกับจุดชมวิวและคาเฟ่ที่สวยงามตลอดเส้นทาง ด้วยความเป็นเกาะที่มีทะเลสาบล้อมรอบ มีภูเขา และจุดชมวิวสวย ๆ อยู่รอบเกาะ เช่น จุดชมวิว หมู่ 7 บ้านป่าโหนด หมู่ 8 หน้าวัดท้ายยอ หมู่ 9 หลังที่ว่าการองค์การบริหารส่วนตำบลเกาะยอ สวนสาธารณะหาดทรายเทียม และจุดเช็กอินแห่งใหม่พญานาค 7 เศียร ณ วัดโคกเปี้ยว
ทล. ได้มุ่งมั่นที่จะพัฒนาทางหลวงทุกสายให้มีความสะดวก รวดเร็วและปลอดภัยในทุกเส้นทาง   เพื่อรองรับการคมนาคมที่มีประสิทธิภาพมากยิ่งขึ้น จัดให้มีจุดพักรถเพื่อรองรับการเดินทางของประชาชน เพื่อสนับสนุนการท่องเที่ยวภายในประเทศ กระตุ้นเศรษฐกิจให้เกิดความมั่นคง เข้มแข็ง ตามหลักยุทธศาสตร์ชาติ 20 ปี ทั้งนี้ ขอให้ประชาชนเดินทางด้วยความระมัดระวัง หากประชาชนต้องการสอบถามเส้นทางการจราจรหรือต้องการความช่วยเหลือสามารถติดต่อได้ที่สำนักงานทางหลวง แขวงทางหลวง หมวดทางหลวงในพื้นที่ และสายด่วน ทล. โทร. 1586 (โทรฟรี 24 ชั่วโมง)

ที่มา : https://www.thaigov.go.th/news/contents/details/94793