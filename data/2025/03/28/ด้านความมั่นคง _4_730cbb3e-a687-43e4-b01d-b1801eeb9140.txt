รัฐบาลไทย-ข่าวทำเนียบรัฐบาล-ธีรรัตน์ สั่ง กทม. ร่วมตรวจสอบสถานการณ์หลังเกิดเหตุแผ่นดินไหวโดยด่วน


วันศุกร์ที่ 28 มีนาคม 2568
28/03/2568
พิมพ์
ธีรรัตน์ สั่ง กทม. ร่วมตรวจสอบสถานการณ์หลังเกิดเหตุแผ่นดินไหวโดยด่วน
"ธีรรัตน์" รมช.มท.สั่ง กทม. ร่วมตรวจสอบสถานการณ์หลังเกิดเหตุแผ่นดินไหวโดยด่วน
วันที่ 28 มีนาคม 2568 น.ส.ธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เร่งสั่งการให้กรุงเทพมหานครบูรณาการร่วมกับหน่วยงานที่เกี่ยวข้องเพื่อดำเนินการตรวจสอบสถานการณ์หลังเกิดเหตุแผ่นดินไหวในพื้นที่กรุงเทพมหานครและปริมณฑล
ขณะนี้ น.ส. แพทองธาร ชินวัตร นายกรัฐมนตรี ได้สั่งการโดยเร่งด่วนให้ดูแลความปลอดภัยของประชาชนเป็นสำคัญ โดยเฉพาะเรื่องตึกสูง และโรงพยาบาล ห้องฉุกเฉิน รวมทั้งให้หน่วยงานทุกหน่วยงานเร่งให้ความช่วยเหลือประชาชนที่ได้รับผลกระทบโดยด่วน
น.ส.ธีรรัตน์ ได้กล่าวว่า "ขณะนี้ได้สั่งการให้กรุงเทพมหานครบูรณาการร่วมกับหน่วยงานที่เกี่ยวข้องเพื่อดำเนินการตรวจสอบความปลอดภัยของอาคารและโครงสร้างพื้นฐานในพื้นที่ที่ได้รับผลกระทบ รวมถึงระดมเจ้าหน้าที่และเครื่องจักรกลสาธารณภัยจากทุกภาคส่วนในการให้ความช่วยเหลือประชาชนที่ได้รับผลกระทบจากเหตุแผ่นดินไหวในครั้งนี้"
รมช. มหาดไทย ได้ขอให้ประชาชนในพื้นที่ต่าง ๆ ปฏิบัติตามคำแนะนำของเจ้าหน้าที่ และติดตามข้อมูลจากหน่วยงานที่เกี่ยวข้องอย่างใกล้ชิด หากเกิดสถานการณ์แผ่นดินไหวขึ้นอีก โดยยึดหลัก “หมอบ – ป้อง – เกาะ” โดยการหมอบลงใต้โต๊ะหรือจุดที่มีโครงสร้างมั่นคงแข็งแรงให้พ้นจากแนวที่สิ่งของอาจหล่นใส่ และป้องกันของตกกระแทกด้วยการหมอบราบกับพื้นหรือก้มต่ำโดยแขนหรือมือกำบังศีรษะ รวมถึงเกาะโต๊ะหรือที่กำบังให้แน่น และเร่งอพยพออกจากอาคารสูงทันที เมื่อเหตุการณ์แผ่นดินไหวสิ้นสุด
ท้ายนี้ ขอให้ประชาชนระมัดระวังการเผยแพร่ข่าวปลอม และขอให้ติดตามข้อมูลจากแหล่งข่าวทางการ เพื่อรับรู้ข้อเท็จจริงและหลีกเลี่ยงการตื่นตระหนกจากข้อมูลที่ไม่เป็นทางการ

ที่มา : https://www.thaigov.go.th/news/contents/details/94807