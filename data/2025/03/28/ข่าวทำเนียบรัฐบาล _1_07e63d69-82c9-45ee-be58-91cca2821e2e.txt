รัฐบาลไทย-ข่าวทำเนียบรัฐบาล-ประธานผู้แทนการค้าไทยหารือวุฒิสมาชิกสหรัฐฯ “แทมมี ดัควอร์ธ” ย้ำความสัมพันธ์ไทย–สหรัฐฯ ที่ยาวนานและแน่นแฟ้น 


วันศุกร์ที่ 28 มีนาคม 2568
28/03/2568
พิมพ์
ประธานผู้แทนการค้าไทยหารือวุฒิสมาชิกสหรัฐฯ “แทมมี ดัควอร์ธ” ย้ำความสัมพันธ์ไทย–สหรัฐฯ ที่ยาวนานและแน่นแฟ้น
พร้อมผลักดันความร่วมมือด้านการค้า การลงทุน การทหาร และการส่งเสริมบทบาทสตรี
เมื่อวันที่ 26 มีนาคม 2568 (ตามเวลาสหรัฐ) ดร.นลินี ทวีสิน ประธานผู้แทนการค้าไทย พร้อมด้วย ดร. สุริยา จินดาวงษ์ เอกอัครราชทูต ณ กรุงวอชิงตัน ได้พบหารือกับวุฒิสมาชิกแทมมี ดัควอร์ธ (Senator Tammy Duckworth) ณ กรุงวอชิงตัน ดี.ซี. สหรัฐอเมริกา โดยมีวัตถุประสงค์เพื่อยืนยันความสัมพันธ์อันยาวนานและมั่นคงระหว่างไทยกับสหรัฐฯ และหารือแนวทางกระชับความร่วมมือทางเศรษฐกิจ การค้า การทหาร และการลงทุนในอนาคต
ประธานผู้แทนการค้าไทยเน้นย้ำว่า ไทยพร้อมดำเนินความสัมพันธ์กับสหรัฐฯ ในฐานะ “มิตรประเทศที่ใกล้ชิด” บนพื้นฐานของความเชื่อมั่น ความเข้าใจ และผลประโยชน์ร่วมกัน โดยไทยให้ความสำคัญกับการขับเคลื่อนความร่วมมือในทุกมิติ ทั้งด้านเศรษฐกิจ การค้า การลงทุน ตลอดจนความร่วมมือด้านความมั่นคงและการทหาร ซึ่งถือเป็นรากฐานของความสัมพันธ์ที่เข้มแข็งระหว่างสองประเทศมายาวนาน
ในด้านเศรษฐกิจ ดร.นลินีเน้นว่า ความเข้มแข็งทางเศรษฐกิจของไทยและสหรัฐฯ เป็นปัจจัยสำคัญที่เกื้อหนุนซึ่งกันและกัน โดยไทยเป็นส่วนหนึ่งของห่วงโซ่อุปทานในอุตสาหกรรมสำคัญของโลก เช่น ยานยนต์และเซมิคอนดักเตอร์ ซึ่งมีบทบาทเชิงกลยุทธ์ต่อการพัฒนาอุตสาหกรรมของสหรัฐฯ พร้อมทั้งหารือแนวทางส่งเสริมภาคธุรกิจขนาดกลางและขนาดย่อม (MSME) ให้สามารถเข้าถึงตลาด การลงทุน และเทคโนโลยี รวมถึงสนับสนุนบทบาทของผู้หญิงในเศรษฐกิจ ซึ่งเป็นแนวทางที่ทั้งสองประเทศให้ความสำคัญ
การหารือครั้งนี้สะท้อนถึงความตั้งใจของทั้งสองฝ่ายในการเดินหน้าสร้างความร่วมมืออย่างมั่นคงและยั่งยืน พร้อมเสริมสร้างบทบาทของไทย–สหรัฐฯ ในฐานะหุ้นส่วนทางยุทธศาสตร์และพันธมิตรที่มีบทบาทสำคัญในภูมิภาคอินโด–แปซิฟิก

ที่มา : https://www.thaigov.go.th/news/contents/details/94790