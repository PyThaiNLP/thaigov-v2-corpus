รัฐบาลไทย-ข่าวทำเนียบรัฐบาล-เปิดแล้ว!..เทศกาลเที่ยวเมืองไทย ครั้งที่ 43 ยิ่งใหญ่ ชวนสัมผัสเสน่ห์ไทย 5 ภูมิภาค สู่การท่องเที่ยวยั่งยืน


วันพฤหัสบดีที่ 27 มีนาคม 2568
เปิดแล้ว!..เทศกาลเที่ยวเมืองไทย ครั้งที่ 43 ยิ่งใหญ่ ชวนสัมผัสเสน่ห์ไทย 5 ภูมิภาค สู่การท่องเที่ยวยั่งยืน
เปิดแล้ว!..เทศกาลเที่ยวเมืองไทย ครั้งที่ 43 ยิ่งใหญ่ ชวนสัมผัสเสน่ห์ไทย 5 ภูมิภาค สู่การท่องเที่ยวยั่งยืน
วันที่ 26 มีนาคม 2568 นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานในพิธีเปิดงาน “เทศกาลเที่ยวเมืองไทย ประจำปี 2568 ครั้งที่ 43” ณ ศูนย์การประชุมแห่งชาติสิริกิติ์ โดยมีนายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา, นายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา, นายกฤษฎา ตันเทอดทิตย์ เลขานุการรัฐมนตรีว่าการกระทรวงการท่องเที่ยวและกีฬา นางสาวนัทรียา ทวีวงศ์ ปลัดกระทรวงการท่องเที่ยวและกีฬา และนายจาตุรนต์ ภักดีวานิช อธิบดีกรมการท่องเที่ยว เข้าร่วมพิธี พร้อมด้วยผู้แทนจากหน่วยงานภาครัฐและเอกชนในแวดวงการท่องเที่ยวและกีฬา
นายสรวงศ์ กล่าวว่า เทศกาลเที่ยวเมืองไทยนับเป็นหนึ่งในกิจกรรม Grand Festivity ที่ประสบความสำเร็จและเป็นที่จดจำของประชาชนมาอย่างต่อเนื่อง โดยในปีนี้ กระทรวงการท่องเที่ยวและกีฬา โดยการท่องเที่ยวแห่งประเทศไทย (ททท.) กำหนดจัดขึ้นระหว่างวันที่ 26–30 มีนาคม 2568 ภายใต้แนวคิด “5 Must Do in Thailand” ควบคู่แนวคิด “Carbon Neutral Tourism” สะท้อนบทบาทของภาคการท่องเที่ยวในการขับเคลื่อนเศรษฐกิจไทย พร้อมยกระดับสู่การท่องเที่ยวยั่งยืน สร้างรายได้และคุณภาพชีวิตที่ดีให้กับประชาชน
“งานนี้ไม่ใช่เพียงแค่เทศกาล แต่เป็นเวทีสำคัญที่รวมเสน่ห์และอัตลักษณ์ของไทยจาก 5 ภูมิภาค มาเชื่อมโยงสู่ประสบการณ์จริง สร้างแรงบันดาลใจให้คนไทยและนักท่องเที่ยวต่างชาติเดินทางสัมผัสเมืองไทยในทุกมิติ” นายสรวงศ์ กล่าว
ภายในงานแบ่งเป็น 9 โซนกิจกรรมหลัก อาทิ
โซน 1 : Amazing Thailand สุขทันที 65 ปี ททท.
โซน 2-6 : หมู่บ้านจำลองจาก 5 ภูมิภาค
โซน 7 : พันธมิตรและห้าง ททท.
โซน 8 : เวทีกลาง
โซน 9 : Sustainable Tourism Goals (STGs)
กิจกรรมภายในงานผสานวัฒนธรรม วิถีชีวิต นวัตกรรม และแนวคิดรักษ์โลก เช่น นิทรรศการ TeamLab, การแสดงจากศิลปินดัง, ตลาดสินค้าท้องถิ่น และการนำเสนอเทคโนโลยีการท่องเที่ยว AR/3D ผ่านแอปพลิเคชัน Amazing Thailand พร้อมของที่ระลึกเมื่อสะสมยอดใช้จ่ายครบตามเกณฑ์ภายในงาน
นางสาวฐาปนีย์ เกียรติไพบูลย์ ผู้ว่าการ ททท. กล่าวว่า เทศกาลเที่ยวเมืองไทยในปีนี้สอดคล้องกับแนวทาง “Amazing Thailand Grand Tourism and Sports Year 2025” ซึ่ง ททท. มุ่งเน้นการท่องเที่ยวที่เป็นมิตรกับสิ่งแวดล้อมต่อเนื่องเป็นปีที่ 3 โดยมีเป้าหมายลดขยะที่ไม่ได้รับการคัดแยกไม่เกิน 10% พร้อมตั้งจุดคัดแยกขยะ 14 จุดทั่วพื้นที่งาน ภายใต้โครงการ Zero Waste to Landfills
ทั้งนี้ คาดว่าจะมีผู้เข้าร่วมงานตลอด 5 วันประมาณ 130,000 คน และสร้างการรับรู้มากกว่า 45 ล้านคน-ครั้ง งานเปิดให้ประชาชนเข้าร่วมฟรีทุกวัน ระหว่างวันที่ 26–30 มีนาคม 2568 เวลา 10.00–21.00 น. ณ ศูนย์การประชุมแห่งชาติสิริกิติ์ โดยสามารถเดินทางด้วยรถไฟฟ้า MRT สถานีศูนย์การประชุมแห่งชาติสิริกิติ์ หรือรถโดยสารประจำทาง สอบถามรายละเอียดเพิ่มเติมได้ที่ TAT Contact Center โทร. 1672 Travel Buddy

ที่มา : https://www.thaigov.go.th/news/contents/details/94788