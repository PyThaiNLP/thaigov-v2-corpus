รัฐบาลไทย-ข่าวทำเนียบรัฐบาล-"จิณณารัชช์ สัมพันธรัตน์" นายกสมาคมแม่บ้านมหาดไทย นำคณะแม่บ้านมหาดไทย 20 จังหวัด ภาคตะวันออกเฉียงเหนือ และพุทธศาสนิกชนร่วมสดับรับฟังธรรม "เจ้าคุณอารยวังโส" 


วันศุกร์ที่ 28 มีนาคม 2568
28/03/2568
พิมพ์
"จิณณารัชช์ สัมพันธรัตน์" นายกสมาคมแม่บ้านมหาดไทย นำคณะแม่บ้านมหาดไทย 20 จังหวัด ภาคตะวันออกเฉียงเหนือ และพุทธศาสนิกชนร่วมสดับรับฟังธรรม "เจ้าคุณอารยวังโส"
"จิณณารัชช์ สัมพันธรัตน์" นายกสมาคมแม่บ้านมหาดไทย นำคณะแม่บ้านมหาดไทย 20 จังหวัด ภาคตะวันออกเฉียงเหนือ และพุทธศาสนิกชนร่วมสดับรับฟังธรรม "เจ้าคุณอารยวังโส" ตามโครงการ “ร้อยใจไทยสืบสานราชธรรมทั้งแผ่นดิน" เฉลิมพระเกียรติพระบาทสมเด็จพระเจ้าอยู่หัว เรียน
วันนี้ (28 มี.ค. 68) เวลา 06.45 น. นางจิณณารัชช์ สัมพันธรัตน์ นายกสมาคมแม่บ้านมหาดไทย นำคณะที่ปรึกษานายกสมาคม อุปนายกสมาคม และประธานชมรมแม่บ้านมหาดไทยจังหวัด 20 จังหวัดภาคตะวันออกเฉียงเหนือ คณะทำงาน และสมาชิกสมาคม ประกอบพิธีตักบาตรและบรรยายธรรม "โครงการร้อยใจไทยสืบสานราชธรรมทั้งแผ่นดิน" ถวายเป็นพระราชกุศลแด่พระบาทสมเด็จพระเจ้าอยู่หัว เพื่อเฉลิมพระเกียรติเนื่องในโอกาสมหามงคลเฉลิมพระชนมพรรษา 6 รอบ 72 พรรษา โดยมี นายปราชญา อุ่นเพชรวรากร ผู้ว่าราชการจังหวัดนครพนม เป็นประธาน ณ วัดพระธาตุพนม วรมหาวิหาร อ.ธาตุพนม จ.นครพนม โดยได้รับเมตตาจากพระราชวัชรสุทธิวงศ์ (เจ้าคุณอารยวังโส) เจ้าอาวาสวัดป่าพุทธพจน์หริภุญไชย (ธ) ในพระราชูปถัมภ์สมเด็จเจ้าฟ้าฯ กรมหลวงราชสาริณีสิริพัชร มหาวัชรราชธิดา เป็นประธานสงฆ์และบรรยายธรรมบูชาคุณพระรัตนตรัยและประกาศราชธรรม
โอกาสนี้ พระราชวัชรสุทธิวงศ์ กล่าวสัมโมทนียกถา เรื่อง "ราชธรรม" ความตอนหนึ่งว่า สมบัติของเรา คือ "สติปัญญา" ที่มีเท่ากันหมด ทุกคนมีความเสมอกันด้วยการทำความดีได้ ถ้ามีสติปัญญา ถ้าไม่มีสติปัญญา ก็จะทำสิ่งที่ไม่ได้ประโยชน์ สติปัญญาเป็นสัมภาระ บุญกุศลเป็นเรื่องของตัว สติปัญญาเป็นตัวธรรมะ ที่สามารถสร้างบุญกุศลได้ เราจึงต้องฟังธรรมด้วยความตั้งใจ ใส่ใจ ซึ่ง "การรู้เฉพาะหน้า" คือ การกำหนดให้จิตรู้พอดี ๆ ถ้ารู้เกินหรือรู้ขาดก็จะทุกข์ใจ "ธรรมะที่หล่อเลี้ยงจิตใจบริหารจิตใจ คือ ราชธรรม" ที่ต้องมีในตัวเองทุกคน ทั้งผู้ว่าราชการจังหวัด ประธานแม่บ้านมหาดไทยจังหวัด โดยเฉพาะนายกสมาคมแม่บ้านมหาดไทย และข้าราชการทุกส่วน ต้องรู้บทบาทของตนเองให้ได้ ต้องมีสติมีปัญญา มีความรู้ ความเข้าใจในธรรมะ เพื่อเข้าถึงธรรม
"ราชธรรม" ราชะ แปลว่า ผู้ใดที่สร้างความจูงใจให้กับบุคคลและคณะ ผู้สร้างความจูงใจให้ผู้อื่นโดยธรรม สร้างประโยชน์ด้วยความสุขให้เขาเกิดขึ้นได้ เขาก็จะภูมิใจ พระมหาจักรพรรดิผู้ทรงธรรมย่อมไม่ให้จักรของตนหมุนไป ด้วยการสร้างคุณความดีขึ้นมา "ราชาของจักรพรรดิผู้ทรงธรรมคือธรรมะ" ผู้บริหารราชการบ้านเมืองจึงต้องมีธรรมะ  สักการะบูชา เคารพนับถือ เชิดชู ยกย่อง ธรรมะ มีธรรมาธิปไตย มีอำนาจธรรมอยู่ในตัว และการปกครองทั้งปวงจะไม่มีปัญหาถ้ามีธรรมะ นำราชธรรมอันเป็นธรรมเพื่อการปกครองแผ่นดิน มาบูรณาการเข้ากับระบบการปกครอง ก็จะทำให้ระบบการปกครองมีธรรมะ เพื่อไม่ให้เกิดความขัดแย้ง ที่เกิดขึ้นเพราะคนสองคนต่างก็มีความต้องการความรู้สึกของตนเอง และมีความเห็นเป็นเฉพาะตน บางคนคิดว่าถ้าตัวเองเอาชนะคนอื่นได้ คนนั้นเป็นผู้ได้เปรียบ ถ้าเรามีความได้เปรียบต่อกันแก่งแย่งกัน ก็จะเกิดการทะเลาะ ทะเลาะกันก็ผิดกฎหมาย กฎหมายเอาไม่อยู่ ทำให้คนล้นคุก
"เราจะครองแผ่นดินโดยธรรมเพื่อประโยชน์สุขแห่งมหาชนชาวสยาม" พระปฐมบรมราชโองการของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และพระบาทสมเด็จพระเจ้าอยู่หัว ทรงสืบสาน รักษา และต่อยอด สิ่งเหล่านี้เป็นสิ่งที่ดีทุกคนต้องรับ พระมหากษัตริย์ทรงรับเพราะเป็นผู้ปกครองแผ่นดินโดยธรรมองค์เดียวไม่ได้ ทุกคนต้องตั้งตนในธรรม  บริหารตนเอง ครอบครัว สังคม ชุมชนโดยธรรม  รู้จักการให้ รู้จักการสงเคราะห์ บางครั้งการให้ที่ดี คือ การไม่ให้ ไม่ให้วัตถุ แต่ให้ธรรมะ ต้องสงเคราะห์ในสิ่งที่ควรสงเคราะห์ ไม่สงเคราะห์ในสิ่งที่ไม่ควรสงเคราะห์ ถ้าสงเคราะห์ในสิ่งที่ไม่ควร ไม่สงเคราะห์ในสิ่งที่ควร ผลก็เจ๊งหมด อัตถายะ เพื่อนิพพาน หิตายะ เพื่อประโยชน์ สุขายะ เพื่อความสุข ผู้ว่าราชการจังหวัด นายอำเภอ นักปกครองต้องเข้าถึงปัญหาของชาวบ้าน ทุกข์ของชาวบ้านกับทุกข์ของพระราชาเสมอกัน การช่วยเหลือความทุกข์ของผู้อื่นสอดคล้องกับที่มาของคำว่า "บำบัดทุกข์ บำรุงสุข" ของกระทรวงมหาดไทย ราชธรรมเป็นเรื่องที่ทันสมัยตลอดเวลา ถ้าข้าราชการมีหลักที่ถูกต้อง เข้าถึงชาวบ้านตลอด  ร่วมทุกข์ร่วมสุขกับชาวบ้าน ลงไปอยู่ในพื้นที่ บ้านเมืองก็จะนิ่ง ไม่หวั่นไหว เพราะผู้นำผู้ปกครองสำคัญที่สุด การพัฒนาผู้นำผู้ปกครองเป็นแบบฉบับ พูดเป็นเมตตา ทำเป็นกรุณา เมตตากรุณาก็จะค้ำชูให้ไม่ทำชั่ว สุจริตด้วยกาย วาจา มีอุเบกขา ไม่ริษยาใคร เรามีแต่สิ่งที่ดีที่จะพูดคุยกับทุกคน อะไรไม่ชอบก็ทิ้งไป จะได้ไม่คับแค้น ไม่ว่าดีหรือชั่วทุกอย่างล้วนเป็นเหตุปัจจัย ถ้าทำสิ่งที่ดีก็จะได้รับผลที่ดี ถ้าทำสิ่งที่ชั่วก็จะได้รับสิ่งที่ไม่ดี เมื่อมีศีล มีธรรมเกิดขึ้นสมบูรณ์ ปริจาคะก็จะเกิดขึ้น คือ การสละด้วยความสุขส่วนตัว ให้สิ่งที่ทำให้คนอื่นมีความสุข สละได้แม้กระทั่งชีวิตของตนเอง และการเป็นผู้นำ ต้องทำเรื่องใหญ่เป็นเรื่องเล็ก อภัย และปล่อยวาง
นางจิณณารัชช์ สัมพันธรัตน์ กล่าวว่า นายอรรษิษฐ์ สัมพันธรัตน์ ปลัดกระทรวงมหาดไทย ได้ดำรงตำแหน่งผู้ว่าราชการจังหวัดลำพูน ตั้งแต่วันที่ 1 ต.ค. 2560 - 30 ก.ย. 2562 ซึ่งตนได้ทำหน้าที่เป็นนายกเหล่ากาชาดจังหวัดลำพูนและประธานแม่บ้านมหาดไทยจังหวัดลำพูนในขณะนั้น จึงได้มีโอกาสร่วมเดินทางเข้ากราบนมัสการพระเดชพระคุณท่านเจ้าคุณพระราชวัชรสุทธิวงศ์ (เจ้าคุณอารยวังโส) และได้ฝากตัวเป็นศิษย์ธำรงสืบทอดพระพุทธศาสนาร่วมกับพระคุณท่านสืบมาถึงปัจจุบัน
"นายอรรษิษฐ์ สัมพันธรัตน์ ปลัดกระทรวงมหาดไทย ได้รับทราบดำริในพระเดชพระคุณท่าน จึงร่วมกันกับสมาคมแม่บ้านมหาดไทย รวมถึงท่านผู้ว่าราชการจังหวัด และประธานแม่บ้านมหาดไทยจังหวัดทั่วประเทศ ขับเคลื่อนโครงการ “ร้อยใจไทยสืบสานราชธรรม” ซึ่งเป็นโครงการที่ขยายผลมาจากโครงการ “ร้อยใจธรรม ร้อยอำเภอ สืบสานราชธรรม” สู่ระดับจังหวัด ที่จัดขึ้นเพื่อน้อมถวายเป็นพระราชกุศลแด่พระบาทสมเด็จพระเจ้าอยู่หัว ด้วยการเผยแผ่ราชธรรมที่นักปกครองและประชาชนควรเรียนรู้และถือปฏิบัติ อันจะเป็นการปลูกฝัง เสริมสร้างอุดมการณ์ให้แก่นักปกครอง องค์กรเอกชน ประชาชนทั่วไป รวมถึงคณะกรรมการและสมาชิกของสมาคมแม่บ้านมหาดไทยได้มีหลักการและวิธีการตามแนวทางราชธรรม โดยเน้นการสร้างความสามัคคีในสังคมและการให้ความสำคัญกับการรักษามรดกทางวัฒนธรรมและประเพณีของชาติ มุ่งหวังให้ประชาชนร่วมมือกันในการปฏิบัติตามหลักธรรมและค่านิยมที่ดีเพื่อพัฒนาสังคมและประเทศชาติให้เจริญรุ่งเรืองในทุกด้าน โดยกำหนดเป้าหมายโครงการฯ ในระยะที่ 1 จำนวน 15 จังหวัด ซึ่งจังหวัดนครพนม เป็นหนึ่งในจังหวัดนำร่องที่ได้จัดกิจกรรมขึ้นในครั้งนี้" นางจิณณารัชช์ กล่าวเพิ่มเติม

ที่มา : https://www.thaigov.go.th/news/contents/details/94795