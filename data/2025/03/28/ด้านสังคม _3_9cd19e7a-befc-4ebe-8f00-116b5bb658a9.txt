รัฐบาลไทย-ข่าวทำเนียบรัฐบาล-ดีอี เตือนภัย! เครื่องมือ AI สร้างสลิปโอนเงินปลอม 


วันศุกร์ที่ 28 มีนาคม 2568
ดีอี เตือนภัย! เครื่องมือ AI สร้างสลิปโอนเงินปลอม
ดีอี เตือนภัย! เครื่องมือ AI สร้างสลิปโอนเงินปลอม
นายเวทางค์ พ่วงทรัพย์ โฆษกกระทรวงดิจิทัลเพื่อเศรษฐกิจและสังคม (ดีอี) เปิดเผยว่า ตามที่มีการแชร์กันในโลกออนไลน์เรื่อง “เครื่องมือ AI สร้างสลิปโอนเงินปลอม”  กระทรวงดีอี ขอเตือนว่า อาจมีคนร้ายใช้เทคโนโลยี AI โดยเฉพาะฟีเจอร์ใหม่ของ Chat-GPT "Images in ChatGPT" ที่สามารถสร้างภาพ “สลิปธนาคารโอนเงินปลอม"  ดังกล่าวมาหลอกลวงประชาชนได้
ทั้งนี้กระทรวงดีอี ขอเตือนประชาชนให้ตรวจสอบยอดเงินในบัญชีของตนเองทุกครั้งที่มีการทำธุรกรรม โดยเฉพาะการรับโอนเงิน เพื่อป้องกันการถูกหลอกลวงจากสลิปธนาคารปลอม ซึ่งหากไม่สังเกตอาจตกเป็นเหยื่อได้โดยง่าย
ดังนั้น เมื่อมีการส่งสลิปโอนเงินมาให้ ต้องเช็คใช้ชัวร์ว่าสลิปนั้นเป็นของจริงหรือปลอม โดยสามารถตรวจสอบและมีวิธีในการสังเกต ดังนี้
1. สังเกตความละเอียดของ ตัวเลข หรือ ตัวหนังสือ หากเป็นสลิปปลอม แบบของตัวหนังสือบนสลิป ในส่วนของ ชื่อผู้โอน จำนวนเงิน วันที่ เวลา อาจจะเป็นตัวหนังสือคนละแบบ หรือความหนา-บางของตัวอักษรจะไม่เท่ากัน หากเป็นเช่นนี้ อาจตั้งข้อสงสัยได้ว่าเป็นสลิปปลอม
2. สแกน QR Code บนสลิปโอนเงินแบบ E-Slip สามารถตรวจสอบ ชื่อผู้โอน จำนวนเงิน วันและเวลาที่โอนเงินได้ หากยอดเงินไม่ตรง หรือไม่สามารถตรวจสอบได้ ให้ตั้งข้อสงสัยไว้ก่อนว่าเป็นสลิปปลอม
3.ใช้บริการแจ้งเตือนของธนาคาร ซึ่งจะแจ้งเตือนเมื่อมียอดเงินเข้าบัญชี สามารถนำไปเทียบยอดเงินกับสลิปได้
4. ใช้ระบบจัดการร้านค้าที่มีฟังก์ชันตรวจสอบสลิปการโอนเงินอัตโนมัติ กรณีที่ร้านค้าออนไลน์มียอดการสั่งซื้อเป็นจำนวนมาก และมีการโอนเงินเข้าหลายรายการ สามารถเลือกใช้ระบบจัดการร้านค้าที่มีระบบตรวจสอบสลิป และยอดเงินเข้าอัตโนมัติ เพื่อช่วยให้ร้านค้าประหยัดเวลา และลดขั้นตอนการตรวจสอบสลิปปลอมได้
อย่างไรก็ตามสำหรับผู้ที่กระทำหรือใช้สลิปปลอม ถือว่ามีความผิดฐานฉ้อโกง ทั้งการแสดงข้อความอันเป็นเท็จและการปกปิดข้อความจริง โดยความผิดฐานฉ้อโกงตามประมวลกฎหมายอาญามาตรา 341 ต้องระวางโทษจำคุกไม่เกิน 3 ปี หรือปรับไม่เกิน 6 หมื่นบาท หรือทั้งจำทั้งปรับ
หากประชาชนโดนหลอกออนไลน์ โทรแจ้งดำเนินการ ระงับ อายัดบัญชี AOC 1441 แจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.)
|  Line ID: @antifakenewscenter | เว็บไซต์ www.antifakenewscenter.com
---------------------------------------------------------

ที่มา : https://www.thaigov.go.th/news/contents/details/94803