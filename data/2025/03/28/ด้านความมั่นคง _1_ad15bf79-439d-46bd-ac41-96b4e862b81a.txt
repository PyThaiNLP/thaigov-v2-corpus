รัฐบาลไทย-ข่าวทำเนียบรัฐบาล-กรมการจัดหางาน ลงพื้นที่ย่านลาดกระบัง ลุยตรวจสอบแรงงานต่างชาติผิดกฎหมาย ย้ำให้ปฏิบัติตามกฎหมายอย่างเคร่งครัด


วันศุกร์ที่ 28 มีนาคม 2568
28/03/2568
พิมพ์
กรมการจัดหางาน ลงพื้นที่ย่านลาดกระบัง ลุยตรวจสอบแรงงานต่างชาติผิดกฎหมาย ย้ำให้ปฏิบัติตามกฎหมายอย่างเคร่งครัด
นายสมชาย มรกตศรีวรรณ อธิบดีกรมการจัดหางาน เปิดเผยว่า กรมการจัดหางานได้รับข้อสั่งการจากรัฐมนตรีว่าการกระทรวงแรงงาน นายพิพัฒน์ รัชกิจประการ ให้ดำเนินการตรวจสอบการทำงานของแรงงานต่างชาติ และนายจ้าง สถานประกอบการ
โดยการใช้มาตรการสุ่มตรวจโดยไม่แจ้งล่วงหน้า รวมถึงตรวจสอบตามที่ได้รับแจ้งเบาะแสจากประชาชน เพื่อให้การทำงานของแรงงานต่างชาติให้เป็นไปตามกฎหมาย และเพื่อมิให้กระทบต่อโอกาสการมีงานทำของคนไทย ล่าสุด ชุดเฉพาะกิจตรวจสอบแรงงานข้ามชาติ กองทะเบียนจัดหางานกลางและคุ้มครองคนหางาน ร่วมกับเจ้าหน้าที่สำนักงานจัดหางานกรุงเทพมหานครพื้นที่ 5 กองกำกับการสืบสวน กองบังคับการตรวจคนเข้าเมือง 1 สำนักงานเขตลาดกระบัง ฝ่ายเทศกิจ และสถานีตำรวจนครบาลท้องที่ ลงพื้นที่ตรวจสอบการทำงานของคนต่างด้าวบริเวณตลาดสดอุดมผล (หัวตะเข้) และตลาดบวรร่มเกล้า เขตลาดกระบัง กรุงเทพมหานคร
นายสมชาย กล่าวต่อว่า จากการลงพื้นที่ตรวจสอบร้านค้าบริเวณตลาดทั้ง 2 แห่ง พบแรงงานผิดกฎหมาย 13 ราย เป็นชาวเมียนมา 10 ราย กัมพูชา 2 ราย และบุคคลไม่มีสถานะทางทะเบียน 1 ราย โดยพบการทำงานโดยไม่มีใบอนุญาตทำงานหรือทำงานนอกเหนือจากที่ได้รับอนุญาต และแย่งอาชีพคนไทย และพบนายจ้างทำผิด 6 ราย โดยรับคนต่างด้าวทำงานไม่มีใบอนุญาตทำงานหรือให้คนต่างด้าวทำงานนอกเหนือจากที่มีสิทธิจะทำได้ เจ้าหน้าที่ได้ควบคุมตัวผู้กระทำผิดส่งพนักงานสอบสวนสถานีตำรวจนครบาลจรเข้น้อย และสถานีตำรวจนครบาลร่มเกล้า ดำเนินคดีตามกฎหมายแล้ว
“กรมการจัดหางาน ขอเน้นย้ำว่าแรงงานต่างชาติที่เข้ามาทำงานในประเทศไทยต้องปฏิบัติตามกฎหมายอย่างเคร่งครัด โดยมีบทลงโทษแรงงานผิดกฎหมายและนายจ้างที่ฝ่าฝืน แรงงานต่างด้าวไม่มีใบอนุญาตทำงาน – ปรับ 5,000 – 50,000 บาท + ผลักดันส่งกลับประเทศ นายจ้างที่จ้างแรงงานผิดกฎหมาย – ปรับ 10,000 – 100,000 บาท/คน หากกระทำผิดซ้ำ – จำคุกสูงสุด 1 ปี หรือปรับ 50,000 – 200,000 บาท + ห้ามจ้างแรงงาน 3 ปี พร้อมขอให้ประชาชน แจ้งเบาะแสแรงงานต่างด้าวที่ลักลอบทำงานผิดกฎหมาย มาที่กองทะเบียนจัดหางานกลางและคุ้มครองคนหางาน กรมการจัดหางาน อาคารกระทรวงแรงงาน ชั้น 4 โทร. 0 2354 1729 หรือที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 หรือที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วนกรมการจัดหางาน โทร 1694” นายสมชาย กล่าว

ที่มา : https://www.thaigov.go.th/news/contents/details/94792