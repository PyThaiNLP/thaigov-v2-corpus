รัฐบาลไทย-ข่าวทำเนียบรัฐบาล-"รมว.นฤมล" เยือนขอนแก่น พบปะเกษตรกร พร้อมสั่งอธิบดีกรมชลประทาน ตรวจสอบความแข็งแรงเขื่อนทั่วประเทศ หลังไทยได้รับผลกระทบแผ่นดินไหวในเมียนมา


วันศุกร์ที่ 28 มีนาคม 2568
"รมว.นฤมล" เยือนขอนแก่น พบปะเกษตรกร พร้อมสั่งอธิบดีกรมชลประทาน ตรวจสอบความแข็งแรงเขื่อนทั่วประเทศ หลังไทยได้รับผลกระทบแผ่นดินไหวในเมียนมา
"รมว.นฤมล" เยือนขอนแก่น พบปะเกษตรกร พร้อมสั่งอธิบดีกรมชลประทาน ตรวจสอบความแข็งแรงเขื่อนทั่วประเทศ หลังไทยได้รับผลกระทบแผ่นดินไหวในเมียนมา
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ ลงพื้นที่ติดตามการบริหารจัดการน้ำในพื้นที่จังหวัดขอนแก่น และรับฟังปัญหาความเดือดร้อนจากเกษตรกร พร้อมมอบปัจจัยการผลิตจากหน่วยงานในสังกัดกระทรวงเกษตรและสหกรณ์ได้แก่ โฉนดเพื่อการเกษตร ปัจจัยการผลิต โฉนดต้นยาง พันธุ์สัตว์น้ำ เงินอุดหนุนกลุ่มเกษตรกร (กลุ่มละ100,000 บาท) ใบรับรองมาตรฐานสินค้า/ใบอนุญาตร้านค้า พันธุ์หม่อน เงินอุดหนุนอุปกรณ์การตลาดให้แก่สถาบันเกษตรกร เงินกองทุนพัฒนาสหกรณ์ให้แก่สหกรณ์ สมุดบัญชีรายรับ-รายจ่ายในครัวเรือนและบัญชีต้นทุนประกอบอาชีพ และสินค้าเกษตรที่ได้รับการรับรองตามมาตรฐานสินค้าเกษตร (ดอกเกลือ) ณมหาวิทยาลัยมหาจุฬาลงกรณราชวิทยาลัย วิทยาเขตขอนแก่น ต.โคกสี อ.เมือง จ.ขอนแก่น
"หลังจากได้รับทราบสถานการณ์เหตุแผ่นดินไหวได้มอบหมายกรมชลประทานในการตรวจสอบความพร้อมของเขื่อนต่าง ๆ ทั่วประเทศ โดยเฉพาะพื้นที่ใกล้จุดศูนย์กลางแผ่นดินไหว จึงขอให้พี่น้องประชาชนมั่นใจว่าเขื่อนทุกเขื่อนมีความแข็งแรงมั่นคง อย่างไรก็ตาม กรมชลประทานจะติดตามสถานการณ์อย่างใกล้ชิด โดยมีเครื่องไม้เครื่องมือในการตรวจสอบและเตือนภัยที่ได้มาตรฐาน และจะนำเรียนให้นายกรัฐมนตรีรับทราบ สำหรับในส่วนของผู้เสียหาย ในนามของกระทรวงเกษตรและสหกรณ์ขอแสดงความเสียใจไปยังครอบครัวของผู้เสียหายทุกท่าน ส่วนใดที่กระทรวงเกษตรฯ สามารถช่วยเหลือเยียวยาได้พร้อมจะช่วยอย่างเต็มที่ โดยจะประสานทุกหน่วยงานดำเนินการในส่วนที่เกี่ยวข้องต่อไป" ศ.ดร.นฤมล กล่าว

ที่มา : https://www.thaigov.go.th/news/contents/details/94805