รัฐบาลไทย-ข่าวทำเนียบรัฐบาล-สำนักงานขนส่งจังหวัดนครนายก เชิญชวนผู้สนใจเข้าประมูลหมายเลขทะเบียนรถเลขสวย ครั้งที่ 5 หมวดอักษร กต “การงานก้าวหน้า การค้ามั่งมี เศรษฐีตลอดกาล” วันที่ 22 มีนาคม 2568


วันศุกร์ที่ 7 มีนาคม 2568
สำนักงานขนส่งจังหวัดนครนายก เชิญชวนผู้สนใจเข้าประมูลหมายเลขทะเบียนรถเลขสวย ครั้งที่ 5 หมวดอักษร กต “การงานก้าวหน้า การค้ามั่งมี เศรษฐีตลอดกาล” วันที่ 22 มีนาคม 2568
สำนักงานขนส่งจังหวัดนครนายก เชิญชวนผู้สนใจเข้าประมูลหมายเลขทะเบียนรถเลขสวย ครั้งที่ 5 หมวดอักษร กต “การงานก้าวหน้า การค้ามั่งมี เศรษฐีตลอดกาล” วันที่ 22 มีนาคม 2568 ลงทะเบียนเข้าร่วมประมูลทางเว็บไซต์ www.tabienrod.com ตั้งแต่บัดนี้เป็นต้นไป
เมื่อวันที่ 6 มีนาคม 2568 เวลา 13.30 ณ ศาลากลางจังหวัดนครนายก อำเภอเมือง จังหวัดนครนายก สำนักงานขนส่งจังหวัดนครนายกจัดงานแถลงข่าวประชาสัมพันธ์งานประมูลหมายเลขทะเบียนรถยนต์นั่งส่วนบุคคลไม่เกิน 7 คน จังหวัดนครนายก ครั้งที่ 5 หมวดอักษร กต “การงานก้าวหน้า การค้ามั่งมี เศรษฐีตลอดกาล” โดยได้รับเกียรติจากนายชานน วาสิกสิริ ผู้ว่าราชการจังหวัดนครนายก เป็นประธานการแถลงข่าว พร้อมด้วย นางสาวเยาวมาศ เทียวทอง ขนส่งจังหวัดนครนายก และสื่อมวลชนเข้าร่วมงาน
นายชานน วาสิกศิริ ผู้ว่าราชการจังหวัดนครนายก เปิดเผยว่า กรมการขนส่งทางบก (ขบ.) กระทรวงคมนาคม โดยสำนักงานขนส่งจังหวัดนครนายก ได้นำหมายเลขทะเบียนรถยนต์นั่งส่วนบุคคลไม่เกิน 7 คน (รถเก๋ง/รถกระบะ 4 ประตู/รถตู้ไม่เกิน 7 ที่นั่ง) ครั้งที่ 5 หมวดอักษร กต ซึ่งเป็นที่ต้องการและเป็นที่นิยมของประชาชนในเขตจังหวัดนครนายก ออกประมูลทางระบบอินเทอร์เน็ตและทางวาจา โดยแผ่นป้ายทะเบียนรถทุกแผ่นจะมีภาพกราฟิก สีสันสวยงาม และมีความหมายอันทรงคุณค่า เป็นภาพที่แสดงถึงสถานที่ท่องเที่ยวและเอกลักษณ์ของจังหวัดนครนายก อาทิ ภาพเขื่อนขุนด่านปราการชล และป่าไม้ อันเป็นสัญลักษณ์ของความอุดมสมบูรณ์ ภาพน้ำตก สื่อถึงจังหวัดนครนายกมีน้ำตกอยู่หลายแห่งซึ่งเป็นแหล่งท่องเที่ยวที่ผู้คนนิยมเดินทางท่องเที่ยว เช่น น้ำตกนางรอง น้ำตกสาริกา น้ำตกวังตะไคร้ ภาพช้าง ช้างถือเป็นสัตว์มงคลซึ่งเป็นสัญลักษณ์ของจังหวัดและเป็นพื้นที่ที่มีช้างจำนวนมาก และภาพมะยงชิด เป็นผลไม้ประจำจังหวัด
ทั้งนี้ รายได้จากการประมูลทั้งหมดจะนำส่งเข้ากองทุนเพื่อความปลอดภัยในการใช้รถใช้ถนน (กปถ.) เพื่อนำไปใช้รณรงค์ป้องกันและลดอุบัติเหตุและสนับสนุนเป็นค่าอุปกรณ์ช่วยเหลือผู้พิการที่ประสบภัยจากการใช้รถใช้ถนน รวมถึงสำนักงานขนส่งจังหวัดนครนายกได้รับจัดสรรงบประมาณจาก กปถ. สำหรับดำเนินกิจกรรมและโครงการต่าง ๆ อาทิ โครงการนักเรียนรุ่นใหม่มีใบขับขี่ โครงการรณรงค์ป้องกันและลดอุบัติเหตุในช่วงเทศกาลสำคัญและวันหยุดต่อเนื่อง กิจกรรมอาชีวะอาสา ร่วมด้วยช่วยประชาชน รวมทั้งจัดซื้อเครื่องวัดปริมาณแอลกอฮอล์ในลมหายใจ ซึ่งนอกจากผู้ร่วมประมูลจะได้เลขทะเบียนสวยถูกใจ ถูกฉโลก เพื่อความก้าวหน้า เจริญรุ่งเรือง    ในชีวิตและธุรกิจแล้ว ยังถือว่าได้ร่วมทำบุญทำกุศลอันยิ่งใหญ่ด้วย
สำหรับการประมูลหมายเลขทะเบียนรถเลขสวยในครั้งนี้ สำนักงานขนส่งจังหวัดนครนายกจะนำหมายเลขออกประมูล 301 หมายเลย แบ่งเป็น 3 กลุ่ม ดังนี้
- กลุ่มที่ 1 คือเลขเหมือนกัน 4 ตัว เช่น กต 9999 กต 8888 กต 5555 ซึ่งต้องวางหลักประกัน 20,000 บาท ต่อ 1 หมายเลข ราคาเริ่มต้น 50,000 บาท เพิ่มราคาครั้งละ 5,000 บาท
- กลุ่มที่ 2 คือเลขตัวเดียว เลขเหมือนกัน 2 ตัว เลขเหมือนกัน 3 ตัว  เช่น กต 1 กต 88 กต 555 กต 999 และเลขคู่ที่มีเลข 8 และ 9 รวมอยู่ด้วย ซึ่งต้องวางหลักประกัน 5,000 บาทต่อ 1 หมายเลข ราคาเริ่มต้น 10,000 บาท เพิ่มราคาครั้งละ 2,000 บาท
- กลุ่มที่ 3 คือเลขหลักพัน เลขเรียง 3 ตัว เลขเรียง 4 ตัว เลขคู่ เช่น กต 1000 กต 234 กต 1234 กต 5599 กต 9900 กต 8668 เป็นต้น ซึ่งต้องวางหลักประกัน 2,000 บาทต่อ 1 หมายเลข ราคาเริ่มต้น 3,000 บาท เพิ่มราคาครั้งละ 1,000 บาท
การประมูลหมายเลขทะเบียนรถจะใช้วิธีการประมูล 2 ช่องทาง ได้แก่ เว็บไซต์ www.tabienrod.com และทางวาจา โดยสามารถเข้าร่วมประมูลได้ในวันเสาร์ที่ 22 มีนาคม 2568 ณ ห้องราชพฤกษ์ 1 โรงแรมชลพฤกษ์ รีสอร์ท อำเภอบ้านนา จังหวัดนครนายก ผู้ที่สนใจเข้าร่วมประมูลสามารถติดต่อลงทะเบียนล่วงหน้าเพื่อเข้าร่วมประมูลได้ที่สำนักงานขนส่งจังหวัดนครนายก หรือลงทะเบียนทางอินเทอร์เน็ตผ่านทางเว็บไซต์ www.tabienrod.com     ได้ตั้งแต่บัดนี้เป็นต้นไป หรือลงทะเบียนหน้างานประมูลตามวัน เวลา และสถานที่ดังกล่าว สอบถามรายละเอียดเพิ่มเติมได้ที่สำนักงานขนส่งจังหวัดนครนายก โทร. 0 3731 1260, 0 3731 2310 และ 09 8271 6641

ที่มา : https://www.thaigov.go.th/news/contents/details/94114