รัฐบาลไทย-ข่าวทำเนียบรัฐบาล-เฟคนิวส์..มาอีกแล้ว รัฐบาลเตือนประชาชน อย่าหลงเชื่อข่าวปลอม แจกเงินหมื่นให้ทายาทผู้สูงอายุ ที่เสียชีวิตไม่จริง


วันศุกร์ที่ 7 มีนาคม 2568
07/03/2568
พิมพ์
เฟคนิวส์..มาอีกแล้ว รัฐบาลเตือนประชาชน อย่าหลงเชื่อข่าวปลอม แจกเงินหมื่นให้ทายาทผู้สูงอายุ ที่เสียชีวิตไม่จริง
เฟคนิวส์..มาอีกแล้ว รัฐบาลเตือนประชาชน อย่าหลงเชื่อข่าวปลอม แจกเงินหมื่นให้ทายาทผู้สูงอายุ ที่เสียชีวิตไม่จริง
วันนี้ ( 7 มีนาคม 2568 ) เวลา 09.00 น. นายคารม พลพรกลาง รองโฆษกประจำสำนักนายกรัฐมนตรี ยืนยันว่า จากกรณีสื่อสังคมออนไลน์ แชร์ประเด็นเรื่องผู้สูงอายุ 60 ปีขึ้นไปที่เสียชีวิต ทายาทได้ 3,000 บาท ส่วนข้าราชการบำนาญได้ 30,000 บาท จาก พม. สำนักงานพัฒนาสังคมและความมั่นคงของมนุษย์ นั้น เป็นข้อมูลเท็จ ขอประชาชนอย่าหลงเชื่อข้อมูลดังกล่าว และขอความร่วมมือไม่ส่งหรือแชร์ข้อมูลดังกล่าวต่อในช่องทางสื่อสังคมออนไลน์ต่าง ๆ
ทั้งนี้ กระทรวงการพัฒนาสังคมและความมั่นคงของมนุษย์ (พม.) โดยกรมกิจการผู้สูงอายุ (ผส.) ให้การสนับสนุนการสงเคราะห์ในการจัดการศพตามประเพณี ตามโครงการสนับสนุนค่าจัดการศพผู้สูงอายุตามประเพณี ดำเนินการตามประกาศกระทรวงการพัฒนาสังคมและความมั่นคงของมนุษย์ มีงบประมาณในการช่วยเหลือ ช่วยเหลือเป็นเงินรายละ  3,000 บาท ผู้สูงอายุที่เสียชีวิตซึ่งเป็นข้าราชการบำนาญจะไม่มีคุณสมบัติในการลงทะเบียนเพื่อสวัสดิการแห่งรัฐ ส่งผลให้ไม่สามารถขอรับการสนับสนุนได้ ทั้งนี้ การสงเคราะห์ในการจัดการศพตามประเพณีนั้น ผู้สูงอายุที่ตายต้องเข้าหลักเกณฑ์ ดังนี้ 1. อายุเกิน 60 ปีบริบูรณ์ขึ้นไป 2. สัญชาติไทย และ 3. ผู้สูงอายุที่มีบัตรสวัสดิการแห่งรัฐ เว้นแต่ผู้สูงอายุที่มีคุณสมบัติตามเกณฑ์บัตรสวัสดิการแห่งรัฐแต่ยังไม่มีบัตรสวัสดิการแห่งรัฐหรือยังไม่ได้ลงทะเบียนให้ผู้อำนวยการเขต หรือนายอำเภอ หรือกำนันหรือผู้ใหญ่บ้าน หรือนายกเทศมนตรี หรือนายกองค์การบริหารส่วนตำบล หรือนายกเมืองพัทยา หรือประธานชุมชน เป็นผู้ออกหนังสือรับรองการสงเคราะห์ฯ ตามประกาศฉบับนี้รวมถึงผู้สูงอายุอยู่ใน ศูนย์พัฒนาการจัดสวัสดิการสังคมผู้สูงอายุ (ศพส.) สถานสงเคราะห์ สถานดูแล สถานคุ้มครอง หรือสถานใด ๆ ของรัฐหรือองค์กรปกครองส่วนท้องถิ่น ที่ดำเนินการในลักษณะเดียวกัน ซึ่งจัดการศพตามประเพณีโดยมูลนิธิ สมาคมวัด มัสยิด โบสถ์
สำหรับสถานที่ยื่นคำขอสามารถยื่นคำขอในท้องที่ที่ผู้สูงอายุมีชื่ออยู่ในทะเบียนบ้านหรือภูมิลำเนาในขณะถึงแก่ความตาย ดังนี้ 1. ต่างจังหวัด ยื่นคำขอที่สำนักงานพัฒนาสังคมและความมั่นคงของมนุษย์จังหวัด (พมจ.) ที่ว่าการอำเภอ สำนักงานเทศบาล ที่ทำการองค์การบริหารส่วนตำบล หรือศาลาว่าการเมืองพัทยา 2. กรุงเทพมหานคร ยื่นคำขอที่สำนักงานเขต ส่วนเอกสารที่ต้องใช้ในการยื่นคำขอ ได้แก่ 1. ใบมรณะบัตรของผู้สูงอายุ 2. บัตรสวัสดิการแห่งรัฐของผู้สูงอายุ และ 3. บัตรประจำตัวประชาชนหรือบัตรอื่นที่ออกโดยหน่วยงานของรัฐที่มีรูปถ่ายและเลขประจำตัวประชาชนของผู้ยื่นคำขอ โดยมีระยะเวลาการยื่นคำขอภายใน 6 เดือนนับตั้งแต่วันที่ออกใบมรณบัตร งบประมาณในการช่วยเหลือช่วยเหลือเป็นเงินรายละ 3,000 บาท ทั้งนี้ หากประชาชนมีข้อสงสัยสามารถติดต่อสอบถามได้ที่ ศูนย์เร่งรัดจัดการสวัสดิภาพประชาชน (ศรส.) โทร. 1300 สายด่วน พม. ตลอด 24 ชั่วโมง

ที่มา : https://www.thaigov.go.th/news/contents/details/94115