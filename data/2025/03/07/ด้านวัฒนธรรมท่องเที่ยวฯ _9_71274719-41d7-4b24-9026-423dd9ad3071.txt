รัฐบาลไทย-ข่าวทำเนียบรัฐบาล-วธ. เปิด “ชุมชนบ้านทะเลน้อย พัทลุง” สุดยอดชุมชนต้นแบบ “เที่ยวชุมชนยลวิถี” ปี67 ชวนสัมผัสวิถีชีวิต จัดทริปล่องเรือชมบัวแดง ดูวิถีควายน้ำกลางทุ่ง เรียนรู้สานกระจูด ลิ้มรสเมนูพื้นบ้าน


วันศุกร์ที่ 7 มีนาคม 2568
วธ. เปิด “ชุมชนบ้านทะเลน้อย พัทลุง” สุดยอดชุมชนต้นแบบ “เที่ยวชุมชนยลวิถี” ปี67 ชวนสัมผัสวิถีชีวิต จัดทริปล่องเรือชมบัวแดง ดูวิถีควายน้ำกลางทุ่ง เรียนรู้สานกระจูด ลิ้มรสเมนูพื้นบ้าน
วธ. เปิด “ชุมชนบ้านทะเลน้อย พัทลุง” สุดยอดชุมชนต้นแบบ “เที่ยวชุมชนยลวิถี” ปี 67 ชวนสัมผัสวิถีชีวิต จัดทริปล่องเรือชมบัวแดง ดูวิถีควายน้ำกลางทุ่ง เรียนรู้สานกระจูด ลิ้มรสเมนูพื้นบ้าน ส่งเสริมทุนทางวัฒนธรรมเป็นทุนทางเศรษฐกิจ
วธ. เปิด “ชุมชนบ้านทะเลน้อย พัทลุง” สุดยอดชุมชนต้นแบบ “เที่ยวชุมชนยลวิถี” ปี 67 ชวนสัมผัสวิถีชีวิต จัดทริปล่องเรือชมบัวแดง ดูวิถีควายน้ำกลางทุ่ง เรียนรู้สานกระจูด ลิ้มรสเมนูพื้นบ้าน ส่งเสริมทุนทางวัฒนธรรมเป็นทุนทางเศรษฐกิจ สร้างรายได้ สร้างเศรษฐกิจวัฒนธรรม
วันที่ 5 มีนาคม 2568 นายประสพ เรียงเงิน ปลัดกระทรวงวัฒนธรรม เป็นประธานพิธีเปิดชุมชนบ้านทะเลน้อย จังหวัดพัทลุง 1 ใน 10 สุดยอดชุมชนต้นแบบ “เที่ยวชุมชนยลวิถี” ประจำปีงบประมาณ พ.ศ. 2567 และโครงการสืบสานพิธีกรรมโนราบูชาหิ้ง โดยมี โดยมีนายรัฐศาสตร์ ชิดชู
ผู้ว่าราชการจังหวัดพัทลุง นางศศิฑอณร์ สุวรรณมณี หัวหน้าผู้ตรวจราชการกระทรวงวัฒนธรรม นางอภิญญา สุวรรณ วัฒนธรรมจังหวัดพัทลุง นางสาวลิปิการ์ กำลังชัย รองอธิบดีกรมส่งเสริมวัฒนธรรม ผศ.ดร.กิตติชีย รัตนพันธ์ ผู้อำนวยการวิทยาลัยนาฏศิลปพัทลุง เครือข่ายทางวัฒนธรรม ผู้บริหาร ชาวชุมชนบ้านทะเลน้อย เจ้าหน้าที่ และสื่อมวลชน เข้าร่วม ณ อ่าวเจ้ ทะเลน้อย จังหวัดพัทลุง โดยกิจกรรมภายในงาน ประกอบด้วย พิธีเปิดอย่างยิ่งใหญ่ การแสดงศิลปวัฒนธรรม โชว์อัตลักษณ์วัฒนธรรมภาคใต้ พิธีกรรมโนราบูชาหิ้ง การจัดนิทรรศการ การสาธิตและจำหน่ายอาหารพื้นบ้าน สาธิตอาหาร รสชาติ...ที่หายไป The Lost Taste ปี 67 “แกงน้ำเคยใบพาโหมปลาช่อนย่าง” เป็นต้น อีกทั้ง การลงพื้นที่ในครั้งนี้ ปลัดกระทรวงวัฒนธรรม และคณะ ได้ร่วมลงพื้นที่เยี่ยมชุมชน สัมผัสวิถีชุมชนแบบใกล้ชิด อาทิ ร่วมกิจกรรม workshop จากดอกไม้ใบหญ้า เป็นลายผ้าผืนเดียวในโลก ณ กลุ่มผ้ามัดย้อมสีธรรมชาติเรินตาอ้น ไหว้พระพุทธรูปศักดิ์สิทธิ์ในพระอุโบสถเก่าที่มีอายุ 413 ปี ณ วัดทะเลน้อย เยี่ยมชมแหล่งเรียนรู้ภูมิปัญญาการพัฒนาต่อยอดและการแปรรูปผลิตภัณฑ์กระจูดที่ก้าวไกลสู่ระดับ ณ กลุ่มวิสาหกิจชุมชนกระจูดวรรณี
นายประสพ กล่าวว่า ชุมชนบ้านทะเลน้อย ได้รับการคัดเลือกเป็น 1 ใน 10 สุดยอดชุมชนต้นแบบ “เที่ยวชุมชนยลวิถี” ประจำปีงบประมาณ พ.ศ. 2567 เป็นชุมชนที่มีศักยภาพ และความพร้อมในการจัดการท่องเที่ยวเชิงวัฒนธรรมสร้างสรรค์ในทุกมิติ มีความเข้มแข็งของชาวชุมชนที่ร่วมมือกันผลักดันและยกระดับแหล่งเรียนรู้ภายในชุมชน ด้วยการรักษาสิ่งเดิม เพิ่มเติมสิ่งใหม่ๆ จนเกิดการสร้างอาชีพ สร้างรายได้ มีเศรษฐกิจวัฒนธรรมที่ดี สอดคล้องกับนโยบายรัฐบาลและนโยบายของ วธ. ที่ส่งเสริมทุนทางวัฒนธรรมให้เป็นทุนทางเศรษฐกิจ ชูอัตลักษณ์วัฒนธรรมท้องถิ่น รวมไปถึงการสร้างระบบนิเวศ ยกระดับการบริการแหล่งเรียนรู้ทางวัฒนธรรม เพื่อนำไปสู่เป้าหมายให้เศรษฐกิจวัฒนธรรมเป็น 1 ในการเพิ่มขีดความสามารถการแข่งขันของประเทศ ซึ่งหลังจากการเปิดตัวชุมชนบ้านทะเลน้อยในครั้งนี้ มุ่งหวังว่าสถานที่ชุมชนที่เต็มไปด้วยอัตลักษณ์ท้องถิ่นมาอย่างยาวนาน จะประจักษ์ต่อสายตานักท่องเที่ยวไทยและต่างชาติ สู่การร่วมกันสร้างปรากฏการณ์ท่องเที่ยวอัตลักษณ์ชุมชนของไทย ปลุกกระแสการท่องเที่ยววิถีชุมชนไปด้วยกัน
นายประสพ กล่าวต่อว่า โดยตั้งแต่ปีงบประมาณ พ.ศ. 2564 วธ.ได้ดำเนินการพัฒนาการท่องเที่ยวเชิงวัฒนธรรมสร้างสรรค์ในชุมชนมาอย่างต่อเนื่อง ภายใต้การดำเนินโครงการคัดเลือก 10 สุดยอดชุมชนต้นแบบ “เที่ยวชุมชน ยลวิถี” ซึ่งได้คัดเลือกชุมชนต้นแบบระดับจังหวัดที่มีศักยภาพ ความพร้อมด้านการท่องเที่ยวในทุกมิติ ปีละ 10 ชุมชน พร้อมยกย่องเชิดชูเกียรติ และเผยแพร่ประชาสัมพันธ์ในฐานะแหล่งท่องเที่ยวเชิงวัฒนธรรมสร้างสรรค์ ให้เป็นที่รู้จักในวงกว้าง โดยนับถึงปัจจุบัน มีสุดยอดชุมชนต้นแบบ “เที่ยวชุมชน ยลวิถี” 40 ชุมชน ทั่วประเทศ
ทั้งนี้ “ชุมชนบ้านทะเลน้อย” จังหวัดพัทลุง มีคำขวัญชุมชน คือ “แหล่งนกน้ำ งามพระตำหนัก ชักพระประเพณี ของดีปลาดุกร้า สินค้าหัตถกรรม งามล้ำทะเลบัว” โดยชื่อหมู่บ้านตั้งขึ้นตามภูมิศาสตร์ของพื้นที่ชุ่มน้ำทะเลน้อย บ้านเรือนแต่ละหลังเป็นแบบยกสูง ปลูกชิดติดกัน มีสะพานเชื่อมต่อระหว่างบ้าน เป็นชุมชนดั้งเดิมที่มีประวัติศาสตร์ยาวนานร่วม 400 ปี วิถีชีวิตของคนในชุมชนทะเลน้อยมีความเรียบง่าย ผูกพันกับสายน้ำที่มีความอุดมสมบูรณ์ของทรัพยากรธรรมชาติ หลอมรวมกลายมาเป็นวิถีวัฒนธรรมประจำถิ่นที่มีเสน่ห์ เป็นเอกลักษณ์ มีวัดทะเลน้อย ที่เป็นวัดเก่าแก่ เป็นศูนย์รวมจิตใจของชาวบ้านและสถานที่จัดกิจกรรมทางศาสนาและวัฒนธรรม และยังเป็นจุดหมายของนักท่องเที่ยวที่สนใจประวัติศาสตร์ วัฒนธรรม และธรรมชาติ ให้มาเยี่ยมชมอีกด้วย
นักท่องเที่ยวที่มาเยือนชุมชนบ้านทะเลน้อย สามารถสัมผัสวิถีชีวิตพื้นบ้าน เชิงวัฒนธรรม เชิงเกษตร และเชิงนิเวศ ผ่านกิจกรรมการท่องเที่ยวแบบมีส่วนร่วม เรียนรู้การทำผลิตภัณฑ์จากกระจูด การล่องเรือชมบัวแดงที่บานสะพรั่งในช่วงเดือนมีนาคมถึงพฤษภาคม ชมยอยักษ์ตักตะวัน เครื่องมือจับปลาที่ยังคงใช้กันอยู่ช่วงเวลามหัศจรรย์ที่คลองปากประ ตื่นตาด้วยฝูงนกน้ำหลากหลายชนิดในช่วงฤดูอพยพ เดือนมกราคมถึงเมษายน ชมฝูงควายปลัก ที่ใช้ชีวิตอยู่ในพื้นที่ชุ่มน้ำทะเลน้อย จุดชมวิวของทะเลน้อยที่สวยที่สุดที่ต้องมาเยือน คือ สะพานเฉลิมพระเกียรติ 80 พรรษา เป็นสะพานข้ามทะเลสาบที่ยาวที่สุดในประเทศไทย นอกจากนี้ยังมีโฮมสเตย์ที่ได้มาตรฐาน พร้อมด้วยขนมพื้นบ้าน อาหารพื้นเมือง ก่อนกลับแวะร้านค้าชุมชนเลือกซื้อผลิตภัณฑ์ที่ขึ้นชื่อ ปลาดุกร้า ปลาเค็ม ปลาแดดเดียว ไข่ปลาทอด ผลิตภัณฑ์จากกระจูด ซึ่งได้รับการพัฒนารูปแบบให้มีความทันสมัย สวยงาม ตอบโจทย์ความต้องการของนักท่องเที่ยวทั้งชาวไทยและต่างประเทศ

ที่มา : https://www.thaigov.go.th/news/contents/details/94147