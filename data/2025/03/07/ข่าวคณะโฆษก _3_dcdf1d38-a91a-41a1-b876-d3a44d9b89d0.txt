รัฐบาลไทย-ข่าวทำเนียบรัฐบาล-อุตฯ ย้ำประชาชนช่วยเป็นหูเป็นตา หากพบโรงงานเถื่อนแจ้งผ่านแอปฯ “แจ้งอุต”ขณะที่ ภารกิจ! ขนย้ายตะกรันอะลูมิเนียมดอส (กากของเสียอันตราย) ก.อุตฯ จบเร็วแค่ 46 วัน


วันศุกร์ที่ 7 มีนาคม 2568
07/03/2568
พิมพ์
อุตฯ ย้ำประชาชนช่วยเป็นหูเป็นตา หากพบโรงงานเถื่อนแจ้งผ่านแอปฯ “แจ้งอุต”ขณะที่ ภารกิจ! ขนย้ายตะกรันอะลูมิเนียมดอส (กากของเสียอันตราย) ก.อุตฯ จบเร็วแค่ 46 วัน
อุตฯ ย้ำประชาชนช่วยเป็นหูเป็นตา หากพบโรงงานเถื่อนแจ้งผ่านแอปฯ “แจ้งอุต”ขณะที่ ภารกิจ! ขนย้ายตะกรันอะลูมิเนียมดอส (กากของเสียอันตราย) ก.อุตฯ จบเร็วแค่46วัน
วันนี้ (7 มีนาคม2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า กระทรวงอุตสาหกรรมรายงานผลการขนย้ายตะกรันอะลูมิเนียม (อะลูมิเนียมดรอส) หลังจากที่มีการตรวจพบในพื้นที่โรงงานของ บริษัท วิน โพรเสส จำกัด อำเภอบ้านค่าย จังหวัดระยอง พบว่า ได้ทำการขนย้ายอะลูมิเนียมดรอสที่เป็นกากของเสียอันตรายออกจากพื้นที่จนแล้วเสร็จ.โดยกรมโรงงานอุตสาหกรรมได้ทำการคุมเข้มการขนย้ายอย่างระมัดระวัง รัดกุม เป็นไปตามมาตรฐานความปลอดภัยสูงสุดในทุกขั้นตอน
การดำเนินการขนย้ายขนย้ายตะกรันอะลูมิเนียมดังกล่าว กระทรวงอุตสาหกรรมเริ่มปล่อยรถขนย้ายคันแรกออกจาก บริษัท วิน โพรเสส จำกัด เมื่อวันที่ 8 มกราคม 2568 ดำเนินการตามมาตรฐานความปลอดภัยสูงสุดในทุกขั้นตอน โดยใช้ระยะเวลาขนย้ายเพียง 46 วัน (8 ม.ค.-1 มี.ค. 68) เร็วกว่ากำหนดเดิมที่คาดการณ์ไว้ 60 วัน ถือเป็นการแก้ไขปัญหาที่สะสมมานานกว่า 15 ปี แต่สามารถเร่งสะสางให้เห็นผลภายใน 5 เดือน ด้วยการบูรณาการการทำงานและความร่วมมือของทุกภาคส่วนที่เกี่ยวข้องร่วมแรงร่วมใจจนสามารถขนย้ายกากของเสียอันตราย บรรเทาความเดือดร้อนให้แก่ชาวบ้านในพื้นที่ก่อนจะเข้าสู่ฤดูฝนในปีนี้ ที่สำคัญยังใช้งบประมาณในการขนย้ายและบำบัดกำจัดสุดคุ้มเพียง 3.09 ล้านบาท สามารถลดการใช้งบประมาณของภาครัฐลงได้กว่า 67 ล้านบาท
สำหรับมาตรการรับมือในช่วงฤดูฝนนั้น กระทรวงอุตสาหกรรมจะร่วมมือกับองค์การบริหารส่วนตำบลบางบุตร กำหนดแผนบริหารจัดการน้ำในพื้นที่ชุมชนบ้านหนองพะวา ในการบล็อกน้ำฝนเพื่อเบี่ยงเบนทางน้ำไม่ให้ไหลหลากผ่านพื้นที่ที่มีการปนเปื้อนสารเคมี และให้เจ้าหน้าที่ซีลคันดินบ่อที่กักเก็บน้ำเสียปนเปื้อน ป้องกันไม่ให้ของเหลวซึมรั่วไหลออกมา รวมทั้ง จะทำการสำรวจและแก้ไขจุดรั่วไหลที่ตรวจพบ ด้วยการนำหินมาเสริมความแข็งแรงแนวคันดิน และนำดินมากลบทับอุดจุดที่รั่วเพื่อเสริมแนวป้องกันการรั่วซึม พร้อมสั่งการให้เจ้าหน้าที่เฝ้าระวังและติดตามสถานการณ์อย่างใกล้ชิด
“หากประชาชนพบปัญหาอุตสาหกรรม โรงงานเถื่อน โรงงานที่ทำให้เดือดร้อน สามารถแจ้งเรื่องได้ที่แอปพลิเคชันไลน์ “แจ้งอุต” ภายใต้ Traffy Fondue (https://landing.traffy.in.th/?key=gmyeYDBV) ตลอด 24 ชั่วโมง” นางสาวศศิกานต์ ย้ำ

ที่มา : https://www.thaigov.go.th/news/contents/details/94117