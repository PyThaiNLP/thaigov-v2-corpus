รัฐบาลไทย-ข่าวทำเนียบรัฐบาล-บอร์ด สมอ. อนุมัติคุม “เครื่องทำน้ำอุ่นแบบจุ่ม” หลังพบขายเกลื่อนทางออนไลน์ หวั่นเกิดอันตรายแก่ประชาชน


วันศุกร์ที่ 7 มีนาคม 2568
07/03/2568
พิมพ์
บอร์ด สมอ. อนุมัติคุม “เครื่องทำน้ำอุ่นแบบจุ่ม” หลังพบขายเกลื่อนทางออนไลน์ หวั่นเกิดอันตรายแก่ประชาชน
บอร์ด สมอ. อนุมัติคุม “เครื่องทำน้ำอุ่นแบบจุ่ม” หลังพบขายเกลื่อนทางออนไลน์ หวั่นเกิดอันตรายแก่ประชาชน
นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เปิดเผยว่า กระทรวงอุตสาหกรรม ดำเนินงานตามนโยบาย “Save อุตสาหกรรมไทย” หนึ่งในการปฏิรูปอุตสาหกรรมสู่เศรษฐกิจยุคใหม่ เพื่อยกระดับการคุ้มครองความปลอดภัยของประชาชน โดยการควบคุมสินค้าที่เกี่ยวข้องกับความปลอดภัยในชีวิตและทรัพย์สินของประชาชน โดยเฉพาะสินค้าที่ส่งผลกระทบกับความปลอดภัยของประชาชนโดยตรง เช่น เครื่องใช้ไฟฟ้า เหล็ก วัสดุก่อสร้าง ลิฟต์ บันไดเลื่อน และถังดับเพลิง เป็นต้น เพื่อให้ สมอ. สามารถกำกับดูแลคุณภาพสินค้าให้เป็นไปตามมาตรฐานได้มากขึ้น ซึ่งในการประชุมบอร์ด สมอ. เมื่อวันที่ 18 กุมภาพันธ์ 2568 ที่ผ่านมา ได้เห็นชอบให้ “ตัวทำให้ร้อนด้วยการแช่ยกหิ้วได้” หรือที่รู้จักกันโดยทั่วไปคือ เครื่องทำน้ำอุ่นแบบจุ่ม เป็นสินค้าควบคุม เพื่อคุ้มครองความปลอดภัยของประชาชน หลังพบว่ามีการจำหน่ายอย่างแพร่หลายบนแพลตฟอร์มออนไลน์ชื่อดัง หวั่นประชาชนนำไปใช้อาจเกิดอันตรายถึงแก่ชีวิตได้
นายบรรจง สุกรีฑา รองปลัดกระทรวงอุตสาหกรรม ในฐานะประธานคณะกรรมการมาตรฐานผลิตภัณฑ์อุตสาหกรรม (กมอ.) เปิดเผยว่า จากการประชุมบอร์ด สมอ. เมื่อวันที่ 18 กุมภาพันธ์ 2568 ที่ผ่านมานอกจากบอร์ดจะมีมติเห็นชอบให้ “เครื่องทำน้ำอุ่นแบบจุ่ม” เป็นสินค้าควบคุม ตามที่ สมอ. เสนอแล้ว ยังเห็นชอบให้ “ที่รองนั่งไฟฟ้าสำหรับโถส้วมนั่งราบ” และ “พอลิโพรพิลีนเรซิน (เม็ดพลาสติก PP) เป็นสินค้าควบคุมด้วย พร้อมทั้งเห็นชอบมาตรฐานสินค้าและวิธีทดสอบต่าง ๆ รวมจำนวน 67 มาตรฐาน เช่น ฉนวนกัน  ความร้อนใยแก้ว เครื่องขัดล้างพื้น เครื่องดูดควัน ยางรีดนมโค รถแทรกเตอร์และเครื่องจักรกลเพื่อการเกษตร และการป่าไม้ กระดาษเหนียว กระดาษปอนด์ ฝาอะลูมิเนียม/ฝาพลาสติกสำหรับขวดยาฉีด เป็นต้น
นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม กล่าวเพิ่มเติมว่า เครื่องทำน้ำอุ่นแบบจุ่ม หรือ ชื่อในมาตรฐาน “ตัวทำให้ร้อนด้วยการแช่ยกหิ้วได้” มอก. 60335 เล่ม 2 (74) – 2565 เป็นเครื่องใช้ไฟฟ้าที่ใช้ทำน้ำร้อนและน้ำอุ่น สามารถนำไปใช้ทำน้ำร้อนในฤดูหนาว หรือในการตั้งแคมป์ได้  มีแรงดันไฟฟ้าไม่เกิน 250 โวลต์ โดยข้อกำหนดในมาตรฐานจะควบคุมด้านความปลอดภัยที่สำคัญ เช่น การป้องกันไฟรั่ว ไฟช็อต และการทดสอบการป้องกันน้ำเข้าตัวเครื่อง โดยการจุ่มน้ำที่ความลึกระดับ 1 เมตร เป็นเวลา 30 นาที เป็นต้น โดยมาตรฐานดังกล่าวคาดว่าจะมีผลบังคับใช้ภายในไตรมาสสุดท้ายของปีนี้ จึงขอฝากเตือนถึงประชาชน หากไม่จำเป็นยังไม่ควรนำมาใช้งานในขณะนี้ เพราะยังไม่มีการรับรองคุณภาพด้านความปลอดภัย อาจเสี่ยงเป็นอันตรายถึงชีวิตได้ เลขาธิการ สมอ. กล่าว
1 มีนาคม 2568

ที่มา : https://www.thaigov.go.th/news/contents/details/94111