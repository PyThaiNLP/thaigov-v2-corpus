รัฐบาลไทย-ข่าวทำเนียบรัฐบาล-นายกฯ แพทองธาร หารือผู้บริหารบริษัท Richemont ส่งเสริมศักยภาพแบรนด์ไทย และเพิ่มโอกาสนักออกแบบไทยสู่เวทีระดับโลก


วันศุกร์ที่ 7 มีนาคม 2568
นายกฯ แพทองธาร หารือผู้บริหารบริษัท Richemont ส่งเสริมศักยภาพแบรนด์ไทย และเพิ่มโอกาสนักออกแบบไทยสู่เวทีระดับโลก
นายกฯ แพทองธาร หารือผู้บริหารบริษัท Richemont ส่งเสริมศักยภาพแบรนด์ไทย และเพิ่มโอกาสนักออกแบบไทยสู่เวทีระดับโลก
วันนี้ (7 มีนาคม 2568) เวลา 10.00 น. (ตามเวลาท้องถิ่นนครซูริก ซึ่งช้ากว่าไทย 6 ชั่วโมง) นางสาวแพทองธาร ชินวัตร นายกรัฐมนตรี พบหารือกับ ผู้บริหารบริษัท Compagnie Financière Richemont S.A. หรือ Richemont บริษัทสัญชาติสวิส ซึ่งดำเนินธุรกิจด้านสินค้าแบรนด์หรู โดยเฉพาะในหมวดเครื่องประดับ นาฬิกา และแฟชั่น เช่น Cartier, Van Cleef & Arpels, Chloé, และ Dunhill เป็นต้น ก่อตั้งเมื่อปี พ.ศ. 2531 มีสำนักงานใหญ่ตั้งอยู่ที่เมืองเบลวิว สมาพันธรัฐสวิส
ทั้งสองฝ่ายแลกเปลี่ยนหารือ ด้านการแลกเปลี่ยนประสบการณ์ความเชี่ยวชาญ เพื่อเพิ่มโอกาสให้สินค้าสร้างสรรค์แบรนด์ไทย ซึ่งนายกรัฐมนตรีหวังที่จะกระชับความร่วมมือกับบริษัทฯ เพื่อร่วมพัฒนายกระดับการดำเนินงานและส่งเสริมศักยภาพแบรนด์และนักออกแบบไทย รวมถึงการเพิ่มมูลค่าให้กับวัตถุดิบคุณภาพของไทย พร้อมย้ำว่า รัฐบาลให้ความสำคัญกับการอำนวยความสะดวกในการลงทุน (Ease of Doing Business) รวมทั้ง ลดขั้นตอนในการขอใบอนุญาตและขั้นตอนในการทำงานซึ่งอาจทำให้ล่าช้า ตลอดจนสนับสนุนการทำงานที่ตรงตามเทคโนโลยีปัจจุบัน ซึ่งรัฐบาลเชื่อว่าจะสนับสนุนให้ภาคเอกชนต่างประเทศลงทุนในไทยได้สะดวกยิ่งขึ้น และเพิ่มโอกาสสินค้าไทยในต่างประเทศด้วย
นอกจากนี้ นายกรัฐมนตรีและผู้บริหารบริษัท ยังได้พูดคุยถึงการสนับสนุนและแลกเปลี่ยนระหว่างสถาบันด้านการศึกษา เพื่อพัฒนาศักยภาพแรงงาน และสร้างสภาพแวดล้อมการทำงานที่เป็นมิตร นายกรัฐมนตรีกล่าวว่า ไทยให้ความสำคัญด้านพลังงานสะอาด ความยั่งยืน รวมถึงการเสริมสร้างความสามารถทางด้านดิจิทัล และพร้อมที่จะร่วมมือกับบริษัทฯ เพื่อแลกเปลี่ยนโอกาสระหว่างกัน

ที่มา : https://www.thaigov.go.th/news/contents/details/94148