รัฐบาลไทย-ข่าวทำเนียบรัฐบาล-“กระทรวงแรงงาน ขับเคลื่อนแรงงานสตรี มอบรางวัล ‘สตรีทำงานดีเด่น 2568’ เนื่องในวันสตรีสากล”


วันศุกร์ที่ 7 มีนาคม 2568
07/03/2568
พิมพ์
“กระทรวงแรงงาน ขับเคลื่อนแรงงานสตรี มอบรางวัล ‘สตรีทำงานดีเด่น 2568’ เนื่องในวันสตรีสากล”
“กระทรวงแรงงาน ขับเคลื่อนแรงงานสตรี มอบรางวัล ‘สตรีทำงานดีเด่น 2568’ เนื่องในวันสตรีสากล”
วันที่ 7 มีนาคม 2568 – กระทรวงแรงงาน โดยกรมสวัสดิการและคุ้มครองแรงงาน จัดพิธีมอบรางวัล “สตรีทำงานดีเด่น 2568” เชิดชูบทบาทแรงงานสตรีที่เป็นกำลังสำคัญในการขับเคลื่อนเศรษฐกิจและสังคม โดย นายพิพัฒน์ รัชกิจประการ รัฐมนตรีว่าการกระทรวงแรงงาน เป็นประธานมอบรางวัลแก่สตรีผู้มีผลงานโดดเด่นในหลากหลายสาขา30 ท่าน อาทิ คุณฐาปนีย์ เกียรติไพบูลย์ (ผู้ว่าการ ททท.) และคุณเชอรี่ เข็มอัปสร (นักแสดงและนักอนุรักษ์สิ่งแวดล้อม) พร้อมด้วย นายบุญสงค์ ทัพชัยยุทธ์ ปลัดกระทรวงแรงงาน เรือเอกสาโรจน์ คมคาย อธิบดีกรมสวัสดิการและคุ้มครองแรงงาน และ ผู้บริหารกระทรวงแรงงานเข้าร่วมด้วย
นายพิพัฒน์ กล่าวว่า แรงงานสตรีกว่า 19 ล้านคน มีบทบาทสำคัญต่อการพัฒนาประเทศ กระทรวงแรงงานจึงมุ่งมั่นยกระดับคุณภาพชีวิตของแรงงานสตรีให้ได้รับ สวัสดิการ ค่าจ้างที่เป็นธรรม และโอกาสที่เท่าเทียม ผ่าน 4 มาตรการสำคัญ ได้แก่
1.ขยายสิทธิประกันสังคม เพิ่มความคุ้มครองด้านสุขภาพและสวัสดิการครอบครัว
2.พัฒนาทักษะรองรับอุตสาหกรรมสมัยใหม่ เพื่อสร้างโอกาสการจ้างงานที่เท่าเทียม
3.ยกระดับค่าจ้างและสวัสดิการ ให้เหมาะสมกับบทบาทของแรงงานหญิง
4.ส่งเสริมความปลอดภัยในการทำงาน โดยคำนึงถึงปัจจัยเฉพาะของแรงงานสตรี
เรือเอก สาโรจน์ คมคาย อธิบดีกรมสวัสดิการและคุ้มครองแรงงาน กล่าวเสริมว่า ปีนี้การมอบรางวัลจัดขึ้นภายใต้แนวคิด “พลังสตรี เสริมสร้างงานที่มีคุณค่า พัฒนาเศรษฐกิจที่เป็นมิตรกับสิ่งแวดล้อม” โดยมีสตรีที่ได้รับรางวัล 30 คน จาก 9 สาขา อาทิ สตรีนักบริหารดีเด่น คุณฐาปนีย์ เกียรติไพบูลย์ (ผู้ว่าการ ททท.) คุณสมทรง พันธ์เจริญวรกุล นายก อบจ.พระนครศรีอยุธยา ศิลปินสตรีดีเด่น คุณเชอรี่ เข็มอัปสร สื่อมวลชนดีเด่น คุณมิ้นท์ อรชพร ผู้ประกาศข่าว สตรีองค์กรพัฒนาเอกชนดีเด่น คุณเทียมแข ทัพชัยยุทธ นายกสมาคมแม่บ้านกระทรวงแรงงาน สตรีผู้ประกอบอาชีพอิสระดีเด่น คุณณัฐิยา ยศรุ่งเรือง (Content Creator) พร้อมด้วย สตรีผู้ปฏิบัติการดีเด่น สตรีเครือข่ายแรงงานดีเด่น สตรีนักวิชาการแรงงานดีเด่น และสตรีดีเด่นด้านการบริหารจัดการแรงงานที่เป็นมิตรกับเด็กในธุรกิจโรงแรม
นอกจากนี้ ภายในงานยังมี นิทรรศการแสดงผลงานของสตรีทำงานดีเด่น การให้บริการตรวจสุขภาพเบื้องต้นและฉีดวัคซีนไข้หวัดใหญ่ฟรีจากสำนักงานประกันสังคม และกิจกรรมส่งเสริมแรงงานสตรีอีกมากมาย
“ขอแสดงความยินดีกับผู้ได้รับรางวัลทุกท่าน ขอให้พลังของทุกคนช่วยขับเคลื่อนความเสมอภาค สวัสดิการที่เป็นธรรม และโอกาสที่เท่าเทียม เพื่อให้แรงงานสตรีทุกคนทำงานได้อย่างมั่นคง ปลอดภัย และได้รับการคุ้มครองอย่างแท้จริง” รัฐมนตรีว่าการกระทรวงแรงงานกล่าวปิดท้าย

ที่มา : https://www.thaigov.go.th/news/contents/details/94124