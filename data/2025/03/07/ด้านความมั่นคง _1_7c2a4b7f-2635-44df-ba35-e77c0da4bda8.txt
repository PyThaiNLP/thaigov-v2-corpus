รัฐบาลไทย-ข่าวทำเนียบรัฐบาล-มหาดไทย นำทีมประชุมคณะทำงานประชาสัมพันธ์สื่อสารสังคมเชิงรุก เดินหน้าขับเคลื่อนโครงการลดภาวะคลอดก่อนกำหนด เตรียม Kick-off รณรงค์เรื่องแม่และเด็กทั่วประเทศ เริ่มพฤษภาคม 68 นี้


วันศุกร์ที่ 7 มีนาคม 2568
07/03/2568
พิมพ์
มหาดไทย นำทีมประชุมคณะทำงานประชาสัมพันธ์สื่อสารสังคมเชิงรุก เดินหน้าขับเคลื่อนโครงการลดภาวะคลอดก่อนกำหนด เตรียม Kick-off รณรงค์เรื่องแม่และเด็กทั่วประเทศ เริ่มพฤษภาคม 68 นี้
มหาดไทย นำทีมประชุมคณะทำงานประชาสัมพันธ์สื่อสารสังคมเชิงรุก เดินหน้าขับเคลื่อนโครงการลดภาวะคลอดก่อนกำหนด เตรียม Kick-off รณรงค์เรื่องแม่และเด็กทั่วประเทศ เริ่มพฤษภาคม 68 นี้
เมื่อวันที่ 6 มี.ค. 68 เวลา 09.00 น. นายอรรษิษฐ์ สัมพันธรัตน์ ปลัดกระทรวงมหาดไทย มอบหมายให้ นายสันติธร ยิ้มละมัย รองปลัดกระทรวงมหาดไทย หัวหน้ากลุ่มภารกิจด้านพัฒนาชุมชนและส่งเสริมการปกครองท้องถิ่น เป็นประธานการประชุมคณะทำงานการประชาสัมพันธ์โครงการสร้างเสริมสุขภาพเชิงรุก เพื่อลดภาวะคลอดก่อนกำหนด ครั้งที่ 1/2568 โดยมี ศาสตราจารย์คลินิกเกียรติคุณ นายแพทย์ธราธิป โคละทัต กรรมการและเลขานุการคณะกรรมการบริหารกองทุนทีปังกรนภัทรบุตร ในพระราชูปถัมภ์ฯ ในฐานะที่ปรึกษาคณะทำงาน นายแพทย์ปกรณ์ ตุงคะเสรีรักษ์ ผู้อำนวยการสำนักส่งเสริมสุขภาพ กรมอนามัย กระทรวงสาธารณสุข นายสมพันธ์ จารุมิลินท รองประธานกรรมการบริหาร บริษัท ทรูวิชั่นส์ กรุ๊ป จำกัด ตลอดจนผู้แทนหน่วยงานที่เกี่ยวข้อง และหัวหน้าส่วนราชการในสังกัดกระทรวงมหาดไทย ร่วมประชุม ณ ห้องประชุมดำรงธรรม ชั้น 2 อาคารศาลาว่าการกระทรวงมหาดไทย
สืบเนื่องมาจากที่ประชุมคณะกรรมการบริหาร "กองทุนทีปังกรนภัทรบุตร" ในพระราชูปถัมภ์ สมเด็จพระบรมโอรสาธิราชฯ สยามมกุฎราชกุมาร เมื่อวันที่ 15 กรกฎาคม 2567 ได้มีมติเห็นชอบในหลักการให้ดำเนินโครงการเพื่อเสริมสร้างสุขภาพเชิงรุก เพื่อลดภาวะคลอดก่อนกำหนดของกระทรวงมหาดไทย เพื่อใช้ในการดำเนินงานโครงการเครือข่ายสุขภาพมารดาและทารกในพระราชูปถัมภ์ฯ ซึ่งกระทรวงมหาดไทยได้ประชุมหารือร่วมกับหน่วยงานที่เกี่ยวข้องถึงแนวทางการประชาสัมพันธ์โครงการฯ โดยที่ประชุมมีมติมอบหมายให้กระทรวงมหาดไทยเป็นหน่วยงานหลักในการประสานการดำเนินงานร่วมกับหน่วยงานที่เกี่ยวข้องในการประชาสัมพันธ์โครงการฯ ให้เกิดผลอย่างเป็นรูปธรรม
สำหรับการประชุมในครั้งนี้ เป็นการพิจารณาแนวทางการประชาสัมพันธ์โครงการสร้างเสริมสุขภาพเชิงรุก เพื่อลดภาวะคลอดก่อนกำหนด โดยที่ประชุมมีมติเห็นชอบในแนวทางและแผนการผลิตสื่อประชาสัมพันธ์ของคณะทำงาน ผ่านการสื่อสารสู่สังคม 4 ประเด็นหลัก ได้แก่ 1) อันตรายของการคลอดก่อนกำหนด 2) ฝากครรภ์ก่อนปลอดภัยกว่า 3) ชีวิตลูกอยู่ในมือแม่ และ 4) สัญญาณเตือนคลอดก่อนกำหนด โดยมีวัตถุประสงค์เพื่อนำเสนอข้อมูลสำคัญให้เข้าถึงกลุ่มเป้าหมายหลัก ผ่านการสื่อสารสมัยใหม่อย่างครอบคลุมทุกช่องทาง แบบที่ดึงดูดความน่าสนใจ ไม่เป็นทางการ และสร้างการรับรู้จดจำได้ ทั้งนี้ กระทรวงมหาดไทยจะดำเนินการจัดการแถลงข่าวเพื่อ Kick-off การประชาสัมพันธ์โครงการสร้างเสริมสุขภาพเชิงรุก เพื่อลดภาวะคลอดก่อนกำหนด ในช่วงกลางเดือนพฤษภาคม 2568 ที่จะถึงนี้

ที่มา : https://www.thaigov.go.th/news/contents/details/94121