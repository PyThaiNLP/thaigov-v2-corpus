รัฐบาลไทย-ข่าวทำเนียบรัฐบาล-สธ.เผยค่าฝุ่น PM 2.5 เกินเกณฑ์ 27 จังหวัด คาดช่วง 7 วันลดลงจากลมฝน สั่งการเฝ้าระวังพายุฤดูร้อน


วันพฤหัสบดีที่ 6 มีนาคม 2568
06/03/2568
พิมพ์
สธ.เผยค่าฝุ่น PM 2.5 เกินเกณฑ์ 27 จังหวัด คาดช่วง 7 วันลดลงจากลมฝน สั่งการเฝ้าระวังพายุฤดูร้อน
กระทรววงสาธารณสุข เผยค่าฝุ่น PM 2.5 เกินเกณฑ์มาตรฐาน 27 จังหวัด "น่าน-หนองคาย" สูงระดับสีแดง เตือนงดออกกำลังกายกลางแจ้ง อยู่ในห้องปลอดฝุ่น
กระทรววงสาธารณสุข เผยค่าฝุ่น PM 2.5 เกินเกณฑ์มาตรฐาน 27 จังหวัด "น่าน-หนองคาย" สูงระดับสีแดง เตือนงดออกกำลังกายกลางแจ้ง อยู่ในห้องปลอดฝุ่น คาดช่วง 7 วันข้างหน้าค่าฝุ่นเริ่มลดลงจากลมกำลังแรงและฝนฟ้าคะนอง สั่งการสาธารณสุขจังหวัดและโรงพยาบาลทุกแห่งเฝ้าระวังผลกระทบพายุฤดูร้อน ตรวจสอบความแข็งแรงสิ่งก่อสร้าง สถานบริการสาธารณสุข
วันนี้ (6 มีนาคม 2568) ที่กระทรวงสาธารณสุข จ.นนทบุรี นพ.สฤษดิ์เดช เจริญไชย ผู้อำนวยการกองสาธารณสุขฉุกเฉิน สำนักงานปลัดกระทรวงสาธารณสุข กล่าวภายหลังเป็นประธานการประชุมศูนย์ปฏิบัติการฉุกเฉินด้านการแพทย์และสาธารณสุข กรณี หมอกควันและฝุ่นละอองขนาดเล็ก ครั้งที่ 10/2568 ว่า ภาพรวมสถานการณ์ฝุ่น PM 2.5 เกินเกณฑ์มาตรฐาน 27 จังหวัด โดยอยู่ในระดับสีส้ม เริ่มมีผลกระทบต่อสุขภาพ (37.6 -75 มคก./ลบ.ม.) 25 จังหวัด ส่วนใหญ่อยู่ในภาคเหนือ ภาคกลางตอนบน และภาคตะวันออกเฉียงเหนือ และอยู่ในระดับสีแดง มีผลกระทบต่อสุขภาพ (เกิน 75  มคก./ลบ.ม.) 2 จังหวัด ได้แก่ น่าน 82.38 มคก./ลบ.ม. และหนองคาย 78.88 มคก./ลบ.ม. ทั้งนี้ ประชาชนที่อยู่ในพื้นที่ค่าฝุ่นสีแดง ขอให้งดออกกำลังกายกลางแจ้งหรือการทำงานที่ใช้แรงมาก ควรอยู่ในห้องปลอดฝุ่น หากต้องอยู่กลางแจ้งให้สวมหน้ากากอนามัยทุกครั้ง ลดกิจกรรมที่ก่อให้เกิดฝุ่นละอองภายในบ้าน หากมีอาการผิดปกติให้พบแพทย์ ส่วนพื้นที่สีส้ม หากเป็นกลุ่มเสี่ยงให้จำกัดระยะเวลาออกกำลังกายกลางแจ้ง ประชาชนทั่วไปให้ลดระยะเวลาในการออกกำลังกายกลางแจ้ง
นพ.สฤษดิ์เดชกล่าวต่อว่า ปัจจุบันยังมีการเปิดศูนย์ปฏิบัติการด้านการแพทย์และสาธารณสุข (PHEOC) กรณีฝุ่น PM 2.5 ใน 9 จังหวัด ได้แก่ นครปฐม เพชรบุรี สมุทรสาคร พระนครศรีอยุธยา นนทบุรี นครนายก พิษณุโลก ลำพูน และเชียงราย ซึ่งจากการคาดการณ์สถานการณ์ฝุ่นในอีก 7 วันข้างหน้า ทุกภาคค่าฝุ่นจะลดลงจนอยู่ในระดับปานกลาง (สีเหลือง) 25.1-37.5 มคก./ลบ.ม. และระดับดี (สีเขียว) 15.1-25 มคก./ลบ.ม. เนื่องจากลมที่พัดปกคลุมมีกำลังแรงขึ้น และมีฝนฟ้าคะนอง อย่างไรก็ตาม ได้มีข้อสั่งการถึงสำนักงานสาธารณสุขจังหวัดและโรงพยาบาลทุกแห่ง รวมถึงกลุ่มภารกิจที่เกี่ยวข้อง ให้ติดตามสถานการณ์อย่างต่อเนื่อง ทบทวนข้อมูลวิชาการที่เกี่ยวกับผลกระทบต่อสุขภาพระยะยาวเพื่อพิจารณาสื่อสารความเสี่ยงให้ประชาชนรับทราบต่อไป รวมทั้งเฝ้าระวังผลกระทบจากพายุฤดูร้อนที่จะเกิดขึ้นตามการแจ้งเตือนของกรมอุตุนิยมวิทยา และตรวจสอบความมั่นคงแข็งแรงของสิ่งก่อสร้าง อาคาร สถานที่ทั้งหน่วยงานและสถานบริการสาธารณสุข
**************************************** 6 มีนาคม 2568

ที่มา : https://www.thaigov.go.th/news/contents/details/94108