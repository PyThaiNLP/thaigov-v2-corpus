รัฐบาลไทย-ข่าวทำเนียบรัฐบาล-​ทส. จับมือ สธ. ลงนาม MOU ส่งเสริมและพัฒนาแหล่งปลูกพืชสมุนไพร เพื่อการใช้ประโยชน์และฟื้นฟูพื้นที่ป่า


วันศุกร์ที่ 7 มีนาคม 2568
​ทส. จับมือ สธ. ลงนาม MOU ส่งเสริมและพัฒนาแหล่งปลูกพืชสมุนไพร เพื่อการใช้ประโยชน์และฟื้นฟูพื้นที่ป่า
​ทส. จับมือ สธ. ลงนาม MOU ส่งเสริมและพัฒนาแหล่งปลูกพืชสมุนไพร เพื่อการใช้ประโยชน์และฟื้นฟูพื้นที่ป่า
ทส. จับมือ สธ. ลงนาม MOU ส่งเสริมและพัฒนาแหล่งปลูกพืชสมุนไพร เพื่อการใช้ประโยชน์และฟื้นฟูพื้นที่ป่า
วันที่ 6 มีนาคม 2568 เวลา 17.00 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม มอบหมายให้ นายนราพัฒน์ แก้วทอง ผู้ช่วยรัฐมนตรีประจำกระทรวงทรัพยากรธรรมชาติและสิ่งแวดล้อม เป็นสักขีพยานร่วมกับ นายเดชอิศม์ ขาวทอง รัฐมนตรีช่วยว่าการกระทรวงสาธารณสุข  ในพิธีลงนามความร่วมมือด้านการใช้ประโยชน์พืชสมุนไพร "การส่งเสริมและพัฒนาแหล่งปลูกสมุนไพรในพื้นที่เขตอนุรักษ์ เพื่อนำมาใช้ในระบบสุขภาพและเศรษฐกิจและการพัฒนาศักยภาพแหล่งท่องเที่ยวเพื่อสุขภาพแบบองค์รวม (Wellness)" ระหว่าง กระทรวงทรัพยากรธรรมชาติและสิ่งแวดล้อม กับ กระทรวงสาธารณสุข โดยมี นายสุรชัย อจลบุญ อธิบดีกรมป่าไม้ นายอรรถพล เจริญชันษา อธิบดีกรมอุทยานแห่งชาติ สัตว์ป่า และพันธุ์พืช นายปิ่นสักส์ สุรัสวดี อธิบดีกรมทรัพยากรทางทะเลและชายฝั่ง และนายแพทย์สมฤกษ์ จึงสมาน อธิบดีกรมการแพทย์แผนไทยและการแพทย์ทางเลือก ลงนามในบันทึกความร่วมมือ ณ โรงแรมเดอะ สลิล ริเวอร์ไซด์ กรุงเทพมหานคร
การลงนามบันทึกข้อตกลงความร่วมมือครั้งนี้ นับเป็นก้าวสำคัญในการบูรณาการความร่วมมือระหว่างสองกระทรวง เพื่อพัฒนาการใช้ประโยชน์จากทรัพยากรป่าไม้และสมุนไพรไทยอย่างยั่งยืน ช่วยให้การแพทย์แผนไทยฯ มีแหล่งวัตถุดิบที่มั่นคง ปลอดภัย ได้มาตรฐาน เกิดการใช้ประโยชน์พืชสมุนไพรได้อย่างถูกต้องเหมาะสม เป็นไปตามหลักวิชาการ ตลอดจนเป็นการดึงดูดนักท่องเที่ยวทั้งชาวไทยและชาวต่างชาติ จากการพัฒนาแหล่งท่องเที่ยวเพื่อสุขภาพแบบองค์รวม ช่วยส่งเสริมเศรษฐกิจท้องถิ่น และสร้างความตระหนักในการอนุรักษ์ทรัพยากรธรรมชาติไปพร้อมกัน สอดคล้องกับนโยบายส่งเสริมการท่องเที่ยวเชิงสุขภาพ และการท่องเที่ยวเชิงอนุรักษ์ของประเทศ

ที่มา : https://www.thaigov.go.th/news/contents/details/94143