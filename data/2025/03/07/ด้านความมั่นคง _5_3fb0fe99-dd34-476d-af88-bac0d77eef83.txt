รัฐบาลไทย-ข่าวทำเนียบรัฐบาล-“พลังผู้หญิงกับการเปลี่ยนแปลง” นางสาวธีรรัตน์ สำเร็จวาณิชย์ กล่าวปาฐกถาเนื่องในโอกาสวันสตรีสากล


วันศุกร์ที่ 7 มีนาคม 2568
07/03/2568
พิมพ์
“พลังผู้หญิงกับการเปลี่ยนแปลง” นางสาวธีรรัตน์ สำเร็จวาณิชย์ กล่าวปาฐกถาเนื่องในโอกาสวันสตรีสากล
“พลังผู้หญิงกับการเปลี่ยนแปลง” นางสาวธีรรัตน์ สำเร็จวาณิชย์ กล่าวปาฐกถาเนื่องในโอกาสวันสตรีสากล
เมื่อวันที่ 7 มีนาคม 2568 นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ได้กล่าวปาฐกถาในหัวข้อ "พลังของการมีตัวแทนผู้หญิง เพื่อขับเคลื่อนการเปลี่ยนแปลง" (The Power of Representation : Women as Agents of Change) ในงานกองทุนพัฒนาบทบาทสตรี ณ โรงหนัง Zigma Cinestadium (SF World Cinema) ศูนย์การค้าเซ็นทรัลเวิลด์ โดยมีประชาชนให้การต้อนรับและรับฟังเป็นจำนวนมาก
นางสาวธีรรัตน์ กล่าวว่า การเสริมสร้างศักยภาพของผู้หญิงเป็นสิ่งสำคัญในการขับเคลื่อนสังคมและเศรษฐกิจ โดยรัฐบาลให้ความสำคัญกับการเพิ่มบทบาทของสตรีในทุกภาคส่วน ซึ่งปัจจุบัน คณะรัฐมนตรีมีสตรีดำรงตำแหน่งถึง 8 ท่าน สะท้อนถึงความก้าวหน้าในการส่งเสริมความเท่าเทียมทางเพศของรัฐบาลไทย "เรามุ่งมั่นที่จะผลักดันให้พลังของผู้หญิงมีความเข้มแข็งมากขึ้น โดยเปิดโอกาสให้ผู้หญิงได้มีบทบาทสำคัญในสังคมและเศรษฐกิจ ซึ่งจะช่วยขับเคลื่อนประเทศไปข้างหน้า"
นางสาวธีรรัตน์ กล่าวอีกว่า หนึ่งในนโยบายหลักที่รัฐบาลให้การสนับสนุนคือ "กองทุนพัฒนาบทบาทสตรี" ซึ่งเป็นแหล่งเงินทุนสำคัญในการเสริมสร้างศักยภาพของผู้หญิงไทย โดยเปิดโอกาสให้สตรีสามารถสร้างงาน สร้างอาชีพ และสร้างรายได้ให้กับครอบครัว ส่งผลให้คุณภาพชีวิตดีขึ้น โดยเฉพาะในระดับชุมชนและหมู่บ้าน ซึ่งผู้หญิงมีบทบาทสำคัญในการขับเคลื่อนเศรษฐกิจฐานราก
นางสาวธีรรัตน์ยังเน้นย้ำถึงความสำคัญของผู้หญิงในบทบาทต่าง ๆ ไม่เพียงแค่ภายในครอบครัว แต่ยังเป็นกลไกสำคัญในการขับเคลื่อนเศรษฐกิจและสังคมของประเทศ โดยเฉพาะในยุคที่เศรษฐกิจต้องการแรงผลักดันจากทุกภาคส่วน
"พลังของผู้หญิงไม่ใช่แค่บทบาทในครัวเรือน แต่ยังเป็นแรงขับเคลื่อนเศรษฐกิจฐานราก และเป็นกำลังสำคัญในการพัฒนาประเทศ" นางสาวธีรรัตน์ กล่าว
ในโอกาสนี้ นางสาวธีรรัตน์ ยังกล่าวชื่นชมและผลักดันนโยบายของรัฐบาล โดยการนำของ นางสาวแพทองธาร ชินวัตร นายกรัฐมนตรี ซึ่งเป็นนายกรัฐมนตรีหญิงคนที่สองของประเทศไทย ที่ได้มุ่งเน้นให้ผู้หญิงมีบทบาทสำคัญมากขึ้นในทุกระดับของสังคม และการจัดงานครั้งนี้ได้รับความสนใจอย่างมากจากประชาชนและผู้แทนจากภาคส่วนต่าง ๆ โดยมีกิจกรรมที่ส่งเสริมบทบาทของผู้หญิงในสังคม ซึ่งคาดว่าจะช่วยสร้างแรงบันดาลใจและโอกาสใหม่ ๆ ให้กับผู้หญิงไทยต่อไป

ที่มา : https://www.thaigov.go.th/news/contents/details/94137