รัฐบาลไทย-ข่าวทำเนียบรัฐบาล-มหาดไทย เปิดพื้นที่ ผู้ว่าฯ ยุวสิงห์มหาดไทย และทุกภาคส่วนแลกเปลี่ยนแนวทางแก้ไขปัญหายาเสพติดทุกมิตินำเสนอ 


วันศุกร์ที่ 7 มีนาคม 2568
07/03/2568
พิมพ์
มหาดไทย เปิดพื้นที่ ผู้ว่าฯ ยุวสิงห์มหาดไทย และทุกภาคส่วนแลกเปลี่ยนแนวทางแก้ไขปัญหายาเสพติดทุกมิตินำเสนอ
มหาดไทย เปิดพื้นที่ ผู้ว่าฯ ยุวสิงห์มหาดไทย และทุกภาคส่วนแลกเปลี่ยนแนวทางแก้ไขปัญหายาเสพติดทุกมิตินำเสนอ "อนุทิน" ผลักดันเชิงนโยบาย
วันนี้ (7 มี.ค. 68) เวลา 10.00 น. นายอรรษิษฐ์ สัมพันธรัตน์ ปลัดกระทรวงมหาดไทย ได้มอบหมายให้ นายชำนาญวิทย์ เตรัตน์ รองปลัดกระทรวงมหาดไทย หัวหน้ากลุ่มภารกิจด้านกิจการความมั่นคงภายใน เป็นประธานเปิดการประชุมเชิงปฏิบัติการ เพื่อกำหนดแนวทางการขับเคลื่อนการป้องกันและแก้ไขปัญหายาเสพติด กระทรวงมหาดไทย โดยมี น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย ร่วมชี้แจงแนวทางการขับเคลื่อนฯ และผู้บริหารระดับสูงของกระทรวงมหาดไทย นำทำกิจกรรม Workshop ณ ห้องแซฟไฟร์ 116 - 119 ชั้น 1 อาคารอิมแพ็ค ฟอรั่ม ศูนย์แสดงสินค้าและการประชุมอิมแพ็ค เมืองทองธานี อ.ปากเกร็ด จ.นนทบุรี
น.ส.ไตรศุลี กล่าวว่า กิจกรรมครั้งนี้ เป็นส่วนหนึ่งของการขับเคลื่อนนโยบายแก้ปัญหายาเสพติดของรัฐบาล ซึ่งกระทรวงมหาดไทยให้ความสำคัญกับการบูรณาการผ่านศูนย์อำนวยการป้องกันและปราบปรามยาเสพติดจังหวัด (ศอ.ปส.จ.) กระจายงานสู่ระดับอำเภอ ตำบล และหมู่บ้านเพื่อให้การแก้ปัญหายาเสพติดมีความยั่งยืน
นอกจากนี้ กระทรวงมหาดไทยให้ความสำคัญกับเด็กและเยาวชน ซึ่งเป็นอนาคตของชาติ โดยจัดตั้งเครือข่าย "ยุวสิงห์มหาดไทย รวมใจต้านยาเสพติด (MOI Youth Against Drugs)" เพื่อเป็นกลไกสนับสนุนการดำเนินงานร่วมกับเจ้าหน้าที่ฝ่ายปกครอง โดยมีบทบาทสำคัญในการปลูกฝังค่านิยมที่ถูกต้อง สร้างภูมิคุ้มกันทางจิตใจ และกระตุ้นให้เยาวชนห่างไกลยาเสพติด มุ่งสู่เป้าหมายของสังคมสีขาวที่ปลอดยาเสพติดอย่างยั่งยืน
"ยุวสิงห์มหาดไทยฯ ได้เข้าร่วม workshop ในครั้งนี้ด้วย มีโอกาสได้พบแลกเปลี่ยนกับทั้งผู้ว่าราชการจังหวัด กลุ่มอดีตผู้เกี่ยวข้องกับยาเสพติด ได้สะท้อนมุมมองที่หลากหลาย และร่วมกันหาแนวทางแก้ไขปัญหายาเสพติด โดยผลจากการทำ workshop จะมีการนำเสนอต่อนายอนุทิน ชาญวีรกูล รองนายกรัฐมนตรีและรมว.มหาดไทย และคณะ รมช.มหาดไทย ที่จะมีการมอบนโยบายในช่วงบ่ายของวันนี้ เพื่อนำไปสู่การขับเคลื่อนเชิงนโยบายสังคมไทยที่ปลอดยาเสพติดอย่างแท้จริง" น.ส.ไตรศุลี กล่าว
สำหรับกิจกรรม workshop ได้แบ่งออกเป็น 5 กลุ่มตามภูมิภาค ได้แก่ ภาคกลาง ภาคเหนือ ภาคใต้ ภาคตะวันออกเฉียงเหนือ และภาคตะวันออก โดยมีผู้เข้าร่วมเสวนาประกอบด้วย ผู้บริหารกระทรวงมหาดไทย ผู้ว่าราชการจังหวัดทั้ง 76 จังหวัด เยาวชนยุวสิงห์มหาดไทยจังหวัดละ 2 คน รวม 152 คน ตัวแทนอดีตผู้ป่วยยาเสพติด 7 คน ตัวแทนอดีตผู้ค้า 3 คน ตัวแทนครอบครัวของผู้ที่เคยติดยาเสพติด 5 คน และตัวแทนกำนัน หรือ ผู้ใหญ่บ้านที่มีบทบาทในการป้องกันและแก้ไขปัญหายาเสพติดอีก 5 คน ทั้งหมดได้แลกเปลี่ยนมุมมอง แบ่งปันประสบการณ์เกี่ยวกับปัญหายาเสพติดในหลากหลายมิติ เพื่อนำไปสู่การป้องกันและแก้ไขปัญหายาเสพติดอย่างมีประสิทธิภาพ และในช่วงท้ายนายอนุทิน ได้เข้าร่วมในกิจกรรม workshop ก่อนเริ่มการมอบโนบายในช่วงบ่ายของวันนี้ต่อไป

ที่มา : https://www.thaigov.go.th/news/contents/details/94135