รัฐบาลไทย-ข่าวทำเนียบรัฐบาล-นายกฯ สั่งกดปุ่ม โอนเงินเยียวยาน้ำท่วม! ชุดใหญ่ ให้ธ.ออมสินเริ่มโอนเงิน 9พันบาท ให้กว่า 4 แสนครัวเรือนเริ่ม 12 มี.ค. นี้  


วันศุกร์ที่ 7 มีนาคม 2568
07/03/2568
พิมพ์
นายกฯ สั่งกดปุ่ม โอนเงินเยียวยาน้ำท่วม! ชุดใหญ่ ให้ธ.ออมสินเริ่มโอนเงิน 9พันบาท ให้กว่า 4 แสนครัวเรือนเริ่ม 12 มี.ค. นี้
นายกฯ สั่งกดปุ่ม โอนเงินเยียวยาน้ำท่วม! ชุดใหญ่ ให้ธ.ออมสินเริ่มโอนเงิน 9พันบาท ให้กว่า 4 แสนครัวเรือนเริ่ม 12 มี.ค. นี้ ขณะที่ยอดตกค้าง อีก3พันครัวเรือน มหาดไทยเร่งตรวจสอบข้อมูลก่อนเร่งโอนใหม่อีกครั้ง
วันนี้ (7 มีนาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า ตามข้อสั่งการของนางสาวแพทองธาร ชินวัตร นายกรัฐมนตรี ให้เร่งดำเนินการช่วยเหลือผู้ประสบอุทกภัย โดยล่าสุด คณะรัฐมนตรีมีมติอนุมัติงบประมาณกลางเพิ่มเติม จำนวน 3,653.72 ล้านบาท ในการประชุม ครม.สัญจร ณ จังหวัดสงขลา เมื่อวันที่ 18 กุมภาพันธ์ที่ผ่านมา เพื่อใช้เป็นเงินเยียวยาผู้ได้รับผลกระทบจากน้ำท่วม รวมทั้งสิ้น 402,437 ครัวเรือนผ่านทางธนาคารออมสินนั้น รัฐบาลสั่งการให้ เร่งดำเนินการดังนี้ โดยกำหนดการโอนเงินแบ่งออกเป็น 3 รอบ ดังนี้
1. รอบที่ 1 วันที่ 12 มีนาคม 2568 จำนวน 141,207 ครัวเรือน ในพื้นที่จังหวัดนครศรีธรรมราช
2. รอบที่ 2 วันที่ 13 มีนาคม 2568 จำนวน 137,115 ครัวเรือน ในพื้นที่จังหวัดสงขลา
3. รอบที่ 3 วันที่ 14 มีนาคม 2568 จำนวน 124,115 ครัวเรือน ครอบคลุม 11 จังหวัด ได้แก่
นครศรีธรรมราช 29,959 ครัวเรือน   ปัตตานี 16,417 ครัวเรือน   สงขลา 58,135 ครัวเรือน ยะลา 4,166 ครัวเรือน   สิงห์บุรี 6 ครัวเรือน  ชุมพร 3,273 ครัวเรือน   ตรัง 2 ครัวเรือน นราธิวาส 6,493 ครัวเรือน  พัทลุง 4,017 ครัวเรือน   สุราษฎร์ธานี 1,640 ครัวเรือน สตูล 7 ครัวเรือน
ทั้งนี้ พบว่ามีครัวเรือนที่ไม่ผ่านการตรวจสอบสถานะบุคคลจำนวน 3,532 ครัวเรือน โดยกรมการปกครอง กระทรวงมหาดไทย อยู่ระหว่างดำเนินการตรวจสอบข้อมูลเพิ่มเติม โดยจะตรวจสอบว่าเกิดปัญหาอะไรบ้างเพื่อแก้ไขให้เรียบร้อยในการโอนเงินครั้งต่อไป
“รัฐบาลขอยืนยันถึงความมุ่งมั่นในการช่วยเหลือประชาชนที่ได้รับความเดือดร้อน โดยดำเนินการโอนเงินอย่างโปร่งใส รวดเร็ว และทั่วถึง ตามมติ ครม. เพื่อให้ทุกครัวเรือนได้รับสิทธิตามที่กำหนด พร้อมทั้งกำชับหน่วยงานที่เกี่ยวข้องให้เร่งตรวจสอบและแก้ไขปัญหาสำหรับครัวเรือนที่ยังไม่ผ่านการตรวจสอบสถานะ เพื่อให้มั่นใจว่าความช่วยเหลือจะเข้าถึงทุกคนที่มีสิทธิอย่างแท้จริง” นางสาวศศิกานต์ กล่าว

ที่มา : https://www.thaigov.go.th/news/contents/details/94113