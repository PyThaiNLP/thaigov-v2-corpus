รัฐบาลไทย-ข่าวทำเนียบรัฐบาล-กรมทางหลวงชนบท ชวนขับรถเที่ยวข้ามสะพานเฉลิมสิริราช จังหวัดสุราษฎร์ธานี เยือนถิ่นชุมชนชาวเลบนเกาะแรตกลางทะเลอ่าวไทย พร้อมชมพระอาทิตย์ขึ้น - ลง แบบ 360 องศา


วันศุกร์ที่ 7 มีนาคม 2568
กรมทางหลวงชนบท ชวนขับรถเที่ยวข้ามสะพานเฉลิมสิริราช จังหวัดสุราษฎร์ธานี เยือนถิ่นชุมชนชาวเลบนเกาะแรตกลางทะเลอ่าวไทย พร้อมชมพระอาทิตย์ขึ้น - ลง แบบ 360 องศา
.....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ชวนเที่ยวจังหวัดสุราษฎร์ธานี จังหวัดที่มีพื้นที่ขนาดใหญ่ที่สุดในภาคใต้ และเป็นอันดับ 6 ของประเทศไทย มีสถานที่ท่องเที่ยวมากมาย หากกำลังมองหาสถานที่ที่มีบรรยากาศเงียบสงบ เพื่อพักผ่อนกับเพื่อนหรือครอบครัว ทช. ขอแนะนำ “เกาะแรต” เกาะเล็ก ๆ ที่ตั้งอยู่ห่างจากชายฝั่งบ้านแหลมลื่น ตำบลดอนสัก อำเภอดอนสัก จังหวัดสุราษฎร์ธานี ประชาชนส่วนใหญ่ทำอาชีพประมงพื้นบ้าน และมีบางส่วนปรับเปลี่ยนบ้านเรือนให้เป็นโฮมสเตย์ บรรยากาศรอบเกาะมีทัศนียภาพวิวทิวทัศน์ที่สวยงาม และที่เห็นเด่นชัดเจนที่สุดคือ “สะพานเฉลิมสิริราช”เป็นสะพานที่พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ทรงพระกรุณาโปรดเกล้าฯ รับไว้เป็นโครงการอันเนื่องมาจากพระราชดำริ โดย ทช. เป็นผู้ดำเนินการก่อสร้างเพื่อให้ประชาชนมีเส้นทางคมนาคมที่สะดวกในการสัญจรผ่านไป - มา ระยะทาง 500 เมตร เชื่อมระหว่างบ้านแหลมลื่น ตำบลดอนสัก เข้าไปยังเกาะแรตได้อย่างรวดเร็ว โดยเกาะแรตอยู่ในทำเลที่มีทิวทัศน์สวยงาม หากมองจากเกาะทางด้านซ้ายมือจะเห็นฝั่งวัดเขาสุวรรณประดิษฐ์ แหลมทวด หาดวังหิน ท่าเรืออเนกประสงค์ ทางฝั่งขวามือของเกาะจะเป็นท่าเรือ มีเส้นทางชมวิวที่กำลังก่อสร้างไว้สำหรับดูโลมาเล่นน้ำ และดูพระอาทิตย์ขึ้น - ลงได้อย่างสวยงาม ในช่วงน้ำแห้งสามารถเดินไปยังพื้นที่เกาะแรตได้ และมีชาวบ้านจะมาหาหอย กุ้ง ปู เป็นจำนวนมาก นอกจากนี้ เกาะแรตยังอยู่ใกล้กับสถานที่ท่องเที่ยวที่น่าสนใจอื่น ๆ เช่น วัดเขาสุวรรณประดิษฐ์ ท่าเรือดอนสักที่จะข้ามไปยังเกาะสมุย เกาะพะงัน และอุทยานแห่งชาติหมู่เกาะอ่างทองได้
การเดินทางมายัง “เกาะแรต” หากมาจากตัวเมืองสุราษฎร์ธานีให้ใช้เส้นทาง ทล.401 มุ่งหน้าไปจังหวัดนครศรีธรรมราช และเลี้ยวซ้ายบริเวณสามแยกบ้านในตรงไปอีกประมาณ 10 กิโลเมตร จะถึงสะพานเฉลิมสิริราช ทางเข้าบ้านเกาะแรตที่เชื่อมแผ่นดินใหญ่และยังมีลานจอดรถให้บริการ หรือสามารถเดินทางโดยรถโดยสารประจำทางได้เช่นกัน ซึ่งบริเวณตลาดเกษตรที่อยู่ในตัวอำเภอเมืองจะมีรถประจำทางไปอำเภอดอนสัก เมื่อลงรถที่ตัวอำเภอสามารถต่อจักรยานยนต์รับจ้างมาลงที่สะพานข้ามเกาะแรตได้ สอบถามข้อมูลการเดินทางได้ที่แขวงทางหลวงชนบทสุราษฎร์ธานี โทร. 0 7537 8794 หรือสายด่วน ทช. โทร. 1146

ที่มา : https://www.thaigov.go.th/news/contents/details/94122