รัฐบาลไทย-ข่าวทำเนียบรัฐบาล-“วราวุธ” เผย พม.นำผู้แทนเยาวชนไทย ร่วมเวทีระดับโลก ด้านความปลอดภัยทางถนน หวัง ให้มีส่วนร่วมจริง


วันศุกร์ที่ 7 มีนาคม 2568
“วราวุธ” เผย พม.นำผู้แทนเยาวชนไทย ร่วมเวทีระดับโลก ด้านความปลอดภัยทางถนน หวัง ให้มีส่วนร่วมจริง
“วราวุธ” เผย พม.นำผู้แทนเยาวชนไทย ร่วมเวทีระดับโลก ด้านความปลอดภัยทางถนน หวัง ให้มีส่วนร่วมจริง
วันที่ 7 มีนาคม 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยภายหลังการประชุมกระทรวง พม. ประจำเดือนมีนาคม 2568 ว่าจากการที่กระทรวง พม. โดยนายนิกร จำนง ประธานคณะที่ปรึกษาติดตามและเร่งรัดการขับเคลื่อนนโยบายรัฐมนตรีว่าการกระทรวง พม. ได้นำนางสาวนดา บินร่อหีม อดีตประธานสภาเด็กและเยาวชนแห่งประเทศไทย และนายพิชชากร โชตสุภาพร ผู้ช่วยประธานสภาเด็กและเยาวชนฯ เข้าร่วมการประชุมเยาวชนโลกด้านความปลอดภัยบนท้องถนน ครั้งที่ 3 (3rd World Youth Assembly for Road Safety) และการประชุมระดับรัฐมนตรีโลก ด้านความปลอดภัยทางถนน ครั้งที่ 4 (4th Global Ministerial Conference on for Road Safety) ในช่วงวันที่ 15 – 20 กุมภาพันธ์ 2568 ณ เมืองมาร์ราเกซ ราชอาณาจักรโมร็อกโก ที่ผ่านมานั้น นับเป็นครั้งแรกที่ประเทศไทยส่งเยาวชนเข้าร่วม การประชุมเยาวชนโลกด้านความปลอดภัยบนท้องถนน ครั้งที่ 3 เป็นการนำเยาวชนจากทั่วโลก ร่วมกันทำกิจกรรมสร้างสรรค์ร่วมกัน ด้วยการสร้างแรงบันดาลใจในรูปแบบต่าง ๆ อาทิ สุนทรพจน์แบบบูรณาการ (Keynote speeches) การสัมมนาเชิงปฏิบัติการ (Interactive workshops) การแทรกแซงทางศิลปะ (Artistic intervention) และกิจกรรมบนถนน (Street activations)
ส่วนการประชุมระดับรัฐมนตรีโลกด้านความปลอดภัยทางถนน ครั้งที่ 4 นั้น ที่ประชุมมีการพิจารณา แลกเปลี่ยนข้อคิดเห็นและประสบการณ์ในการพัฒนาความปลอดภัยทางถนน รวมถึงนำเสนอปฏิญญามาร์ราเกช (Marrakech Declaration) และประกาศเจตนารมณ์ ความมุ่งมั่น (Commitment) ของประเทศ เพื่อพัฒนาความปลอดภัยทางถนน และนำไปสู่การลดอุบัติเหตุทางถนนและผู้เสียชีวิตตามเป้าหมายและแนวทางของแผนโลก ทศวรรษแห่งความปลอดภัยทางถนน 2021-2030 (Global Plan Decade of Action for Road Safety 2021-2030) ขององค์การสหประชาชาติ และองค์การอนามัยโลกได้อย่างยั่งยืน
สำหรับ นายนิกร จำนง ประธานคณะที่ปรึกษาติดตามและเร่งรัดการขับเคลื่อนนโยบายรัฐมนตรีว่าการกระทรวง พม. ในฐานะผู้แทน ได้ร่วมเป็นวิทยากรอภิปรายในหัวข้อ “การบูรณาการเสียงของเยาวชนในการตัดสินใจด้านความปลอดภัยทางถนน” (Integration young voices in Road Safety decision-making) ซึ่งการมีส่วนร่วมของเยาวชนในทุกขั้นตอน นับเป็นปัจจัยสำคัญในการขับเคลื่อนการเปลี่ยนแปลงด้านความปลอดภัยบนถนนอย่างยั่งยืนและมีประสิทธิภาพ ซึ่งประเทศไทยมีโครงสร้างสภาเด็กและเยาวชน และเป็นกรรมการด้านความปลอดภัยทางถนน โดยมีระบบสนับสนุนทางการเงินให้เยาวชนริเริ่มโครงการด้วยตนเองผ่านกองทุนสนับสนุนโครงการเยาวชน ทั้งในระดับท้องถิ่นและระดับชาติ ทำให้สภาเด็กและเยาวชนระดับประเทศและระดับพื้นที่ ซึ่งมีสมาชิกกว่า 300,000 คน ช่วยกันทำงานลดความเสี่ยงต่างๆ ของเด็กและเยาวชน
สำหรับการขับเคลื่อนด้านความปลอดภัยทางถนนเพิ่งเริ่มดำเนินการในปีที่ผ่านมา มีงบประมาณสนับสนุนการทำงานของเด็กและเยาวชนอย่างชัดเจนจากรัฐบาล และจากกองทุนเพื่อความปลอดภัยในการใช้รถใช้ถนน ปัจจุบันมีงบประมาณกว่า 1,000 ล้านดอลลาร์สหรัฐ และมีกองทุนสนับสนุนการสร้างเสริมสุขภาพและสโมสรโรตารี่ทั่วประเทศไทยกว่า 400 สโมสร ให้การสนับสนุนการทำงานของเด็กและเยาวชนซึ่งสามารถเป็นตัวอย่างให้ประเทศอื่นนำไปขยายผลดำเนินการต่อไป
สำหรับถ้อยแถลงหลัก 3 ประการของเยาวชนโลกในที่ประชุมเยาวชนโลกด้านความปลอดภัยบนท้องถนน ครั้งที่ 3 ประกอบด้วย 1.ความปลอดภัยในการเดินทางต้องเป็นสิทธิขั้นพื้นฐาน ไม่ใช่อภิสิทธิ์ของบางกลุ่ม 2.การออกแบบเมืองต้องให้ความสำคัญกับผู้คน ไม่ใช่แค่รถยนต์ 3. เยาวชนต้องมีบทบาทสำคัญในการออกแบบและผลักดันนโยบายด้านความปลอดภัยทางถนน ดังนั้น สิ่งที่ต้องทำให้เกิดขึ้นจริงคือเยาวชนทั่วโลกพร้อมเป็นผู้นำการเปลี่ยนแปลง แต่การเปลี่ยนแปลงที่แท้จริงต้องอาศัยความร่วมมือจากทุกฝ่าย อาทิ รัฐบาลและองค์กรต่างๆ ต้องช่วยกันสนับสนุนความคิดและโครงการที่ขับเคลื่อนโดยเยาวชน จัดสรรงบประมาณเพื่อพัฒนาระบบความปลอดภัยทางถนนและโครงสร้างพื้นฐานให้ดียิ่งขึ้น การทำงานร่วมกันระหว่างคนต่างวัย ผสมผสานพลังและความคิดสร้างสรรค์ของคนรุ่นใหม่ เข้ากับประสบการณ์ของผู้นำและผู้เชี่ยวชาญ "เมื่อทุกคนร่วมมือกัน เราจะสามารถสร้างแนวทางที่ปลอดภัย ยั่งยืน และเหมาะสมสำหรับทุกคน และสุดท้าย  เราแค่รับฟังเยาวชนไม่พอ ต้องให้เยาวชนมีบทบาทในการตัดสินใจจริง ต้องมีส่วนร่วมในการออกแบบ ดำเนินการ และติดตามนโยบาย และมีผลลัพธ์ที่วัดผลได้ เพื่อให้เกิดการเปลี่ยนแปลงอย่างแท้จริง" นายวราวุธ กล่าว
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #สังคมใส่ใจสายใยพม #สภาเด็กและเยาวชน #ความปลอดภัยทางถนน #โมร็อกโก

ที่มา : https://www.thaigov.go.th/news/contents/details/94128