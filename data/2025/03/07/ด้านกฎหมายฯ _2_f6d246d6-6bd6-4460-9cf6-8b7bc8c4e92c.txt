รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ให้การต้อนรับรัฐมนตรีว่าการกระทรวงความมั่นคงฮ่องกง และคณะ ในโอกาสเยือนประเทศไทยและขอบคุณในการให้ความช่วยเหลือเหยื่อค้ามนุษย์ฮ่องกง


วันศุกร์ที่ 7 มีนาคม 2568
07/03/2568
พิมพ์
รัฐมนตรีว่าการกระทรวงยุติธรรม ให้การต้อนรับรัฐมนตรีว่าการกระทรวงความมั่นคงฮ่องกง และคณะ ในโอกาสเยือนประเทศไทยและขอบคุณในการให้ความช่วยเหลือเหยื่อค้ามนุษย์ฮ่องกง
รัฐมนตรีว่าการกระทรวงยุติธรรม ให้การต้อนรับรัฐมนตรีว่าการกระทรวงความมั่นคงฮ่องกง และคณะ ในโอกาสเยือนประเทศไทยและขอบคุณในการให้ความช่วยเหลือเหยื่อค้ามนุษย์ฮ่องกง
ในวันศุกร์ที่ 7 มีนาคม 2568 ระหว่างเวลา 10.00-10.30 น. ณ ห้องรับรอง 205 อาคารรัฐสภา พันตำรวจเอก ทวี  สอดส่อง รัฐมนตรีว่าการกระทรวงยุติธรรม ได้ให้การต้อนรับ นาย เติ้ง ปิง เฉียง (Mr. Tang Ping-keung) รัฐมนตรีว่าการกระทรวงความมั่นคงฮ่องกง (Secretary for Security) และคณะ ในโอกาสมาเยือนประเทศไทย
ในโอกาสนี้ รัฐมนตรีว่าการกระทรวงความมั่นคงฮ่องกง ได้กล่าวขอบคุณ พันตำรวจเอก ทวี  สอดส่อง รัฐมนตรีว่าการกระทรวงยุติธรรม ที่ได้ให้ความช่วยเหลือและประสานงานกับทุกภาคส่วน เพื่อช่วยเหลือเหยื่อค้ามนุษย์ชาวฮ่องกงที่ถูกหลอกมาเป็นแก๊งคอลเซ็นเตอร์ในเมียนมา จำนวน 48 คน อย่างต่อเนื่อง และเดินทางกลับฮ่องกงได้อย่างปลอดภัย ในโอกาสนี้ จึงขอชื่นชมและขอบคุณเจ้าหน้าที่ทุกคนที่เกี่ยวข้องมา ณ ที่นี้ รวมถึงยินดีที่จะทำงานร่วมกับรัฐบาลไทยอย่างใกล้ชิด เพื่อยืนยันว่าประเทศไทยยังเป็นประเทศที่ปลอดภัยสำหรับการท่องเที่ยว และป้องกันทุกคนจากการตกเป็นเหยื่อหรือถูกล่อลวงในอนาคต
โอกาสนี้ รัฐมนตรีว่าการกระทรวงยุติธรรม ได้กล่าวยืนยันความมุ่งมั่นและตั้งใจจริงของรัฐบาลไทยในการปราบปรามอาชญากรรมข้ามชาติ ซึ่งปัจจุบันถือเป็นปัญหาสำคัญของภูมิภาคที่มีผู้ได้รับผลกระทบจำนวนมาก และยินดีประสานงานเพื่อให้ความช่วยเหลือเหยื่ออาชญากรรมทุกประเทศ พร้อมกันนี้ รัฐมนตรีว่าการกระทรวงยุติธรรม ได้เสนอให้จัดตั้งคณะทำงานระหว่างไทย-ฮ่องกง เพื่อแลกเปลี่ยนข้อมูลระหว่างกัน รวมถีงเสนอให้มีการสอบถามข้อมูลจากเหยื่อที่กลับไปแล้วเพื่อนำไปสู่การจับกุมผู้ที่บงการอยู่เบื้องหลัง โดยอาจพิจารณาเส้นทางการเงินประกอบด้วย อีกทั้งในโอกาสข้างหน้าอาจมีการจัดสัมมนาเพื่อถอดบทเรียนและประสบการณ์ระหว่างหน่วยงานที่เกี่ยวข้องของทั้ง 2 ประเทศ เพื่อพัฒนาการปราบปรามอาชญากรรมข้ามชาติ และช่วยเหลือเหยื่อค้ามนุษย์ต่อไป

ที่มา : https://www.thaigov.go.th/news/contents/details/94123