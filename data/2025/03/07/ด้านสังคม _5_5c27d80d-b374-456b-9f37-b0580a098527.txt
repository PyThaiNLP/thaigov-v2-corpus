รัฐบาลไทย-ข่าวทำเนียบรัฐบาล-องคมนตรี ตรวจเยี่ยม รพร.เวียงสระ เป็นแม่ข่าย จ.สุราษฎร์ธานี ตอนล่าง ดูแลผู้ป่วยอาการซับซ้อน ช่วยผู้ป่วยพื้นที่ห่างไกลเข้าถึงการรักษาที่รวดเร็ว 


วันศุกร์ที่ 7 มีนาคม 2568
องคมนตรี ตรวจเยี่ยม รพร.เวียงสระ เป็นแม่ข่าย จ.สุราษฎร์ธานี ตอนล่าง ดูแลผู้ป่วยอาการซับซ้อน ช่วยผู้ป่วยพื้นที่ห่างไกลเข้าถึงการรักษาที่รวดเร็ว
องคมนตรี ติดตามการดำเนินงานโรงพยาบาลสมเด็จพระยุพราชเวียงสระ ซึ่งเป็นโรงพยาบาลแม่ข่าย จังหวัดสุราษฎร์ธานี ตอนล่าง ให้การดูแลรักษาผู้ป่วยที่มีความซับซ้อนก่อนส่งต่อไปยังโรงพยาบาลขนาดใหญ่ เช่น ผู้ป่วยโรคหลอดเลือดสมอง ช่วยให้ผู้ป่วยในพื้นที่ห่างไกลได้
องคมนตรี ติดตามการดำเนินงานโรงพยาบาลสมเด็จพระยุพราชเวียงสระ ซึ่งเป็นโรงพยาบาลแม่ข่าย จังหวัดสุราษฎร์ธานี ตอนล่าง ให้การดูแลรักษาผู้ป่วยที่มีความซับซ้อนก่อนส่งต่อไปยังโรงพยาบาลขนาดใหญ่ เช่น ผู้ป่วยโรคหลอดเลือดสมอง ช่วยให้ผู้ป่วยในพื้นที่ห่างไกลได้เข้าถึงการรักษาที่รวดเร็ว ปลอดภัย ลดความพิการและมีคุณภาพชีวิตที่ดีขึ้น
วันนี้ (7 มีนาคม 2568 ) ที่ โรงพยาบาลสมเด็จพระยุพราชเวียงสระ จังหวัดสุราษฎร์ธานี นายพลากร สุวรรณรัฐ องคมนตรี ในฐานะประธานกรรมการมูลนิธิโรงพยาบาลสมเด็จพระยุพราช พร้อมด้วย นพ.ปิยะ ศิริลักษณ์ ผู้ตรวจราชการกระทรวงสาธารณสุข เขตสุขภาพที่ 11 ผู้บริหาร และหน่วยงานที่เกี่ยวข้อง ลงพื้นที่ตรวจเยี่ยมและติดตามผลการดำเนินงาน พร้อมมอบประกาศเกียรติคุณแก่ผู้ทำคุณประโยชน์ต่อโรงพยาบาล มอบถุงของขวัญพระราชทานให้กับผู้ป่วยที่มารับบริการ และให้กำลังใจเจ้าหน้าที่ บุคลากรผู้ปฏิบัติงาน
นพ.ปิยะ กล่าวว่า โรงพยาบาลสมเด็จพระยุพราชเวียงสระ เป็นโรงพยาบาลชุมชน ขนาด 90 เตียง เปิดให้บริการจริง 120 เตียง นอกจากดูแลประชากรในพื้นที่กว่า 65,000 คน ยังเป็นโรงพยาบาลแม่ข่ายโซนใต้ของจังหวัดสุราษฎร์ธานี ดูแลประชาชนครอบคลุม 5 อำเภอ ได้แก่ เวียงสระ บ้านนาสาร บ้านนาเดิม พระแสง และชัยบุรี สามารถรักษาผู้ป่วยที่มีความซับซ้อนด้านอายุรกรรม ศัลยกรรม สูตินรีเวชกรรม กุมารเวชกรรม ศัลยกรรมกระดูก รังสีวิทยา เวชศาสตร์ฟื้นฟู แพทย์แผนไทยและแพทย์ทางเลือก ช่วยลดความแออัดในโรงพยาบาลสุราษฎร์ธานีได้ส่วนหนึ่ง โดยปี 2567 ที่ผ่านมา รับส่งต่อผู้ป่วยจากโรงพยาบาลในเครือข่าย 2,325 ครั้ง และยังพัฒนาระบบทางด่วนโรคหลอดเลือดสมอง (Stroke fast track) พร้อมระบบ EMS ระบบการส่งต่อ ระบบการขอคำปรึกษากับแพทย์เฉพาะทางอายุรกรรมระบบประสาทของโรงพยาบาลสุราษฎร์ธานี เพิ่มศักยภาพการวินิจฉัยด้วยเครื่องเอกซเรย์คอมพิวเตอร์ความเร็วสูง มีแพทย์และทีมสหวิชาชีพดูแลผู้ป่วยที่ผ่าตัดสวนลากลิ่มเลือดทางสายสวน (Thrombectomy) ให้การรักษาผู้ป่วยปีละกว่า 300 คน ช่วยให้ผู้ป่วยได้รับการรักษาทันเวลา ปลอดภัย ลดความพิการและมีคุณภาพชีวิตที่ดีขึ้น นอกจากนี้ ยังมีศูนย์ไตเทียม ดูแลผู้ป่วยโรคไตอย่างครบวงจร ศูนย์ศัลยกรรมครบวงจรและการผ่าตัดแบบวันเดียวกลับ
โรงพยาบาลสมเด็จพระยุพราชเวียงสระ ได้พัฒนาเป็นโรงพยาบาลอัจฉริยะ ระดับเพชร ใช้เทคโนโลยีอำนวยความสะดวกประชาชนที่เข้ารับบริการ ช่วยลดความแออัดและลดการรอคอย อาทิ Smart OPD  ออกบัตรคิวผู้ป่วยผ่านตู้ KIOSK, Smart IPD ระบบเวชระเบียนผู้ป่วยแบบไร้เอกสาร, Smart ER บริการการแพทย์ฉุกเฉินระบบดิจิทัล จัดลำดับความฉุกเฉิน ติดตามสถานการณ์การรับบริการได้แบบ Real Time และยังร่วมกับภาคีเครือข่ายแก้ปัญหาสุขภาพในชุมชน อาทิ จัดคลินิก NCD remission ดูแลผู้ป่วยเบาหวาน ความดันโลหิตสูง ลดความรุนแรงและภาวะแทรกซ้อนของโรค ปรับเปลี่ยนพฤติกรรมสุขภาพ ช่วยผู้ป่วยเบาหวานควบคุมระดับน้ำตาลในเลือดได้ดี ร้อยละ 35.84 ผู้ป่วยความดันโลหิตสูง ควบคุมระดับความดันโลหิตได้ดี ร้อยละ 70.14  จัดคลินิกผู้สูงอายุ คัดกรองสุขภาพผู้สูงอายุ 9 ด้าน ได้แก่ ความคิดความจำ การเคลื่อนไหว การขาดสารอาหาร
การมองเห็น การได้ยิน ภาวะซึมเศร้า การกลั้นปัสสาวะ การปฏิบัติกิจวัตรประจำวัน และสุขภาพช่องปาก เป็นต้น
***********************************************7 มีนาคม 2568

ที่มา : https://www.thaigov.go.th/news/contents/details/94129