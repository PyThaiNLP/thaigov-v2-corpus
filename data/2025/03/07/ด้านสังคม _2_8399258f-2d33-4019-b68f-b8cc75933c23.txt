รัฐบาลไทย-ข่าวทำเนียบรัฐบาล-สธ. จับมือ ก.ทรัพยากรธรรมชาติฯ หนุนปลูกป่าสมุนไพร ควบคู่ยกระดับแหล่งท่องเที่ยวเชิงสุขภาพ สร้างงาน สร้างรายได้ ขับเคลื่อนเศรษฐกิจประเทศ


วันพฤหัสบดีที่ 6 มีนาคม 2568
06/03/2568
พิมพ์
สธ. จับมือ ก.ทรัพยากรธรรมชาติฯ หนุนปลูกป่าสมุนไพร ควบคู่ยกระดับแหล่งท่องเที่ยวเชิงสุขภาพ สร้างงาน สร้างรายได้ ขับเคลื่อนเศรษฐกิจประเทศ
กระทรวงสาธารณสุข ร่วมกับ กระทรวงทรัพยากรธรรมชาติและสิ่งแวดล้อม เชื่อมโยงภูมิปัญญาการแพทย์แผนไทยฯ และการอนุรักษ์ทรัพยากรธรรมชาติอย่างยั่งยืน ส่งเสริมและพัฒนาแหล่งปลูกสมุนไพรในพื้นที่เขตอนุรักษ์
กระทรวงสาธารณสุข ร่วมกับ กระทรวงทรัพยากรธรรมชาติและสิ่งแวดล้อม เชื่อมโยงภูมิปัญญาการแพทย์แผนไทยฯ และการอนุรักษ์ทรัพยากรธรรมชาติอย่างยั่งยืน ส่งเสริมและพัฒนาแหล่งปลูกสมุนไพรในพื้นที่เขตอนุรักษ์ พร้อมยกระดับเป็นแหล่งท่องเที่ยวเชิงสุขภาพ (Wellness) ช่วยสร้างงาน สร้างรายได้ให้ชุมชนและช่วยขับเคลื่อนเศรษฐกิจประเทศ
วันนี้ (6 มีนาคม 2568) ที่ Courtyard โรงแรม เดอะ สลิล ริเวอร์ไซด์ กรุงเทพมหานคร นายเดชอิศม์ ขาวทอง รัฐมนตรีช่วยว่าการกระทรวงสาธารณสุข และ นายนราพัฒน์ แก้วทอง ผู้ช่วยรัฐมนตรีประจำกระทรวงทรัพยากรธรรมชาติและสิ่งแวดล้อม ร่วมเป็นสักขีพยานในพิธีลงนามบันทึกความเข้าใจเรื่อง “การส่งเสริมและพัฒนาแหล่งปลูกสมุนไพรในพื้นที่เขตอนุรักษ์ เพื่อนำมาใช้ในระบบสุขภาพและเศรษฐกิจและการพัฒนาศักยภาพแหล่งท่องเที่ยวเพื่อสุขภาพแบบองค์รวม (Wellness)” ระหว่าง นพ.สมฤกษ์ จึงสมาน อธิบดีกรมการแพทย์แผนไทยและการแพทย์ทางเลือก กับ นายสุรชัย อจลบุญ อธิบดีกรมป่าไม้ นายอรรถพล เจริญชันษา อธิบดีกรมอุทยานแห่งชาติ สัตว์ป่าและพันธุ์พืช และ ดร.ปิ่นสักก์ สุรัสวดี อธิบดีกรมทรัพยากรทางทะเลและชายฝั่ง โดยมีคณะผู้บริหารและบุคลากรของทั้งสองกระทรวง เครือข่ายด้านการท่องเที่ยว เครือข่ายหมอพื้นบ้านและภาคเอกชน เข้าร่วมงานกว่า 200 คน
นายเดชอิศม์ กล่าวว่า กระทรวงสาธารณสุขมีนโยบายด้านเศรษฐกิจสุขภาพ โดยยกระดับอุตสาหกรรมการแพทย์มูลค่าสูง การแพทย์แผนไทย สมุนไพร และผลิตภัณฑ์สุขภาพ ต่อยอดภูมิปัญญาท้องถิ่นให้ได้มาตรฐานสากลและผลักดันสู่ตลาดระดับโลก โดยให้ความสำคัญกับการพัฒนาและควบคุมคุณภาพตลอดห่วงโซ่การผลิต เพื่อเพิ่มความเชื่อมั่นของผลิตภัณฑ์และบริการสุขภาพ เพิ่มศักยภาพในการแข่งขันของประเทศอย่างมั่นคง ซึ่งสมุนไพรในธรรมชาติที่สามารถนำมาใช้ประโยชน์ได้นั้น ส่วนหนึ่งอยู่ในพื้นที่ป่าหรือพื้นที่เขตอนุรักษ์ รวมไปถึงพื้นที่ทางทะเลและชายฝั่ง กรมการแพทย์แผนไทยฯ จึงทำความร่วมมือกับกรมป่าไม้ กรมอุทยานแห่งชาติฯ และกรมทรัพยากรทางทะเลฯ เพื่อพัฒนาพื้นที่ปลูกสมุนไพรในเขตอนุรักษ์อย่างเป็นระบบ มีการศึกษาวิจัย และสร้างแนวทางการใช้ประโยชน์ที่สมดุลกับการอนุรักษ์ เกิดประโยชน์สูงสุดทั้งในระบบสุขภาพและเศรษฐกิจ
นายนราพัฒน์ กล่าวว่า พื้นที่ป่าภายใต้การกำกับดูแลของกรมป่าไม้ กรมอุทยานแห่งชาติ สัตว์ป่า และพันธุ์พืช และกรมทรัพยากรทางทะเลและชายฝั่ง มีศักยภาพสูงในการเป็นสถานที่ท่องเที่ยวที่สามารถบำบัด ฟื้นฟูสุขภาพกายและใจของประชาชนได้อย่างดีเยี่ยม การลงนามบันทึกข้อตกลงความร่วมมือครั้งนี้ จึงเป็นก้าวสำคัญในการบูรณาการความร่วมมือระหว่างสองกระทรวง เพื่อพัฒนาการใช้ประโยชน์จากทรัพยากรป่าไม้และสมุนไพรไทยอย่างยั่งยืน ช่วยให้การแพทย์แผนไทยฯ มีแหล่งวัตถุดิบที่มั่นคง ปลอดภัย ได้มาตรฐาน เกิดการใช้ประโยชน์พืชสมุนไพรได้อย่างถูกต้องเหมาะสม เป็นไปตามหลักวิชาการ ตลอดจนเป็นการดึงดูดนักท่องเที่ยวทั้งชาวไทยและชาวต่างชาติ จากการพัฒนาแหล่งท่องเที่ยวเพื่อสุขภาพแบบองค์รวม ช่วยส่งเสริมเศรษฐกิจท้องถิ่น และสร้างความตระหนักในการอนุรักษ์ทรัพยากรธรรมชาติไปพร้อมกัน สอดคล้องกับนโยบายส่งเสริมการท่องเที่ยวเชิงสุขภาพ และการท่องเที่ยวเชิงอนุรักษ์ของประเทศ
ด้าน นพ.สมฤกษ์ กล่าวว่า บันทึกข้อตกลงความร่วมมือฉบับนี้ มีวัตถุประสงค์เพื่อศึกษา วิจัย อนุรักษ์ และส่งเสริมการใช้ประโยชน์สมุนไพรสายพันธุ์ดั้งเดิมในพื้นที่รับผิดชอบของกรมป่าไม้ กรมอุทยานแห่งชาติฯ และกรมทรัพยากรทางทะเลฯ อย่างถูกต้องเหมาะสมและยั่งยืน เพื่อนำไปสู่การเพาะปลูกหรือการผลิตในเชิงเศรษฐกิจสำหรับเป็นวัตถุดิบในการปรุงยา ผลิตยา เวชภัณฑ์ หรือผลิตภัณฑ์สมุนไพรเพื่อสุขภาพที่ได้มาตรฐาน รวมถึงพัฒนายกระดับให้เป็นแหล่งท่องเที่ยวเชิงสุขภาพ โดยใช้ภูมิปัญญาการแพทย์แผนไทยและสมุนไพรไทยเพิ่มมูลค่าทางเศรษฐกิจสุขภาพ ตลอดจนส่งเสริมและสนับสนุนการศึกษาวิจัยและพัฒนาแนวปฏิบัติทางการเกษตรและการเก็บรวบรวมที่ดีสำหรับการจัดการสมุนไพรในพื้นที่ (Good Agricultural and Collection Practices : GACP) แลกเปลี่ยนข้อมูลการวิจัยและการพัฒนาการปลูกสมุนไพรในเขตพื้นที่ป่าและการเก็บเกี่ยวเพื่อการปรุงยา ผลิตยา เวชภัณฑ์ และผลิตภัณฑ์สมุนไพรที่ได้มาตรฐาน เพื่อต่อยอดทางเศรษฐกิจโดยไม่เป็นการทำลายระบบนิเวศ
************************ 6 มีนาคม 2568

ที่มา : https://www.thaigov.go.th/news/contents/details/94109