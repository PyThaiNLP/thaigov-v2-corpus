รัฐบาลไทย-ข่าวทำเนียบรัฐบาล-​รมว.ปุ๋ง มอบกรมการศาสนา นำคณะสงฆ์ - พุทธศาสนิกชน จาริกแสวงบุญท่องแดนพุทธภูมิ “อินเดีย - เนปาล” เรียนรู้พุทธประวัติต้นกำเนิดพระพุทธศาสนา


วันศุกร์ที่ 7 มีนาคม 2568
​รมว.ปุ๋ง มอบกรมการศาสนา นำคณะสงฆ์ - พุทธศาสนิกชน จาริกแสวงบุญท่องแดนพุทธภูมิ “อินเดีย - เนปาล” เรียนรู้พุทธประวัติต้นกำเนิดพระพุทธศาสนา
​รมว.ปุ๋ง มอบกรมการศาสนา นำคณะสงฆ์ - พุทธศาสนิกชน จาริกแสวงบุญท่องแดนพุทธภูมิ “อินเดีย - เนปาล” เรียนรู้พุทธประวัติต้นกำเนิดพระพุทธศาสนา
รมว.ปุ๋ง มอบกรมการศาสนา นำคณะสงฆ์ - พุทธศาสนิกชน จาริกแสวงบุญท่องแดนพุทธภูมิ “อินเดีย - เนปาล” เรียนรู้พุทธประวัติต้นกำเนิดพระพุทธศาสนา
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม เปิดเผยว่า เพื่อเป็นการรับนโยบายของรัฐบาลในการเสริมพลังสร้างสรรค์พัฒนาคนให้มีศักยภาพ ทักษะสูงที่พร้อมรับต่อการขับเคลื่อนงานด้านศาสนา วัฒนธรรมเพื่อสังคมยั่งยืน กรมการศาสนา โดยกองทุนส่งเสริมการเผยแผ่พระพุทธศาสนาเฉลิมพระเกียรติ ๘๐ พรรษา ได้จัดโครงการส่งเสริมพระสงฆ์และพุทธศาสนิกชนไปประกอบศาสนกิจ ณ สังเวชนียสถาน ๔ ตำบล ประเทศอินเดีย-เนปาล ปีงบประมาณ พ.ศ. ๒๕๖๘ โดยคัดเลือกพระสงฆ์ ผู้บริหารกระทรวงวัฒนธรรม กรรมการบริหารเงินทุนหมุนเวียน กองทุนส่งเสริมการเผยแผ่พระพุทธศาสนาเฉลิมพระเกียรติ ๘๐ พรรษา และเครือข่ายทางศาสนาที่บำเพ็ญประโยชน์ต่อพระพุทธศาสนา เดินทางไปประกอบศาสนกิจ ณ สังเวชนียสถาน ๔ ตำบล ประเทศอินเดีย-เนปาล ได้แก่ สถานที่ประสูติ ณ สวนลุมพินี เมืองกบิลพัสดุ์ รัฐลุมพินี สหพันธ์สาธารณรัฐประชาธิปไตยเนปาล สถานที่ตรัสรู้ ณ บริเวณต้นพระศรีมหาโพธิ์ ตำบล อุรุเวลาเสนานิคม ปัจจุบันเรียกว่า “พุทธคยา” เมืองคยา รัฐพิหาร สาธารณรัฐอินเดีย สถานที่แสดงปฐมเทศนา “ธัมมจักกัปปวัตตนสูตร ณ ป่าอิสิปตนมฤคทายวัน ปัจจุบันเรียกว่า “สารนาถ” เมืองพาราณสี รัฐอุตตรประเทศสาธารณรัฐอินเดีย สถานที่เสด็จดับขันธปรินิพพาน ณ สาลวโนทยาน เมืองกุสินารา ปัจจุบันเรียกว่า “กุสินาคาร์” เมืองกาเซีย รัฐอุตตรประเทศ สาธารณรัฐอินเดีย เพื่อส่งเสริมให้พระสงฆ์และพุทธศาสนิกชนให้เข้าถึงหลักธรรมในต้นกำเนิดพระพุทธศาสนา ได้รับประสบการณ์ตรงจากการศึกษาสถานที่สำคัญๆ ที่เกี่ยวข้องกับพุทธประวัติ ทำให้เกิดความซาบซึ้งและพัฒนาต่อยอดงานด้านศาสนา นำความรู้และประสบการณ์ไปถ่ายทอดสู่เยาวชนและประชาชน ทั้งในด้านการเรียนการสอนและด้านการเผยแผ่พระพุทธศาสนาอย่างมีประสิทธิภาพ ซึ่งแบ่งเป็นพระสงฆ์และพุทธศาสนิกชนจำนวน 3 รุ่น รวมทั้งสิ้น 200 รูป/คน โดยรุ่นที่ ๑ เดินทางระหว่างวันที่ ๑๑ - ๑๘ มีนาคม ๒๕๖๘ จำนวน ๖๘ รูป/คน รุ่นที่ ๒ เดินทางระหว่างวันที่ 14 - ๒1 มีนาคม ๒๕๖๘ จำนวน ๖๖ รูป/คน และรุ่นที่ ๓ เดินทางระหว่างวันที่ ๒๐ - ๒๗ มีนาคม ๒๕๖๘  จำนวน ๖๖ รูป/คน
รัฐมนตรีว่าการกระทรวงวัฒนธรรม กล่าวต่อว่า กองทุนส่งเสริมการเผยแผ่พระพุทธศาสนาเฉลิมพระเกียรติ 80 พรรษา ได้สนับสนุนการดำเนินการของศูนย์อำนวยความสะดวกผู้เดินทางไปประกอบศาสนกิจ ณ สังเวชนียสถาน 4 ตำบล ประเทศอินเดีย-เนปาล จำนวน 9 แห่ง เพื่ออำนวยความสะดวกและให้ข้อมูลการเดินทางที่ถูกต้องแก่คณะพระสงฆ์และพุทธศาสนิกชนได้ปฏิบัติศาสนกิจตามหลักศาสนา โดยมีขยายผลความร่วมมือส่งเสริมศูนย์อำนวยความสะดวกที่มีศักยภาพและความพร้อมในการให้บริการคณะสงฆ์และพุทธศาสนิกชนที่เดินทางไปปฏิบัติศาสนกิจ ณ สังเวชนียสถาน 4 ตำบล เพิ่มเติม ประกอบด้วย วัดไทยลุมพินี ประเทศเนปาล 1 แห่ง และประเทศอินเดีย อีก 8 แห่ง ได้แก่ วัดไทย กุสินาราเฉลิมราชย์ วัดไทยพุทธคยา วัดสิทธารถราชมณเฑียร วัดไทยสารนาถ วัดไทยเชตะวันมหาวิหาร วัดไทยนวราชรัตนาราม วัดไทยนวมินทร์ธัมมิกราช และวัดไทยพระรามอโยธยา  สำหรับพระสงฆ์และพุทธศาสนิกชนที่เป็นเป้าหมายในการร่วมเดินทางจาริกแสวงบุญในครั้งนี้ เป็นเครือข่ายที่ปฏิบัติงานในโครงการต่าง ๆ ของกรมการศาสนา อาทิ พระธรรมวิทยากร พระสงฆ์ที่ปฏิบัติงานในศูนย์ศึกษาพระพุทธศาสนาวันอาทิตย์ ผู้ทรงคุณวุฒิ วัฒนธรรมจังหวัด และผู้บำเพ็ญประโยชน์ต่อพระพุทธศาสนา เมื่อได้ศึกษาเรียนรู้ สัมผัสกับบรรยากาศที่เป็นจริงในแดนพุทธภูมิแล้ว จะทำให้เกิดความเลื่อมใสศรัทธามากยิ่งขึ้น พระสงฆ์จะได้นำหลักธรรมมาถ่ายทอด อบรม และพัฒนาประชาชนให้มีคุณธรรมจริยธรรม เป็นพลังในการอุทิศตนในการเผยแผ่พระพุทธศาสนามากยิ่งขึ้น ส่วนพุทธศาสนิกชนที่ไปจะได้น้อมนำหลักธรรมคำสอนไปประพฤติปฏิบัติในวิถีชีวิต ทั้งนี้ยังเป็นการสอดคล้องกับนโยบายของรัฐบาล ที่มุ่ง “ส่งเสริมสถาบันศาสนาให้มีบทบาท ในการเผยแผ่หลักคำสอนที่ดีงาม ปลูกฝังคุณธรรม จริยธรรม และเสริมสร้างความร่วมมือในการพัฒนาคุณภาพชีวิต จิตใจ และพัฒนาสังคมให้มีความสามัคคี ปรองดอง ให้พุทธศาสนิกชนเข้าถึงแก่นแท้คำสอนของพระพุทธเจ้าและสามารถนำมาปฏิบัติในชีวิตประจำวันได้ รวมทั้งสนองตอบต่อนโยบายของกระทรวงวัฒนธรรม ในการขับเคลื่อนงานศาสนา วัฒนธรรม เพื่อเสริมสร้างสังคมเข้มแข็งและสนับสนุนเศรษฐกิจวัฒนธรรมให้เติบโตอย่างยั่งยืน ทั้งนี้ กองทุนส่งเสริมการเผยแผ่พระพุทธศาสนาเฉลิมพระเกียรติ 80 พรรษา ได้เปิดโอกาสให้พระภิกษุที่เดินทางไปประกอบศาสนกิจฯ เสนอโครงการ/กิจกรรมเกี่ยวกับการเผยแผ่พระพุทธศาสนาในพื้นที่ต่างๆ ทั้งในส่วนกลางและส่วนภูมิภาค ที่มุ่งเน้นการปรับเปลี่ยนรูปแบบวิธีการเผยแผ่ในรูปแบบที่หลากหลายสอดคล้องกับความต้องการของกลุ่มเป้าหมาย ในส่วนของพุทธศาสนิกชนที่ร่วมเดินทางไปประกอบศาสนกิจก็จะได้น้อมนำหลักธรรมคำสอนไปประพฤติปฏิบัติในวิถีชีวิต อันเป็นการสนองตอบต่อนโยบายของรัฐบาล ที่มุ่งเสริมสร้างบทบาทของสถาบันทางศาสนา ในการปลูกฝังค่านิยมและจิตสำนึกที่ดี ให้แก่เด็กและเยาวชน ส่งเสริมให้นำหลักธรรมของศาสนามาใช้ในการส่งเสริมคุณธรรม จริยธรรม และสร้างแรงจูงใจให้ประชาชนใช้หลักธรรมในการดำรงชีวิตมากขึ้น

ที่มา : https://www.thaigov.go.th/news/contents/details/94142