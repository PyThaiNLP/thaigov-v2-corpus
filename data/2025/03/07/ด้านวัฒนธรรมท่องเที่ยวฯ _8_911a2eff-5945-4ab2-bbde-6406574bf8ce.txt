รัฐบาลไทย-ข่าวทำเนียบรัฐบาล-วธ.จับมือเวทีประกวด “มิสโกลบอล 2025” เผยแพร่ Soft Power อาหาร แฟชั่น ดนตรีของไทยสู่สายตานานาชาติ ชวนผู้เข้าประกวดกว่า 60 ประเทศแต่งชุดแฟชั่นผ้าไทยร่วมสมัย โชว์อัตลักษณ์ความเป็นไทย 


วันศุกร์ที่ 7 มีนาคม 2568
วธ.จับมือเวทีประกวด “มิสโกลบอล 2025” เผยแพร่ Soft Power อาหาร แฟชั่น ดนตรีของไทยสู่สายตานานาชาติ ชวนผู้เข้าประกวดกว่า 60 ประเทศแต่งชุดแฟชั่นผ้าไทยร่วมสมัย โชว์อัตลักษณ์ความเป็นไทย
วธ.จับมือเวทีประกวด “มิสโกลบอล 2025” เผยแพร่ Soft Power อาหาร แฟชั่น ดนตรีของไทยสู่สายตานานาชาติ ชวนผู้เข้าประกวดกว่า 60 ประเทศแต่งชุดแฟชั่นผ้าไทยร่วมสมัย โชว์อัตลักษณ์ความเป็นไทย กระตุ้นคนไทย ชาวต่างชาติสวมใส่ผ้าไทยทันสมัย  ส่งเสริมเศรษฐกิจวัฒนธรรม
วธ.จับมือเวทีประกวด “มิสโกลบอล 2025” เผยแพร่ Soft Power อาหาร แฟชั่น ดนตรีของไทยสู่สายตานานาชาติ ชวนผู้เข้าประกวดกว่า 60 ประเทศแต่งชุดแฟชั่นผ้าไทยร่วมสมัย โชว์อัตลักษณ์ความเป็นไทย กระตุ้นคนไทย ชาวต่างชาติสวมใส่ผ้าไทยทันสมัย  ส่งเสริมเศรษฐกิจวัฒนธรรม สร้างภาพลักษณ์และเกียรติภูมิไทยในเวทีโลก
เมื่อวันที่ 5 มีนาคม 2568 นางยุถิกา อิศรางกูร ณ อยุธยา รองปลัดกระทรวงวัฒนธรรม เป็นประธานกิจกรรมต้อนรับผู้เข้าประกวดมิสโกลบอล 2025 & ถ่ายภาพแฟชั่นและวีดิทัศน์ประชาสัมพันธ์ความเป็นไทย โดยมีนางเกษร กำเหนิดเพ็ชร รองผู้อำนวยการสำนักงานศิลปวัฒนธรรมร่วมสมัย นางระวีพรรณ แก้วเพียงเพ็ญ  รองผู้ว่าราชการจังหวัดนนทบุรี นางปิยาภรณ์ แสนโกศิก ประธานกรรมการบริหารบริษัท ทีพีเอ็น โกลบอล จำกัด Miss Ashley Melendez Miss Global 2023  Mr. Luisito Daumier Villarosa Corilla Mister Global 2024 นางจิณฑาทิพ ศิลโสภิต ผู้บริหารฐานเฮอริเทจและวาวาเฮาส์ คาเฟ่ และผู้เข้าประกวดมิสโกลบอล 2025 เข้าร่วม ณ ฐานเฮอริเทจ ตำบลบางม่วง อำเภอบางใหญ่ จังหวัดนนทบุรี
นางยุถิกา อิศรางกูร ณ อยุธยา รองปลัดกระทรวงวัฒนธรรม กล่าวว่า กระทรวงวัฒนธรรม(วธ.) มุ่งขับเคลื่อนเศรษฐกิจวัฒนธรรมและ Soft Power สร้างเสน่ห์วิถีไทย ครองใจคนทั้งโลก โดยเฉพาะการส่งเสริมผ้าไทยที่มีความงดงามและอัตลักษณ์โดดเด่น   ดังนั้น วธ.จึงได้บูรณาการความร่วมมือกับบริษัททีพีเอ็น โกลบอล จำกัด จังหวัดนนทบุรี หน่วยงานรัฐ เอกชนและเครือข่ายทางวัฒนธรรม จัดกิจกรรมต้อนรับผู้เข้าประกวดมิสโกลบอล (Miss Global) 2025 & ถ่ายภาพแฟชั่นและวีดิทัศน์ประชาสัมพันธ์ความเป็นไทยขึ้นเมื่อวันที่ 5 มีนาคม 2568 ณ ฐานเฮอริเทจ จังหวัดนนทบุรี  ประด้วยการให้ผู้เข้าประกวดฯแต่งกายด้วยชุดแฟชั่นผ้าไทยร่วมสมัยที่ได้รับการสนับสนุนจากวธ.โดยสำนักงานศิลปวัฒนธรรมร่วมสมัย (สศร.) เครือข่ายศิลปินร่วมสมัยและผู้ประกอบการในจังหวัดต่างๆ 72 ชุด  ถือเป็นการประชาสัมพันธ์ผลงานการออกแบบและแฟชั่นของสศร. ได้แก่ โครงการออกแบบเครื่องแต่งกายผ้าไทยร่วมสมัยเพื่อการสวมใส่ทุกวัน Ready to Wear ประจำปีงบประมาณ พ.ศ. 2561 และโครงการออกแบบฯประจำปีงบประมาณ พ.ศ. 2562 โครงการพัฒนาการออกแบบเครื่องแต่งกายร่วมสมัยชายแดนใต้สู่สากล ประจำปีงบประมาณ พ.ศ. 2564 และโครงการฯประจำปีงบประมาณ พ.ศ.2565  เพื่อให้คนไทยและชาวต่างชาติได้เห็นถึงความงดงามของผ้าไทยในมิติความทันสมัย กระตุ้นให้เกิดความสนใจในการสวมใส่ผ้าไทยและส่งเสริมการอนุรักษ์ผ้าไทย นอกจากนี้ มีการแสดงและสาธิตศิลปวัฒนธรรมไทย ได้แก่ การแสดงรำกลองยาว การสาธิตทำอาหารไทย เช่น ส้มฉุน ผัดไทย อีกด้วย
ทั้งนี้ การประกวดมิสโกลบอลปีนี้ จัดขึ้นเป็นปีที่ 11 และมีผู้เข้าประกวดทั้งหมด 64 คนที่มีอายุตั้งแต่ 18 – 30 ปี จากกว่า 60 ประเทศทั่วโลก โดยมีกิจกรรมเก็บตัวในประเทศไทยที่กรุงเทพฯ และจังหวัดนนทบุรี ระหว่างวันที่ 3 – 9 มีนาคม 2568 โดยจะมีการประกวดรอบ Final Competition  วันที่ 9 มีนาคม 2568 ณ เอ็มซีซี ฮอลล์ เดอะมอลล์ไลฟ์สโตร์ งามวงศ์วาน ตั้งแต่เวลา 18.00 น.  จะมีการนำวิดีทัศน์ประชาสัมพันธ์ความเป็นไทยเผยแพร่ทางโซเซียลมีเดีย ได้แก่ เพจเฟซบุ๊ก Miss Global Organization 140k followers และเพจเฟซบุ๊ก TPN GLOBAL 5.5k followers ยูทูป TPNG 218k followers และTiktok 24.2k followers

ที่มา : https://www.thaigov.go.th/news/contents/details/94145