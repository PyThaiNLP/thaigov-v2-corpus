รัฐบาลไทย-ข่าวทำเนียบรัฐบาล-​นายกฯ แพทองธาร หารือผู้บริหาร Globus เสริมความร่วมมือขยายตลาดสินค้าไทยระดับพรีเมียม เข้าสู่ห้างหรูระดับไฮเอนด์ของสวิตเซอร์แลนด์


วันศุกร์ที่ 7 มีนาคม 2568
07/03/2568
พิมพ์
​นายกฯ แพทองธาร หารือผู้บริหาร Globus เสริมความร่วมมือขยายตลาดสินค้าไทยระดับพรีเมียม เข้าสู่ห้างหรูระดับไฮเอนด์ของสวิตเซอร์แลนด์
​นายกฯ แพทองธาร หารือผู้บริหาร Globus เสริมความร่วมมือขยายตลาดสินค้าไทยระดับพรีเมียม เข้าสู่ห้างหรูระดับไฮเอนด์ของสวิตเซอร์แลนด์
วันนี้ (7 มีนาคม 2568) เวลา 11.00 น. (ตามเวลาท้องถิ่นนครซูริก ซึ่งช้ากว่าไทย 6 ชั่วโมง) ณ ห้าง Globus นางสาวแพทองธาร ชินวัตร นายกรัฐมนตรี พบหารือกับ ผู้บริหารบริษัท Magazine zum Globus AG ซึ่งเป็นบริษัทค้าปลีกระดับไฮเอนด์จากสวิตเซอร์แลนด์ ก่อตั้งเมื่อปี พ.ศ. 2450 โดยปัจจุบันมีห้างสรรพสินค้า Globus ทั้งหมด 9 แห่ง อยู่ในเมืองใหญ่ของสวิตเซอร์แลนด์ และบริษัทฯ มีช่องทางจำหน่ายสินค้าหลากหลาย ทั้งการขายในห้างสรรพสินค้า และช่องทางออนไลน์ผ่านเว็บไซต์ globus.ch
โดยการหารือครั้งนี้มุ่งเน้นไปที่การสร้างความร่วมมือทางเศรษฐกิจระหว่างไทย - สวิตเซอร์แลนด์ โดยเฉพาะในด้านการลงทุน และการขยายตลาดสินค้าไทยในสวิตเซอร์แลนด์ผ่านช่องทางการค้าปลีกของ Globus ซึ่งเน้นการจำหน่ายสินค้าระดับพรีเมียม เช่น เครื่องสำอางและเสื้อผ้า นอกจากนี้ นายกรัฐมนตรีได้เสนอแนวคิดในการสร้างโอกาสให้กับผู้ประกอบการไทยในการผลิตสินค้าหัตถกรรมคุณภาพสูงเพื่อส่งออกไปยังตลาดยุโรป
ทั้งสองฝ่ายยังได้หารือเรื่องการแลกเปลี่ยนประสบการณ์และความรู้ในด้านการบริหารจัดการห้างสรรพสินค้าและการนำเทคโนโลยีดิจิทัลมาพัฒนาธุรกิจค้าปลีก เพื่อสนับสนุนการเติบโตทางเศรษฐกิจอย่างยั่งยืน
ซึ่งในโอกาสนี้ นายกรัฐมนตรีได้เยี่ยมชม booth สินค้าไทยที่วางขายในห้าง Globus และได้หยิบยกประเด็นการเพิ่มโอกาสสินค้าไทยที่มีคุณภาพให้นำมาวางขายมากขึ้นอีกด้วย

ที่มา : https://www.thaigov.go.th/news/contents/details/94149