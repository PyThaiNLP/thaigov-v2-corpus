รัฐบาลไทย-ข่าวทำเนียบรัฐบาล-“สมศักดิ์” หนุนบุคลากรเพิ่มทักษะ “การสื่อสารเชิงบวก” ลดบรรยากาศตึงเครียด สร้างความไว้วางใจของผู้ป่วยและญาติ


วันศุกร์ที่ 7 มีนาคม 2568
“สมศักดิ์” หนุนบุคลากรเพิ่มทักษะ “การสื่อสารเชิงบวก” ลดบรรยากาศตึงเครียด สร้างความไว้วางใจของผู้ป่วยและญาติ
รัฐมนตรีว่าการกระทรวงสาธารณสุข สนับสนุนบุคลากรสาธารณสุขพัฒนาทักษะการสื่อสารเชิงบวก ด้วยความสุภาพ ชัดเจน และเห็นอกเห็นใจ เพื่อสร้างความสัมพันธ์ที่ดีระหว่างผู้ให้บริการและผู้รับบริการ ช่วยลดความตึงเครียด เกิดความร่วมมือในการรักษา
รัฐมนตรีว่าการกระทรวงสาธารณสุข สนับสนุนบุคลากรสาธารณสุขพัฒนาทักษะการสื่อสารเชิงบวก ด้วยความสุภาพ ชัดเจน และเห็นอกเห็นใจ เพื่อสร้างความสัมพันธ์ที่ดีระหว่างผู้ให้บริการและผู้รับบริการ ช่วยลดความตึงเครียด เกิดความร่วมมือในการรักษา สร้างความไว้วางใจของผู้ป่วยและญาติ
วันนี้ (7 มีนาคม2568) ที่ โรงพยาบาลศรีธัญญา จังหวัดนนทบุรี นายสมศักดิ์ เทพสุทิน รัฐมนตรีว่าการกระทรวงสาธารณสุข เปิดโครงการประชุมเชิงปฏิบัติการเพื่อเสริมสร้างทักษะการสื่อสารเชิงบวกในบริการทางการแพทย์ (Gentle Communication for Gentle Healthcare) โดยมี นพ.โอภาส การย์กวินพงศ์ ปลัดกระทรวงสาธารณสุข นพ.กิตติศักดิ์ อักษรวงศ์ อธิบดีกรมสุขภาพจิต ผู้บริหารกระทรวงสารณสุข ตลอดจนผู้บริหาร และบุคลากรจากโรงพยาบาลศูนย์/โรงพยาบาลทั่วไป สังกัดสำนักปลัดกระทรวงสาธารณสุข สถาบันและโรงพยาบาลจิตเวช สังกัดกรมสุขภาพจิต เข้าร่วมประชุมทั้ง Onsite และ Online รวม 250 คน
นายสมศักดิ์ กล่าวว่า ผลสำรวจนิด้าโพลที่ระบุว่าประชาชนมีความพึงพอใจต่อการทำงานของกระทรวงสาธารณสุข สูงเป็นอันดับ 1 ถือเป็นเสียงสะท้อนถึงความทุ่มเทในการทำงานของบุคลากรสาธารณสุขได้ทางหนึ่ง แต่อย่างไรก็ตาม จากการเก็บข้อมูลของกรมสุขภาพจิตเกี่ยวกับการใช้ความรุนแรงต่อพยาบาล 2 กรณีล่าสุดที่ปรากฏในข่าวบนสื่อโซเชียลกว่า 150 แหล่ง ซึ่งมีประชาชนเข้ามาให้ความเห็นมากกว่า 300,000 ครั้ง พบว่า ข้อความประมาณ 2 ใน 3 เห็นด้วยกับการปกป้องการทำงานของบุคลากร แต่อีก 1 ใน 3 เห็นด้วยกับการใช้ความรุนแรง โดยส่วนหนึ่งระบุถึงปัญหาเรื่องการสื่อสารของบุคลากรทางการแพทย์ ซึ่งเรื่องนี้มีความสำคัญมาก เพราะการสื่อสารที่สุภาพ ชัดเจน และเห็นอกเห็นใจ นอกจากจะช่วยลดความตึงเครียดที่เกิดขึ้นในกระบวนการรักษาพยาบาลแล้ว ยังส่งเสริมความร่วมมือของผู้ป่วยในการรักษาด้วย
“ผมเชื่อมั่นว่าบุคลากรทางการแพทย์ทุกคนล้วนมีความปรารถนาดีต่อผู้ป่วยที่มารับบริการ แต่ด้วยสถานการณ์การทำงานที่หนักและตึงเครียด อาจทำให้ไม่สามารถสื่อสารความรู้สึกที่ดีไปยังประชาชนผู้รับบริการได้ การสื่อสารเชิงบวก หรือ Gentle Communication จึงเป็นเครื่องมือสำคัญที่จะช่วยให้เกิดการบริการและความสัมพันธ์ที่ดีระหว่างผู้ให้บริการและผู้รับบริการ ซึ่งจะส่งผลในการลดความรุนแรงที่อาจเกิดขึ้นในโรงพยาบาลได้” นายสมศักดิ์กล่าว
ด้าน นพ.โอภาสกล่าวว่า โครงการประชุมเชิงปฏิบัติการเพื่อเสริมสร้างทักษะการสื่อสารเชิงบวกในบริการทางการแพทย์ (Gentle Communication for Gentle Healthcare) มุ่งเน้นพัฒนาทักษะทางการสื่อสารของบุคลากรทางการแพทย์ที่ต้องมีปฏิสัมพันธ์กับผู้ป่วย เพื่อสร้างความไว้วางใจระหว่างผู้ให้บริการและผู้รับบริการ ส่งเสริมการทำงานเป็นทีม และสร้างบรรยากาศที่ดีในองค์กร ซึ่งจะส่งผลให้ประชาชนได้รับบริการสุขภาพที่ดี มีคุณภาพ และมีความพึงพอใจ ขณะเดียวกัน บุคลากรทางการแพทย์ผู้ให้บริการก็มีขวัญกำลังใจและมีความปลอดภัยในการปฏิบัติงาน
**************************7 มีนาคม 2568

ที่มา : https://www.thaigov.go.th/news/contents/details/94127