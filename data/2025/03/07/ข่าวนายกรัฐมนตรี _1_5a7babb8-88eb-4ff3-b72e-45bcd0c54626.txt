รัฐบาลไทย-ข่าวทำเนียบรัฐบาล-นายกรัฐมนตรี “แพทองธาร” เยี่ยมชมคูหาของประเทศไทยในงานส่งเสริมการขายทางการท่องเที่ยว ITB Berlin 2025 ณ Berlin Expo Center City กรุงเบอร์ลิน สหพันธ์สาธารณรัฐเยอรมนี


วันพฤหัสบดีที่ 6 มีนาคม 2568
นายกรัฐมนตรี “แพทองธาร” เยี่ยมชมคูหาของประเทศไทยในงานส่งเสริมการขายทางการท่องเที่ยว ITB Berlin 2025 ณ Berlin Expo Center City กรุงเบอร์ลิน สหพันธ์สาธารณรัฐเยอรมนี
นายกรัฐมนตรี “แพทองธาร” เยี่ยมชมคูหาของประเทศไทยในงานส่งเสริมการขายทางการท่องเที่ยว ITB Berlin 2025 ณ Berlin Expo Center City กรุงเบอร์ลิน สหพันธ์สาธารณรัฐเยอรมนี
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า วันนี้ (วันพฤหัสบดีที่ 6 มีนาคม 2568) เวลา 10.00 น. (ตามเวลาท้องถิ่นกรุงเบอร์ลิน ซึ่งช้ากว่ากรุงเทพฯ 6 ชั่วโมง) ณ ศูนย์การจัดนิทรรศการ Messe Berlin Exhibition Ground กรุงเบอร์ลิน สหพันธ์สาธารณรัฐเยอรมนี นางสาวแพทองธาร ชินวัตร นายกรัฐมนตรี เข้าร่วมงาน ITB Berlin 2025 งานมหกรรมส่งเสริมการขายทางการท่องเที่ยวที่ใหญ่และสำคัญที่สุดในโลก ซึ่งเป็นงานที่เปิดโอกาสให้หน่วยงานทั้งภาครัฐและภาคเอกชนในอุตสาหกรรมท่องเที่ยวทั่วโลก ได้นำเสนอการขายสินค้าทางการท่องเที่ยวในฐานะผู้ขาย โดยจัดพื้นที่เผยแพร่ประชาสัมพันธ์ ตลอดจนพบปะเจรจาธุรกิจกับผู้ประกอบการนำเที่ยวที่มาร่วมงานในฐานะผู้ซื้อ โดยในแต่ละปีมีประเทศต่าง ๆ จากทั่วโลกเข้าร่วมงานกว่า 180 ประเทศ เพื่อส่งเสริมการท่องเที่ยวของประเทศตนเอง
นายกรัฐมนตรี ได้เดินเยี่ยมชมคูหาประเทศไทย ภายใน Hall 26B Stand no.26 พร้อมพบปะผู้ประกอบการภาคเอกชนไทยที่เข้าร่วมงาน โดยผู้ประกอบการภาคเอกชนไทยจำนวน 160 ราย ได้นำเสนอสินค้าและการบริการทางการท่องเที่ยวในมุมมองใหม่ ประชาสัมพันธ์ภาพลักษณ์การท่องเที่ยวประเทศไทยให้กว้างขวางผ่านแบรนด์ Amazing Thailand โดยประกาศให้ปี 2568 นี้เป็นปี “Amazing Thailand Grand Tourism & Sports Year 2025” ภายใต้แนวคิด Sustainable Thailand Soft Power โดยออกแบบพื้นที่ผ่านการสะท้อนเอกลักษณ์ไทยสู่เวทีโลก
โดย นายกรัฐมนตรีได้เยี่ยมชมคูหา Amazing Thailand โดยในคูหาประกอบด้วยผู้ประกอบการยุโรป โดยผู้ที่มาร่วมในคูหาได้พบปะพูดคุยกับนายกรัฐมนตรีแลกเปลี่ยนข้อคิดเห็นเพื่อกระตุ้นผลักดันการท่องเที่ยวไทย พร้อมกันนี้ นายกรัฐมนตรีได้เยี่ยมชมที่คูหามวยไทย ชมการแสดงมวยโบราณ ร่วมทำ work shop เครื่องหอมกลิ่นดอกไม้ไทย เยี่ยมชมคูหาเสน่ห์ไทยพวงมาลัยที่ทำจากไม้ไผ่
อนึ่ง การจัดสรรพื้นที่คูหาของประเทศไทยภายในงาน ITB Berlin 2025  แบ่งพื้นที่เป็น 5 ประเภท ประกอบด้วย
1. พื้นที่เจรจาธุรกิจ เวทีเจรจาธุรกิจระหว่างผู้ประกอบการท่องเที่ยวไทยในฐานะผู้ซื้อ และผู้ประกอบการท่องเที่ยวจากต่างประเทศในฐานะผู้ขาย
2. พื้นที่จังหวัดและพันธมิตรต่าง ๆ อาทิ กรมท่องเที่ยว องค์การบริหารการพัฒนาพื้นที่พิเศษเพื่อการท่องเที่ยวอย่างยั่งยืน (องค์การมหาชน) บริษัท ท่าอากาศยานไทย จำกัด สมาคมธุรกิจการท่องเที่ยวจากพื้นที่ต่างๆ ได้แก่ เกาะสมุย ภูเก็ต กระบี่ พังงา ฯลฯ โดยเป็นการประชาสัมพันธ์ข้อมูลแหล่งท่องเที่ยวประเทศไทย และภาพลักษณ์การท่องเที่ยวที่มีคุณค่าและยั่งยืนของไทยให้เป็นที่รู้จักอย่างกว้างขวาง รวมไปถึงการนำเสนอสินค้าทางการท่องเที่ยวในมุมมองใหม่ และเพิ่มขีดความสามารถการแข่งขันให้ไทยเป็น Sustainable Destination
3. พื้นที่เสน่ห์ไทย (Soft Power) จัดกิจกรรมในรูปแบบของการจัดแสดงสินค้า/บริการ การแสดงทางวัฒนธรรม เทศกาลงานประเพณีที่สะท้อนวิถีชีวิต และความเชื่อของแต่ละท้องถิ่นไทย
4. พื้นที่เมืองน่าเที่ยว จัดแสดงแหล่งท่องเที่ยวและกิจกรรมทางการท่องเที่ยว เอกลักษณ์ อัตลักษณ์พื้นถิ่นของจังหวัด สินค้าหัตถกรรมไทย เพื่อส่งเสริมการท่องเที่ยวให้เป็นที่รู้จักในตลาดนักท่องเที่ยวต่างประเทศ
5. พื้นที่การท่องเที่ยวเชิงกีฬา (Sport Tourism) ประชาสัมพันธ์การท่องเที่ยวเชิงกีฬาเพื่อดึงดูดนักท่องเที่ยวในกลุ่มความสนใจพิเศษ

ที่มา : https://www.thaigov.go.th/news/contents/details/94105