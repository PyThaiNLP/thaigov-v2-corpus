รัฐบาลไทย-ข่าวทำเนียบรัฐบาล-กรมทางหลวงชนบท เปิดใช้ถนนสาย ชพ.4002 อำเภอละแม จังหวัดชุมพร หนุนท่องเที่ยวเชิงธรรมชาติ รองรับการคมนาคมขนส่งในพื้นที่ พร้อมส่งเสริมคุณภาพชีวิตที่ดีให้ประชาชนอย่างยั่งยืน


วันอังคารที่ 11 มีนาคม 2568
กรมทางหลวงชนบท เปิดใช้ถนนสาย ชพ.4002 อำเภอละแม จังหวัดชุมพร หนุนท่องเที่ยวเชิงธรรมชาติ รองรับการคมนาคมขนส่งในพื้นที่ พร้อมส่งเสริมคุณภาพชีวิตที่ดีให้ประชาชนอย่างยั่งยืน
....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ได้ดำเนินโครงการก่อสร้างถนนสาย ชพ.4002 แยก ทล.4112 - น้ำตกจำปูน อำเภอละแม จังหวัดชุมพร แล้วเสร็จและเปิดให้ประชาชนใช้สัญจรแล้ว เนื่องจากถนนสายดังกล่าวมีปริมาณการจราจรเป็นจำนวนมาก ทำให้การสัญจรของประชาชนไม่ได้รับความสะดวกและปลอดภัย ทช. จึงได้ดำเนินการปรับปรุงถนนให้มีสภาพที่ดีและสมบูรณ์มากยิ่งขึ้น โดยก่อสร้างเป็นถนนลาดยาง ขนาด 2 ช่องจราจร กว้าง 7 เมตร ไหล่ทางข้างละ 2.5 เมตร และเครื่องหมายจราจรและสิ่งอำนวยความปลอดภัย ระยะทาง 4 กิโลเมตร ใช้งบประมาณ 39 ล้านบาท ถนนสายนี้จะช่วยยกระดับคุณภาพชีวิตของประชาชน สนับสนุนการท่องเที่ยวของอำเภอละแม อีกทั้งยังช่วยบรรเทาความเดือดร้อนให้แก่ประชาชนได้ในระยะยาว ยกระดับมาตรฐานทางหลวงชนบท เชื่อมโยงโครงข่ายคมนาคมขนส่งไปยังพื้นที่ใกล้เคียงได้อย่างมีประสิทธิภาพ เชื่อมต่อกับโรงเรียนตำรวจตระเวนชายแดนและยังสามารถเดินทางเข้าสู่สถานที่ท่องเที่ยวอย่างน้ำตกจำปูน รวมถึงประชาชนสามารถใช้เป็นเส้นทางหลักในการสัญจรและขนส่งพืชผลทางการเกษตรได้อีกด้วย

ที่มา : https://www.thaigov.go.th/news/contents/details/94245