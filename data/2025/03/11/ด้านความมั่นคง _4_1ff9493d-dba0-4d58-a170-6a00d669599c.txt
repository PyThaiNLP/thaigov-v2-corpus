รัฐบาลไทย-ข่าวทำเนียบรัฐบาล-กรมการจัดหางาน เตือน!! อย่าหลงเชื่อ สาย-นายหน้าเถื่อน อ้างพาไปทำงานแคนาดา หวั่นถูกหลอก เสียเงินฟรี


วันอังคารที่ 11 มีนาคม 2568
11/03/2568
พิมพ์
กรมการจัดหางาน เตือน!! อย่าหลงเชื่อ สาย-นายหน้าเถื่อน อ้างพาไปทำงานแคนาดา หวั่นถูกหลอก เสียเงินฟรี
วันที่ 11 มีนาคม 2568 นายสมชาย มรกตศรีวรรณ อธิบดีกรมการจัดหางาน เปิดเผยว่า เมื่อวันที่ 10 มีนาคม 2568 กรมการจัดหางาน โดยสำนักงานจัดหางานจังหวัดปทุมธานี
ได้รับการร้องทุกข์จากตัวแทนกลุ่มคนหางาน จำนวน 31 คน จากคนหางานทั้งหมด 105 คน ว่า ถูกกลุ่มบุคคลซึ่งเป็นตัวแทนของบริษัทรับจัดทำวีซ่า 3 บริษัท ร่วมกันหลอกลวงว่าสามารถส่งไปทำงานเกษตรที่ประเทศแคนาดาได้ โดยเรียกเก็บค่าบริการและค่าใช้จ่ายเป็นเงินประมาณคนละ 50,000 – 200,000 บาท รวมค่าเสียหายทั้งสิ้น 16 ล้านบาท และได้มีการนัดหมายคนหางานให้เข้าอบรมระหว่างวันที่ 7 – 9 มีนาคม 2568 ก่อนจะเดินทางในวันที่ 10 มีนาคม 2568 แต่เมื่อไปถึงสถานที่ที่นัดหมายในจังหวัดปทุมธานี กลับพบว่าบริษัทได้ปิดล็อกและขนย้ายอุปกรณ์ออกไปหมดแล้วนั้น
ผมไม่ได้นิ่งนอนใจ และได้สั่งการให้กองทะเบียนจัดหางานกลางและคุ้มครองคนหางาน และสำนักงานจัดหางานจังหวัดปทุมธานี เข้าตรวจสอบข้อเท็จจริงโดยทันที ซึ่งจากการตรวจสอบพบว่ามีการหลอกลวงคนหางานจริง
ซึ่งคนหางานประสงค์ร้องทุกข์เพื่อดำเนินคดีกับผู้หลอกลวงที่สถานีตำรวจภูธรประตูน้ำจุฬาลงกรณ์ จังหวัดปทุมธานี ทั้งนี้ เจ้าหน้าที่ได้แจ้งสิทธิเกี่ยวกับการร้องทุกข์ต่อพนักงานเจ้าหน้าที่ตาม พรบ. จัดหางานและคุ้มครองคนหางาน
พ.ศ.2528 และที่แก้ไขเพิ่มเติม รวมทั้ง แจ้งขั้นตอนการร้องทุกข์กล่าวโทษตามประมวลกฎหมายวิธีพิจารณาความอาญา ในฐานความผิดที่เกี่ยวข้อง ให้กับผู้เสียหายทราบและเข้าใจแล้ว
“กรมการจัดหางาน ขอเน้นย้ำอีกครั้งว่า ก่อนตัดสินใจโอนเงินให้สายนายหน้าหรือผู้แทนบริษัทรายใด ขอให้ตรวจสอบรายชื่อบริษัทจัดหางานที่ได้รับอนุญาตให้จัดส่งคนหางานไปทำงานต่างประเทศจากกรมการจัดหางาน
ที่เว็บไซต์กองทะเบียนจัดหางานกลางและคุ้มครองคนหางาน doe.go.th/ipd เสียก่อน เพราะปัจจุบันสาย-นายหน้า
มีกลวิธีสร้างความน่าเชื่อถือเพื่อหลอกลวงคนหางานหลายวิธี ดังนั้นจึงขอให้ตรวจสอบก่อนไป จะได้ไม่เสียใจและไม่เสียเงินในภายหลัง และขอประชาสัมพันธ์ให้แรงงานไทยที่จะเดินทางไปทำงานต่างประเทศให้ไปด้วยวิธีที่ถูกต้องตามกฎหมาย 5 วิธี ได้แก่ บริษัทจัดหางานจัดส่ง กรมการจัดหางานจัดส่ง เดินทางไปทำงานด้วยตนเอง นายจ้างในประเทศไทย
พาลูกจ้างไปทำงาน และนายจ้างในประเทศไทยส่งลูกจ้างของตนไปฝึกงาน” อธิบดีกรมการจัดหางาน กล่าว
ทั้งนี้ หากคนหางานได้รับความเดือดร้อนจากการถูกสาย/นายหน้าหลอกลวงไปทำงานต่างประเทศ สามารถขอรับคำปรึกษาและขอความช่วยเหลือได้ที่ กองทะเบียนจัดหางานกลางและคุ้มครองคนหางาน โทร. 0 2248 4792 และ โทร. 0 2245 6763 หรือที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือสอบถามเพิ่มเติมได้ที่ สายด่วนกระทรวงแรงงาน 1506 กด 2 กรมการจัดหางาน หรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/94266