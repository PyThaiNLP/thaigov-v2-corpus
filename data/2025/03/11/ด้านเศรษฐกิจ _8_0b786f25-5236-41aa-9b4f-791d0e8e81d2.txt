รัฐบาลไทย-ข่าวทำเนียบรัฐบาล-FAA เข้าตรวจสอบขั้นสุดท้าย จ่อยกระดับไทยขึ้น CAT1


วันอังคารที่ 11 มีนาคม 2568
FAA เข้าตรวจสอบขั้นสุดท้าย จ่อยกระดับไทยขึ้น CAT1
....
องค์การบริหารการบินแห่งสหรัฐอเมริกา หรือ FAA (Federal Aviation Administration) นําโดย Mr. Dennis Hill, Acting Director, Office of Air Carries Safety Assurance และคณะรวม 4 คน เข้าตรวจสอบในขั้นสุดท้าย (Final Discussion) ณ สำนักงานการบินพลเรือนแห่งประเทศไทย (CAAT) ระหว่างวันที่ 10 - 12 มีนาคม 2568 เพื่อตรวจสอบการแก้ไขข้อบกพร่องที่ได้รับจากการตรวจประเมินไปในช่วงเดือนพฤศจิกายน 2567 ที่ผ่านมา
ซึ่งหากประเทศไทยสามารถแก้ไขข้อบกพร่องได้ทั้งหมด จะสามารถยกระดับมาตรฐานจาก Category 2 กลับเป็น Category 1 คือประเทศที่มีระบบการกํากับดูแลความปลอดภัยการบินพลเรือนได้ตามมาตรฐานสากล ซึ่งจะส่งผลให้สายการบินของไทยได้รับอนุญาตให้ปฎิบัติการบินเข้าสหรัฐอเมริกาได้ รวมทั้งจะสามารถเพิ่มเที่ยวบินและสายการบินในการบินเข้าประเทศที่อ้างอิงผลการตรวจของ FAA ได้มากขึ้น ซึ่งจะทําให้อุตสาหกรรมการขนส่งทางอากาศของไทยขยายตัวได้อย่างต่อเนื่อง โดยผลการตรวจสอบขั้นสุดท้าย จะทราบผลภายใน 30 วัน
ด้านพลอากาศเอก มนัท ชวนะประยูร ผู้อำนวยการ CAAT ระบุว่า เจ้าหน้าที่ทุกภาคส่วนของ CAAT มีความมุ่งมุ่นในการแก้ไขข้อบกพร่อง เพื่อให้การตรวจสอบขั้นสุดท้ายนี้เป็นอย่างราบรื่น และไทยสามารถกลับคืนสู่ CAT1 ได้สำเร็จ

ที่มา : https://www.thaigov.go.th/news/contents/details/94253