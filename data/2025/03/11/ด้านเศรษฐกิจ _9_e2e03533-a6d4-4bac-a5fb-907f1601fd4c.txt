รัฐบาลไทย-ข่าวทำเนียบรัฐบาล-​"ฐิติภัสร์" นำประชุมดันอุตสาหกรรมสีเขียว เดินหน้า ‘สมุทรสาครโมเดล’ คุมเข้มโรงงาน ป้องกันมลพิษ


วันอังคารที่ 11 มีนาคม 2568
11/03/2568
พิมพ์
​"ฐิติภัสร์" นำประชุมดันอุตสาหกรรมสีเขียว เดินหน้า ‘สมุทรสาครโมเดล’ คุมเข้มโรงงาน ป้องกันมลพิษ
​"ฐิติภัสร์" นำประชุมดันอุตสาหกรรมสีเขียว เดินหน้า ‘สมุทรสาครโมเดล’ คุมเข้มโรงงาน ป้องกันมลพิษ
วันที่ 10 มีนาคม 2568 นางสาวฐิติภัสร์ โชติเดชาชัยนันต์ หัวหน้าคณะทำงานรัฐมนตรีว่าการกระทรวงอุตสาหกรรม และประธานคณะอนุกรรมการขับเคลื่อนอุตสาหกรรมสีเขียว เป็นประธานการประชุมคณะอนุกรรมการฯ ครั้งที่ 3/2568 โดยมีนายเอกนิติ รมยานนท์ ผู้ตรวจราชการกระทรวงอุตสาหกรรม นายเตมีย์ พันธุวงค์ราช ผู้ช่วยปลัดกระทรวงอุตสาหกรรม นายสุนทร แก้วสว่าง รองอธิบดีกรมโรงงานอุตสาหกรรม  นางสาวภาดาท์ วรกานนท์ ที่ปรึกษารัฐมนตรีว่าการกระทรวงมหาดไทย ร้อยตำรวจเอก เขตรัฐ ชาญศิลป์ รองผู้ว่าราชการจังหวัดสมุทรสาคร นายพุทธิกรณ์ วิชัยดิษฐ อุตสาหกรรมจังหวัดสมุทรสาคร ผู้บริหาร และเจ้าหน้าที่เกี่ยวข้อง เข้าร่วม ณ ห้องประชุม อก.3 ชั้น 3 อาคารสำนักงานปลัดกระทรวงอุตสาหกรรม
ที่ประชุมหารือแนวทางขับเคลื่อน "สมุทรสาครโมเดล" ซึ่งเป็นมาตรการควบคุมและตรวจสอบโรงงานอุตสาหกรรมในจังหวัดสมุทรสาครอย่างเข้มงวด โดยเน้นบังคับใช้กฎหมายอย่างเคร่งครัด เพื่อให้โรงงานเข้าสู่มาตรฐานอุตสาหกรรมสีเขียว ประกอบด้วยการจัดตั้งหน่วยงานกำกับดูแลเพื่อตรวจสอบโรงงานที่ไม่เป็นไปตามมาตรฐาน และดำเนินคดีตามกฎหมาย การส่งเสริมให้สถานประกอบการพัฒนาสู่ระดับอุตสาหกรรมสีเขียวระดับ 3 ขึ้นไป รวมถึงการปรับปรุงกฎหมายเพื่อผลักดันให้โรงงานนำเทคโนโลยีสะอาดมาใช้ โดยดำเนินงานร่วมกับกรมโรงงานอุตสาหกรรม จังหวัดสมุทรสาคร หน่วยงานท้องถิ่น ตำรวจ และสื่อมวลชน
ที่ประชุมยังได้หารือแนวทางช่วยเหลือประชาชนที่ได้รับผลกระทบจากมลพิษทางอุตสาหกรรม เช่น กรณีมลพิษที่หนองพะวา จังหวัดระยอง โดยมุ่งเน้นการดำเนินคดีเพื่อเรียกร้องค่าเสียหายจากโรงงานที่กระทำผิด การกำหนดมาตรการเยียวยาฟื้นฟูสภาพแวดล้อม และการเพิ่มความเข้มงวดในการตรวจสอบโรงงานเพื่อลดปัญหาสิ่งแวดล้อมในระยะยาว
นอกจากนี้ ยังมีการพิจารณามาตรการเพิ่มเติมเพื่อบังคับใช้กฎหมายอย่างมีประสิทธิภาพ โดยมอบหมายให้หน่วยงานท้องถิ่นเข้มงวดในการตรวจสอบโรงงาน และใช้มาตรา 37 แห่งพระราชบัญญัติโรงงาน พ.ศ. 2535 เพื่อสั่งให้โรงงานปรับปรุงมาตรฐาน หากไม่ปฏิบัติตาม อาจถูกเพิกถอนใบอนุญาต พร้อมทั้งส่งเสริมโรงงานเข้าสู่มาตรฐานอุตสาหกรรมสีเขียวผ่านโครงการ Green Industry Roadshow การสนับสนุนเงินกู้ดอกเบี้ยต่ำ เพื่อปรับปรุงมาตรฐานสิ่งแวดล้อม และการให้คำปรึกษาแก่โรงงาน

ที่มา : https://www.thaigov.go.th/news/contents/details/94258