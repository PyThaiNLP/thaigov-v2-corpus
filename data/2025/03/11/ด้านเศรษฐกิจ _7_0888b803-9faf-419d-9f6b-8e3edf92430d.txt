รัฐบาลไทย-ข่าวทำเนียบรัฐบาล-“สุริยะ” จับมือสเปน เตรียมลงนาม MOU พัฒนาโครงสร้างพื้นฐานและการขนส่งครอบคลุมระบบราง ถนน ท่าเรือ สนามบิน


วันอังคารที่ 11 มีนาคม 2568
“สุริยะ” จับมือสเปน เตรียมลงนาม MOU พัฒนาโครงสร้างพื้นฐานและการขนส่งครอบคลุมระบบราง ถนน ท่าเรือ สนามบิน
....
นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม เปิดเผยว่า เมื่อวันที่ 10 มีนาคม 2568 ได้หารือร่วมกับนายเฟลิเป เด ลา โมเรนา กาซาโต (H.E. Mr. Felipe de la Morena Casado) เอกอัครราชทูตวิสามัญผู้มีอำนาจเต็มแห่งราชอาณาจักรสเปนประจำประเทศไทย เกี่ยวกับกำหนดการลงนามในบันทึกความเข้าใจ (MOU) ระหว่างกระทรวงคมนาคมแห่งราชอาณาจักรไทย และกระทรวงคมนาคมและการเคลื่อนย้ายอย่างยั่งยืนแห่งราชอาณาจักรสเปน ด้านโครงสร้างพื้นฐานและการคมนาคม และความร่วมมือในการพัฒนาการคมนาคมขนส่งระหว่างกัน
นายสุริยะ กล่าวต่อว่า กระทรวงคมนาคมแห่งราชอาณาจักรไทย และกระทรวงคมนาคมและการเคลื่อนย้ายอย่างยั่งยืนแห่งราชอาณาจักรสเปน ได้ร่วมกันจัดทำ MOU เพื่อพัฒนาด้านโครงสร้างพื้นฐานและการขนส่งอย่างเป็นรูปธรรม โดยกำหนดกรอบความร่วมมือในมิติต่าง ๆ รวม 4 ด้าน ได้แก่ ระบบราง ถนนและการขนส่งทางบก ท่าเรือและการขนส่งทางน้ำ และการบิน ผ่านการแลกเปลี่ยนแนวปฏิบัติที่เป็นเลิศและการพัฒนาโครงการนำร่อง การให้คำปรึกษา คำแนะนำทางเทคนิคและความช่วยเหลือในการจัดทำและดำเนินโครงการการวิจัย การพัฒนาเทคโนโลยีและนวัตกรรม การจัดประชุม สัมมนา การประชุมเชิงปฏิบัติการ รวมถึงการฝึกอบรมและโครงการแลกเปลี่ยนผู้เชี่ยวชาญ เพื่อพัฒนาเศรษฐกิจและสังคมของทั้งสองประเทศ ซึ่งคณะรัฐมนตรีได้มีมติให้ความเห็นชอบร่าง MOU ดังกล่าว เมื่อวันที่ 25 มิถุนายน 2567 และอยู่ระหว่างพิจารณากำหนดการลงนามใน MOU ร่วมกัน
สำหรับการดำเนินกิจกรรมภายใต้ MOU ประกอบด้วยความร่วมมือในด้านการวางแผน ออกแบบ ก่อสร้าง ทดสอบการใช้งาน และการดำเนินงาน (การซ่อมบำรุงและบริหารการจราจร) ทั้งในด้านโครงสร้างพื้นฐาน สิ่งอำนวยความสะดวกของระบบรางทั้งระบบรถไฟธรรมดาและรถไฟความเร็วสูง การควบคุมคุณภาพโครงการด้านโครงสร้างพื้นฐานการคมนาคมขนส่ง การบริหารจัดการการขนส่งทางบก ตลอดจนการพัฒนาและให้คำปรึกษาในการศึกษาและออกแบบที่จำเป็นสำหรับโครงการก่อสร้างโครงข่ายถนน การบริหารจัดการทางหลวงแผ่นดิน/ทางหลวงชนบท การซ่อมบำรุงถนนและสะพาน การเดินทางและขนส่งอัจฉริยะ (Smart Mobility) การพัฒนาระบบขนส่งและจราจรอัจฉริยะ (ITS) การนำเทคโนโลยีดิจิทัลและนวัตกรรมมาใช้ในระบบคมนาคมขนส่ง รวมถึงการพัฒนาการขนส่งต่อเนื่องหลายรูปแบบและโลจิสติกส์ของท่าเรือ และการพัฒนาท่าอากาศยานและงานด้านการให้บริการเดินอากาศ
ทั้งนี้ การจัดทำ MOU ฉบับนี้จะเป็นก้าวสำคัญของความร่วมมือเพื่อการพัฒนาระหว่างไทยกับสเปนในด้านโครงสร้างพื้นฐานและการขนส่งอย่างเป็นรูปธรรม โดยจะช่วยส่งเสริมการแลกเปลี่ยนองค์ความรู้ เทคโนโลยี และประสบการณ์ระหว่างกัน รวมถึงกำหนดกรอบความร่วมมือระหว่างทั้งสองประเทศในอนาคต เพื่อสนับสนุนการพัฒนาโครงสร้างพื้นฐานที่ยั่งยืนและเพิ่มขีดความสามารถในการแข่งขันของภาคการขนส่งของทั้งสองประเทศต่อไป

ที่มา : https://www.thaigov.go.th/news/contents/details/94252