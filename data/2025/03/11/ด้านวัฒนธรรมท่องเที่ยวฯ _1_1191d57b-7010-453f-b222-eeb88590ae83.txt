รัฐบาลไทย-ข่าวทำเนียบรัฐบาล-​รมว.ปุ๋ง ชวนเยาวชนเรียนรู้หลักธรรมคำสอนทางพระพุทธศาสนา ร่วมสืบสานพิธีบรรพชาสามเณรและบวชศีลจาริณี ส่งเสริมให้เยาวชน เป็นคนดี มีคุณธรรมจริยธรรม


วันอังคารที่ 11 มีนาคม 2568
​รมว.ปุ๋ง ชวนเยาวชนเรียนรู้หลักธรรมคำสอนทางพระพุทธศาสนา ร่วมสืบสานพิธีบรรพชาสามเณรและบวชศีลจาริณี ส่งเสริมให้เยาวชน เป็นคนดี มีคุณธรรมจริยธรรม
​รมว.ปุ๋ง ชวนเยาวชนเรียนรู้หลักธรรมคำสอนทางพระพุทธศาสนา ร่วมสืบสานพิธีบรรพชาสามเณรและบวชศีลจาริณี ส่งเสริมให้เยาวชน เป็นคนดี มีคุณธรรมจริยธรรม
รมว.ปุ๋ง ชวนเยาวชนเรียนรู้หลักธรรมคำสอนทางพระพุทธศาสนา ร่วมสืบสานพิธีบรรพชาสามเณรและบวชศีลจาริณี ส่งเสริมให้เยาวชน เป็นคนดี มีคุณธรรมจริยธรรม
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม เปิดเผยว่า กระทรวงวัฒนธรรม โดยกรมการศาสนา ร่วมกับคณะสงฆ์ สำนักงานวัฒนธรรมจังหวัดทุกจังหวัด ตลอดจนพุทธศาสนิกชนทั่วประเทศ จัดพิธีบรรพชาสามเณรและบวชศีลจาริณี ภายใต้โครงการเสริมสร้างคุณธรรมจริยธรรม ค่านิยมและความเป็นไทย เพื่อส่งเสริมให้เด็ก เยาวชน และประชาชน ได้ศึกษา ฝึกฝนอบรมหลักธรรมคำสอนทางพระพุทธศาสนา หลักปรัชญาของเศรษฐกิจพอเพียง ซึ่งจะช่วยให้เกิดค่านิยมเป็นคนดี มีคุณธรรมจริยธรรม มีวินัย จิตสาธารณะ มีความกตัญญู ส่งผลให้มีจิตใจที่เข้มแข็งเป็นพลเมืองที่ดี มีคุณภาพ โดยการจัดพิธีบรรพชาสามเณรและบวชศีลจาริณี ในส่วนกลาง ร่วมกับวัดพระเชตุพนวิมลมังคลาราม องค์กรภาคีเครือข่าย บูรณาการพลังบวร บ้าน วัด ราชการ และหน่วยงานภาครัฐและเอกชน จัดพิธีบรรพชาสามเณรภาคฤดูร้อนเฉลิมพระเกียรติ ถวายเป็นพระราชกุศลแด่สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ณ พระอุโบสถ วัดพระเชตุพนวิมลมังคลาราม กรุงเทพมหานคร ในส่วนภูมิภาค มีการจัดกิจกรรมใน 4 จังหวัดนำร่อง ได้แก่ บรรพชาสามเณร ณ วัดใหม่กรงทอง จังหวัดปราจีนบุรี, บวชนาคช้าง เส้นทางสายบุญ หนุนสัมพันธ์ไทย-ลาว ณ วัดอัมพวัน (บ้านหินโดน) จังหวัดบุรีรัมย์, บวชลูกแก้วงามสง่า รักษาคุณค่าประเพณี วัดพระธาตุหริภุญชัย จังหวัดลำพูน และบรรพชารวมใจไทย-พม่า กราบพระพุทธเสตังคศิลาคู่เมือง ณ วัดสุวรรณคีรีวิหาร จังหวัดระนอง นอกจากนี้กระทรวงวัฒนธรรม โดยกรมการศาสนา ได้ขอความอนุเคราะห์สำนักงานพระพุทธศาสนาแห่งชาติเสนอโครงการเสริมสร้างคุณธรรมจริยธรรม ค่านิยม และความเป็นไทย ประจำปีงบประมาณ พ.ศ. ๒๕๖๘ เข้าที่ประชุมมหาเถรสมาคม และมหาเถรสมาคมในคราวประชุม ครั้งที่ ๔/๒๕๖๘ เมื่อวันที่ ๑๐ กุมภาพันธ์ ๒๕๖๘ ได้มีมติที่ ๑๖๗/๒๕๖๘ เห็นชอบโครงการเสริมสร้างคุณธรรมจริยธรรม ค่านิยมและความเป็นไทย ประจำปีงบประมาณ พ.ศ. ๒๕๖๘ ให้วัดในราชอาณาจักรไทยที่มีความพร้อมจัดกิจกรรมบรรพชาอุปสมบทและบวชศีลจาริณีภาคฤดูร้อน เพื่อเฉลิมพระเกียรติสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เนื่องในโอกาสวันคล้ายวันพระราชสมภพ ๒ เมษายน ๒๕๖๘ ระหว่างเดือนมีนาคม ๒๕๖๘ ถึงเดือนพฤษภาคม ๒๕๖๘ มอบเจ้าคณะกรุงเทพมหานคร และเจ้าคณะจังหวัดทุกจังหวัด ทั้ง ๒ ฝ่าย แจ้งวัดในเขตปกครองที่มีความพร้อมจัดกิจกรรมบรรพชาอุปสมบทและบวชศีลจาริณีภาคฤดูร้อน เพื่อเฉลิมพระเกียรติสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เนื่องในโอกาสวันคล้ายวันพระราชสมภพ ๒ เมษายน ๒๕๖๘ ระหว่างเดือนมีนาคม ๒๕๖๘ ถึงเดือนพฤษภาคม ๒๕๖๘ สำหรับการดำเนินการจัดกิจกรรมดังกล่าว ยังได้ร่วมกับคณะสงฆ์ จังหวัด สำนักงานวัฒนธรรมจังหวัด และสถานศึกษาทั่วประเทศ จัดกิจกรรมแบบบูรณาการ เพื่อส่งเสริมให้เด็กและเยาวชนได้มีโอกาสร่วมพิธีเฉลิมพระเกียรติฯ บำเพ็ญความดีถวายเป็นพระราชกุศล แสดงออกถึงความกตัญญูกตเวทิตาต่อบุพการีและผู้มีอุปการคุณอย่างสูง นอกจากนี้ผู้ที่บวชยังจะได้ใช้เวลาในฝึกฝนอบรม ศึกษาเรียนรู้หลักธรรมคำสอนทางพระพุทธศาสนาที่มีความเหมาะสมกับวัย
รัฐมนตรีว่าการกระทรวงวัฒนธรรม กล่าวต่อว่า พุทธศาสนิกชนชาวไทย ถือว่าการบรรพชาสามเณร เป็นการแสดงความกตัญญูกตเวทิตาต่อบุพการีและผู้มีอุปการคุณอย่างสูง ซึ่งถือปฏิบัติสืบต่อกันมา เพื่อร่วมสืบสานประเพณีการบรรพชาให้คงอยู่คู่สังคมไทย ให้เด็ก เยาวชน ได้ศึกษาและฝึกฝนอบรมหลักธรรมคำสอนทางพระพุทธศาสนา หลักปรัชญาของเศรษฐกิจพอเพียง ใช้เวลาว่างให้เป็นประโยชน์ ซึ่งจะช่วยให้เกิดการปรับเปลี่ยนค่านิยมให้เป็นคนดีมีคุณธรรมจริยธรรม มีวินัย มีจิตสาธารณะ รวมทั้งมีความกตัญญู ส่งผลให้มีจิตใจที่เข้มแข็งเติบโตเป็นพลเมืองที่ดีมีคุณภาพ และนำไปประยุกต์ใช้ในการดำเนินชีวิตประจำวัน เพื่อพัฒนาตนเองให้เป็นพลเมืองดีของสังคมและประเทศชาติต่อไป///

ที่มา : https://www.thaigov.go.th/news/contents/details/94242