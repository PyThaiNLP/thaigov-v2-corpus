รัฐบาลไทย-ข่าวทำเนียบรัฐบาล-DAD เตรียมบริการ "ตู้ล็อกเกอร์อัจฉริยะ" ฟรี ปูพรม 4 อาคารในศูนย์ราชการเฉลิมพระเกียรติฯ


วันจันทร์ที่ 10 มีนาคม 2568
10/03/2568
พิมพ์
DAD เตรียมบริการ "ตู้ล็อกเกอร์อัจฉริยะ" ฟรี ปูพรม 4 อาคารในศูนย์ราชการเฉลิมพระเกียรติฯ
DAD อยู่ระหว่างจัดทำและติดตั้งตู้ล็อกเกอร์อัจฉริยะ รวม 4 จุด ภายในศูนย์ราชการเฉลิมพระเกียรติฯ เพื่อให้บริการและเพิ่มความสะดวกแก่ผู้มาติดต่อราชการแต่มีสัมภาระอื่นๆ ติดมาด้วย เนื่องจากมีผู้มาติดต่อแจ้งขอฝากสัมภาระที่เคาน์เตอร์บริการข้อมูลอยู่เป็นประจำ
ดร.นาฬิกอติภัค แสงสนิท กรรมการผู้จัดการ บริษัท ธนารักษ์พัฒนาสินทรัพย์ จำกัด หรือ DAD Asset Development หน่วยงานบริหารจัดการศูนย์ราชการเฉลิมพระเกียรติฯ แจ้งวัฒนะ เปิดเผยว่า อยู่ระหว่างจัดทำและติดตั้งตู้ล็อกเกอร์อัจฉริยะ (Smart Locker) รวม 4 จุด ใน 4 อาคาร ภายในศูนย์ราชการเฉลิมพระเกียรติฯ ถนนแจ้งวัฒนะ ได้แก่ 1. อาคารราชบุรีดิเรกฤทธิ์ (อาคาร A) 2. อาคารรัฐประศาสนภักดี (อาคาร B) 3. อาคาร C และ 4. อาคารจอดรถ D เพื่อให้บริการและเพิ่มความสะดวกสบายแก่ผู้ที่เดินทางมาติดต่อราชการแต่มีสัมภาระอื่นๆ ติดมาด้วย เนื่องจากมีผู้มาติดต่อแจ้งขอฝากสัมภาระที่เคาน์เตอร์บริการข้อมูลอยู่เป็นประจำ
ล็อกเกอร์อัจฉริยะ ใช้งานด้วยระบบสแกนใบหน้าเพื่อเปิดหรือปิดล็อกเกอร์ เบื้องต้นแต่ละอาคารจะติดตั้งตู้ล็อกเกอร์อัจฉริยะขนาด 22 ช่อง แบ่งช่องเป็น 3 ขนาด ได้แก่ ขนาดเล็ก กลาง และใหญ่ รวม 88 ช่อง  ใน 4 อาคาร ให้บริการฟรีไม่มีค่าใช้จ่าย คาดว่าจะติดตั้งแล้วเสร็จพร้อมให้บริการได้ในช่วงไตรมาสที่ 2 ของปี 2568
ที่ผ่านมา DAD มีล็อกเกอร์ให้บริการอยู่แล้วจำนวน 96 ช่อง ตั้งอยู่ที่ชั้น 5 อาคาร B สำหรับประชาชนทั่วไป และผู้ที่มาใช้บริการสันทนาการ เช่น  ลู่วิ่ง Sky Running ชั้น 4  ห้องแดนซ์สตูดิโอ ห้องปิงปอง และห้องโยคะ เป็นต้น นอกจากนั้น DAD  ยังจัดสรรพื้นที่สโมสรซึ่งตั้งอยู่ที่อาคาร B บริเวณโถงชั้น 5 (ด้านทิศตะวันออก) ขนาดพื้นที่ 454 ตารางเมตร ไว้บริการสำหรับผู้ต้องการพื้นที่นัดหารือหรือติดต่องานที่ต้องการความเป็นส่วนตัว
DAD มุ่งมั่นขับเคลื่อนธุรกิจภายใต้แนวทางการดำเนินงานที่รับผิดชอบต่อสังคม (CSR) ซึ่งเป็นส่วนหนึ่งของนโยบายการดำเนินงานของหน่วยงาน รวมถึงสนับสนุนการเข้าถึงบริการของภาครัฐที่มีประสิทธิภาพ  ให้สามารถส่งมอบความพึงพอใจ เพื่อความสุขอย่างยั่งยืนให้แก่ประชาชนและผู้รับบริการ

ที่มา : https://www.thaigov.go.th/news/contents/details/94238