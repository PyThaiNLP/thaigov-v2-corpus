รัฐบาลไทย-ข่าวทำเนียบรัฐบาล-​ปลัดฯ ณัฐพล ประชุมหัวหน้าส่วนราชการ รับมอบนโยบายนายกรัฐมนตรีเร่งรัดเบิกจ่ายงบลงทุน ขับเคลื่อนเศรษฐกิจ และบริหารจัดการน้ำภาคอุตสาหกรรม 


วันอังคารที่ 11 มีนาคม 2568
11/03/2568
พิมพ์
​ปลัดฯ ณัฐพล ประชุมหัวหน้าส่วนราชการ รับมอบนโยบายนายกรัฐมนตรีเร่งรัดเบิกจ่ายงบลงทุน ขับเคลื่อนเศรษฐกิจ และบริหารจัดการน้ำภาคอุตสาหกรรม
​ปลัดฯ ณัฐพล ประชุมหัวหน้าส่วนราชการ รับมอบนโยบายนายกรัฐมนตรีเร่งรัดเบิกจ่ายงบลงทุน ขับเคลื่อนเศรษฐกิจ และบริหารจัดการน้ำภาคอุตสาหกรรม
วันที่ 10 มีนาคม 2568  เวลา 11.30 น. ดร.ณัฐพล รังสิตพล ปลัดกระทรวงอุตสาหกรรม เข้าร่วมการประชุมหัวหน้าส่วนราชการระดับกระทรวงหรือเทียบเท่า ครั้งที่ 2/2568 โดยมี นางสาวแพทองธาร ชินวัตร นายกรัฐมนตรี เป็นประธาน พร้อมด้วย นายเฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม และหัวหน้าส่วนราชการระดับกระทรวงหรือเทียบเท่า เข้าร่วม ณ ห้องประชุมอารีย์สัมพันธ์ ชั้น 3 อาคารกรมการเปลี่ยนแปลงสภาพภูมิอากาศและสิ่งแวดล้อม กระทรวงทรัพยากรธรรมชาติและสิ่งแวดล้อม
นายกรัฐมนตรี กล่าวมอบนโยบายว่า ปัจจุบันมีงบลงทุนประจำปีงบประมาณ พ.ศ. 2568 จำนวน 1.46 ล้านล้านบาท ซึ่งสามารถผลักดัน GDP ให้เติบโต 3% ประกอบด้วย งบค้างท่อจากปีงบประมาณ พ.ศ. 2567 จำนวน 275,009 ล้านบาท งบลงทุนในปีงบประมาณ พ.ศ. 2568 จำนวน 932,402 ล้านบาท และงบลงทุนรัฐวิสาหกิจ จำนวน 253,545 ล้านบาท ภาพรวมการเบิกจ่ายงบลงทุนปัจจุบันอยู่ที่ 28.12% ซึ่งทุกหน่วยงานต้องเร่งการเบิกจ่ายงบลงทุนในปีนี้ จึงเป็นหน้าที่ของทุกคน ที่ต้องช่วยกันกำกับดูแล เพื่อเป็นส่วนสำคัญในการกระตุ้น GDP ของประเทศ โดยเสนอให้หัวหน้าส่วนราชการใช้ผลการเบิกจ่ายงบลงทุนเป็น KPI ในการประเมินผลการทำงานของอธิบดีและหัวหน้าหน่วยงานที่กำกับต่อไป
นอกจากนี้ นายกรัฐมนตรีได้ให้ความสำคัญถึงการบริหารจัดการน้ำอย่างเป็นระบบ ทั้งน้ำประปา น้ำบาดาล น้ำเพื่ออุปโภคบริโภค และน้ำสำหรับภาคอุตสาหกรรม เพื่อแก้ไขปัญหาให้กับประชาชนโดยเฉพาะเกษตรกรที่ได้รับผลกระทบจากปัญหาเหล่านี้ำมากที่สุด โดยขอให้ทุกฝ่ายร่วมมืออย่างเต็มที่ หากมีปัญหาหรืออุปสรรคในการดำเนินงาน ขอให้แจ้งโดยตรงหรือนัดหารือเพิ่มเติม เพื่อให้สามารถแก้ไขปัญหาได้อย่างรวดเร็วและตรงจุด ตลอดจนเตรียมความพร้อมมาตรการเชิงรุกในการรับมือภัยพิบัติที่เกิดขึ้นเป็นประจำทุกปี ทั้งปัญหาน้ำท่วม น้ำแล้ง ฝุ่นควัน น้ำป่าไหลหลาก และดินถล่ม ขอให้ทุกหน่วยงานจัดทำแผนบริหารจัดการทั้งในระยะสั้น ระยะกลาง และระยะยาว เพื่อลดความเสียหายแก่พี่น้องประชาชน

ที่มา : https://www.thaigov.go.th/news/contents/details/94239