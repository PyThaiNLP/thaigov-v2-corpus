รัฐบาลไทย-ข่าวทำเนียบรัฐบาล-​ผู้ช่วย รมว.เกษตร เปิดโครงการทำน้ำปลาจากปลาหมอคางดำ ภายใต้แบรนด์ "หับเผยสมุทรสาคร"


วันอังคารที่ 11 มีนาคม 2568
​ผู้ช่วย รมว.เกษตร เปิดโครงการทำน้ำปลาจากปลาหมอคางดำ ภายใต้แบรนด์ "หับเผยสมุทรสาคร"
​ผู้ช่วย รมว.เกษตร เปิดโครงการทำน้ำปลาจากปลาหมอคางดำ ภายใต้แบรนด์ "หับเผยสมุทรสาคร"
วันที่ 11 มี.ค.68 ที่เรือนจำจังหวัดสมุทรสาคร ต.โกรกกราก อ.เมืองฯ จ.สมุทรสาคร ดร.ณมาณิตา กลับบ้านเกาะ ผู้ช่วยรัฐมนตรีประจำกระทรวงเกษตรและสหกรณ์ เป็นประธานเปิดกิจกรรมฝึกอาชีพ แปรรูปผลิตภัณฑ์น้ำปลา จากปลาหมอคางดำ โดยมี นายวีระศักดิ์ สัจจะปกาสิต ผู้อำนวยการส่วนพัฒนาผู้ต้องขัง เรือนจำจังหวัดสมุทรสาคร นายเผดิม รอดอินทร์ ประมงจังหวัดสมุทรสาคร หัวหน้าส่วนราชการที่เกี่ยวข้อง พร้อมด้วย ภาคเอกชน และผู้ต้องขัง เข้าร่วมกิจกรรม
ดร.ณมาณิตา กลับบ้านเกาะ เปิดเผยว่า ที่ผ่านมาจังหวัดสมุทรสาครประสบปัญหา การแพร่ระบาดของปลาหมอคางดำ ในแหล่งน้ำสาธารณะและพื้นที่เพาะเลี้ยงสัตว์น้ำของเกษตรกร โดยภาครัฐได้มีมาตรการต่างๆออกมาแก้ไขปัญหาอย่างต่อเนื่อง ซึ่งหนึ่งในนั้นคือมาตรการลงแขกลงคลอง กำจัดปลาหมอคางดำมาทำน้ำปลา โดยสำนักงานประมงหวัดสมุทรสาคร ได้บูรณาการกับเรือนจำจังหวัดสมุทรสาคร และภาคเอกชน นำปลาหมอคางดำที่จับได้มาแปรรูปเป็นน้ำปลา ภายใต้แบรนด์ “หับเผย สมุทรสาคร” เพื่อเป็นการเสริมสร้างทักษะอาชีพให้ผู้ต้องขัง และเป็นการส่งเสริมให้เกิดการบริโภคผลิตภัณฑ์จากปลาหมอคางดำในวงกว้างขึ้น ซึ่งจะช่วยลดจำนวนของปลาหมอคางดำได้อย่างครบวงจร
สำหรับพื้นที่จัดกิจกรรมเป็นเรือนจำชั่วคราวบางหญ้าแพรก สังกัดเรือนจำจังหวัดสมุทรสาคร ตั้งอยู่ด้านข้างภายนอกเรือนจำ มีเนื้อที่ 2 ไร่ 50 ตารางวา เป็นสถานที่ควบคุมอบรมและฝึกวิชาชีพให้แก่ผู้ต้องขังชั้นดี ในรูปแบบของแปลงเกษตร บ่อเลี้ยงปลา พื้นที่เลี้ยงสัตว์ และลานแปรรูปผลิตภัณฑ์ โดยกิจกรรมผลิตน้ำปลาจากปลาหมอคางดำในครั้งนี้ ใช้ปลาหมอคางดำที่จับได้เมื่อวันที่ 9 มี.ค.68 ประมาณ 500 กิโลกรัม มาทำเป็นวัตถุดิบ ในสัดส่วน 1 ต่อ 4 คือเกลือ 1 ส่วน ต่อ ปลาหมอคางดำ 4 ส่วน ซึ่งเป็นสูตรของแบรนด์น้ำปลาในจังหวัดเพชรบุรี ที่การันตีความหอมและรสชาติถูกปากทุกคน ซึ่งหลังจากนี้มีการต่อยอดแบรนด์น้ำปลาหับเผยสมุทรสาคร ให้เป็นที่รู้จักกว้างขวางมากยิ่งขึ้น

ที่มา : https://www.thaigov.go.th/news/contents/details/94259