รัฐบาลไทย-ข่าวทำเนียบรัฐบาล-​นายกฯสั่งการ ก.แรงงาน เร่งตรวจสอบกรณี“เงินประกันสังคม”ย้ำต้องดำเนินการด้วยความโปร่งใสเพื่อให้ประชาชนเกิดความสบายใจเผยเงินดิจิทัลวอลเล็ตได้ทุกกลุ่มอย่างแน่นอน ขอ ปชช. อย่าเป็นกังวล


วันอังคารที่ 11 มีนาคม 2568
11/03/2568
พิมพ์
​นายกฯสั่งการ ก.แรงงาน เร่งตรวจสอบกรณี“เงินประกันสังคม”ย้ำต้องดำเนินการด้วยความโปร่งใสเพื่อให้ประชาชนเกิดความสบายใจเผยเงินดิจิทัลวอลเล็ตได้ทุกกลุ่มอย่างแน่นอน ขอ ปชช. อย่าเป็นกังวล
​นายกฯ สั่งการ ก.แรงงาน เร่งตรวจสอบกรณี “เงินประกันสังคม” ย้ำต้องดำเนินการด้วยความโปร่งใส เพื่อให้ประชาชนเกิดความสบายใจ เผยเงินดิจิทัลวอลเล็ต ได้ทุกกลุ่มอย่างแน่นอน ขอ ปชช. อย่าเป็นกังวล
วันนี้ (11 มีนาคม 2568) เวลา 11.30 น. ณ บริเวณโถงกลาง ตึกบัญชาการ 1 ทำเนียบรัฐบาล นางสาวแพทองธาร ชินวัตร นายกรัฐมนตรี ให้สัมภาษณ์ภายหลังการประชุมคณะรัฐมนตรี (ครม.) กรณีประเด็นเงินประกันสังคม และการตรวจสอบการนำเงินไปลงทุนซื้อตึก 7,000 ล้าน ว่า กระทรวงแรงงานได้ดำเนินการตรวจสอบและติดตามอยู่แล้ว  และแน่นอนว่าทุกฝ่ายจะต้องช่วยกันรักษาผลประโยชน์  ให้มีความโปร่งใสมากที่สุด โดยได้เร่งรัดให้กระทรวงแรงงานดำเนินการตรวจสอบเรื่องดังกล่าวแล้ว ในส่วนของรัฐบาลจะดำเนินการตรวจสอบเพิ่มเติมถึงแม้จะเป็นเรื่องที่เกิดขึ้นก่อนรัฐบาลชุดนี้ก็ตาม รัฐบาลพร้อมจะดำเนินการให้เกิดความชัดเจน ส่วนประเด็นต่าง ๆ ที่เป็นผลมาจากรัฐบาลชุดก่อนนั้น จะต้องมีการสานต่อ อะไรที่เกิดประโยชน์ต่อพี่น้องประชาชน จะเร่งดำเนินการอย่างไม่ลังเลแน่นอน และตอนนี้ได้มีการตั้งคณะกรรมฯ ตรวจสอบ โดยได้ลงนามแล้วซึ่งมีปลัดกระทรวงมหาดไทยเป็นประธาน
ส่วนประเด็น “กาสิโน” นายกรัฐมนตรี กล่าวว่า จะต้องมีการตรวจและพิจารณาดูก่อน สำหรับกลุ่มผู้ชุมนุมที่มีการเรียกร้องในเงื่อนไขคัดค้านกาสิโน และพนันออนไลน์ ตนเองได้รับทราบและรับฟังในเรื่องดังกล่าวเรียบร้อยแล้วตั้งแต่เมื่อวาน ขอย้ำว่า ทุก ๆ ความคิดเห็นของพี่น้องประชาชนเป็นสิ่งสำคัญ ทั้งนี้ ในเรื่องของรายละเอียดจะต้องดูให้ดีเพราะประเทศไทยยังไม่เคยมี เพราะฉะนั้นการรับฟังความคิดเห็นหรือการตรวจสอบเรื่องของกฎหมาย และกฎเกณฑ์ต่าง ๆ ถือเป็นส่วนที่สำคัญ ต้องทำให้มีความชัดเจนก่อน ส่วนประเด็นที่การจะเข้ากาสิโนได้ จะต้องมีเงิน 50 ล้าน ก็จะต้องมีการพิจารณาในเรื่องดังกล่าวอีกครั้งหนึ่ง
นายกรัฐมนตรีกล่าวถึง ประเด็นเรื่องการจ่ายเงิน 10,000 บาท เฟส 3 ให้กับกลุ่มคนอายุ 16 – 20 ปี ว่า ทางกระทรวงการคลังจะชี้แจงในรายละเอียดอีกครั้ง ขอให้ทุกคนโหลดแอปพลิเคชัน “ทางรัฐ” ไว้ก่อน เพราะจะได้รับเงินผ่านแอปพลิเคชันทางรัฐ เพราะนอกเหนือจากเงินดิจิทัลวอลเล็ตแล้ว ยังมีการอำนวยความสะดวกในส่วนอื่น ๆ รวมทั้งสิทธิประโยชน์ต่าง ๆ   ซึ่งเป็นสิ่งที่รัฐบาลได้เตรียมมอบให้กับพี่น้องประชาชน
สำหรับ กรณีประชาชนบางกลุ่มมีความกังวลว่าจะไม่ได้รับสิทธิในส่วนต่าง ๆ นายกรัฐมนตรีย้ำว่า ทุกกลุ่มจะได้รับเงินดิจิทัลวอลเล็ต ในโครงการกระตุ้นเศรษฐกิจอย่างแน่นอน เพราะฉะนั้นไม่ต้องเป็นกังวล

ที่มา : https://www.thaigov.go.th/news/contents/details/94254