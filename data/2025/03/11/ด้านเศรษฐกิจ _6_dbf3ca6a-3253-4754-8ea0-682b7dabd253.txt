รัฐบาลไทย-ข่าวทำเนียบรัฐบาล-เกษตรฯ โดยกรมตรวจบัญชีสหกรณ์ มุ่งยกระดับมาตรฐานข้อมูล ก้าวสู่ “ศูนย์กลางทางการเงินของสหกรณ์ไทย”


วันอังคารที่ 11 มีนาคม 2568
เกษตรฯ โดยกรมตรวจบัญชีสหกรณ์ มุ่งยกระดับมาตรฐานข้อมูล ก้าวสู่ “ศูนย์กลางทางการเงินของสหกรณ์ไทย”
กระทรวงเกษตรฯ โดยกรมตรวจบัญชีสหกรณ์ มุ่งยกระดับมาตรฐานข้อมูล ก้าวสู่ “ศูนย์กลางทางการเงินของสหกรณ์ไทย” ขับเคลื่อนความเข้มแข็งสหกรณ์ยุคดิจิทัล
นางสาวอนงค์นาถ จ่าแก้ว เลขานุการรัฐมนตรีว่าการกระทรวงเกษตรและสหกรณ์ เป็นประธานพิธีเปิดการประชุมสัมมนาเชิงปฏิบัติการ เรื่อง “ยกระดับมาตรฐานข้อมูลสู่การเป็นศูนย์กลางทางการเงินของสหกรณ์ไทย” จัดขึ้นระหว่างวันที่ 10 – 12 มีนาคม 2568 โดยมี นางสาวภัทราภรณ์ โสเจยยะ รองปลัดกระทรวงเกษตรและสหกรณ์ ผู้บริหารหน่วยงานในสังกัดกระทรวงเกษตรและสหกรณ์ และหน่วยงานที่เกี่ยวข้อง เข้าร่วม ณ โรงแรมปรินซ์พาเลซ มหานาค กรุงเทพฯ ว่า ตามนโยบายของ ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ ได้มอบนโยบายที่มุ่งเน้นการขับเคลื่อนในการนำนวัตกรรมที่ทันสมัยมาใช้เสริมสร้างความเข้มแข็งเพื่อบริหารจัดการภาคสหกรณ์ พัฒนาองค์ความรู้และศักยภาพของบุคลากรในการบริหารจัดการทางการเงินอย่างครอบคลุมรอบด้าน รู้เท่าทัน อีกทั้ง ยังได้มอบนโยบายให้กรมตรวจบัญชีสหกรณ์ ดำเนินการร่วมกับกรมส่งเสริมสหกรณ์ ขับเคลื่อนการยกระดับการกำกับดูแลสหกรณ์ด้วยระบบ Co – operative Core System : CCS เพื่อลดความเสียหายที่จะเกิดขึ้นในภาคสหกรณ์และกับสมาชิก ยกระดับความโปร่งใส และสร้างความเชื่อมั่นในระบบสหกรณ์ ควบคู่กับการเสริมสร้างองค์ความรู้และความสามารถการจัดทำบัญชีแก่เกษตรกรเยาวชน และประชาชน เพื่อใช้วางแผนการประกอบอาชีพ การลงทุนและการผลิต พัฒนาอาชีพเกษตรกรรมให้มีความยั่งยืน มีวินัยในการใช้จ่ายเงินและมีเงินเก็บออม ซึ่งการจัดงานครั้งนี้ มีวัตถุประสงค์เพื่อยกระดับมาตรฐานธุรกรรมทางการเงิน เพิ่มประสิทธิภาพในการดำเนินธุรกิจ และการบริหารสภาพคล่อง วิเคราะห์ตรวจจับการทุจริตหรือธุรกรรมผิดปกติได้อย่างรวดเร็ว
ด้านนายวิณะโรจน์ ทรัพย์ส่งสุข อธิบดีกรมตรวจบัญชีสหกรณ์ กล่าวว่า ปัจจุบันมีสหกรณ์ที่จดทะเบียน รวม 9,530 แห่ง มีจำนวนสมาชิก 11,339,612 ล้านคน มีทุนดำเนินงานกว่า 3.5 ล้านล้านบาท มูลค่าธุรกิจรวม 2,139,486.96 ล้านบาท โดยมีแนวโน้มที่จะเติบโตเพิ่มมากขึ้น จึงจำเป็นต้องได้รับการพัฒนาองค์ความรู้และศักยภาพการบริหาร จัดการทางการเงินให้เท่าทันเทคโนโลยีที่หลากหลาย และธุรกิจของสหกรณ์ที่มีความก้าวหน้า และเนื่องในโอกาสครบรอบ 73 ปี แห่งการสถาปนากรมตรวจบัญชีสหกรณ์ จึงได้การจัดประชุมสัมมนาดังกล่าวขึ้น โดยขานรับนโยบายรัฐมนตรีว่าการกระทรวงเกษตรและสหกรณ์ ที่มุ่งหวังสร้างพลังการขับเคลื่อนความเข้มแข็งในการดำเนินงานของสหกรณ์ยุคดิจิทัล โดยได้รับความร่วมมือจากทุกภาคส่วนที่เกี่ยวข้อง เพื่อขับเคลื่อนงานยกระดับมาตรฐานและสร้างความเข้มแข็งด้านการบริหารจัดการทางการเงินแก่สถาบันเกษตรกรมาอย่างต่อเนื่อง เพื่อให้สมาชิกสหกรณ์ เกษตรกร มีคุณภาพชีวิตที่ดีมีความมั่นคงและยั่งยืนได้ในอนาคตต่อไป โดยในปีงบประมาณ 2568 กรมตรวจบัญชีสหกรณ์ ได้กำหนดเป้าหมายในการยกระดับความเข้มแข็งโปร่งใสในภาคสหกรณ์และเกษตรกรไทย อาทิ การพัฒนาเทคโนโลยีและนวัตกรรม การรักษามาตรฐานวิชาชีพ และกำกับ ดูแล ป้องกันปัญหาการทุจริตอย่างเป็นรูปธรรม โดยทบทวนและปรับปรุงกฎระเบียบต่าง ๆ ให้สอดคล้องตามมาตรฐานสากลและสถานการณ์ปัจจุบัน การถ่ายทอดองค์ความรู้ด้านบัญชีสู่เกษตรกร โดยมุ่งเน้นขยายผลการดำเนินการแก้ไขปัญหาหนี้สินภาคครัวเรือนของเกษตรกรและประชาชน ตั้งเป้าหมายพัฒนาเกษตรกรสู่การเป็นผู้ประกอบธุรกิจเกษตรอัจฉริยะ เป็นต้น
ในโอกาสนี้ เลขานุการ รมว.เกษตรฯ ได้มอบประกาศเกียรติคุณและโล่รางวัลข้าราชการพลเรือนดีเด่น ประจำปี พ.ศ. 2568 และรางวัลชนะการประกวดการออกแบบตราสัญลักษณ์กรมตรวจบัญชีสหกรณ์ ครบรอบ 73 ปี ภายในงานยังมีการบรรยายพิเศษในหัวข้อต่างๆ ที่น่าสนใจ เช่น “การป้องกันและปราบปรามการฟอกเงินผ่านกิจการสหกรณ์” โดยวิทยากรจากสำนักงานป้องกันและปราบปรามการฟอกเงิน (ปปง.)  “AI ในการสอบบัญชี” โดยวิทยากรจากบริษัท สำนักงาน อีวาย จำกัด และ “เหตุการณ์ภัยการคุกคามทางไซเบอร์ความท้าทายที่ขยายตัวในยุคดิจิทัล” โดยวิทยากรจากสำนักงานคณะกรรมการการรักษาความมั่นคงปลอดภัยไซเบอร์แห่งชาติ (สกมช.) เพื่อให้ความรู้เท่าทันภัยคุกคามในยุคดิจิทัลในปัจจุบันอีกด้วย

ที่มา : https://www.thaigov.go.th/news/contents/details/94250