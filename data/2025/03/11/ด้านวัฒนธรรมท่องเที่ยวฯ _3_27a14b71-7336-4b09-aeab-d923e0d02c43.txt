รัฐบาลไทย-ข่าวทำเนียบรัฐบาล-กระทรวงการท่องเที่ยวและกีฬา เปิดการแข่งขัน “แก่นคูนเกมส์” ครั้งที่ 22 ส่งเสริมศักยภาพนักเรียนคนพิการ


วันอังคารที่ 11 มีนาคม 2568
กระทรวงการท่องเที่ยวและกีฬา เปิดการแข่งขัน “แก่นคูนเกมส์” ครั้งที่ 22 ส่งเสริมศักยภาพนักเรียนคนพิการ
กระทรวงการท่องเที่ยวและกีฬา เปิดการแข่งขัน “แก่นคูนเกมส์” ครั้งที่ 22 ส่งเสริมศักยภาพนักเรียนคนพิการ
วันที่ 10 มีนาคม 2568 รัฐมนตรีว่าการกระทรวงการท่องเที่ยวและกีฬา มอบหมายให้ ดร.วนิดา พันธ์สอาด รองปลัดกระทรวงการท่องเที่ยวและกีฬา เป็นประธานในพิธีเปิดการแข่งขันกีฬานักเรียนคนพิการแห่งชาติ ครั้งที่ 22 "แก่นคูนเกมส์" ณ อาคารพลศึกษาอเนกประสงค์ มหาวิทยาลัยขอนแก่น โดยมี นายจรูญ แก้วมุกดากุล รองอธิบดีกรมพลศึกษา รักษาราชการแทนอธิบดีกรมพลศึกษา พร้อมด้วย นายศิริวัฒน์ พินิจพานิชย์ รองผู้ว่าราชการจังหวัดขอนแก่น, ดร.พัฒพงศ์ พงษ์สกุล ผู้อำนวยการสำนักการกีฬา กรมพลศึกษา, นายคงกริช พงษ์พันธ์ ท่องเที่ยวและกีฬาจังหวัดขอนแก่น, ผศ.ดร.กภ. คุรุศาสตร์ คนหาญ รองอธิการบดีฝ่ายพัฒนาศึกษาและศิษย์เก่าสัมพันธ์ มหาวิทยาลัยขอนแก่น รวมถึงคณะกรรมการจัดการแข่งขัน หัวหน้าส่วนราชการ ภาคเอกชน และทัพนักกีฬาจากทั่วประเทศเข้าร่วมอย่างคับคั่ง
การแข่งขัน "แก่นคูนเกมส์" จัดขึ้นระหว่างวันที่ 10-15 มีนาคม 2568 โดย กรมพลศึกษา กระทรวงการท่องเที่ยวและกีฬา ร่วมกับ จังหวัดขอนแก่น ภายใต้คำขวัญ "เสมอภาค สามัคคี มีน้ำใจ" เพื่อส่งเสริมให้นักเรียนคนพิการมีโอกาสแสดงความสามารถทางกีฬา เสริมสร้างสมรรถภาพทั้งร่างกายและจิตใจ ตลอดจนยกระดับมาตรฐานกีฬานักเรียนคนพิการให้ทัดเทียมนานาประเทศ
การแข่งขันแบ่งออกเป็น 2 รุ่นอายุ ได้แก่ รุ่น 10-15 ปี และรุ่น 16-21 ปี โดยมีการชิงชัยใน 9 ชนิดกีฬา ได้แก่ กรีฑา, โกลบอล, เทเบิลเทนนิส, แบดมินตัน, เปตอง, ฟุตซอล (ชาย), วอลเลย์บอลชายหาด, ว่ายน้ำ และสแต๊ค มีนักกีฬาและเจ้าหน้าที่เข้าร่วมกว่า 2,400 คน จาก 78 โรงเรียนทั่วประเทศ
ในพิธีเปิด เริ่มต้นด้วย ขบวนนักกีฬาพาเหรดเข้าสู่สนาม ตามด้วยพิธีเชิญธงชาติและธงการแข่งขันขึ้นสู่ยอดเสา ก่อนที่คณะกรรมการจัดการแข่งขันกล่าวรายงานวัตถุประสงค์ จากนั้น ดร.วนิดา พันธ์สอาด ได้ลั่นฆ้องชัยเปิดการแข่งขัน
ดร.วนิดา พันธ์สอาด กล่าวในพิธีเปิดตอนหนึ่งว่า "การแข่งขันกีฬานักเรียนคนพิการแห่งชาติ เป็นเวทีสำคัญที่ช่วยส่งเสริมศักยภาพและความสามารถของนักเรียนคนพิการให้ได้แสดงออกอย่างเต็มที่ กีฬาไม่ได้เป็นเพียงการออกกำลังกายเท่านั้น แต่ยังเป็นเครื่องมือสำคัญที่ช่วยสร้างโอกาส ความเท่าเทียม และการอยู่ร่วมกันในสังคมอย่างมีคุณค่า กระทรวงการท่องเที่ยวและกีฬามีความมุ่งมั่นที่จะสนับสนุนและผลักดันให้เยาวชนทุกคน โดยเฉพาะนักเรียนคนพิการ ได้มีพื้นที่ในการพัฒนาตนเองผ่านกีฬาที่พวกเขารัก และก้าวไปสู่ความสำเร็จในระดับที่สูงขึ้น ขอให้ทุกคนแข่งขันอย่างเต็มที่ มีน้ำใจนักกีฬา และใช้โอกาสนี้เป็นจุดเริ่มต้นในการพัฒนาตนเองต่อไปในอนาคต"
หนึ่งในไฮไลท์สำคัญของพิธีคือ การจุดไฟในกระถางคบเพลิง โดยมีนักวิ่งคบเพลิง 3 คน ได้แก่
นายพรเพชร โนนรุ่งเรือง เจ้าของ 1 เหรียญเงิน และ 1 เหรียญทองแดง จากการแข่งขันว่ายน้ำ กีฬาคนพิการแห่งชาติ ครั้งที่ 39
นายพัฒนชัย ศรีคำเวียง เจ้าของ 2 เหรียญเงิน และ 3 เหรียญทองแดง จากการแข่งขันกรีฑา รายการ 2024 World Ability Youth Games
นางสาวอาทิตยา เปรมผล ดีกรี 6 เหรียญทอง จากการแข่งขันกรีฑา รายการ 2024 World Ability Youth Games
หลังจากนั้น นางสาวจุฑามาศ รัตนา เจ้าของ 1 เหรียญเงิน จากกีฬาบอคเชีย ในการแข่งขันกีฬาคนพิการแห่งชาติ ครั้งที่ 39 เป็นผู้นำนักกีฬากล่าวคำปฏิญาณตน และ นายชัยมงคล บัวช่วย เป็นตัวแทนผู้ตัดสินกล่าวคำปฏิญาณ
พิธีปิดท้ายด้วย การแสดงศิลปะรำมวยไทย จากนักเรียนโรงเรียนโสตศึกษาจังหวัดขอนแก่น สร้างความประทับใจให้แก่ผู้ร่วมงาน
การแข่งขันครั้งนี้คาดว่าจะสร้างแรงบันดาลใจให้กับเยาวชนคนพิการทั่วประเทศ และเป็นอีกหนึ่งจุดเริ่มต้นของนักกีฬาสู่เวทีระดับชาติและระดับโลกในอนาคต

ที่มา : https://www.thaigov.go.th/news/contents/details/94246