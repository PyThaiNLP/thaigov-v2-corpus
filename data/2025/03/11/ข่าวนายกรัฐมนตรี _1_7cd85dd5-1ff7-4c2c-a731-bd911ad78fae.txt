รัฐบาลไทย-ข่าวทำเนียบรัฐบาล-นายกรัฐมนตรี “แพทองธาร” ชื่นชมผลสำเร็จงานกองทุนพัฒนาบทบาทสตรี ย้ำสตรีทุกคนล้วนมีศักยภาพในการสร้างความเข้มแข็งให้กับชุมชนและการพัฒนาประเทศ 


วันอังคารที่ 11 มีนาคม 2568
11/03/2568
พิมพ์
นายกรัฐมนตรี “แพทองธาร” ชื่นชมผลสำเร็จงานกองทุนพัฒนาบทบาทสตรี ย้ำสตรีทุกคนล้วนมีศักยภาพในการสร้างความเข้มแข็งให้กับชุมชนและการพัฒนาประเทศ
นายกรัฐมนตรี “แพทองธาร” ชื่นชมผลสำเร็จงานกองทุนพัฒนาบทบาทสตรี ย้ำสตรีทุกคนล้วนมีศักยภาพในการสร้างความเข้มแข็งให้กับชุมชนและการพัฒนาประเทศ
วันนี้ (11 มีนาคม 2568) เวลา 09.30 น. ณ บริเวณโถงกลาง ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี นายอรรษิษฐ์ สัมพันธรัตน์ ปลัดกระทรวงมหาดไทย นำคณะผู้บริหารเจ้าหน้าที่กรมการพัฒนาชุมชนเข้าพบนางสาวแพทองธาร ชินวัตร นายกรัฐมนตรี เพื่อประชาสัมพันธ์และจัดกิจกรรมแสดงผลการดำเนินงานกองทุนพัฒนาบทบาทสตรี โดยมี นางสาวจิราพร สินธุไพร รัฐมนตรีประจำสำนักนายกรัฐมนตรี นางสาวชาบีดา ไทยเศรษฐ์ รัฐมนตรีช่วยว่าการกระทรวงมหาดไทย นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย พร้อมด้วยคณะผู้บริหารกรมการพัฒนาชุมชน ร่วมให้การต้อนรับ
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรี ได้เยี่ยมชมผลิตภัณฑ์ของกลุ่มอาชีพ สมาชิกกองทุนพัฒนาบทบาทสตรี ที่ได้รับการสนับสนุนเงินทุนหมุนเวียนและประสบผลสำเร็จ จำนวน 4 กลุ่ม ประกอบด้วย 1. กลุ่มแปรรูปผ้า ฝ้ายใยกัญชงสำเร็จรูป อ.สันกำแพง จ.เชียงใหม่ 2. กลุ่มเครื่องประดับลงยาราชาวดี (by Panida) เขตวังทองหลางกรุงเทพมหานคร 3. กลุ่มผ้าคลุมผมสตรีบ้านลาเวง (LAVA LAWAENG) อ.ศรีสาคร จ.นราธิวาส และ 4. วิสาหกิจ ชุมชนไม้กฤษณา (Mesook farm) อ.เมืองระยอง จ.ระยอง โดยนายกรัฐมนตรีกล่าวให้กำลังใจทุกฝ่ายที่เกี่ยวข้องในการดำเนินงานโครงการต่าง ๆ เพื่อพัฒนาบทบาทสตรี พร้อมชื่นชมสตรีทุกคนที่มีความตั้งใจที่จะพัฒนาตนเองให้ทันต่อการเปลี่ยนแปลง ซึ่งทุกอย่างที่ได้ร่วมกันคิด ร่วมกันทำเพื่อพัฒนาและแก้ไขปัญหาต่าง ๆ  ล้วนเป็นการพัฒนาศักยภาพและสร้างความเข้มแข็งให้กับชุมชนและเป็นส่วนสำคัญในการพัฒนาประเทศเป็นอย่างยิ่ง
สำหรับการจัดแสดงนิทรรศการผลงานในครั้งนี้สะท้อนให้เห็นความสำเร็จอย่างเป็นรูปธรรมในการสร้างอาชีพ สร้างรายได้ ให้แก่สมาชิกกองทุนพัฒนาบทบาทสตรี ที่เกิดจากความร่วมมือของภาคราชการ และภาคีเครือข่ายที่ร่วมกันส่งเสริม สนับสนุน และพัฒนาศักยภาพกลุ่มอาชีพสมาชิกกองทุนพัฒนาบทบาทสตรี
“กองทุนพัฒนาบทบาทสตรี ภายใต้การกำกับดูแลของกรมการพัฒนาชุมชน กระทรวงมหาดไทย มีวิสัยทัศน์ คือ เป็นแหล่งทุนที่สำคัญในการพัฒนาคุณภาพชีวิตและเศรษฐกิจในชุมชนให้มีความเข้มแข็งอย่าง ยั่งยืน และสอดคล้องกับเป้าหมายการพัฒนาที่ยั่งยืน (Sustainable Goals) โดยปัจจุบันมีสตรีที่เป็นสมาชิกกองทุนพัฒนาบทบาทสตรี ประเภทบุคคลธรรมดา จำนวน 17,221,546 คน มีสมาชิกประเภทองค์กรสตรี จำนวน 83,522 องค์กร มีผู้ได้รับประโยชน์จากเงินทุนหมุนเวียน และเงินอุดหนุนของกองทุนพัฒนาบทบาทสตรี จำนวน 12,065,000 คน” นายจิรายุ ระบุ

ที่มา : https://www.thaigov.go.th/news/contents/details/94248