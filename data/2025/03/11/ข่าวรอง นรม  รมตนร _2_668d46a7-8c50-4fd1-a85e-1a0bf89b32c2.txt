รัฐบาลไทย-ข่าวทำเนียบรัฐบาล-รองนายกฯ “ภูมิธรรม” นั่งหัวโต๊ะประชุม ศปช. 2/2568 อนุมัติงบกลางฯ เดินหน้า 3 โครงการ ป้องกัน พัฒนา ฟื้นฟู ความเสียหายจากสถานการณ์อุทกภัย ย้ำการดำเนินงาน-ใช้งบฯ เป็นไปด้วยความโปร่งใส


วันอังคารที่ 11 มีนาคม 2568
11/03/2568
พิมพ์
รองนายกฯ “ภูมิธรรม” นั่งหัวโต๊ะประชุม ศปช. 2/2568 อนุมัติงบกลางฯ เดินหน้า 3 โครงการ ป้องกัน พัฒนา ฟื้นฟู ความเสียหายจากสถานการณ์อุทกภัย ย้ำการดำเนินงาน-ใช้งบฯ เป็นไปด้วยความโปร่งใส
รองนายกฯ “ภูมิธรรม” นั่งหัวโต๊ะประชุม ศปช. 2/2568 อนุมัติงบกลางฯ เดินหน้า 3 โครงการ ป้องกัน พัฒนา ฟื้นฟู ความเสียหายจากสถานการณ์อุทกภัย ย้ำการดำเนินงาน-ใช้งบฯ เป็นไปด้วยความโปร่งใสและมีประสิทธิภาพ
วันนี้ (11 มีนาคม 2568) เวลา 15.00 น. ณ ห้องประชุม Zoom สำนักงานปลัดสำนักนายกรัฐมนตรี 1 นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม เป็นประธานการประชุมศูนย์ปฏิบัติการช่วยเหลือผู้ประสบภัย วาตภัย และดินโคลนถล่ม (ศปช.) ครั้งที่ 2/2568 ผ่านสื่ออิเล็กทรอนิกส์ โดยมีผู้แทนหน่วยงานที่เกี่ยวข้องเข้าร่วมประชุมด้วย
นายภูมิธรรมฯ กล่าวว่า การประชุมวันนี้ เป็นการรับทราบสรุปผลการประชุมและผลการดำเนินงานภายใต้คำสั่งศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม (ศปช.) รวมทั้งข้อมูลที่เป็นประโยชน์จากคณะทำงานพิจารณา ศึกษา และเสนอแนวทางในการปรับปรุงระเบียบและกฎมายที่เกี่ยวข้องกับการช่วยเหลือผู้ประสบภัย และผลการให้การช่วยเหลือเยียวยาประชาชนที่ได้รับผลกระทบจากอุทกภัย วาตภัย และดินโคลนถล่ม ตามมติคณะรัฐมนตรี เมื่อวันที่ 24 กันยายน 2567
ทั้งนี้ ที่ประชุมศูนย์ปฏิบัติการช่วยเหลือผู้ประสบภัย วาตภัย และดินโคลนถล่ม (ศปช.) ได้มีมติอนุมัติการจัดสรรงบประมาณรายจ่ายประจำปี งบประมาณ พ.ศ. 2568 งบกลาง รายการเงินสำรองจ่ายเพื่อกรณีฉุกเฉินหรือจำเป็น เพื่อดำเนิน 3 โครงการสำคัญ (1)  โครงการส่งเสริม ป้องกัน และฟื้นฟูหลังประสบสถานการณ์เหตุอุทกภัยศูนย์อนามัยที่ 1 เชียงใหม่ กรมอนามัย  (2)  โครงการพัฒนาแหล่งน้ำ บริหารจัดการน้ำ และฟื้นฟูโครงการที่ได้รับความเสียหายจากอุทกภัย ของกรมชลประทาน (3) โครงการฟื้นฟูเกษตรกรผู้ประสบอุทกภัย ปี 2567 เพิ่มเติม ของกระทรวงเกษตรและสหกรณ์
โดยรองนายกรัฐมนตรีให้รับข้อเสนอของที่ประชุมไปดำเนินการต่อไป พร้อมเน้นย้ำให้สำนักงบประมาณ ช่วยตรวจสอบความถูกต้อง และติดตามความคืบหน้าอย่างต่อเนื่อง ให้การดำเนินการเป็นไปด้วยความโปร่งใส และใช้งบประมาณอย่างมีประสิทธิภาพ

ที่มา : https://www.thaigov.go.th/news/contents/details/94262