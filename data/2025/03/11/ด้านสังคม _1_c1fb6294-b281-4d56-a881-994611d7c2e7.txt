รัฐบาลไทย-ข่าวทำเนียบรัฐบาล-ร่วมเวที UN ! “วราวุธ” นำคณะผู้แทนไทย ร่วมประชุมคณะกรรมาธิการว่าด้วยสถานภาพสตรี (CSW69) ณ นครนิวยอร์ก เตรียมขึ้นเวทีกล่าวถ้อยแถลง ในนามประเทศไทย เรื่องสถานะของสตรีและความเท่าเทียมฯ


วันอังคารที่ 11 มีนาคม 2568
ร่วมเวที UN ! “วราวุธ” นำคณะผู้แทนไทย ร่วมประชุมคณะกรรมาธิการว่าด้วยสถานภาพสตรี (CSW69) ณ นครนิวยอร์ก เตรียมขึ้นเวทีกล่าวถ้อยแถลง ในนามประเทศไทย เรื่องสถานะของสตรีและความเท่าเทียมฯ
ร่วมเวที UN ! “วราวุธ” นำคณะผู้แทนไทย ร่วมประชุมคณะกรรมาธิการว่าด้วยสถานภาพสตรี (CSW69) ณ นครนิวยอร์ก เตรียมขึ้นเวทีกล่าวถ้อยแถลง ในนามประเทศไทย เรื่องสถานะของสตรีและความเท่าเทียมทางเพศ
เมื่อวันที่ 10 มีนาคม เวลา 09.30 น. (ตามเวลาท้องถิ่น) ณ นครนิวยอร์ก สหรัฐอเมริกา  นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) นำคณะผู้แทนไทยเข้าร่วมการประชุมคณะกรรมาธิการว่าด้วยสถานภาพสตรีสมัยที่ 69  ประกอบด้วย นางอัษฎาพร ไกรพานนท์ คณะที่ปรึกษาติดตามและเร่งรัดการขับเคลื่อนนโยบายรัฐมนตรีว่าการกระทรวงการพัฒนาสังคมและความมั่นคงของมนุษย์ นายเชิดชาย ใช้ไววิทย์ เอกอัครราชทูตผู้แทนถาวรไทยประจำสหประชาชาติ ณ นครนิวยอร์ก นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) และนางสาวแรมรุ้ง วรวัธ อธิบดีกรมกิจการสตรีและสถาบันครอบครัว โดยในวันเดียวกันนี้เป็นพิธีเปิดการประชุม และมีการรับรองวาระการประชุมรวมถึงเรื่องอื่นๆ ที่เกี่ยวข้อง มีการอภิปรายทั่วไป ในหัวข้อติดตามการประชุมระดับโลกว่าด้วยเรื่องสตรี ครั้งที่ 4 และการประชุมสมัชชาใหญ่สมัยพิเศษครั้งที่ 23 อีกทั้งในวันเดียวกันนี้มีการประชุมหารือระดับสูงร่วมกับคณะกรรมาธิการระดับภูมิภาค ในหัวข้อผลลัพธ์ของการทบทวนระดับภูมิภาค เนื่องในโอกาสครบรอบ 30 ปี ปฏิญญาปักกิ่งและการดำเนินการต่อไป
นายวราวุธ เปิดเผยว่า ในช่วงบ่ายของวันที่ 10 มีนาคมนี้ ตนจะได้พบและพูดคุยกับผู้อำนวยการของ Unites Nations Development Program (UNDP) ซึ่งได้เคยพบกันเมื่อปีที่แล้วตอนที่มานครนิวยอร์ก โดยหารือถึงความคืบหน้าตลอดหนึ่งปีที่ผ่านมาว่า เราทำอะไรไปบ้างในหลายๆ มิติที่เกี่ยวกับ UNDP ซึ่งเราได้ทำไปเยอะมาก และ UNDP ก็ชอบทำงานกับเรา
ส่วนในวันที่ 11 มีนาคม จะเป็นการประชุมโต๊ะกลมระดับรัฐมนตรี ในหัวข้อกลไกระดับชาติในการส่งเสริมความเสมอภาคทางเพศ  และการเพิ่มศักยภาพให้กับผู้หญิงและเด็กผู้หญิง: การยืนยันความมุ่งมั่นในการจัดสรรทรัพยากรและการเร่งรัดการดำเนินการตามแผนปฏิบัติการปักกิ่งพร้อมทั้งมีเป้าหมายเพื่อสนับสนุนการบรรลุเป้าหมายการพัฒนาที่ยั่งยืน (SDGs)
นายวราวุธ เปิดเผยว่า อย่างไรก็ตาม วันที่ 11 มีนาคม ช่วงเช้า ในการประชุมโต๊ะกลมร่วมกับอีก 4 ประเทศ ได้แก่ มอนเตเนโกร, ไนจีเรีย, โดมินิกัน รีพับลิค และ ตุรเคีย ตนจะขึ้นเวทีตอบข้อซักถามถึงความสำเร็จและความคืบหน้าที่ไทยได้ดำเนินการ เกี่ยวกับสถานะของสตรีภายใต้ปฏิญญาปักกิ่งที่ครบรอบ 30 ปีในปีนี้ ส่วนช่วงบ่าย จะได้ขึ้นกล่าวถ้อยแถลงในที่ประชุมใหญ่ในนามของประเทศไทย เรื่องความสำเร็จและแนวทางที่ประเทศไทยจะดำเนินการในเรื่องสถานะของสตรีและความเท่าเทียมทางเพศ
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #วันสตรีสากล #สตรี #สหประชาชาติ #นิวยอร์ก #สหรัฐอเมริกา #ประเทศไทย #ประชุมCSW #CSW #ปฏิญญาปักกิ่ง

ที่มา : https://www.thaigov.go.th/news/contents/details/94244