รัฐบาลไทย-ข่าวทำเนียบรัฐบาล-กระทรวงยุติธรรม จัดโครงการพัฒนากฎหมายของกระทรวงยุติธรรม : สัมมนาทางวิชาการเพื่อรับฟังความคิดเห็นต่อร่างพระราชบัญญัติว่าด้วยข้อสัญญาที่ไม่เป็นธรรม (ฉบับที่ ..) พ.ศ. .... ครั้งที่ 1


วันจันทร์ที่ 10 มีนาคม 2568
กระทรวงยุติธรรม จัดโครงการพัฒนากฎหมายของกระทรวงยุติธรรม : สัมมนาทางวิชาการเพื่อรับฟังความคิดเห็นต่อร่างพระราชบัญญัติว่าด้วยข้อสัญญาที่ไม่เป็นธรรม (ฉบับที่ ..) พ.ศ. .... ครั้งที่ 1
กระทรวงยุติธรรม จัดโครงการพัฒนากฎหมายของกระทรวงยุติธรรม : สัมมนาทางวิชาการเพื่อรับฟังความคิดเห็นต่อร่างพระราชบัญญัติว่าด้วยข้อสัญญาที่ไม่เป็นธรรม (ฉบับที่ ..) พ.ศ. .... ครั้งที่ 1
ในวันจันทร์ที่ 10 มีนาคม 2568 เวลา 08.30 น. นางพงษ์สวาท นีละโยธิน ปลัดกระทรวงยุติธรรม เป็นประธานในพิธีเปิดโครงการพัฒนากฎหมายของกระทรวงยุติธรรม : สัมมนาทางวิชาการเพื่อรับฟังความคิดเห็นต่อร่างพระราชบัญญัติว่าด้วยข้อสัญญาที่ไม่เป็นธรรม (ฉบับที่ ..) พ.ศ. .... ครั้งที่ 1 โดยมี นายยอดฉัตร ตสาริกา ผู้อำนวยการกองกฎหมาย รักษาการในตำแหน่งที่ปรึกษาด้านกฎหมาย สำนักงานปลัดกระทรวงยุติธรรม วิทยากรผู้ทรงคุณวุฒิ บุคลากรจากหน่วยงานภาครัฐและภาคเอกชน และผู้ปฏิบัติงานในกระบวนการยุติธรรม เข้าร่วมฯ ณ โรงแรม ทีเค พาเลซ แอนด์ คอนเวนชั่น กรุงเทพมหานคร
โอกาสนี้ ปลัดกระทรวงยุติธรรม กล่าวใจความสำคัญตอนหนึ่งว่า กฎหมายฉบับนี้มีมาตั้งแต่ปี พ.ศ. 2540 ซึ่งเป็นกฎหมายที่ใช้บังคับมาเกือบ 30 ปีแล้ว ทั้งนี้ เมื่อเราพูดถึงกรณีที่มีข้อพิพาท การทำสัญญา การเจราจาต่อรองหรือเรื่องคู่กรณีระหว่างผู้บริโภคกับผู้ทำสัญญา เรามักจะหยิบยกคำว่าข้อสัญญาที่ไม่เป็นธรรมขึ้นมากล่าวอยู่เสมอ โดยมีคดีความในศาล และองค์กรร้องเรียนต่าง ๆ หรือการคุ้มครองผู้บริโภคเกี่ยวกับการทำสัญญาเป็นจำนวนสถิติที่ค่อนข้างสูง แต่กลับพบว่าการหยิบยกกฎหมายฉบับนี้ขึ้นมาบังคับใช้ให้เกิดประสิทธิภาพสูงสุดกลับไปไม่ถึงเป้าหมายหรือเจตนารมณ์ที่กฎหมายกำหนดไว้ในการคุ้มครองคู่สัญญา โดยเฉพาะฝั่งที่เป็นผู้บริโภคที่มีอำนาจต่อรองน้อย และเมื่อได้ทำการรับฟังความคิดเห็นในการประเมินผลสัมฤทธิ์พระราชบัญญัติว่าด้วยข้อสัญญาที่ไม่เป็นธรรม พ.ศ. 2540 ในปีงบประมาณ พ.ศ. 2567 ตามมาตรา 77 ของรัฐธรรมนูญ พบว่า จุดที่เป็นปัญหาและอุปสรรคของกฎหมายฉบับนี้ยังมีอยู่ เราจึงจำเป็นต้องมีการแก้ไขกฎหมายฉบับนี้ เป็นกฎหมายฉบับแก้ไขเพิ่มเติม จึงเป็นที่มาของการสัมมนาในวันนี้ ทั้งนี้ อยากให้เวทีการสัมมนาในวันนี้เป็นเวทีแห่งการแลกเปลี่ยนความคิดเห็นเพื่อให้ได้ข้อคิดเห็นที่ดีที่สุดในการปรับแก้กฎหมาย เพราะการแก้ไขกฎหมายแต่ละครั้งมีต้นทุนที่สูงมาก จึงต้องทำให้ได้ผลที่ดีที่สุด เพื่อให้เกิดประโยชน์สูงสุดในการปรับปรุงกฎหมาย เพื่อให้เจตนารมณ์ของกฎหมายมีผลสัมฤทธิ์ตามที่มุ่งหวัง
สำหรับโครงการดังกล่าวจัดขึ้นโดยกองกฎหมาย สำนักงานปลัดกระทรวงยุติธรรม โดยในปีงบประมาณ พ.ศ. 2567 หน่วยงานได้จัดให้มีการประเมินผลสัมฤทธิ์พระราชบัญญัติว่าด้วยข้อสัญญาที่ไม่เป็นธรรม พ.ศ. 2540 ซึ่งผลจากการประเมินผลสัมฤทธิ์ของกฎหมายดังกล่าวชี้ให้เห็นว่า พระราชบัญญัตินี้มีความสำคัญและเป็นกฎหมายหลักที่มุ่งคุ้มครองปัจเจกชน และข้อสัญญาหรือข้อตกลงที่ไม่เป็นธรรมผ่านการให้ข้อสัญญานั้นมีผลใช้บังคับเท่าที่เป็นธรรม และพอสมควร แต่อย่างไรก็ตามพระราชบัญญัติดังกล่าวยังมีเนื้อหาในบางประเด็นที่ควรปรับปรุงแก้ไขเพื่อให้มีประสิทธิภาพมากยิ่งขึ้น ดังนั้น สำนักงานปลัดกระทรวงยุติธรรม จึงได้จัดทำร่างพระราชบัญญัติว่าด้วยข้อสัญญาที่ไม่เป็นธรรม (ฉบับที่ ..) พ.ศ. .... ซึ่งมีหลักการแก้ไขเพิ่มเติมกฎหมายว่าด้วยข้อสัญญาที่ไม่เป็นธรรมให้มีประสิทธิภาพ และสอดคล้องกับสภาพการณ์ในปัจจุบัน พร้อมทั้งจัดให้มีการรับฟังความคิดเห็นต่อร่างกฎหมายดังกล่าวจากหน่วยงานและภาคส่วนที่เกี่ยวข้อง เพื่อรับฟังข้อเสนอแนะ และความเห็นอันจะนำไปสู่การพัฒนากฎหมายให้มีประสิทธิภาพ สอดคล้องกับเจตนารมณ์ในการคุ้มครองคู่สัญญาที่ด้อยกว่าในทางอำนาจการต่อรองและข้อสัญญาที่ไม่เป็นธรรม รวมทั้งได้ให้มีการแลกเปลี่ยนความคิดเห็น และประสบการณ์ในการปฏิบัติงานที่เกี่ยวข้อง ผ่านกิจกรรมการเสวนาทางวิชาการ ในหัวข้อ “พระราชบัญญัติว่าด้วยขอสัญญาที่ไม่เป็นธรรม พ.ศ. 2540 กับก้าวต่อไปในการอำนวยความเป็นธรรมในสังคม” และการอภิปรายในหัวข้อ “ร่างพระราชบัญญัติว่าด้วยขอสัญญาที่ไม่เป็นธรรม (ฉบับที่ ..) พ.ศ. ....” โดยจะนำผลการรับฟังความคิดเห็นดังกล่าวไปสู่การแก้ไขเพิ่มเติมกฎหมายให้มีความเหมาะสม และมีประสิทธิภาพมากยิ่งขึ้น

ที่มา : https://www.thaigov.go.th/news/contents/details/94208