รัฐบาลไทย-ข่าวทำเนียบรัฐบาล-​ยิ่งใหญ่ตระการตา “ประเพณีหกเป็งนมัสการพระมหาธาตุภูเพียงแช่แห้ง” - ชุมชนวัดพระธาตุแช่แห้ง สุดยอดชุมชนต้นแบบ “เที่ยวชุมชน ยลวิถี” ประจำปี 67 ชู 2 เสน่ห์เมืองน่าน  เป็นซอฟต์พาวเวอร์


วันจันทร์ที่ 10 มีนาคม 2568
​ยิ่งใหญ่ตระการตา “ประเพณีหกเป็งนมัสการพระมหาธาตุภูเพียงแช่แห้ง” - ชุมชนวัดพระธาตุแช่แห้ง สุดยอดชุมชนต้นแบบ “เที่ยวชุมชน ยลวิถี” ประจำปี 67 ชู 2 เสน่ห์เมืองน่าน  เป็นซอฟต์พาวเวอร์
​ยิ่งใหญ่ตระการตา “ประเพณีหกเป็งนมัสการพระมหาธาตุภูเพียงแช่แห้ง” - ชุมชนวัดพระธาตุแช่แห้ง สุดยอดชุมชนต้นแบบ “เที่ยวชุมชน ยลวิถี” ประจำปี 67 “พลภูมิ” ชู 2 เสน่ห์เมืองน่าน เป็นซอฟต์พาวเวอร์ส่งเสริมท่องเที่ยววัฒนธรรม ดึงดูดนักท่องเที่ยว
ยิ่งใหญ่ตระการตา “ประเพณีหกเป็งนมัสการพระมหาธาตุภูเพียงแช่แห้ง” - ชุมชนวัดพระธาตุแช่แห้ง สุดยอดชุมชนต้นแบบ “เที่ยวชุมชน ยลวิถี” ประจำปี 67 “พลภูมิ” ชู 2 เสน่ห์เมืองน่าน เป็นซอฟต์พาวเวอร์ส่งเสริมท่องเที่ยววัฒนธรรม ดึงดูดนักท่องเที่ยว สร้างรายได้สู่ชุมชน
เมื่อวันที่ 7 มีนาคม 2567 นายพลภูมิ วิภัติภูมิประเทศ ผู้ช่วยรัฐมนตรีประจำกระทรวงวัฒนธรรม เป็นประธานในพิธีเปิดงานประเพณีหกเป็งนมัสการพระมหาธาตุเจ้าภูเพียงแช่แห้ง ประจำปี 2568 และพิธีเปิดชุมชนวัดพระธาตุแช่แห้ง (บ้านหนองเต่า) 1 ใน 10 สุดยอดชุมชน ต้นแบบ “เที่ยวชุมชน ยลวิถี” ประจำปีงบประมาณ พ.ศ. 2567 โดยมี นางวิไลวรรณ บุดาสา รองผู้ว่าราชการจังหวัดน่าน กล่าวต้อนรับ และมีพระราชนันทวัชรบัณฑิต รองเจ้าคณะจังหวัดน่าน เจ้าอาวาสวัดพระธาตุแช่แห้ง (พระอารามหลวง) และในฐานะประธานการจัดงานฯ นายสถาพร เที่ยงธรรม ผู้ตรวจราชการกระทรวงวัฒนธรรม นายพงศกร รัตนเรืองวัฒนา ข้าราชการการเมืองประจำสำนักเลขาธิการนายกรัฐมนตรี ปฏิบัติหน้าที่กระทรวงวัฒนธรรม นางภัทรภร ชัยวัฒนกุล วัฒนธรรมจังหวัดน่าน นางสาวทัศนีย์ ดอนเนตร์วัฒนธรรมจังหวัดแพร่
หัวหน้าส่วนราชการ ประชาชน เครือข่ายทางวัฒนธรรม และสื่อมวลชน เข้าร่วม ณ วัดพระธาตุแช่แห้ง (พระอารามหลวง) อำเภอภูเพียง จังหวัดน่าน
นายพลภูมิ กล่าวว่า จังหวัดน่านร่วมกับคณะสงฆ์จังหวัดน่าน วัดพระธาตุแช่แห้ง (พระอารามหลวง) วิทยาลัยสงฆ์นครน่านเฉลิมพระเกียรติฯ ส่วนราชการและภาคเอกชน จัดงานประเพณีหกเป็งนมัสการพระมหาธาตุเจ้าภูเพียงแช่แห้ง ประจำปี 2568 ระหว่างวันที่ 7 - 13 มีนาคม 2568 เพื่อส่งเสริมแหล่งท่องเที่ยวทางวัฒนธรรม สร้างรายได้จากการท่องเที่ยวให้กับประชาชนในจังหวัดน่านโดยใช้ทุนทางวัฒนธรรมเป็น Soft Power ให้ต่อยอดเศรษฐกิจและส่งเสริมให้เกิดเศรษฐกิจสร้างสรรค์ กิจกรรมภายในงาน อาทิ แสดงกลองสะบัดชัย การแสดงไลท์ แอนด์ ซาวด์ ตำนานเล่าขานเมืองน่าน ขบวนราชรถแห่น้ำสรงพระราชทานพระมหาธาตุเจ้าภูเพียงแช่แห้ง พิธีบวงสรวงพระมหาธาตุเจ้าภูเพียงแช่แห้ง ขบวนแห่น้ำสรงพระราชทาน ผ้าไตรพระราชทานและผ้าห่มมหาธาตุเจ้าภูเพียงแช่แห้งพระราชทาน ขบวนแห่คัวตาน 15 อำเภอ การแสดงศิลปะวัฒนธรรมของอำเภอต่างๆ การสาธิตภูมิปัญญาท้องถิ่นชุมชนยลวิถีวัดพระธาตุแช่แห้ง (บ้านหนองเต่า) และกาดหมั้วคัวฮอม Creative Space ประกวดแข่งขันตีกลองยาว กิจกรรมสอยดาว การประกวดแข่งขันตีกลองแอว และประกวดบอกไฟดอก เป็นต้น
นายพลภูมิ กล่าวว่า นโยบายนางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม มุ่งขับเคลื่อน Soft Power โดยเฉพาะด้านเฟสติวัล - เทศกาลประเพณีและด้านท่องเที่ยวสนองนโยบายของรัฐบาล ซึ่งเป้าหมายของ วธ. ดำเนินการส่งเสริมคุณค่าและมูลค่าเทศกาลประเพณีของชาติและเทศกาลอื่นๆ ด้านวัฒนธรรมให้ประเทศไทยเป็นหมุดหมายของนักท่องเที่ยวทั่วโลก เพื่อสร้างงาน สร้างรายได้สู่ชุมชน กระตุ้นเศรษฐกิจประเทศ และสร้างภาพลักษณ์ที่ดีให้แก่ประเทศไทยในเวทีนานาชาติ โดยมุ่งส่งเสริมเทศกาลประเพณีไทยเพื่อยกระดับสู่ระดับชาติและนานาชาติมาต่อเนื่อง ประกอบกับปีงบประมาณ พ.ศ. 2564 วธ. ดำเนินการพัฒนาการท่องเที่ยวเชิงวัฒนธรรมสร้างสรรค์ในชุมชนภายใต้การดำเนินโครงการคัดเลือก 10 สุดยอดชุมชนต้นแบบ “เที่ยวชุมชน ยลวิถี” ได้คัดเลือกชุมชนต้นแบบระดับจังหวัดที่มีศักยภาพ ความพร้อมด้านการท่องเที่ยวในทุกมิติ ปีละ 10 ชุมชน พร้อมยกย่องเชิดชูเกียรติ และเผยแพร่ประชาสัมพันธ์ในฐานะแหล่งท่องเที่ยวเชิงวัฒนธรรมสร้างสรรค์ให้เป็นที่รู้จักในวงกว้าง โดยปัจจุบันมีสุดยอดชุมชนต้นแบบ “เที่ยวชุมชน ยลวิถี” 40 ชุมชนทั่วประเทศ
ผู้ช่วยรัฐมนตรีประจำ วธ. กล่าวว่า องค์พระมหาธาตุเจ้าภูเพียงแช่แห้งเป็นพระธาตุเก่าแก่คู่บ้านคู่เมืองของจังหวัดน่าน สร้างขึ้นปี 1896 และปี 2568 องค์พระมหาธาตุเจ้าภูเพียงแช่แห้ง มีอายุกาลครบ 672 ปี ประเพณีหกเป็งนมัสการองค์พระธาตุแช่แห้ง หรือไหว้สาพระธาตุแช่แห้ง ถือว่าเป็นประเพณีที่ต้องส่งเสริม เพราะเป็นประเพณีที่ปฏิบัติสืบทอดกันมาแต่อดีตจนถึงปัจจุบัน ส่วนชุมชนวัดพระธาตุแช่แห้ง (บ้านหนองเต่า) เป็น 1 ใน 10 สุดยอดชุมชน ต้นแบบ “เที่ยวชุมชน ยลวิถี” ประจำปีงบประมาณ พ.ศ. 2567 เป็นชุมชนที่มีศักยภาพและความพร้อมในการจัดการท่องเที่ยวเชิงวัฒนธรรมสร้างสรรค์ในทุกมิติ มีความเข้มแข็งของชาวชุมชนที่ร่วมมือกันผลักดันและยกระดับแหล่งเรียนรู้ภายในชุมชน ด้วยการรักษาสิ่งเดิมเพิ่มเติมสิ่งใหม่ๆ จนเกิดการสร้างอาชีพ สร้างรายได้ มีเศรษฐกิจและวัฒนธรรมที่ดี
นายพลภูมิ กล่าวอีกว่า ชุมชนวัดพระธาตุแช่แห้ง (บ้านหนองเต่า) จังหวัดน่าน เป็นชุมชนที่มีประวัติศาสตร์และวัฒนธรรมที่เก่าแก่และเต็มไปด้วยความสำคัญทางศาสนา มีคำขวัญชุมชน คือ “เที่ยวหนองเต่า เล่าวิถี ประเพณีไหว้สา มหาธาตุเจ้าแช่แห้ง” โดยชุมชนฯ มีวัดพระธาตุแช่แห้งเป็นศูนย์กลางสำคัญด้านศาสนาและวัฒนธรรม พระธาตุแช่แห้งเป็นพระธาตุประจำปีเกิดผู้ที่เกิดปีเถาะ สำหรับการท่องเที่ยวนักท่องเที่ยวสามารถสักการะ “พระธาตุแช่แห้ง” เป็นโบราณสถานศักดิ์สิทธิ์คู่เมืองน่านมาช้านาน อายุกว่า 600 ปี และชมความงดงามวิหารหลวงวัดพระธาตุแช่แห้งภายในวิหารหลวงมีพระเจ้าล้านทองเป็นพระประธานเป็นพระพุทธรูปที่สวยงามในจังหวัดน่านและเป็นพระพุทธรูปคู่บ้านคู่เมือง
“กิจกรรมสำหรับนักท่องเที่ยว อาทิ สักการะบูชาพระธาตุ การทำเทียนกระต่ายมงคล ศึกษาเรียนรู้เกี่ยวกับการเกษตร ณ ศูนย์การเรียนรู้เศรษฐกิจพอเพียงในชุมชน เยี่ยมชมพิพิธภัณฑ์ ผ้าโบราณ เรียนรู้การทอผ้า เยี่ยมชมศูนย์การเรียนรู้ภูเพียงโมเดล - รักษ์ป่าน่านซึ่งเป็นแหล่งรวบรวมพันธุ์ไม้นานาชนิดของจังหวัดน่าน และสามารถเลือกซื้อผลิตภัณฑ์ท้องถิ่นที่ขึ้นชื่อของชุมชน ได้แก่ ผ้าทอมือ ผ้าลาย น้ำไหล สบู่สมุนไพร ผลิตภัณฑ์จากหัตถกรรมท้องถิ่น ฯลฯ และชิมอาหารพื้นบ้านเมนูสุดฟินอาหารพื้นบ้านที่มีเอกลักษณ์ เช่น แกงแคไก่เมือง ขนมอั่ว ซึ่งเป็นเมนู 1 จังหวัด 1 เมนูเชิดชูอาหารถิ่น “รสชาติ...ที่หายไป The Lost Taste” ปี 2566 และปี 2567” นายพลภูมิ กล่าว
นายพลภูมิ กล่าวว่า เชื่อมั่นว่าประเพณีดังกล่าวและชุมชนวัดพระธาตุแช่แห้ง (บ้านหนองเต่า) จะเป็นการร่วมกันผลักดันให้ประเพณี และชุมชนที่มีอัตลักษณ์โดดเด่นเป็นที่รู้จักในระดับนานาชาติ นำไปสู่การยกระดับ Soft Power การท่องเที่ยวด้านวัฒนธรรมตามนโยบายรัฐบาลเพื่อดึงนักท่องเที่ยวไทยและต่างชาติร่วมกันสร้างปรากฏการณ์ท่องเที่ยวอัตลักษณ์ชุมชนของไทย ปลุกกระแสการท่องเที่ยววิถีชุมชนไปด้วยกัน

ที่มา : https://www.thaigov.go.th/news/contents/details/94199