รัฐบาลไทย-ข่าวทำเนียบรัฐบาล-รองปลัดฯ อัญชลี เปิดหลักสูตร “นักบริหารการพัฒนาการเกษตรและสหกรณ์ ระดับสูง” รุ่นที่ 89


วันจันทร์ที่ 10 มีนาคม 2568
รองปลัดฯ อัญชลี เปิดหลักสูตร “นักบริหารการพัฒนาการเกษตรและสหกรณ์ ระดับสูง” รุ่นที่ 89
รองปลัดฯ อัญชลี เปิดหลักสูตร “นักบริหารการพัฒนาการเกษตรและสหกรณ์ ระดับสูง” รุ่นที่ 89 มุ่งพัฒนาศักยภาพ เพื่อก้าวสู่การเป็นผู้นำการเปลี่ยนแปลง
นางอัญชลี สุวจิตตานนท์รองปลัดกระทรวงเกษตรและสหกรณ์ เป็นประธานเปิดการฝึกอบรมหลักสูตร นักบริหารการพัฒนาการเกษตรและสหกรณ์ ระดับสูง รุ่นที่ 89และบรรยายพิเศษ ในหัวข้อ “การขับเคลื่อนโครงการสำคัญของกระทรวงเกษตรและสหกรณ์และความคาดหวังสำหรับหลักสูตร นบส.” ซึ่งจัดขึ้นระหว่างวันที่ 10 มีนาคม – 25 เมษายน 2568โดยมี นางสาวชนชนก จันทร์เพ็ง ผู้อำนวยการสถาบันเกษตราธิการ กล่าวรายงาน เจ้าหน้าที่ที่เกี่ยวข้อง และผู้เข้าร่วมอบรมจากหน่วยงานในสังกัดกระทรวงเกษตรและสหกรณ์ จำนวน 100 คน เข้าร่วม ณ โรงแรม เอบีน่า เฮ้าส์ (Ebina House) กรุงเทพฯ โดยมีวัตถุประสงค์ เพื่อให้ผู้เข้ารับการฝึกอบรมพัฒนาศักยภาพ และเสริมสร้างความรู้ความเข้าใจในหลักการและเทคนิคด้านการบริหาร รวมทั้งเสริมสร้างคุณลักษณะของการเป็นผู้นำการเปลี่ยนแปลงที่มีความพร้อมด้านบริหารจัดการตามแนวทางการพัฒนาระบบราชการ ให้ประสบผลสำเร็จ เป็นผู้บริหารที่มีศักยภาพ เป็นผู้นำการเปลี่ยนแปลง สามารถนำความรู้ไปปฏิบัติให้เกิดผลสำเร็จอย่างเป็นรูปธรรม
รองปลัดกระทรวงเกษตรและสหกรณ์ กล่าวว่า กระทรวงเกษตรและสหกรณ์ มีนโยบายด้านการพัฒนาบุคลากรของกระทรวงฯ ที่ชัดเจนในการที่จะส่งเสริมและสนับสนุนให้มีการฝึกอบรมและพัฒนาบุคลากรทุกระดับอย่างมีระบบทั่วถึงและต่อเนื่อง เพื่อให้เป็นผู้ที่มีความรู้ ความสามารถ และมีทักษะในการปฏิบัติงาน รวมทั้งความรู้เกี่ยวกับเทคโนโลยีและวิทยาการสมัยใหม่ที่มีความสำคัญต่อการปฏิบัติงานในหน้าที่ดังนั้น จึงจำเป็นอย่างยิ่งที่นักบริหารการพัฒนาการเกษตรและสหกรณ์ จะต้องพัฒนาศักยภาพและความสามารถในการเรียนรู้ และทำความเข้าใจกับสภาพความเปลี่ยนแปลงต่าง ๆ ที่มีผลกระทบต่อการบริหารและการปฏิบัติงานต้องก้าวตามให้ทันวิทยาการใหม่ ๆ ที่มีการพัฒนาอย่างรวดเร็ว รวมทั้งจะต้องพัฒนาตนเองให้สามารถปรับเปลี่ยนทัศนคติในการเป็นผู้บริหารยุคใหม่ ซึ่งใช้ทั้งทักษะ ศิลปะ และศาสตร์ทุกแขนงที่มีอยู่ในการทำงานให้เกิดผลสำเร็จได้จริงตามเป้าหมายที่ได้กำหนดไว้
“กระทรวงเกษตรฯ คาดหวังเป็นอย่างยิ่งว่า ผู้เข้าร่วมฝึกอบรมในครั้งนี้ จะได้รับทั้งความรู้ เทคนิคต่าง ๆ จากวิทยากรผู้ทรงคุณวุฒิ ทั้งจากภาคราชการและภาคเอกชน ที่มาร่วมถ่ายทอดความรู้ประสบการณ์และฝึกปฏิบัติ เพื่อช่วยเพิ่มพูนความรู้และประสบการณ์ ให้สามารถปฏิบัติงานตามบทบาทหน้าที่และภารกิจได้เต็มขีดความสามารถสูงสุดได้อย่างมีประสิทธิภาพ” นางอัญชลี กล่าว

ที่มา : https://www.thaigov.go.th/news/contents/details/94217