รัฐบาลไทย-ข่าวทำเนียบรัฐบาล-กรมทางหลวงชนบท เข้าพื้นที่ก่อสร้างทางลอดและปรับปรุงถนนบริเวณทางแยกศูนย์ราชการ   สาย ชร.1023 จังหวัดเชียงราย คาดแล้วเสร็จปี 2570


วันจันทร์ที่ 10 มีนาคม 2568
กรมทางหลวงชนบท เข้าพื้นที่ก่อสร้างทางลอดและปรับปรุงถนนบริเวณทางแยกศูนย์ราชการ   สาย ชร.1023 จังหวัดเชียงราย คาดแล้วเสร็จปี 2570
....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ได้เริ่มเข้าพื้นที่เพื่อเตรียมดำเนินโครงการก่อสร้างทางลอดและปรับปรุงถนนบริเวณ  ทางแยกศูนย์ราชการบนถนนสาย ชร.1023 อำเภอเมือง จังหวัดเชียงราย ปัจจุบันอยู่ระหว่างทำทางเบี่ยงและปิดช่องจราจร เพื่อเดินหน้าเข้าสู่ขั้นตอนงานก่อสร้างต่อไป คาดว่าจะก่อสร้างแล้วเสร็จในปี 2570
ตามที่ ทช. ได้ร่วมประชุมกับคณะอนุกรรมาธิการด้านการคมนาคมทางบกและทางราง เพื่อพิจารณาติดตามความคืบหน้าเกี่ยวกับการปรับปรุงเส้นทางเข้าออกบริเวณโดยรอบท่าอากาศยานต่าง ๆ เพื่อให้การแก้ปัญหาจราจรหน้าท่าอากาศยานแม่ฟ้าหลวง เชียงราย เป็นไปตามที่คณะอนุกรรมาธิการด้านการคมนาคมฯ ให้ความเห็นสมควรที่จะปรับปรุงเพื่อแก้ไขปัญหาจราจร (คอขวด) บริเวณดังกล่าว โดยมีการออกแบบทางเชื่อมทางแยกกับถนนสายหลักของกรมทางหลวง ซึ่งเป็นไปตามหลักมาตรฐานสากล มีความปลอดภัยต่อผู้ใช้ทางและมีการศึกษาผลกระทบต่อชุมชน เพื่อให้การแก้ไขปัญหาตรงตามวัตถุประสงค์และสอดคล้องกับความต้องการของประชาชนในพื้นที่ให้มากที่สุด ทั้งนี้ เพื่อเป็นการแก้ไขปัญหาการจราจรบริเวณดังกล่าว ยกระดับเศรษฐกิจการค้าการท่องเที่ยว เพิ่มขีดความสามารถของท่าอากาศยาน เชื่อมโยงการเดินทางทุกมิติให้มีศักยภาพมากยิ่งขึ้น ทช. จึงได้ก่อสร้างโครงการฯ เป็นอุโมงค์ลอดทางแยกขนาด 4 ช่องจราจรไป - กลับ ความยาว 425.50 เมตร พร้อมงานปรับปรุงขยายสะพานข้ามแม่น้ำกก ให้มีช่องจราจรกว้างขึ้นตลอดความยาว 410 เมตร และงานปรับปรุงถนนบริเวณแยกศูนย์ราชการบนสาย ชร.1023 ติดตั้งระบบไฟฟ้าแสงสว่าง และสาธารณูปโภคอื่น ๆ ระยะทาง 1.635 กิโลเมตร ใช้งบประมาณ 849.800 ล้านบาท เมื่อก่อสร้างแล้วเสร็จนอกจากจะเป็นการแก้ไขปัญหาจราจรบริเวณทางแยกบนถนนสาย ชร.1023 หน้าท่าอากาศยานแม่ฟ้าหลวง เชียงรายแล้ว ยังรองรับการขยายตัวของชุมชนในอนาคต พัฒนาและยกระดับมาตรฐานทางเพื่อเชื่อมโยงโครงข่ายคมนาคมการขนส่งอย่างเป็นรูปธรรมต่อไป
อย่างไรก็ตาม ในช่วงระหว่างการก่อสร้าง ทช. ได้ติดตั้งสิ่งอำนวยความปลอดภัยต่าง ๆ ทั้งป้ายเตือนลดความเร็ว และติดตั้งสัญญาณไฟกะพริบ เพื่อความปลอดภัยในการเดินทางให้ประชาชนสามารถสังเกตเห็นได้อย่างชัดเจนเรียบร้อยแล้ว

ที่มา : https://www.thaigov.go.th/news/contents/details/94205