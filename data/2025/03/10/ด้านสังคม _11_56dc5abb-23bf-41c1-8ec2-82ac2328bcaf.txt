รัฐบาลไทย-ข่าวทำเนียบรัฐบาล-สธ. ยังคงจับตาสถานการณ์ฝุ่น PM 2.5 ใน 17 จังหวัดภาคเหนือ พร้อมสื่อสารแนวทางป้องกันและดูแลสุขภาพให้กับอาสาสมัครดับไฟป่าในพื้นที่


วันจันทร์ที่ 10 มีนาคม 2568
สธ. ยังคงจับตาสถานการณ์ฝุ่น PM 2.5 ใน 17 จังหวัดภาคเหนือ พร้อมสื่อสารแนวทางป้องกันและดูแลสุขภาพให้กับอาสาสมัครดับไฟป่าในพื้นที่
ศูนย์ปฏิบัติการฉุกเฉินด้านการแพทย์และสาธารณสุข เผย คาดการณ์สถานการณ์ฝุ่น PM 2.5 แนวโน้มดีขึ้นทุกภาค ยกเว้นภาคเหนือ ค่าฝุ่นจะอยู่ในระดับปานกลาง ถึงเริ่มมีผลกระทบต่อสุขภาพ
ยังคงเฝ้าระวังอย่างต่อเนื่องใน 17 จังหวัด และดำเนินการตามมาตรการที่กำหนดอย่างเคร่งครัด พร้อมสื่อสารแนวทางการดูแลสุขภาพและการป้องกันตนเองให้กับอาสาสมัครดับไฟป่าในพื้นที่
วันนี้ (10 มีนาคม 2568) นพ.วีรวุฒิ อิ่มสำราญ รองปลัดกระทรวงสาธารณสุข เป็นประธานการประชุมศูนย์ปฏิบัติการฉุกเฉินด้านการแพทย์และสาธารณสุข กรณี หมอกควันและฝุ่นละอองขนาดเล็ก ปี 2568 ครั้งที่ 11/2568 และกล่าวว่า สถานการณ์ภาพรวมมีแนวโน้มดีขึ้น โดยวันนี้มีจังหวัดที่มีค่าฝุ่นอยู่ในระดับสีส้ม เริ่มมีผลกระทบต่อสุขภาพ (37.6 -75 มคก./ลบ.ม.) เพียง 8 จังหวัด คือ สมุทรสาคร พะเยา ราชบุรี ปราจีนบุรี เชียงใหม่ สมุทรปราการ แม่ฮ่องสอน และเชียงราย และจากการคาดการณ์ในรอบ 7 วันข้างหน้า สถานการณ์มีแนวโน้มดีขึ้นในทุกภาค ยกเว้นพื้นที่ภาคเหนือ ส่วนใหญ่จะอยู่ในระดับปานกลาง ถึงเริ่มมีผลกระทบต่อสุขภาพ จึงยังต้องติดตามสถานการณ์อย่างต่อเนื่อง โดยเฉพาะพื้นที่ 17 จังหวัดภาคเหนือ และดำเนินการตามมาตรการที่กำหนดอย่างเข้มข้น รวมถึงสื่อสารแนวทางการดูแลสุขภาพและการป้องกันตนเองให้กับอาสาสมัครดับไฟป่าในพื้นที่ด้วย
นพ.วีรวุฒิกล่าวต่อว่า สำหรับการดูแลประชาชนโดยเฉพาะกลุ่มเปราะบาง ได้มีการจัดทำห้องปลอดฝุ่นเพิ่มขึ้นเป็น 17,314 ห้อง ใน 72 จังหวัด รองรับประชาชนได้กว่า 1.94 ล้านคน มีประชาชนใช้บริการแล้ว 316,008 ราย สนับสนุนมุ้งสู้ฝุ่น 1,363 ชุด สนับสนุนหน้ากากอนามัยและหน้ากาก N95 ให้แก่หน่วยบริการสาธารณสุขในพื้นที่สำหรับแจกจ่ายประชาชนทั่วไปและกลุ่มเสี่ยงรวมกว่า 3.08 ล้านชิ้น และจัดทีมปฏิบัติการเชิงรุกดูแลกลุ่มเสี่ยงทั้งผู้สูงอายุ เด็กเล็ก ผู้มีโรคระบบทางเดินหายใจ ผู้มีโรคหัวใจ และหญิงตั้งครรภ์ รวมกว่า 2.7 ล้านราย ส่วนการคัดกรองสุขภาพเชิงรุกผ่านระบบ Online ตั้งแต่วันที่ 1 ตุลาคม 2567 - 9 มีนาคม 2568 ใน 52 จังหวัดรวม 127,188 ราย พบผู้ป่วยมีอาการใน 4 กลุ่มโรค 11,089 ราย คิดเป็นร้อยละ 8.72 มากสุดเป็นกลุ่มโรคทางเดินหายใจ รองลงมา คือ ตาอักเสบ ผิวหนังอักเสบ และกลุ่มโรคหัวใจและหลอดเลือด ตามลำดับ
****************************************** 10 มีนาคม 2568

ที่มา : https://www.thaigov.go.th/news/contents/details/94235