รัฐบาลไทย-ข่าวทำเนียบรัฐบาล-นักวิจัยไทยเก่ง พัฒนาสารเคลือบผิวบริโภค นวัตกรรมใหม่ของไทย แก้ปัญหาสำคัญในอุตสาหกรรมอาหาร ช่วยยืดอายุผักผลไม้สดตัดแต่ง เพิ่มมูลค่าให้กับสินค้าเกษตร


วันจันทร์ที่ 10 มีนาคม 2568
10/03/2568
พิมพ์
นักวิจัยไทยเก่ง พัฒนาสารเคลือบผิวบริโภค นวัตกรรมใหม่ของไทย แก้ปัญหาสำคัญในอุตสาหกรรมอาหาร ช่วยยืดอายุผักผลไม้สดตัดแต่ง เพิ่มมูลค่าให้กับสินค้าเกษตร
นักวิจัยไทยเก่ง พัฒนาสารเคลือบผิวบริโภค นวัตกรรมใหม่ของไทย แก้ปัญหาสำคัญในอุตสาหกรรมอาหาร ช่วยยืดอายุผักผลไม้สดตัดแต่ง เพิ่มมูลค่าให้กับสินค้าเกษตร
วันจันทร์ ที่ 10 มีนาคม 2568  เวลา 11.30 น.  นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า กระทรวงการอุดมศึกษา วิทยาศาสตร์ วิจัยและนวัตกรรม (อว.) โดย ศูนย์การบรรจุหีบห่อไทย (ศบท.) และสถาบันวิจัยวิทยาศาสตร์และเทคโนโลยีแห่งประเทศไทย (วว.) ร่วมมือกันสร้างสารเคลือบผิวบริโภค ถือเป็นนวัตกรรมใหม่ในไทย ความก้าวหน้าทางวิทยาศาสตร์และเทคโนโลยีที่ช่วยแก้ปัญหาสำคัญในอุตสาหกรรมอาหาร ที่สามารถยืดอายุผลไม้สดตัดแต่งพร้อมบริโภคได้
โดยสารเคลือบผิวบริโภคมีคุณสมบัติที่โดดเด่น ได้แก่ คงความสดใหม่ของผักและผลไม้ได้นานขึ้น ลดการเกิดเชื้อราและการเน่าเสีย ป้องกันการเปลี่ยนสีที่ไม่พึงประสงค์ ช่วยรักษาคุณภาพของผลิตภัณฑ์ให้ดีขึ้น ปลอดภัยต่อผู้บริโภค การวิจัยและพัฒนานี้ช่วยเพิ่มมูลค่าให้กับสินค้าเกษตร ลดปริมาณของเสียจากอาหาร (Food Waste) และสนับสนุนแนวทางการบริโภคที่เป็นมิตรต่อสิ่งแวดล้อม เป็นต้น
สำหรับผลประโยชน์ของผู้ประกอบการและผู้บริโภคที่จะได้รับ มีดังนี้
1) สารเคลือบผิวนี้ช่วยลดการปนเปื้อนจากแบคทีเรียและเชื้อโรค รักษาคุณค่าทางโภชนาการและป้องกันการเสื่อมสภาพของสารอาหารได้
2) ยืดอายุการเก็บรักษา เนื่องจากฟิล์มเคลือบมีคุณสมบัติป้องกันความชื้นและออกซิเจนสามารถลดการเกิดเชื้อราและการเน่าเสีย ทำให้ผลไม้สามารถเก็บรักษาได้นานขึ้น และลดการสูญเสียน้ำหนักของผลิตภัณฑ์
3) ฟิล์มเคลือบที่สามารถย่อยสลายได้ (biodegradable coatings) ช่วยลดการใช้บรรจุภัณฑ์พลาสติกที่เป็นอันตรายต่อสิ่งแวดล้อม
4) เพิ่มคุณค่าให้กับผลิตภัณฑ์ เช่น ฟิล์มเคลือบที่มีรสชาติหรือกลิ่น สามารถเพิ่มความน่าสนใจให้กับผลิตภัณฑ์ ทำให้มีมูลค่าสูงขึ้นในตลาด
“รัฐบาลให้ความสำคัญต่อการพัฒนาภาคการเกษตรของประเทศ มุ่งลงทุนและสนับสนุนงานวิจัยในการพัฒนาอุตสาหกรรม ภาคการเกษตรซึ่งจะส่งผลให้ผลผลิตมีมูลค่าเพิ่มได้ ทั้งนี้ ผู้ประกอบการหรือเกษตรสนใจสารเคลือบผิวบริโภค ดังกล่าว สอบถามรายละเอียดเพิ่มเติมและรับบริการจาก ศูนย์การบรรจุหีบห่อไทย วว. ติดต่อได้ที่ call center โทร.0-2577-9000 หรือโทรที่ 0-2579-1121 ต่อ 3101, 3208 ,08-1702-8377” นายอนุกูล กล่าว
****

ที่มา : https://www.thaigov.go.th/news/contents/details/94207