รัฐบาลไทย-ข่าวทำเนียบรัฐบาล-นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เปิดเดินรถโดยสารเที่ยวปฐมฤกษ์ เส้นทางท่าอากาศยานดอนเมือง - พัทยา ยกระดับการคมนาคมขนส่งทางบก - ทางอากาศ เชื่อมต่อการเดินทางสะดวก 


วันจันทร์ที่ 10 มีนาคม 2568
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เปิดเดินรถโดยสารเที่ยวปฐมฤกษ์ เส้นทางท่าอากาศยานดอนเมือง - พัทยา ยกระดับการคมนาคมขนส่งทางบก - ทางอากาศ เชื่อมต่อการเดินทางสะดวก
....
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เป็นประธานพิธีเปิดรถโดยสารเชื่อมต่อ Feeder เส้นทางท่าอากาศยานดอนเมือง - พัทยา เที่ยวปฐมฤกษ์ พร้อมด้วย นายมนตรี ตั้งเจริญถาวร ที่ปรึกษารัฐมนตรีช่วยว่าการกระทรวงคมนาคม นางสาวณภัทรา กมลรักษา ผู้ช่วยเลขานุการรัฐมนตรีว่าการกระทรวงคมนาคม นายสรพงศ์ ไพฑูรย์พงษ์ รองปลัดกระทรวงคมนาคม และผู้บริหารหน่วยงานในสังกัดกระทรวงคมนาคม โดยมี นายอรรถวิท รักจำรูญ กรรมการ รักษาการแทนกรรมการผู้จัดการใหญ่บริษัท ขนส่ง จำกัด นายกีรติ กิจมานะวัฒน์ กรรมการผู้อำนวยการใหญ่บริษัท ท่าอากาศยานไทย จำกัด (มหาชน) ให้การต้อนรับ เมื่อวันที่ 8 มีนาคม 2568 ณ อาคารผู้โดยสารระหว่างประเทศ ท่าอากาศยานดอนเมือง
นายสุรพงษ์ ปิยะโชติ กล่าวว่า การเปิดรถโดยสารเชื่อมต่อ Feeder เส้นทางจากท่าอากาศยานเชื่อมต่อไปยังจังหวัดต่าง ๆ นำร่อง 3 เส้นทาง ได้แก่ 1) ท่าอากาศยานดอนเมือง - พัทยา 2) ท่าอากาศยานดอนเมือง - หัวหิน และ 3) ท่าอากาศยานสุวรรณภูมิ - พัทยา เพื่ออำนวยความสะดวกประชาชนในการเดินทางด้วยระบบขนส่งสาธารณะระหว่างรถโดยสารสาธารณะกับท่าอากาศยานอย่างไร้รอยต่อตามนโยบายกระทรวงคมนาคม และสอดคล้องกับนโยบายรัฐบาลในการกระตุ้นเศรษฐกิจการเดินทางท่องเที่ยวในเมืองหลัก เมืองรอง และเมืองน่าเที่ยวภายในประเทศ นอกจากนี้ กระทรวงคมนาคมมีความตั้งใจที่จะขยายผลการดำเนินงานต่อไปยังท่าอากาศยานต่าง ๆ ด้วยระบบ รถ ล้อ ราง เรือ อากาศ ให้เชื่อมโยงกันอย่างไร้รอยต่อ ไปยังจังหวัดหัวเมืองใหญ่ ๆ พร้อมทั้งขอให้หน่วยงานในสังกัดกระทรวงคมนาคมบูรณาการการดำเนินงานร่วมกันอย่างยั่งยืน และหวังว่าโครงการนี้จะช่วยส่งเสริม พัฒนาซึ่งกันและกัน เพิ่มรายได้และศักยภาพของประเทศให้มีขีดความสามารถการแข่งขันในเวทีโลก
นายอรรถวิท รักจำรูญ กล่าวเพิ่มเติมว่า บขส. ได้เปิดเดินรถโดยสารเชื่อมต่อจากท่าอากาศยานไปยังต่างจังหวัดจำนวน 3 เส้นทาง ดังนี้
1) ท่าอากาศยานดอนเมือง - พัทยา จังหวัดชลบุรี ระยะทาง 162 กิโลเมตร ค่าโดยสาร 155 บาท ใช้เวลาเดินทาง 2.30 ชั่วโมง ใช้รถโดยสารปรับอากาศ ชั้น 1 จำนวน 36 ที่นั่ง ให้บริการวันละ 8 เที่ยววิ่ง (ไป - กลับ) เที่ยวไป 4 เที่ยววิ่ง/วัน รถออกจากท่าอากาศยานดอนเมือง เวลา 06.30 น. 10.30 น. 13.30 น. และ 17.30 น. เที่ยวกลับ 4 เที่ยววิ่ง/วัน รถออกจากพัทยา เวลา 07.00 น. 10.00 น. 14.30 น. และ 17.00 น. มีจุดจอดรับ - ส่ง จำนวน 2 จุด ได้แก่ อาคาร Service Hall ติดอาคารผู้โดยสารระหว่างประเทศ อาคาร 1 ด้านทิศเหนือของ       ท่าอากาศยานดอนเมือง และจุดจอด บขส. ถนนสุขุมวิท ฝั่งขาออก ระหว่างพัทยาเหนือ - กลาง
2) เส้นทางท่าอากาศยานดอนเมือง - หัวหิน จังหวัดประจวบคีรีขันธ์ ระยะทาง 216 กิโลเมตร  ค่าโดยสาร 200 บาท ใช้เวลาเดินทาง 3.30 ชั่วโมง ใช้รถโดยสารปรับอากาศ ชั้น 1 จำนวน 36 ที่นั่ง ให้บริการวันละ 4 เที่ยววิ่ง (ไป - กลับ) เที่ยวไป 2 เที่ยววิ่ง/วัน รถออกจากท่าอากาศยานดอนเมือง เวลา 10.00 น. และ 15.00 น. มีจุดจอดรับ - ส่ง 4 จุด ได้แก่ อาคาร Service Hall ท่าอากาศยานดอนเมือง หน้าวัดหัวหิน หน้าศูนย์การค้าบลูพอร์ต หัวหิน รีสอร์ทมอลล์ และสถานีเดินรถหัวหิน ส่วนเที่ยวกลับ 2 เที่ยววิ่ง/วัน รถออกจากสถานีเดินรถหัวหิน เวลา 09.00 น. และ 14.00 น. มีจุดจอดรับ - ส่ง 3 จุด ได้แก่ สถานีเดินรถหัวหิน หน้าศูนย์การค้าบลูพอร์ต หัวหิน รีสอร์ทมอลล์ และอาคาร Service Hall ท่าอากาศยานดอนเมือง
3) เส้นทางท่าอากาศยานสุวรรณภูมิ - พัทยา ระยะทาง 127 กิโลเมตร ค่าโดยสาร 122 บาท ใช้เวลาเดินทาง 2 ชั่วโมง ใช้รถโดยสารปรับอากาศ ชั้น 1 จำนวน 36 ที่นั่ง ให้บริการวันละ 8 เที่ยววิ่ง (ไป - กลับ) เที่ยวไป 4 เที่ยววิ่ง/วัน รถออกจากท่าอากาศยานสุวรรณภูมิ เวลา 07.30 น. 11.30 น. 13.30 น. และ 17.30 น. เที่ยวกลับ 4 เที่ยววิ่ง/วัน รถออกจากพัทยา เวลา 06.30 น. 10.30 น. 14.30 น. และ 16.30 น. มีจุดจอดรับ - ส่ง 2 จุด ได้แก่ บริเวณชั้น 1 ประตู 8 อาคารผู้โดยสารท่าอากาศยานสุวรรณภูมิ และรถออกจากจุดจอด บขส. ถนนสุขุมวิท ฝั่งขาออก ระหว่างพัทยาเหนือ - กลาง
นอกจากนี้ บขส. ได้จัดจุดจำหน่ายตั๋วโดยสาร บริเวณชั้น 1 อาคารผู้โดยสารระหว่างประเทศ (อาคาร 1) และ ชั้น 1 อาคารผู้โดยสารภายในประเทศ (อาคาร 2) ท่าอากาศยานดอนเมือง บริเวณชั้น 1 ประตู 8 อาคารผู้โดยสาร ท่าอากาศยานสุวรรณภูมิ และมีเจ้าหน้าที่ บขส. คอยอำนวยความสะดวกผู้โดยสารที่ใช้บริการ สอบถามข้อมูลการเดินทางและจองตั๋ว บขส. ล่วงหน้าได้ทุกช่องทาง อาทิ ทางออนไลน์ เว็บไซต์ บขส. https://tcl99web.transport.co.th Application E – ticket และช่องจำหน่ายตั๋วโดยสาร บขส. ทั่วประเทศ สอบถามข้อมูลเพิ่มเติม โทร. 0 2936 3660 ในวันและเวลาราชการ
“กระทรวงคมนาคมมีความตั้งใจพัฒนาระบบการคมนาคม โดยเฉพาะด้านบริการสาธารณะเพื่ออำนวยความสะดวกแก่ประชาชน นักท่องเที่ยวได้เดินทางได้อย่างสะดวก สบาย ปลอดภัยไร้ร้อยต่อ” นายสุรพงษ์ ปิยะโชติ กล่าว

ที่มา : https://www.thaigov.go.th/news/contents/details/94220