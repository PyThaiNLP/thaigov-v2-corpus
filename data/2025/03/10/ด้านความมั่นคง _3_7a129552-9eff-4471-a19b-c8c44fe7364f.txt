รัฐบาลไทย-ข่าวทำเนียบรัฐบาล-"อนุทิน" นำแถลงข่าวจับกุมเครือข่ายเสี่ยจิว ผู้ค้ายาเสพติดรายใหญ่ พร้อมยาไอซ์ 1.5 ตัน มูลค่ากว่า 1.5 พันล้านบาท


วันจันทร์ที่ 10 มีนาคม 2568
09/03/2568
พิมพ์
"อนุทิน" นำแถลงข่าวจับกุมเครือข่ายเสี่ยจิว ผู้ค้ายาเสพติดรายใหญ่ พร้อมยาไอซ์ 1.5 ตัน มูลค่ากว่า 1.5 พันล้านบาท
"อนุทิน" นำแถลงข่าวจับกุมเครือข่ายเสี่ยจิว ผู้ค้ายาเสพติดรายใหญ่ พร้อมยาไอซ์ 1.5 ตัน มูลค่ากว่า 1.5 พันล้านบาท
วันนี้ (9 มี.ค. 68) เวลา 14.30 น. นายอนุทิน ชาญวีรกูล รองนายกรัฐมนตรีและรมว.มหาดไทย พร้อมด้วย นายอรรษิษฐ์ สัมพันธรัตน์ ปลัดกระทรวงมหาดไทย พล.ต.ท.กฤตธาพล ยี่สาคร ผู้บัญชาการตำรวจภูธรภาค 5 นายชรินทร์ ทองสุข ผู้ว่าราชการจังหวัดเชียงราย พล.ต.กิดากร จันทรา ผู้บัญชาการกองกำลังผาเมือง พล.ต.ต.มานพ เสนากูล ผู้บังคับการตำรวจภูธร จ.เชียงราย น.ส.อัญญารัตน์ มาจันทร์ ผอ.ส่วนวิเคราะห์ข่าวและเฝ้าระวัง ปปส. ภาค 5 ร่วมแถลงข่าวการจับกุมเครือข่ายนายชุติธัญญ์ จิววิริยไพศาล หรือ เสี่ยจิว ผู้ค้ายาเสพติดรายใหญ่ ณ หอประชุมกองบังคับการตำรวจภูธรจังหวัดเชียงราย อ.เมืองเชียงราย จ.เชียงราย
นายอนุทิน กล่าวว่า ครั้งนี้ถือเป็นการจับกุมการลำเลียงสิ่งของผิดกฎหมายมากที่สุดอีกครั้งหนึ่ง เป็นยาเสพติด 1.5 ตัน ก็คิดเป็น 1,500 ล้านบาททั้งสามารถยึดของกลางอาวุธสงคราม วิทยุสื่อสาร และยานพาหนะจำนวนมาก
"รัฐบาลภายใต้การนำของ น.ส.แพทองธาร ชินวัตร นายกรัฐมนตรี มีนโยบายที่ชัดเจนในการป้องกันและปราบปรามยาเสพติดอย่างเด็ดขาดและครบวงจร ซึ่งตนในฐานะรองนายกรัฐมนตรีและรมว.มหาดไทย ได้นำนโยบายของรัฐบาลที่มีความชัดเจนในการป้องกันและปราบปรามยาเสพติดอย่างเด็ดขาด และครบวงจร มาทำงานแบบประสานและบูรณาการร่วมกับกับทั้งตำรวจ ทหาร และ ปปส." นายอนุทิน กล่าว
นายอนุทิน กล่าวว่า การจับกุมในครั้งนี้ เจ้าหน้าที่ตำรวจและหน่วยงานต่าง ๆ ได้ทำการติดตามอย่างใกล้ชิด ไม่ได้เฉพาะยาเสพติด แต่เรายังมีอาวุธสงครามจำนวนมาก มีทั้งปืนกล ระเบิดมือ อาวุธสงคราม วิทยุสื่อสาร ชุดเครื่องแบบทหาร และอาวุธที่ใช้ข่มขู่ประชาชน
นอกจากนี้ ในระหว่างการจับกุมได้มีการปะทะกันระหว่างเจ้าหน้าที่และคนร้าย ซึ่งโชคดีว่าฝ่ายเจ้าหน้าที่ไม่ได้รับบาดเจ็บหรือเสียชีวิต แต่ฝ่ายผู้ต้องหาซึ่งเป็นผู้ที่เริ่มโจมตีเจ้าหน้าที่ก่อน ได้รับการตอบโต้จากเจ้าหน้าที่ และได้รับบาด 2 รายจาก 7 ราย โดยผู้ต้องหาทั้งหมดถูกควบคุมตัวเป็นที่เรียบร้อยแล้ว และสำหรับผู้ได้รับบาดเจ็บจากการปะทะก็ได้รับการส่งตัวไปรักษาในสถานพยาบาลที่ปลอดภัย จึงต้องขอชื่นชมเจ้าหน้าที่ โดยเฉพาะอย่างยิ่งเจ้าหน้าที่ตำรวจที่ได้ติดตามคนร้ายกลุ่มนี้ด้วยความกล้าหาญและอดทน ขอให้มั่นใจว่า รัฐบาลขับเคลื่อนนโยบายป้องกันและปราบปรามยาเสพติดอย่างจริงจัง ด้วยการรวมพลังบูรณาการสนธิกำลังร่วมกันทุกภาคส่วน
ด้าน พล.ต.ท.กฤตธาพล กล่าวว่า ทางตำรวจได้สืบทราบว่าขบวนการขนยาไอซ์เครือข่ายที่ได้ถูกจับกุมไปเมื่อวันที่ 26 ธ.ค. 67 เตรียมขนยาเสพติดลอตใหญ่มาจากชายแดนไทย-เมียนมา ผ่านทาง อ.แม่ฟ้าหลวงเข้าสู่พื้นที่ชั้นใน จึงสั่งการให้ พ.ต.อ.พัสกร ธวัชเชียงกุล ผกก.สส.ภ.จ.เชียงราย นำกำลังวางแผนสกัดจับและขยายผล ตั้งแต่วันที่ 6 มี.ค. 68 ถึงวันที่ 8 มี.ค. สามารถตรวจยึดของกลาง ถังโลหะขนาด 200 ลิตร จำนวน 15 ถัง ภายในบรรจุยาเสพติดประเภทไอซ์ ถังละประมาณ 98 ถุง รวมมียาเสพติดทั้งสิ้นประมาณ 1,498 ถุง รถยนต์และรถบรรทุกลักษณะคล้ายรถทหาร รวม 7 คัน ปืนอาก้า ปืนพกสั้น พร้อมเครื่องกระสุน ลูกระเบิดขว้างสังหาร ดินระเบิดถัง 200 ลิตร ชุดฝึกลายพรางทหารจำนวนมาก และสามารถควบคุมผู้ต้องหาได้ 7 ราย ซึ่งจะได้ทำการขยายผลจับกุมผู้เกี่ยวข้องต่อไป
พล.ต.กิดากร ได้กล่าวถึงรถบรรทุกที่มีลักษณะคล้ายรถราชการทหารว่า เป็นการปลอมแปลงให้มีลักษณะคล้ายรถทหาร ไม่พบชื่อผู้ครอบครอง และไม่มีข้อมูลอยู่ในระบบของกรมการขนส่งทางบก ส่วนป้ายกงจักรหมายเลข 15875 เป็นป้ายทะเบียนของรถทหารที่ถูกจำหน่ายออกจากระบบไปแล้วแต่ถูกนำมาสวมทะเบียนเพื่ออำพราง และการจับกุมผู้ก่อเหตุในครั้งนี้พบว่า เคยเป็นทหาร แต่ถูกปลดออกจากราชการไปแล้ว

ที่มา : https://www.thaigov.go.th/news/contents/details/94191