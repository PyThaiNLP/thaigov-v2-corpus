รัฐบาลไทย-ข่าวทำเนียบรัฐบาล-“วราวุธ” ส่ง ทีม พม. รุดช่วย ตายาย ที่ จ.อุดรธานี ให้คำปรึกษาเลี้ยงหลานขวบเศษ หลังประกาศหาคนช่วยเลี้ยงดู-รับภาระไม่ไหว


วันจันทร์ที่ 10 มีนาคม 2568
“วราวุธ” ส่ง ทีม พม. รุดช่วย ตายาย ที่ จ.อุดรธานี ให้คำปรึกษาเลี้ยงหลานขวบเศษ หลังประกาศหาคนช่วยเลี้ยงดู-รับภาระไม่ไหว
“วราวุธ” ส่ง ทีม พม. รุดช่วย ตายาย ที่ จ.อุดรธานี ให้คำปรึกษาเลี้ยงหลานขวบเศษ หลังประกาศหาคนช่วยเลี้ยงดู-รับภาระไม่ไหว
วันที่ 10 มีนาคม 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ได้รับรายงานจากศูนย์เร่งรัดจัดการสวัสดิภาพประชาชน (ศรส.) กระทรวง พม. กรณีที่ตายายเลี้ยงหลาน 1 ปี 2 เดือน ไม่ไหวประกาศหาคนช่วยเลี้ยงดู ที่จังหวัดอุดรธานี ว่า ทีม ศรส. และ พม. หนึ่งเดียวจังหวัดอุดรธานี ร่วมกับเจ้าหน้าที่ อบต. และผู้นำชุมชนในพื้นที่อำเภอทุ่งฝน จังหวัดอุดรธานี ได้เข้าเยี่ยมบ้านตายายเพื่อสอบข้อเท็จจริง พบว่าอาศัยอยู่ในบ้านปูนชั้นเดียว หลังคามุงด้วยสังกะสี สภาพทรุดโทรม ไม่มั่นคงแข็งแรง มีสมาชิกทั้งหมด 4 คน ประกอบด้วย ตา ยาย มีอาชีพเกษตรกรรม ทำนาเพื่อปลูกข้าวนำมาเลี้ยงครอบครัว มีรายได้จากเบี้ยยังชีพผู้สูงอายุ บัตรสวัสดิการแห่งรัฐ มีหลานที่เลี้ยงดูอยู่นี้ 2 คน ได้แก่ เด็กชาย อายุ 10 ปี กำลังศึกษาอยู่ชั้นประถมศึกษาปีที่ 3 (ลูกคนที่ 4 ของบุตรสาว) และเด็กหญิงอายุ 1 ปี 2 เดือน (ลูกคนที่ 6 ของบุตรสาว) โดยบุตรสาวได้แยกทางกับสามี มีลูกทั้งหมด 6 คน โดยลูกคนที่ 2 และ 3 อาศัยไปอยู่กับปู่ย่าของเขา ลูกคนที่ 4 และ 6 ทิ้งไว้ให้ตายายเลี้ยงดู ส่วนลูกคนที่ 5 แม่เด็กได้พาไปอยู่ด้วยมีอาชีพรับจ้างตัดอ้อยที่จังหวัดนครสวรรค์
โดยตายายให้ข้อมูลว่าตั้งแต่ปลายปี 2567 แม่เด็กไม่ได้ส่งเสียเงินมาให้เลี้ยงดูหลานทั้ง 2 มีเพียงหลานสาวคนที่ 1 ส่งเงินมาให้ตายาย เพื่อดูแลน้อง ๆ เดือนละ 1,000 บาท และด้วยครอบครัวตายายไม่มีรายได้ และมีฐานะยากจน จึงประสงค์ที่จะขอความช่วยเหลือเนื่องจากไม่มีเงินเลี้ยงดูหลานๆ นอกจากนี้ ได้โทรพูดคุยกับลูกสะใภ้ (ภรรยาของบุตรชายคนโต) ซึ่งเป็นลุงกับป้าของเด็ก แจ้งว่า ยินดีรับเด็กทั้ง 2 คน ไปอุปการะ แต่อย่างไรก็ตาม ต้องรอหารือกับแม่ ตายายของเด็กก่อน ซึ่งทางป้าของเด็กจะกลับมาบ้านในช่วงเทศกาลสงกรานต์นี้
ในเบื้องต้น ทีม ศรส. และ พม. หนึ่งเดียว จังหวัดอุดรธานี ได้พูดคุยให้กำลังใจตายายในการเลี้ยงดูหลานๆ พร้อมมอบสิ่งของเครื่องใช้ที่จำเป็นในชีวิตประจำวัน อีกทั้งให้คำปรึกษาแนะนำในเรื่องการดูแลเด็กอย่างเหมาะสมตามวัย สำหรับการพูดคุยกับยายระบุหากไม่สามารถดูแลเด็กได้ ให้ประสานมายัง ศรส.จังหวัดอุดรธานี เพื่อช่วยเหลือในการนำส่งเด็กเข้ารับการสงเคราะห์ในสถานรองรับเด็กได้ แต่ยายไม่ประสงค์ให้เด็กเข้ารับการสงเคราะห์ และเรื่องการให้บริการและสิทธิสวัสดิการสังคมของกระทรวง พม. โดยจะดำเนินการพิจารณาให้ความช่วยเหลือเป็นเงินสงเคราะห์เด็กในครอบครัวยากจน พร้อมได้ประสานผู้นำชุมชน เจ้าหน้าที่ อบต. และอาสาสมัครพัฒนาสังคมและความมั่นคงของมนุษย์ (อพม.) ในพื้นที่ ช่วยติดตามครอบครัวอย่างใกล้ชิด ถ้าต้องการความช่วยเหลือเร่งด่วน สามารถแจ้ง ศรส. กระทรวง พม. ผ่าน สายด่วน พม. โทร. 1300 ตลอด 24 ชั่วโมง
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #ตายายเลี้ยงหลาน2ขวบไม่ไหว #จังหวัดอุดรธานี

ที่มา : https://www.thaigov.go.th/news/contents/details/94209