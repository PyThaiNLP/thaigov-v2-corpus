รัฐบาลไทย-ข่าวทำเนียบรัฐบาล-"อนุทิน" นำพุทธศาสนิกชนลำพูน เจริญพระพุทธมนต์สืบชะตาหลวง - วางศิลาฤกษ์ พิพิธภัณฑ์หลวงปู่พระครูบาชุ่ม โพธิโก วัดไชยมงคล จ.ลำพูน


วันจันทร์ที่ 10 มีนาคม 2568
09/03/2568
พิมพ์
"อนุทิน" นำพุทธศาสนิกชนลำพูน เจริญพระพุทธมนต์สืบชะตาหลวง - วางศิลาฤกษ์ พิพิธภัณฑ์หลวงปู่พระครูบาชุ่ม โพธิโก วัดไชยมงคล จ.ลำพูน
"อนุทิน" นำพุทธศาสนิกชนลำพูน เจริญพระพุทธมนต์สืบชะตาหลวง - วางศิลาฤกษ์ พิพิธภัณฑ์หลวงปู่พระครูบาชุ่ม โพธิโก วัดไชยมงคล จ.ลำพูน
วันนี้ (9 มี.ค. 68) เวลา 09.49 น. นายอนุทิน ชาญวีรกูล รองนายกรัฐมนตรีและรมว.มหาดไทย เป็นประธานพิธีเจริญพระพุทธมนต์สืบชะตาหลวง พิธีวางศิลาฤกษ์อาคารพิพิธภัณฑ์ และพิธีทอดผ้าป่าสามัคคีสร้างอาคารพิพิธภัณฑ์หลวงปู่พระครูบาชุ่ม โพธิโก โดย น.ส.ธนนนท์ นิรามิษ ภริยารองนายกรัฐมนตรีและรมว.มหาดไทยและที่ปรึกษาสมาคมแม่บ้านมหาดไทย นายอรรษิษฐ์ สัมพันธรัตน์ ปลัดกระทรวงมหาดไทย นางจิณณารัชช์ สัมพันธรัตน์ นายกสมาคมแม่บ้านมหาดไทย นายวิวัฒน์ อินทร์ไทยวงศ์ ผู้ว่าราชการ จ.ลำพูน นายนิรัตน์ พงษ์สิทธิถาวร ผู้ว่าราชการ จ.เชียงใหม่ นายชุติเดช มีจันทร์ ผู้ว่าราชการ จ.ลำปาง นายรัฐพล นราดิศร ผู้ว่าราชการ จ.พะเยา นายชูชีพ พงษ์ไชย ผู้ว่าราชการ จ.ตาก นายศุภชัย เอกอุ่น ผู้ว่าการการไฟฟ้าส่วนภูมิภาค คุณหญิงพันธุ์เครือ ยงใจยุทธ และพุทธศาสนิกชน ร่วมประกอบพิธีเป็นจำนวนมาก ณ วัดไชยมงคล (วัดวังมุย) ต.ประตูป่า อ.เมืองลำพูน จ.ลำพูน
ในส่วนฝ่ายคณะสงฆ์ ได้รับเมตตาจาก พระเทพวชิราธิบดี เจ้าคณะจังหวัดเชียงใหม่-ลำพูน-แม่ฮ่องสอน (ธ) เจ้าอาวาสวัดป่าดาราภิรมย์ พระอารามหลวง เป็นประธานสงฆ์ มีพระมหาเถระ พระเถระ รวมถึงพระครูชัยมงคลพิทักษ์ เจ้าอาวาสวัดไชยมงคล ประกอบพิธี
ครูบาชุ่ม โพธิโก อดีตเจ้าอาวาสวัดชัยมงคล (วัดวังมุย) เกิดเมื่อวันที่ 7 ก.พ. 2442 ที่บ้านวังมุย จ.ลำพูน เป็นบุตรของนายมูล-นางลุน ปลาวิน โดยเมื่ออายุ 12 ปี ได้เข้าพิธีบรรพชา และเมื่ออายุ 20 ปี เข้าพิธีอุปสมบท โดยมีพระครูบาอินตา เป็นพระอุปัชฌาย์ พระอาจารย์หมื่น เป็นพระกรรมวาจาจารย์ และพระอาจารย์หลวงอ้าย เป็นพระอนุสาวนาจารย์ ได้รับฉายาว่า โพธิโก
ด้วยใจฝักใฝ่ในพระธรรมคำสั่งสอน แสวงหาความรู้ด้านพระกัมมัฏฐาน วิปัสสนาธุระกับครูบาศรีวิชัย ณ วัดร้องแหย่ง อ.หางดง จ.เชียงใหม่ รวมถึงพระอาจารย์รูปต่าง ๆ และต่อมาได้ออกธุดงค์จาริกไปยัง อ.ลี้ ซึ่งเป็นหมู่บ้านชาวลัวะ ยาง กะเหรี่ยง และได้ทำการอบรมพระธรรมเทศนาในวาระต่าง ๆ จนมีลูกศิษย์จำนวนมาก ซึ่งทุกคนต่างยกย่องว่า ท่านเป็นพระเถราจารย์ผู้มีเกียรติคุณเป็นที่รับรู้อย่างกว้างขวางของพุทธศาสนนิกชนในพื้นที่จังหวัดลำพูนและภาคเหนือ ด้วยเป็นผู้เปี่ยมด้วยเมตตาบารมี มีศีลาจารวัตรงดงาม ดำรงตนเป็นพระสงฆ์สาวกของสมเด็จพระสัมมาสัมพุทธเจ้า กระทั่งถึงแก่มรณภาพ เมื่อวันที่ 10 ก.ย. 2519 สิริอายุ 77 ปี พรรษา 57
ด้วยความเลื่อมใสศรัทธา และความปรารถนาที่จะได้เผยแผ่คุณงามความดีเพื่อแสดงกตเวทิตาคุณอุทิศถวาย ครูบาชุ่ม โพธิโก พระเถระผู้มีศีลาจารวัตร ขันติมานะ และเมตตาบารมี เหล่าบรรดาศิษยานุศิษย์ จึงได้ร่วมกันระดมกำลังทรัพย์ และได้เข้าปรึกษาหารือกับนายอรรษิษฐ์ สัมพันธรัตน์ ปลัดกระทรวงมหาดไทย และประธานกรรมการการไฟฟ้าส่วนภูมิภาค ผู้เคยดำรงตำแหน่งผู้ว่าราชการจังหวัดลำพูน คนที่ 42 รวมถึงนายศุภชัย เอกอุ่น ผู้ว่าการการไฟฟ้าส่วนภูมิภาค ตลอดจนถึงพุทธศาสนิกชนผู้มีเจตจำนงร่วมอุปถัมภ์ อาทิ คุณหญิงพันธุ์เครือ ยงใจยุทธ และคุณธงชัย ศศิวิมล ในการก่อสร้าง "อาคารพิพิธภัณฑ์หลวงปู่พระครูบาชุ่ม โพธิโก" เพื่อเป็นอนุสรณ์รำลึกถึงคุณงามความดี และเป็นแหล่งเรียนรู้ศิลปะวัฒนธรรมท้องถิ่น เพื่อสร้างความรักความสามัคคีและความภาคภูมิใจ ของประชาชนตลอดจนประชาชนในพื้นที่ อันจะนำมาซึ่งความรัก และเทิดทูนไว้ซึ่งสถาบันหลักของชาติ อันประกอบด้วยสถาบันชาติ ศาสนา และพระมหากษัตริย์ สอดคล้องกับนโยบายของนายอนุทิน ชาญวีรกูล รองนายกรัฐมนตรีและรมว.มหาดไทย อันจะทำให้ประเทศชาติเกิดความมั่นคงและยั่งยืนสืบไป

ที่มา : https://www.thaigov.go.th/news/contents/details/94190