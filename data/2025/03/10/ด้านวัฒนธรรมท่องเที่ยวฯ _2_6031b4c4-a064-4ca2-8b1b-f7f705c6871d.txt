รัฐบาลไทย-ข่าวทำเนียบรัฐบาล-​ปลัดกระทรวงวัฒนธรรม ลงพื้นที่ตรวจเยี่ยมชมและติดตามความคืบหน้าบูรณะวังเจ้าเมืองพัทลุง (วังเก่า - วังใหม่) พัฒนาให้เป็นแหล่งท่องเที่ยวสำคัญของจังหวัดพัทลุง 


วันจันทร์ที่ 10 มีนาคม 2568
​ปลัดกระทรวงวัฒนธรรม ลงพื้นที่ตรวจเยี่ยมชมและติดตามความคืบหน้าบูรณะวังเจ้าเมืองพัทลุง (วังเก่า - วังใหม่) พัฒนาให้เป็นแหล่งท่องเที่ยวสำคัญของจังหวัดพัทลุง
​ปลัดกระทรวงวัฒนธรรม ลงพื้นที่ตรวจเยี่ยมชมและติดตามความคืบหน้าบูรณะวังเจ้าเมืองพัทลุง (วังเก่า - วังใหม่) พัฒนาให้เป็นแหล่งท่องเที่ยวสำคัญของจังหวัดพัทลุง
ปลัดกระทรวงวัฒนธรรม ลงพื้นที่ตรวจเยี่ยมชมและติดตามความคืบหน้าบูรณะวังเจ้าเมืองพัทลุง (วังเก่า - วังใหม่) พัฒนาให้เป็นแหล่งท่องเที่ยวสำคัญของจังหวัดพัทลุง
วันที่ 6 มีนาคม 2568 นายประสพ เรียงเงิน ปลัดกระทรวงวัฒนธรรม ลงพื้นที่ตรวจเยี่ยมชม วังเจ้าเมืองพัทลุง (วังเก่า - วังใหม่) อดีตวังของเจ้าเมืองพัทลุง แหล่งท่องเที่ยวทางประวัติศาสตร์ที่สำคัญของจังหวัดพัทลุง โดยมีนางศศิฑอณร์ สุวรรณมณี หัวหน้าผู้ตรวจราชการกระทรวงวัฒนธรรม นางอภิญญา สุวรรณ วัฒนธรรมจังหวัดพัทลุง นายดุสิต ทุมมากรณ์ ผู้อำนวยการสำนักศิลปากรที่ ๑๑ สงขลา ผศ.ดร.กิตติชัย รัตนพันธ์ ผู้อำนวยการวิทยาลัยนาฏศิลปพัทลุง ข้าราชการ และเจ้าหน้าที่ที่เกี่ยวข้อง เข้าร่วม ซึ่งการพัฒนาแหล่งท่องเที่ยวและแหล่งเรียนรู้เป็นไปตามนโยบายของนางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม ที่มุ่งขับเคลื่อนเศรษฐกิจวัฒนธรรมให้เป็นหนึ่งในปัจจัยหลักในการเพิ่มขีดความสามารถในการแข่งขันของประเทศ เพื่อการพัฒนาชุมชน สังคมและประเทศชาติอย่างยั่งยืน ซึ่งในส่วนของการบูรณะและพัฒนาโบราณสถานจะดำเนินการเสริมสร้างระบบนิเวศและพัฒนาโครงสร้างพื้นฐานเศรษฐกิจวัฒนธรรม ยกระดับการบริการของพิพิธภัณฑ์ โบราณสถาน อุทยานประวัติศาสตร์ ส่งเสริมและสร้างสรรค์ทุนทางวัฒนธรรมให้เป็นทุนทางเศรษฐกิจ ส่งเสริมเศรษฐกิจฐานราก สร้างอาชีพ สร้างรายได้ ส่งเสริมเศรษฐกิจของชาติให้เติบโตอย่างยั่งยืน
นายประสพ กล่าวว่า ได้รับรายงานว่าปัจจุบันอาคารดังกล่าวมีสภาพชำรุดทรุดโทรม ไม้โครงสร้างอาคารชำรุด กระเบื้องหลังคาแตกร้าวทำให้มีน้ำรั่วซึม ภายในอาคารไม่สามารถใช้งานได้ โครงสร้างอาคารขาดความมั่นคงแข็งแรง จึงทำให้กรมศิลปากรเร่งซ่อมแซมและริเริ่มโครงการบูรณะโบราณสถานวังเจ้าเมืองพัทลุง เพื่ออนุรักษ์โบราณสถาน มรดกทางศิลปวัฒนธรรมของชาติใหคงอยู่ ส่งเสริมให้ชาวพัทลุงภูมิใจและหวงแหนมรดกของชาติ ตลอดจนพัฒนาให้เป็นแหล่งท่องเที่ยวสำคัญของจังหวัดพัทลุง สร้างรายได้ สร้างอาชีพ ให้แก่ชุมชนและท้องถิ่นได้ ซึ่งขณะนี้อยู่ระหว่างการดำเนินงานบูรณะวังเจ้าเมืองพัทลุง ในงวดที่ 1 และงวดที่ 2 เป็นการดำเนินงานในส่วนของการบูรณะศาลาท่าน้ำ ซ่อมแซมป้อมขายบัตร และงานบูรณะวังเก่า โดยสำนักศิลปากรที่ 11 จังหวัดสงขลา กรมศิลปากร คาดว่าจะแล้วเสร็จปลายปี พ.ศ. 2568
ทั้งนี้ วังเจ้าเมืองพัทลุง ตั้งอยู่ที่ถนนอภัยอภิรักษ์ ตำบลลำปำ อำเภอเมือง จังหวัดพัทลุง ห่างจากตัวเมืองประมาณ 6 กิโลเมตร เดิมเป็นสถานที่ว่าราชการและที่พักของเจ้าเมือง ปัจจุบันเป็นโบราณสถานสำคัญ ประกอบด้วย วังเก่า และวังใหม่ โดยวังเก่า สันนิษฐานว่าสร้างขึ้นในสมัยรัตนโกสินทร์ตอนต้น โดยพระยาพัทลุง (น้อย จันทโรจวงศ์) มีสถาปัตยกรรมผสมผสานระหว่างภาคกลางและภาคใต้ ส่วนวังใหม่ สร้างเมื่อปี พ.ศ. 2432 โดยพระยาอภัยบริรักษ์ จักราวิชิตพิพิธภักดี (เนตร จันทโรจวงศ์) ตั้งอยู่ติดคลองลำปำ เป็นกลุ่มเรือนไทย 5 หลัง ทั้งนี้ กรมศิลปากรได้ขึ้นทะเบียน วังใหม่ เป็นโบราณสถานเมื่อปี พ.ศ. 2526 และ วังเก่า ในปี พ.ศ. 2535 ปัจจุบันเปิดให้เข้าชมสถาปัตยกรรมโบราณ ศาลาไทยริมน้ำ และ เรือพัทลุง เรือเก่าแก่จากสมัยรัชกาลที่ 5 เป็นแหล่งเรียนรู้ทางประวัติศาสตร์และวัฒนธรรมของจังหวัดพัทลุง
นอกจากนี้ ปลัดกระทรวงวัฒนธรรมและคณะ ได้ตรวจเยี่ยมและพบปะ นักเรียน นักศึกษา และบุคลากรของวิทยาลัยนาฏศิลปพัทลุง สถาบันบัณฑิตพัฒนศิลป์ ชมการแสดงศิลปวัฒนธรรมที่สวยงามจากนักเรียน นักศึกษา สาธิตงานประดิษฐ์ อาทิ การทำลิ้นปี่ เครื่องประดับเกี่ยวกับโนรา รวมถึงหนังตะลุง เป็นต้น พร้อมประชุมหารือร่วมกับผู้บริหาร ในการขับเคลื่อนการดำเนินงานและการสนับสนุนงานศิลปวัฒนธรรมต่างๆ ซึ่งวิทยาลัยนาฏศิลปพัทลุง สังกัดสถาบันบัณฑิตพัฒนศิลป์ กระทรวงวัฒนธรรม มีหน้าที่ในการอนุรักษ์และเผยแพร่นาฏศิลป์ ดนตรี และศิลปะการแสดงพื้นบ้านของภาคใต้ โดยเฉพาะศิลปะการแสดง โนรา ซึ่งเป็นเอกลักษณ์ของจังหวัดพัทลุง วิทยาลัยเปิดสอนในระดับมัธยมศึกษาตอนต้น มัธยมศึกษาตอนปลาย และระดับประกาศนียบัตรวิชาชีพ (ปวช.) เน้นการฝึกปฏิบัติจริง โดยมีครูผู้เชี่ยวชาญในแต่ละสาขาเป็นผู้สอน สาขาวิชาที่เปิดสอน ได้แก่ นาฏศิลป์ไทย ดนตรีไทย และศิลปะการแสดงพื้นบ้าน (โนรา) นอกจากนี้ยังมีกิจกรรมการแสดงที่สม่ำเสมอและนักเรียนได้รับรางวัลจากการประกวดในระดับชาติและนานาชาติ

ที่มา : https://www.thaigov.go.th/news/contents/details/94198