รัฐบาลไทย-ข่าวทำเนียบรัฐบาล-​เลขารัฐมนตรีฯ ลอรี่ มอบรางวัล “CAR & BIKE OF THE YEAR 2025” ตอกย้ำไทยศูนย์กลางยานยนต์แห่งอนาคต


วันจันทร์ที่ 10 มีนาคม 2568
10/03/2568
พิมพ์
​เลขารัฐมนตรีฯ ลอรี่ มอบรางวัล “CAR & BIKE OF THE YEAR 2025” ตอกย้ำไทยศูนย์กลางยานยนต์แห่งอนาคต
​เลขารัฐมนตรีฯ ลอรี่ มอบรางวัล “CAR & BIKE OF THE YEAR 2025” ตอกย้ำไทยศูนย์กลางยานยนต์แห่งอนาคต
วันที่ 7 มีนาคม 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม มอบหมายให้ นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม เป็นประธานพิธีมอบรางวัล CAR&BIKE OF THE YEAR 2025 จัดโดย บริษัท กรังด์ปรีซ์ อินเตอร์เนชั่นแนล จำกัด (มหาชน) ผู้จัดงานบางกอก อินเตอร์เนชั่นแนล มอเตอร์โชว์ โดยมี ดร.ปราจิน เอี่ยมลำเนา ประธานจัดงานมอเตอร์โชว์ นายจาตุรนต์ โกมลมิศร์ รองประธานจัดงานมอเตอร์โชว์ นายอโณทัย เอี่ยมลำเนา กรรมการบริหาร ประธานการจัดงาน นายพีระพงศ์ เอี่ยมลำเนา รองประธานการจัดงาน Car & Bike of the Year และผู้บริหารบริษัทรถยนต์ที่เข้าร่วม ให้การต้อนรับ ณ ห้อง รอยัลจูบิลี่ ฮอลล์ อิมแพ็ค เมืองทองธานี
นายพงศ์พล กล่าวว่า อุตสาหกรรมยานยนต์ไทยกำลังก้าวสู่จุดเปลี่ยนสำคัญ จาก "ดีทรอยต์แห่งเอเชีย" ไปสู่ศูนย์กลางผลิตยานยนต์ไฟฟ้า (xEV) และเทคโนโลยียานยนต์แห่งอนาคต ด้วยมาตรการสนับสนุนของภาครัฐที่ครอบคลุม ทั้งการขยายสิทธิประโยชน์ให้รถยนต์ไฟฟ้า xEV และรถยนต์ Eco Car การชะลอการใช้มาตรฐานการปล่อยสารมลพิษ (Euro 6) เพื่อลดภาระแก่ผู้ประกอบการ และมาตรการกระตุ้นกำลังซื้อ เช่น การลดเงินดาวน์-ดอกเบี้ยรถยนต์บางประเภท
นอกจากนี้ กระทรวงอุตสาหกรรม ภายใต้การกำกับดูแลของรัฐมนตรี เอกนัฏ ยังให้ความสำคัญกับการพัฒนาอุตสาหกรรมชิ้นส่วนในประเทศ โดยไม่ใช่แค่เพิ่มสัดส่วนการใช้วัตถุดิบภายในประเทศ (Local Content) เท่านั้น แต่ต้องสร้างห่วงโซ่อุปทานที่ครบวงจร ตั้งแต่การผลิตแบตเตอรี่ มอเตอร์ไฟฟ้า ไปจนถึงระบบควบคุมอิเล็กทรอนิกส์ เพื่อเสริมขีดความสามารถการแข่งขันในตลาดโลก
ภายใต้ยุคอุตสาหกรรม 5.0 เทคโนโลยีและแรงงานไทยต้องเติบโตไปพร้อมกัน ภาครัฐจึงเร่งสนับสนุนการพัฒนาทักษะแรงงานให้สามารถทำงานร่วมกับระบบอัตโนมัติและ AI รวมถึงการนำ Robots หรือหุ่นยนต์ร่วมปฏิบัติงานมาใช้ในกระบวนการผลิต เพื่อเพิ่มประสิทธิภาพและสร้างโอกาสให้แรงงานไทยก้าวสู่ระดับสากล
"อุตสาหกรรมยานยนต์ไทยต้องเติบโตร่วมกัน ทั้งผู้ผลิต ซัพพลายเออร์ และประชาชน ไม่ใช่แค่ฐานการผลิตของภูมิภาค แต่ต้องเป็นศูนย์กลางแห่งนวัตกรรม ที่สามารถแข่งขันในเวทีโลกได้อย่างมั่นคง" นายพงศ์พล กล่าว

ที่มา : https://www.thaigov.go.th/news/contents/details/94228