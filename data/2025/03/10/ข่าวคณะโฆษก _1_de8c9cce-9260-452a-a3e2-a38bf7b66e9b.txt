รัฐบาลไทย-ข่าวทำเนียบรัฐบาล-“คารม” เตือน อีเมลปลอมแอบอ้างกระทรวง “ดีอี” ขอรับบริจาค-แจ้งออกใบอนุญาตกาสิโนถูกกฎหมาย ย้ำเตือน ปชช. อย่าหลงเชื่อ มิจฉาชีพออนไลน์ สร้างข้อมูลเท็จหวังผลประโยชน์


วันจันทร์ที่ 10 มีนาคม 2568
10/03/2568
พิมพ์
“คารม” เตือน อีเมลปลอมแอบอ้างกระทรวง “ดีอี” ขอรับบริจาค-แจ้งออกใบอนุญาตกาสิโนถูกกฎหมาย ย้ำเตือน ปชช. อย่าหลงเชื่อ มิจฉาชีพออนไลน์ สร้างข้อมูลเท็จหวังผลประโยชน์
“คารม” เตือน อีเมลปลอมแอบอ้างกระทรวง “ดีอี” ขอรับบริจาค-แจ้งออกใบอนุญาตกาสิโนถูกกฎหมาย ย้ำเตือน ปชช. อย่าหลงเชื่อ มิจฉาชีพออนไลน์ สร้างข้อมูลเท็จหวังผลประโยชน์
วันนี้ (10 มีนาคม 2568) นายคารม พลพรกลาง รองโฆษกประจำสำนักนายกรัฐมนตรี ย้ำเตือนประชาชนอย่าหลงเชื่อมิจฉาชีพแอบอ้างชื่อ  ”กระทรวงดิจิทัลเพื่อเศรษฐกิจและสังคม (ดีอี)” หลอกลวงประชาชน โดยแอบอ้าง ดังนี้
1. “กระทรวงดิจิทัลออกใบอนุญาตก่อตั้งกาสิโนอย่างถูกกฎหมาย” โดยเรียกเก็บค่าลงทะเบียนกับตัวแทนผู้ที่ได้รับอนุญาตพร้อมเรียกวางมัดจำ เป็นเงิน 47,074 บาทนั้น ขอชี้แจงว่า ข้อมูลดังกล่าวเป็นข้อมูลปลอม ซึ่งกระทรวงดีอีไม่ได้มีการออกใบอนุญาตก่อตั้งกาสิโนใด ๆ ทั้งสิ้น
2. “การส่งอีเมลแจ้งเรื่องจ่ายภาษีและเงินบริจาคให้กับกองทุนในปี 2025” โดยอีเมลดังกล่าวแอบอ้างภาพตราสัญลักษณ์ของกระทรวงดิจิทัล และชื่อของรัฐมนตรีว่าการกระทรวงดีอี ในการส่งข้อความผ่านช่องทางอีเมล โดยขอให้ประชาชนอย่าหลงเชื่อข้อมูลดังกล่าว
นายคารม กล่าวว่า กระทรวงดีอี จะดำเนินการบังคับใช้กฎหมายกับผู้ที่นำข้อมูลเท็จ ข้อมูลบิดเบือน ไม่เป็นความจริง เข้าสู่ระบบคอมพิวเตอร์ ซึ่งการกระทำดังกล่าวมีเจตนาหลอกลวงประชาชน โดยการแอบอ้างหน่วยงานรัฐ ถือว่าเป็นการก่ออาชญากรรมทางออนไลน์ ส่งผลกระทบต่อประชาชนในสังคมเป็นวงกว้าง โดยกระทรวง ดีอี จะติดตามตรวจสอบแหล่งที่มาของข้อมูลข่าวปลอมดังกล่าว และจะดำเนินคดีกับมิจฉาชีพอย่างถึงที่สุด
“ขอย้ำเตือนภัยจากมิจฉาชีพที่ได้อาศัยการเผยแพร่ข่าวปลอมและข้อมูลบิดเบือนในการหลอกลวงเพื่อหวังผลต่อทรัพย์สินและข้อมูลส่วนบุคคล ขอประชาชนอย่าหลงเชื่อ หรือแชร์ส่งต่อข้อมูลดังกล่าว และขอให้ยึด “หลัก 4 ไม่” คือ 1. ไม่กดลิงก์ 2.ไม่เชื่อ 3.ไม่รีบ และ 4.ไม่โอน หากต้องการแจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.)” นายคารม ระบุ

ที่มา : https://www.thaigov.go.th/news/contents/details/94196