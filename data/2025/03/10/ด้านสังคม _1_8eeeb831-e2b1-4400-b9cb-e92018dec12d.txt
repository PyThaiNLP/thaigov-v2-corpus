รัฐบาลไทย-ข่าวทำเนียบรัฐบาล-“วราวุธ” เปิดงาน วันสตรีสากล 68 ยืนยัน พม. หนุนสร้างสังคมแห่งความเสมอภาค เตรียมรับรองร่างเอกสารผลลัพธ์การประชุม CSW 69 ที่ UN นิวยอร์ก


วันจันทร์ที่ 10 มีนาคม 2568
“วราวุธ” เปิดงาน วันสตรีสากล 68 ยืนยัน พม. หนุนสร้างสังคมแห่งความเสมอภาค เตรียมรับรองร่างเอกสารผลลัพธ์การประชุม CSW 69 ที่ UN นิวยอร์ก
“วราวุธ” เปิดงาน วันสตรีสากล 68 ยืนยัน พม. หนุนสร้างสังคมแห่งความเสมอภาค เตรียมรับรองร่างเอกสารผลลัพธ์การประชุม CSW 69 ที่ UN นิวยอร์ก
วันที่ 8 มีนาคม 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดงานวันสตรีสากล ประจำปี 2568 “3 ทศวรรษปฏิญญาปักกิ่งฯ : โอกาสและความท้าทาย สู่ความเสมอภาคของสตรีและเด็กหญิง” พร้อมกล่าวแสดงความยินดีแก่ผู้ได้รับรางวัลโล่ประกาศเกียรติคุณแก่สตรี บุคคล และหน่วยงานองค์กรดีเด่น จำนวน 16 สาขา 84 รางวัล และรางวัลเกียรติคุณพิเศษ 3 รางวัล รวมเป็น 87 รางวัล โดยมีนายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ กล่าวรายงาน ณ ห้องประชุมปกรณ์อังศุสิงห์ ชั้น 2 อาคารกรมพัฒนาสังคมและสวัสดิการ กระทรวง พม. สะพานขาว กรุงเทพฯ โอกาสนี้ในงานมีการนำเสนอคำปราศรัยเนื่องในวันสตรีสากลของนางสาวแพทองธาร ชินวัตร นายกรัฐมนตรี และวีดิทัศน์ เนื่องในวันสตรีสากล ประจำปี 2568 และ กิจกรรมเปิดตัวโครงการกล่องของขวัญ (Pink box) แทนความห่วงใย เสริมพลังใจ เพื่อสตรีไทยมั่นคง พร้อมการมอบโล่แสดงความขอบคุณผู้สนับสนุนกล่องของขวัญ (Pink box)
ในงาน นางสาวแรมรุ้ง วรวัธ อธิบดีกรมกิจการสตรีและสถาบันครอบครัว คณะผู้บริหารกระทรวง พม. ดร. สุวรรณา ศิลปอาชา ผู้ทรงคุณวุฒิในคณะกรรมการโอลิมปิกแห่งประเทศไทยในพระบรมราชูปถัมภ์ และที่ปรึกษาคณะทำงานขับเคลื่อนการดำเนินงานด้านการส่งเสริมความเสมอภาคระหว่างเพศในการกีฬา พร้อมด้วย คณะคู่สมรสคณะรัฐมนตรี ได้แก่ นางอภิญญา เวชยชัย คู่สมรสนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม นางสาวสุทธาสินี สกุลคู คู่สมรสนายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง นางธัญยธรณ์  นริพทะพันธุ์ คู่สมรสนายพิชัย นริพทะพันธุ์ รัฐมนตรีว่าการกระทรวงพาณิชย์ นางสุนีย์ สอดส่อง คู่สมรสนายทวี สอดส่อง รัฐมนตรีว่าการกระทรวงยุติธรรม และนางวรัญญา โรจนสกุล คู่สมรสนายเผ่าภูมิ โรจนสกุล รัฐมนตรีช่วยว่าการกระทรวงการคลัง รวมถึงคณะคู่สมรสของเอกอัครราชทูตประจำประเทศไทย และผู้แทนองค์กรภาคีเครือข่ายด้านสตรีทั้งในและระหว่างประเทศ เข้าร่วมงาน
นายวราวุธ กล่าวว่า องค์การสหประชาชาติกำหนดให้วันที่ 8 มีนาคมของทุกปี เป็นวันสตรีสากล เพื่อรำลึกถึงความเป็นมาแห่งการต่อสู้ของสตรี ในการได้มาซึ่งความเสมอภาค ยุติธรรม และสันติภาพ รวมถึงการตระหนักถึงความสำคัญของสตรีอันเป็นพลังในการพัฒนาสังคมและประเทศชาติ สำหรับประเทศไทย ได้เริ่มจัดงานวันสตรีสากลอย่างเป็นทางการ มาตั้งแต่ปี 2532 ต่อเนื่องจนถึงปัจจุบัน นับเป็นปีที่ 36 ซึ่งได้รับความร่วมมือจากภาคีเครือข่ายทุกภาคส่วน กระทรวง พม. โดยกรมกิจการสตรีและสถาบันครอบครัว (สค.) จัดงานวันสตรีสากล ประจำปี 2568 ภายใต้แนวคิด “3 ทศวรรษปฏิญญาปักกิ่งฯ : โอกาสและความท้าทาย สู่ความเสมอภาคของสตรี และเด็กหญิง” ซึ่งสอดรับกับพันธกรณีระหว่างประเทศที่ไทยเป็นสมาชิก และเป็นหัวข้อหลักในการประชุมคณะกรรมาธิการว่าด้วยสถานภาพสตรีสมัยที่ 69 (Commission on the Status of Women-CSW 69) ซึ่งจัดขึ้นในช่วงเดือนมีนาคม 2568 ณ สำนักงานใหญ่สหประชาชาติ (UN) นครนิวยอร์ก สหรัฐอเมริกา โดยปี 2568 เป็นวาระครบรอบ 30 ปี ปฏิญญาปักกิ่งและแผนปฏิบัติการเพื่อความก้าวหน้าของสตรี ทางคณะรัฐมนตรีได้อนุมัติร่างเอกสารผลลัพธ์ของการประชุม CSW 69 และอนุมัติให้ตนในฐานะหัวหน้าคณะผู้แทนไทย ให้การรับรองร่างเอกสารฯ ของการประชุม CSW 69 ในวันที่ 10 มีนาคม 2568 ซึ่งประกอบด้วย 1) ร่างปฏิญญาทางการเมือง เนื่องในโอกาสครบรอบ 30 ปี ของการประชุมระดับโลกว่าด้วยเรื่องสตรี ครั้งที่ 4 และ 2) ร่างแผนงานระยะหลายปีของคณะกรรมาธิการว่าด้วยสถานภาพสตรี นับเป็นการแสดงความมุ่งมั่นของไทยในการร่วมมือกับนานาประเทศในการส่งเสริมความเสมอภาคระหว่างเพศและการเสริมพลังสตรีระดับโลก
นายวราวุธ กล่าวต่อไปว่า ตนพร้อมด้วยนายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ และนางสาวแรมรุ้ง วรวัธ อธิบดีกรมกิจการสตรีและสถาบันครอบครัว เตรียมเดินทางเข้าร่วมการประชุม CSW 69 ซึ่งจัดขึ้นระหว่างวันที่ 10 - 21 มีนาคม 2568 ณ สำนักงานใหญ่สหประชาชาติ (UN) นครนิวยอร์ก สหรัฐอเมริกา และกล่าวถึงการทำงานของประเทศไทยภายใต้ปฏิญญาปักกิ่งและแผนปฏิบัติการเพื่อความก้าวหน้าของสตรี ในวาระครบรอบ 30 ปี
วันสตรีสากล เป็นวันแห่งการรำลึกถึงเหตุการณ์รวมพลังของสตรี เพื่อการขจัดการเลือกปฏิบัติด้วยเหตุแห่งเพศให้หมดสิ้นไปต่อสตรีและเด็กหญิง ซึ่งปัจจุบันสตรีมีบทบาทต่อการขับเคลื่อนของสังคมในการเป็นผู้นำประเทศ ผู้นำองค์กร และภาคประชาสังคมต่าง ๆ ดังนั้น "วันสตรีสากล" จึงเป็นอีกวันหนึ่งที่เปิดโอกาสให้สตรีทุกคน ได้แสดงความสามารถ ทำให้เห็นถึงความเท่าเทียมกันในสังคม และสร้างความตระหนักถึงสิทธิเสรีภาพของสตรีและเด็กหญิง ทั้งนี้ ในนามของคณะรัฐบาลไทย และภาคีเครือข่ายทุกภาคส่วนที่ร่วมกันบูรณาการต่อยอดสังคมแห่งความเสมอภาค ลดการเลือกปฏิบัติ ด้วยการยอมรับความเท่าเทียมกัน โดยกระทรวง พม. มุ่งหวังให้สตรีไทย มั่นคง แข็งแกร่ง และเห็นคุณค่าในตนเอง
กระทรวง พม. ได้มีการมอบกล่องของขวัญ (Pink Box) ซึ่งบรรจุสิ่งของที่จำเป็นสำหรับใช้ในชีวิตประจำวันและการดูแลสุขอนามัยสำหรับสตรีและครอบครัว ให้แก่กลุ่มสตรีกลุ่มเปราะบาง จำนวน 4,500 กล่อง ตลอดเดือนมีนาคม 2568 เพื่อให้กำลังใจและมีความหวังในการดำเนินชีวิตที่เข้มแข็ง อีกทั้งกระตุ้นให้คนในสังคมตระหนักถึงการช่วยเหลือและสนับสนุนสตรีกลุ่มเปราะบางในรูปแบบต่างๆ ให้สามารถเข้าถึงบริการและสิทธิสวัสดิกาสังคม โดยไม่ทิ้งใครไว้ข้างหลัง
นายวราวุธ กล่าวว่า ขอแสดงความยินดีกับทุกท่านและทุกองค์กรที่ได้รับการประกาศเกียรติคุณ เนื่องในวันสตรีสากล ประจำปี 2568 จากผลงานในการขับเคลื่อนการเสริมพลังให้กับสตรีและเด็กหญิง ทำให้สังคมรับรู้และเห็นถึงความตั้งใจในการทำงาน รวมทั้งประโยชน์ที่สังคมได้รับอันเป็นที่ประจักษ์ รวมถึงคณะกรรมการดำเนินงานวันสตรีสากล และภาคีเครือข่ายทุกภาคส่วน ที่ร่วมกันจัดงานวันสตรีสากล ประจำปี 2568 ซึ่งถือเป็นความร่วมมือและเป็นแบบอย่างแห่งความมุ่งมั่น ความทุ่มเทในการทำงานด้านการพัฒนาสตรี นำพาสังคมไทยมุ่งหน้าไปสู่สังคมแห่งความเสมอภาค
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #วันสตรีสากล #สตรี #สหประชาชาติ #นิวยอร์ก #สหรัฐอเมริกา #ประเทศไทย #ประชุมCSW #CSW

ที่มา : https://www.thaigov.go.th/news/contents/details/94203