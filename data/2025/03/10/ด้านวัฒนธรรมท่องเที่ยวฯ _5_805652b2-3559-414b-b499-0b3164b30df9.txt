รัฐบาลไทย-ข่าวทำเนียบรัฐบาล-วธ. ดึงเครือข่าย 39 จังหวัด สร้างพลังเครือข่ายครอบครัวคุณธรรม เสริมภูมิคุ้มกันทางสังคม - ส่งเสริมความรัก - สัมพันธภาพในครอบครัว - มีทักษะการรู้เท่าทันสื่อ


วันจันทร์ที่ 10 มีนาคม 2568
วธ. ดึงเครือข่าย 39 จังหวัด สร้างพลังเครือข่ายครอบครัวคุณธรรม เสริมภูมิคุ้มกันทางสังคม - ส่งเสริมความรัก - สัมพันธภาพในครอบครัว - มีทักษะการรู้เท่าทันสื่อ
วธ. ดึงเครือข่าย 39 จังหวัด สร้างพลังเครือข่ายครอบครัวคุณธรรม เสริมภูมิคุ้มกันทางสังคม - ส่งเสริมความรัก - สัมพันธภาพในครอบครัว - มีทักษะการรู้เท่าทันสื่อ
วธ. ดึงเครือข่าย 39 จังหวัด สร้างพลังเครือข่ายครอบครัวคุณธรรม เสริมภูมิคุ้มกันทางสังคม - ส่งเสริมความรัก - สัมพันธภาพในครอบครัว - มีทักษะการรู้เท่าทันสื่อ
นายประสพ เรียงเงิน ปลัดกระทรวงวัฒนธรรม กล่าวว่า ปัจจุบันครอบครัวไทยเผชิญกับความท้าทายในหลาย ๆ ด้าน จากบริบททางเศรษฐกิจ สังคม และเทคโนโลยีสารสนเทศมีการเปลี่ยนแปลงอย่างรวดเร็ว ส่งผลให้เกิดปัญหาครอบครัวที่มีความซับซ้อนยิ่งขึ้น จึงต้องเพิ่มศักยภาพและพัฒนากลไกภาคีเครือข่ายที่เกี่ยวข้องในการส่งเสริมครอบครัว ผ่านกระบวนการมีส่วนร่วมของทุกภาคส่วน สำนักงานปลัดกระทรวงวัฒนธรรม โดยกองเฝ้าระวังทางวัฒนธรรม ได้จัดค่ายครอบครัวคุณธรรม นำสังคมเป็นสุข ครั้งที่ 1 ระหว่างวันที่ 26 -28 กุมภาพันธ์ 2568 ที่ผ่านมา เพื่อเสริมสร้างความรัก สามัคคี เอื้ออาทรในครอบครัว รวมถึงปลูกฝังคุณธรรม จริยธรรม ค่านิยมที่พึงประสงค์ เพิ่มประสิทธิภาพของกลไกและเครือข่ายในการส่งเสริม พัฒนาครอบครัวคุณธรรม นำไปสู่ชุมชน และสังคมแห่งความสุข ซึ่งจัดต่อเนื่องเป็นปีที่ 4 โดยปีนี้จัด 2 ครั้ง กลุ่มเป้าหมายครอบคลุมทุกจังหวัด โดยในครั้งที่ 1 มีผู้เข้าร่วมกิจกรรมเป็นเครือข่ายครอบครัวและนักวิชาการวัฒนธรรมภาคกลาง ภาคตะวันออกและภาคใต้ จำนวน 39 จังหวัด รวม 135 คน นอกจากนี้ยังนำผู้เข้าอบรมไปศึกษาดูงานแหล่งเรียนรู้ทางวัฒนธรรมที่สำคัญของประเทศ ได้แก่ วัดพระศรีรัตนศาสดาราม พิพิธภัณฑ์ผ้าในสมเด็จพระนางเจ้าสิริกิติ์ พระบรมราชินีนาถและพิพิธภัณฑสถานแห่งชาติ พระนคร
“การจัดค่ายครั้งนี้มุ่งสร้างภูมิคุ้มกันทางสังคม โดยคณะวิทยากรถ่ายทอดความรู้เรื่องการสื่อสารเชิงบวกเพื่อการสร้างสัมพันธภาพที่ดีในครอบครัว และการสร้างทักษะการรู้เท่าทันสื่อ การสื่อสารในยุคดิจิทัล รวมถึงการรู้เท่าทันข่าวปลอม (Fake-News)ทั้งการศึกษาดูงานเพื่อเป็นการเปิดพื้นที่ให้สมาชิกในครอบครัวได้ทำกิจกรรมร่วมกันอย่างสร้างสรรค์ และร่วมเป็นเครือข่ายในการถ่ายทอดประสบการณ์ให้กับเพื่อน ชุมชนและสังคมต่อไป”
ทั้งนี้ ในการจัดค่ายครอบครัวคุณธรรม นำสังคมเป็นสุข ยังมอบโล่รางวัลเกียรติบัตรให้กับผู้ที่ได้รับรางวัลการประกวดภาพยนตร์สั้น หัวข้อ  "Family of Love ครอบครัวแห่งรัก" ซึ่งมีผลงานที่ได้รับรางวัล 11 รางวัล โดยผลงาน “เทวดาของหนู” ของโรงเรียนเพ็ญพิทยาคม จังหวัดอุดรธานี ได้รับรางวัลยอดเยี่ยม และรางวัลชมเชย 10 รางวัล ได้แก่ 1.ผลงาน “รักใส ๆ สายใยผ้าขาวม้า” ทีมพระบาทนาหงส์สตูดิโอ 2.ผลงาน “เติมเกือบเต็ม” ทีมพร้อมฟิล์ม 3.ผลงาน “ครอบครัวต้มยำกุ้ง” นางสาวแวอัสมีร์ แวมะนอ 4.ผลงาน SHADOW (เพียงเงา) ทีมดงหลวงบ้านเฮา พญาเต่าชอร์ตฟิล์ม 5.ผลงาน “The-Silence-of-Love-รักไม่  “ไร้”เสียง” ทีม DC-All-Star 6.ผลงาน “รักไม่มีเงื่อนไข” เด็กชายชัยวัฒิ์ ศรีปัจฉิม 7. ผลงาน “กลับบ้าน” ทีม MEG ‘A’ FILM 8.ผลงาน “แค่แม่กับฉัน” ทีม Take One Studio 9.ผลงาน “พ่อบอกไว้ว่า” ทีมเจ๋งเจ๊ง film 10.ผลงาน“สายใยที่มองไม่เห็น” ทีมโรงเรียนบ้านทอน จังหวัดนราธิวาส ทั้งนี้ สามารถรับชมผลงานได้ทาง YouTube Channel ช่อง Culture Surveillance Bureau การประกวดครั้งนี้ เพื่อส่งเสริมการผลิตสื่อปลอดภัยและสร้างสรรค์ให้สื่อได้มีบทบาทในการปลูกฝังค่านิยมและวัฒนธรรมอันดีงามให้แก่คนในครอบครัว ก่อให้เกิดความรัก ความเข้าใจอันดี ความสามัคคี ช่วยเหลือเกื้อกูลให้ครอบครัวเป็นสถาบันแรกและสถาบันหลักอย่างแท้จริง ในการกล่อมเกลาคนในสังคม หรือสมาชิกในครอบครัวให้มีคุณธรรม จริยธรรม มีพฤติกรรมและค่านิยมที่ดี เป็นครอบครัวคุณธรรมนำไปสู่ชุมชน สังคมคุณธรรมที่มีความรัก สามัคคี เอื้ออาทร ก่อให้เกิดชุมชน สังคมแห่งความสุข

ที่มา : https://www.thaigov.go.th/news/contents/details/94201