รัฐบาลไทย-ข่าวทำเนียบรัฐบาล-รัฐมนตรีประจำสำนักนายกรัฐมนตรี  “ชูศักดิ์” ย้ำการตรวจราชการเป็นกลไกขับเคลื่อนนโยบายรัฐบาลเเพื่อแก้ปัญหาความเดือดร้อนของประชาชนในพื้นที่ให้เกิดประโยชน์สูงสุด


วันจันทร์ที่ 10 มีนาคม 2568
10/03/2568
พิมพ์
รัฐมนตรีประจำสำนักนายกรัฐมนตรี  “ชูศักดิ์” ย้ำการตรวจราชการเป็นกลไกขับเคลื่อนนโยบายรัฐบาลเเพื่อแก้ปัญหาความเดือดร้อนของประชาชนในพื้นที่ให้เกิดประโยชน์สูงสุด
นายชูศักดิ์ ศิรินิล รัฐมนตรีประจำสำนักนายกรัฐมนตรี   ย้ำการตรวจราชการเป็นกลไกขับเคลื่อนนโยบายรัฐบาลเพื่อแก้ปัญหาความเดือดร้อนของประชาชนในพื้นที่ให้เกิดประโยชน์สูงสุด
วันที่ 10 มีนาคม 2568 นายชูศักดิ์ ศิรินิล รัฐมนตรีประจำสำนักนายกรัฐมนตรี เปิดเผยว่า การตรวจราชการเป็นกลไกสำคัญของการบริหารราชการแผ่นดินที่ช่วยให้การดำเนินงานของหน่วยงานรัฐเป็นไปตามเป้าหมาย ทั้งในด้านยุทธศาสตร์ชาติ แผนพัฒนาเศรษฐกิจและสังคมแห่งชาติ ฉบับที่ 13 และนโยบายที่รัฐบาลแถลงต่อรัฐสภา นอกจากนี้ ยังมีบทบาทสำคัญในการติดตาม กำกับ ดูแล และประเมินผลการดำเนินโครงการต่าง ๆ รวมถึงแก้ไขปัญหาความเดือดร้อนของประชาชนในพื้นที่ให้เกิดประโยชน์สูงสุด
“การตรวจราชการปีงบประมาณ 2568 ดำเนินการในลักษณะการตรวจราชการแบบบูรณาการ ซึ่งผู้ตรวจราชการสำนักนายกรัฐมนตรี ทำงานร่วมกับผู้ตรวจราชการกระทรวงและกรม โดยแบ่งการตรวจออกเป็น 3 รอบ ตลอดปีงบประมาณ ซึ่งขณะนี้อยู่ในช่วง รอบที่ 1 (กุมภาพันธ์ - มีนาคม 2568) โดยการตรวจราชการในปีนี้ให้ความสำคัญกับ 3 นโยบายสำคัญของรัฐบาล ได้แก่ (1.) การแก้ไขปัญหาการเปลี่ยนแปลงสภาพภูมิอากาศ โดยมุ่งสู่เป้าหมายการปล่อยก๊าซเรือนกระจกสุทธิเป็นศูนย์ (2.) การขับเคลื่อน Soft Power เพื่อส่งเสริมเศรษฐกิจสร้างสรรค์ของไทยในระดับสากล (3.) การป้องกันและแก้ไขปัญหายาเสพติดและบุหรี่ไฟฟ้า ซึ่งเป็นปัญหาสังคมที่ต้องได้รับการแก้ไขอย่างจริงจัง นอกจากนี้ ยังมี 3 นโยบายเร่งด่วน ที่นายกรัฐมนตรีให้ความสำคัญและต้องติดตามความคืบหน้า ได้แก่ (1.) การขับเคลื่อนกองทุน SML เพื่อพัฒนาเศรษฐกิจระดับชุมชน (2.) การติดตามนโยบายพักชำระดอกเบี้ย 3 ปี หรือ “โครงการคุณสู้ เราช่วย” ซึ่งเป็นมาตรการช่วยเหลือประชาชนที่ประสบปัญหาทางเศรษฐกิจ (3.) โครงการหนึ่งอำเภอ หนึ่งทุนการศึกษา เพื่อสร้างโอกาสทางการศึกษาสำหรับเยาวชนไทย” รัฐมนตรีประจำสำนักนายกรัฐมนตรี กล่าว
รัฐมนตรีประจำสำนักนายกรัฐมนตรี กล่าวต่อไปว่า การตรวจราชการรอบที่ 1 ประจำปีงบประมาณ 2568 มีเป้าหมายหลักในการติดตามและขับเคลื่อน 3 นโยบายสำคัญของรัฐบาล ได้แก่ การป้องกันและแก้ไขปัญหาการเปลี่ยนแปลงสภาพภูมิอากาศ การขับเคลื่อน Soft Power และการป้องกันและแก้ไขปัญหายาเสพติดและบุหรี่ไฟฟ้า รวมถึง 3 นโยบายเร่งด่วน ได้แก่ การขับเคลื่อนกองทุน SML การติดตามโครงการพักชำระดอกเบี้ย 3 ปี และโครงการหนึ่งอำเภอ หนึ่งทุนการศึกษา นอกจากนี้ ยังมีการลงพื้นที่เพื่อรับฟังปัญหาของประชาชนและตรวจสอบโครงการที่เกี่ยวข้องกับการแก้ไขความเดือดร้อนในพื้นที่ เพื่อให้มั่นใจว่าการดำเนินงานของภาครัฐสามารถตอบสนองความต้องการของประชาชนได้อย่างแท้จริง โดยผลการตรวจราชการรอบที่ 1 สรุปได้ดังนี้
1. การตรวจราชการตามนโยบายสำคัญของรัฐบาล
การป้องกันและแก้ไขปัญหาการเปลี่ยนแปลงสภาพภูมิอากาศเป็นหนึ่งในเป้าหมายหลักของรัฐบาลที่ต้องดำเนินการอย่างเร่งด่วน โดยเน้นการบริหารจัดการทรัพยากรธรรมชาติให้เกิดความยั่งยืน และลดผลกระทบจากการเปลี่ยนแปลงสภาพภูมิอากาศ ในรอบการตรวจราชการนี้ ได้มีการติดตามโครงการสำคัญ เช่น โครงการขุดลอกและฟื้นฟูอ่างเก็บน้ำห้วยแม่ปะยาง จังหวัดแพร่ เพื่อเพิ่มประสิทธิภาพการกักเก็บน้ำสำหรับการอุปโภคบริโภคและเกษตรกรรม โครงการพัฒนาแหล่งน้ำในตำบลสุเทพ จังหวัดเชียงใหม่ เพื่อเพิ่มปริมาณน้ำให้เพียงพอต่อการดำรงชีวิตของประชาชนและสนับสนุนภาคเกษตรกรรมในพื้นที่ และโครงการฟื้นฟูป่าและพื้นที่อนุรักษ์ เช่น ป่าชุมชนโค้งตาบาง จังหวัดเพชรบุรี และเขตห้ามล่าสัตว์ป่าบึงบอระเพ็ด จังหวัดนครสวรรค์ ซึ่งมีแผนดำเนินงานด้านการปลูกป่าและฟื้นฟูระบบนิเวศเพื่อลดการปล่อยก๊าซเรือนกระจกและเพิ่มความหลากหลายทางชีวภาพ
การขับเคลื่อน Soft Power เป็นอีกหนึ่งแนวทางสำคัญที่รัฐบาลให้ความสนใจ โดยมีเป้าหมายเพื่อเสริมสร้างเศรษฐกิจสร้างสรรค์และยกระดับอุตสาหกรรมการท่องเที่ยวของไทย ในการตรวจราชการรอบนี้ ได้มีการติดตามความคืบหน้าของโครงการพัฒนาเส้นทางสายศรัทธาเมืองมังกร 3 ศาลเจ้า จังหวัดนครสวรรค์ ซึ่งมีจุดมุ่งหมายในการเชื่อมโยงแหล่งท่องเที่ยวทางศาสนาและวัฒนธรรมเพื่อส่งเสริมการท่องเที่ยวเชิงวัฒนธรรม รวมถึงโครงการพัฒนาแหล่งท่องเที่ยว Street Food ถนนบรรทัดทอง กรุงเทพมหานคร ที่ได้รับการผลักดันให้เป็นพื้นที่ต้นแบบของตลาดอาหารริมทางที่มีมาตรฐานและสามารถดึงดูดนักท่องเที่ยวได้มากขึ้น
ปัญหายาเสพติดและบุหรี่ไฟฟ้ายังคงเป็นประเด็นที่ต้องได้รับการแก้ไขอย่างจริงจัง เนื่องจากเป็นภัยต่อสังคมและเยาวชน ในรอบการตรวจราชการที่ผ่านมา ได้มีการติดตามโครงการที่เกี่ยวข้องกับการบำบัดและป้องกัน เช่น ศูนย์ฟื้นฟูสมรรถภาพพลเมือง กองบิน 5 จังหวัดประจวบคีรีขันธ์ ซึ่งให้ความช่วยเหลือผู้ติดยาเสพติดให้สามารถกลับคืนสู่สังคมได้ และศูนย์เรียนรู้ชุมชนบ้านคลองเอวจระเข้ จังหวัดฉะเชิงเทรา ที่มีบทบาทสำคัญในการให้ความรู้เกี่ยวกับผลกระทบของยาเสพติดและแนวทางป้องกันในระดับชุมชน
2. การตรวจราชการตามนโยบายเร่งด่วนของรัฐบาล
การขับเคลื่อนกองทุน SML มีบทบาทสำคัญในการพัฒนาเศรษฐกิจในระดับชุมชน โดยมีการตรวจสอบการใช้จ่ายงบประมาณในแต่ละพื้นที่เพื่อให้มั่นใจว่าเงินกองทุนถูกใช้ไปอย่างมีประสิทธิภาพและเกิดประโยชน์ต่อประชาชน รวมทั้งโครงการพักชำระดอกเบี้ย 3 ปี หรือ “โครงการคุณสู้ เราช่วย” เป็นมาตรการที่ช่วยลดภาระหนี้สินให้แก่ประชาชนที่ได้รับผลกระทบจากภาวะเศรษฐกิจ ซึ่งได้รับการตรวจติดตามเพื่อประเมินว่าประชาชนสามารถเข้าถึงโครงการได้อย่างทั่วถึงหรือไม่ และมีการแก้ไขปัญหาที่อาจเกิดขึ้นในการดำเนินโครงการ ในส่วนของโครงการหนึ่งอำเภอ หนึ่งทุนการศึกษา ได้ติดตามในแง่ของการจัดสรรทุนให้กับนักเรียนที่เหมาะสม เพื่อให้สามารถนำไปพัฒนาศักยภาพของตนเองและกลับมาสร้างประโยชน์ให้กับชุมชนและประเทศชาติ
3. การแก้ไขปัญหาความเดือดร้อนของประชาชนในพื้นที่
นอกเหนือจากการติดตามนโยบายหลักแล้ว การตรวจราชการรอบนี้ยังให้ความสำคัญกับการแก้ไขปัญหาความเดือดร้อนของประชาชนในหลายพื้นที่ โดยมีการตรวจติดตามโครงการซ่อมแซมสะพานที่ได้รับความเสียหายจากอุทกภัยในจังหวัดแพร่ เพื่อให้ประชาชนสามารถเดินทางได้อย่างปลอดภัย นอกจากนี้ ยังมีการตรวจสอบโครงการติดตั้งระบบไฟฟ้าพลังงานแสงอาทิตย์ในหมู่บ้านชนบท จังหวัดสงขลา เพื่อเพิ่มคุณภาพชีวิตของประชาชนในพื้นที่ห่างไกล และ การจัดการขยะและปัญหาน้ำเน่าเสียในพื้นที่เมืองกรุงเทพมหานคร ซึ่งเป็นปัญหาสิ่งแวดล้อมที่ส่งผลกระทบต่อสุขภาพของประชาชน รวมถึงการบริหารจัดการที่ดินในพื้นที่อุทยานแห่งชาติ จังหวัดเชียงใหม่ เพื่อหาทางออกที่เหมาะสมระหว่างการอนุรักษ์ทรัพยากรธรรมชาติและการดำรงชีวิตของประชาชนในพื้นที่
รัฐมนตรีประจำสำนักนายกรัฐมนตรี กล่าวว่า แม้ว่าหลายโครงการจะมีความคืบหน้าไปในทิศทางที่ดี แต่ยังมีปัญหาหลายประการที่ต้องได้รับการแก้ไข เช่น ความล่าช้าในการดำเนินโครงการบางส่วน อันเนื่องมาจากปัญหาด้านเอกสารและงบประมาณ รวมถึงปัญหาด้านโครงสร้างพื้นฐาน เช่น โครงการสถานีสูบน้ำบางขนาก จังหวัดฉะเชิงเทรา ที่พบปัญหาดินทรุดตัวทำให้ต้องมีการปรับแผนก่อสร้าง นอกจากนี้ ในบางพื้นที่พบว่าการดำเนินงานขาดการประสานงานที่ดีระหว่างหน่วยงานกลางและหน่วยงานท้องถิ่น ทำให้เกิดความล่าช้าในการขับเคลื่อนโครงการ ดังนั้น เพื่อให้การดำเนินงานเป็นไปอย่างราบรื่น คณะผู้ตรวจราชการได้เสนอแนวทางแก้ไข ได้แก่ การเร่งรัดการเบิกจ่ายงบประมาณเพื่อให้โครงการสามารถเดินหน้าได้ตามแผน การเพิ่มความร่วมมือระหว่างหน่วยงานรัฐและท้องถิ่นเพื่อให้สามารถแก้ไขปัญหาได้ตรงจุด รวมถึงการสร้างความเข้าใจกับประชาชนเกี่ยวกับโครงการต่าง ๆ และเปิดโอกาสให้มีส่วนร่วมในการเสนอแนวทางแก้ไข
รัฐมนตรีประจำสำนักนายกรัฐมนตรี ย้ำว่า การตรวจราชการรอบที่ 1 ของปีงบประมาณ 2568 แสดงให้เห็นถึงความพยายามของรัฐบาลในการติดตามและขับเคลื่อนนโยบายสำคัญและเร่งด่วนให้เกิดผลเป็นรูปธรรม แม้ว่าจะมีอุปสรรคบางประการ แต่ด้วยการลงพื้นที่ตรวจสอบอย่างใกล้ชิดและการทำงานร่วมกันของหลายหน่วยงาน จะช่วยให้สามารถแก้ไขปัญหาและผลักดันโครงการต่าง ๆ ไปสู่เป้าหมายที่กำหนดได้อย่างมีประสิทธิภาพ และนำไปสู่การพัฒนาคุณภาพชีวิตของประชาชนอย่างยั่งยืน

ที่มา : https://www.thaigov.go.th/news/contents/details/94218