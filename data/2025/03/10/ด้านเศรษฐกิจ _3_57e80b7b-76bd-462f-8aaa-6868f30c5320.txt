รัฐบาลไทย-ข่าวทำเนียบรัฐบาล-​รองปลัดฯ ศุภกิจ ยกระดับ สปอ. ให้เป็นองค์กรภาครัฐที่ทันสมัย มีประสิทธิภาพ ตอบโจทย์ประชาชน


วันจันทร์ที่ 10 มีนาคม 2568
10/03/2568
พิมพ์
​รองปลัดฯ ศุภกิจ ยกระดับ สปอ. ให้เป็นองค์กรภาครัฐที่ทันสมัย มีประสิทธิภาพ ตอบโจทย์ประชาชน
​รองปลัดฯ ศุภกิจ ยกระดับ สปอ. ให้เป็นองค์กรภาครัฐที่ทันสมัย มีประสิทธิภาพ ตอบโจทย์ประชาชน
วันที่ 4 มีนาคม 2568 นายศุภกิจ บุญศิริ รองปลัดกระทรวงอุตสาหกรรม เป็นประธานพิธีเปิดโครงการติดตามและประเมินผลการดำเนินการพัฒนาองค์การ และการวิเคราะห์โอกาสในการปรับปรุงคุณภาพการบริหารจัดการภาครัฐ ประจำปีงบประมาณ พ.ศ. 2568 ของสำนักงานปลัดกระทรวงอุตสาหกรรม (สปอ.) มีวัตถุประสงค์เพื่อเสริมสร้างความรู้ความเข้าใจเกี่ยวกับแนวทางการพัฒนาคุณภาพการบริหารจัดการภาครัฐ ทั้ง PMQA รายหมวด และ PMQA 4.0 ตามที่สำนักงาน ก.พ.ร. กำหนด รวมถึงดำเนินการรวบรวมข้อมูลการดำเนินงานพัฒนาองค์การ โดยมี นางสาวสุภัตรา เปี่ยมวัตถาภรณ์ หัวหน้ากลุ่มพัฒนาระบบบริหาร กล่าวรายงาน และเจ้าหน้าที่ สปอ. เข้าร่วม ณ ห้องประชุม อก. 1 อาคาร สปอ. และการประชุมผ่านสื่ออิเล็กทรอนิกส์ (Zoom Meeting) มีผู้แทนสำนักงานอุตสาหกรรมจังหวัดทั่วประเทศร่วมด้วย
สำหรับปีงบประมาณ พ.ศ. 2568 สปอ. ได้ผ่านเกณฑ์การประเมินรางวัลคุณภาพการบริหารจัดการภาครัฐ 4.0 และเกณฑ์การประเมินรางวัลคุณภาพการบริหารจัดการ รายหมวด หมวด 1 การนำองค์การ และหมวด 6 การปฏิบัติการ ขั้นตอนที่ 1 เป็นที่เรียบร้อยแล้ว
รองปลัดฯ ศุภกิจ กล่าวว่า การประชุมในวันนี้จะเป็นก้าวสำคัญในการพัฒนาองค์กรให้ก้าวทันการเปลี่ยนแปลง สามารถรับมือกับความท้าทาย โดยการนำหลักเกณฑ์ PMQA ไปใช้ในการประเมินตนเอง วิเคราะห์โอกาสในการปรับปรุงการทำงานอย่างเป็นระบบ และพัฒนา สปอ. ทั้งส่วนกลางและส่วนภูมิภาคให้สามารถบรรลุวิสัยทัศน์ “ภาครัฐที่ทันสมัย น่าเชื่อถือ มีประสิทธิภาพ และตอบโจทย์ประชาชน” และมุ่งสู่เป้าหมายการเป็น “รัฐที่ล้ำหน้า และรัฐที่เปิดกว้าง” ตลอดจนยกระดับ สปอ. ให้เป็นองค์กรที่มีศักยภาพ พร้อมขับเคลื่อนอุตสาหกรรมไทยให้เติบโตอย่างมั่นคงและยั่งยืน

ที่มา : https://www.thaigov.go.th/news/contents/details/94206