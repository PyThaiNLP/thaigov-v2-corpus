รัฐบาลไทย-ข่าวทำเนียบรัฐบาล-นายกฯ นั่งเป็นประธานการประชุมคณะกรรมการกำกับการดำเนินงานในการเข้าเป็นสมาชิก OECD ครั้งแรก


วันจันทร์ที่ 10 มีนาคม 2568
10/03/2568
พิมพ์
นายกฯ นั่งเป็นประธานการประชุมคณะกรรมการกำกับการดำเนินงานในการเข้าเป็นสมาชิก OECD ครั้งแรก
ตั้งเป้าหมายเป็นสมาชิก OECD เต็มรูปแบบภายในปี 2573 ร่วมกันยกระดับมาตรฐานสู่ความเป็นสากลมากขึ้น
วันนี้ (10 มีนาคม 2568) เวลา 15.00 น. ณ ห้องสีเขียว ตึกไทยคู่ฟ้า ทำเนียบรัฐบาล นางสาวแพทองธาร ชินวัตร นายกรัฐมนตรี เป็นประธานการประชุมคณะกรรมการกำกับการดำเนินงานในการเข้าเป็นสมาชิกองค์การเพื่อความร่วมมือทางเศรษฐกิจและการพัฒนา (OECD) ของประเทศไทย ครั้งที่ 1/2568 โดยมีนายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง นายมาริษ เสงี่ยมพงษ์ รัฐมนตรีว่าการกระทรวงการต่างประเทศ นายปกรณ์ นิลประพันธ์ เลขาธิการคณะกรรมการกฤษฎีกา และนายดนุชา พิชยนันท์ เลขาธิการสภาพัฒนาการเศรษฐกิจและสังคมแห่งชาติ (สศช.) เข้าร่วม นายอนุกูล พฤกษานุศักดิ์ รองโฆษกประจำสำนักนายกรัฐมนตรี สรุปสาระสำคัญดังนี้
นายกรัฐมนตรีกล่าวขอบคุณ วันนี้เป็นการประชุมคณะกรรมการฯ นัดแรก ซึ่งจะเป็นการประชุมหารือแนวทางในการกำกับการเข้าเป็นสมาชิก OECD ของไทย โดยหน่วยงานประสานหลัก ได้แก่ สศช. กระทรวงการต่างประเทศ และสำนักงานคณะกรรมการกฤษฎีกา จะรายงานความคืบหน้าการดำเนินงานต่าง ๆ และเสนอแนวทางการขับเคลื่อนเพื่อให้คณะกรรมการร่วมกันพิจารณาต่อไป
ทั้งนี้ นายกรัฐมนตรีได้ลงนามคำสั่งแต่งตั้งคณะกรรมการกำกับการดำเนินงานในการเข้าเป็นสมาชิกองค์การเพื่อความร่วมมือทางเศรษฐกิจและการพัฒนา (OECD) ของประเทศไทย เมื่อวันที่ 28 ตุลาคม 2567 โดยมีองค์ประกอบจำนวน 12 คน มีนายกรัฐมนตรีเป็นประธานกรรมการ และเลขาธิการสภาพัฒนาการเศรษฐกิจและสังคมแห่งชาติ ปลัดกระทรวงการต่างประเทศ และเลขาธิการคณะกรรมการกฤษฎีกา เป็นกรรมการและเลขานุการ มีหน้าที่และอำนาจในการกำหนดนโยบาย เสนอแนะแนวทางการดำเนินงานในการเข้าเป็นสมาชิก OECD ของประเทศไทย ตลอดจนสั่งการ และกำกับดูแลการดำเนินงานให้เป็นไปตามหลักเกณฑ์ เงื่อนไข และแผนการดำเนินการเพื่อเข้าเป็นสมาชิก OECD (Accession Roadmap) ของประเทศไทย
โดยการเข้าเป็นสมาชิก OECD ของประเทศไทย ประกอบด้วย 2 กระบวนการหลัก ได้แก่ กระบวนการสมัครเข้าเป็นสมาชิก และกระบวนการเข้าเป็นสมาชิก รวม 10 ขั้นตอน ซึ่งปัจจุบันประเทศไทยได้ดำเนินกระบวนการสมัครเพื่อเข้าร่วมเป็นสมาชิกเรียบร้อยแล้ว และอยู่ระหว่างการดำเนินกระบวนการเข้าเป็นสมาชิก ซึ่งการประชุมวันนี้จะเป็นการกำหนดแนวทางเพื่อให้การดำเนินการขับเคลื่อนการเข้าเป็นสมาชิก OECD ของไทย สามารถเริ่มดำเนินการได้โดยเร็ว สอดคล้องกับหน้าที่และอำนาจของคณะกรรมการกำกับการดำเนินงานในการเข้าเป็นสมาชิก OECD ของประเทศไทย
ทั้งนี้ ที่ประชุมฯ เห็นชอบ
- ให้กำหนดเป้าหมายในการเป็นสมาชิก OECD อย่างเต็มรูปแบบภายในปี 2573 ซึ่งเป็นปีเดียวกันกับที่มีการกำหนดให้ประเทศไทยบรรลุการขับเคลื่อนเป้าหมายการพัฒนาที่ยั่งยืน (SDGs) ของสหประชาชาติ แม้ OECD จะไม่ได้กำหนดระยะเวลาในการเข้าเป็นสมาชิก OECD
- กำหนดประเด็นการดำเนินงานเพื่อสนับสนุนการเข้าเป็นสมาชิก OECD 3 เรื่อง ได้แก่
(1) การกำหนดแนวทาง วางแผน และขับเคลื่อนการดำเนินงานด้านนโยบายและแนวปฏิบัติให้สอดคล้องกับแผนการดำเนินการเพื่อเข้าเป็นสมาชิก OECD (Accession Roadmap) ของไทย
(2) การกำหนดนโยบายและแนวทางในการยกระดับความร่วมมือกับ OECD ในทุกมิติ โดยเฉพาะในมิติต่างประเทศ เพื่อให้เป็นไปตามหลักเกณฑ์ เงื่อนไข และมาตรฐาน OECD
(3) การกำหนดนโยบายและแนวทางในการปรับปรุงกฎหมายและกฎระเบียบภายในประเทศให้สอดคล้องกับตราสารทางกฎหมายของ OECD
พร้อมมอบหมายหน่วยงานรัฐทุกหน่วยงานดำเนินการในส่วนที่เกี่ยวข้องกับภารกิจของหน่วยงานเพื่อสนับสนุนการเป็นสมาชิก OECD ของประเทศไทย รวมทั้งพิจารณาปรับปรุงกฎหมาย นโยบาย และแนวปฏิบัติให้สอดคล้องกับมาตรฐานของ OECD และดำเนินกิจกรรม การสร้างปฏิสัมพันธ์กับประเทศสมาชิก OECD
โดยที่ประชุมฯ ยังเห็นชอบการแต่งตั้ง 3 คณะอนุกรรมการภายใต้คณะกรรมการกำกับการดำเนินงานในการเข้าเป็นสมาชิก OECD ของประเทศไทย เพื่อขับเคลื่อนการดำเนินการภายในประเทศ ระหว่างประเทศ และด้านกฎหมายและกฎระเบียบ ดังนี้
- คณะอนุกรรมการขับเคลื่อนการดำเนินงานภายในประเทศเพื่อเข้าเป็นสมาชิก OECD โดยมีเลขาธิการสภาพัฒนาการเศรษฐกิจและสังคมแห่งชาติเป็นประธาน
- คณะอนุกรรมการสร้างความสัมพันธ์กับ OECD โดยมีปลัดกระทรวงการต่างประเทศเป็นประธาน
- คณะอนุกรรมการปรับกฎหมายและกฎระเบียบตามมาตรฐาน OECD โดยมีเลขาธิการคณะกรรมการกฤษฎีกาเป็นประธาน
ทั้งนี้ นายกรัฐมนตรีกล่าวให้ทุกหน่วยงานร่วมกันดำเนินการเพื่อให้ประเทศไทยเข้าเป็นสมาชิก OECD ได้ตามเป้าหมาย ซึ่งจะเป็นการยกระดับมาตรฐานและต่อยอดการพัฒนาประเทศให้มีความเป็นสากลมากขึ้น และมีบทบาทนำในเวทีโลกมากยิ่งขึ้น

ที่มา : https://www.thaigov.go.th/news/contents/details/94227