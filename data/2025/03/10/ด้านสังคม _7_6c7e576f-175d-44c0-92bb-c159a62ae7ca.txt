รัฐบาลไทย-ข่าวทำเนียบรัฐบาล-สธ. เปิดรับสมัคร “นักการสาธารณสุขดีเด่น” เข้ารับพระราชทานรางวัลชัยนาทนเรนทร ปี 2568


วันจันทร์ที่ 10 มีนาคม 2568
สธ. เปิดรับสมัคร “นักการสาธารณสุขดีเด่น” เข้ารับพระราชทานรางวัลชัยนาทนเรนทร ปี 2568
กระทรวงสาธารณสุข ร่วมกับมูลนิธิสมเด็จพระเจ้าบรมวงศ์เธอ กรมพระยาชัยนาทนเรนทร เปิดรับสมัครบุคลากรด้านสุขภาพและประชาชนทั่วไปที่มีผลงานการทำคุณประโยชน์ด้านการแพทย์และสาธารณสุข
เพื่อคัดเลือกเป็น “นักการสาธารณสุขดีเด่น” 5 ประเภท และเข้ารับพระราชทานรางวัลชัยนาทนเรนทร ประจำปี 2568 สามารถเสนอรายชื่อและผลงานได้ทั้งโดยหน่วยงานและสมัครด้วยตนเอง ตั้งแต่วันนี้ ถึง 30 เมษายน 2568
วันนี้ (10 มีนาคม 2568) นพ.โสภณ เอี่ยมศิริถาวร หัวหน้าผู้ตรวจราชการกระทรวงสาธารณสุข ในฐานะประธานคณะกรรมการฝ่ายประชาสัมพันธ์และพิธีการ โครงการรางวัลชัยนาทนเรนทรฯ เปิดเผยว่า กระทรวงสาธารณสุข ร่วมกับมูลนิธิสมเด็จพระเจ้าบรมวงศ์เธอ กรมพระยาชัยนาทนเรนทร ได้เปิดรับสมัครบุคลากรด้านสุขภาพทั้งจากภาครัฐ ภาคเอกชน และประชาชนทั่วไป ที่ทำคุณประโยชน์ด้านการแพทย์และสาธารณสุข เพื่อคัดเลือกเป็น “นักการสาธารณสุขดีเด่น” รางวัลชัยนาทนเรนทร ประจำปี 2568 รวม 5 ประเภท ได้แก่ ประเภทบริหาร ประเภทบริการ ประเภทวิชาการ ประเภทผู้นำชุมชน และประเภทประชาชน โดยสามารถเสนอรายชื่อและผลงานได้ทั้งโดยหน่วยงานภายในและภายนอกกระทรวงสาธารณสุข หรือสมัครด้วยตนเอง พร้อมส่งเอกสารและหลักฐานให้กองตรวจราชการ สำนักงานปลัดกระทรวงสาธารณสุข ในฐานะเลขานุการคณะกรรมการรางวัลชัยนาทนเรนทร ภายในวันที่ 30 เมษายน 2568
นพ.โสภณกล่าวต่อว่า สำหรับกรอบระยะเวลาการพิจารณาคัดเลือกนักการสาธารณสุขดีเด่นรางวัลชัยนาทนเรนทร จะนำรายชื่อผู้สมัครเข้าสู่การพิจารณาของคณะกรรมการกลั่นกรองทั้ง 5 ประเภท ในช่วงเดือนพฤษภาคม - มิถุนายน 2568 เพื่อเสนอชื่อต่อคณะกรรมการฝ่ายวิชาการและคัดเลือกระดับชาติ ภายในเดือนกรกฎาคม 2568 จากนั้นเสนอต่อคณะกรรมการรางวัลชัยนาทนเรนทร ที่มี นพ.โอภาส การย์กวินพงศ์ ปลัดกระทรวงสาธารณสุข เป็นประธาน ภายในเดือนสิงหาคม 2568 ก่อนนำเสนอรายชื่อต่อมูลนิธิสมเด็จพระเจ้าบรมวงศ์เธอ กรมพระยาชัยนาทนเรนทร โดยนักการสาธารณสุขดีเด่น รางวัลชัยนาทนเรนทร จะได้รับเงินรางวัล 100,000 บาท พร้อมใบประกาศเกียรติคุณ และเข็มกลัดนักการสาธารณสุขดีเด่น และจะได้เข้าเฝ้าฯ รับพระราชทานรางวัลจากพระบาทสมเด็จพระเจ้าอยู่หัว
สำหรับ “รางวัลชัยนาทนเรนทร” เป็นรางวัลที่จัดขึ้นตั้งแต่ปี 2554 เพื่อเป็นการสร้างขวัญกำลังใจ และยกย่องเชิดชูเกียรติผู้ที่อุทิศตนทำคุณประโยชน์ด้านการแพทย์และสาธารณสุข ให้เป็นแบบอย่างแก่นักการสาธารณสุขทั่วไปได้เจริญรอยตาม รวมทั้งเป็นการเทิดพระเกียรติ สมเด็จพระเจ้าบรมวงศ์เธอ กรมพระยาชัยนาทนเรนทร“อธิบดีกรมสาธารณสุข” พระองค์แรก ผู้ทรงมีพระกรุณาธิคุณต่อวงการแพทย์และการสาธารณสุขของไทย โดยเกณฑ์การคัดเลือกจะพิจารณาจากบุคคลที่ปฏิบัติงานด้านสาธารณสุข หรือสนับสนุนงานด้านสาธารณสุขจากหน่วยงานภาครัฐทั้งในและนอกสังกัดกระทรวงสาธารณสุข หน่วยงานภาคเอกชน และประชาชนทั่วไป มีประวัติการทำงานสาธารณสุขอย่างทุ่มเทและเสียสละเป็นเวลาต่อเนื่องกันอย่างน้อย 5 ปี และการทำงานนั้นส่งผลต่อการพัฒนางานด้านการส่งเสริมสุขภาพ ป้องกันโรค ทั้งในเชิงบริหาร บริการ หรือวิชาการ ก่อให้เกิดการสาธารณสุขที่ดี ตลอดจนส่งผลต่อการมีคุณภาพชีวิตที่ดีขึ้นของประชาชนในระดับชาติ
*************************************************** 10 มีนาคม 2568

ที่มา : https://www.thaigov.go.th/news/contents/details/94222