รัฐบาลไทย-ข่าวทำเนียบรัฐบาล-กรมทางหลวงชนบท เข้าพื้นที่ขยายถนน อย.3046 แยก ทล.309 - บ้านตลิ่งชัน อำเภอวังน้อย และบางปะอิน จังหวัดพระนครศรีอยุธยา เป็น 4 เลน 


วันจันทร์ที่ 3 มีนาคม 2568
กรมทางหลวงชนบท เข้าพื้นที่ขยายถนน อย.3046 แยก ทล.309 - บ้านตลิ่งชัน อำเภอวังน้อย และบางปะอิน จังหวัดพระนครศรีอยุธยา เป็น 4 เลน
...
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ได้เริ่มเข้าพื้นที่ดำเนินโครงการก่อสร้างถนนทางหลวงชนบทสาย อย.3046 แยก ทล.309 - บ้านตลิ่งชัน อำเภอวังน้อย และบางปะอิน จังหวัดพระนครศรีอยุธยา เพื่อต่อเติมโครงข่ายให้สมบูรณ์ ส่งเสริมระบบการคมนาคมขนส่ง แก้ไขปัญหาการจราจรหนาแน่นอย่างเป็นรูปธรรม คาดว่าจะดำเนินการแล้วเสร็จในปี 2570
ถนนสายดังกล่าวเป็นเส้นทางสายสำคัญที่เชื่อมกันระหว่างอำเภอวังน้อยกับบางปะอินเข้าด้วยกัน โดยจุดเริ่มต้นของสายทางเชื่อมต่อกับ ทล.309 และจุดสิ้นสุดสายทางบรรจบ ทล.3056 ปัจจุบันเป็นถนนลาดยาง 2 ช่องจราจร ช่องจราจรแคบ มีปริมาณการจราจรเป็นจำนวนมาก ส่งผลให้ถนนมีสภาพชำรุดทำให้ผู้ใช้เส้นทางไม่ได้รับความสะดวกในการเดินทาง ดังนั้น เพื่อเป็นการบรรเทาความเดือดร้อน และยกระดับคุณภาพชีวิตดีที่ให้กับประชาชน ทช. จึงได้ดำเนินการก่อสร้างถนนสายนี้ มีจุดเริ่มต้น กม. ที่ 0+000 - 7+250 ระยะทาง 7.250 กิโลเมตร โดยขยายถนนจากเดิม 2 ช่องจราจร เป็น 4 ช่องจราจร ผิวจราจรแบบคอนกรีตเสริมเหล็ก มีไหล่ทาง พร้อมก่อสร้างสะพานกลับรถ 4 แห่ง และสะพานข้ามคลอง 1 แห่ง มีระบบระบายน้ำ ไฟฟ้าแสงสว่าง ติดตั้งเครื่องหมายจราจรและสิ่งอำนวยความปลอดภัยสำหรับผู้ใช้เส้นทาง ใช้งบประมาณ 619.600 ล้านบาท เมื่อก่อสร้างแล้วเสร็จจะเป็นการต่อเติมโครงข่ายทางหลวงชนบทให้สมบูรณ์ยิ่งขึ้น พัฒนาเป็นทางลัด - ทางเลี่ยงระหว่างอำเภอ ส่งเสริมการขนส่งพืชผลทางการเกษตรและสินค้าเชิงอุตสาหกรรม ตลอดจนเป็นการแก้ไขปัญหาการจราจรในพื้นที่จังหวัดพระนครศรีอยุธยาในระยะยาวได้เป็นอย่างดี
ทั้งนี้ เพื่อให้การดำเนินงานของโครงการฯ สอดคล้องกับความต้องการ และเป็นประโยชน์ต่อประชาชนในพื้นที่ให้มากที่สุด ก่อนดำเนินการก่อสร้าง ทช. ได้จัดประชุมการมีส่วนร่วมภาคประชาชน และลงนามบันทึกความร่วมมือ 3 ฝ่าย ระหว่าง ทช. ผู้รับจ้าง และประชาชน ซึ่งได้มีการนำเสนอความเป็นมา ลักษณะของโครงการ ขั้นตอนการดำเนินงาน และรายงานผลการดำเนินงาน พร้อมทั้งตอบข้อซักถาม รับฟังข้อเสนอแนะ ความคิดเห็นจากผู้นำชุมชน ประชาชน หน่วยงานราชการที่เกี่ยวข้อง ณ สำนักงานเทศบาลบ้านสร้าง อำเภอบางปะอิน จังหวัดพระนครศรีอยุธยา เมื่อเดือนมกราคมที่ผ่านมา

ที่มา : https://www.thaigov.go.th/news/contents/details/93992