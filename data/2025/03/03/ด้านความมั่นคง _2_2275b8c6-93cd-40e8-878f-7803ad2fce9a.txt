รัฐบาลไทย-ข่าวทำเนียบรัฐบาล-กระทรวงแรงงาน เปิดตัว “30 สตรีทำงานดีเด่น 68” ขับเคลื่อนสิทธิแรงงานหญิงทั่วประเทศ


วันจันทร์ที่ 3 มีนาคม 2568
03/03/2568
พิมพ์
กระทรวงแรงงาน เปิดตัว “30 สตรีทำงานดีเด่น 68” ขับเคลื่อนสิทธิแรงงานหญิงทั่วประเทศ
กระทรวงแรงงาน เปิดตัว “30 สตรีทำงานดีเด่น 68” ขับเคลื่อนสิทธิแรงงานหญิงทั่วประเทศ
“ผู้ว่าการ ททท. - เชอรี่ เข็มอัปสร - มิ้นท์ อรชพร” คว้ารางวัล พร้อม 30 สตรีทำงานดีเด่น เชิดชูบทบาทสตรี ขับเคลื่อนเศรษฐกิจ-แรงงาน-สังคม พร้อมผลักดันสิทธิลาคลอด 120 วัน-เปิดศูนย์ที่ปรึกษาแรงงานหญิง
วันที่ 21 กุมภาพันธ์ 2568 นายพิพัฒน์ รัชกิจประการ รัฐมนตรีว่าการกระทรวงแรงงาน แถลงข่าวมอบรางวัล “สตรีทำงานดีเด่น เนื่องในวันสตรีสากล ประจำปี 2568” โดยกรมสวัสดิการและคุ้มครองแรงงาน คัดเลือก 30 สตรีทำงานดีเด่นแห่งปี ต้นแบบจากหลากหลายสาขา เพื่อเป็นแรงบันดาลใจให้แรงงานหญิงทั่วประเทศ เกียรติยศของผู้หญิงแกร่งในทุกวงการ เช่น ฐาปนีย์ เกียรติไพบูลย์ ผู้ว่าการ ททท. (สตรีผู้บริหารรัฐวิสาหกิจดีเด่น), เชอรี่ เข็มอัปสร นักแสดง (ศิลปินสตรีดีเด่น), มิ้นท์ อรชพร ผู้ประกาศข่าวไทยรัฐทีวี (สื่อมวลชนสตรีดีเด่น) และสกุลรัตน์ ยศเรืองศักดิ์ ประธานสหภาพแรงงานอีทีเอ (สตรีเครือข่ายแรงงานสัมพันธ์ดีเด่น) เพื่อยกระดับสิทธิแรงงานสตรี พร้อมผลักดันร่าง พ.ร.บ. คุ้มครองแรงงาน (ฉบับที่ ..) พ.ศ. .... โดยเพิ่มสิทธิวันลาเพื่อคลอดบุตรของลูกจ้างหญิง 120 วัน โดยได้รับค่าจ้าง 60 วัน และให้ลูกจ้างชายมีสิทธิลาเพื่อช่วยเหลือคู่สมรสซึ่งคลอดบุตร 15 วัน โดยได้รับค่าจ้าง 100% สำหรับ สิทธิประโยชน์ของผู้ประกันตน ได้ปรับปรุงแก้ไข พ.ร.บ. ประกันสังคม พ.ศ. 2533 เพิ่มเงินสงเคราะห์การหยุดงาน เพื่อการคลอดบุตรจาก 90 วัน เป็น 98 วัน และจัดตั้งศูนย์ที่ปรึกษาแรงงานหญิง ซึ่งในปี 2568 นี้ ได้เริ่มนำร่อง 10 จังหวัดในพื้นที่อุตสาหกรรม นอกจากนี้ ยังเปิดรับสมัครที่ปรึกษาแรงงานหญิงในสถานประกอบกิจการ เพื่อทำหน้าที่เป็นพี่เลี้ยง หรือเป็นที่พึ่ง คอยแนะนำช่วยเหลือแรงงานหญิงที่ประสบปัญหาในการทำงานไม่สามารถหาทางออกได้ด้วยตนเอง และเพื่อเป็นเครือข่ายให้กับกรมสวัสดิการและคุ้มครองแรงงานในการคุ้มครอง ดูแล และพัฒนาคุณภาพชีวิตแรงงานหญิง
เรือเอก สาโรจน์ คมคาย อธิบดีกรมสวัสดิการและคุ้มครองแรงงาน (กสร.) กล่าวต่อว่า สตรีทำงานดีเด่น ประจำปี 2568 นี้ จะช่วยส่งเสริมบทบาทสตรีในภาคแรงงาน โดยเปิดโอกาสให้เข้ามามีส่วนร่วมในการขับเคลื่อนนโยบายด้านแรงงาน พร้อมทั้งเป็นกำลังสำคัญในการขยายเครือข่ายแรงงานหญิงในสถานประกอบการ ซึ่งการคัดเลือก 30 สตรีทำงานดีเด่น ปี 2568 นี้ ได้คัดเลือกจากผู้หญิงเก่ง มีความสามารถ มีผลงานเป็นที่ประจักษ์ และแบบอย่างในการพัฒนาแรงงาน สังคมและสิ่งแวดล้อมทุกภาคส่วนทั่วประเทศ โดยจะมีพิธีมอบรางวัล ภายใต้แนวคิด “พลังสตรี เสริมสร้างงานที่มีคุณค่า พัฒนาเศรษฐกิจที่เป็นมิตรกับสิ่งแวดล้อม” ในวันศุกร์ที่ 7 มีนาคม 2568 ณ โรงแรมมิราเคิล แกรนด์ คอนเวนชั่น เขตหลักสี่ กรุงเทพมหานคร
“กรมสวัสดิการและคุ้มครองแรงงานมุ่งเดินหน้าสร้าง โอกาส-ความเสมอภาค-สวัสดิการ และคุณภาพชีวิตที่ดี ให้แรงงานหญิงทั่วประเทศ” อธิบดีสาโรจน์กล่าว

ที่มา : https://www.thaigov.go.th/news/contents/details/93974