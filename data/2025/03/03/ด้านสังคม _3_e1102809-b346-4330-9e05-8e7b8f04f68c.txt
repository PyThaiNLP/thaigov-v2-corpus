รัฐบาลไทย-ข่าวทำเนียบรัฐบาล-“วราวุธ” เผย พม.- มหาวิทยาลัยเครือข่าย ดัน โครงการนำร่องฝึกอาชีพเพิ่มศักยภาพคนพิการ  รุ่น 1 เข้าเป้า จ่อยกระดับ ชี้ จ้างงานเพราะความสามารถ ไม่ใช่เพราะความพิการ


วันจันทร์ที่ 3 มีนาคม 2568
“วราวุธ” เผย พม.- มหาวิทยาลัยเครือข่าย ดัน โครงการนำร่องฝึกอาชีพเพิ่มศักยภาพคนพิการ  รุ่น 1 เข้าเป้า จ่อยกระดับ ชี้ จ้างงานเพราะความสามารถ ไม่ใช่เพราะความพิการ
“วราวุธ” เผย พม.- มหาวิทยาลัยเครือข่าย ดัน โครงการนำร่องฝึกอาชีพเพิ่มศักยภาพคนพิการ  รุ่น 1 เข้าเป้า จ่อยกระดับ ชี้ จ้างงานเพราะความสามารถ ไม่ใช่เพราะความพิการ
วันที่ 3 มีนาคม 2568 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า กรมส่งเสริมและพัฒนาคุณภาพชีวิตคนพิการ (พก.) กระทรวง พม. ได้ลงนามในบันทึกความเข้าใจความร่วมมือ (MOU) การทดลองนำร่องการสนับสนุนสถานศึกษาเพื่อกระจายการเพิ่มศักยภาพของคนพิการ ร่วมกับมหาวิทยาลัยเทคโนโลยีพระจอมเกล้าธนบุรี (มจธ.) ในฐานะมหาวิทยาลัยเจ้าภาพ และมหาวิทยาลัยเครือข่าย 5 แห่ง ได้แก่ สถาบันเทคโนโลยีพระจอมเกล้าเจ้าคุณทหารลาดกระบัง มหาวิทยาลัยเชียงใหม่ มหาวิทยาลัยสงขลานครินทร์ มหาวิทยาลัยขอนแก่น และมหาวิทยาลัยสวนดุสิต วิทยาเขตสุพรรณบุรี ตั้งแต่เมื่อปี 2566
จากนั้น จึงได้ดำเนินโครงการการขยายผลเครือข่ายอุดมศึกษาเพื่อการพัฒนาศักยภาพคนพิการ เพื่อประกอบอาชีพผ่านโมเดลการฝึกอบรม-ฝึกงานคนพิการ มจธ. (HigherEd for PWD) ระยะที่ 1 โดยได้รับงบประมาณสนับสนุนจากกองทุนส่งเสริมและพัฒนาคุณภาพชีวิตคนพิการ กระทรวง พม. ซึ่งเป็นโครงการนำร่องที่สนับสนุนสถานศึกษาต่างๆ เพิ่มศักยภาพ และยกระดับคุณภาพชีวิตคนพิการอย่างยั่งยืน ด้วยการฝึกอบรม-ฝึกงาน รวมถึงพัฒนาศักยภาพให้กับคนพิการ ผู้ดูแลคนพิการ หรือบุคคลที่เกี่ยวข้องในการสร้างงาน สร้างอาชีพให้กับคนพิการ ซึ่งมีการจัดอบรมและฝึกงานคนพิการ รุ่นที่ 1 รวมทั้งสิ้น 300 คน เริ่มตั้งแต่เดือนมีนาคม 2567 – 2568 รวมระยะเวลา 1 ปี
แบ่งการดำเนินงานออกเป็น 2 ส่วน คือ 1) เตรียมความพร้อมการฝึกอบรมคนพิการให้แก่มหาวิทยาลัยเครือข่าย และ 2) จัดฝึกอบรมคนพิการในแต่ละมหาวิทยาลัย ด้วยการจัดกิจกรรม Career Connect เชื่อมโยงระหว่างคนพิการกับผู้ประกอบการ โดย มจธ. และมหาวิทยาลัยเครือข่าย ออกแบบหลักสูตรร่วมกับสถานประกอบการในพื้นที่ให้สอดคล้องกับความต้องการจ้างงาน และภายหลังคนพิการฝึกอบรมและผ่านหลักสูตรแล้ว สถานประกอบการจะต้องจ้างคนพิการเข้าทำงาน ตามมาตรา 33
ซึ่งผลการดำเนินโครงการดังกล่าว พบว่า สามารถพัฒนาศักยภาพคนพิการเพื่อการประกอบอาชีพ มีงานทำ มีรายได้ ทั้งรูปแบบการเข้าทำงานในสถานประกอบการและการประกอบอาชีพอิสระ รวมจำนวน 253 คน (ข้อมูล ณ วันที่ 25 ธ.ค. 67) เป็นการสะท้อนให้เห็นถึงทักษะความสามารถและศักยภาพของคนพิการที่มีโอกาสในการทำงานในสังคมได้อย่างเท่าเทียม
ซึ่งในวันที่ 5 มีนาคมนี้ ตนจะเป็นประธานในพิธีปิดโครงการการขยายผลเครือข่ายอุดมศึกษาเพื่อการพัฒนาศักยภาพคนพิการ เพื่อประกอบอาชีพผ่านโมเดลการฝึกอบรม-ฝึกงานคนพิการ มจธ. (HigherEd for PWD) ระยะที่ 1 ซึ่งได้ดำเนินการเสร็จสิ้นสมบูรณ์แล้ว พร้อมปาฐกถาพิเศษ หัวข้อ "โอกาสของคนพิการกับการจ้างงานคนพิการตามสมรรถนะ ณ อาคารการเรียนรู้พหุวิทยาการ Learning Exchange (LX) มจธ. (บางมด) กรุงเทพฯ นับเป็นโครงการนำร่องที่ช่วยส่งเสริมและสนับสนุนการจ้างงานคนพิการในหน่วยงานของรัฐและสถานประกอบการด้วยการพิจารณาศักยภาพของคนพิการ เพื่อนำไปสู่การกำหนดลักษณะงานและตำแหน่งงานที่เหมาะสมกับคนพิการ โดยจ้างงานคนพิการเพราะความสามารถ (Ability) ไม่ใช่จ้างงานเพราะความพิการ (Disability)
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #คนพิการ #มจธ #สถาบันการศึกษา #จ้างงานคนพิการ

ที่มา : https://www.thaigov.go.th/news/contents/details/93989