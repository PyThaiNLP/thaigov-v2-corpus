รัฐบาลไทย-ข่าวทำเนียบรัฐบาล-“รมว.ปุ๋ง”ชวนสักการะ “พระชัยชุมแพบรมนาถบพิตร-ใบเสมาสลักภาพพระอินทร์ทรงช้าง” ท่องเที่ยวเรียนรู้ศาสนา ประวัติศาสตร์  วัฒนธรรมเมืองชุมแพ จังหวัดขอนแก่นในงานสมโภชพระชัยชุมแพบรมนาถบพิตร


วันจันทร์ที่ 3 มีนาคม 2568
“รมว.ปุ๋ง”ชวนสักการะ “พระชัยชุมแพบรมนาถบพิตร-ใบเสมาสลักภาพพระอินทร์ทรงช้าง” ท่องเที่ยวเรียนรู้ศาสนา ประวัติศาสตร์  วัฒนธรรมเมืองชุมแพ จังหวัดขอนแก่นในงานสมโภชพระชัยชุมแพบรมนาถบพิตร
“รมว.ปุ๋ง”ชวนสักการะ “พระชัยชุมแพบรมนาถบพิตร-ใบเสมาสลักภาพพระอินทร์ทรงช้าง” ท่องเที่ยวเรียนรู้ศาสนา ประวัติศาสตร์  วัฒนธรรมเมืองชุมแพ จังหวัดขอนแก่นในงานสมโภชพระชัยชุมแพบรมนาถบพิตรและเปิดองค์ใบเสมาที่ค้นพบใหม่ ณ วัดป่าโนนเมือง หนุนเป็นแหล่งท่องเที่ยว
“รมว.ปุ๋ง”ชวนสักการะ “พระชัยชุมแพบรมนาถบพิตร-ใบเสมาสลักภาพพระอินทร์ทรงช้าง” ท่องเที่ยวเรียนรู้ศาสนา ประวัติศาสตร์  วัฒนธรรมเมืองชุมแพ จังหวัดขอนแก่นในงานสมโภชพระชัยชุมแพบรมนาถบพิตรและเปิดองค์ใบเสมาที่ค้นพบใหม่ ณ วัดป่าโนนเมือง หนุนเป็นแหล่งท่องเที่ยวในมิติศาสนา ประวัติศาสตร์และวัฒนธรรม สร้างอาชีพ รายได้สู่ชุมชน จังหวัดขอนแก่น  ส่งเสริมเศรษฐกิจฐานราก พัฒนาเศรษฐกิจชาติ
วันที่ ๒ มีนาคม ๒๕๖๘ เวลา ๑๑.๐๐ น. นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม เป็นประธานในพิธีสมโภชพระชัยชุมแพบรมนาถ และเปิดองค์ใบเสมารูปพระอินทร์ทรงช้างเอราวัณ ณ วัดป่าโนนเมือง อำเภอชุมแพ จังหวัดขอนแก่น ซึ่งวัดป่าโนนเมือง ร่วมกับนายสิงหภณ ดีนาง สมาชิกสภาผู้แทนราษฎร เขต ๖ จังหวัดขอนแก่น ภาคีเครือข่ายหน่วยงานภาครัฐและภาคเอกชนในพื้นที่อำเภอชุมแพ จังหวัดขอนแก่นจัดขึ้น โดยมีนายสิงหภณ ดีนาง สมาชิกสภาผู้แทนราษฎร เขต ๖ ขอนแก่น กล่าวต้อนรับ และนายไกรสร กองฉลาด ผู้ว่าราชการจังหวัดขอนแก่น กล่าวรายงานและวัตถุประสงค์การจัดงาน และมีพระครูรังษีธรรมสาร (จูม ธมฺมวโร) เจ้าคณะอำเภอชุมแพ พระครูอัมพวันภัทรคุณ เจ้าคณะตำบลนาหนองทุ่ม เขต ๒ เจ้าอาวาสวัดอัมพวัน พระอาจารย์ปิยะพงษ์ อัตตปิโย เจ้าอาวาสวัดป่าโนนเมือง นายอำเภอชุมแพ ผู้แทนหน่วยงานภาครัฐ ภาคเอกชน และประชาชนในพื้นที่ เข้าร่วมพิธีจำนวนมาก
โดยในส่วนกระทรวงวัฒนธรรม นายประสพ เรียงเงิน ปลัดกระทรวงวัฒนธรรม มอบหมายให้นางสาวฐิต์ณัฐ สมบัติศิริ ผู้ช่วยปลัดกระทรวงวัฒนธรรม เข้าร่วมพิธี  และมีนางสาวลิปิการ์ กำลังชัย รองอธิบดีกรมส่งเสริมวัฒนธรรม รักษาราชการแทนอธิบดีกรมส่งเสริมวัฒนธรรม วัฒนธรรมจังหวัด และผู้บริหารกระทรวงวัฒนธรรม เข้าร่วมพิธีด้วย ซึ่งในช่วงเช้าเวลา ๑๐.๐๐ น. รัฐมนตรีว่าการกระทรวงวัฒนธรรม ได้ไปกราบสักการะพระนอน พระพุทธรูปสำคัญประจำวัดสมัยทวาวารวดี ณ วัดพระนอนพัฒนาราม อำเภอชุมแพ จังหวัดขอนแก่น
หลังจากนั้นรัฐมนตรีว่าการกระทรวงวัฒนธรรมและคณะเยี่ยมชมและรับฟังบรรยายสรุปเกี่ยวกับประวัติความเป็นมาของวัด โบราณวัตถุและศิลปวัตถุชิ้นสำคัญ หลังจากนั้นเวลา ๑๐.๒๐ น. รัฐมนตรีว่าการกระทรวงวัฒนธรรม กราบสักการะศาลปู่ - ย่า โนนเมือง และรับฟังบรรยายสรุปเกี่ยวกับแนวทางการพัฒนาอุทยานประวัติศาสตร์โนนมือง ในอาคารคลุมหลุมชุดค้น หมายเลย ๑, ๒ จากนั้นเยี่ยมชมศูนย์ข้อมูลอุทยานประวัติศาสตร์โนนเมือง ณ อุทยานประวัติศาสตร์โนนเมือง ตำบลชุมแพ อำเภอชุมแพ จังหวัดขอนแก่น
ต่อมาเวลา ๑๑.๐๐ น. รัฐมนตรีว่าการกระทรวงวัฒนธรรม พร้อมคณะเยี่ยมชมกิจกรรม ๑ อำเภอ ๑ ลานสร้างสรรค์ นิทรรศการโครงการสวรรค์ของอีสานคือ อาหารพื้นบ้านการออกร้านจัดแสดงผลิตภัณฑ์และสินค้าจากชุมชนของ อำเภอชุมแพ และการแสดงฟ้อนรำประกอบเพลงสาวชุมแพยังคอย (น้องใหม่เมืองชุมแพ) และเพลงฮักสาวชุมแพ (พี สะเดิด) จากนั้นรัฐมนตรีว่าการกระทรวงวัฒนธรรม กราบสักการะพระชัยชุมแพบรมนาถ บันทึกภาพหมู่และรับฟังการบรรยายความเป็นมาของใบเสมารูปพระอินทร์ทรงช้างเอราวัณ จากนั้นชมการแสดง "นางอัปสรสำราญ" และการแสดงโขน เรื่อง "รามเกียรติ์ ตอนนารายณ์ปราบนนทก" โดยนักศึกษาจากมหาวิทยาลัยธรรมศาสตร์
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม (รมว.วธ.) กล่าวว่า กระทรวงวัฒนธรรม (วธ.) มีนโยบายขับเคลื่อน Soft Power สร้างเสน่ห์วิถีไทย ครองใจคนทั้งโลกตามนโยบายรัฐบาลและ
มุ่งเผยแพร่ Soft Power อุตสาหกรรมสร้างสรรค์ของไทยในด้านต่างๆ เช่น ท่องเที่ยว  เฟสติวัล (เทศกาล) อาหาร ภาพยนตร์ ศิลปะ ดนตรี เป็นต้น เพื่อให้ Soft Power ของไทยเป็นที่รู้จักแพร่หลายไปสู่ระดับนานาชาติ ซึ่งในส่วนของการส่งเสริม Soft Power ด้านท่องเที่ยว วธ.มุ่งเน้นดำเนินโครงการและกิจกรรมการท่องเที่ยวในมิติทางศาสนา ศิลปะและวัฒนธรรม เพื่อส่งเสริมศักยภาพวัด ศาสนสถานให้เป็นแหล่งเรียนรู้และแหล่งท่องเที่ยวเชิงประวัติศาสตร์  ศาสนา  ศิลปะและ วัฒนธรรม ส่งเสริมเศรษฐกิจฐานราก สร้างอาชีพและรายได้สู่ประชาชน ชุมชนและประเทศ ซึ่งเป็นการขับเคลื่อนเศรษฐกิจวัฒนธรรมเป็นหนึ่งในปัจจัยหลักในการเพิ่มขีดความสามารถในการแข่งขันของประเทศ
รัฐมนตรีว่าการกระทรวงวัฒนธรรม กล่าวอีกว่า วธ.จึงได้บูรณาการความร่วมมือกับจังหวัดขอนแก่น องค์กรปกครองส่วนท้องถิ่น วัดป่าโนนเมือง ชุมชน เครือข่ายทางศาสนาและวัฒนธรรมในอำเภอชุมชนจัดงานสมโภชพระชัยชุมแพบรมนาถบพิตร ในวันที่ 2 มีนาคม 2568 และพิธีเปิดองค์ใบเสมาที่ขุดพบใหม่ ซึ่งทั้งพระชัยชุมแพบรมนาถบพิตรและองค์ใบเสมาที่ถูกค้นพบใหม่นี้มีอายุราว 1,400 ปีและถูกค้นพบในพื้นที่วัดป่าโนนเมือง  โดยในส่วนของพระชัยชุมแพบรมนาถบพิตร เป็นพระพุทธรูปที่สำคัญประจำเมืองชุมแพ สร้างขึ้นตามแบบพระพุทธรูปสมัยทวารวดี เป็นศูนย์รวมจิตใจและความศรัทธาของชาวอำเภอชุมแพ  ส่วนองค์ใบเสมาที่ค้นพบใหม่ เป็นใบเสมาสลักภาพพระอินทร์ทรงช้างเอราวัณที่ไม่พบในพื้นที่อื่นของภาคตะวันออกเฉียงเหนือ เนื่องจากใบเสมาสลักส่วนใหญ่มักบอกเล่าเรื่องราวพุทธประวัติซึ่งแสดงให้เห็นถึงคุณค่าของใบเสมาที่เกี่ยวข้องสัมพันธ์กับผู้ปกครองที่มีฐานะเทียบเท่ากษัตริย์ที่เคยปกครองเมืองแห่งนี้
“งานครั้งนี้จัดขึ้นเพื่อแสดงถึงความเคารพศรัทธาและเฉลิมฉลอง เนื่องในโอกาสสมโภชพระชัยชุมแพบรมนาถบพิตรและเปิดองค์ใบเสมาที่ค้นพบใหม่ ส่งเสริมการสืบสานวัฒนธรรมและประเพณีอันดีงาม  สร้างคุณค่า ประชาสัมพันธ์เพื่อสร้างการรับรู้เกี่ยวกับแหล่งเรียนรู้และแหล่งท่องเที่ยวในมิติทางศาสนา ประวัติศาสตร์และวัฒนธรรมของอำเภอชุมแพ ทำให้วัดป่าโนนเมือง เป็นหนึ่งในหมุดหมายของนักท่องเที่ยวชาวไทยและต่างชาติที่มาเที่ยวชมและศึกษาเรียนรู้ด้านศาสนา ประวัติศาสตร์และวัฒนธรรมท้องถิ่น ช่วยสร้างอาชีพ รายได้ให้แก่ประชาชน ชุมชน จังหวัดขอนแก่นและประเทศ ซึ่งเป็นการขับเคลื่อนเศรษฐกิจวัฒนธรรมเพื่อการพัฒนาชุมชน สังคมและประเทศชาติอย่างยั่งยืน” นางสาวสุดาวรรณ กล่าว
ทั้งนี้ สำหรับประวัติพระชัยชุมแพบรมนาถบพิตร อำเภอชุมแพ จังหวัดขอนแก่น ได้ถูกค้นพบเมื่อปี พ.ศ.2498 โดยพระราชสารธรรมุนี เจ้าคณะจังหวัดขอนแก่นในขณะนั้นได้ตรวจการคณะสงฆ์ร่วมกับหลวงธุรนัยพินิจ ผู้ว่าราชการจังหวัดขอนแก่นออกตรวจราชการถึงโนนเมือง ซึ่งในสมัยนั้นเรียกบ้านเมืองเก่าและโนนเมืองเก่า  ตำบลชุมแพ อำเภอชุมแพ จังหวัดขอนแก่น ได้พบพระพุทธรูปพร้อมหลักเสาศิลาโบราณ 4 หลัก ต่อมาได้นำไปประดิษฐานเป็นหลักเมืองขอนแก่นและหลักเมืองชุมแพ ต่อมาได้มีการขุดพบพระพุทธรูปปางสมาธิเศียรขาดบริเวณวัดป่าโนนเมือง และได้ถวายพระนามว่า “พระพุทธสิทธิเดช”โดยได้ย้ายไปประดิษฐาน ณ อุโบสถวัดศรีนวล อำเภอเมือง จังหวัดขอนแก่น  เวลาต่อมาวัดป่าโนนเมืองได้หล่อพระพุทธรูปองค์ใหม่ขึ้นมาทดแทนและได้ถวายพระนามใหม่ว่า “พระชัยชุมแพบรมนาถ” ซึ่งในอดีตบริเวณวัดป่าโนนเมือง เป็นพระอารามฝ่ายคามวาสีหรือวัดในเมืองที่มีความเกี่ยวข้องกับเมืองโบราณโนนเมืองและเป็นศิลปะสมัยทวารวดี  หลังจากนั้นได้มีการหล่อพระชัยชุมแพบรมนาถบพิตรขึ้นมาเพิ่มเติมเป็นองค์ที่ 2  เพื่อประดิษฐาน ณ มณฑปมุมแยกที่ว่าการอำเภอชุมแพ  จังหวัดขอนแก่น

ที่มา : https://www.thaigov.go.th/news/contents/details/93984