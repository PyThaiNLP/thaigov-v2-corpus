รัฐบาลไทย-ข่าวทำเนียบรัฐบาล- นายกฯบินเบอร์ลินวันนี้ พบทีมไทยแลนด์ยุโรป ติดตามนโยบายส่งเสริมธุรกิจการค้า การท่องเที่ยว พร้อมร่วมงาน ITB Berlin 2025 งานท่องเที่ยวที่ใหญ่ที่สุดในโลก 


วันจันทร์ที่ 3 มีนาคม 2568
นายกฯบินเบอร์ลินวันนี้ พบทีมไทยแลนด์ยุโรป ติดตามนโยบายส่งเสริมธุรกิจการค้า การท่องเที่ยว พร้อมร่วมงาน ITB Berlin 2025 งานท่องเที่ยวที่ใหญ่ที่สุดในโลก
โชว์ศักยภาพ Soft Power ไทยพร้อมหารือนักธุรกิจชั้นนำในเวทีโลก
วันนี้ (3 มีนาคม 2568) นางสาวแพทองธาร ชินวัตร นายกรัฐมนตรี เตรียมเข้าร่วมงานส่งเสริมการขายทางการท่องเที่ยว ITB Berlin 2025 ณ กรุงเบอร์ลิน สหพันธ์สาธารณรัฐเยอรมนี พร้อมใช้โอกาสนี้พบหารือนักธุรกิจชั้นนำระหว่างวันที่ 3-8 มีนาคม 2568
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่านายกรัฐมนตรีพร้อมคณะจะพบกับทีม“ไทยแลนด์”ที่อยู่ในสหภาพยุโรป และรัฐมนตรีว่าการกระทรวงท่องเที่ยวและกีฬารวมทั้งท่านทูตไทยประจำเยอรมนี เพื่อติดตามนโยบายในการส่งเสริมและสนับสนุนประเทศไทยในทุกมิติและจะ  ร่วมงาน ITB Berlin 2025 เป็นงานมหกรรมส่งเสริมการขายทางการท่องเที่ยวที่ใหญ่และสำคัญที่สุดในโลก โดยจัดขึ้นครั้งแรกในปี พ.ศ. 2509 และในปี 2568 เป็นการจัดงานครั้งที่ 58 โดยในปีนี้นับเป็นครั้งที่ 50 ที่การท่องเที่ยวแห่งประเทศไทย (ททท.) เข้าร่วมงาน และนำผู้ประกอบการธุรกิจท่องเที่ยวไทย จำนวน 160 ราย จาก 5 ภูมิภาคทั่วประเทศไทย เข้าร่วมงานฯ เพื่อประชาสัมพันธ์ภาพลักษณ์การท่องเที่ยวประเทศไทยให้เป็นที่รู้จักอย่างกว้างขวาง โดยคูหาประเทศไทยได้ให้ความสำคัญในการนำเสนอสินค้าและบริการทางการท่องเที่ยวในมุมมองใหม่ สร้างการรับรู้และเสริมสร้างภาพลักษณ์ของการท่องเที่ยวไทยผ่านแบรนด์ Amazing Thailand โดยการประกาศให้ปี 2568 เป็นปี “Amazing Thailand Grand Tourism & Sports Year 2025” ภายใต้แนวคิด Sustainable Thailand Soft Power แบ่งพื้นที่เป็น 5 ประเภท (Categories) ประกอบด้วย 1) พื้นที่เจรจาธุรกิจ 2) พื้นที่หน่วยงานพันธมิตรต่าง ๆ 3) พื้นที่เสน่ห์ไทย (Soft Power) 4) พื้นที่เมืองน่าเที่ยว และ 5) พื้นที่การท่องเที่ยวเชิงกีฬา (Sport Tourism)
นอกจากนี้ ยังจัดให้มีกิจกรรมเจรจาธุรกิจระหว่างผู้ประกอบการธุรกิจท่องเที่ยวของไทยและผู้ประกอบการธุรกิจท่องเที่ยวจากต่างประเทศ และการจัดงานแถลงข่าวเพื่อพบปะสื่อมวลชน และผู้ประกอบการธุรกิจท่องเที่ยวทั้งชาวไทยและชาวต่างชาติ โดยงาน ITB Berlin 2025 จัดขึ้นระหว่างวันที่ 4-6 มีนาคม 2568 ณ Berlin ExpoCenter City กรุงเบอร์ลิน สหพันธ์สาธารณรัฐเยอรมนี
โดยในวันนี้เวลา 13.10 น. นายกรัฐมนตรีจะเดินทางออกจากท่าอากาศยานสุวรรณภูมิ โดยสายการบิน Swiss Air ไปยังนครซูริก สมาพันธรัฐสวิส และเดินทางต่อไปยังสหพันธ์สาธารณรัฐเยอรมนี นายจิรายุกล่าว

ที่มา : https://www.thaigov.go.th/news/contents/details/93973