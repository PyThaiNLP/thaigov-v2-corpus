รัฐบาลไทย-ข่าวทำเนียบรัฐบาล-ดีอี จัดกิจกรรมเสริมสร้างความรู้การประเมิน ITA มุ่งยกระดับคุณธรรมและความโปร่งใสองค์กร


วันจันทร์ที่ 3 มีนาคม 2568
ดีอี จัดกิจกรรมเสริมสร้างความรู้การประเมิน ITA มุ่งยกระดับคุณธรรมและความโปร่งใสองค์กร
ดีอี จัดกิจกรรมเสริมสร้างความรู้การประเมิน ITA มุ่งยกระดับคุณธรรมและความโปร่งใสองค์กร
วันที่ 3 มีนาคม 2568 นายเอกพงษ์ หริ่มเจริญ ผู้ตรวจราชการกระทรวงดิจิทัลเพื่อเศรษฐกิจและสังคม (ดีอี) เป็นประธานในพิธีเปิดกิจกรรมเสริมสร้างความรู้ความเข้าใจเกี่ยวกับการประเมินคุณธรรมและความโปร่งใสในการดำเนินงานของหน่วยงานภาครัฐ (Integrity and Transparency Assessment-ITA) ประจำปีงบประมาณ พ.ศ. 2568 โดยสำนักงานปลัดกระทรวงดีอี “กระทรวงดิจิทัลฯ ใสสะอาด ปราศจากทุจริต” โดยมีบุคลากรและผู้ที่เกี่ยวข้องเข้าร่วม ณ โรงแรม ทีเค.พาเลซ แอนด์ คอนเวนชั่น
นายเอกพงษ์ กล่าวว่า การประเมิน ITA เป็นเครื่องมือสำคัญในการวัดและประเมินผลการดำเนินงานของหน่วยงานภาครัฐในด้านคุณธรรมและความโปร่งใส ซึ่งเป็นรากฐานสำคัญในการสร้างความเชื่อมั่นให้กับประชาชน และเป็นแรงขับเคลื่อนในการพัฒนาประเทศให้มีความเจริญก้าวหน้าอย่างยั่งยืน การจัดกิจกรรมในครั้งนี้มีเป้าหมายเพื่อให้บุคลากรของกระทรวงฯ มีความรู้ความเข้าใจที่ถูกต้องเกี่ยวกับแนวทางการประเมิน ITA และสามารถนำไปประยุกต์ใช้ในการทำงานได้อย่างมีประสิทธิภาพ  โดยกระทรวงดีอี มีความมุ่งมั่นที่จะส่งเสริมคุณธรรมและความโปร่งใสในการดำเนินงานของหน่วยงานภาครัฐ และจะนำผลการประเมิน ITA ไปใช้ในการปรับปรุงและพัฒนาระบบการทำงานให้มีประสิทธิภาพมากยิ่งขึ้น เพื่อประโยชน์สูงสุดของประชาชน
สำหรับกิจกรรมนี้ได้รับเกียรติจากวิทยากรสำนักงาน ป.ป.ช. มาบรรยายให้ความรู้เกี่ยวกับหลักเกณฑ์และแนวทางการประเมิน ITA รวมถึงการแลกเปลี่ยนประสบการณ์และแนวปฏิบัติที่ดีในการส่งเสริมคุณธรรมและความโปร่งใสในการทำงาน

ที่มา : https://www.thaigov.go.th/news/contents/details/93988