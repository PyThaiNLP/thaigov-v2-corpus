รัฐบาลไทย-ข่าวทำเนียบรัฐบาล-‘รมช.อิทธิ’ เปิดสัมมนาแนวทางการขับเคลื่อนงานจัดที่ดิน ประจำปี 2568


วันจันทร์ที่ 3 มีนาคม 2568
‘รมช.อิทธิ’ เปิดสัมมนาแนวทางการขับเคลื่อนงานจัดที่ดิน ประจำปี 2568
‘รมช.อิทธิ’ เปิดสัมมนาแนวทางการขับเคลื่อนงานจัดที่ดิน ประจำปี 2568 เร่งรัดการจัดทำโฉนดเพื่อการเกษตร ขยายโอกาสการเข้าถึงแหล่งทุนของเกษตรกร
นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ เป็นประธานเปิดโครงการสัมมนา เรื่อง “แนวทางการขับเคลื่อนงานจัดที่ดินของสำนักงานการปฏิรูปที่ดินเพื่อเกษตรกรรม ประจำปีงบประมาณ พ.ศ. 2568” ระหว่างวันที่ 2 – 4 มีนาคม 2568 โดยมี นายภูผา ลิกค์ ผู้ช่วยเลขานุการรัฐมนตรีว่าการกระทรวงเกษตรและสหกรณ์ นายเศรษฐเกียรติ กระจ่างวงษ์ เลขาธิการสำนักงานการปฏิรูปที่ดินเพื่อเกษตรกรรม (ส.ป.ก.) ผู้บริหารส่วนกลาง ส่วนภูมิภาค และเจ้าหน้าที่ที่เกี่ยวข้อง เข้าร่วม ณ โรงแรมตรัง เขตพระนคร กรุงเทพฯ โดยมีวัตถุประสงค์ เพื่อกำหนดทิศทางการขับเคลื่อนงานด้านการจัดที่ดินให้มีความชัดเจนและเป็นแนวทางเดียวกัน รวมถึงการเตรียมการป้องกันและแก้ไขปัญหา และเพื่อให้ผู้ปฏิบัติงาน รับทราบนโยบายด้านการจัดที่ดินของ ส.ป.ก. พร้อมทั้งแลกเปลี่ยนเรียนรู้ ระดมความคิดเห็นและร่วมกันกำหนดแนวทางในการขับเคลื่อนและปรับปรุงการปฏิบัติงานของ ส.ป.ก. ให้บรรลุเป้าหมาย
รัฐมนตรีช่วยว่าการกระทรวงเกษตรและสหกรณ์ เปิดเผยว่า นโยบายรัฐมนตรีว่าการกระทรวงเกษตรและสหกรณ์ (ศ.ดร.นฤมล ภิญโญสินวัฒน์) ได้ประกาศสานต่อนโยบายที่สำคัญของอดีตรัฐมนตรี ร.อ.ธรรมนัส พรหมเผ่า คือ การจัดที่ดินทำกินแก่เกษตรกรให้เข้าทำประโยชน์ในเขตปฏิรูปที่ดิน หรือ ส.ป.ก. 4-01 เป็นโฉนดเพื่อการเกษตร โดยตั้งเป้าให้ครบ 22 ล้านไร่ในปี 2568 เพื่อให้เกษตรนำไปต่อยอดให้เข้าถึงแหล่งเงินทุนเพื่อสร้างคุณภาพชีวิต อย่างไรก็ตามจากการดำเนินงานที่ผ่านมาพบปัญหาอุปสรรคในเรื่องของพื้นที่ที่ยังมีข้อพาทที่ดิน ส.พื้นที่ประมาณ 5 ล้านไร่ ดังนั้น ส.ป.ก. จึงได้ปรับแผนเป้าหมายจากเดิม 22 ล้านไร่ เป็น 17 ล้านไร่ในปี 2568 นี้
“ได้สั่งการและกำชับให้ ส.ป.ก. ทุกจังหวัด ร่วมมือกันอย่างเต็มกำลังในการขับเคลื่อนงานให้บรรลุตามเป้าหมายที่วางไว้ ขอย้ำว่าเจ้าหน้าที่ ส.ป.ก. ทุกคน ถือเป็นฟันเฟืองสำคัญของการขับเคลื่อนไปสู่เป้าหมายร่วมกัน   ในส่วนของโฉนดต้นไม้ก็เป็นอีกนโยบายที่สำคัญซึ่งจะต้องจะดำเนินการควบคู่กับการออกโฉนดเพื่อการเกษตร ซึ่งผมยืนยันว่าจะกำกับติดตามความคืบหน้าอย่างใกล้ชิด เพื่อให้เกิดผลสำเร็จอย่างเป็นรูปธรรมภายในปีนี้” รมช.อิทธิ กล่าว
ทั้งนี้ ส.ป.ก. ได้ดำเนินการปรับปรุงสิทธิการถือครองที่ดินให้ประชาชนมีสิทธิในที่ดิน โดยพิจารณาเอกสารสิทธิการใช้ประโยชน์ให้เป็นโฉนดเพื่อการเกษตร เพื่อให้สามารถนำไปต่อยอดให้เข้าถึงแหล่งเงินทุนได้นำมาพัฒนาที่ดินเพื่อสร้างคุณภาพชีวิตที่ดีขึ้นในระยะยาว โดยได้เริ่มดำเนินงานมาตั้งแต่ปี พ.ศ. 2567 มีแผนงานดำเนินการประมาณ 5 แสนราย โดยใช้เงินกองทุนการปฏิรูปที่ดินเพื่อเกษตรกรรม และได้มีการสรุปปิดโครงการไปแล้วเมื่อเดือนธันวาคมที่ผ่านมา สำหรับปีงบประมาณ พ.ศ. 2568 นี้ แผนงานมากกว่าปีที่แล้วประมาณ 2 เท่า นั่นคือ เป้าหมายในการยื่นรับคำขอออกโฉนดเพื่อการเกษตรจำนวน 1.06 ล้านราย และต้องจัดทำโฉนดเพื่อการเกษตรให้แล้วเสร็จ ร้อยละ 70 ของเป้าหมายในการรับคำขอ ซึ่งเป็นจำนวนปริมาณที่มากและท้าทายทุกจังหวัด
นอกจากนี้ ที่ผ่านมา ส.ป.ก. ได้มีการแก้ไขระเบียบสำหรับใช้ในการดำเนินงานจัดที่ดินของ ส.ป.ก. ใหม่ เพื่อให้มีความพร้อมรองรับกับสถานการณ์การเปลี่ยนแปลงในสังคมปัจจุบัน ประกอบด้วย ระเบียบ คปก.หลักเกณฑ์ วิธีการและเงื่อนไขในการคัดเลือกและจัดที่ดินให้แก่เกษตรกร การโอนหรือตกทอดทางมรดก สิทธิการเช่าหรือเช่าซื้อ และการจัดการทรัพย์สินและหนี้สินของเกษตรกรที่ได้รับที่ดิน (ฉบับที่ 2) พ.ศ. 2566 และระเบียบ คปก. ว่าด้วยการให้เกษตรกรและสถาบันเกษตรกรผู้ได้รับที่ดินจากการปฏิรูปที่ดินเพื่อเกษตรกรรม ปฏิบัติเกี่ยวกับการเข้าทำประโยชน์ในที่ดิน (ฉบับที่ 4) พ.ศ. 2566
ดังนั้น เพื่อให้การขับเคลื่อนงานจัดที่ดินของ ส.ป.ก. ทั้งการจัดที่ดินทำกินและการปรับปรุงหนังสืออนุญาตให้เข้าทำประโยชน์ในเขตปฏิรูปที่ดิน (โฉนดเพื่อการเกษตร) ในปีงบประมาณ พ.ศ. 2568 มีทิศทางการดำเนินงานที่มีเป้าหมายชัดเจน สามารถจัดการและแก้ไขปัญหาต่าง ๆ ที่เกิดขึ้นในการปฏิบัติงานได้อย่างเป็นระบบ รวดเร็วและมีประสิทธิภาพสามารถรองรับเกษตรกรในเขตปฏิรูปที่ดินจำนวนมากที่มาขอรับบริการ จึงได้จัดสัมมนาในครั้งนี้ขึ้น เพื่อกำหนดทิศทางการขับเคลื่อนงานด้านการจัดที่ดินให้มีความชัดเจนและเป็นแนวทางเดียวกัน รวมถึงการเตรียมการป้องกันและแก้ไขปัญหา ที่คาดว่าจะเกิดขึ้นในอนาคต โดยมีผู้เข้าร่วมในครั้งนี้ ประกอบด้วย ผู้บริหารส่วนกลาง และเจ้าหน้าที่ที่เกี่ยวข้อง จำนวน 120 ราย ปฏิรูปที่ดินจังหวัด จำนวน 67 ราย รวมทั้งหมด 187 ราย โดยมีวัตถุประสงค์ เพื่อให้ผู้บริหาร ส.ป.ก. ปฏิรูปที่ดินจังหวัด ทราบนโยบาย ด้านการจัดที่ดินของ ส.ป.ก. เพื่อแลกเปลี่ยนเรียนรู้ ระดมความคิดเห็นและร่วมกันกำหนดแนวทางในการขับเคลื่อนและปรับปรุงการปฏิบัติงานของ ส.ป.ก. ให้บรรลุเป้าหมาย

ที่มา : https://www.thaigov.go.th/news/contents/details/93996