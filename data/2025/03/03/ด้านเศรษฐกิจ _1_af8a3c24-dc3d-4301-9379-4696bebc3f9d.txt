รัฐบาลไทย-ข่าวทำเนียบรัฐบาล-กรมทางหลวง ชวนประชาชนเที่ยวแหล่ง Unseen “หุบป่าตาด” จังหวัดอุทัยธานี ดินแดนป่าดึกดำบรรพ์ เขาหินปูนอายุล้านปี


วันจันทร์ที่ 3 มีนาคม 2568
กรมทางหลวง ชวนประชาชนเที่ยวแหล่ง Unseen “หุบป่าตาด” จังหวัดอุทัยธานี ดินแดนป่าดึกดำบรรพ์ เขาหินปูนอายุล้านปี
....
กรมทางหลวง (ทล.) กระทรวงคมนาคม ขอเชิญชวนประชาชนเที่ยวแหล่ง Unseen เพื่อศึกษาธรรมชาติแหล่งท่องเที่ยวที่มีเอกลักษณ์ถ้ำหินปูนขนาดใหญ่อายุกว่าล้านปี “หุบป่าตาด” จังหวัดอุทัยธานี ป่าโบราณที่ซ่อนตัวอยู่ภายในเขาหินปูนที่ถูกน้ำฝนกัดเซาะเป็นเวลานานจนเกิดรอยแยกของหินเป็นโพรงถ้ำขนาดใหญ่ภายในขุนเขา ใช้เวลานับแสนนับหมื่นปีจนกระทั่งเพดานถ้ำถล่มลงมาพร้อมพืชพันธุ์ไม้ ทำให้เกิดเป็นป่าขึ้นภายในถ้ำ
“หุบป่าตาด” เขตห้ามล่าสัตว์ป่าถ้ำประทุน กรมอุทยานแห่งชาติสัตว์ป่าและพันธุ์พืช อำเภอลานสัก จังหวัดอุทัยธานี ถูกค้นพบโดยพระครูสันติธรรมโกศล (หลวงพ่อทองหยด) เจ้าอาวาสวัดถ้ำทอง เมื่อปี 2522 บริเวณป่าถูกล้อมด้วยภูเขาหินปูนรอบด้าน และมีสภาพแวดล้อมที่เหมาะสมต่อการเติบโตของพืช ทั้งอุณหภูมิ ความชื้น อากาศ แสงแดด จึงทำให้เกิดเป็นระบบนิเวศเฉพาะตัวที่คล้ายกับยุคร้อยล้านปีก่อน ทั้งสัตว์ป่า และพันธุ์ไม้ เมื่อเดินผ่านอุโมงค์แล้วจะเข้าพื้นที่หุบเขาที่มีต้นตาดเป็นจำนวนมาก ซึ่งต้นตาดหรือต๋าว เป็นต้นไม้ดึกดำบรรพ์ตระกูลเดียวกับต้นปาล์ม เป็นพืชตระกูลปาล์มที่ไม่สามารถปลูกได้ จะขึ้นเองตามธรรมชาติเท่านั้น เดินศึกษาธรรมชาติไปเรื่อย ๆ จะพบกับโถงถ้ำกลางหุบป่าตาด ที่มีหินงอกหินย้อย หินงอกเอน ให้ชื่นชมตลอดเส้นทาง แต่ห้ามสัมผัสเด็ดขาด เนื่องจากจะมีผลต่อการเจริญเติบโตของหินงอกหินย้อย เพื่อเป็นการช่วยกันอนุรักษ์โลกดึกดำบรรพ์ให้เป็นสถานที่ท่องเที่ยวและศึกษาธรรมชาติต่อไป สามารถเดินทางจากตัวเมืองอุทัยธานีโดยใช้ ทล.333 ผ่านอำเภอหนองฉาง เลี้ยวขวาเข้า ทล.3438 ไปยังอำเภอลานสัก ประมาณ 21.5 กิโลเมตร จากนั้นเลี้ยวซ้ายไปตามทางลาดยางอีกประมาณ 6 กิโลเมตร จะถึงหุบป่าตาด ซึ่งใช้ทางเข้าทางเดียวกับเขาปลาร้า หุบป่าตาดอยู่ก่อนถึงเขาปลาร้าประมาณ 1 กิโลเมตร ใช้เวลาเดินทางประมาณ 40 นาที จะถึงเขตห้ามล่าสัตว์ป่าถ้ำประทุน เปิดทำการทุกวัน ตั้งแต่เวลา 08.30 - 16.00 น. โดยมีค่าเข้าชม ผู้ใหญ่ 20 บาท เด็ก 10 บาท
ทั้งนี้ ทล. มุ่งมั่นที่จะพัฒนาทางหลวงทุกสายให้มีความสะดวก รวดเร็ว และปลอดภัยในทุกเส้นทาง เพื่อรองรับการคมนาคมที่มีประสิทธิภาพมากยิ่งขึ้น จัดให้มีจุดพักรถเพื่อรองรับการเดินทางของประชาชน เพื่อสนับสนุนการท่องเที่ยภายในประเทศ กระตุ้นเศรษฐกิจให้เกิดความมั่นคง เข้มแข็งอย่างยั่งยืน ขอให้ประชาชนเดินทางด้วยความระมัดระวัง สอบถามเส้นทางการจราจรหรือต้องการความช่วยเหลือติดต่อได้ที่สำนักงานทางหลวง แขวงทางหลวง หมวดทางหลวงในพื้นที่ และสายด่วน ทล. โทร. 1586

ที่มา : https://www.thaigov.go.th/news/contents/details/93976