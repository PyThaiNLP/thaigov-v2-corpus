รัฐบาลไทย-ข่าวทำเนียบรัฐบาล-กรมการจัดหางานเข้ม! ตรวจจับแรงงานต่างชาติทำงานอาชีพสงวน มั่นใจคนไทยได้สิทธิทำกินอย่างเป็นธรรม


วันจันทร์ที่ 3 มีนาคม 2568
03/03/2568
พิมพ์
กรมการจัดหางานเข้ม! ตรวจจับแรงงานต่างชาติทำงานอาชีพสงวน มั่นใจคนไทยได้สิทธิทำกินอย่างเป็นธรรม
นายสมชาย มรกตศรีวรรณ อธิบดีกรมการจัดหางาน เปิดเผยว่า นายพิพัฒน์ รัชกิจประการ รัฐมนตรีว่าการกระทรวงแรงงาน ได้กำชับเจ้าหน้าที่กรมการจัดหางานให้ดำเนินการ ตรวจสอบ ป้องปราม และปราบปราม การทำงานของแรงงานข้ามชาติที่ฝ่าฝืนกฎหมาย
โดยเฉพาะอาชีพที่สงวนไว้สำหรับคนไทย เพื่อให้ประชาชนมั่นใจว่าสิทธิในการประกอบอาชีพของคนไทยได้รับการคุ้มครอง ล่าสุด เจ้าหน้าที่กรมการจัดหางาน ร่วมกับกองบังคับการตรวจคนเข้าเมือง และกองบัญชาการตำรวจท่องเที่ยว ลงพื้นที่ ย่านพระนคร กรุงเทพฯ เพื่อตรวจสอบแรงงานต่างชาติที่เข้ามาทำงานโดยผิดกฎหมาย หลังได้รับเบาะแสว่ามีชาวจีนเปิดร้านเช่าชุดไทยและให้บริการแต่งหน้าแก่นักท่องเที่ยว บริเวณวัดพระศรีรัตนศาสดาราม ซึ่งเป็นแหล่งท่องเที่ยวสำคัญของประเทศ
นายสมชาย กล่าวต่อว่า จากการลงพื้นที่ได้ตรวจสอบร้านเช่าชุดไทย 6 ร้าน พบว่า 1 ร้าน กระทำผิดกฎหมาย โดยมีแรงงานข้ามชาติสัญชาติจีน 2 ราย ทำงานเป็นครูสอนแต่งหน้าโดยไม่มีใบอนุญาต เจ้าหน้าที่จึงควบคุมตัวส่งพนักงานสอบสวน สน.พระราชวัง ดำเนินคดีตามกฎหมาย ในข้อหาเป็นแรงงานต่างด้าวทำงานโดยไม่มีใบอนุญาต  มีความผิดตามมาตรา 8 มีโทษตามมาตรา 101 แห่ง พ.ร.ก. การบริหารจัดการการทำงานของคนต่างด้าว พ.ศ. 2560 และมีโทษตามมาตรา 102 แห่ง พ.ร.ก. ฉบับเดียวกัน ซึ่งบทลงโทษสำหรับแรงงานที่ไม่มีใบอนุญาตทำงาน          ปรับ 5,000 – 50,000 บาท ถูกส่งกลับประเทศต้นทาง และถูกห้ามขอใบอนุญาตทำงานในไทยเป็นเวลา 2 ปี ส่วนนายจ้างที่รับแรงงานผิดกฎหมาย ปรับ 10,000 – 100,000 บาท ต่อแรงงานต่างด้าว 1 คน หากกระทำผิดซ้ำ โทษจำคุกไม่เกิน 1 ปี หรือปรับ 50,000 – 200,000 บาท ต่อแรงงาน 1 คน และ ถูกห้ามจ้างแรงงานต่างด้าวเป็นเวลา 3 ปี
“กรมการจัดหางาน ขอเน้นย้ำว่าจะเดินหน้าตรวจสอบอย่างเข้มงวด เพื่อป้องกันการทำงานที่ผิดกฎหมาย คุ้มครองสิทธิแรงงานไทย และสร้างความเป็นธรรมในการทำมาหากิน พร้อมขอให้ประชาชน แจ้งเบาะแสแรงงานต่างด้าวที่ลักลอบทำงานผิดกฎหมาย มาที่กองทะเบียนจัดหางานกลางและคุ้มครองคนหางาน กรมการจัดหางาน อาคารกระทรวงแรงงาน ชั้น 4 โทร. 0 2354 1729 หรือที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 หรือที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วนกรมการจัดหางาน โทร 1694” นายสมชาย กล่าว

ที่มา : https://www.thaigov.go.th/news/contents/details/93971