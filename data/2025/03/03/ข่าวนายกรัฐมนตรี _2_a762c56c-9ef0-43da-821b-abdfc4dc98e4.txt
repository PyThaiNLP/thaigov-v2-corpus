รัฐบาลไทย-ข่าวทำเนียบรัฐบาล-​นายกฯ สั่งการ ก.ท่องเที่ยวฯ เร่งศึกษาการต่อสัญญา MotoGP 2026 ขอให้ยึดผลประโยชน์ของประเทศเป็นหลัก


วันจันทร์ที่ 3 มีนาคม 2568
03/03/2568
พิมพ์
​นายกฯ สั่งการ ก.ท่องเที่ยวฯ เร่งศึกษาการต่อสัญญา MotoGP 2026 ขอให้ยึดผลประโยชน์ของประเทศเป็นหลัก
​นายกฯ สั่งการ ก.ท่องเที่ยวฯ เร่งศึกษาการต่อสัญญา MotoGP 2026 ขอให้ยึดผลประโยชน์ของประเทศเป็นหลัก
วันนี้ (3 มีนาคม 2568) เวลา 10.10 น. ณ บริเวณโถงกลาง ตึกบัญชาการ 1 ทำเนียบรัฐบาล นางสาวแพทองธาร ชินวัตร นายกรัฐมนตรี ให้สัมภาษณ์ภายหลังการประชุมคณะรัฐมนตรี (ครม.) กรณีการต่อสัญญา MotoGP 2026 ที่อาจจะเป็นปีสุดท้ายของประเทศไทย หากไม่มีการดำเนินการต่อสัญญา โดยได้สั่งการไปยังกระทรวงการท่องเที่ยวและกีฬา ให้ดำเนินการศึกษารายละเอียดเพิ่มเติม ซึ่งเรื่องดังกล่าวยังต้องมีการพูดคุยกันอีกทีหนึ่ง และดูในเรื่องของตัวเลขว่าประเทศไทยจะได้รับผลประโยชน์อย่างไร
อย่างไรก็ตามในทุกโครงการที่เป็นประโยชน์ต่อประเทศและประชาชน โดยเฉพาะประชาชนจำนวนมากที่จะเป็นผู้ได้รับประโยชน์จะต้องมีการดำเนินการต่ออย่างแน่นอน แต่ถ้าเรื่องดังกล่าวไม่เป็นประโยชน์ มีตัวเลขขาดทุน ก็ต้องพิจารณากันอีกครั้งว่าจะ ดำเนินการต่ออย่างไร เช่น การสนับสนุนเรื่องงบประมาณในส่วนต่าง ๆ เป็นต้น
นายกรัฐมนตรีกล่าวถึงกรณีที่ถูกมองว่าการที่ไม่ต่อสัญญาอาจเป็นเพราะสนามดังกล่าว เจ้าของคือ นาย เนวิน ชิดชอบ และถูกมองเป็นเรื่องของการเมืองนั้นว่า ในเรื่องของรายได้ ถ้าหากมีเม็ดเงินไหลเข้าก็เข้าในส่วนของจังหวัด เข้าประเทศ ถึงแม้ใครจะเป็นเจ้าของถือเป็นอีกเรื่องหนึ่ง แต่อย่างไรก็ตามประเทศได้อะไรบ้างในส่วนนี้คือสิ่งที่ต้องนำมาพิจารณา ซึ่งในเรื่องการดำเนินการบางครั้งเอกชนกับภาครัฐจะต้องดำเนินการควบคู่กันไป อย่างไรก็ตามจะต้องมีการพิจารณาดูในเรื่องของรายละเอียด และความสมเหตุสมผลกันอีกครั้ง

ที่มา : https://www.thaigov.go.th/news/contents/details/93985