รัฐบาลไทย-ข่าวทำเนียบรัฐบาล-“รัฐมนตรีสมศักดิ์” นำทีม สธ. แข่งฟุตบอลสถานทูต UK ฉลองความสัมพันธ์ 170 ปี ลุยต่อยอดคนไทยห่างไกล NCDs - นวัตกรรมทางการแพทย์


วันจันทร์ที่ 3 มีนาคม 2568
“รัฐมนตรีสมศักดิ์” นำทีม สธ. แข่งฟุตบอลสถานทูต UK ฉลองความสัมพันธ์ 170 ปี ลุยต่อยอดคนไทยห่างไกล NCDs - นวัตกรรมทางการแพทย์
รัฐมนตรีสมศักดิ์ นำทีมผู้บริหารกระทรวงสาธารณสุข ลงสนามแข่งขันฟุตบอลกระชับมิตรกับสถานเอกอัครราชทูตสหราชอาณาจักรประจำประเทศไทย ในโอกาสฉลองความสัมพันธ์ทางการทูตครบ 170 ปี พร้อมต่อยอดความร่วมมือโครงการคนไทยห่างไกล NCDs และการพัฒนานวัตกรรมทางการแพทย์
เย็นวันนี้ (3 มีนาคม 2568) ที่สนามกีฬากระทรวงสาธารณสุข จังหวัดนนทบุรี นายสมศักดิ์ เทพสุทิน รัฐมนตรีว่าการกระทรวงสาธารณสุข พร้อมด้วย นพ.โอภาส การย์กวินพงศ์ ปลัดกระทรวงสาธารณสุข และ Mrs. Anna Catherine Pearson, Economic and Sustainable Development Counsellor, The British Embassy in Bangkokนำคณะผู้บริหารกระทรวงสาธารณสุข ลงสนามแข่งขันฟุตบอลนัดกระชับมิตรกับ คณะสถานเอกอัครราชทูตสหราชอาณาจักรประจำประเทศไทย เนื่องในโอกาสสถาปนาความสัมพันธ์ทางการทูตครบ 170 ปี ตั้งแต่การลงนามในสนธิสัญญาเบาว์ริง โดยบรรยากาศภายในสนามเป็นไปอย่างคึกคัก
นายสมศักดิ์กล่าวว่า กระทรวงสาธารณสุขไทย และสหราชอาณาจักร (UK) มีความร่วมมือทางด้านสาธารณสุขหลายด้าน เช่น โครงการ Better Health Programme ที่มีการแลกเปลี่ยนองค์ความรู้และความเชี่ยวชาญในการจัดการปัญหาโรคไม่ติดต่อเรื้อรัง (NCDs) งานด้านสุขภาพจิต การพัฒนาระบบเพื่อจัดการโรคอุบัติใหม่การพัฒนาวัคซีนและจีโนมิกส์ เป็นต้น สำหรับการเชิญชวนท่านเอกอัครราชทูตสหราชอาณาจักรและคณะ ลงสนามแข่งขันฟุตบอลกับบุคลากรสาธารณสุขครั้งนี้ เป็นอีกหนึ่งกิจกรรมที่ถือเป็นแบบอย่างให้ประชาชนในการสร้างเสริมสุขภาพเพื่อลดความเสี่ยงโรค NCDs ผ่านการออกกำลังกายและการรับประทานอาหารที่ดีต่อสุขภาพ
“         กิจกรรมครั้งนี้ ยังเป็นการสร้างความสามัคคีให้เกิดขึ้น และคาดว่าความร่วมมือทางด้านสาธารณสุขระหว่างสองประเทศจะแน่นแฟ้นยิ่งขึ้นและจัดการกับความท้าทายใหม่ ๆ ทางสุขภาพร่วมกันต่อไป ซึ่ง Mrs. Anna หัวหน้าคณะสถานเอกอัครราชทูตสหราชอาณาจักรฯ ได้กล่าวชมเชยกระทรวงสาธารณสุขไทยที่มีความเข้มแข็งและทำงานหนักในการดูแลสุขภาพประชาชน รวมถึงขอบคุณและยินดีต่อยอดความร่วมมือโดยเฉพาะการทำให้คนไทยห่างไกล NCDs และการพัฒนานวัตกรรมทางการแพทย์ต่าง ๆ” นายสมศักดิ์กล่าว
******************************************** 3 มีนาคม 2568

ที่มา : https://www.thaigov.go.th/news/contents/details/93998