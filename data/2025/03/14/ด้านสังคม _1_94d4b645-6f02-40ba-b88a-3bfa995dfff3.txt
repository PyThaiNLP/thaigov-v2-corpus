รัฐบาลไทย-ข่าวทำเนียบรัฐบาล-สธ.เผย ก.พ. มีมติให้กำหนดหลักเกณฑ์แต่งตั้ง “หัวหน้าพยาบาล” ระดับเชี่ยวชาญ ไม่ต้องส่งผลงานวิชาการ นำร่องสำนักงานปลัดกระทรวงสาธารณสุข


วันศุกร์ที่ 14 มีนาคม 2568
สธ.เผย ก.พ. มีมติให้กำหนดหลักเกณฑ์แต่งตั้ง “หัวหน้าพยาบาล” ระดับเชี่ยวชาญ ไม่ต้องส่งผลงานวิชาการ นำร่องสำนักงานปลัดกระทรวงสาธารณสุข
รองปลัดกระทรวงสาธารณสุข เผย ก.พ.มีมติกำหนดหลักเกณฑ์ฯ แต่งตั้งตำแหน่ง “หัวหน้าพยาบาล” ระดับเชี่ยวชาญ โดยใช้วิธีประเมินบุคคลและผลงาน นำร่องที่สำนักงานปลัดกระทรวงสาธารณสุข
หลัง “รัฐมนตรีสมศักดิ์” และ “ปลัดโอภาส” ร่วมผลักดันอย่างต่อเนื่อง โดยกำหนดคุณสมบัติเพิ่มเติม เป็นหัวหน้ากลุ่มงานไม่น้อยกว่า 2 ปี ผ่านหลักสูตรอบรมที่ อ.ก.พ.สธ.กำหนด จ่อตั้งคณะกรรมการประเมินฯ เพื่อพิจารณาแต่งตั้งต่อไป
วันนี้ (14 มีนาคม 2568) นพ.ภูวเดช สุระโคตร รองปลัดกระทรวงสาธารณสุข เปิดเผยว่า นายสมศักดิ์ เทพสุทิน รัฐมนตรีว่าการกระทรวงสาธารณสุข และ นพ.โอภาส การย์กวินพงศ์ ปลัดกระทรวงสาธารณสุข ให้ความสำคัญเรื่องการดูแลขวัญกำลังใจของบุคลากรสาธารณสุขทุกวิชาชีพ โดยในส่วนวิชาชีพพยาบาล ที่ผ่านมามีการผลักดันให้เกิดความก้าวหน้า เช่น การกำหนดตำแหน่งพยาบาลวิชาชีพระดับชำนาญการพิเศษ 10,124 ตำแหน่ง รวมถึงการเสนอต่อสำนักงานคณะกรรมการข้าราชการพลเรือน (ก.พ.) ให้ใช้วิธีประเมินบุคคลและผลงานในการแต่งตั้งตำแหน่งหัวหน้าพยาบาล ระดับเชี่ยวชาญ พร้อมติดตามความคืบหน้าอย่างต่อเนื่อง ล่าสุด สำนักงาน ก.พ. ได้ทำหนังสือถึงปลัดกระทรวงสาธารณสุข เมื่อวันที่ 13 มีนาคม ที่ผ่านมา แจ้งว่า ก.พ. ได้พิจารณาและมีมติให้กำหนดหลักเกณฑ์ วิธีการ และเงื่อนไขการเลื่อนข้าราชการพลเรือนสามัญขึ้นแต่งตั้งให้ดำรงตำแหน่งประเภทวิชาการระดับเชี่ยวชาญ ตำแหน่งหัวหน้าพยาบาล (พยาบาลวิชาชีพเชี่ยวชาญ) เพื่อใช้ในสำนักงานปลัดกระทรวงสาธารณสุข เป็นหน่วยงานนำร่อง โดยให้ใช้วิธีการประเมินบุคคลและผลงาน (ไม่ต้องส่งผลงานวิชาการ)
นอกจากนี้ ยังอนุมัติให้กระทรวงสาธารณสุขกำหนดคุณสมบัติเพิ่มเติมจากคุณสมบัติเฉพาะสำหรับตำแหน่งพยาบาลวิชาชีพเชี่ยวชาญ คือ เป็นผู้ปฏิบัติหน้าที่หรือเคยปฏิบัติหน้าที่ในตำแหน่งหัวหน้ากลุ่มงานมาแล้ว ไม่น้อยกว่า 2 ปี และผ่านการอบรมหลักสูตรที่ อ.ก.พ.กระทรวงสาธารณสุข กำหนด สำหรับหลักเกณฑ์การพิจารณาจะพิจารณาจากข้อมูลบุคคล ความรู้ ความสามารถ ทักษะ และสมรรถนะที่จำเป็นต่อการปฏิบัติงาน โดยมุ่งเน้นการประเมินสมรรถนะทางการบริหารที่เหมาะสมกับลักษณะงานของตำแหน่งหัวหน้าพยาบาล (พยาบาลวิชาชีพเชี่ยวชาญ) ผลงานทางด้านการบริหารจัดการด้านการพยาบาล ด้านการบริหารบริการพยาบาล หรือการบริหารจัดการกำลังคนทางการพยาบาล และข้อเสนอแนวคิดการพัฒนาหรือปรับปรุงกระบวนงานต่าง ๆ จำนวน 1 เรื่อง โดยวิธีการประเมินบุคคลและผลงาน อาจใช้วิธีการสัมภาษณ์ สอบข้อเขียน หรือวิธีการอย่างอื่น ตามที่ อ.ก.พ. กระทรวงสาธารณสุข เห็นว่าเหมาะสมด้วยก็ได้ พร้อมทั้งให้ อ.ก.พ.กระทรวงสาธารณสุข แต่งตั้งคณะกรรมการประเมินบุคคลและผลงานเพื่อพิจารณาต่อไป
“การเข้าสู่ตำแหน่งทางวิชาการไม่เคยมีการดำเนินการในลักษณะนี้มาก่อน แต่ตำแหน่งหัวหน้าพยาบาลมีรูปแบบการทำงานที่ไม่เหมือนในหน่วยงานอื่น ต้องบริหารจัดการกำลังคนในวิชาชีพหลายร้อยถึงหลักพันคน  กระทรวงสาธารณสุขจึงผลักดันเรื่องนี้มาตลอด และในช่วง 2-3 ปีที่ผ่านมา เริ่มมีความชัดเจนมากขึ้น จากการผลักดันของรัฐมนตรีว่าการกระทรวงสาธารณสุข ในฐานะประธาน อ.ก.พ.กระทรวงสาธารณสุข และปลัดกระทรวงสาธารณสุขในฐานะเจ้ากระทรวง โดยมีกองการพยาบาลสนับสนุนข้อมูลอย่างเต็มที่ ส่งผลให้ ก.พ.มีมติกำหนดหลักเกณฑ์แต่งตั้งพยาบาลระดับเชี่ยวชาญ ให้เป็นไปตามมติของ อ.ก.พ.กระทรวงสาธารณสุข” นพ.ภูวเดชกล่าว
************************************************* 14 มีนาคม 2568

ที่มา : https://www.thaigov.go.th/news/contents/details/94355