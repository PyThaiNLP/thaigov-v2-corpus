รัฐบาลไทย-ข่าวทำเนียบรัฐบาล-ที่ปรึกษา รมว.เกษตรฯ เปิดสัมมนาอนุกรรมการกองทุนฯ ภาคกลางย้ำทำบัญชีครัวเรือนคือทางออก เพื่อแก้ไขปัญหาหนี้สิน


วันศุกร์ที่ 14 มีนาคม 2568
ที่ปรึกษา รมว.เกษตรฯ เปิดสัมมนาอนุกรรมการกองทุนฯ ภาคกลางย้ำทำบัญชีครัวเรือนคือทางออก เพื่อแก้ไขปัญหาหนี้สิน
ที่ปรึกษา รมว.เกษตรฯ เปิดสัมมนาอนุกรรมการกองทุนฯ ภาคกลางย้ำทำบัญชีครัวเรือนคือทางออก เพื่อแก้ไขปัญหาหนี้สิน
เมื่อวันที่ 13 มีนาคม 2568 นายบุญสิงห์ วรินทร์รักษ์ ที่ปรึกษารัฐมนตรีว่าการกระทรวงเกษตรและสหกรณ์ เป็นประธานพิธีเปิดโครงการสัมมนาการจัดทำแผนยุทธศาสตร์ระดับจังหวัดปีงบประมาณ 2568 และสร้างความเข้าใจบทบาทหน้าที่ของคณะอนุกรรมการกองทุนฟื้นฟูและพัฒนาเกษตรกรจังหวัด (ภาคกลาง) ระหว่างวันที่ 12 - 14 มีนาคม 2568 โดยมีนางวันเพ็ญ มังศรี รองผู้ว่าราชการจังหวัดเพชรบุรี กล่าวให้การต้อนรับ และนายสไกร พิมพ์บึง เลขาธิการ กฟก. ได้กล่าวรายงานวัตถุประสงค์การสัมมนา ในการนี้เกษตรจังหวัดเพชรบุรีและประชาสัมพันธ์จังหวัดเพชรบุรี ร่วมเป็นเกียรติในการเปิดสัมมนาในครั้งนี้ด้วย
นายบุญสิงห์ วรินทร์รักษ์ ที่ปรึกษา รมว.เกษตรฯ เปิดเผยว่า การสัมมนาครั้งนี้ เป็นการการจัดทำแผนยุทธศาสตร์ ระดับจังหวัด และสร้างความเข้าใจบทบาทหน้าที่ของคณะอนุกรรมการกองทุนฟื้นฟูและพัฒนาเกษตรกรจังหวัด (ภาคกลาง) โดยอนุกรรมการฯจังหวัดจะต้องทำงานร่วมกับสำนักงานสาขา ในด้านจัดการหนี้ฯ ด้านฟื้นฟูฯจึงจำเป็นต้องมีแผนยุทธศาสตร์ของตนเองซึ่งเป็นเครื่องมือสำคัญที่ใช้ในการทำงานสำคัญต่อการแก้ไขปัญหาหนี้สินและการส่งเสริมการฟื้นฟูอาชีพให้เกษตรกร ท้ายที่สุดนี้ ท่านที่ปรึกษา รมว.เกษตรฯ มีความยินดีเป็นอย่างยิ่งที่จะผลักดัน และสนับสนุนการแก้ไขปัญหาความเดือดร้อนของเกษตรกรให้ถึงที่สุด รวมไปจนถึงให้จัดทำบัญชีครัวเรือน เพื่อง่ายต่อการตรารสอบช่วยควบคุมรักษาการใช้จ่าย เพื่อจะได้แก้ไขปรับปรุงในการใช้จ่ายได้ทัน ช่วยในการวิเคราะห์แก้ไขปัญหาหนี้สินต่าง ๆ ได้ ในการนี้ท่านที่ปรึกษา รมว.เกษตรและสหกรณ์ได้มอบเช็คชำระหนี้แทนเกษตรกรและโฉนดที่ดินที่ได้รับการจัดการหนี้ให้เกษตรกรในครั้งนี้เป็นเกษตรกรในภาคกลาง จำนวน 7 ราย รวมซื้อหนี้ทั้งหมด 8,903,694.03 บาท สามารถรักษาที่ดินทำกินทั้งหมด รวมเนื้อที่ 22 ไร่ 1 งาน 32.4 ตารางวา พร้อมกันนี้ ท่านที่ปรึกษา รมว.เกษตรและสหกรณ์ พร้อมด้วยท่านรองผู้ว่าราชการ จ.เพชรบุรีเยี่ยมชมบูธจัดแสดงสินค้าทางการเกษตรขององค์กรเกษตรกร ผลผลิตทางการเกษตร เช่น ส้มโอ มะพร้าว มะยงชิด มะขามเทศ ชารางแดง มาร่วมจัดแสดงและจำหน่าย นอกจากนี้ ยังมี ผลิตภัณฑ์ทางการเกษตรอื่น ๆ อาทิ ขนม กาแฟ เมี่ยงคำ กล้วยตาก น้ำตาลโตนด อาหารทะเลแปรรูป เป็นต้น

ที่มา : https://www.thaigov.go.th/news/contents/details/94363