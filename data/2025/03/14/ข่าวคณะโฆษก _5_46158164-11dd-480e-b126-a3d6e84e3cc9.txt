รัฐบาลไทย-ข่าวทำเนียบรัฐบาล-รัฐบาล เตือน “นายจ้าง แรงงานข้ามชาติ กลุ่มสถานะไม่ถูกต้องตาม กม. ที่ยื่นบัญชีรายชื่อแล้ว” เร่งขอใบอนุญาตทำงาน ภายใน 30 มีนาคม 2568 หากพ้นกำหนดมีโทษปรับ ส่งตัวแรงงานกลับประเทศ


วันศุกร์ที่ 14 มีนาคม 2568
14/03/2568
พิมพ์
รัฐบาล เตือน “นายจ้าง แรงงานข้ามชาติ กลุ่มสถานะไม่ถูกต้องตาม กม. ที่ยื่นบัญชีรายชื่อแล้ว” เร่งขอใบอนุญาตทำงาน ภายใน 30 มีนาคม 2568 หากพ้นกำหนดมีโทษปรับ ส่งตัวแรงงานกลับประเทศ
รัฐบาล เตือน “นายจ้าง แรงงานข้ามชาติ กลุ่มสถานะไม่ถูกต้องตาม กม. ที่ยื่นบัญชีรายชื่อแล้ว” เร่งขอใบอนุญาตทำงาน ภายใน 30 มีนาคม 2568 หากพ้นกำหนดมีโทษปรับ ส่งตัวแรงงานกลับประเทศ
วันนี้ (14 มีนาคม 2568) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า ตามที่กรมการจัดหางาน กระทรวงแรงงาน โดย เปิดให้นายจ้างและสถานประกอบการที่จ้างแรงงานข้ามชาติที่มีสถานะไม่ถูกต้องตามกฎหมาย ตามมติคณะรัฐมนตรี เมื่อวันที่ 24 กันยายน 2567 ยื่นบัญชีรายชื่อความต้องการจ้างแรงงานต่างด้าว พร้อมรูปถ่าย ต่อกรมการจัดหางาน ผ่านเว็บไซต์ workpermit2024.doe.go.th ภายในวันที่ 30 ธันวาคม 2567
และให้ยื่นขอใบอนุญาตทำงาน ตามแบบ บต. 50 อ. 6 พร้อมเอกสารและหลักฐาน อาทิ ใบรับรองแพทย์ เอกสารประกันสุขภาพ/เอกสารประกันสังคม และเอกสารนายจ้าง ภายในวันที่ 30 มีนาคม 2568 พร้อมชำระค่าธรรมเนียมค่ายื่นคำขอฉบับละ 100 บาท และค่าธรรมเนียมใบอนุญาตทำงานฉบับละ 900 บาท นั้น
“ขอย้ำเตือน หากดำเนินการไม่ทันภายในระยะเวลาที่กำหนด การอนุญาตให้อยู่ในราชอาณาจักรและการอนุญาตทำงานจะสิ้นสุดลง ส่งผลให้แรงงานข้ามชาติกลายเป็นแรงงานผิดกฎหมาย ซึ่งมีความผิดตามพระราชกำหนดการบริหารจัดการการทำงานของคนต่างด้าว พ.ศ. 2560 และที่แก้ไขเพิ่มเติม คนต่างด้าวทำงานโดยไม่มีใบอนุญาตทำงานหรือทำงานนอกเหนือจากที่มีสิทธิจะทำได้
ฝ่าฝืนมีโทษปรับตั้งแต่ 5,000 - 50,000 บาท และต้องถูกส่งกลับประเทศต้นทาง รวมถึงห้ามขอใบอนุญาตทำงานเป็นเวลา 2 ปี นับตั้งแต่วันที่ได้รับโทษ และนายจ้าง/สถานประกอบการ ที่รับคนต่างด้าวเข้าทำงานโดยที่คนต่างด้าวไม่มีใบอนุญาตทำงาน หรือให้คนต่างด้าวทำงานนอกเหนือจากที่มีสิทธิจะทำได้ ฝ่าฝืนมีโทษปรับตั้งแต่ 10,000 - 100,000 บาท ต่อคนต่างด้าวที่จ้างหนึ่งคน หากกระทำผิดซ้ำต้องระวางโทษจำคุกไม่เกิน 1 ปี หรือปรับตั้งแต่ 50,000 - 200,000 บาท ต่อคนต่างด้าวที่จ้างหนึ่งคน และห้ามจ้างคนต่างด้าวทำงานเป็นเวลา 3 ปี” นายคารม ย้ำ
นายคารม กล่าวว่า เมื่อเสร็จสิ้นกระบวนการยื่นคำขอรับใบอนุญาตทำงานแล้ว ให้ดำเนินการจัดเก็บข้อมูลอัตลักษณ์บุคคล และจัดทำหรือปรับปรุงทะเบียนประวัติ เพื่อสามารถอยู่และทำงานต่อไปได้ถึงวันที่ 31 มีนาคม 2569 หากไม่ดำเนินการตามระยะเวลาที่กำหนด การอนุญาตให้คนต่างด้าวดังกล่าวอยู่ในราชอาณาจักรและทำงานเป็นอันสิ้นสุด
จึงขอให้นายจ้าง สถานประกอบการ และแรงงานข้ามชาติให้ความสำคัญศึกษาแนวทางการขอรับใบอนุญาตทำงาน และดำเนินการทุกขั้นตอนให้ครบถ้วนตามกรอบเวลา ทั้งนี้ หากมีข้อสงสัยสามารถสอบถามข้อมูลเพิ่มเติมได้ที่ สำนักงานจัดหางานกรุงเทพมหานครพื้นที่ 1 - 10 หรือสำนักงานจัดหางานจังหวัดทั่วประเทศ หรือที่สายด่วนกระทรวงแรงงาน โทร. 1506 กด 2 กรมการจัดหางาน หรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/94353