รัฐบาลไทย-ข่าวทำเนียบรัฐบาล-“รมว.สุดาวรรณ” ชวนชมหนัง “ซองแดงแต่งผี” จัดฉายพร้อมกันในโรงภาพยนตร์กรุงเทพฯ-ต่างจังหวัด 20 มี.ค.นี้ หนุนเผยแพร่ Soft Power ภาพยนตร์ไทยสู่นานาชาติ


วันศุกร์ที่ 14 มีนาคม 2568
“รมว.สุดาวรรณ” ชวนชมหนัง “ซองแดงแต่งผี” จัดฉายพร้อมกันในโรงภาพยนตร์กรุงเทพฯ-ต่างจังหวัด 20 มี.ค.นี้ หนุนเผยแพร่ Soft Power ภาพยนตร์ไทยสู่นานาชาติ
“รมว.สุดาวรรณ” ชวนชมหนัง “ซองแดงแต่งผี” จัดฉายพร้อมกันในโรงภาพยนตร์กรุงเทพฯ-ต่างจังหวัด 20 มี.ค.นี้ หนุนเผยแพร่ Soft Power ภาพยนตร์ไทยสู่นานาชาติ
“รมว.สุดาวรรณ” ชวนชมหนัง “ซองแดงแต่งผี” ถ่ายทอดเรื่องราวพิธีกรรม ความเชื่อ มิตรภาพระหว่างคนกับผีสอดแทรกสืบสวนคดียาเสพติด สร้างความประทับใจ-สนุกสนาน   จัดฉายพร้อมกันในโรงภาพยนตร์กรุงเทพฯ-ต่างจังหวัด 20 มี.ค.นี้ หนุนเผยแพร่ Soft Power ภาพยนตร์ไทยสู่นานาชาติ
เมื่อวันที่ 13 มีนาคม 2568 นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม เข้าร่วมงานและชมภาพยนตร์ในงานกาลาภาพยนตร์ “ซองแดงแต่งผี” รอบกาลาพรีเมียร์ โดยมีนายประสพ เรียงเงิน ปลัดกระทรวงวัฒนธรรม นางยุถิกา อิศรางกูร ณ อยุธยา รองปลัดกระทรวงวัฒนธรรม ผู้บริหารกระทรวงวัฒนธรรม นายไพบูลย์ ดำรงชัยธรรม ประธานกรรมการบริษัทจีเอ็มเอ็ม แกรมมี่ จำกัด มหาชน นางสาวจินา โอสถศิลป์ ประธานเจ้าหน้าที่บริหาร บริษัท จีดีเอช ห้าห้าเก้า จำกัด นายชยนพ บุญประกอบ ผู้กำกับภาพยนตร์ ซองแดงแต่งผี นักแสดงภาพยนตร์  “ซองแดงแต่งผี“ ข้าราชการและเจ้าหน้าที่กระทรวงวัฒนธรรม ผู้แทนหน่วยงานรัฐ เอกชน แขกผู้มีเกียรติและสื่อมวลชน เข้าร่วม ณ โรงภาพยนตร์ พารากอน ซีนีเพล็กซ์ ลานอินฟินิซิตี้ (บริเวณหน้าโรงภาพยนตร์ไอแมกซ์)
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม (รมว.วธ.) กล่าวว่า  กระทรวงวัฒนธรรม (วธ.) มีนโยบายส่งเสริมและผลักดันทุนทางวัฒนธรรมให้เป็นทุนทางเศรษฐกิจและพัฒนาสินค้าและบริการทางวัฒนธรรมให้มีส่วนแบ่งเพิ่มขึ้นในตลาดโลก รวมทั้งขับเคลื่อน Soft Power ด้านภาพยนตร์ ละคร ซีรีส์ สารคดี และแอนิเมชันและเผยแพร่ Soft Power ด้านอื่นๆ เช่น แหล่งท่องเที่ยว เทศกาลประเพณี อาหารของประเทศไทยไปสู่ระดับนานาชาติ ทำให้ประเทศไทยเป็นหมุดหมายของนักท่องเที่ยวทั่วโลกมาเที่ยวในมิติด้านศาสนา ศิลปะและวัฒนธรรม จึงได้บูรณาการความร่วมมือกับหน่วยงานรัฐ เอกชน ผู้ประกอบการและสมาคมด้านภาพยนตร์และวีดิทัศน์ดำเนินการสนับสนุนการผลิตและเผยแพร่ภาพยนตร์และแอนิเมชันเพื่อเผยแพร่ Soft Power ของไทย ช่วยสร้างภาพลักษณ์ที่ดีและเกียรติภูมิไทยสู่นานาชาติ
รัฐมนตรีว่าการกระทรวงวัฒนธรรม กล่าวอีกว่า ปีนี้ผู้ประกอบการภาพยนตร์ได้ผลิตภาพยนตร์ไทยซึ่งมีเนื้อหาเกี่ยวกับ Soft Power ของไทยในด้านต่างๆเป็นจำนวนหลายเรื่องด้วยกัน และหนึ่งในนั้นคือ ภาพยนตร์เรื่อง “ซองแดงแต่งผี”ที่ผลิตโดยบริษัท จีดีเอช ห้าห้าเก้า จำกัด ร่วมมือกับ Billkin Entertainment และ PP Krit Entertainment นำแสดงโดยบิวกิ้น พุฒิพงศ์ อัสสรัตนกุล พีพี กฤษฏ์ อำนวยเดชกร ก้อย อรัชพร โภคินภากร และนักแสดงชื่อดังอีกมากมาย  ซึ่งมีเนื้อหาเกี่ยวกับการแต่งงานระหว่างคนกับผีผนวกกับซองแดงปริศนาที่เกี่ยวกับพิธีกรรมความเชื่อเก่าแก่ และได้สอดแทรกเรื่องราวของการติดตามสืบสวนแก๊งค้ายาเสพติด เป็นการถ่ายทอดเรื่องราวของวิญญาณ พิธีกรรม ความเชื่อ สะท้อนถึงมิตรภาพระหว่างคนกับผี และสร้างความประทับใจ ความสนุกสนานเฮฮา โดยวันนี้ได้จัดฉายรอบกาลาพรีเมียร์และจะจัดฉายภาพยนตร์เรื่องนี้พร้อมกันในโรงภาพยนตร์ทั้งในกรุงเทพฯและต่างจังหวัดในวันที่ 20 มีนาคม 2568 จึงขอแสดงความชื่นชมและขอชวนเชิญคนไทยร่วมกันชมภาพยนตร์ เรื่อง “ซองแดงแต่งผี”  ทั้งนี้ ผู้สนใจสามารถดูรายละเอียดเพิ่มเติมได้ที่เพจเฟซบุ๊ก GDH

ที่มา : https://www.thaigov.go.th/news/contents/details/94381