รัฐบาลไทย-ข่าวทำเนียบรัฐบาล-“มนพร” ตรวจความคืบหน้าท่าเรือทะเลบัวแดง พร้อมเปิดเครือข่าย “อาสาวารี รุ่น 46” เสริมสร้างความปลอดภัยทางน้ำ รองรับนักท่องเที่ยวก่อนเปิดให้บริการกลางปีนี้


วันศุกร์ที่ 14 มีนาคม 2568
“มนพร” ตรวจความคืบหน้าท่าเรือทะเลบัวแดง พร้อมเปิดเครือข่าย “อาสาวารี รุ่น 46” เสริมสร้างความปลอดภัยทางน้ำ รองรับนักท่องเที่ยวก่อนเปิดให้บริการกลางปีนี้
......
วันนี้ (14 มีนาคม 2568) นางมนพร เจริญศรี รัฐมนตรีช่วยว่าการกระทรวงคมนาคม  พร้อมคณะ ลงพื้นที่ตรวจสอบความคืบหน้าการก่อสร้างท่าเรือทะเลบัวแดง บึงหนองหาน อำเภอกุมภวาปี จังหวัดอุดรธานี ซึ่งเป็นโครงการพัฒนาท่าเรือ เพื่อรองรับนักท่องเที่ยวและกระตุ้นเศรษฐกิจในพื้นที่ โดยได้รับการสนับสนุนงบประมาณกว่า 6.8 ล้านบาท สำหรับก่อสร้างท่าเรือให้ได้มาตรฐาน สวยงาม และปลอดภัย คาดเปิดให้บริการได้ภายในเดือนเมษายน 2568 ทันฤดูกาลท่องเที่ยวทะเลบัวแดง
นางมนพร เจริญศรี รัฐมนตรีช่วยว่าการกระทรวงคมนาคม เปิดเผยว่า ทะเลบัวแดง ตั้งอยู่ในบึงหนองหาน ซึ่งเป็นแหล่งน้ำจืดธรรมชาติขนาดใหญ่มีพื้นที่กว่า 36 ตารางกิโลเมตร อุดมสมบูรณ์ด้วยพันธุ์ปลา พันธุ์นก และพืชน้ำจำนวนมาก มีระบบนิเวศโดดเด่น และเป็นสถานที่ท่องเที่ยวที่มีชื่อเสียงระดับประเทศ เมื่อการก่อสร้างท่าเรือทะเลบัวแดง
แล้วเสร็จ จะช่วยอำนวยความสะดวกให้กับประชาชนและนักท่องเที่ยวที่เดินทางมาชมความงามของทะเลบัวแดง
นอกจากนี้ กระทรวงคมนาคมยังมีแผนพัฒนาท่าเรือเพิ่มเติมอีก 2 แห่งในพื้นที่ เพื่อเพิ่มศักยภาพการเดินทางทางน้ำ ได้แก่ ท่าเรือบ้านเชียงแหว และท่าเรือบ้านดอนคา
จากนั้น นางมนพร เจริญศรี ได้เดินทางไปเป็นประธานเปิดโครงการอบรม "เครือข่ายอาสาวารี รุ่นที่ 46" ซึ่งจัดขึ้นที่
โรงแรมมาเดอบัว อำเภอกุมภวาปี จังหวัดอุดรธานี โดยมีภาคประชาชนและหน่วยงานท้องถิ่นกว่า 150 คนเข้าร่วม เพื่อเสริมสร้างความรู้ด้านความปลอดภัยทางน้ำ โดยกรมเจ้าท่า (จท.) ได้ดำเนินโครงการนี้เพื่อสร้างเครือข่ายอาสาสมัครที่เข้มแข็ง ทำหน้าที่รณรงค์และให้คำแนะนำเกี่ยวกับการเดินเรืออย่างปลอดภัย
นางมนพร กล่าวว่า โครงการอบรมเครือข่าย “อาสาวารี” มุ่งเน้นการสร้างจิตสำนึกอาสาให้แก่ประชาชน เพื่อให้มี
ส่วนร่วมในการดูแลความปลอดภัยทางน้ำในพื้นที่ของตนเอง โดยตลอดระยะเวลาการดำเนินโครงการ มีอาสาวารีที่ผ่านการอบรมแล้วกว่า 6,966 คน ซึ่งได้รับความรู้ด้านการสาธิตการช่วยเหลือผู้ประสบภัยทางน้ำ การปฐมพยาบาลเบื้องต้น การช่วยฟื้นคืนชีพ การเดินเรือในลำแม่น้ำ สิ่งแวดล้อมทางน้ำ การใช้วิทยุสื่อสาร การแจ้งเหตุทางน้ำ และความปลอดภัยในการเดินเรือ อันเป็นการสร้างเครือข่ายภาคประชาชนในพื้นที่จังหวัดอุดรธานี อีกทั้งยังเป็นการเพิ่มกำลังคนในการช่วยปฏิบัติภารกิจของ จท. ในการสร้างเครือข่ายอาสาวารีที่ยั่งยืนต่อไป
ทั้งนี้ นางมนพร เจริญศรี รัฐมนตรีช่วยว่าการกระทรวงคมนาคม ลงพื้นที่จังหวัดอุดรธานี ตรวจความคืบหน้าท่าเรือทะเลบัวแดง และเป็นประทานเปิดโครงการเครือข่ายอาสาวารี รุ่นที่ 46 พร้อมด้วย นายประภูศักดิ์ จินตะเวช
ผู้ช่วยเลขานุการรัฐมนตรีว่าการกระทรวงคมนาคม นายกริชเพชร ชัยช่วย อธิบดีกรมเจ้าท่า โดยมีนายธีระชัย แสนแก้ว สมาชิกสภาผู้แทนราษฎร นางเทียบจุฑท ขาวขำสมาชิกสภาผู้แทนราษฎร และนายณฐพล วิถี รองผู้ว่าราชการ
จังหวัดอุดรธานี ให้การต้อนรับ

ที่มา : https://www.thaigov.go.th/news/contents/details/94372