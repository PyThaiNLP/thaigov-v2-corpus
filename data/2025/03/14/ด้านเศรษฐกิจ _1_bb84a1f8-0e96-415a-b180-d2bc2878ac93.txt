รัฐบาลไทย-ข่าวทำเนียบรัฐบาล-ธ.ก.ส. ร่วมมือ กรมป่าไม้ เร่งฟื้นฟูป่าชุมชน – ป่าเสื่อมโทรม สร้างการซื้อ-ขายคาร์บอนเครดิต ภายใต้โครงการ BAAC Carbon Credit


วันพฤหัสบดีที่ 13 มีนาคม 2568
13/03/2568
พิมพ์
ธ.ก.ส. ร่วมมือ กรมป่าไม้ เร่งฟื้นฟูป่าชุมชน – ป่าเสื่อมโทรม สร้างการซื้อ-ขายคาร์บอนเครดิต ภายใต้โครงการ BAAC Carbon Credit
ธ.ก.ส. ร่วมกับกรมป่าไม้ เดินหน้าขับเคลื่อนโครงการ “BAAC Carbon Credit ป่าชุมชนและป่าเสื่อมโทรม” กว่า 4,000 ไร่ เพื่อฟื้นฟูรักษาระบบนิเวศในพื้นที่ป่าไม้ช่วยลดปัญหาโลกร้อน และมุ่งสู่เป้าหมายการขับเคลื่อนประเทศไทยไปสู่ความเป็นกลางทางคาร์บอน
ธ.ก.ส. ร่วมกับกรมป่าไม้ เดินหน้าขับเคลื่อนโครงการ “BAAC Carbon Credit ป่าชุมชนและป่าเสื่อมโทรม” กว่า 4,000 ไร่ เพื่อฟื้นฟูรักษาระบบนิเวศในพื้นที่ป่าไม้ช่วยลดปัญหาโลกร้อน และมุ่งสู่เป้าหมายการขับเคลื่อนประเทศไทยไปสู่ความเป็นกลางทางคาร์บอน ภายใน ค.ศ. 2050 และบรรลุเป้าหมายการปล่อยก๊าซเรือนกระจกสุทธิเป็นศูนย์ (Net Zero GHG Emission) ในปี ค.ศ. 2065
​นายฉัตรชัย ศิริไล ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) พร้อมด้วย นายสุรชัย อจลบุญ อธิบดีกรมป่าไม้ ร่วมลงนามบันทึกความเข้าใจความร่วมมือขับเคลื่อนโครงการ BAAC Carbon Credit ป่าชุมชนและป่าเสื่อมโทรม ระหว่าง ธ.ก.ส. และกรมป่าไม้ เพื่อร่วมกันบำรุงรักษาและอนุรักษ์ป่าชุมชนและฟื้นฟูป่าเสื่อมโทรม โดยส่งเสริมการมีส่วนร่วมของชุมชนท้องถิ่นในการอนุรักษ์ทรัพยากรป่าไม้ ซึ่ง ธ.ก.ส. จะสนับสนุนเกษตรกรและชุมชนในเรื่องการปลูก บำรุงรักษา ตามแนวทางหลักวิชาการป่าไม้ รวมถึงวิจัยติดตามการประเมินผลของโครงการที่ใช้เทคโนโลยีในการติดตามการเจริญเติบโตของป่า และส่งเสริมการได้รับสิทธิประโยชน์การแบ่งปันคาร์บอนเครดิต การดูดซับก๊าซคาร์บอนไดออกไซด์ ตามหลักเกณฑ์และระเบียบวิธีการลดก๊าซเรือนกระจกของประเทศไทยหรือสากล ในส่วนกรมป่าไม้จะทำการพิจารณาคัดเลือกพื้นที่ที่ต้องการอนุรักษ์ เพื่อพลิกฟื้นผืนป่า พร้อมสนับสนุนความรู้เกี่ยวกับเทคนิคการคัดเลือกพันธุ์ไม้ การปลูก การดูแล บำรุงรักษา ติดตาม และประเมินผล โดยมีเป้าหมายนำร่องฟื้นฟูและรักษาพื้นที่ป่าชุมชนจำนวนกว่า 4,000 ไร่ และพื้นที่ป่าเสื่อมโทรมจำนวน 423 ไร่ ภายในระยะเวลา 15 ปี เพื่อสนับสนุนให้เกษตรกรและชุมชนร่วมเป็นส่วนหนึ่งในการเพิ่มพื้นที่สีเขียว ลดปัญหาโลกร้อนและสร้างโอกาสในการรับประโยชน์จากป่าทั้งในเรื่องอาหาร พืชพันธุ์ สมุนไพร รวมถึงการเปลี่ยนอากาศบริสุทธิ์ให้กลายเป็นรายได้สู่ชุมชน อีกทั้งช่วยตอบโจทย์เป้าหมายการขับเคลื่อนประเทศไทยไปสู่ความเป็นกลางทางคาร์บอน ภายในปี ค.ศ. 2050 และบรรลุเป้าหมายการปล่อยก๊าซเรือนกระจกสุทธิเป็นศูนย์ (Net Zero GHG Emission) ในปี ค.ศ. 2065
ทั้งนี้ ธ.ก.ส. พร้อมมุ่งขับเคลื่อนภารกิจการซื้อ-ขายคาร์บอนเครดิตภาคป่าไม้ผ่านโครงการ BAAC Carbon Credit โดยเตรียมขยายผลไปยังชุมชนธนาคารต้นไม้อีกกว่า 6,800 ชุมชนทั่วประเทศ พร้อมสนับสนุนการปลูกป่าเพิ่ม สำหรับการลงนามบันทึกความร่วมมือครั้งนี้มีคณะผู้บริหารรวมทั้งพนักงาน ธ.ก.ส. และกรมป่าไม้ เข้าร่วม เมื่อวันที่ 13 มีนาคม 2568 ณ โถงชั้น 2 อาคารทาวเวอร์ ธ.ก.ส. สำนักงานใหญ่

ที่มา : https://www.thaigov.go.th/news/contents/details/94345