รัฐบาลไทย-ข่าวทำเนียบรัฐบาล-รองนายกรัฐมนตรีและรัฐมนตรีว่าการกระทรวงกลาโหม ให้การต้อนรับ นาย Ernst Wolfgang Reichel (แอ็นสท์ ว็อล์ฟกัง ไรเซิล) เอกอัคราชทูตสหพันธ์สาธารณรัฐเยอรมนี/ไทย


วันศุกร์ที่ 14 มีนาคม 2568
รองนายกรัฐมนตรีและรัฐมนตรีว่าการกระทรวงกลาโหม ให้การต้อนรับ นาย Ernst Wolfgang Reichel (แอ็นสท์ ว็อล์ฟกัง ไรเซิล) เอกอัคราชทูตสหพันธ์สาธารณรัฐเยอรมนี/ไทย
​ในวันพฤหัสบดีที่ ๑๓ มีนาคม ๒๕๖๘ เวลา ๑๔.๐๐ นาฬิกา นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม กรุณาให้การต้อนรับ นาย Ernst Wolfgang Reichel (แอ็นสท์ ว็อล์ฟกัง ไรเซิล) เอกอัคราชทูตสหพันธ์สาธารณรัฐเยอรมนี/ไทย
ณ ห้องสุรศักดิ์มนตรี ในศาลาว่าการกลาโหม เพื่อเชิญเข้าร่วมการประชุมระดับรัฐมนตรี เรื่องการปฏิบัติการรักษาสันติภาพของสหประชาชาติ พ.ศ.๒๕๖๘ (UN Peacekeeping Ministerial 2025) ระหว่างวันที่ ๑๓-๑๔ พฤษภาคม ๒๕๖๘ ณ กรุงเบอร์ลิน
​
ทั้งนี้ ไทยและสหพันธ์สาธารณรัฐเยอรมนี มีความสัมพันธ์ฉันมิตรต่อกันมาอย่างยาวนาน กว่า ๑๖๐ ปี มีการพัฒนาความร่วมมือกันในหลากหลายมิติ ทั้งการเมือง ความมั่นคง เศรษฐกิจ และสังคม โดยเฉพาะด้านการทหาร อาทิ การแลกเปลี่ยนการเยือนของผู้นำระดับสูง การประชุมระดับทวิภาคี และพหุภาคี การฝึกร่วม/ผสม การแลกเปลี่ยนด้านการข่าว และที่นั่งฝึกศึกษา รวมทั้งด้านอุตสาหกรรมป้องกันประเทศ ซึ่งจะเป็นประโยชน์ต่อการพัฒนาประสิทธิภาพกำลังพล ตลอดจนเสริมสร้างศักยภาพของกองทัพไทยต่อไป
​
สำหรับการประชุมระดับรัฐมนตรีเรื่องการปฏิบัติการรักษาสันติภาพของสหประชาชาติถือเป็นเวทีหารือเกี่ยวกับอนาคตของการรักษาสันติภาพ และเปิดโอกาสให้ประเทศสมาชิกได้แสดงการสนับสนุนทางการเมือง ดังนั้น การเข้าเยี่ยมคำนับในครั้งนี้จึงถือเป็นโอกาสอันดีที่จะได้พบปะทำความรู้จัก และสร้างความคุ้นเคยกับผู้แทนระดับสูงของต่างประเทศ รวมทั้งเป็นการแลกเปลี่ยนข้อคิดเห็น และหารือประเด็นเกี่ยวกับอนาคตของการรักษาสันติภาพที่ทั้งสองประเทศมีความสนใจร่วมกัน ซึ่งจะมีส่วนช่วยกระชับความสัมพันธ์ให้แน่นแฟ้นยิ่งขึ้น

ที่มา : https://www.thaigov.go.th/news/contents/details/94352