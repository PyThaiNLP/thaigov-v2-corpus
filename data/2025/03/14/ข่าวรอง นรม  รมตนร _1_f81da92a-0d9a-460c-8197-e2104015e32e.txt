รัฐบาลไทย-ข่าวทำเนียบรัฐบาล-‘จิราพร‘ เผย ปราบบุหรี่ไฟฟ้าคืบหน้า ภายใน 2 อาทิตย์ยอดจับกุมเกือบเท่าปี 67 ทั้งปี เตรียมยกระดับแจ้งเบาะแสผ่านระบบออนไลน์ 


วันพฤหัสบดีที่ 13 มีนาคม 2568
13/03/2568
พิมพ์
‘จิราพร‘ เผย ปราบบุหรี่ไฟฟ้าคืบหน้า ภายใน 2 อาทิตย์ยอดจับกุมเกือบเท่าปี 67 ทั้งปี เตรียมยกระดับแจ้งเบาะแสผ่านระบบออนไลน์
‘จิราพร‘ เผย ปราบบุหรี่ไฟฟ้าคืบหน้า ภายใน 2 อาทิตย์ยอดจับกุมเกือบเท่าปี 67 ทั้งปี เตรียมยกระดับแจ้งเบาะแสผ่านระบบออนไลน์
วันนี้ (13 มีนาคม 2568) เวลา 10.00 น. ณ ตึกบัญชาการ 1 ทำเนียบรัฐบาล นางสาวจิราพร สินธุไพร รัฐมนตรีประจำสำนักนายกรัฐมนตรี เป็นประธานการประชุมหารือมาตรการเกี่ยวกับการควบคุมการแพร่ระบาดของบุหรี่ไฟฟ้า ครั้งที่ 3 โดยมีหน่วยงานที่เกี่ยวข้องจำนวน 20 หน่วยงาน เข้าร่วม
.
ที่ประชุมได้มีการรายงานผลการปฏิบัติการกวาดล้างบุหรี่ไฟฟ้าตลอดระยะเวลา 2 สัปดาห์ที่ผ่านมา ซึ่งสำนักงานตำรวจแห่งชาติได้ดำเนินการรวบรวมข้อมูลสถิติการจับกุมการกระทำผิดเกี่ยวกับบุหรี่ไฟฟ้าจากหน่วยงานที่เกี่ยวข้อง ตั้งแต่วันที่ 26 กุมภาพันธ์ 2568 ถึงวันที่ 12 มีนาคม 2568 โดยได้รับแจ้ง 839 เรื่อง จับกุมและดำเนินคดีได้จำนวน 1,078 คดี จำนวนผู้ต้องหา 1,104 คน จำนวนของกลาง 900,444 ชิ้น มูลค่าของกลาง จำนวน 118,953,915 บาท
.
นางสาวจิราพร กล่าวว่าภายหลังจากที่ได้รับข้อสั่งการจาก นางสาวแพทองธาร ชินวัตร นายกรัฐมนตรี ทุกหน่วยงานได้บูรณาการความร่วมมือในการปราบปรามบุหรี่ไฟฟ้าอย่างจริงจัง ซึ่งจากสถิติที่ทางสำนักงานตำรวจแห่งชาติได้รายงาน พบว่าสามารถจับกุมผู้ลักลอบจำหน่ายบุหรี่ไฟฟ้าและดำเนินคดีได้ในปริมาณมาก ในระยะเวลาเพียง 2 สัปดาห์ ยอดคดีที่จับกุมจำนวนตัวเลขเกือบเทียบเท่าการปราบปรามตลอดปี 2567 ที่ผ่านมา แสดงให้เห็นถึงความจริงจังของรัฐบาลและเจ้าหน้าที่ในการปราบปราม ขณะเดียวกัน คณะทำงานจะเดินหน้าเร่งสร้างการรับรู้ และสร้างความตระหนักถึงภัยของบุหรี่ไฟฟ้าที่ส่งผลกระทบต่อประชาชนและชุมชน ซึ่งเป็นไปตามยุทธศาสตร์ของแผนปฏิบัติการในการป้องกันการแพร่ระบาดบุหรี่ไฟฟ้า
.
ทั้งนี้ ที่ประชุมได้กำหนดให้มีการบูรณาการแผนปฏิบัติกับหน่วยงานที่เกี่ยวข้องตามยุทธศาสตร์ที่กำหนดไว้ ประกอบด้วย ยุทธศาสตร์ที่ 1  ด้านการปราบปรามโดยการบังคับใช้กฎหมาย ยุทธศาสตร์ที่ 2 ด้านการป้องกันปัญหาการแพร่ระบาดของบุหรี่ไฟฟ้า และยุทธศาสตร์ที่ 3 การปรับปรุงแก้ไขกฎหมายเกี่ยวกับ “บุหรี่ไฟฟ้า” เพื่อให้ครอบคลุมทั้งระบบ รวมถึงสร้างการมีส่วนร่วมของประชาชนโดยเตรียมยกระดับการแจ้งเบาะแสการลักลอบจำหน่ายบุหรี่ไฟฟ้าผ่านช่องทางออนไลน์ ซึ่งคาดว่าจะสามารถนำมาใช้งานได้เร็วๆ นี้
.
“ทาง สคบ. ร่วมกับ DGA กำลังพัฒนาช่องทางการแจ้งเบาะแสการลักลอบนำเข้า ผลิต หรือจำหน่าย บุหรี่ไฟฟ้า โดยจะเปิดช่องทางออนไลน์ ให้ประชาชนสามารถแจ้งได้ทันที มั่นใจว่าการปราบปรามจะเห็นผลชัดเจน และสามารถจับกุมผู้กระทำผิดได้มากขึ้น โดยเฉพาะการลักลอบจำหน่ายให้กลุ่มเด็กและเยาวชน ซึ่งเป็นสิ่งที่ท่านนายกรัฐมนตรีเน้นย้ำให้ดำเนินการอย่างเร่งด่วน”  นางสาวจิราพร กล่าว

ที่มา : https://www.thaigov.go.th/news/contents/details/94344