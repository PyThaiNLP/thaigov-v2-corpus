รัฐบาลไทย-ข่าวทำเนียบรัฐบาล-​“ดร.เฉลิมชัย” ปล่อยเต่าตนุทรงเลี้ยง สมเด็จพระเจ้าลูกยาเธอ เจ้าฟ้าทีปังกรรัศมีโชติฯ “คุณโพไซดอน” กลับคืนสู่ธรรมชาติ ณ บริเวณอ่าวตังเข็น ร่วมกับ ทร. และ จ.ภูเก็ต สนองพระราชปณิธานการ


วันศุกร์ที่ 14 มีนาคม 2568
​“ดร.เฉลิมชัย” ปล่อยเต่าตนุทรงเลี้ยง สมเด็จพระเจ้าลูกยาเธอ เจ้าฟ้าทีปังกรรัศมีโชติฯ “คุณโพไซดอน” กลับคืนสู่ธรรมชาติ ณ บริเวณอ่าวตังเข็น ร่วมกับ ทร. และ จ.ภูเก็ต สนองพระราชปณิธานการ
​“ดร.เฉลิมชัย” ปล่อยเต่าตนุทรงเลี้ยง สมเด็จพระเจ้าลูกยาเธอ เจ้าฟ้าทีปังกรรัศมีโชติฯ “คุณโพไซดอน” กลับคืนสู่ธรรมชาติ ณ บริเวณอ่าวตังเข็น ร่วมกับ ทร. และ จ.ภูเก็ต สนองพระราชปณิธานการอนุรักษ์พันธุ์เต่าทะเล
“ดร.เฉลิมชัย” ปล่อยเต่าตนุทรงเลี้ยง สมเด็จพระเจ้าลูกยาเธอ เจ้าฟ้าทีปังกรรัศมีโชติฯ “คุณโพไซดอน” กลับคืนสู่ธรรมชาติ ณ บริเวณอ่าวตังเข็น ร่วมกับ ทร. และ จ.ภูเก็ต สนองพระราชปณิธานการอนุรักษ์พันธุ์เต่าทะเล
วันที่ 14 มีนาคม 2568 เวลา 09.30 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.)
เป็นประธานในพิธีปล่อยเต่าทะเลคืนสู่ธรรมชาติ พร้อมเชิญชวนทุกภาคส่วนร่วมอนุรักษ์เต่าทะเลและพะยูน รวมถึงหญ้าทะเล เพื่อลดอัตราการสูญเสียทรัพยากรธรรมชาติให้น้อยลง ณ บริเวณอ่าวตังเข็น หน้าหาดทราย โรงแรมพลูแมน ภูเก็ต พันวา บีช รีสอร์ท จังหวัดภูเก็ต เพื่อเทิดพระเกียรติและรำลึกในพระกรุณาธิคุณ สมเด็จพระเจ้าลูกยาเธอ เจ้าฟ้าทีปังกรรัศมีโชติ มหาวชิโรตตมางกูร สิริวิบูลยราชกุมาร เพื่อสนองพระราชปณิธานเกี่ยวกับการอนุรักษ์พันธุ์เต่าทะเล
โดย ดร.เฉลิมชัย ได้ปล่อยเต่าตนุทรงเลี้ยง นามพระราชทานว่า "คุณโพไซดอน" อายุ 2 ปี 6 เดือน น้ำหนัก 6 กก. ความยาว 37 ซม. ความกว้าง 36 ซม. ที่ทรงมีรับสั่งให้ดําเนินการฝังไมโครชิฟให้กับเต่าทะเลก่อนปล่อยคืนสู่ธรรมชาติ ร่วมกับ พลเรือโทสุวัจ ดอนสกุล ผู้บัญชาการทัพเรือภาคที่ 3 ที่ได้ปล่อยเต่าตนุที่ได้รับการช่วยชีวิตจากศูนย์ช่วยชีวิตสัตว์ทะเลหายากสิรีธาร ชื่อ "พรหมมินทร์" น้ำหนัก 8.5 กก. ความยาว 42 ซม. ความกว้าง 39 ซม. กลับคืนสู่ธรรมชาติ ภายใต้โครงการความร่วมมือติดตามสัญญาณดาวเทียม เพื่อติดตามแหล่งหากินและถิ่นอาศัยของเต่าตนุ ซึ่งการติดตั้งเครื่องส่งสัญญาณดาวเทียมในเต่าตนุทั้งสองตัวจะช่วยให้นักวิจัยทราบถึง อัตราการรอดและแหล่งหากินของเต่าตนุวัยเด็กรวมถึงอุณหภูมิน้ำทะเล ที่จะเป็นข้อมูลสำคัญในการอนุรักษ์เต่าทะเลต่อไป
โอกาสนี้ ดร.เฉลิมชัย ยังได้เยี่ยมชมนิทรรศการสาธิตการบินโดรน และ Dock DJI  ซึ่งทำการบินสำรวจติดตามพะยูน แปลงเสริมอาหารพะยูน หญ้าทะเล รวมถึงชมนิทรรศการเกี่ยวกับการอนุบาลเต่าทะเล ข้อมูลเกี่ยวกับหญ้าทะเล ภัยคุกคาม และการฟื้นฟูของหญ้าทะเล ตลอดจนมาตรการที่ใช้ในการแก้ไขปัญหาหญ้าทะเลเสื่อมโทรมและพะยูนเกยตื้น พร้อมทั้งได้มอบเครื่องหมายเชิดชูเกียรติยศยิ่ง “รักษ์ทะเลยิ่งชีพ” ให้แก่อาสาสมัครการบินสำรวจพะยูน (Citizen Science) โดยมี นายจตุพร บุรุษพัฒน์ ปลัดกระทรวงฯ ดร.ปิ่นสักก์ สุรัสวดี อธิบดีกรมทรัพยากรทางทะเลและชายฝั่ง คุณวินเซนต์ จูเลียน แพทริค เดลซอล ผู้จัดการทั่วไปโรงแรมพลูแมน ภูเก็ต พันวา บีชรีสอร์ท และคณะผู้บริหารระดับสูง ข้าราชการ เจ้าหน้าที่ในสังกัดกระทรวงฯ ทัพเรือภาคที่ 3 อาสาสมัครการบินสำรวจพะยูน อาสาสมัครพิทักษ์ทะเล เครือข่ายอนุรักษ์ ชุมชนท้องถิ่น และผู้ประกอบการในพื้นที่ เข้าร่วมในพิธี

ที่มา : https://www.thaigov.go.th/news/contents/details/94373