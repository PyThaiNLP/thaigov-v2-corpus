รัฐบาลไทย-ข่าวทำเนียบรัฐบาล-​“พิพัฒน์” หนุนสร้างงาน - เพิ่มรายได้ “JOB FAIR 2025 @สงขลา” เปิดโอกาสแรงงานกว่า 2,000 อัตรา พร้อมแนะแนวอาชีพครบทุกมิติ


วันศุกร์ที่ 14 มีนาคม 2568
14/03/2568
พิมพ์
​“พิพัฒน์” หนุนสร้างงาน - เพิ่มรายได้ “JOB FAIR 2025 @สงขลา” เปิดโอกาสแรงงานกว่า 2,000 อัตรา พร้อมแนะแนวอาชีพครบทุกมิติ
วันที่ 14 มีนาคม 2568 กระทรวงแรงงาน โดยกรมการจัดหางาน เดินหน้าสร้างโอกาสการจ้างงานให้กับประชาชนในจังหวัดสงขลา ซึ่งเป็นศูนย์กลางเศรษฐกิจภาคใต้ โดยร่วมมือกับผู้ประกอบการและมหาวิทยาลัยสงขลานครินทร์ จัดงาน “JOB FAIR 2025 @สงขลา”
โดยนายพิพัฒน์ รัชกิจประการ รัฐมนตรีว่าการกระทรวงแรงงาน เป็นประธานเปิดงาน มีนายบุญสงค์ ทัพชัยยุทธ์ ปลัดกระทรวงแรงงาน นายสมชาย มรกตศรีวรรณ อธิบดีกรมการจัดหางาน และผู้บริหารกระทรวงแรงงาน พร้อมด้วยนายจิรวัตร์ มณีโชติ รองผู้ว่าราชการจังหวัดสงขลา ผศ.ดร.นิวัติ แก้วประดับ อธิการบดีมหาวิทยาลัยสงขลานครินทร์ นายกอบชัย ว่องไวยุทธ์ จัดหางานจังหวัดสงขลา หัวหน้าส่วนราชการสังกัดกระทรวงแรงงานสงขลา ร่วมงานด้วยที่ศูนย์ประชุมนานาชาติฉลองสิริราชสมบัติครบ 60 ปี มหาวิทยาลัยสงขลานครินทร์ วิทยาเขตหาดใหญ่
นายพิพัฒน์ กล่าวว่า จังหวัดสงขลาเป็นพื้นที่ยุทธศาสตร์สำคัญของภาคใต้ มีทั้งเขตเศรษฐกิจพิเศษ มูลค่าการค้าชายแดนสูงสุดในประเทศ นิคมอุตสาหกรรมยางพารา และธุรกิจท่องเที่ยว ดังนั้น กระทรวงแรงงานจึงผลักดันให้เกิดการจ้างงานที่มั่นคง โดยจับมือภาคเอกชน เปิดโอกาสการจ้างงานให้ตรงกับความต้องการของแรงงานในพื้นที่ และ จังหวัดใกล้เคียง โดยเปิดโอกาสให้ประชาชนที่ต้องการงานทำ รายได้เสริม หรือพัฒนาทักษะ ได้พบกับบริษัทชั้นนำที่เปิดรับสมัครกว่า 2,000 อัตรา ในวันที่ 14 - 15 มีนาคม 2568
นายพิพัฒน์ กล่าวต่อว่า การหางานนั้น ไม่ว่าเรียนจบตรงสายหรือไม่ตรงสายก็มีโอกาสในการทำงานเท่าเทียมกัน โดยบัณฑิตแรงงาน และอาสาสมัครแรงงาน พร้อมให้คำแนะนำด้านอาชีพในพื้นที่ และกรมพัฒนาฝีมือแรงงาน สามารถช่วยอบรม Upskill & Reskill ฟรี! ให้มีทักษะที่ตรงความต้องการของตลาดแรงงาน ส่วนอาชีพอิสระ ก็มีเงินทุนส่งเสริมอาชีพให้กู้สูงสุด 300,000 บาท ที่สำคัญจังหวัดสงขลา มีความพร้อมเป็นศูนย์กลางงานด้าน MICE มีศูนย์ประชุมมาตรฐาน รองรับงานระดับนานาชาติ และคมนาคมที่เดินทางได้ทั้งทางบก ทางน้ำ และทางอากาศ ซึ่งเป็นโอกาสที่จะสร้างงาน เพิ่มรายได้ให้มากขึ้น “งานนี้ไม่ใช่แค่หางาน แต่คือโอกาสในการสร้างอาชีพและพัฒนาตนเอง” ขอเชิญชวน นักเรียน นักศึกษา ผู้ว่างงาน และประชาชนที่ต้องการสร้างรายได้ รีบสมัครและเข้าร่วมงาน นายพิพัฒน์ ย้ำ
ด้าน นายสมชาย มรกตศรีวรรณ อธิบดีกรมการจัดหางาน ระบุถึงรายละเอียดงาน “JOB FAIR 2025 @สงขลา” ว่าภายในงาน สามารถสมัครงานได้ทันที พร้อมสัมภาษณ์งานจากบริษัทชั้นนำกว่า 70 แห่ง โดยมีตำแหน่งงานว่างเปิดรับ เช่น วิศวกรโรงงาน พนักงานบัญชี รวมถึงพนักงานศูนย์กระจายสินค้า พนักงานบริการ หลากหลายสาขาทั้งภาคอุตสาหกรรม และการท่องเที่ยว รวมทั้งอบรมพัฒนาทักษะ “Learn to Earn ทักษะ 2025” เตรียมแรงงานให้พร้อมสำหรับตลาดงานยุคใหม่ การฝึกอาชีพอิสระ 6 อาชีพ เช่น บาริสต้า ทำวุ้นดอกไม้ 3 มิติ จัดสวนขวดขนาดจิ๋ว DIY เครื่องประดับ ฯลฯ ที่สำคัญกิจกรรมให้คำปรึกษาเรื่องงานทั้งในและต่างประเทศ
สอบถามข้อมูลเพิ่มเติม หรือลงทะเบียนสมัครงานล่วงหน้าได้ที่ e-Service.doe.go.th หรือติดต่อสำนักงานจัดหางานจังหวัดสงขลา โทร. 0 7431 4845 หรือ 08 8587 1262 โอกาสดีที่ไม่ควรพลาด! พบกันที่ “JOB FAIR 2025 @สงขลา” 14 - 15 มีนาคมนี้ เท่านั้น

ที่มา : https://www.thaigov.go.th/news/contents/details/94367