รัฐบาลไทย-ข่าวทำเนียบรัฐบาล-รัฐบาลขอบคุณสายการบิน...ร่วม จัดโปรลดราคาตั๋ว 30% เพิ่ม 25,000 ที่นั่งสายการบินภายในประเทศ รองรับเทศกาลสงกรานต์ ปี 2568 


วันพฤหัสบดีที่ 13 มีนาคม 2568
13/03/2568
พิมพ์
รัฐบาลขอบคุณสายการบิน...ร่วม จัดโปรลดราคาตั๋ว 30% เพิ่ม 25,000 ที่นั่งสายการบินภายในประเทศ รองรับเทศกาลสงกรานต์ ปี 2568
รัฐบาลขอบคุณสายการบิน...ร่วม จัดโปรลดราคาตั๋ว 30% เพิ่ม 25,000 ที่นั่งสายการบินภายในประเทศ รองรับเทศกาลสงกรานต์ ปี 2568
วันนี้ (13 มีนาคม 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า รัฐบาล โดยกระทรวงคมนาคมได้เตรียมความพร้อมรองรับการเดินทางของประชาชนที่ประสงค์จะเดินทางด้วยสายการบินภายในประเทศ ช่วงเทศกาลสงกรานต์ปี 2568 ระหว่างวันที่ 11 - 17 เมษายน 2568 เพื่ออำนวยความสะดวกและความปลอดภัยให้กับผู้เดินทาง รวมถึงการควบคุมราคาตั๋วเครื่องบิน ที่มักจะสูงขึ้นในช่วงเทศกาลดังกล่าว
สำหรับมาตรการที่จะนำมารองรับความต้องการของผู้โดยสาร ได้แก่ การเพิ่มจำนวนเที่ยวบินรวม 124 เที่ยวบิน เพิ่มที่นั่งรวม 25,000 ที่นั่ง ซึ่งจะช่วยลดความแออัดในการเดินทางได้ รวมทั้งการลดราคาตั๋วเครื่องบินลง 30% จากราคาเพดานในเส้นทางภายในประเทศ 11 เส้นทาง ได้แก่ กรุงเทพฯ-ภูเก็ต กรุงเทพฯ-เชียงใหม่ กรุงเทพฯ-กระบี่ กรุงเทพฯ-สมุย กรุงเทพฯ-นครพนม กรุงเทพฯ-อุดรธานี กรุงเทพฯ-อุบลราชธานี กรุงเทพฯ-เชียงราย กรุงเทพฯ-ขอนแก่น กรุงเทพฯ-หาดใหญ่ และกรุงเทพฯ-นครศรีธรรมราช ทั้งนี้ การจำหน่ายตั๋วเครื่องบินในโปรโมชันดังกล่าว เริ่มตั้งแต่วันนี้ - 20 มีนาคม 2568 ประชาชนสามารถซื้อตั๋วผ่านช่องทางต่าง ๆ เช่น เว็บไซต์ของสายการบิน call center และเคาน์เตอร์ขายตั๋ว เพื่อใช้เดินทางระหว่างวันที่ 11 - 17 เมษายน 2568 สำหรับตัวอย่างราคาตั๋วที่ลดลง 30% อาทิ เส้นทางกรุงเทพฯ-เชียงใหม่ ที่มีเพดานราคาอยู่ที่ 5,000 บาท ในช่วงเทศกาล จะลดลงเหลือไม่เกิน 3,500 บาท
ทั้งนี้ เที่ยวบินพิเศษที่เพิ่มขึ้นในช่วงดังกล่าว จำนวนที่นั่งจะขึ้นอยู่กับความจุของแต่ละสายการบิน โดยสายการบินไทยแอร์เอเชียจะมีจำนวนที่นั่งมากที่สุด ประมาณ 10,000 ที่นั่ง ส่วนที่เหลือจะกระจายไปยังสายการบินอื่น ๆ
นอกจากนี้ การบินไทยยังได้ปรับขนาดเครื่องบินเป็นลำตัวกว้าง ใน 3 เส้นทางหลัก คือ กรุงเทพฯ-ภูเก็ต กรุงเทพฯ-เชียงใหม่ และกรุงเทพฯ-กระบี่ เพื่อรองรับมาตรการลดราคาตั๋ว 30% จำนวน 1,228 ที่นั่ง
“รัฐบาลสั่งการให้หน่วยงานที่เกี่ยวข้อง เช่น บริษัท ท่าอากาศยานไทย (ทอท.) กรมท่าอากาศยาน (ทย.) และบริษัทวิทยุการบินแห่งประเทศไทย (บวท.) ร่วมกันอำนวยความสะดวกให้กับผู้โดยสารและนักท่องเที่ยว โดยให้ความสำคัญกับการไม่ให้มีผู้โดยสารตกค้างในช่วงเทศกาลสงกรานต์ปีนี้ ขอให้ผู้โดยสารวางแผนการเดินทางได้ล่วงหน้าเพื่อการเดินทางที่สะดวกและคุ้มค่า ” นายอนุกูล กล่าว

ที่มา : https://www.thaigov.go.th/news/contents/details/94342