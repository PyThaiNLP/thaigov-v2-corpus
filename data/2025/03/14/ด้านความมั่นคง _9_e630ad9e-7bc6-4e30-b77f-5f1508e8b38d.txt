รัฐบาลไทย-ข่าวทำเนียบรัฐบาล-ศปถ. ถกเข้มมาตรการเชิงรุกลดอุบัติเหตุ – เดินทางปลอดภัยช่วงสงกรานต์ 68 เตรียมข้อเสนอเชิงนโยบายสร้างความปลอดภัยทางถนน


วันศุกร์ที่ 14 มีนาคม 2568
14/03/2568
พิมพ์
ศปถ. ถกเข้มมาตรการเชิงรุกลดอุบัติเหตุ – เดินทางปลอดภัยช่วงสงกรานต์ 68 เตรียมข้อเสนอเชิงนโยบายสร้างความปลอดภัยทางถนน
ศปถ. ถกเข้มมาตรการเชิงรุกลดอุบัติเหตุ – เดินทางปลอดภัยช่วงสงกรานต์ 68 เตรียมข้อเสนอเชิงนโยบายสร้างความปลอดภัยทางถนน
วันนี้ (14 มี.ค. 68) เวลา 10.00 น. นายอรรษิษฐ์ สัมพันธรัตน์ ปลัดกระทรวงมหาดไทย เป็นประธานการประชุมคณะกรรมการศูนย์อำนวยการความปลอดภัยทางถนน ครั้งที่ 1/2568 เพื่อสรุปผลการดำเนินงานป้องกันและลดอุบัติเหตุทางถนนช่วงเทศกาลปีใหม่ 2568 พร้อมพิจารณา (ร่าง) ข้อเสนอเชิงนโยบายในการป้องกันและลดอุบัติเหตุทางถนนที่ได้จากการถอดบทเรียนการดำเนินงานในช่วงเทศกาลปีใหม่ 68 และมาตรการเชิงรุกในการป้องกันและลดอุบัติเหตุทางถนนในช่วงเทศกาลสงกรานต์ 68 ให้ศูนย์อำนวยการความปลอดภัยทางถนนจังหวัด และศูนย์อำนวยการความปลอดภัยทางถนนกรุงเทพมหานคร บูรณาการหน่วยงานที่เกี่ยวข้องดำเนินการตามมาตรการดังกล่าวเพื่อสร้างความปลอดภัยทางถนนในช่วงเทศกาลสงกรานต์ โดยมีนายขจร ศรีชวโนทัย รองปลัดกระทรวงมหาดไทย ด้านสาธารณภัยและพัฒนาเมือง นายสหรัฐ วงศ์สกุลวิวัฒน์ นางสาวชัชดาพร บุญพีระณัช และนายชัยรัตน์ แก้วเพียงเพ็ญ รองอธิบดีกรมป้องกันและบรรเทาสาธารณภัย และผู้แทนหน่วยงานที่เกี่ยวข้อง อาทิ สำนักงานตำรวจแห่งชาติ กระทรวงคมนาคม กระทรวงสาธารณสุขกระทรวงศึกษาธิการ และหน่วยงานภาคีเครือข่าย ในฐานะคณะกรรมการ ศปถ. เข้าร่วมประชุมฯ ณ ห้องประชุม 1 อาคาร 3 ชั้น 5 กรมป้องกันและบรรเทาสาธารณภัย และทางสื่ออิเล็กทรอนิกส์
นายอรรษิษฐ์ สัมพันธ์รัตน์ ปลัดกระทรวงมหาดไทย ในฐานะรองประธานกรรมการศูนย์อำนวยการความปลอดภัยทางถนน เปิดเผยว่า ศูนย์อำนวยการความปลอดภัยทางถนน (ศปภ.) เป็นกลไกสำคัญในการขับเคลื่อนการป้องกันและลดอุบัติเหตุทางถนนของประเทศ ที่ผ่านมา ได้ดำเนินการเพื่อลดอัตราการเกิดอุบัติเหตุทางถนน ลดจำนวนผู้ได้รับบาดเจ็บและเสียชีวิตอย่างจริงจังและต่อเนื่องตลอดทั้งปี โดยเพิ่มความเข้มข้นในช่วงเทศกาลปีใหม่และเทศกาลสงกรานต์ซึ่งเป็นช่วงวันหยุดยาวและประชาชนมักเดินทางกลับภูมิลำเนาหรือเดินทางท่องเที่ยวต่างจังหวัด โดยจากการดำเนินงานช่วงควบคุมเข้มข้น 7 วัน ของเทศกาลปีใหม่ 2568 พบว่าเกิดอุบัติเหตุทางถนนลดลงจากค่าเฉลี่ย 3 ปีย้อนหลัง 21.8% จำนวนผู้ได้รับบาดเจ็บลดลง 23.38% ส่วนผู้เสียชีวิตมีจำนวนเพิ่มขึ้น 3.1% ซึ่งกรมป้องกันและบรรเทาสาธารณภัยในฐานะฝ่ายเลขานุการฯ ได้จัดประชุมถอดบทเรียนและวิเคราะห์ข้อมูลทั้งหมด เพื่อสรุปเป็น (ร่าง) ข้อเสนอเชิงนโยบายในการป้องกันและลดอุบัติเหตุทางถนน เสนอให้ที่ประชุม ศปถ. ร่วมกันพิจารณาเห็นชอบ พร้อมแนวทางและมาตรการเชิงรุกในการป้องกันและลดอุบัติเหตุทางถนนในช่วงเทศกาลสงกรานต์ 2568 เพื่อสร้างความปลอดภัยในการเดินทางในช่วงเทศกาลสงกรานต์ที่กำลังจะมาถึง
“สำหรับ (ร่าง) ข้อเสนอเชิงนโยบายในการป้องกันและลดอุบัติเหตุทางถนน ที่ฝ่ายเลขานุการฯ ได้เสนอในวันนี้ เป็น(ร่าง) ข้อเสนอฯ ที่ได้กำหนดให้หน่วยงานต่าง ๆ ดำเนินการตามที่ระบุเพื่อให้การป้องกันและลดอุบัติเหตุทางถนนเป็นไปอย่างมีประสิทธิภาพมากขึ้น ซึ่งที่ประชุม ศปถ. ได้ร่วมกันพิจารณาในรายละเอียด และมีมติเห็นชอบ (ร่าง) ข้อเสนอฯ ดังกล่าว โดยขอให้มีการปรับแนวทางการดำเนินงานให้มีความชัดเจน จับต้องได้ สามารถวัดผลได้อย่างเป็นรูปธรรมมากยิ่งขึ้น รวมถึงกำหนดหน่วยงานที่รับผิดชอบให้ชัดเจน ทั้งหน่วยงานที่รับผิดชอบหลักและหน่วยสนับสนุน และขอให้มีการติดตามการดำเนินงานอย่างต่อเนื่อง และรายงานผลการดำเนินงานให้ ศปถ. ทราบตามวงรอบ พร้อมเชื่อมโยงคณะอนุกรรมการต่าง ๆ ภายใต้ ศปถ. มาร่วมดำเนินการ ซึ่งฝ่ายเลขานุการฯ จะต้องทำหน้าที่เป็นหน่วยขับเคลื่อนและประสานการทำงานกับทุกฝ่ายและทุกระดับเพื่อป้องกันการเกิดอุบัติเหตุทางถนน และลดจำนวนผู้เสียชีวิตจากอุบัติเหตุทางถนนให้เหลือเพียง 12 คน ต่อแสนประชากร หรือราว 8,487 คน ภายในปี 2570 ตามที่ได้ตั้งเป้าหมายไว้” นายอรรษิษฐ์ ปลัดกระทรวงมหาดไทย กล่าว
นายอรรษิษฐ์ กล่าวต่อว่า สำหรับแนวทางและมาตรการเชิงรุกในการป้องกันและลดอุบัติเหตุทางถนนช่วงเทศกาลสงกรานต์ พ.ศ.2568 ให้ฝ่ายเลขานุการฯ เสนอให้ที่ประชุมพิจารณาในวันนี้ จะเน้นการใช้กลไกของศูนย์อำนวยการความปลอดภัยทางถนนจังหวัดและศูนย์อำนวยการความปลอดภัยทางถนนกรุงเทพมหานคร บูรณาการหน่วยงานที่เกี่ยวข้องในพื้นที่เพิ่มความเข้มข้นในการดำเนินการเพื่อรองรับการเดินทางของประชาชนในช่วงเทศกาลสงกรานต์ อาทิ การซ่อมแซมถนนและแก้ปัญหาจุดเสี่ยงที่เกิดอุบัติเหตุบ่อยครั้งให้แล้วเสร็จก่อนช่วงสงกรานต์ การหยุดประกอบกิจการหรือหลีกเลี่ยงการใช้รถบรรทุกในช่วงเทศกาล การกำกับดูแลให้รถโดยสารสาธารณะและรถโดยสารไม่ประจำทางให้ปฏิบัติตามที่กฎหมายกำหนด การจัดพื้นที่เล่นน้ำสงกรานต์ (Zoning) ที่มีการดูแลความปลอดภัยในการเดินทางอย่างเข้มข้น การควบคุมเวลาในการซื้อขายเครื่องดื่มแอลกอฮอล์ การดูแลความปลอดภัยและอำนวยความสะดวกแก่ประชาชนที่ใช้บริการรถโดยสารสาธารณะ และการรณรงค์ประชาสัมพันธ์ให้ประชาชนปฏิบัติตามกฎหมาย เคารพกฎจราจร ตลอดจนตรวจสอบความพร้อมของยานพาหนะและผู้ขับขี่ก่อนออกเดินทาง ซึ่งคณะกรรมการ ศปถ. ได้มีมติเห็นชอบแนวทางดังกล่าว และมีข้อเสนอแนะให้ฝ่ายเลขานุการปรับแก้ในรายละเอียดให้มีความชัดเจนและครอบคลุมทุกปัจจัยเสี่ยงและกลุ่มเสี่ยงเกิดอุบัติเหตุทางถนนมากยิ่งขึ้น
ด้าน นายสหรัฐ วงศ์สกุลวิวัฒน์ รองอธิบดีกรมป้องกันและบรรเทาสาธารณภัย กล่าวว่า “กรมป้องกันและบรรเทาสาธารณภัยในฐานะฝ่ายเลขานุการศูนย์อำนวยการความปลอดภัยทางถนน ขอขอบคุณทุกท่านที่ได้ร่วมพิจารณาให้ความเห็นต่อ (ร่าง) ข้อเสนอเชิงนโยบายในการป้องกันและลดอุบัติเหตุทางถนน และแนวทางและมาตรการเชิงรุกในการป้องกันและลดอุบัติเหตุทางถนนช่วงเทศกาลสงกรานต์ พ.ศ. 2568 ที่ฝ่ายเลขานุการฯ เสนอ สำหรับการดำเนินการขั้นต่อไป ฝ่ายเลขานุการฯ จะเร่งปรับแก้ (ร่าง) ข้อเสนอเชิงนโยบายในการป้องกันและลดอุบัติเหตุทางถนนตามข้อเสนอแนะของที่ประชุม และเสนอคณะกรรมการนโยบายความปลอดภัยทางถนน (นปถ.) ให้ความเห็นชอบ ก่อนเสนอต่อคณะรัฐมนตรีเป็นลำดับถัดไป และจะปรับแนวทางและมาตรการเชิงรุกในการป้องกันและลดอุบัติเหตุทางถนนในช่วงเทศกาลสงกรานต์ 2568 ตามความเห็นของที่ประชุม ก่อนแจ้งศูนย์อำนวยการความปลอดภัยทางถนนจังหวัด ศูนย์ปฏิบัติการความปลอดภัยทางถนนอำเภอ และศูนย์ปฏิบัติการความปลอดภัยทางถนนองค์กรปกครองส่วนท้องถิ่นให้ดำเนินการตามแนวทางฯ ดังกล่าวทันที เพื่อเตรียมพร้อมดูแลความปลอดภัยให้แก่ประชาชนในช่วงเทศกาลสงกรานต์ ทำให้ทุกการเดินทางมีความปลอดภัย ประชาชนคนไทยห่างไกลจากอุบัติเหตุทางถนน”
ข้อมูล : กรม ปภ.

ที่มา : https://www.thaigov.go.th/news/contents/details/94378