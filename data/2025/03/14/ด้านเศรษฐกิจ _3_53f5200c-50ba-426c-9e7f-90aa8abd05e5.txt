รัฐบาลไทย-ข่าวทำเนียบรัฐบาล-บสย. หารือ สถาบันการเงิน-กลุ่มลีสซิ่ง ปลดล็อก SMEs ซื้อรถกระบะใหม่ เดินหน้าร่วมมาตรการค้ำประกันสินเชื่อเช่าซื้อ บสย.


วันพฤหัสบดีที่ 13 มีนาคม 2568
13/03/2568
พิมพ์
บสย. หารือ สถาบันการเงิน-กลุ่มลีสซิ่ง ปลดล็อก SMEs ซื้อรถกระบะใหม่ เดินหน้าร่วมมาตรการค้ำประกันสินเชื่อเช่าซื้อ บสย.
บสย. ร่วมประชุมหารือแนวทางพัฒนาโครงการสนับสนุนสินเชื่อเช่าซื้อรถกระบะใหม่ ผ่านกลไกการค้ำประกันสินเชื่อของ บสย. เพื่อให้โครงการดังกล่าวเกิดประสิทธิภาพสูงสุดต่อผู้ประกอบการ SMEs เมื่อวันที่ 12 มีนาคม 2568 ณ สมาคมธนาคารไทย
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) นายกิตติพงษ์ บุรณศิริ รองผู้จัดการทั่วไป สายงานกลยุทธ์และผลิตภัณฑ์ และผู้บริหารจากสถาบันการเงิน ที่เป็นสมาชิกสมาคมธนาคารไทยที่ให้สินเชื่อเช่าซื้อ นำโดย นายธีรชาติ จิรจรัสพร กรรมการผู้จัดการ บริษัท ลีสซิ่งกสิกรไทย จำกัด ในฐานะที่ปรึกษาสมาคมธุรกิจเช่าซื้อไทยและหัวหน้าคณะทำงานกลุ่มสินเชื่อรถยนต์ภายใต้สมาคมธนาคารไทย พร้อมด้วยผู้แทนจาก ธนาคารเกียรตินาคินภัทร จำกัด (มหาชน) ธนาคารทหารไทยธนชาต จำกัด (มหาชน) ธนาคารทิสโก้ จำกัด (มหาชน) ธนาคารไทยพาณิชย์ จำกัด (มหาชน) บริษัท อยุธยา แคปปิตอล ออโต้ ลีส จำกัด และบริษัท ซีไอเอ็มบี ไทย ออโต้ จำกัด ร่วมประชุมหารือแนวทางพัฒนาโครงการสนับสนุนสินเชื่อเช่าซื้อรถกระบะใหม่ ผ่านกลไกการค้ำประกันสินเชื่อของ บสย. เพื่อให้โครงการดังกล่าวเกิดประสิทธิภาพสูงสุดต่อผู้ประกอบการ SMEs เมื่อวันที่ 12 มีนาคม 2568 ณ สมาคมธนาคารไทย
นายสิทธิกร กล่าวว่า โครงการนี้มีเป้าหมายเพื่อให้ผู้ประกอบการ SMEs กลุ่มอาชีพที่ต้องการซื้อรถกระบะใหม่เพื่อใช้ในธุรกิจขนส่งและค้าขาย และ “กลุ่มเปราะบาง” ที่ประสบปัญหาในการเข้าถึงสินเชื่อในระบบ สามารถเข้าถึงสินเชื่อได้ง่ายขึ้นผ่านกลไกการค้ำประกันของ บสย. ซึ่งเป็นการขานรับนโยบายภาครัฐ ที่ต้องการกระตุ้นตลาดรถยนต์เชิงพาณิชย์ที่ซบเซาให้ฟื้นตัวได้อีกครั้ง นอกจากนี้ ยังช่วยปลดล็อกข้อจำกัดทางการเงินให้กับผู้ประกอบการขนาดเล็กให้สามารถพลิกฟื้นธุรกิจ และสร้างความแข็งแกร่งให้กับเศรษฐกิจไทยตลอดปีนี้
จากการประชุมหารือ และรับฟังความคิดเห็นร่วมกัน นำโดย นายธีรชาติ จิรจรัสพร กรรมการผู้จัดการ บริษัท ลีสซิ่งกสิกรไทย จำกัด ในฐานะที่ปรึกษาสมาคมธุรกิจเช่าซื้อไทยและหัวหน้าคณะทำงานกลุ่มสินเชื่อรถยนต์ภายใต้สมาคมธนาคารไทย พบว่า ทุกสถาบันการเงิน และ Non Bank ที่อยู่ภายใต้สถาบันการเงิน ที่ให้บริการสินเชื่อเช่าซื้อรถกระบะ ต่างให้การตอบรับในการเข้าร่วมมาตรการนี้ โดยเห็นร่วมกันว่ามาตรการค้ำประกันสินเชื่อเช่าซื้อรถกระบะใหม่ของ บสย. เป็นมาตรการที่ดีที่สามารถ “ปลดล็อก” ให้ผู้ประกอบการ SMEs กลุ่มเกษตรกร อาชีพอิสระ โดยเฉพาะ “กลุ่มเปราะบาง” ที่ไม่สามารถเข้าถึงสินเชื่อในระบบ สามารถซื้อกระบะใหม่เพื่อใช้ในการประกอบอาชีพ ขนส่งสินค้าและธุรกิจค้าขายได้ง่ายขึ้น
“มาตรการนี้ ด้วยกลไกการค้ำประกันของ บสย. จะมีบทบาทสำคัญในการช่วยชดเชยความเสี่ยง และสร้างความมั่นใจให้กับสถาบันการเงินกล้าที่ปล่อยสินเชื่อให้กับ SMEs ได้มากยิ่งขึ้น ทำให้ยอดปฏิเสธสินเชื่อ (Rejection Rate) ในการซื้อรถกระบะใหม่เพื่อการพาณิชย์ลดลง เพิ่มโอกาสให้ SMEs สามารถซื้อรถกระบะใหม่เพื่อประกอบอาชีพได้ง่ายขึ้น ช่วยพลิกฟื้นธุรกิจสู่การเติบโตที่ยั่งยืน” นายสิทธิกร กล่าว

ที่มา : https://www.thaigov.go.th/news/contents/details/94347