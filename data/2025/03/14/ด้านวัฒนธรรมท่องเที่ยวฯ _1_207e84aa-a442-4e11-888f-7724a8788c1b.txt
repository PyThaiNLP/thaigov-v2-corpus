รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา หารือ มิสยูนิเวิร์ส 2024 หนุนไทยเป็นเจ้าภาพดึงนักท่องเที่ยวผ่าน Soft Power


วันศุกร์ที่ 14 มีนาคม 2568
รมว.ท่องเที่ยวและกีฬา หารือ มิสยูนิเวิร์ส 2024 หนุนไทยเป็นเจ้าภาพดึงนักท่องเที่ยวผ่าน Soft Power
รมว.ท่องเที่ยวและกีฬา หารือ มิสยูนิเวิร์ส 2024 หนุนไทยเป็นเจ้าภาพดึงนักท่องเที่ยวผ่าน Soft Power
วันที่ 14 มีนาคม 2567 เวลา 09.00 น. ณ ห้องรับรอง กระทรวงการท่องเที่ยวและกีฬา นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา พร้อมด้วย นายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา ให้การต้อนรับ นางสาววิกตอเรีย เคียร์ เธลวิก (Victoria Kjær Theilvig) มิสยูนิเวิร์ส 2024 ซึ่งเข้าเยี่ยมคารวะและหารือแนวทางความร่วมมือระหว่างกระทรวงการท่องเที่ยวและกีฬาในการจัดการประกวดมิสยูนิเวิร์สครั้งถัดไป
ในการนี้ คุณจักรพงษ์ จักราจุฑาธิบดิ์ ประธานเจ้าหน้าที่บริหารและกรรมการผู้จัดการ บริษัท เจเคเอ็น โกลบอล มีเดีย จำกัด (มหาชน) ในฐานะผู้ถือลิขสิทธิ์การประกวดมิสยูนิเวิร์ส ได้นำเสนอแนวทางในการใช้เวทีระดับโลกนี้เป็นเครื่องมือสำคัญในการส่งเสริมการท่องเที่ยวของไทย โดยเฉพาะการดึงดูดชาวต่างชาติให้เดินทางเข้ามายังประเทศไทย พร้อมกับการเผยแพร่อัตลักษณ์ความเป็นไทยและ Soft Power สู่สายตาชาวโลก
นายสรวงศ์ เทียนทอง กล่าวว่า “กระทรวงการท่องเที่ยวและกีฬาให้ความสำคัญกับการส่งเสริม Soft Power ไทย โดยเวทีระดับโลกอย่างมิสยูนิเวิร์สถือเป็นโอกาสสำคัญในการนำเสนอเอกลักษณ์ทางวัฒนธรรม ความงาม และความสามารถของไทยต่อประชาคมโลก ซึ่งจะช่วยกระตุ้นเศรษฐกิจและภาคการท่องเที่ยวของประเทศได้อย่างมีนัยสำคัญ”
ทั้งนี้ กระทรวงฯ พร้อมสนับสนุนการจัดประกวดมิสยูนิเวิร์สครั้งถัดไปในประเทศไทย เพื่อสร้างกระแสการท่องเที่ยวระดับนานาชาติ ต่อยอดภาพลักษณ์ของไทยในฐานะจุดหมายปลายทางที่โดดเด่นด้านศิลปวัฒนธรรม การท่องเที่ยวเชิงสร้างสรรค์ และอุตสาหกรรมบันเทิงระดับโลก

ที่มา : https://www.thaigov.go.th/news/contents/details/94369