รัฐบาลไทย-ข่าวทำเนียบรัฐบาล-ร้อน !!! ล้างแอร์ลดโลกร้อน! รัฐบาลสนับสนุนลดการใช้พลังงานแจกส่วนลดล้างแอร์ 200 บาท 15,000 สิทธิ์ เช็กวิธีรับสิทธิ์ที่นี่ 


วันพฤหัสบดีที่ 13 มีนาคม 2568
13/03/2568
พิมพ์
ร้อน !!! ล้างแอร์ลดโลกร้อน! รัฐบาลสนับสนุนลดการใช้พลังงานแจกส่วนลดล้างแอร์ 200 บาท 15,000 สิทธิ์ เช็กวิธีรับสิทธิ์ที่นี่
ร้อน !!! ล้างแอร์ลดโลกร้อน! รัฐบาลสนับสนุนลดการใช้พลังงานแจกส่วนลดล้างแอร์ 200 บาท 15,000 สิทธิ์ เช็กวิธีรับสิทธิ์ที่นี่
วันนี้ ( 13 มีนาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาลโดยการไฟฟ้าฝ่ายผลิตแห่งประเทศไทย (กฟผ.) ภายใต้การกำกับดูแลของกระทรวงพลังงาน ร่วมลงนามบันทึกข้อตกลงความร่วมมือโครงการล้างเครื่องปรับอากาศเบอร์ 5 ภายใต้แคมเปญ “เปลี่ยนฤดูร้อน เป็นฤดูรัก(ษ์)” มอบส่วนลดค่าล้างเครื่องปรับอากาศ 200 บาท จากค่าบริการล้างเครื่องปรับอากาศขนาดไม่เกิน 24,000 บีทียู
สำหรับผู้ใช้เครื่องปรับอากาศติดฉลากประหยัดไฟฟ้าเบอร์ 5 จำนวน 15,000 สิทธิ์ จากภาวะโลกร้อนและอากาศร้อนส่งผลให้เครื่องใช้ไฟฟ้าทำงานหนักขึ้น โดยเฉพาะเครื่องปรับอากาศซึ่งใช้พลังงานสูงติดอันดับต้น ๆ ทำให้ค่าไฟฟ้าเพิ่มขึ้นอย่างหลีกเลี่ยงไม่ได้ กฟผ. จึงร่วมมือกับห้างสรรพสินค้าและผู้จำหน่ายเครื่องใช้ไฟฟ้า จัดแคมเปญ “เปลี่ยนฤดูร้อน เป็นฤดูรัก(ษ์)” ซึ่งนอกจากจะช่วยลดภาระค่าไฟฟ้าแล้ว ยังช่วยลดการปล่อยก๊าซคาร์บอนไดออกไซด์ซึ่งเป็นสาเหตุของภาวะโลกร้อน ยืดอายุการใช้งานตามแนวคิดเศรษฐกิจหมุนเวียน (Circular Economy) และส่งเสริมการใช้ทรัพยากรอย่างคุ้มค่าและเป็นมิตรกับสิ่งแวดล้อม
ทั้งนี้ การล้างเครื่องปรับอากาศทุก 6 เดือน จะช่วยประหยัดไฟฟ้าได้กว่า 23 หน่วย/เครื่อง/เดือน ซึ่งตลอดโครงการนี้จะช่วยประหยัดไฟฟ้าได้ 2.14 ล้านหน่วย คิดเป็นค่าไฟฟ้าที่ประหยัดได้ประมาณ 9 ล้านบาท และลดการปล่อยก๊าซคาร์บอนไดออกไซด์ได้ 1,119 ตันคาร์บอนไดออกไซด์/1 รอบการล้าง หรือ 6 เดือน ผู้สนใจสามารถยื่นเอกสารโดยใช้บัตรประชาชนและบิลค่าไฟฟ้าเดือนใดเดือนหนึ่งของปี 2568 ที่ห้างสรรพสินค้าและร้านค้าทั้ง 12 แห่ง ได้แก่ โฮมโปร เมกาโฮม เพาเวอร์บาย ไทวัสดุ บีเอ็นบีโฮม ดูโฮม โกลบอลเฮ้าส์ เดอะมอลล์ เอ็มโพเรียม สยามพารากอน ฮาร์ดแวร์เฮาส์ และร้านค้าออนไลน์นอคนอค ตั้งแต่วันที่ 15 มีนาคม - 15 มิถุนายน 2568 หรือจนกว่าสิทธิ์จะครบ โดยจะต้องเป็นเครื่องปรับอากาศติดฉลากประหยัดไฟฟ้าเบอร์ 5 ขนาดไม่เกิน 24,000 บีทียู (จำกัด 1 คน/สิทธิ์/1 ครัวเรือน) ติดตามรายละเอียดได้ที่เว็บไซต์ กฟผ. www.egat.co.th และหน่วยงานพันธมิตรทั้ง 12 แห่ง
“รัฐบาลเชื่อมั่นว่าโครงการ ‘เปลี่ยนฤดูร้อน เป็นฤดูรัก(ษ์)’ จะเป็นกลไกสำคัญในการลดภาระค่าไฟของประชาชน พร้อมส่งเสริมการใช้พลังงานอย่างมีประสิทธิภาพ เพื่อลดผลกระทบจากภาวะโลกร้อนในระยะยาว และขอเชิญชวนให้ทุกครัวเรือนร่วมเป็นพลังขับเคลื่อนประเทศสู่อนาคตที่ยั่งยืน ด้วยการเลือกใช้เครื่องใช้ไฟฟ้าเบอร์ 5 ดูแลเครื่องปรับอากาศให้มีประสิทธิภาพสูงสุด สร้างสังคมประหยัดพลังงานเพื่อสิ่งแวดล้อมที่ดีขึ้น” นางสาวศศิกานต์ ระบุ

ที่มา : https://www.thaigov.go.th/news/contents/details/94343