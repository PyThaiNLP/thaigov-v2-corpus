รัฐบาลไทย-ข่าวทำเนียบรัฐบาล-วันแรม ๑ ค่ำ เดือน ๔ วันเริ่มต้นฤดูร้อนของทุกปี เป็นวันประกอบพระราชพิธีเปลี่ยนเครื่องทรงฤดูหนาวเป็นเครื่องทรงฤดูร้อน ถวายพระพุทธมหามณีรัตนปฏิมากร


วันศุกร์ที่ 14 มีนาคม 2568
วันแรม ๑ ค่ำ เดือน ๔ วันเริ่มต้นฤดูร้อนของทุกปี เป็นวันประกอบพระราชพิธีเปลี่ยนเครื่องทรงฤดูหนาวเป็นเครื่องทรงฤดูร้อน ถวายพระพุทธมหามณีรัตนปฏิมากร
“พระพุทธมหามณีรัตนปฏิมากร" หรือพระแก้วมรกต เป็นพระพุทธรูปสำคัญคู่บ้านคู่เมือง พระมหากษัตริย์แห่งพระบรมราชจักรีวงศ์ทุกพระองค์ จะทรงประกอบพระราชพิธีเปลี่ยนเครื่องทรงถวายพระพุทธมหามณีรัตนปฏิมากร ในวันเริ่มต้นฤดูเป็นประจำทุกปี
โดย ฤดูร้อน กำหนดในวันแรม ๑ ค่ำ เดือน ๔
ฤดูฝน กำหนดในวันแรม ๑ ค่ำ เดือน ๘
ฤดูหนาว กำหนดในวันแรม ๑ ค่ำ เดือน ๑๒
การประกอบพระราชพิธีดังกล่าวมีมาตั้งแต่รัชสมัยพระบาทสมเด็จพระพุทธยอดฟ้าจุฬาโลกมหาราช ทรงพระกรุณาโปรดเกล้าโปรดกระหม่อมให้สร้างเครื่องทรงถวายพระพุทธมหามณีรัตนปฏิมากร สำหรับฤดูร้อนและฤดูฝน ต่อมาพระบาทสมเด็จพระนั่งเกล้าเจ้าอยู่หัว พระมหาเจษฎาราชเจ้า ทรงพระกรุณาโปรดเกล้าโปรดกระหม่อมให้สร้างเครื่องทรงสำหรับฤดูหนาวถวายอีกสำรับหนึ่ง พระพุทธมหามณีรัตนปฏิมากร จึงทรงเครื่องทรง ๓ ฤดู อันเป็นราชประเพณีที่สืบต่อมา
ปัจจุบันเครื่องทรงพระพุทธมหามณีรัตนปฏิมากร ทั้ง ๓ ฤดู เป็นชุดที่สร้างขึ้นใหม่ โดยสำนักพระราชวัง กรมธนารักษ์ และหน่วยงานที่เกี่ยวข้อง เพื่อเฉลิมพระเกียรติพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เนื่องในโอกาสพระราชพิธีกาญจนาภิเษก พุทธศักราช ๒๕๓๙
ขอเชิญชวนประชาชนเฝ้าฯ รับเสด็จ พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี เสด็จพระราชดำเนินไปทรงเปลี่ยนเครื่องทรงฤดูหนาวเป็นเครื่องทรงฤดูร้อน ถวายพระพุทธมหามณีรัตนปฏิมากร ณ พระอุโบสถวัดพระศรีรัตนศาสดาราม พระบรมมหาราชวัง วันศุกร์ที่ ๑๔ มีนาคม ๒๕๖๘ เวลา ๑๗.๐๐ น.

ที่มา : https://www.thaigov.go.th/news/contents/details/94354