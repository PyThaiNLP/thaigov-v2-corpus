รัฐบาลไทย-ข่าวทำเนียบรัฐบาล-“สุรพงษ์” มอบสัญญาเช่าที่ดิน รฟท. เพิ่มอีก 6 ชุมชน จำนวน 275 ครัวเรือน สนับสนุนให้พี่น้องประชาชนได้เข้าถึงสิทธิที่ดินเพื่ออยู่อาศัยอย่างเหมาะสมและเป็นธรรม


วันศุกร์ที่ 14 มีนาคม 2568
“สุรพงษ์” มอบสัญญาเช่าที่ดิน รฟท. เพิ่มอีก 6 ชุมชน จำนวน 275 ครัวเรือน สนับสนุนให้พี่น้องประชาชนได้เข้าถึงสิทธิที่ดินเพื่ออยู่อาศัยอย่างเหมาะสมและเป็นธรรม
......
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เป็นประธานในพิธีส่งมอบบันทึกแนบท้ายสัญญาเช่าที่ดินของการรถไฟแห่งประเทศไทย (รฟท.) ให้แก่ชุมชนคลองเปล 4 ชุมชนป้อมหก อำเภอหาดใหญ่ ชุมชนเขารูปช้าง 5-6 อำเภอเมือง จังหวัดสงขลา ชุมชนทุ่งสว่างตะวันออก โซน 3 อำเภอเมือง จังหวัดอุดรธานี ชุมชนหัวนา อำเภอเมือง จังหวัดศรีสะเกษ และศูนย์พักคนไร้บ้านสุวิทย์ วัดหนู เขตบางกอกน้อย กรุงเทพมหานคร รวมจำนวน 275 ครัวเรือน เพื่อสนับสนุนสิทธิที่อยู่อาศัยของประชาชนผู้มีรายได้น้อย โดยมี นายมนตรี ตั้งเจริญถาวร ที่ปรึกษารัฐมนตรีช่วยว่าการกระทรวงคมนาคม นางสาวณภัทรา กมลรักษา เลขานุการรัฐมนตรีช่วยว่าการกระทรวงคมนาคม นายสรพงศ์ ไพฑูรย์พงษ์ รองปลัดกระทรวงคมนาคม ผู้แทน รฟท. บริษัท เอสอาร์ที แอสเสท จำกัด (อทส.) สถาบันพัฒนาองค์กรชุมชน (พอช.) ผู้แทนชุมชน และเครือข่ายสลัม 4 ภาค ร่วมในพิธี ในวันที่ 14 มีนาคม 2568 ณ กระทรวงคมนาคม
นายสุรพงษ์ ปิยะโชติ กล่าวว่า กระทรวงคมนาคมพยายามเร่งแก้ไขปัญหาที่อยู่อาศัยให้ประชาชนผู้มีรายได้น้อยที่ได้รับผลกระทบจากการพัฒนาระบบรางทั่วประเทศมาอย่างต่อเนื่อง และสนับสนุนให้พี่น้องประชาชนเข้าถึงสิทธิที่ดิน
เพื่ออยู่อาศัยอย่างเหมาะสมและเป็นธรรม โดยเมื่อวันที่ 3 มีนาคม 2568 ที่ผ่านมา กระทรวงคมนาคมได้ส่งมอบบันทึกแนบท้ายสัญญาเช่าที่ดินของ รฟท. ให้ชุมชนฟ้าใหม่ร่วมใจพัฒนา และชุมชนพุทธมณฑลสาย 2 กรุงเทพมหานคร จำนวน 255 ครัวเรือน และในวันนี้มีการส่งมอบบันทึกแนบท้ายสัญญาเช่าที่ดินของ รฟท. เพิ่มอีก 6 ชุมชน รวมจำนวน 275 ครัวเรือน ดังนี้
1. ชุมชนคลองเปล 4 อำเภอหาดใหญ่ จังหวัดสงขลา จำนวน 14 ครัวเรือน
2. ชุมชนป้อมหก อำเภอหาดใหญ่ จังหวัดสงขลา จำนวน 62 ครัวเรือน
3. ชุมชนเขารูปช้าง 5-6 อำเภอเมือง จังหวัดสงขลา จำนวน 26 ครัวเรือน
4. ชุมชนทุ่งสว่างตะวันออก โซน3 อำเภอเมือง จังหวัดอุดรธานี จำนวน 44 ครัวเรือน
5. ชุมชนหัวนา อำเภอเมือง จังหวัดศรีสะเกษ จำนวน 49 ครัวเรือน
6. ศูนย์พักคนไร้บ้านสุวิทย์ วัดหนู เขตบางกอกน้อย กรุงเทพมหานคร จำนวน 80 ครัวเรือน
ในโอกาสนี้ ขอแสดงความยินดีกับพี่น้องประชาชนผู้อยู่อาศัยในพื้นที่ทุกท่าน และขอขอบคุณ รฟท. อทส. และ พอช.
ที่ร่วมมือกันขับเคลื่อนโครงการแก้ไขปัญหาที่อยู่อาศัยผู้มีรายได้น้อยในชุมชนที่ได้รับผลกระทบจากการพัฒนาระบบรางจนบรรลุผลตามนโยบายของกระทรวงคมนาคมในการบริหารจัดการที่ดิน และสนับสนุนให้พี่น้องประชาชนได้เข้าถึงสิทธิที่ดินเพื่ออยู่อาศัยอย่างเหมาะสมและเป็นธรรม
กระทรวงคมนาคมมีความมุ่งมั่นตั้งใจที่จะกำกับดูแลหน่วยงานให้ดำเนินการตามนโยบายรัฐบาลในการจัดทำสัญญาเช่าที่ดินให้กับประชาชนผู้อยู่อาศัยในพื้นที่ของ รฟท. ให้สำเร็จลุล่วงต่อไป ทั้งนี้ ขอขอบคุณเครือข่ายสลัม 4 ภาค และภาคประชาชน ที่ได้ให้ความร่วมมือและสนับสนุนการดำเนินงานของภาครัฐจนทำให้โครงการดังกล่าวเดินหน้ามาจนถึงวันนี้ที่พี่น้องประชาชนผู้มีรายได้น้อยได้รับมอบบันทึกแนบท้ายสัญญาเช่าที่ดินของ รฟท. นำมาซึ่งที่อยู่อาศัยที่มั่นคงและการพัฒนาคุณภาพชีวิตที่ดีอย่างยั่งยืนต่อไป

ที่มา : https://www.thaigov.go.th/news/contents/details/94371