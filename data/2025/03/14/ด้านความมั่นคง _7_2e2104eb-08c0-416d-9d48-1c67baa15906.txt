รัฐบาลไทย-ข่าวทำเนียบรัฐบาล-มหาดไทย ดำเนินการแก้ไข พ.ร.บ. เทศบาล หลังพบบทบัญญัติเกี่ยวกับการพ้นจากตำแหน่งของกำนันผู้ใหญ่บ้านในเขตเทศบาล ขัดกับกฎหมายปกครองท้องที่


วันศุกร์ที่ 14 มีนาคม 2568
14/03/2568
พิมพ์
มหาดไทย ดำเนินการแก้ไข พ.ร.บ. เทศบาล หลังพบบทบัญญัติเกี่ยวกับการพ้นจากตำแหน่งของกำนันผู้ใหญ่บ้านในเขตเทศบาล ขัดกับกฎหมายปกครองท้องที่
มหาดไทย ดำเนินการแก้ไข พ.ร.บ. เทศบาล หลังพบบทบัญญัติเกี่ยวกับการพ้นจากตำแหน่งของกำนันผู้ใหญ่บ้านในเขตเทศบาล ขัดกับกฎหมายปกครองท้องที่
น.ส.ไตรศุลี ไตรสรณกุล เลขานุการ รมว.มหาดไทย และ โฆษกกระทรวงมหาดไทย กล่าวว่า นายอนุทิน ชาญวีรกูล รองนายกรัฐมนตรีและ รมว.มหาดไทย ได้เห็นชอบหลักการให้ดำเนินการแก้ไขพระราชบัญญัติ (พ.ร.บ.) เทศบาล พ.ศ. 2496 เพื่อแก้ไขปัญหาขัดแย้งระหว่างกฎหมายว่าด้วยเทศบาลและกฎหมายลักษณะปกครองท้องที่ โดยเฉพาะกรณีบทบัญญัติเกี่ยวกับการพ้นจากตำแหน่งของกำนัน ผู้ใหญ่บ้าน ผู้ช่วยผู้ใหญ่บ้าน แพทย์ประจำตำบล และสารวัตรกำนัน ในเขตท้องที่ซึ่งได้รับการยกฐานะเป็นเทศบาลเมือง หรือเทศบาลนคร
สำหรับขั้นตอนหลังจากนี้ กรมส่งเสริมการปกครองท้องถิ่น (สถ.) จะเป็นหน่วยงานดูแลการปรับปรุงแก้ไขกฎหมาย โดยมีสาระสำคัญคือการยกเลิก มาตรา 4, มาตรา 12 วรรคสอง และมาตรา 48 แห่ง พ.ร.บ. เทศบาล พ.ศ. 2496 ซึ่งมีเนื้อหากขัดแย้งกับ พ.ร.บ.ลักษณะปกครองท้องที่ พ.ศ. 2457 ที่แก้ไขเพิ่มเติมโดย พ.ร.บ. ลักษณะปกครองท้องที่ (ฉบับที่ 12) พ.ศ. 2552
น.ส.ไตรศุลี กล่าวว่า การขัดกันของกฎหมายทั้ง 2 ฉบับเกิดขึ้นจากที่ บทบัญญัติใน พ.ร.บ. เทศบาลฯ ได้กำหนดให้กำนัน ผู้ใหญ่บ้าน ผู้ช่วยผู้ใหญ่บ้าน แพทย์ประจำตำบล และสารวัตรกำนัน ต้องพ้นจากตำแหน่งและหน้าที่เมื่อท้องที่นั้น ๆ ได้รับการยกฐานะเป็นเทศบาล ซึ่งขัดกับ พ.ร.บ. ลักษณะปกครองท้องที่ฯ ที่ระบุว่า การยกเลิกตำแหน่งกำนัน ผู้ใหญ่บ้าน และผู้ช่วยผู้ใหญ่บ้าน จะกระทำไม่ได้ ดังนี้เมื่อกฎหมายที่ขัดกันอยู่ภายใต้การดูแลของหน่วยงานภายใต้กระทรวงมหาดไทย จึงควรดำเนินการแก้ไขให้เกิดความชัดเจน บทบาท อำนาจหน้าที่ของกำนัน ผู้ใหญ่บ้าน และเทศบาล ไม่ซ้ำซ้อนกัน
"การดำเนินการครั้งนี้สอดคล้องกับความเห็นของคณะกรรมาธิการการปกครอง สภาผู้แทนราษฎร และคณะกรรมการกฤษฎีกาที่ได้ซึ่งชี้ให้เห็นถึงความจำเป็นในการปรับปรุงกฎหมายเพื่อป้องกันการขัดกันของบทบัญญัติและปัญหาการใช้บังคับ และผลของกฎหมายหากแก้ไขตามหลักการที่ สถ. เสนอแล้ว จะทำให้ท้องที่ซึ่งแม้จะได้รับการยกฐานะเป็นเทศบาลแล้วจะยังคงมีผู้ดำรงตำแหน่งกำนัน ผู้ใหญ่บ้าน ผู้ช่วยผู้ใหญ่บ้านในท้องที่นั้นๆ ต่อไป" น.ส.ไตรศุลี กล่าว

ที่มา : https://www.thaigov.go.th/news/contents/details/94375