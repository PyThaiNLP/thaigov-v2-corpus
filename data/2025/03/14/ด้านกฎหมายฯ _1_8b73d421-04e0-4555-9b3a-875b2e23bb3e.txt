รัฐบาลไทย-ข่าวทำเนียบรัฐบาล-สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เสด็จไปทอดพระเนตรนิทรรศการ และการจัดแสดงผลงานภูมิปัญญาผ้าไทย และงานหัตถกรรมชุมชน ภาคเหนือ


วันพฤหัสบดีที่ 13 มีนาคม 2568
13/03/2568
พิมพ์
สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เสด็จไปทอดพระเนตรนิทรรศการ และการจัดแสดงผลงานภูมิปัญญาผ้าไทย และงานหัตถกรรมชุมชน ภาคเหนือ
สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เสด็จไปทอดพระเนตรนิทรรศการ และการจัดแสดงผลงานภูมิปัญญาผ้าไทย และงานหัตถกรรมชุมชน ภาคเหนือ ณ หอประชุมทีปังกรรัศมีโชติ มหาวิทยาลัยราชภัฏเชียงใหม่ อ.แม่ริม จ.เชียงใหม่
วันที่ 13 มีนาคม 2568 เวลา 13.42 น. สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เสด็จไปทอดพระเนตรนิทรรศการ และการจัดแสดงผลงานภูมิปัญญาผ้าไทย และงานหัตถกรรมชุมชน ภาคเหนือ จัดโดยกรมการพัฒนาชุมชน กระทรวงมหาดไทย ณ หอประชุมทีปังกรรัศมีโชติ มหาวิทยาลัยราชภัฏเชียงใหม่ อ.แม่ริม จ.เชียงใหม่
โอกาสนี้ นายอนุทิน ชาญวีรกูล รองนายกรัฐมนตรีและรมว.มหาดไทย พร้อมด้วย น.ส.ธนนนท์ นิรามิษ ภริยารองนายกรัฐมนตรีและรมว.มหาดไทยและที่ปรึกษาสมาคมแม่บ้านมหาดไทย น.ส.ซาบีดา ไทยเศรษฐ์ รมช.มหาดไทย น.ส.ธีรรัตน์ สำเร็จวาณิชย์ รมช.มหาดไทย นายชาดา ไทยเศรษฐ์ สมาชิกสภาผู้แทนราษฎรจังหวัดอุทัยธานี นายอรรษิษฐ์ สัมพันธรัตน์ ปลัดกระทรวงมหาดไทย นางจิณณารัชช์ สัมพันธรัตน์ นายกสมาคมแม่บ้านมหาดไทย นายสยาม ศิริมงคล อธิบดีกรมการพัฒนาชุมชน นางอรจิรา ศิริมงคล อุปนายกสมาคมแม่บ้านมหาดไทยและประธานชมรมแม่บ้านพัฒนาชุมชน รศ.ดร.ชาตรี มณีโกศล รักษาราชการแทนอธิการบดี มหาวิทยาลัยราชภัฏเชียงใหม่ พร้อมด้วยผู้บริหารระดับสูงของกระทรวงมหาดไทย ผู้ว่าราชการจังหวัด 20 จังหวัดภาคเหนือ ข้าราชการ สมาคมแม่บ้านมหาดไทย คณะที่ปรึกษาโครงการ "ผ้าไทยใส่ให้สนุก" นักศึกษา และผู้ประกอบการจากจังหวัดต่าง ๆ เฝ้ารับเสด็จ
เมื่อเสด็จเข้าสู่หอประชุม ทรงพระดำเนินไปทอดพระเนตรนิทรรศการและการจัดแสดงผลงานภูมิปัญญาผ้าไทยและงานหัตถกรรมชุมชน จำนวน 22 กลุ่ม ได้แก่ กลุ่มเตาหลวงสตูดิโอ จ.เชียงใหม่ กลุ่มเชียงใหม่ศิลาดล ดอยสะเก็ด จ.เชียงใหม่ Ninechaidee (นายใจดี) จ.เชียงใหม่ วิสาหกิจชุมชนผลิตภัณฑ์ใยกัญชงทรายทอง จ.เชียงใหม่ กลุ่มเครื่องเคลือบดินเผาเวียงกาหลง จ.เชียงราย วิสาหกิจชุมชนงานเครื่องปั้นเครื่องเคลือบเวียงกาหลง จ.เชียงราย วิสาหกิจชุมชนเสื้อผ้าและเครื่องแต่งกาย A&R จ.เชียงราย วิสาหกิจชุมชนกลุ่มโครเชต์บ้านป่ามะม่วง จ.ตาก Piyasila จ.เพชรบูรณ์ หัตถกรรมทอผ้าขิดวัดโฆษา จ.เพชรบูรณ์ ญเนศไทยดีไซน์ จ.แพร่ กลุ่มบ้านปั้นจันทร์ จ.ลำปาง บริษัท ธนบดีเดคอร์เซรามิค จำกัด จ.ลำปาง ปั้นงานเซรามิค จ.ลำปาง ปั้นซะป๊ะดงหลวง จ.ลำพูน คุณอู๋ไหมไทย จ.ลำพูน กลุ่มพรชัยไหมไทย จ.ลำพูน กลุ่มขวัญไหมไทย จ.ลำพูน กลุ่มวุฒิเดช ผ้าไหมยกดอกลำพูน จ.ลำพูน กลุ่มจันทร์ศรีฝ้ายทอ จ.ลำพูน คุณหญิงผ้าทอน้ำอ่าง จ.อุตรดิตถ์ แต้มตะกอ (กลุ่มสตรีทอผ้าไหมลายโบราณบ้านโคกหม้อ) จ.อุทัยธานี และสมาชิกศิลปาชีพ 10 กลุ่ม ได้แก่ ชาวไทยภูเขาเผ่ากะเหรี่ยง จ.แม่ฮ่องสอน ชาวไทยภูเขาเผ่าม้ง จ.เชียงราย ชาวไทยภูเขาเผ่าอาข่า จ.เชียงราย ชาวไทยภูเขาเผ่าลีซู จ.เชียงราย ชาวไทยภูเขาเผ่าลาหู่ จ.เชียงใหม่ ชาวไทยภูเขาเผ่าเมี่ยน จ.ลำปาง ชาวไทยภูเขาเผ่าดาราอั้ง จ.เชียงใหม่ ชาวไทยภูเขาเผ่าลั้ว จ.เชียงใหม่ โครงการพัฒนาพื้นที่รอยต่อบ้านทุ่งจี้ จ.ลำปาง ศูนย์ศิลปาชีพแม่ต๋ำ จ.ลำปาง
แล้วประทับที่โต๊ะทรงงาน พระราชทานพระวโรกาสให้กลุ่มผู้ประกอบการ ช่างทอผ้าและงานหัตถกรรม จำนวน 20 กลุ่ม เข้ารับพระราชทานพระวินิจฉัยเพื่อพัฒนาผลิตภัณฑ์ พร้อมทั้งพระราชทานพระกรุณาให้คณะทำงานโครงการผ้าไทยใส่ให้สนุก ให้คำแนะนำผู้ประกอบการ ช่างทอผ้าและงานหัตถกรรม
จากนั้น ทอดพระเนตรนิทรรศการผ้าไทยจากเส้นใยธรรมชาติเพื่อความยั่งยืน โดยน้อมนำพระดำริแฟชั่นแห่งความยั่งยืน (Sustainable Fashion) อาทิ “โครงการหลวงเลอตอ” โครงการหลวงลำดับแรกในพระบาทสมเด็จพระเจ้าอยู่หัว ที่ทรงมีพระราชปณิธานในการสืบสาน รักษา ต่อยอดแนวพระราชดำริในพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เพื่อพัฒนาคุณภาพชีวิตความเป็นอยู่ของชาวไทยภูเขา ลดการปลูกฝิ่น และฟื้นฟูป่าต้นน้ำลำธาร ได้นำเสนอ "หัตถอุตสาหกรรมกัญชง" โดยนำกัญชงซึ่งเป็นพืชเศรษฐกิจที่เป็นมิตรต่อสิ่งแวดล้อมต่อยอดสู่อุตสาหกรรมเชิงพาณิชย์ ด้วยการถักทอเส้นใย เส้นด้าย ผ้าทอ แปรรูปเป็นผลิตภัณฑ์รูปแบบต่าง ๆ ซึ่งสามารถสร้างรายได้สูงกว่าพืชเชิงเดี่ยวบนพื้นที่สูง 9,000 - 14,000 บาทต่อไร่ รวมถึงนิทรรศการผลิตภัณฑ์สมาชิกศิลปาชีพ อาทิ ผ้าปักชนเผ่าต่าง ๆ ทั้งชนเผ่าอาข่า ชนเผ่าม้ง ชนเผ่ากะเหรี่ยง ชนเผ่าเมี่ยน
ก่อนเสด็จกลับ ทอดพระเนตรการแสดงชุด "ฮอมปอย" โดยนักศึกษาสาขาวิชาศิลปะการแสดง คณะมนุษยศาสตร์และสังคมศาสตร์ มหาวิทยาลัยราชภัฏเชียงใหม่ ร่วมกับ กลุ่มสตรีในจังหวัดเชียงใหม่ ซึ่ง "ฮอมปอย" สื่อถึงการรวมตัวของผู้คนจากหลากหลายชาติพันธุ์ในเชียงใหม่ เช่น ลาหู่, อาข่า, ม้ง, ไทลื้อ, ไทเขิน และปกาเกอะญอ ที่มาสังสรรค์สนุกสนานและเฉลิมฉลองไปพร้อมกัน ในบรรยากาศของงานปอยที่เต็มไปด้วยเสียงหัวเราะ ดนตรี และการแสดงที่มีชีวิตชีวา โดยแต่ละกลุ่มจะนำเสนอท่าเต้นที่สนุกสนานและเป็นเอกลักษณ์ของตนเอง
#ผ้าไทยใส่ให้สนุก #ผ้าไทยใส่ยังไงก็เท่

ที่มา : https://www.thaigov.go.th/news/contents/details/94348