รัฐบาลไทย-ข่าวทำเนียบรัฐบาล-กรมการขนส่งทางบก ชวนผู้ประกอบการขนส่งไม่ประจำทางและส่วนบุคคลด้วยรถบรรทุก (70, 80) ยื่นขอใบอนุญาตและต่ออายุใบอนุญาตประกอบการขนส่งผ่านระบบ DLT E-Transport License 


วันศุกร์ที่ 14 มีนาคม 2568
กรมการขนส่งทางบก ชวนผู้ประกอบการขนส่งไม่ประจำทางและส่วนบุคคลด้วยรถบรรทุก (70, 80) ยื่นขอใบอนุญาตและต่ออายุใบอนุญาตประกอบการขนส่งผ่านระบบ DLT E-Transport License
...
นายเสกสม อัครพันธุ์ รองอธิบดีกรมการขนส่งทางบก กระทรวงคมนาคม กล่าวว่า ตามที่กรมการขนส่งทางบก (ขบ.) ได้ยกระดับการบริการประชาชน โดยพัฒนากระบวนงานใบอนุญาตประกอบการขนส่งไม่ประจำทางและส่วนบุคคลด้วยรถบรรทุก ทั้งในประเทศและระหว่างประเทศให้เป็นรูปแบบอิเล็กทรอนิกส์ ตั้งแต่การยื่นคำขอและเอกสารผ่านทางออนไลน์ ชำระค่าธรรมเนียมผ่านระบบ e-Payment ของกรมบัญชีกลาง และได้รับใบเสร็จรับเงินและใบอนุญาตประกอบการขนส่งในรูปแบบไฟล์อิเล็กทรอนิกส์ เพื่อให้ผู้ประกอบการขนส่งได้รับความสะดวกรวดเร็ว ลดการใช้กระดาษ ลดระยะเวลาและค่าใช้จ่ายในการเดินทาง สามารถยื่นคำขอได้ทุกที่ ทุกเวลา และติดตามตรวจสอบสถานะการดำเนินการได้แบบ Real time ซึ่งปัจจุบันได้เปิดให้บริการขอรับใบอนุญาตและต่ออายุใบอนุญาตประกอบการขนส่งไม่ประจำทางด้วยรถบรรทุก (70) ได้แล้วทั่วประเทศ รวมถึงได้นำร่องเปิดให้บริการกระบวนงานออกและต่ออายุใบอนุญาตประกอบการขนส่งส่วนบุคคลด้วยรถบรรทุก (80) (สำนักงานขนส่งกรุงเทพมหานครพื้นที่ 5) และการขอรับใบอนุญาต ต่ออายุใบอนุญาต ขอเพิ่มรถ บรรจุรถ ถอนรถ และเปลี่ยนรถในใบอนุญาตประกอบการขนส่งไม่ประจำทางและส่วนบุคคลด้วยรถบรรทุกระหว่างประเทศ (70, 80 ระหว่างประเทศ) ในเขตกรุงเทพมหานครแล้ว โดยผู้ประกอบการขนส่งสามารถยื่นคำขอผ่านระบบงานใบอนุญาตประกอบการขนส่งอิเล็กทรอนิกส์ DLT E-Transport License ได้ที่เว็บไซต์ https://etl.dlt.go.th ตามขั้นตอนดังนี้ 1) ผู้ประกอบการขนส่งลงทะเบียน (Open ID, ThaiD) ผ่านระบบพิสูจน์และยืนยันตัวตนทางดิจิทัล 2) ผู้ประกอบการขนส่งยื่นคำขอฯ ผ่านระบบงานใบอนุญาตประกอบการขนส่งอิเล็กทรอนิกส์ DLT E-Transport License บนเว็บไซต์ https://etl.dlt.go.th 3) เจ้าหน้าที่ตรวจสอบข้อมูลลงรับคำขอแบบออนไลน์ 4) นัดหมาย ยืนยัน ตรวจสอบสถานที่เก็บรถฯ 5) เจ้าหน้าที่ตรวจสอบสถานที่เก็บรถฯ 6) เจ้าหน้าที่สรุปข้อมูลและนำเสนอที่ประชุมผ่านระบบออนไลน์ (กรณีขอใบรับอนุญาตประกอบการ 70) 7) ผู้ประกอบการขนส่งชำระค่าธรรมเนียมใบอนุญาตฯ  ผ่านระบบ e-Payment และรับใบเสร็จรับเงินทันที และ 8) ผู้ประกอบการขนส่งได้รับใบอนุญาตฯ ในรูปแบบไฟล์อิเล็กทรอนิกส์ (e-License)
นอกจากนี้ ขบ. มีแผนที่จะขยายผลการให้บริการระบบงานใบอนุญาตประกอบการขนส่งอิเล็กทรอนิกส์ในใบอนุญาตประกอบการขนส่งส่วนบุคคลด้วยรถบรรทุก (80 ในประเทศ) และใบอนุญาตประกอบการขนส่งไม่ประจำทางและส่วนบุคคลด้วยรถบรรทุกระหว่างประเทศ (70, 80 ระหว่างประเทศ) ไปยังส่วนภูมิภาคเพื่อให้ครอบคลุมทุกพื้นที่ในปี 2569 ต่อไป สอบถามข้อมูลเพิ่มเติมได้ที่ส่วนประกอบการขนส่งสินค้า สำนักการขนส่งสินค้า โทร. 0 2272 8491 กลุ่มวิชาการขนส่ง สำนักงานขนส่งกรุงเทพมหานครพื้นที่ 5 โทร. 0 2271 8713 และกลุ่มวิชาการขนส่ง สำนักงานขนส่งจังหวัดทุกแห่งทั่วประเทศ หรือสายด่วน ขบ. โทร. 1584

ที่มา : https://www.thaigov.go.th/news/contents/details/94356