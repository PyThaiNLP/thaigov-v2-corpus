รัฐบาลไทย-ข่าวทำเนียบรัฐบาล-"อนุทิน" นำคณะผู้ว่าฯ 17 จังหวัดภาคเหนือ เที่ยวชมงาน OTOP ภูมิภาค 2568 "โอทอป ช้อปสนุก สุขทุกภาค" ชื่นชมมียอดจำหน่ายแล้วกว่า 4.4 ล้านบาท เชิญชวนประชาชนเที่ยวชมงานอุดหนุนสินค้า


วันศุกร์ที่ 14 มีนาคม 2568
14/03/2568
พิมพ์
"อนุทิน" นำคณะผู้ว่าฯ 17 จังหวัดภาคเหนือ เที่ยวชมงาน OTOP ภูมิภาค 2568 "โอทอป ช้อปสนุก สุขทุกภาค" ชื่นชมมียอดจำหน่ายแล้วกว่า 4.4 ล้านบาท เชิญชวนประชาชนเที่ยวชมงานอุดหนุนสินค้า
"อนุทิน" นำคณะผู้ว่าฯ 17 จังหวัดภาคเหนือ เที่ยวชมงาน OTOP ภูมิภาค 2568 "โอทอป ช้อปสนุก สุขทุกภาค" ชื่นชมมียอดจำหน่ายแล้วกว่า 4.4 ล้านบาท เชิญชวนประชาชนเที่ยวชมงานอุดหนุนสินค้าถึงวันที่ 16 มี.ค. นี้ ที่ศูนย์ประชุมและแสดงสินค้านานาชาติ จ.เชียงใหม่
น.ส.ไตรศุลี ไตรสรณกุล เลขานุการ รมว.มหาดไทยและโฆษกกระทรวงมหาดไทย กล่าวว่า ช่วงค่ำวานนี้ (13 มี.ค. 68) นายอนุทิน ชาญวีรกูล รองนายกรัฐมนตรีและรมว.มหาดไทย พร้อมด้วย น.ส.ธนนนท์ นิรามิษ ภริยารองนายกรัฐมนตรีและรมว.มหาดไทย น.ส.ธีรรัตน์ สำเร็จวาณิชย์ รมช.มหาดไทย นายอรรษิษฐ์ สัมพันธรัตน์ ปลัดกระทรวงมหาดไทย และนางจิณณารัชช์ สัมพันธรัตน์ นายกสมาคมแม่บ้านมหาดไทย นำคณะผู้บริหารระดับสูงของกระทรวงมหาดไทย และผู้ว่าราชการจังหวัด 17 จังหวัดภาคเหนือ เที่ยวชมงาน "OTOP ภูมิภาค 2568" ภายใต้แนวคิด "โอทอป ช้อปสนุก สุขทุกภาค" พร้อมให้กำลังใจผู้ประกอบการและรับประทานอาหารร้าน OTOP ชวนชิม ณ ห้องนิทรรศการ 2-3 ศูนย์ประชุมและแสดงสินค้านานาชาติ เชียงใหม่ อ.เมืองเชียงใหม่ จ.เชียงใหม่
งาน OTOP ภูมิภาค 2568 ซึ่งจัดขึ้นที่ จ.เชียงใหม่ ในครั้งนี้ เป็นไปตามนโยบายของรัฐบาลและกระทรวงมหาดไทย ที่มุ่งขับเคลื่อนการเสริมสร้างเศรษฐกิจฐานราก ด้วยการเพิ่มช่องทางการตลาดให้กับผู้ประกอบการ OTOP ทั่วทุกภูมิภาค ได้มีพื้นที่ในการจำหน่ายสินค้าให้ถึงมือผู้บริโภคอย่างใกล้ชิดและทั่วถึง โดยกรมการพัฒนาชุมชน กระทรวงมหาดไทยร่วมกับจังหวัดเชียงใหม่ คัดสรรสินค้า OTOP ของดีมากกว่า 300 ร้านค้าจากทุกภูมิภาคทั่วไทยมาให้ประชาชนชาวเชียงใหม่และจังหวัดใกล้เคียงได้เลือกซื้อระหว่างวันที่ 10 - 16 มีนาคม 2568 ตั้งแต่เวลา 10.00-21.00 น. ณ ศูนย์ประชุมและแสดงสินค้านานาชาติฯ จ.เชียงใหม่ ดังนี้ขอเชิญชวนประชาชนเข้าร่วมงาน ซึ่งนอกจากจะได้ซื้อสินค้าคุณภาพที่น่าสนใจแล้ว ช่วงเวลา 18.00 - 19.00 น. ของทุกวันยังมีการแสดงและมินิคอนเสิร์ตจากศิลปินหลากหลายให้ชมด้วย
"นายอนุทิน ได้กล่าวขอบคุณพี่น้องประชาชนชาว จ.เชียงใหม่ ที่ได้เดินทางมาจับจ่ายใช้สอย ในงาน OTOP ภูมิภาค 2568 ซึ่งมียอดการจำหน่ายแล้วถึง 4,463,201 บาท สร้างรายได้หมุนเวียนเม็ดเงินเหล่านี้ก็จะได้กลับไปสู่พี่น้องประชาชนในท้องถิ่นต่าง ๆ เงินทองไม่ไหลออกนอกประเทศ และที่สำคัญสินค้าที่นำมาจำหน่ายล้วนเป็นสินค้าที่มีคุณภาพ ทำจากฝีไม้ลายมือของคนไทย" น.ส.ไตรศุลี กล่าว

ที่มา : https://www.thaigov.go.th/news/contents/details/94364