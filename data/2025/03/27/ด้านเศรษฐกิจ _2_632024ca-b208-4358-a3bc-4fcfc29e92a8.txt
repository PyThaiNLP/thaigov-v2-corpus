รัฐบาลไทย-ข่าวทำเนียบรัฐบาล-ผู้ตรวจฯ เอกนิติ ลงพื้นที่ตรวจราชการ สตูล-ตรัง เน้นย้ำแนวทางพัฒนาอุตสาหกรรมยุคใหม่


วันพฤหัสบดีที่ 27 มีนาคม 2568
27/03/2568
พิมพ์
ผู้ตรวจฯ เอกนิติ ลงพื้นที่ตรวจราชการ สตูล-ตรัง เน้นย้ำแนวทางพัฒนาอุตสาหกรรมยุคใหม่
ผู้ตรวจฯ เอกนิติ ลงพื้นที่ตรวจราชการ สตูล-ตรัง เน้นย้ำแนวทางพัฒนาอุตสาหกรรมยุคใหม่
วันที่ 24-25 มีนาคม 2568 นายเอกนิติ รมยานนท์ ผู้ตรวจราชการกระทรวงอุตสาหกรรม ลงพื้นที่ตรวจราชการกรณีปกติ รอบที่ 1 ประจำปีงบประมาณ พ.ศ. 2568 โดยมีนายสมพร  ทองคำ  อุตสาหกรรมจังหวัดสตูล  นางสาวจุฑารัตน์  อาชวรัตน์ถาวร อุตสาหกรรมจังหวัดตรัง  หัวหน้ากลุ่มงานต่างๆ และเจ้าหน้าที่เข้าร่วมรับการตรวจ ณ สำนักงานอุตสาหกรรมจังหวัดสตูล และสำนักงานอุตสาหกรรมจังหวัดตรัง ตามลำดับ
การตรวจราชการมุ่งเน้นในประเด็นสำคัญ ได้แก่ 1) การกำกับดูแลสถานประกอบการอุตสาหกรรม 2) การยกระดับขีดความสามารถของธุรกิจอุตสาหกรรม 3) การพัฒนาองค์กรสู่ระบบดิจิทัล และ4) การดำเนินงานตามนโยบายของกระทรวงอุตสาหกรรม โดยเน้นย้ำให้ปฏิบัติงานตามแนวทาง "ปฏิรูปอุตสาหกรรม สู่เศรษฐกิจยุคใหม่ ทันสมัย สะอาด สะดวก โปร่งใส" ของรัฐมนตรีว่าการกระทรวงอุตสาหกรรม (นายเอกนัฏ พร้อมพันธุ์) และนโยบาย "อุตสาหกรรมเศรษฐกิจที่เติบโตอย่างยั่งยืนคู่ชุมชน" ของปลัดกระทรวงอุตสาหกรรม (นายณัฐพล รังสิตพล)
นอกจากนี้ ผู้ตรวจเอกนิติ ได้ตรวจสอบการดำเนินงานผ่านระบบดิจิทัล ได้แก่ ระบบ I-Auditor สำหรับการกำกับโรงงาน และระบบ e-License สำหรับการรับคำขอใบอนุญาตประกอบกิจการโรงงาน  และได้ตรวจเยี่ยมบ้านพักของเจ้าหน้าที่ เพื่อประเมินสภาพความเป็นอยู่และพิจารณาการซ่อมแซมที่จำเป็น พร้อมให้กำลังใจเจ้าหน้าที่ทุกคนให้ปฏิบัติงานอย่างเต็มศักยภาพ เพื่อให้เกิดประโยชน์สูงสุดแก่ผู้ประกอบการ  ประชาชน และกระทรวงอุตสาหกรรม

ที่มา : https://www.thaigov.go.th/news/contents/details/94753