รัฐบาลไทย-ข่าวทำเนียบรัฐบาล-มหาดไทย เทรนนิ่ง "นักยุทธศาสตร์" ตามแผนพัฒนาแนวระเบียงเศรษฐกิจ “GMS” เตรียมความพร้อมไทยสู่เจ้าภาพประชุมเวทีระดับรัฐมนตรีและผู้ว่าฯ จังหวัดภูมิภาคลุ่มแม่น้ำโขง 6 ประเทศ ปลายปี 2568


วันพฤหัสบดีที่ 27 มีนาคม 2568
27/03/2568
พิมพ์
มหาดไทย เทรนนิ่ง "นักยุทธศาสตร์" ตามแผนพัฒนาแนวระเบียงเศรษฐกิจ “GMS” เตรียมความพร้อมไทยสู่เจ้าภาพประชุมเวทีระดับรัฐมนตรีและผู้ว่าฯ จังหวัดภูมิภาคลุ่มแม่น้ำโขง 6 ประเทศ ปลายปี 2568
มหาดไทย เทรนนิ่ง "นักยุทธศาสตร์" ตามแผนพัฒนาแนวระเบียงเศรษฐกิจ “GMS” เตรียมความพร้อมไทยสู่เจ้าภาพประชุมเวทีระดับรัฐมนตรีและผู้ว่าราชการจังหวัดภูมิภาคลุ่มแม่น้ำโขง 6 ประเทศ ปลายปี 2568 นี้
เมื่อวานนี้ (26 มี.ค. 68) นายอรรษิษฐ์ สัมพันธรัตน์ ปลัดกระทรวงมหาดไทย มอบหมายให้ นายวรณัฏฐ์ หนูรอด รักษาการในตำแหน่งที่ปรึกษาด้านการปกครอง กระทรวงมหาดไทย เปิดสัมมนาเตรียมการประชุมหารือเวทีระดับรัฐมนตรีและผู้ว่าราชการจังหวัดตามแผนงาน GMS และแนวระเบียงเศรษฐกิจ โดยมีนายจักรพันธ์ รัตนเสถียร ผู้อำนวยการสำนักพัฒนาและส่งเสริมการบริหารราชการจังหวัด พร้อมด้วยหัวหน้าส่วนราชการ นักวิเคราะห์นโยบายและแผนในสังกัดกระทรวงมหาดไทยจากทั่วประเทศ ผู้แทนจากทุกภาคส่วน ร่วมสัมมนา ณ โรงแรม S.D. Avenue เขตบางพลัด กรุงเทพมหานคร
การสัมมนาครั้งนี้เป็นส่วนหนึ่งของแนวทางการดำเนินงานตามมติคณะรัฐมนตรีที่มอบหมายให้กระทรวงมหาดไทยดูแลการพัฒนาระเบียงเศรษฐกิจภายใต้กรอบ GMS ร่วมกับสำนักงานสภาพัฒนาการเศรษฐกิจและสังคมแห่งชาติ โดยมุ่งเน้นการสร้างความเข้าใจ ส่งเสริมการมีส่วนร่วมจากภาคส่วนต่าง ๆ และพัฒนาความร่วมมือระดับจังหวัด เพื่อขับเคลื่อนเศรษฐกิจตามแนวระเบียงเศรษฐกิจและพื้นที่ชายแดน
โดยในวันนี้ ผู้เชี่ยวชาญจากหน่วยงานต่าง ๆ ได้ร่วมแลกเปลี่ยนและบรรยายพิเศษ "กรอบยุทธศาสตร์ระยะยาวของแผนงาน GMS ปี 2573 (GMS-2030)" ซึ่งเน้นให้ความสำคัญกับการเติบโตทางเศรษฐกิจ การเปลี่ยนแปลงด้านเทคโนโลยี ความท้าทายด้านสิ่งแวดล้อม และแนวทางการพัฒนาเมืองในอนาคต เพื่อให้ไทยสามารถขับเคลื่อนแผนงาน GMS ได้อย่างมีประสิทธิภาพและเป็นรูปธรรม
การสัมมนาครั้งนี้ จึงถือเป็นก้าวสำคัญในการเตรียมพร้อมของไทยที่จะรับหน้าที่เจ้าภาพการประชุมระดับรัฐมนตรีแผนงาน GMS ครั้งที่ 27 เพื่อยกระดับความร่วมมือของไทยกับประเทศในอนุภูมิภาคลุ่มแม่น้ำโขง และเสริมสร้างบทบาทของไทยในเวทีเศรษฐกิจระดับภูมิภาคต่อไป ซึ่งจะมีขึ้นในช่วงปลายปีนี้

ที่มา : https://www.thaigov.go.th/news/contents/details/94773