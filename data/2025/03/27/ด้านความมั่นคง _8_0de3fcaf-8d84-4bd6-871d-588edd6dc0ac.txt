รัฐบาลไทย-ข่าวทำเนียบรัฐบาล-“อนุทิน” นั่งหัวโต๊ะประชุมบูรณาการงานกลุ่มจังหวัดภาคกลาง เคาะแผนพัฒนา 17 จังหวัด วงเงิน 9 พันล้าน กำชับจังหวัด-กลุ่มจังหวัดขับเคลื่อนทุกโครงการต้องโปร่งใส ถูกต้อง ชี้แจงได้


วันพฤหัสบดีที่ 27 มีนาคม 2568
27/03/2568
พิมพ์
“อนุทิน” นั่งหัวโต๊ะประชุมบูรณาการงานกลุ่มจังหวัดภาคกลาง เคาะแผนพัฒนา 17 จังหวัด วงเงิน 9 พันล้าน กำชับจังหวัด-กลุ่มจังหวัดขับเคลื่อนทุกโครงการต้องโปร่งใส ถูกต้อง ชี้แจงได้
“อนุทิน” นั่งหัวโต๊ะประชุมบูรณาการงานกลุ่มจังหวัดภาคกลาง เคาะแผนพัฒนา 17 จังหวัด วงเงิน 9 พันล้าน กำชับจังหวัด-กลุ่มจังหวัดขับเคลื่อนทุกโครงการต้องโปร่งใส ถูกต้อง ชี้แจงได้
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า (วันนี้ 27 มี.ค. 68) นายอนุทิน ชาญวีรกูล รองนายกรัฐมนตรี และ รมว.มหาดไทย เป็นประธานการประชุมคณะอนุกรรมการประจำภาคกลางภายใต้คณะกรรมการนโยบายการบริหารงานเชิงพื้นที่แบบบูรณาการ ครั้งที่ 2/2567 ณ ห้องประชุมดำรงธรรม ชั้น 2 อาคารศาลาว่าการกระทรวงมหาดไทย
โดยที่ประชุมได้พิจารณาในประเด็นสำคัญ อาทิ 1) เห็นชอบโครงการและงบประมาณตามแผนปฏิบัติราชการประจำปีงบประมาณ พ.ศ. 2569 ของ 17 จังหวัด และ 4 กลุ่มจังหวัดภาคกลาง โดยมีโครงการและงบประมาณที่เห็นควรสนับสนุนเบื้องต้น จำนวน 292 โครงการ วงเงินรวม 9,113 ล้านบาท 2) เห็นชอบผลการพิจารณาโครงการของส่วนราชการที่สอดคล้องกับเป้าหมายและแนวทางการพัฒนาภาคกลาง พ.ศ. 2566-2570 ประจำปีงบประมาณ พ.ศ. 2569 จำนวน 65 โครงการ วงเงิน 24,443 ล้านบาท 3) เห็นชอบแผนพัฒนาจังหวัดและกลุ่มจังหวัด พ.ศ. 2566-2570 ฉบับทบทวน ประจำปีงบประมาณ พ.ศ. 2569 ของภาคกลาง 4) เห็นชอบเป้าหมายการพัฒนาจังหวัด 20 ปี ของจังหวัดชัยนาท และจังหวัดกาญจนบุรี (ฉบับปรับปรุง) ซึ่งทั้ง 2 จังหวัดได้ปรับปรุงให้มีความชัดเจนมากยิ่งขึ้น มีตัวชี้วัดที่สอดคล้องกับหลักเกณฑ์ และ 5) เห็นชอบการเปลี่ยนแปลงโครงการฯ ของจังหวัดอ่างทอง พร้อมทั้งมอบหมายให้ฝ่ายเลขานุการฯ นำเสนอผลการพิจารณาต่อ ก.น.บ. ซึ่งมีนายกรัฐมนตรีเป็นประธาน พิจารณาให้ความเห็นชอบต่อไป
น.ส.ไตรศุลี กล่าวว่า ที่ประชุมยังได้พิจารณาเรื่องสืบเนื่องจากการประชุมครั้งที่ผ่านมา อาทิ การขอเปลี่ยนแปลงโครงการภายใต้แผนปฏิบัติราชการประจำปีงบประมาณ พ.ศ. 2567 ของจังหวัดสมุทรสงคราม ในส่วนของโครงการปรับปรุงถนนลาดยางแอสฟัลติกคอนกรีต สายบ้านคลองคด - บ้านคลองโคน ต.คลองโคน อ.เมืองฯ จ.สมุทรสงคราม ระยะทาง 0.700 กม. จำนวน 1 สายทาง วงเงิน 4.9 ล้านบาท ซึ่งที่ประชุมได้รับทราบการรายงานชี้แจงข้อเท็จจริงในการเสนอขอเปลี่ยนแปลงโครงการฯ ว่าเป็นไปตามขั้นตอนระเบียบการจัดซื้อจัดจ้าง และอยู่ในวิสัยที่ไม่ขัดต่อ พ.ร.บ.งบประมาณฯ
ทั้งนี้ นายอนุทิน ได้มีกำชับให้จังหวัดและกลุ่มจังหวัดยกระดับความเข้มข้นในกระบวนการทำงาน รวมทั้งศึกษาระเบียบหลักเกณฑ์ที่เกี่ยวข้อง เพื่อดำเนินการให้เป็นไปด้วยความถูกต้อง ชัดเจน โปร่งใส สามารถชี้แจงตอบคำถามได้ทุกขั้นตอน และเป็นไปตามหลักเกณฑ์และขั้นตอนที่คณะกรรมการนโยบายการบริหารงานเชิงพื้นที่แบบบูรณาการ (ก.น.บ.) กำหนดอย่างเคร่งครัด
สำหรับการประชุมอนุกรรมการฯ ในครั้งนี้ มีผู้บริหารระดับสูงและคณะกรรมการผู้ทรงคุณวุฒิจากหน่วยงานต่าง ๆ เข้าร่วม อาทิ นายสรอรรถ กลิ่นประทุม ประธานคณะที่ปรึกษารองนายกรัฐมนตรีและ รมว.มหาดไทย นายรังสรรค์ วันไชยธนวงศ์ รองเลขาธิการนายกรัฐมนตรีฝ่ายการเมือง นายสมเจตน์ ลิมปะพันธุ์ นายทองเจือ ชาติกิจเจริญ ที่ปรึกษา รมว.มหาดไทย น.ส.จินนา ตันศราวิพุธ ที่ปรึกษาด้านนโยบายและแผนงาน สนง.สภาพัฒนาการเศรษฐกิจและสังคมแห่งชาติ รวมถึงคณะทำงาน รมว.มหาดไทย ตลอดจนผู้ว่าราชการจังหวัดพื้นที่ภาคกลางและผู้แทนทั้ง 17 จังหวัด เข้าร่วมประชุม

ที่มา : https://www.thaigov.go.th/news/contents/details/94784