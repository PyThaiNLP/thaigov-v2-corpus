รัฐบาลไทย-ข่าวทำเนียบรัฐบาล-“สุริยะ” สั่งการ “กรมทางหลวง” ลงพื้นที่มอเตอร์เวย์ M6 เตรียมรองรับการเดินทางช่วงสงกรานต์ 2568 


วันพฤหัสบดีที่ 27 มีนาคม 2568
“สุริยะ” สั่งการ “กรมทางหลวง” ลงพื้นที่มอเตอร์เวย์ M6 เตรียมรองรับการเดินทางช่วงสงกรานต์ 2568
.....
นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม เปิดเผยว่า ภายในวันนี้ (27 มีนาคม 2568) ได้สั่งการให้กรมทางหลวง (ทล.) ลงพื้นที่ติดตามความคืบหน้าการก่อสร้างโครงการทางหลวงพิเศษหมายเลข 6 สายบางปะอิน - นครราชสีมา (M6) เพื่อเตรียมความพร้อมรองรับการเดินทางของประชาชนช่วงเทศกาลสงกรานต์ 2568 โดยตลอดเส้นทางที่เปิดให้ประชาชนใช้บริการต้องมีความปลอดภัยและอำนวยความสะดวกอย่างเต็มความสามารถ ที่สำคัญมีเป้าหมายหลักคือการลดอุบัติเหตุให้เป็นศูนย์ พร้อมเน้นย้ำให้ทุกหน่วยงานบูรณาการการทำงานร่วมกันอย่างมีประสิทธิภาพสูงสุด สอดคล้องกับการรณรงค์ “เทศกาลความสุข ทุกที่ทั่วไทย เดินทางสะดวก ปลอดภัยบนโครงข่ายคมนาคม”
สำหรับ M6 ในช่วงเทศกาลสงกรานต์นี้ จะเปิดให้บริการเส้นทางช่วงหินกอง - ปากช่อง ระยะทาง 85.400 กิโลเมตร เพิ่มเติม โดยจะเปิดให้วิ่งด้านซ้ายทาง (ทิศทางเดียว) ในวันที่ 11 - 13 เมษายน 2568 กำหนดให้รถวิ่งขาออก มุ่งหน้าสู่อำเภอปากช่อง จังหวัดนครราชสีมา และวันที่ 14 - 17 เมษายน 2568 วิ่งขาเข้ามุ่งหน้า ตำบลหินกอง อำเภอหนองแค จังหวัดสระบุรี โดยเปิดให้ทดลองใช้ตั้งแต่วันที่ 11 เมษายน 2568 เวลา 00.01 น. - 17 เมษายน 2568 เวลา 24.00 น. นอกจากนี้ ได้มอบหมายให้ ทล. เข้าควบคุมโครงการก่อสร้างทางหลวงที่อยู่ระหว่างดำเนินการทั่วประเทศ โดยสั่งหยุดดำเนินการทั้งหมดในช่วงเทศกาล พร้อมกับคืนพื้นผิวจราจรให้สามารถสัญจรได้อย่างสะดวกและปลอดภัยมากยิ่งขึ้นตลอดการเดินทางของประชาชน
นายอภิรัฐ ไชยวงศ์น้อย อธิบดี ทล. เปิดเผยว่า ตามข้อสั่งการของนายสุริยะ จึงรุ่งเรืองกิจ ให้เข้าตรวจสอบความเรียบร้อยบน M6 สายบางปะอิน - นครราชสีมา ช่วงหินกอง - ปากช่อง - นครราชสีมา ระหว่าง กม.ที่ 33+100 - 196+000 ระยะทางประมาณ 163 กิโลเมตร โดยในวันนี้ได้ลงพื้นที่เพื่อตรวจเช็กความพร้อมตลอดเส้นทาง พบว่า โครงการมีความคืบหน้าอย่างต่อเนื่อง เป็นไปตามแผนที่กำหนดไว้ ปัจจุบัน M6 ช่วงปากช่อง - นครราชสีมา ได้เปิดให้ทดลองใช้บริการแล้ว ตั้งแต่ช่วงเทศกาลปีใหม่ 2567 ที่ผ่านมา โดยเปิดให้วิ่งสองทิศทาง (ไป - กลับ) ระยะทาง 77.943 กิโลเมตร และในช่วงเทศกาลสงกรานต์ 2568 จะเปิดให้บริการเส้นทางช่วงหินกอง - ปากช่อง เพิ่มเติม ตั้งแต่วันที่ 11 เมษายน 2568 เวลา 00.01 น. - 17 เมษายน 2568 เวลา 24.00 น. พร้อมจุดพักรถชั่วคราว 2 จุด ได้แก่ 1) จุดพักรถทับกวาง ที่ กม. 64+900 ฝั่งขาออก 2) จุดพักรถสีคิ้ว ที่ กม. 147+000 ทั้งฝั่งขาเข้าและขาออก เป็นจุดบริการประชาชนและมีห้องน้ำบริการ แต่ไม่มีสถานีบริการน้ำมันและสถานีชาร์จไฟฟ้า รวมทั้งการเปิดให้ทดลองวิ่งบน M81 สายบางใหญ่ - นครปฐม - กาญจนบุรี ระยะทาง 96.41 กิโลเมตร โดยทล. ได้กำหนดให้ใช้สัญจรได้เฉพาะรถยนต์ 4 ล้อเท่านั้น และใช้ความเร็วไม่เกิน 80 กิโลเมตร/ชั่วโมง เพื่อความปลอดภัยและลดความเสี่ยงในการเกิดอุบัติเหตุ
สำหรับมาตรการของสำนักงานทางหลวงและแขวงทางหลวงทั่วประเทศ ได้สั่งการให้ทุกหน่วยเตรียมพร้อมเจ้าหน้าที่เพื่อดูแลและอำนวยความสะดวกแก่ประชาชน โดยได้จัดตั้งจุดบริการทั่วประเทศ 423 แห่ง ซึ่งประกอบด้วยจุดบริการที่สำนักงานทางหลวง กองทางหลวงพิเศษระหว่างเมืองร่วมกับหน่วยงานอื่น ๆ จัดตั้งขึ้น 130 แห่ง จุดบริการของตำรวจทางหลวง 205 แห่ง และจุดบริการของสถานีตรวจสอบน้ำหนักและพักรถบรรทุก 88 แห่ง นอกจากนี้ ยังมีจุดบริการเพิ่มเติมอีก 227 แห่ง ทำให้มีจุดบริการทั่วประเทศรวมทั้งสิ้น 650 แห่ง เพื่อให้บริการประชาชนตลอด 24 ชั่วโมง โดยมีบริการต่าง ๆ เช่น การให้ข้อมูลเส้นทาง แนะนำเส้นทางเลือก บริการน้ำดื่ม จัดเตรียมห้องน้ำสะอาดในพื้นที่หมวดทางหลวง จุดบริการทั่วไทย และจุดบริการตำรวจทางหลวง
นอกจากนี้ ทล. ยังได้ดำเนินมาตรการเพิ่มเติมต่าง ๆ เพื่อให้การเดินทางของประชาชนเป็นไปอย่างราบรื่นและปลอดภัย อาทิ ปรับปรุงซ่อมแซมทางหลวงให้มีสภาพดี ไม่มีหลุมบ่อ ตรวจสอบและบำรุงรักษาไฟฟ้าแสงสว่างและไฟสัญญาณจราจรให้เพียงพอ ตัดหญ้า ตัดแต่งกิ่งไม้ ทำความสะอาดป้ายจราจร เพื่อให้ทัศนวิสัยดี และจัดเตรียมรถบริการช่วยเหลือฉุกเฉิน (Mobile Service Car) พร้อมให้ความช่วยเหลือกรณีเกิดอุบัติเหตุหรือรถเสีย รายงานสภาพการจราจรแบบออนไลน์ (Real time) ผ่านแอปพลิเคชัน M-Traffic (มอเตอร์เวย์) Thailand Highway Traffic เฟซบุ๊ก “ศูนย์บริหารจัดการจราจรและอุบัติเหตุกรมทางหลวง” และสายด่วน ทล. โทร. 1586

ที่มา : https://www.thaigov.go.th/news/contents/details/94783