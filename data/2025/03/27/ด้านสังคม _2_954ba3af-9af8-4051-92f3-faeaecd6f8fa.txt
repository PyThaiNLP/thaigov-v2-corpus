รัฐบาลไทย-ข่าวทำเนียบรัฐบาล-สธ. แจง ไม่ใช่เจ้าของข้อมูล A-MED หลังเว็บมืดประกาศขายข้อมูล 8.31 GB


วันพฤหัสบดีที่ 27 มีนาคม 2568
สธ. แจง ไม่ใช่เจ้าของข้อมูล A-MED หลังเว็บมืดประกาศขายข้อมูล 8.31 GB
ศูนย์เทคโนโลยีสารสนเทศฯ กระทรวงสาธารณสุข ต้องการให้มีผู้รับผิดชอบกรณี “เว็บมืด” มีการประกาศขายข้อมูลรั่วไหลจากระบบ A-MED Care จำนวนกว่า 8.31 GB
ซึ่งเป็นแพลตฟอร์มที่อยู่ภายใต้การกำกับของ สปสช. โดยมี สวทช. ช่วยพัฒนาและเชื่อมต่อกับระบบเบิกจ่าย สปสช.
วันนี้ (27 มีนาคม 2568) นพ.อารยะ ไข่มุกด์ ผู้อำนวยการศูนย์เทคโนโลยีสารสนเทศและการสื่อสาร กระทรวงสาธารณสุข เปิดเผยกรณีที่เป็นกระแสข่าวในแวดวงเทคโนโลยีว่าเว็บมืด (Dark Web) ประกาศขายข้อมูลพร้อมให้ดาวน์โหลด จำนวน 8.31 GB โดยระบุว่าเป็นข้อมูลของ platform A-MED Care Plus พร้อมอ้างอิงข้อมูล ว่า A-MED Care Plus เป็นแพลตฟอร์มให้บริการรักษาพยาบาลที่มีระบบเชื่อมต่อกับเครื่องอ่านบัตรสมาร์ทการ์ด อันมีระบบ API ที่เชื่อมต่อกับระบบ Health Link และระบบเบิกจ่ายบริการสุขภาพ (e-Claim) ของสำนักงานหลักประกันสุขภาพแห่งชาติ (สปสช.)
นพ.อารยะกล่าวต่อว่า กระทรวงสาธารณสุขไม่มีความเกี่ยวข้องและไม่ได้เป็นเจ้าของ platform A MED care plus แต่อย่างใด แต่ต้องการให้ผู้พัฒนาและผู้เกี่ยวข้องทั้งสองหน่วยงาน เร่งตรวจสอบว่ามีข้อมูลจากหน่วยบริการภายใต้กำกับของกระทรวงสาธารณสุข หลุดออกไปทางช่องทางนี้หรือไม่ เนื่องจากในช่วงเวลานี้ platform ดังกล่าวกำลังมีการพัฒนาเชื่อมต่อข้อมูลที่ส่ง สปสช.และเชื่อมกับสภาวิชาชีพ ได้แก่ สภาเภสัชกรรม สภาการพยาบาล สภาการแพทย์แผนไทย โดยชี้ว่า สปสช.ซึ่งกำกับดูแล และให้ทางสวทช. ซึ่งมีศูนย์วิจัยเทคโนโลยีสิ่งอำนวยความสะดวกและเครื่องมือแพทย์ (A-MED) ออกแบบและพัฒนาแพลตฟอร์ม เช่น A-MED Telehealth และ A-MED Care for Nurse Clinic ซึ่งเป็นแพลตฟอร์มกลางสำหรับให้บริการ โดยให้บริการสำหรับคลินิกพยาบาลชุมชนอบอุ่นที่ขึ้นทะเบียนเป็นหน่วยบริการของ สปสช. ที่ใช้มาตั้งแต่ช่วงโควิด 19 จะต้องตรวจสอบมาตรการความปลอดภัยทางไซเบอร์ใหม่ทุกด้าน และวางแผนป้องกันก่อนที่จะให้หน่วยบริการใช้ระบบบริการผ่านช่องทางดังกล่าว
************************************** 27 มีนาคม 2568

ที่มา : https://www.thaigov.go.th/news/contents/details/94769