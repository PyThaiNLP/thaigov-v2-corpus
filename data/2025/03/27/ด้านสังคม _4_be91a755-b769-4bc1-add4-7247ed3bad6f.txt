รัฐบาลไทย-ข่าวทำเนียบรัฐบาล-องคมนตรี ตรวจเยี่ยม รพร.สระแก้ว และสถานีสุขภาพ ใช้ Application "Health Touch" ปชช. เข้าถึงบริการได้ตามต้องการ ความพึงพอใจเต็มร้อย


วันพฤหัสบดีที่ 27 มีนาคม 2568
องคมนตรี ตรวจเยี่ยม รพร.สระแก้ว และสถานีสุขภาพ ใช้ Application "Health Touch" ปชช. เข้าถึงบริการได้ตามต้องการ ความพึงพอใจเต็มร้อย
องคมนตรี ลงพื้นที่ตรวจเยี่ยมโรงพยาบาลสมเด็จพระยุพราชสระแก้ว จังหวัดสระแก้ว มีการพัฒนาระบบบริการด้วยเทคโนโลยี ให้บริการสุขภาพเบื้องต้นกับประชาชนในพื้นที่ผ่านสถานีสุขภาพ (Health Station)
ใช้ Application "Health Touch" เก็บข้อมูลสุขภาพ ช่วยลดภาระโรงพยาบาลหลัก ประชาชนเข้าถึงบริการได้ง่าย และตรงตามความต้องการ เกิดความพึงพอใจ 100%
วันนี้ (27 มีนาคม 2568) ที่ โรงพยาบาลสมเด็จพระยุพราชสระแก้ว จังหวัดสระแก้ว พลเอก ประยุทธ์ จันทร์โอชา องคมนตรี ในฐานะรองประธานกรรมการมูลนิธิโรงพยาบาลสมเด็จพระยุพราช พร้อมด้วย นายแพทย์โสภณ เอี่ยมศิริถาวร ผู้ตรวจราชการกระทรวงสาธารณสุข เขตสุขภาพที่ 6 คณะผู้บริหาร และหน่วยงานที่เกี่ยวข้อง ติดตามความก้าวหน้าการพัฒนางานสำคัญของโรงพยาบาล มอบประกาศเกียรติคุณแก่ผู้ทำคุณประโยชน์ต่อโรงพยาบาล  มอบถุงของขวัญพระราชทานแก่ผู้ป่วย ให้กำลังใจบุคลากรผู้ปฏิบัติงาน และเยี่ยมชมนิทรรศการการพัฒนางานร่วมกับชุมชน
นายแพทย์โสภณ กล่าวว่า โรงพยาบาลสมเด็จพระยุพราชสระแก้ว เป็นโรงพยาบาลขนาด 400 เตียง เป็นผู้นำโรงพยาบาลพื้นที่ชายแดนของเขตสุขภาพที่ 6 มุ่งพัฒนาสู่การเป็นโรงพยาบาลดิจิทัลมีการขับเคลื่อนกิจกรรมและโครงการเฉลิมพระเกียรติฯ ที่สำคัญ อาทิ การส่องกล้องคัดกรองมะเร็งลำไส้ใหญ่และไส้ตรง (Colonoscope) ในประชาชนอายุ 50-69 ปี ช่วยให้เข้าถึงบริการอย่างครอบคลุม และประหยัดค่าใช้จ่ายในการเดินทาง การตรวจรักษาโรคทางตา ลดระยะเวลารอคอย ลดการส่งต่อในผู้ป่วยโรคต้อกระจก ผู้ป่วยโรคต้อหิน ได้รับการคัดกรองความดันลูกตา สามารถควบคุมความดันลูกตาได้ 79.79% ผู้ป่วยเบาหวานได้รับการคัดกรองภาวะเบาหวานขึ้นจอประสาทตา 70.93% ช่วยป้องกันภาวะตาบอดและมีคุณภาพชีวิตที่ดีขึ้น
นายแพทย์โสภณ กล่าวต่อว่า นอกจากนี้ ยังได้นำเทคโนโลยีดิจิทัลมาพัฒนาระบบบริการต่างๆ ช่วยลดภาระงานของโรงพยาบาลหลัก ประชาชนเข้าถึงบริการได้ง่ายขึ้น อาทิ การให้บริการสถานีสุขภาพในพื้นที่ โดยใช้ Application "Health Touch" สำหรับ Tablet /มือถือ ซึ่งอสม.สามารถเก็บข้อมูลการบริการสุขภาพเบื้องต้นของประชาชน เช่น ความดันโลหิต ระดับน้ำตาลในเลือด หรือการคัดกรองต่างๆ ด้วยการเสียบบัตรประชาชนที่เชื่อมฐานข้อมูลกับรพ.สต. ทำให้เจ้าหน้าที่สามารถให้บริการผ่านระบบการแพทย์ทางไกล ทั้งการให้คำปรึกษา รักษาเบื้องต้นและสั่งยา รวมทั้งสามารถส่งออกข้อมูลการรักษาเข้าระบบ E-Claim และส่งยาทางไปรษณีย์ได้ ซึ่งจากการประเมินผลความพึงพอใจและความผูกพันของกลุ่มผู้รับบริการและผู้มีส่วนได้ส่วนเสียผ่านการทำแบบสอบถามผู้รับบริการในสถานีสุขภาพ พบว่า มีความพึงพอใจถึง 100% เนื่องจากมีความสะดวกสบายในการเข้าถึงบริการ ได้รับบริการตรงตามความต้องการ และมีความรู้สึกผูกพันเป็นเจ้าของของคนในชุมชน
โดยในช่วงบ่าย องคมนตรีและคณะได้ลงพื้นที่ เยี่ยมชมนิทรรศการและผลการดำเนินกิจกรรมของโรงพยาบาลฯ ที่ร่วมพัฒนาชุมชน อาทิ สถานีสุขภาพชุมชน ลดขยะลดภาวะโลกร้อน ที่สถานีสุขภาพบ้านโนน หมู่ที่ 5 ตำบลบ้านแก้ง อำเภอเมือง จังหวัดสระแก้วด้วย
************************************** 27 มีนาคม 2568

ที่มา : https://www.thaigov.go.th/news/contents/details/94779