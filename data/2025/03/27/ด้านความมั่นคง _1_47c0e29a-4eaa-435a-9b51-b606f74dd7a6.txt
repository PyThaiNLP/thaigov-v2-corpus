รัฐบาลไทย-ข่าวทำเนียบรัฐบาล-น้ำพระทัยดั่งสายธาร หลั่งรินสู่ผู้ด้อยโอกาส สำนักงานปลัดกระทรวงกลาโหมสานต่อพระราชปณิธาน จัดกิจกรรมจิตอาสา "เราทำความ ดี ด้วยหัวใจ" เฉลิมพระเกียรติสมเด็จพระเทพฯ


วันพฤหัสบดีที่ 27 มีนาคม 2568
น้ำพระทัยดั่งสายธาร หลั่งรินสู่ผู้ด้อยโอกาส สำนักงานปลัดกระทรวงกลาโหมสานต่อพระราชปณิธาน จัดกิจกรรมจิตอาสา "เราทำความ ดี ด้วยหัวใจ" เฉลิมพระเกียรติสมเด็จพระเทพฯ
และรำลึก ๑๓๘ ปี กระทรวงกลาโหม
ในวันที่ ๒๖ มีนาคม ๒๕๖๘ เวลา ๐๙.๓๐ น. พลเอก สนิธชนก สังขจันทร์ ปลัดกระทรวงกลาโหม นำข้าราชการและกำลังพลจิตอาสาสำนักงานปลัดกระทรวงกลาโหม พร้อมด้วย รองปลัดกระทรวงกลาโหม ร่วมกันจัดกิจกรรมจิตอาสาพัฒนา "เราทำความ ดี ด้วยหัวใจ" ณ สถานคุ้มครองและพัฒนาคนพิการบ้านราชาวดีหญิง และสถานคุ้มครองและพัฒนาคนพิการบ้านเฟื่องฟ้า อำเภอปากเกร็ด จังหวัดนนทบุรี
​กิจกรรมนี้จัดขึ้นเพื่อเฉลิมพระเกียรติสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เนื่องในวันคล้ายวันพระราชสมภพ (๒ เมษายน ) อันถือเป็นการ แสดงออกถึงความจงรักภักดีและความสำนึกในพระมหากรุณาธิคุณ ที่พระองค์ทรงมีต่อประชาชนทุกหมู่เหล่า รวมถึงเป็นการส่งเสริมให้กำลังพลของสำนักงานปลัดกระทรวงกลาโหม ได้ร่วมกันทำความดีเพื่อสังคมและสร้างสรรค์ประโยชน์แก่ส่วนรวม
​
นอกจากนี้ยังเป็นการแสดงความสำนึกในพระมหากรุณาธิคุณของพระบาทสมเด็จ พระจุลจอมเกล้าเจ้าอยู่หัว พระผู้ทรงสถาปนากระทรวงกลาโหมขึ้นเพื่อเป็นเสาหลักในการปกป้องประเทศ ให้รอดพ้นจากภัยคุกคามจากนานาประเทศ ทั้งยังได้สร้างเกียรติภูมิ เคียงคู่เอกราช อธิปไตย และความมั่นคงของประเทศไทยมาอย่างต่อเนื่อง เป็นเวลาถึง ๑๓๘ ปี
​
สำหรับบรรยากาศของการจัดกิจกรรมเต็มไปด้วยความอบอุ่นและเปี่ยมด้วยน้ำใจ ผู้เข้าร่วมกิจกรรมได้ร่วมกันปรับปรุงภูมิทัศน์ ทำความสะอาด ซ่อมแซมสาธารณูปโภค และมอบสิ่งของเครื่องใช้จำเป็นแก่ผู้พิการ นอกจากนี้ ยังมีการเลี้ยงอาหารกลางวันเพื่อสร้างรอยยิ้มและความสุขให้กับทุกคน
​การจัดกิจกรรมในครั้งนี้ไม่เพียงแต่เป็นการช่วยเหลือผู้พิการให้มีคุณภาพชีวิตที่ดีขึ้น แต่ยังเป็นการสร้างความสัมพันธ์อันดีระหว่างหน่วยงานภาครัฐและประชาชน สะท้อนให้เห็นถึงความมุ่งมั่นของสำนักงานปลัดกระทรวงกลาโหมในการเป็นส่วนหนึ่งของการพัฒนาสังคมอย่างยั่งยืน

ที่มา : https://www.thaigov.go.th/news/contents/details/94749