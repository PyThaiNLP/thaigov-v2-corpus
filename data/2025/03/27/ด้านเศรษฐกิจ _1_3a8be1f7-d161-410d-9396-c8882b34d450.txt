รัฐบาลไทย-ข่าวทำเนียบรัฐบาล-​ประธานคณะที่ปรึกษาฯ อรรถวิชช์ เป็นสักขีพยาน ลงนาม MOU การพัฒนาทักษะบุคลากรภาคอุตสาหกรรมในพื้นที่ EEC


วันพฤหัสบดีที่ 27 มีนาคม 2568
27/03/2568
พิมพ์
​ประธานคณะที่ปรึกษาฯ อรรถวิชช์ เป็นสักขีพยาน ลงนาม MOU การพัฒนาทักษะบุคลากรภาคอุตสาหกรรมในพื้นที่ EEC
​ประธานคณะที่ปรึกษาฯ อรรถวิชช์ เป็นสักขีพยาน ลงนาม MOU การพัฒนาทักษะบุคลากรภาคอุตสาหกรรมในพื้นที่ EEC
วันที่ 25 มีนาคม 2568 ดร.อรรถวิชช์ สุวรรณภักดี ประธานคณะที่ปรึกษาของรัฐมนตรีว่าการกระทรวงอุตสาหกรรม ด้านยุทธศาสตร์ เป็นประธานในพิธีลงนามความร่วมมือทางวิชาการ ระหว่าง มหาวิทยาลัยมหิดล และมหาวิทยาลัยบูรพา กับ บริษัท คาร์ลไซส์ส จำกัด (ZEISS) โดยมี ผศ.ดร.ณยศ คุรุกิจโกศล คณบดีคณะวิศวกรรมศาสตร์ มหาวิทยาลัยบูรพา รศ.ดร.ยศชนัน วงศ์สวัสดิ์ รองอธิการบดีฝ่ายวิจัย มหาวิทยาลัยมหิดล นายธีระพงษ์ บุญรอดชู กรรมการผู้จัดการ บริษัท คาร์ล ไซส์ส ประเทศไทย จำกัด Mr.Shannon Francis Lee Head of Sales and Services ZEISS Industrial Quality Solutions SEA และ คณะผู้บริหารหน่วยงานที่เกี่ยวข้องเข้าร่วม ณ โรงแรมสวิสโฮเต็ล กรุงเทพฯ
สำหรับพิธีลงนามในครั้งนี้ มีวัตถุประสงค์เพื่อพัฒนาบุคลากรในพื้นที่ระเบียงเศรษฐกิจพิเศษภาคตะวันออก (EEC) ในการรองรับการขยายตัวของอุตสาหกรรมเป้าหมาย (S-curve) ของไทย ประกอบด้วย 1) การลงนามความร่วมมือ EEC ระหว่าง มหาวิทยาลัยมหิดล กับ ZEISS 2) การลงนามความร่วมมือ ZAP ระหว่าง มหาวิทยาลัยมหิดล กับ ZEISS และ 3) การลงนามความร่วมมือ ZAP ระหว่างมหาวิทยาลัยบูรพา กับ ZEISS
โดยการลงนามความร่วมมือฯ ทั้ง 3 ฉบับดังกล่าว เป็นโครงการยกระดับพัฒนาหลักสูตรระยะสั้น (Up-Skill, Re-Skill) ให้กับบุคลากรในอุตสาหกรรมเป้าหมาย ตลอดจนภาคอุตสาหกรรมที่มีห่วงโช่อุปทาน  (Supply Chain) ในพื้นที่ดังกล่าว ตามแนวทาง EEC Model Type B ของรัฐบาล ซึ่งจะส่งผลให้ภาคอุตสาหกรรมโดยรวมของประเทศไทยเติบโตอย่างก้าวกระโดด รองรับความต้องการแรงงานฝีมือ และบุคลากรระดับสูงในพื้นที่ EEC ที่มีความต้องการเป็นจำนวนมาก
ทั้งนี้ บริษัท คาร์ล ไซส์ส จำกัด เป็นบริษัทชั้นนำของโลกที่พัฒนาผลิตภัณฑ์โซลูชันนวัตกรรมขั้นสูงภายใต้ชื่อ ไซส์ส (ZEISS) สำหรับอุตสาหกรรมเซมิคอนดักเตอร์ อุตสาหกรรมยานยนต์และวิศวกรรมเครื่องกล การวิจัยด้านชีววิทยาศาสตร์และวัสดุอุตสาหกรรมอากาศยาน โซลูชันเทคโนโลยีทางการแพทย์ (การวินิจฉัยและการรักษาทางจักษุวิทยา การผ่าตัดจุลศัลยกรรม รังสีรักษา ไปจนถึงกล้องจุลทรรศน์) รวมทั้งระบบเครือข่ายเทคโนโลยีทางการแพทย์ เป็นต้น

ที่มา : https://www.thaigov.go.th/news/contents/details/94751