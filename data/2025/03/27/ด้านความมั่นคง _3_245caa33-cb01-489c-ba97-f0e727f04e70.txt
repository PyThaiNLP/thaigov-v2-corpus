รัฐบาลไทย-ข่าวทำเนียบรัฐบาล-ว่าที่นายกองเอก ธีรรัตน์ เป็นประธานมอบเครื่องหมาย 


วันพฤหัสบดีที่ 27 มีนาคม 2568
27/03/2568
พิมพ์
ว่าที่นายกองเอก ธีรรัตน์ เป็นประธานมอบเครื่องหมาย
ว่าที่นายกองเอก ธีรรัตน์ เป็นประธานมอบเครื่องหมาย "รักษาดินแดนยิ่งชีพ" เชิดชูเกียรติผู้ทำคุณประโยชน์ต่อชาติ
เมื่อวันที่ 26 มีนาคม 2568 ว่าที่นายกองเอก ธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย และรองผู้บัญชาการกองอาสารักษาดินแดน เป็นประธานในพิธีมอบเครื่องหมาย "รักษาดินแดนยิ่งชีพ" ณ ห้องประชุมอัษฎางค์ ชั้น 5 อาคารดำรงราชานุสรณ์ กระทรวงมหาดไทย โดยมี ว่าที่นายกองเอก วิรุฬห์ สิทธิวงศ์ รองหัวหน้าฝ่ายอำนวยการ กองบัญชาการกองอาสารักษาดินแดน เป็นผู้กล่าวรายงาน
เครื่องหมาย "รักษาดินแดนยิ่งชีพ" เป็นเครื่องหมายเชิดชูเกียรติที่ได้รับพระบรมราชานุญาตให้อัญเชิญพระปรมาภิไธยย่อ "ภ.ป.ร." ประดิษฐานบนเครื่องหมาย เพื่อมอบให้แก่บุคคลที่ทำคุณประโยชน์อย่างยิ่งต่อกิจการกองอาสารักษาดินแดนและประเทศชาติ โดยในครั้งนี้ กองบัญชาการกองอาสารักษาดินแดนได้พิจารณามอบให้แก่ข้าราชการการเมืองและสมาชิกสภาผู้แทนราษฎร จำนวน 18 ราย
ในโอกาสนี้ ว่าที่นายกองเอก ธีรรัตน์ ได้แสดงความยินดีและขอบคุณผู้ได้รับเครื่องหมายทุกคนที่มีส่วนร่วมในการพัฒนาประเทศชาติ พร้อมเน้นย้ำให้ทุกคนยึดมั่นในพระบรมราโชวาทเป็นแนวทางปฏิบัติ เพื่อขับเคลื่อนภารกิจที่สำคัญของรัฐบาล อันเป็นรากฐานสำคัญในการสร้างสังคมที่มั่นคง ปลอดภัย และมีความสุข

ที่มา : https://www.thaigov.go.th/news/contents/details/94761