รัฐบาลไทย-ข่าวทำเนียบรัฐบาล-กรมการขนส่งทางบก พัฒนาระบบบูรณาการฐานข้อมูลประชาชนและการบริการภาครัฐในการตรวจสอบข้อมูลประวัติอาชญากรรมกับกรมราชทัณฑ์ สำหรับให้บริการผู้ขอรับหรือต่อใบอนุญาตขับรถ


วันพฤหัสบดีที่ 27 มีนาคม 2568
กรมการขนส่งทางบก พัฒนาระบบบูรณาการฐานข้อมูลประชาชนและการบริการภาครัฐในการตรวจสอบข้อมูลประวัติอาชญากรรมกับกรมราชทัณฑ์ สำหรับให้บริการผู้ขอรับหรือต่อใบอนุญาตขับรถ
กรมการขนส่งทางบก พัฒนาระบบบูรณาการฐานข้อมูลประชาชนและการบริการภาครัฐในการตรวจสอบข้อมูลประวัติอาชญากรรมกับกรมราชทัณฑ์ สำหรับให้บริการผู้ขอรับหรือต่อใบอนุญาตขับรถสาธารณะ หรือใบอนุญาตเป็นผู้ขับรถ สามารถดำเนินการได้แล้ว ณ สำนักงานขนส่งทั่วประเทศ
นายเสกสม อัครพันธุ์ รองอธิบดีกรมการขนส่งทางบก กระทรวงคมนาคม เปิดเผยว่า กรมการขนส่งทางบก (ขบ.) มุ่งมั่นยกระดับการให้บริการประชาชนให้ได้รับความสะดวก รวดเร็วในการติดต่อทำธุรกรรมกับภาครัฐ ลดค่าใช้จ่ายในการเดินทางและค่าธรรมเนียมในการตรวจสอบประวัติฯ และอำนวยความสะดวกให้แก่ประชาชนได้เข้าสู่อาชีพขับรถสาธารณะได้เร็วยิ่งขึ้น ซึ่งการขอรับหรือขอต่อใบอนุญาตขับรถสาธารณะนอกจากการเตรียมเอกสารหลักฐาน การดำเนินการทดสอบสมรรถภาพร่างกาย อบรม สอบข้อเขียนที่ต้องเข้ามาดำเนินการที่สำนักงานขนส่งแล้ว อีกหนึ่งขั้นตอนที่มีความสำคัญคือการตรวจสอบประวัติอาชญากรรมในอดีตต้องดำเนินการ ที่สำนักงานตำรวจแห่งชาติ หรือพิสูจน์หลักฐานจังหวัดเท่านั้น แต่ปัจจุบัน ขบ. ได้พัฒนาระบบบูรณาการฐานข้อมูลประชาชนและการบริการภาครัฐผ่าน Linkage Center ของกรมราชทัณฑ์ ในการตรวจสอบข้อมูลประวัติอาชญากรรม โดยผู้ที่ต้องการขอรับหรือต่อใบอนุญาตขับรถสาธารณะ หรือใบอนุญาตเป็นผู้ขับรถ สามารถตรวจสอบประวัติอาชญากรรมเป็นหลักฐานประกอบการขอรับและต่อใบอนุญาตฯ ได้ที่ ขบ. และสำนักงานขนส่งทั่วประเทศ โดยไม่เสียค่าใช้จ่ายใด ๆ ตั้งแต่วันนี้เป็นต้นไป ทั้งนี้ การขอรับใบอนุญาตขับรถสาธารณะใหม่ให้เตรียมเอกสารหลักฐาน ดังนี้ 1) บัตรประจำตัวประชาชน 2) ใบอนุญาตขับรถส่วนบุคคลที่ไม่สิ้นอายุ 3) ใบรับรองแพทย์ และ 4) หลักฐานการอบรมผ่าน e-Learning 4 ชั่วโมง (หากยังไม่ได้อบรม e-Learning ล่วงหน้า ต้องทำการนัดอบรมที่สำนักงานก่อนจึงจะสอบข้อเขียนได้)
สำหรับการพัฒนาระบบดังกล่าวเป็นการเปิดโอกาสให้ประชาชนได้มีอาชีพขับรถสาธารณะได้อย่างถูกต้องตามกฎหมายรวดเร็วยิ่งขึ้น โดยขั้นตอนการขอรับใบอนุญาตขับรถสาธารณะใหม่ สามารถดำเนินการตั้งแต่ตรวจสอบประวัติอาชญากรรม ยื่นคำขอ ตรวจสอบหลักฐาน ทดสอบสมรรถภาพร่างกาย อบรม 4 ชั่วโมง (อบรม e-Learning หรืออบรมที่สำนักงาน) สอบข้อเขียน E-exam หากสอบผ่านทุกขั้นตอนสามารถชำระค่าธรรมเนียม ใบอนุญาตขับรถจักรยานยนต์สาธารณะ 155 บาท ใบอนุญาตขับรถยนต์สาธารณะ 305 บาท และดำเนินการถ่ายรูปออกใบอนุญาตฯ เสร็จสิ้นภายในวันเดียวได้

ที่มา : https://www.thaigov.go.th/news/contents/details/94764