รัฐบาลไทย-ข่าวทำเนียบรัฐบาล-​ผู้ตรวจฯ วัชรุน ลงพื้นที่ตรวจราชการอีสานตอนล่าง 2 (อุบลราชธานี อำนาจเจริญยโสธร และศรีสะเกษ) 


วันพฤหัสบดีที่ 27 มีนาคม 2568
27/03/2568
พิมพ์
​ผู้ตรวจฯ วัชรุน ลงพื้นที่ตรวจราชการอีสานตอนล่าง 2 (อุบลราชธานี อำนาจเจริญยโสธร และศรีสะเกษ)
​ผู้ตรวจฯ วัชรุน ลงพื้นที่ตรวจราชการอีสานตอนล่าง 2 (อุบลราชธานี อำนาจเจริญยโสธร และศรีสะเกษ)
วันที่ 17 – 19 มีนาคม 2568 นายวัชรุน จุ้ยจำลอง ผู้ตรวจราชการกระทรวงอุตสาหกรรม ลงพื้นที่ตรวจราชการกลุ่มจังหวัดภาคตะวันออกเฉียงเหนือตอนล่าง 2 ณ จังหวัดอุบลราชธานี อำนาจเจริญ ยโสธร และจังหวัดศรีสะเกษ โดยมี นายโกเมน ผิวพุ่ม อุตสาหกรรมจังหวัดอุบลราชธานี นายเศรษฐา ขันตี อุตสาหกรรมจังหวัดอำนาจเจริญ นายชาติศักดิ์ จันทร์สุคนธ์ อุตสาหกรรมจังหวัดศรีสะเกษ นายธนุ ขัมภรัตน์ นักวิเคราะห์นโยบายและแผนชำนาญการพิเศษ รักษาราชการแทนอุตสาหกรรมจังหวัดยโสธร คณะผู้บริหารและเจ้าหน้าที่สำนักงานอุตสาหกรรมจังหวัดในแต่ละพื้นที่ให้การต้อนรับและรายงานผลการดำเนินงานของอุตสาหกรรมจังหวัด
โดย ผู้ตรวจฯ วัชรุนได้เน้นย้ำให้สำนักงานอุตสาหกรรมจังหวัดบูรณาการการทำงานร่วมกับหน่วยงานในจังหวัดอย่างใกล้ชิด เน้นย้ำการดำเนินงานตามนโยบาย “ปฏิรูปอุตสาหกรรม สู่เศรษฐกิจยุคใหม่ ทันสมัย สะอาด สะดวก โปร่งใส” ของนายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม และนโยบาย “อุตสาหกรรมเศรษฐกิจ” ที่ “เติบโตอย่างยั่งยืนคู่ชุมชน” ของ ดร.ณัฐพล รังสิตพล ปลัดกระทรวงอุตสาหกรรม พร้อมทั้งได้มอบแนวทางที่จะยกระดับการ ”ปรับปรุง” การดำเนินงานที่จะสร้างการ”เปลี่ยนแปลง” เพื่อ”ปกป้อง”ประชาชนและชุมชนโดยรอบจากมลพิษและปัญหาสิ่งแวดล้อม พร้อมทั้ง”ปราบปราม” ปฏิบัติการเชิงรุกกับผู้ทำผิดกฎหมายอย่างจริงจังและเข้มงวด เพื่อให้อุตสาหกรรมสามารถที่จะดำรงอยู่คู่กับชุมชนท้องถิ่นอย่างยั่งยืน
ต่อมาคณะผู้ตรวจฯ วัชรุน พร้อมด้วย นายโกเมน ผิวพุ่ม อุตสาหกรรมจังหวัดอุบลราชธานี และเจ้าหน้าที่สำนักงานอุตสาหกรรมจังหวัดที่เกี่ยวข้องลงพื้นที่ตรวจติดตามโครงการเหมืองแร่ดีคู่ชุมชน ณ บริษัท ลัสเตอร์ สไมล์ จำกัด ตำบลเขมราฐ อำเภอเขมราฐ จังหวัดอุบลราชธานี ซึ่งประกอบกิจการทำเหมืองแร่หินอุตสาหกรรมชนิดหินทรายเพื่ออุตสาหกรรมก่อสร้าง และได้ชื่นชมที่บริษัทฯ ประกอบกิจการโดยคำนึงถึงสวัสดิภาพของชุมชนโดยรอบ ทำให้อุตสาหกรรมเหมืองแร่และอุตสาหกรรมต่อเนื่องสามารถอยู่ร่วมกับชุมชนได้เป็นอย่างดี

ที่มา : https://www.thaigov.go.th/news/contents/details/94754