รัฐบาลไทย-ข่าวทำเนียบรัฐบาล-นายกฯ เดินหน้าลุยงานต่อ.! ประชุม ครม. วันนี้ก่อนลงพื้นที่ ภูเก็ตเช้าพรุ่งนี้ติดตามนโยบายการท่องเที่ยวและการกระตุ้น ศก.ในทุกมิติ พร้อมเดินหน้าผลักดันซอฟต์พาวเวอร์สร้างความยั่งยืน


วันพฤหัสบดีที่ 27 มีนาคม 2568
27/03/2568
พิมพ์
นายกฯ เดินหน้าลุยงานต่อ.! ประชุม ครม. วันนี้ก่อนลงพื้นที่ ภูเก็ตเช้าพรุ่งนี้ติดตามนโยบายการท่องเที่ยวและการกระตุ้น ศก.ในทุกมิติ พร้อมเดินหน้าผลักดันซอฟต์พาวเวอร์สร้างความยั่งยืน
นายกฯ เดินหน้าลุยงานต่อ.! ประชุม ครม. วันนี้ก่อนลงพื้นที่ ภูเก็ตเช้าพรุ่งนี้ติดตามนโยบายการท่องเที่ยวและการกระตุ้น ศก.ในทุกมิติ พร้อมเดินหน้าผลักดันซอฟต์พาวเวอร์สร้างความยั่งยืนการท่องเที่ยวภาคใต้
วันนี้ (27 มี.ค. 68) เวลา 08.15 น. นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า ในเช้าวันนี้เวลา 10:00 น. นายกรัฐมนตรีเป็นประธานการประชุมคณะรัฐมนตรีครั้งที่ 12 / 2568 จาก น้้นในเช้าวันศุกร์ที่ 28 มีนาคม 2568 นางสาวแพทองธาร ชินวัตร นายกรัฐมนตรี กล่าวบรรยายพิเศษในงานสัมมนา Thailand Sustainable Tourism Conference 2025 ที่ศูนย์ประชุมมหาวิทยาลัยราชภัฏภูเก็ต อำเภอเมือง จังหวัดภูเก็ตในหัวข้อ “ซอฟต์พาวเวอร์ กลไกการสร้างความยั่งยืนให้การท่องเที่ยวไทย” ซึ่งมุ่งเน้นการใช้ศักยภาพของวัฒนธรรมไทยและอัตลักษณ์ท้องถิ่นเป็นเครื่องมือขับเคลื่อนการท่องเที่ยวอย่างยั่งยืน ซึ่งงาน TSTC 2025 จัดขึ้นเพื่อเตรียมความพร้อมของประเทศไทยก่อนเป็นเจ้าภาพจัดงาน Global Sustainable Tourism Conference (GSTC) 2026 ซึ่งเป็นการประชุมด้านการท่องเที่ยวยั่งยืนระดับโลก โดยปีนี้ จังหวัดภูเก็ตจะเดินทางไปรับธงเป็นเจ้าภาพการจัดงาน GSTC 2025 ที่ประเทศฟิจิ เพื่อสร้างความตระหนักรู้เกี่ยวกับแนวทางการท่องเที่ยวยั่งยืน
นายจิรายุ กล่าวต่อว่า งาน TSTC 2025 มีเป้าหมายหลักในการสร้างความตระหนักรู้เกี่ยวกับแนวทางการพัฒนาการท่องเที่ยวที่ยั่งยืน โดยคำนึงถึงสมดุลระหว่างเศรษฐกิจ สังคม และสิ่งแวดล้อม พร้อมส่งเสริมให้ผู้ประกอบการธุรกิจท่องเที่ยวพัฒนาแนวทางปฏิบัติที่ลดผลกระทบทางลบจากการท่องเที่ยว และเพิ่มคุณค่าทางเศรษฐกิจให้แก่ชุมชนท้องถิ่น นอกจากนี้ การประชุมดังกล่าวยังมีบทบาทสำคัญในการเสริมสร้างความเข้มแข็งให้กับภาคธุรกิจท่องเที่ยวไทย ผ่านการนำเสนอแนวทางการปรับตัวของผู้ประกอบการ การพัฒนารูปแบบการบริหารธุรกิจที่ยั่งยืน และการสร้างเครือข่ายความร่วมมือระหว่างภาครัฐและเอกชน เพื่อให้ภาคการท่องเที่ยวสามารถรับมือกับการเปลี่ยนแปลงของตลาด ความผันผวนทางเศรษฐกิจ และความท้าทายด้านสิ่งแวดล้อมได้อย่างมีประสิทธิภาพ
ทั้งนี้ หลังจากพิธีเปิดงาน นายกรัฐมนตรีมีกำหนดการประชุมหารือเกี่ยวกับแนวทางการส่งเสริมการท่องเที่ยวร่วมกับหน่วยงานที่เกี่ยวข้อง ณ ศาลากลางจังหวัดภูเก็ต อำเภอเมือง จังหวัดภูเก็ต โดยคาดว่าการหารือครั้งนี้จะนำไปสู่มาตรการเชิงรุกในการพัฒนาอุตสาหกรรมท่องเที่ยวของประเทศไทยให้เติบโตอย่างยั่งยืนในระยะยาวต่อไป

ที่มา : https://www.thaigov.go.th/news/contents/details/94746