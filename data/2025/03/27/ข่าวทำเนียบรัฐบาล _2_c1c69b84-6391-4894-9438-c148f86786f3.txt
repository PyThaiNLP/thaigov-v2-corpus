รัฐบาลไทย-ข่าวทำเนียบรัฐบาล-ประธานผู้แทนการค้าไทยหารือ MITACS แคนาดา เร่งขับเคลื่อนความร่วมมือด้านวิจัย นวัตกรรม และแลกเปลี่ยนนักวิชาการ เสริมความแข็งแกร่งนโยบาย ODOS พร้อมผลักดันโครงการวิจัย AI และควอนตัม


วันพฤหัสบดีที่ 27 มีนาคม 2568
27/03/2568
พิมพ์
ประธานผู้แทนการค้าไทยหารือ MITACS แคนาดา เร่งขับเคลื่อนความร่วมมือด้านวิจัย นวัตกรรม และแลกเปลี่ยนนักวิชาการ เสริมความแข็งแกร่งนโยบาย ODOS พร้อมผลักดันโครงการวิจัย AI และควอนตัม
ประธานผู้แทนการค้าไทยหารือ MITACS แคนาดา เร่งขับเคลื่อนความร่วมมือด้านวิจัย นวัตกรรม และแลกเปลี่ยนนักวิชาการ เสริมความแข็งแกร่งนโยบาย ODOS พร้อมผลักดันโครงการวิจัย AI และควอนตัม
เมื่อวันที่ 25 มีนาคม 2568 ดร.นลินี ทวีสิน ประธานผู้แทนการค้าไทย พร้อมด้วยนายกัลยาณะ วิภัติภูมิประเทศ เอกอัครราชทูต ณ กรุงออตตาวา และคณะ ได้พบและหารือกับผู้บริหารขององค์กร MITACS เกี่ยวกับแนวทางส่งเสริมความร่วมมือด้านวิจัย พัฒนานวัตกรรม และการแลกเปลี่ยนนักวิจัยและนักศึกษาระหว่างไทยและแคนาดา
MITACS เป็นองค์กรไม่แสวงหากำไรของแคนาดาที่มีบทบาทสำคัญในการเชื่อมโยงภาคอุตสาหกรรมและสถาบันการศึกษาผ่านโครงการวิจัยร่วมระดับชาติและนานาชาติ โดยเฉพาะ Accelerate Program ที่เปิดโอกาสให้ภาคเอกชนร่วมออกแบบหัวข้องานวิจัยและรับนักวิจัยเข้าร่วมพัฒนาโครงการจริง ซึ่งช่วยสร้างทักษะและขีดความสามารถให้กับบุคลากรทั้งสองประเทศ
ดร. นลินี เผยเพิ่มเติมว่า MITACS ได้มีการจัดทำบันทึกความเข้าใจ (MOU) ระหว่าง MITACS กับที่ประชุมอธิการบดีแห่งประเทศไทย (Council of University Presidents of Thailand) ซึ่งจะเป็นกลไกสำคัญในการเปิดโอกาสให้นักวิจัย นักศึกษา และคณาจารย์จากไทยสามารถเข้าร่วมโครงการวิจัยระดับนานาชาติในแคนาดาได้มากขึ้น โดยตั้งเป้าว่าจะเริ่มดำเนินการในปี 2569
ประธานผู้แทนการค้าไทยได้เน้นย้ำว่า แนวทางดำเนินงานของ MITACS สอดคล้องกับโครงการ One District One Scholarship (ODOS) ของรัฐบาลไทย ที่มุ่งส่งเสริมโอกาสทางการศึกษาระดับสากลให้กับเยาวชนไทยในทุกภูมิภาค โดยเฉพาะในพื้นที่ห่างไกล ความร่วมมือกับ MITACS จึงสามารถเป็นอีกหนึ่งช่องทางสำคัญในการสนับสนุนทุนการศึกษา ODOS และพัฒนาทุนมนุษย์ของไทยอย่างยั่งยืน ตลอดจนจะตอบสนองการเสริมสร้างความสัมพันธ์ระหว่างประชาชนต่อประชาชนระหว่างสองประเทศด้วย
ประธานผู้แทนการค้าไทยได้รับทราบว่า ขณะนี้มีคณาจารย์จากมหาวิทยาลัยของไทยร่วมกันนำเสนอหัวข้อวิจัยร่วมกับมหาวิทยาลัยในแคนาดาแล้วถึง 15 โครงการ ในหัวข้อ เทคโนโลยีควอนตัม (Quantum Computing) สำหรับหัวข้ออื่น ๆ ที่มีผู้สนใจประกอบด้วย
ปัญญาประดิษฐ์ (AI), การเปลี่ยนแปลงสภาพภูมิอากาศ และความยั่งยืน
MITACS ยังเน้นบทบาทของตนในฐานะกลไกสนับสนุนนยุทธศาสตร์อินโด-แปซิฟิกของแคนาดา โดยให้ความสำคัญกับการพัฒนากำลังคน การส่งเสริมนวัตกรรม และการสร้างความเชื่อมโยงในระดับประชาชน (people-to-people connectivity) ซึ่งสอดคล้องกับยุทธศาสตร์ของไทยในการส่งเสริมการเป็นศูนย์กลางนวัตกรรมและความร่วมมือด้านการศึกษาระดับโลก
การหารือครั้งนี้สะท้อนถึงความตั้งใจของรัฐบาลไทยในการสร้างความร่วมมือเชิงลึกกับพันธมิตรระหว่างประเทศ และการผลักดันนโยบายที่สร้างโอกาสให้เยาวชนไทยได้พัฒนาตนเองบนเวทีโลกให้ได้รับการยอมรับมากขึ้นอย่างแท้จริง

ที่มา : https://www.thaigov.go.th/news/contents/details/94745