รัฐบาลไทย-ข่าวทำเนียบรัฐบาล-“วราวุธ” นำ พม. เยือนขอนแก่น ปลุก ศบปภ. ภาคอีสาน 20 จังหวัด เตรียมพร้อมรับมือภัยพิบัติเชิงรุก ช่วยกลุ่มเปราะบาง


วันพฤหัสบดีที่ 27 มีนาคม 2568
“วราวุธ” นำ พม. เยือนขอนแก่น ปลุก ศบปภ. ภาคอีสาน 20 จังหวัด เตรียมพร้อมรับมือภัยพิบัติเชิงรุก ช่วยกลุ่มเปราะบาง
“วราวุธ” นำ พม. เยือนขอนแก่น ปลุก ศบปภ. ภาคอีสาน 20 จังหวัด เตรียมพร้อมรับมือภัยพิบัติเชิงรุก ช่วยกลุ่มเปราะบาง
วันที่ 27 มี.ค.68 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า กระทรวงการพัฒนาสังคมและความมั่นคงของมนุษย์ (พม.) ได้จัดตั้งศูนย์บริหารการดูแลกลุ่มเปราะบางจากภัยพิบัติ (ศบปภ.) หรือ Disaster Care Center for the Vulnerable (DCCV) เพื่อเป็นศูนย์กลางในการให้ความช่วยเหลือ ดูแล และเยียวยากลุ่มเปราะบางจากภัยพิบัติเชิงรุก อันเป็นผลมาจากการเปลี่ยนแปลงสภาพภูมิอากาศที่รวดเร็วและรุนแรงมากขึ้นในปัจจุบัน ทำให้กลุ่มเปราะบาง ทั้ง เด็กเล็ก ผู้สูงอายุ คนพิการ และผู้ด้อยโอกาส ที่มีความเสี่ยงสูง ได้รับผลกระทบโดยตรงอย่างหลีกเลี่ยงไม่ได้ ซึ่งภัยพิบัติได้เกิดขึ้นในพื้นที่ทั่วทุกภาคของประเทศ ไม่ว่าจะเป็น พายุ น้ำท่วม น้ำป่าไหลหลาก ฝนแล้ง และดินโคลนถล่ม
ที่ผ่านมาได้มีการจัดตั้ง ศบปภ. ภาคใต้ ที่ศูนย์เรียนรู้การพัฒนาสตรีและครอบครัวภาคใต้ จังหวัดสงขลา นับเป็นศูนย์นำร่องแห่งแรก ซึ่งจัดตั้งขึ้นก่อนที่จะเกิดอุทกภัยใหญ่ในพื้นที่ภาคใต้  ทำให้สามารถช่วยเหลือดูแลกลุ่มเปราะบางได้เป็นจำนวนมาก และได้มีการขยายศูนย์ฯ ไปทั่วประเทศ อีกทั้งมีการลงพื้นที่จังหวัดเชียงใหม่ เพื่อขับเคลื่อนเตรียมความพร้อมรับมือภัยพิบัติของ ศบปภ. ภาคเหนือ ครอบคลุมพื้นที่ 14 จังหวัด
และในวันที่ 30-31 มีนาคม 2568 นี้ ตน กับ นายธเนศพล ธนบุณยวัฒน์ ผู้ช่วยรัฐมนตรีประจำกระทรวง พม. , คณะที่ปรึกษาติดตามและเร่งรัดการขับเคลื่อนนโยบาย รมว.พม. , นายอนุกูล ปีดแก้ว ปลัดกระทรวง พม. และคณะผู้บริหารกระทรวง พม. จะเดินทางไปลงพื้นที่จังหวัดขอนแก่น เพื่อขับเคลื่อนการเตรียมความพร้อมรับมือภัยพิบัติของ ศบปภ. ในพื้นที่ภาคตะวันออกเฉียงเหนือ 20 จังหวัด ได้แก่ จังหวัดขอนแก่น ร้อยเอ็ด มหาสารคาม เลย หนองคาย อุดรธานี หนองบัวลำภู บึงกาฬ สกลนคร นครพนม มุกดาหาร อำนาจเจริญ อุบลราชธานี กาฬสินธุ์ ชัยภูมิ นครราชสีมา บุรีรัมย์ สุรินทร์ ศรีสะเกษ และยโสธร มีการประชุมการนำเสนอสถานการณ์ภัยพิบัติในพื้นที่ภาคตะวันออกเฉียงเหนือ 20 จังหวัด อาทิ สถานการณ์ภัยพิบัติย้อนหลัง 4 ปี , สรุปสถานการณ์ ผลกระทบ การดำเนินงานช่วยเหลือกลุ่มเปราะบาง , การคาดการณ์แนวโน้มสถานการณ์ภัยพิบัติในอนาคต ซึ่งตนจะได้มอบนโยบายการแก้ไขปัญหากลุ่มเปราะบางจากภัยพิบัติ เนื่องจากปัญหาการเปลี่ยนแปลงสภาพภูมิอากาศ พร้อมทั้งให้ข้อเสนอแนะในการดำเนินงานช่วยเหลือ ดูแล และเยียวยากลุ่มเปราะบางจากภัยพิบัติ สำหรับหน่วยงาน ทีม พม.หนึ่งเดียวจังหวัด
นอกจากนี้ กระทรวง พม. จะมีการนำเสนอแผนที่หน่วยงานสังกัดกระทรวง พม. ในพื้นที่เสี่ยงภัยพิบัติ โดยศูนย์เทคโนโลยีสารสนเทศและการสื่อสาร (ศทส.)  , แนวทางการจัดโครงการฝึกอบรมส่งเสริมอาชีพระยะสั้นเพื่อให้กลุ่มเปราะบางมีรายได้ ผ่านพ้นวิกฤตอุทกภัย โดยนางสาวสุนีย์ ศรีสง่าตระกูลเลิศ รองปลัดกระทรวง พม. , การสร้างความเข้มแข็ง ความเท่าเทียม ลดความรุนแรง การสร้างงาน สร้างรายได้และพัฒนาคุณภาพชีวิตสตรีและสถาบันครอบครัว โดยกรมกิจการสตรีและสถาบันครอบครัว , สถานการณ์สตรีและครอบครัวไทยในภาคตะวันออกเฉียงเหนือ โดยอธิการบดีมหาวิทยาลัยขอนแก่น และคณะอาจารย์
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #ขอนแก่น #กลุ่มเปราะบาง

ที่มา : https://www.thaigov.go.th/news/contents/details/94770