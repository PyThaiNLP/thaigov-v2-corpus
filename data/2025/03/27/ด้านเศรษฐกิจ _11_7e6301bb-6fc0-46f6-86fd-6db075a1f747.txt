รัฐบาลไทย-ข่าวทำเนียบรัฐบาล-กบข. ลงนาม MOU ร่วมกับสมาคมนักวางแผนการเงินไทย ส่งเสริมความรู้เรื่องวางแผนการเงินเพื่อเป้าหมายเกษียณแก่สมาชิก


วันพฤหัสบดีที่ 27 มีนาคม 2568
27/03/2568
พิมพ์
กบข. ลงนาม MOU ร่วมกับสมาคมนักวางแผนการเงินไทย ส่งเสริมความรู้เรื่องวางแผนการเงินเพื่อเป้าหมายเกษียณแก่สมาชิก
กบข. และสมาคมนักวางแผนการเงินไทย ลงนาม MOU เมื่อวันที่ 26 มี.ค.2568 ณ ห้องประชุมโสฬส ชั้น 4 อาคารอับดุลราฮิม โดยมีเลขาธิการคณะกรรมการ กบข. และนายกสมาคมนักวางแผนการเงินไทย เป็นผู้ลงนาม
กรุงเทพฯ – กองทุนบำเหน็จบำนาญข้าราชการ (กบข.) และสมาคมนักวางแผนการเงินไทย ลงนามในบันทึกข้อตกลงความร่วมมือ (MOU) เมื่อวันที่ 26 มีนาคม 2568 ณ ห้องประชุมโสฬส ชั้น 4 อาคารอับดุลราฮิม โดยมี นายทรงพล ชีวะปัญญาโรจน์ เลขาธิการคณะกรรมการ กบข. และ นายวิโรจน์ ตั้งเจริญ นายกสมาคมนักวางแผนการเงินไทย เป็นผู้ลงนาม พร้อมกล่าวถึงแนวทางความร่วมมือในการยกระดับความรู้ทางการเงิน สร้างวินัยการออม ให้กับสมาชิก กบข. เพื่อให้สมาชิกมีทักษะการบริหารจัดการด้านการเงินอย่างเหมาะสม และสามารถลงมือปฏิบัติวางแผนการเงินอย่างจริงจัง เพื่อบรรลุเป้าหมายทางการเงินในด้านต่างๆ ในทุกช่วงชีวิต และเตรียมพร้อมสำหรับวัยเกษียณ
นายทรงพล ชีวะปัญญาโรจน์ เลขาธิการคณะกรรมการกองทุนบำเหน็จบำนาญข้าราชการ (กบข.) เปิดเผยว่า กบข. มีเป้าหมายการดำเนินงานในการส่งเสริมคุณภาพชีวิตให้สมาชิกเกษียณอย่างมีสุข การเสริมสร้างทักษะทางการเงินให้สมาชิกวางแผนการเงินอย่างเข้าใจ เป็นอีกหนึ่งภาระกิจที่สำคัญ จึงได้ร่วมมือกับสมาคมนักวางแผนการเงินไทย ลงนามบันทึกข้อตกลงความร่วมมือด้านการส่งเสริมความรู้และการวางแผนการเงิน เพื่อส่งเสริมความรู้ ความเข้าใจ และความสำคัญเรื่องการวางแผนการเงินให้แก่สมาชิก กบข. เพื่อให้สมาชิกมีทักษะการบริหารจัดการเรื่องการเงินได้อย่างเหมาะสม และลงมือปฏิบัติวางแผนการเงินอย่างจริงจัง เพื่อให้บรรลุเป้าหมายในชีวิต และเตรียมพร้อมสำหรับวัยเกษียณ
โดยความร่วมมือในครั้งนี้ เป็นการต่อยอดจากความร่วมมือจากปีที่ผ่านมา จากกระแสความต้องการของสมาชิกหลังจากที่ได้เข้าร่วมอบรมและมีระดับความรู้ความเข้าใจการบริหารจัดการเงินเพิ่มขึ้น จึงได้เพิ่มเติมรูปแบบการอบรมให้ครอบคลุมสมาชิกทั่วประเทศมากขึ้นทั้งในรูปแบบออนไลน์และออฟไลน์ ซึ่งคาดว่าจะมีสมาชิกเข้าร่วมรวม 3,000 ราย รวมถึงร่วมกันพัฒนาหลักสูตรการอบรม หัวข้อที่เกี่ยวกับการเงิน-การลงทุน การบริหารจัดการหนี้ เพิ่มความสามารถการทวีค่าเงินออมของสมาชิก เพื่อให้สมาชิกเกษียณอย่างมีสุข รวมถึงเพิ่มทักษะพนักงาน กบข. ให้เป็นนักวางแผนการเงิน (Financial Planner) และผู้แนะนำการลงทุน (Investment Consultant) เพื่อให้พนักงาน กบข. สามารถให้คำแนะนำด้านการเงินการลงทุนให้แก่สมาชิกได้อย่างแม่นยำมากยิ่งขึ้น
“กบข. เชื่อว่า การมีความรู้ความเข้าใจการเงินการลงทุน จะเป็นเกราะป้องกันปัญหาทางการเงินในระยะยาวที่เป็นจุดสำคัญของการมีคุณภาพชีวิตที่ดี จึงได้มุ่งเน้นส่งเสริมทักษะทางการเงิน ให้สมาชิกตระหนักถึงความสำคัญของการวางแผนการเงิน เพื่อมุ่งสู่การเกษียณมีสุข” นายทรงพล กล่าว
นายวิโรจน์ ตั้งเจริญ นายกสมาคมนักวางแผนการเงินไทย (Thai Financial Planners Association – TFPA) กล่าวว่า สมาคมนักวางแผนการเงินไทยเป็นหน่วยงานที่มีบทบาทในการส่งเสริมให้ประชาชนมีความรู้ความเข้าใจเรื่องการวางแผนการเงิน และตระหนักถึงความสำคัญและลงมือวางแผนการเงิน ควบคู่ไปกับการผลิตนักวางแผนการเงินที่มีความรู้ ความสามารถ และจรรยาบรรณตามมาตรฐานสากล เพื่อทำหน้าที่ให้ความรู้เรื่องการวางแผนการเงิน ให้คำปรึกษาตลอดจนวางแผนการเงินเพื่อให้คนไทยบรรลุเป้าหมายทางการเงินในด้านต่างๆ ในแต่ละช่วงชีวิต และเพื่อเตรียมพร้อมก่อนวัยเกษียณ
โดยในปี 2567 สมาคมได้ร่วมมือกับกองทุนบำเหน็จบำนาญข้าราชการ (กบข.) จัดอบรมเชิงปฏิบัติการด้านการวางแผนการเงินสำหรับสมาชิก กบข. โดยมุ่งเน้นให้ผู้เข้าร่วมสามารถวางแผนการเงินได้อย่างเป็นรูปธรรมและเตรียมพร้อมสำหรับวัยเกษียณ โดยจัดอบรม 2 รุ่น มีผู้เข้าร่วมจำนวน 80 คน ได้รับผลตอบรับเป็นอย่างดี ในปี 2568 นี้ สมาคมจะจัดการอบรมโดยยังคงให้ความสำคัญกับการลงมือปฎิบัติ แม้ว่าข้าราชการจะมีรายได้และสวัสดิการที่มั่นคง แต่หากได้เสริมให้ความรู้ความเข้าใจเรื่องการออม และการลงทุน เพื่อให้เงินเติบโต และเกษียณสุขมากยิ่งขึ้น นอกเหนือจากความรู้และฝึกปฏิบัติจริงจากในการอบรมแล้ว สมาชิก กบข. ที่เข้าอบรม ยังได้สิทธิ์รับคำปรึกษากับนักวางแผนการเงิน CFP เพื่อให้เป้าหมายที่ตั้งไว้ชัดเจนและเป็นจริงได้มากยิ่งขึ้น
ความร่วมมือระหว่างสมาคมนักวางแผนการเงินไทยกับกองทุนบำเหน็จบำนาญข้าราชการ (กบข. ) ในครั้งนี้มีระยะเวลา 3 ปี ซึ่งกรอบความร่วมมือจะเน้นเรื่องการส่งเสริมให้สมาชิก กบข. มีความรู้ทั้งในด้านวางแผนการเงินให้เหมาะสมกับช่วงวัย เริ่มตั้งแต่วัยเริ่มทำงาน ที่ต้องบริหารรายรับรายจ่าย เพื่อเก็บออมและลงทุน ต่อมากลุ่มสมาชิกข้าราชการในช่วงกลางที่มีภาระทางการเงิน ต้องบริหารค่าใช้จ่ายที่มากขึ้นและต้องลงทุนให้เงินออมงอกเงย และสุดท้ายกลุ่มสมาชิกใกล้เกษียณ ที่มีความต้องการเตรียมพร้อมเพื่อการเกษียณอย่างมั่นคง และมีความสุข
“หลายคนเข้าใจผิดว่าการเตรียมความพร้อมเพื่อการเกษียณ เป็นเรื่องของคนอายุมากหรือใกล้เกษียณ แต่การเกษียณแบบมีความสุขต้องอาศัยการวางแผนระยะยาวตั้งแต่เริ่มต้นทำงาน เพราะการวางแผนเมื่อใกล้เกษียณ นอกจากจะกดดันตัวเองแล้ว บางครั้งสถานการณ์การลงทุนในบางช่วงอาจไม่เอื้อต่อการทำผลตอบแทนให้งอกเงยอีกด้วย ดังนั้นการวางแผนการเงินตั้งแต่อายุยังน้อยจะช่วยให้บรรลุเป้าหมายเกษียณอย่างมั่นใจและยั่งยืนกว่า” นายกสมาคมนักวางแผนการเงินไทย กล่าว

ที่มา : https://www.thaigov.go.th/news/contents/details/94780