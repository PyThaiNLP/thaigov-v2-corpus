รัฐบาลไทย-ข่าวทำเนียบรัฐบาล-“จิราพร” ลงพื้นที่ปราจีนบุรี เปิดงาน “รวมพลคนกองทุนหมู่บ้าน” มอบรางวัลกองทุนดีเด่น เตรียมพร้อมรับโครงการ SML


วันเสาร์ที่ 1 มีนาคม 2568
01/03/2568
พิมพ์
“จิราพร” ลงพื้นที่ปราจีนบุรี เปิดงาน “รวมพลคนกองทุนหมู่บ้าน” มอบรางวัลกองทุนดีเด่น เตรียมพร้อมรับโครงการ SML
“จิราพร” ลงพื้นที่ปราจีนบุรี เปิดงาน “รวมพลคนกองทุนหมู่บ้าน” มอบรางวัลกองทุนดีเด่น เตรียมพร้อมรับโครงการ SML
เมื่อวันที่ 28 กุมภาพันธ์ 2568 เวลา 19.00 น. นางสาวจิราพร สินธุไพร รัฐมนตรีประจำสำนักนายกรัฐมนตรี เป็นประธานในพิธีเปิดงาน "รวมพลคนกองทุนหมู่บ้านจังหวัดปราจีนบุรี" ณ สนามกองบังคับการกองร้อยอาสารักษาดินแดนจังหวัดปราจีนบุรีที่ 1  โดยมีนายวีระพันธ์ ดีอ่อน ผู้ว่าราชการจังหวัดปราจีนบุรี นายวิชิต เครือสุข รองผู้อำนวยการสำนักงานกองทุนหมู่บ้านและชุมชนเมือง นายบุญศรี จันทร์ชัย ประธานคณะกรรมการเครือข่ายกองทุนหมู่บ้านฯ จังหวัดปราจีนบุรี และเครือข่ายกองทุนหมู่บ้านฯ จังหวัดปราจีนบุรี และคณะกรรมการกองทุนหมู่บ้านฯ จังหวัดปราจีนบุรี เข้าร่วมงาน
กองทุนหมู่บ้านและชุมชนเมือง ก่อตั้งมาตั้งแต่ปี 2544 ในยุครัฐบาลพรรคไทยรักไทย ที่นำโดย ดร.ทักษิณ ชินวัตร อดีตนายกรัฐมนตรี และถูกสานต่อในสมัยนางสาวยิ่งลักษณ์ ชินวัตร นายกรัฐมนตรี ถือเป็นอีกหนึ่งนโยบายที่รัฐบาลให้ความสำคัญและสนับสนุน เพื่อเสริมศักยภาพ ยกระดับความเป็นอยู่ของประชาชนในชุมชน กระตุ้นให้เกิดการสร้างงาน สร้างอาชีพ กระจายรายได้ นำไปสู่ความเข้มแข็งของเศรษฐกิจในพื้นที่ ปลดล็อคความยากจน โดยการจัดสรรเงินงบประมาณให้กองทุนหมู่บ้าน ให้เกิดการหมุนเวียนให้ประชาชนได้กู้ยืมไปสร้างงาน สร้างอาชีพ สร้างรายได้ หรือแก้ไขปัญหาจำเป็นเร่งด่วน
“ยินดีอย่างยิ่งที่ได้มาพบปะพี่น้องเครือข่ายกองทุนหมู่บ้านฯ จังหวัดปราจีนบุรี และคณะกรรมการกองทุนหมู่บ้านฯ จังหวัดปราจีนบุรี ต้องขอขอบคุณทุกท่านที่ทำหน้าที่ได้อย่างเข้มแข็ง ผ่านมากว่า 20 ปี กองทุนหมู่บ้านยังคงอยู่ และยังสามารถสร้างประโยชน์ต่อเศรษฐกิจฐานรากของประเทศได้ โดยโครงการในอนาคต ที่ต่อยอดจากทุนหมู่บ้าน ที่รัฐบาลจะเปิดตัว ในไตรมาสแรกของปี 2568 นี้ คือโครงการ SML ซึ่งรัฐบาล ตั้งเป้าที่จะกระจายเม็ดเงิน ประมาณ 11,000 ล้านบาท ไปยังชุมชน หมู่บ้านทั่วประเทศ โดยโครงการ SML จะเป็นการกระจายเม็ดเงินจากส่วนกลาง สู่มือพี่น้องประชาชนให้มีโอกาสในการพัฒนาตัวเอง และไม่ใช่แค่การกระจายเงิน แต่เป็นการกระจายอำนาจด้วยการตัดสินใจของพี่น้องประชาชน ร่วมประชาคมภายในหมู่บ้านว่าจะนำเงินไปใช้ประโยชน์แบบใด เพื่อชุมชน ไม่มีองค์กรหนึ่งองค์กรใดมากำหนด” นางสาวจิราพร กล่าว
โอกาสนี้ นางสาวจิราพร ได้มอบใบประกาศเกียรติคุณแก่กองทุนหมู่บ้านฯ ดีเด่น ประจำจังหวัดปราจีนบุรี จำนวน 21 กองทุน และใบประกาศเกียรติคุณโครงการตามแนวทางประชารัฐดีเด่นระดับจังหวัด จำนวน 21 กองทุน  โดยหนึ่งในกองทุนหมู่บ้านที่ได้รับรางวัลกองทุนฯ ดีเด่น ได้แก่ สถาบันการเงินชุมชนบ้านขอนกว้าง กองทุนหมู่บ้านและชุมชนเมืองปราจีนบุรี ซึ่งเป็นกองทุนที่มีความโดดเด่นในการบริหารจัดการ โดยเป็นต้นแบบกองทุนเข้มแข็ง ที่มีการบริหารจัดการเงินทุนได้อย่างมีประสิทธิภาพ จนมีเงินออมทรัพย์มากกว่า 100 ล้านบาทในปัจจุบัน
ทั้งนี้ เงื่อนไขการรับจัดสรรงบประมาณโครงการ SML ซึ่งจะเริ่มดำเนินการในช่วงไตรมาสแรกของปี 2568 มีหลักเกณฑ์ดังนี้ 1) กองทุนฯ ต้องจดทะเบียนนิติบุคคล 2) ต้องส่งงบการเงิน 2 ปีล่าสุดเป็นอย่างน้อย และ 3) มีคณะกรรมการหมู่บ้านฯ เป็นปัจจุบัน ในขณะที่โครงการให้เป็นไปตามความต้องการของประชาชนในหมู่บ้านโดยผ่านการทำประชาคม

ที่มา : https://www.thaigov.go.th/news/contents/details/93948