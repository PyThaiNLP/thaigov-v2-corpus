รัฐบาลไทย-ข่าวทำเนียบรัฐบาล-"มท.อิ่ม - ธีรรัตน์" เปิดการแข่งขันจักรยาน BMX สนาม 2 ชิงถ้วยพระราชทานกรมสมเด็จพระเทพรัตนราชสุดา ฯ สยามบรมราชกุมารี ย้ำ "กีฬาสร้างคน คนสร้างชาติ" พร้อมเป็นกำลังใจให้นักกีฬาพัฒนา


วันเสาร์ที่ 1 มีนาคม 2568
01/03/2568
พิมพ์
"มท.อิ่ม - ธีรรัตน์" เปิดการแข่งขันจักรยาน BMX สนาม 2 ชิงถ้วยพระราชทานกรมสมเด็จพระเทพรัตนราชสุดา ฯ สยามบรมราชกุมารี ย้ำ "กีฬาสร้างคน คนสร้างชาติ" พร้อมเป็นกำลังใจให้นักกีฬาพัฒนา
"มท.อิ่ม - ธีรรัตน์" เปิดการแข่งขันจักรยาน BMX สนาม 2 ชิงถ้วยพระราชทานกรมสมเด็จพระเทพรัตนราชสุดา ฯ สยามบรมราชกุมารี ย้ำ "กีฬาสร้างคน คนสร้างชาติ" พร้อมเป็นกำลังใจให้นักกีฬาพัฒนาศักยภาพตนเองอย่างต่อเนื่องเพื่อก้าวสู่ทีมชาติในอนาคต
วันนี้ (1 มี.ค. 68) เวลา 08.39 น. น.ส.ธีรรัตน์ สำเร็จวาณิชย์ รมช.มหาดไทย เป็นประธานเปิดการแข่งขันจักรยานบีเอ็มเอ็กซ์ชิงแชมป์ประเทศไทยชิงถ้วยพระราชทาน สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี สนามที่ 2 ปี 2568 โดยมี พล.อ.เดชา เหมกระศรี รองประธานสมาพันธ์จักรยานแห่งเอเชีย (ACC) และนายกสมาคมกีฬาจักรยานแห่งประเทศไทย ในพระบรมราชูปถัมภ์ พร้อมด้วยคณะกรรมการบริหารสมาคม นายมนต์ชัย โชคไพบูลย์กิจ กรรมการผู้จัดการบริษัท โรงงานฟุตบอลล์ไทย สปอร์ตติ้งกู๊ดส์ จำกัด (FBT) นายมนตรี ไชยพันธุ์ รองอธิการบดีมหาวิทยาลัยรัตนบัณฑิต นายวิรัตน์ มีนชัยนันท์ อดีตประธานสภาและสมาชิกสภากรุงเทพมหานคร ผู้อำนวยการเขตลาดกระบัง หนองจอก มีนบุรี คลองสามวา คณะนักกีฬา และผู้ปกครอง ร่วมในพิธี ณ สนามจักรยานบีเอ็มเอ็กซ์สวนกีฬากมล เอฟบีที เขตหนองจอก กรุงเทพมหานคร
น.ส.ธีรรัตน์ ได้กล่าวชื่นชมสมาคมกีฬาจักรยานแห่งประเทศไทย ในพระบรมราชูปถัมภ์ ที่ได้จัดการแข่งขันจักรยานบีเอ็มเอ็กซ์ชิงแชมป์ประเทศไทยชิงถ้วยพระราชทาน สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี สนามที่ 2 ปี 2568 ซึ่งถือเป็นกิจกรรมที่ได้จัดอย่างต่อเนื่อง มีชื่อเสียง มีนักกีฬาแข่งขันจากทั่วโลก
"ต้องขอบคุณท่านผู้ปกครองที่ได้ให้การสนับสนุนศักยภาพของลูกหลาน ทำให้ห่างไกลอบายมุข ยาเสพติด และขอขอบคุณคณะผู้จัดการแข่งขันที่ได้ร่วมแรงร่วมใจทำให้กิจกรรมการแข่งขันประสบความสำเร็จด้วยดี ขอให้ทุกส่วนได้จัดเพิ่มมากขึ้น ๆ เพื่อน้อง ๆ นักกีฬาเหล่านี้ จะได้เติบโตเป็นนักกีฬาทีมชาติในอนาคตอย่างแน่นอน นี่คือสิ่งที่ทำให้เราเห็นว่า "กีฬาสร้างคนคนสร้างชาติอย่างแท้จริง" และขอเป็นกำลังใจให้นักกีฬาทุกคนได้พัฒนาร่างกาย พัฒนาฝีเท้า เพื่อที่จะเข้าร่วมการแข่งขันเก็บคะแนนในสนามต่อ ๆ ไป" น.ส.ธีรรัตน์ กล่าวเพิ่มเติม
สำหรับการแข่งขันจักรยานบีเอ็มเอ็กซ์ ชิงแชมป์ประเทศไทย ชิงถ้วยพระราชทาน สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี มีทีมผู้เข้าแข่งขันจากประเทศต่าง ๆ ได้แก่ ฮ่องกง สิงคโปร์ อินโดนีเซีย ไชนีสไทเป ญี่ปุ่น และสาธารณรัฐประชาชนจีน เข้าร่วม โดยสนามที่ 2 นี้เป็นสนาม CN ที่ถูกบรรจุอยู่บนปฏิทินสหพันธ์จักรยานนานาชาติ (UC) และผู้ที่ชนะการแข่งขันจะได้รับเสื้อ CN ในธานะแชมป์ประเทศไทย และผู้ที่ทำคะแนนสะสะสมได้มากที่สุดในแต่ละสนามก็จะได้เป็นแชมป์ประเทศไทย และคว้าถ้วยรางวัลพระราชทานของสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี

ที่มา : https://www.thaigov.go.th/news/contents/details/93953