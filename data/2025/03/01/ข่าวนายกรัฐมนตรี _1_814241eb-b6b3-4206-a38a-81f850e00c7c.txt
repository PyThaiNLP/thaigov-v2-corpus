รัฐบาลไทย-ข่าวทำเนียบรัฐบาล-นายกรัฐมนตรีส่งความปรารถนาดีขอให้องค์พระอัลเลาะห์อำนวยพรอันประเสริฐแก่พี่น้องชาวไทยมุสลิมทั่วประเทศ


วันศุกร์ที่ 28 กุมภาพันธ์ 2568
28/02/2568
พิมพ์
นายกรัฐมนตรีส่งความปรารถนาดีขอให้องค์พระอัลเลาะห์อำนวยพรอันประเสริฐแก่พี่น้องชาวไทยมุสลิมทั่วประเทศ
นายกรัฐมนตรีส่งความปรารถนาดีขอให้องค์พระอัลเลาะห์อำนวยพรอันประเสริฐแก่พี่น้องชาวไทยมุสลิมทั่วประเทศ
วันนี้  (28 กุมภาพันธ์ 2568) เวลา 19.50 น.  ณ ห้องสีม่วง ตึกไทยคู่ฟ้า ทำเนียบรัฐบาล  นางสาวแพทองธาร   ชินวัตร  นายกรัฐมนตรี กล่าวเนื่องในโอกาสต้อนรับเดือนรอมฎอน ประจำปี พ.ศ. 2568 (ฮ.ศ.1446)   โดยมีใจความว่า
“ในโอกาสอันเป็นมงคลของเดือนรอมฎอน ปีฮิจเราะห์ศักราช 1446 นายกรัฐมนตรีได้ส่งความปรารถนาดีและขอให้องค์พระอัลเลาะห์อำนวยพรอันประเสริฐแก่พี่น้องชาวไทยมุสลิมทั่วประเทศและชาวไทยมุสลิมที่พำนักในต่างประเทศทุกคน”
รอมฎอนเป็นเดือนความเมตตา ความอดทน และการขัดเกลาจิตใจ เป็นช่วงเวลาที่ชาวมุสลิมทั่วโลกมุ่งมั่นปฏิบัติศาสนกิจตามหลักศาสนาอิสลามและถือศีลอด เพื่อชำระร่างกายและจิตใจให้บริสุทธิ์ ยึดมั่นในคุณงามความดี มีความเสียสละและแบ่งปัน รวมทั้งได้น้อมจิตที่เปี่ยมไปด้วยความศรัทธา รำลึกถึงพระมหาคัมภีร์อัลกุรอานที่พระอัลเลาะห์ได้ประทานให้แก่พี่น้องชาวมุสลิม
“ในวาระมงคลแห่งเดือนรอมฎอน ประจำปีฮิจเราะห์ศักราช 1446 นายกรัฐมนตรีขอพรอันประเสริฐแห่งองค์พระอภิบาลโปรดประทานความเมตตา ความสุขกาย สุขใจแก่พี่น้องชาวไทยมุสลิมทุกท่าน ให้สามารถปฏิบัติศาสนกิจต่างๆ ในเดือนรอมฎอนได้ตามเจตจำนง และขอให้ดุอาห์ของทุกท่านบรรลุความปรารถนาทุกประการ ขอความสันติสุข ความสวัสดี จงประสบแก่ทุกท่าน”
......

ที่มา : https://www.thaigov.go.th/news/contents/details/93939