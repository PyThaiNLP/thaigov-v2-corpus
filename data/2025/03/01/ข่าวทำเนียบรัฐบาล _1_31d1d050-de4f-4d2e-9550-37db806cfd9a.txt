รัฐบาลไทย-ข่าวทำเนียบรัฐบาล-ไทย-ปารากวัย เดินหน้ากระชับความร่วมมือทางการค้า เน้นสินค้าเกษตร และยานยนต์  ชูจุดเด่นด้านที่ตั้งของสองประเทศ


วันเสาร์ที่ 1 มีนาคม 2568
01/03/2568
พิมพ์
ไทย-ปารากวัย เดินหน้ากระชับความร่วมมือทางการค้า เน้นสินค้าเกษตร และยานยนต์  ชูจุดเด่นด้านที่ตั้งของสองประเทศ
ไทย-ปารากวัย เดินหน้ากระชับความร่วมมือทางการค้า เน้นสินค้าเกษตร และยานยนต์  ชูจุดเด่นด้านที่ตั้งของสองประเทศ
เมื่อวันที่ 28 กุมภาพันธ์ 2568 ณ ทำเนียบรัฐบาล ดร. นลินี ทวีสิน ประธานผู้แทนการค้าไทย ได้ให้การต้อนรับ H.E. Mr. Javier Viveros รัฐมนตรีช่วยว่าการด้านการลงทุนและการส่งออก กระทรวงอุตสาหกรรม      และการค้า สาธารณรัฐปารากวัย เพื่อหารือเกี่ยวกับแนวทางส่งเสริมความร่วมมือทางการค้าและเศรษฐกิจระหว่างสองประเทศ
ประธานผู้แทนการค้าไทย เปิดเผยว่า ทั้งสองฝ่ายเห็นพ้องกันว่าความสัมพันธ์ทางเศรษฐกิจระหว่างไทยและปารากวัยมีศักยภาพในการขยายตัว โดยเฉพาะในด้านการค้าและการลงทุน ไทยให้ความสำคัญกับปารากวัยในฐานะประเทศผู้ส่งออกถั่วเหลืองรายสำคัญของโลก ขณะที่ไทยมีความต้องการใช้ถั่วเหลืองและผลิตภัณฑ์ที่เกี่ยวข้องอย่างต่อเนื่องในภาคอุตสาหกรรมอาหารสัตว์ น้ำมันพืช และอาหารแปรรูป นอกจากนี้ ปารากวัยยังมีสินค้าเกษตรที่สามารถส่งออกมายังไทย อาทิ เนื้อวัว ข้าวโพด น้ำตาล และผลไม้เขตร้อน ในขณะเดียวกัน ไทยเองก็มีศักยภาพในการขยายตลาดสินค้าเกษตรแปรรูป อาหารฮาลาล และผลิตภัณฑ์จากพืช (plant-based products) ไปยังปารากวัย ซึ่งกำลังเป็นตลาดที่เติบโตในภูมิภาคลาตินอเมริกา
ดร. นลินี เปิดเผยเพิ่มเติมว่า ตนยังได้ใช้โอกาสนี้ผลักดัน Soft Power ของไทย โดยเฉพาะอาหารและมวยไทย ในขณะที่ฝ่ายปารากวัยเสนอให้ไทยพิจารณานำเข้าเนื้อ (Beef) จากปารากวัย ซึ่งมีคุณภาพสูงและมีรสชาติที่โดดเด่น นอกจากนี้ ทั้งสองฝ่ายยังได้หารือถึงการใช้ประโยชน์จากที่ตั้งเชิงยุทธศาสตร์ของทั้งสองประเทศ โดยไทยสามารถเป็นประตูไปสู่อาเซียน และภูมิภาค BIMSTEC ในขณะที่ ปารากวัย สามารถเป็นประตูไปสู่ภูมิภาคอเมริกาใต้ รวมถึงหารือถึงความร่วมมือในอุตสาหกรรมยานยนต์ การศึกษาและวิจัย การท่องเที่ยว และการพัฒนาโครงสร้างพื้นฐาน
ทั้งนี้ ในปัจจุบัน การค้าระหว่างไทยและปารากวัยมีแนวโน้มขยายตัวอย่างต่อเนื่อง โดยในปี 2567 มีมูลค่าการค้ารวม 122.15 ล้านดอลลาร์สหรัฐ สินค้าส่งออกหลักของไทย ได้แก่ รถยนต์และชิ้นส่วน เครื่องจักร ผลิตภัณฑ์ยางพารา อุปกรณ์สื่อสาร และผลิตภัณฑ์พลาสติก ขณะที่สินค้านำเข้าจากปารากวัยที่สำคัญ ได้แก่ หนังและผลิตภัณฑ์สัตว์ อะลูมิเนียม กากถั่วเหลืองสำหรับอุตสาหกรรมอาหารสัตว์ เภสัชภัณฑ์ และเหล็ก

ที่มา : https://www.thaigov.go.th/news/contents/details/93942