รัฐบาลไทย-ข่าวทำเนียบรัฐบาล-“รมว.นฤมล” ส่งความปรารถนาดี อวยพรพี่น้องชาวไทยมุสลิม ประสบความสันติสุข บรรลุผลสำเร็จตามเจตนารมณ์ในการถือศีลอดช่วงเดือนรอมฎอน


วันเสาร์ที่ 1 มีนาคม 2568
“รมว.นฤมล” ส่งความปรารถนาดี อวยพรพี่น้องชาวไทยมุสลิม ประสบความสันติสุข บรรลุผลสำเร็จตามเจตนารมณ์ในการถือศีลอดช่วงเดือนรอมฎอน
“รมว.นฤมล” ส่งความปรารถนาดี อวยพรพี่น้องชาวไทยมุสลิม ประสบความสันติสุข บรรลุผลสำเร็จตามเจตนารมณ์ในการถือศีลอดช่วงเดือนรอมฎอน
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ กล่าวเนื่องในโอกาสแห่งเดือนรอมฎอนอันประเสริฐ ประจำปีฮิจเราะห์ศักราช 1446 (พ.ศ. 2568) ได้เวียนมาบรรจบครบรอบปีอีกครั้งหนึ่ง ตนขอส่งความรัก ความปรารถนาดี และขอแสดงความยินดีกับพี่น้องชาวไทยมุสลิมทั่วประเทศ รวมถึงพี่น้องชาวไทยมุสลิมที่พำนักในต่างประเทศ ที่ได้ร่วมกันปฏิบัติศาสนกิจการถือศีลอดตามหลักศาสนาอิสลาม
ศ.ดร.นฤมล กล่าวต่อว่า เดือนรอมฎอนเป็นวาระที่มีความสำคัญของศาสนาอิสลาม เป็นเดือนแห่งความเชื่อมั่น ที่มวลมุสลิมจะปฏิบัติตามศาสดามูหะมัด อย่างเต็มความสามารถ ด้วยจิตใจที่แน่วแน่มั่นคง ซึ่งการถือศีลอดเป็นการฝึกความอดทนและอดกลั้น นำไปสู่ความเข้มแข็งทั้งทางร่างกายและจิตใจ ทำให้ผู้ปฏิบัติได้รับทราบถึงสภาพอันแท้จริงของผู้ที่อัตคัด ขัดสน ทำให้มีความเห็นอกเห็นใจผู้อื่น และเป็นการขัดเกลาจิตใจให้บริสุทธิ์อย่างแท้จริง ตนจึงขอชื่นชมในความศรัทธาอันเข้มแข็งของพี่น้องมุสลิมทั่วโลก มาในโอกาสนี้
“ดิฉันในนามรัฐมนตรีกระทรวงเกษตรและสหกรณ์ ผู้บริหาร ข้าราชการ ขออวยพรให้พี่น้องมุสลิมทุกท่านประกอบศาสนกิจ ถือศีลอดในเดือนรอมฎอนนี้ได้บรรลุผลสำเร็จอย่างครบถ้วนสมบูรณ์ ประสบแต่ความสุข ความเจริญรุ่งเรือง มีสุขภาพร่างกายแข็งแรง และสมความปรารถนาในสิ่งที่มุ่งหวังไว้ทุกประการ”ศ.ดร.นฤมล กล่าว

ที่มา : https://www.thaigov.go.th/news/contents/details/93943