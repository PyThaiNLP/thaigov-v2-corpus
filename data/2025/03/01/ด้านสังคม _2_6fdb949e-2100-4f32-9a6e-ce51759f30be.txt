รัฐบาลไทย-ข่าวทำเนียบรัฐบาล-ดีอี เตือน ข่าวปลอม “ออมสินปล่อยกู้ครัวเรือน สูงสุด 300,000 บาท ผ่อนนาน 60 เดือน” ระวัง “โจรออนไลน์” หลอกเอาเงิน-ข้อมูลส่วนบุคคล


วันเสาร์ที่ 1 มีนาคม 2568
ดีอี เตือน ข่าวปลอม “ออมสินปล่อยกู้ครัวเรือน สูงสุด 300,000 บาท ผ่อนนาน 60 เดือน” ระวัง “โจรออนไลน์” หลอกเอาเงิน-ข้อมูลส่วนบุคคล
ดีอี เตือน ข่าวปลอม “ออมสินปล่อยกู้ครัวเรือน สูงสุด 300,000 บาท ผ่อนนาน 60 เดือน” ระวัง “โจรออนไลน์” หลอกเอาเงิน-ข้อมูลส่วนบุคคล
กระทรวงดิจิทัลเพื่อเศรษฐกิจและสังคม (ดีอี) ตรวจพบข่าวปลอมรายสัปดาห์ ที่ประชาชนให้ความสนใจสูงสุดอันดับที่ 1 เรื่อง “ออมสินปล่อยกู้ครัวเรือน สูงสุด 300,000 บาท ผ่อนนาน 60 เดือน” รองลงมาคือเรื่อง “ปรากฏการณ์ดาราศาสตร์ ดวงอาทิตย์และดวงจันทร์พบกันที่ขอบฟ้าของหาดป่าตอง” โดยขอให้ประชาชน อย่าหลงเชื่อข่าวปลอม เลือกเชื่อ เลือกแชร์ ข้อมูลที่เป็นประโยชน์ อาจทำให้สูญเสียทรัพย์สิน และข้อมูลส่วนบุคคล รวมทั้งสร้างความเข้าใจผิด ความสับสนในสังคม
นายเวทางค์ พ่วงทรัพย์ เลขาธิการคณะกรรมการดิจิทัลเพื่อเศรษฐกิจและสังคมแห่งชาติ (BDE) ในฐานะโฆษกกระทรวงดิจิทัลเพื่อเศรษฐกิจและสังคม (ดีอี) กล่าวถึงผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 21 – 27 กุมภาพันธ์ 2568 พบข้อความที่เข้ามาทั้งหมด 836,289 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 569 ข้อความ
สำหรับช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 548 ข้อความ ตามมาด้วยการแจ้งเบาะแสผ่าน Line Official จำนวน 20 ข้อความ และ ช่องทาง Facebook จำนวน 1 ข้อความ รวมเรื่องที่ต้องดำเนินการตรวจสอบทั้งหมด 184 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 71 เรื่อง
ทั้งนี้ กระทรวงดีอี ได้แบ่งข่าวปลอมที่ได้รับความสนใจเป็น 5 กลุ่ม ประกอบด้วย
กลุ่มที่ 1 : นโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคงภายในประเทศ จำนวน 81 เรื่อง
กลุ่มที่ 2 : ผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมายจำนวน 54 เรื่อง
กลุ่มที่ 3 : ภัยพิบัติ จำนวน 15 เรื่อง
กลุ่มที่ 4 : เศรษฐกิจ จำนวน 8 เรื่อง
กลุ่มที่ 5 : กลุ่มอาชญากรรมออนไลน์ จำนวน 26 เรื่อง
นายเวทางค์ กล่าวต่อว่า เมื่อพิจารณาจากข่าวปลอมที่ได้รับความสนใจในลำดับต้นๆ ในสัปดาห์นี้ พบว่าเป็นข่าวเกี่ยวกับธนาคารของรัฐ โครงการของรัฐ ปรากฎการณ์ธรรมชาติ เรื่องสุขภาพและผลิตภัณฑ์สุขภาพ ซึ่งมีผลกระทบต่อสังคมส่วนใหญ่ ทำให้เกิดความเข้าใจผิด สับสน และวิตกกังวลได้ รวมทั้งอาจเกิดความเสียหายต่อข้อมูลส่วนบุคคล และทรัพย์สิน โดยข่าวที่ได้รับความสนใจจากประชาชนมากที่สุด 10 อันดับ ได้แก่
อันดับที่ 1 : เรื่อง ออมสินปล่อยกู้ครัวเรือน สูงสุด 300,000 บาท ผ่อนนาน 60 เดือน
อันดับที่ 2 : เรื่อง ปรากฏการณ์ดาราศาสตร์ ดวงอาทิตย์และดวงจันทร์พบกันที่ขอบฟ้าของหาดป่าตอง
อันดับที่ 3 : เรื่อง ออมสิน เปิดลงทะเบียนสินเชื่อสร้างงานสร้างอาชีพ วงเงิน 1 แสนบาท หมดเขต 28 ก.พ. 68
อันดับที่ 4 : เรื่อง ใบกระเจี๊ยบแดง มีสรรพคุณช่วยทำให้ตับแข็งแรง และลดความเสี่ยงโรคตับ
อันดับที่ 5 : เรื่อง ลูกอมเจลน้ำมันคริลล์แอนตาร์กติกา บรรเทามือเท้าชา
อันดับที่ 6 : เรื่อง ธอส. เปิดจุดลงทะเบียนเงินดิจิทัล เฟส 3 สำหรับกลุ่มคนไม่มีสมาร์ตโฟน
อันดับที่ 7 : เรื่อง หากมีกลิ่นตัวให้ดูที่ขี้หู ถ้าขี้หูแห้งจะมีกลิ่นตัวอ่อน ๆ ถ้าขี้หูเปียกจะมีกลิ่นตัวแรง
อันดับที่ 8 : เรื่อง กินเนื้อวัว เสี่ยงรับฮอร์โมนวัวเข้าสู่ร่างกาย
อันดับที่ 9 : เรื่อง VitaKit เสริมสร้างภูมิคุ้มกัน ช่วยลดความเครียด ต้านการอักเสบ และปรับปรุงสติปัญญา
อันดับที่ 10 : เรื่อง ยืนปัสสาวะบ่อย เสี่ยงต่อมลูกหมากโตและมะเร็ง!
“เมื่อพิจารณาจากข่าวปลอมที่ประชาชนสนใจมากที่สุด จาก 10 อันดับข้างต้น พบว่าเป็นข่าวที่เกี่ยวข้องกับเรื่องโครงการของรัฐ โครงการสินเชื่อของธนาคารรัฐ เรื่องปรากฎการณ์ธรรมชาติ สุขภาพและผลิตภัณฑ์สุขภาพ ซึ่งทั้งหมดมีผลกระทบต่อประชาชน โดยในส่วนของข่าวปลอมที่เกี่ยวข้องกับโครงการสินเชื่อของธนาคารัฐนั้น ขอให้ประชาชนระมัดระวัง การแอบอ้างของมิจฉาชีพ ซึ่งอาจมีความเสี่ยงทำให้สูญเสียข้อมูลส่วนบุคคล และทรัพย์สิน โดยหากมีการแชร์ส่งต่อกันไปในสังคม มีผลทำให้ประชาชนเกิดความสับสน ส่งผลกระทบกับประชาชนทั่วประเทศเป็นวงกว้าง” นายเวทางค์ กล่าว
สำหรับอันดับ 1 เรื่อง “ออมสินปล่อยกู้ครัวเรือน สูงสุด 300,000 บาท ผ่อนนาน 60 เดือน” กระทรวงดีอี ได้ประสานงานร่วมกับธนาคารออมสิน กระทรวงการคลัง ตรวจสอบพบว่าเป็นข้อมูลเท็จ โดยขอชี้แจงว่า ธนาคารออมสินไม่มีโครงการปล่อยสินเชื่อช่วยครัวเรือน 300,000 บาท ซึ่งเพจที่เผยแพร่ข้อมูล รวมถึง TikTok gsb.society.mymo4 ไม่ใช่บัญชีอย่างเป็นทางการของธนาคาร และไม่มีความเกี่ยวข้องกับธนาคารออมสิน ดังนั้นขอเตือนประชาชนอย่าหลงเชื่อ อาจถูกมิจฉาชีพหลอกให้โอนเงิน หรือหลอกเอาข้อมูลส่วนตัว
ในส่วนข่าวปลอมอันดับ 2 เรื่อง “ปรากฏการณ์ดาราศาสตร์ ดวงอาทิตย์และดวงจันทร์พบกันที่ขอบฟ้าของหาดป่าตอง” กระทรวงดีอี ประสานงานร่วมกับ สถาบันวิจัยดาราศาสตร์แห่งชาติ (องค์การมหาชน) กระทรวงการอุดมศึกษา วิทยาศาสตร์ วิจัยและนวัตกรรม ตรวจสอบพบว่าเป็นข้อมูลเท็จ โดยขอชี้แจงว่า ข่าวดังกล่าวเป็นข่าวปลอม และภาพที่ใช้อ้างอิงได้มีการเผยแพร่ซ้ำมาหลายครั้งแล้ว และไม่ใช่ภาพที่บันทึกจากหาดป่าตอง จ.ภูเก็ต แต่อย่างใด
นอกจากนี้ ในกรณีที่ดวงจันทร์ตกลับขอบฟ้าพร้อม ๆ กับดวงอาทิตย์นั้น ควรจะเป็นดวงจันทร์ที่ปรากฏเป็นเสี้ยวบาง หรือดวงจันทร์ดับเท่านั้น หากเป็นดวงจันทร์ที่เสี้ยวใหญ่หรือเต็มดวง หมายความว่า ต้องมีมุมห่างจากดวงอาทิตย์ค่อนข้างมาก หรืออยู่ตำแหน่งตรงข้ามดวงอาทิตย์
อย่างไรก็ตาม ดีอี มีความห่วงใยประชาชน เรื่องความตระหนักรู้เท่าทันข่าวปลอมที่ถูกแพร่กระจายบนสื่อออนไลน์ โซเชียล ซึ่งหากขาดความรู้เท่าทันส่งต่อข้อมูลข่าวปลอม ทำให้เกิดการหลงเชื่อ สร้างความเข้าใจที่คลาดเคลื่อน เกิดความวิตกกังวล หรืออาจสร้างความเสียหายต่อชีวิต ทรัพย์สิน หรือข้อมูลส่วนบุคคล และอาจส่งผลกระทบต่อประชาชนในสังคมเป็นวงกว้าง ดังนั้นจึงควรตรวจสอบข้อเท็จจริงของข่าวหรือลิงก์เว็บไซต์ให้แน่ชัด
สามารถแจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.)
|  Line ID: @antifakenewscenter | เว็บไซต์ www.antifakenewscenter.com
--------------------------------------------------------------------------------------

ที่มา : https://www.thaigov.go.th/news/contents/details/93950