รัฐบาลไทย-ข่าวทำเนียบรัฐบาล-ก.เกษตรฯ หนุน MOU โครงการส่งเสริมการเกษตรที่เป็นมิตรกับสิ่งแวดล้อม “ไถกลบใบอ้อย” ลดการเผาอย่างยั่งยืน ในพื้นที่จังหวัดตาก


วันเสาร์ที่ 1 มีนาคม 2568
ก.เกษตรฯ หนุน MOU โครงการส่งเสริมการเกษตรที่เป็นมิตรกับสิ่งแวดล้อม “ไถกลบใบอ้อย” ลดการเผาอย่างยั่งยืน ในพื้นที่จังหวัดตาก
ก.เกษตรฯ หนุน MOU โครงการส่งเสริมการเกษตรที่เป็นมิตรกับสิ่งแวดล้อม “ไถกลบใบอ้อย” ลดการเผาอย่างยั่งยืน ในพื้นที่จังหวัดตาก
เมื่อวันที่ 28 ก.พ. 2568 นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ เป็นสักขีพยานในพิธีลงนามบันทึกข้อตกลงความร่วมมือ (MOU) “โครงการส่งเสริมการเกษตรที่เป็นมิตรกับสิ่งแวดล้อม ไถกลบใบอ้อย ลดการเผาอย่างยั่งยืน พื้นที่จังหวัดตาก” ระหว่าง จังหวัดตาก โดยนายชูชีพ พงษ์ไชย ผู้ว่าราชการจังหวัดตาก และบริษัทแม่สอดพลังงานสะอาด จำกัด โดย นายสมคิด แจ่มจำรัส ผู้อำนวยการฝ่ายไร่ บริษัท แม่สอดพลังงานสะอาด จำกัด เป็นผู้ลงนามบันทึกข้อตกลงความร่วมมือและมี นายวิษณุ คำพินิจ เกษตรจังหวัดตาก และนางประเทือง มหาพิรุณ เกษตรและสหกรณ์จังหวัดตาก เป็นผู้ลงนามเป็นพยานบันทึกข้อตกลงฉบับนี้ มีวัตถุประสงค์ เพื่อเป็นกรอบในการดำเนินงานร่วมกันอย่างเป็นรูปธรรม มุ่งเน้นการส่งเสริมการตัดอ้อยสด การนำเทคโนโลยีและนวัตกรรมมาใช้ในการจัดการเศษวัสดุเหลือทิ้งจากอ้อย ตลอดจนการสร้างความตระหนักและการมีส่วนร่วมของเกษตรกรในการลดการเผาอ้อย ถือเป็นก้าวสำคัญในการแก้ไขปัญหาการเผาอ้อยในพื้นที่จังหวัดตากอย่างยั่งยืน โดยอาศัยความร่วมมือจากทุกภาคส่วนในการขับเคลื่อนการดำเนินงานให้บรรลุเป้าหมายที่กำหนดไว้ ซึ่งสอดคล้องกับนโยบายของกระทรวงเกษตรและสหกรณ์ ที่เร่งขับเคลื่อนดำเนินการควบคุมการเผาในพื้นที่การเกษตร และรณรงค์หยุดการเผา โดยส่งเสริมให้มีจัดการเศษวัสดุเหลือใช้ทางการเกษตรทดแทนการเผาทำลาย ปรับเปลี่ยนวิธีการผลิตจากเดิม มุ่งสู่การทำการเกษตรปลอดการเผาที่เป็นมิตรกับสิ่งแวดล้อม
สำหรับจังหวัดตาก มีพื้นที่ประมาณ 10 ล้านไร่ เป็นพื้นที่เกษตรกรรม 1.2 ล้านไร่ มีเกษตรกรปลูกอ้อย จำนวน 1,800 ราย พื้นที่ปลูกอ้อย 66,500 ไร่ บริษัทฯ ได้มีนโยบายส่งเสริมให้ชาวไร่ ตัดอ้อยสด งดการเผา ทั้งก่อนและหลังตัดอ้อยโดยสนับสนุนการไถกลบใบอ้อยลงดิน แทนการเผา เพื่อช่วยลดผลกระทบต่อสิ่งแวดล้อม จากการดำเนินงานที่ผ่านมา สามารถลดเศษใบอ้อยที่จะก่อให้เกิดการเผาได้อย่างน้อย 30,600 ตัน

ที่มา : https://www.thaigov.go.th/news/contents/details/93947