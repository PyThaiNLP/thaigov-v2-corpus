รัฐบาลไทย-ข่าวทำเนียบรัฐบาล-รัฐบาลเร่งแก้ไขปัญหาท้องไม่พร้อมในวัยรุ่น ดึงครอบครัว-โรงเรียนร่วมสร้างเกราะป้องกัน หลังตัวเลขเด็ก 10-14 ปี ขอคำปรึกษาสายด่วน 1663 และช่องทางออนไลน์พุ่ง 46,893 ราย


วันเสาร์ที่ 1 มีนาคม 2568
01/03/2568
พิมพ์
รัฐบาลเร่งแก้ไขปัญหาท้องไม่พร้อมในวัยรุ่น ดึงครอบครัว-โรงเรียนร่วมสร้างเกราะป้องกัน หลังตัวเลขเด็ก 10-14 ปี ขอคำปรึกษาสายด่วน 1663 และช่องทางออนไลน์พุ่ง 46,893 ราย
รัฐบาลเร่งแก้ไขปัญหาท้องไม่พร้อมในวัยรุ่น ดึงครอบครัว-โรงเรียนร่วมสร้างเกราะป้องกัน หลังตัวเลขเด็ก 10-14 ปี ขอคำปรึกษาสายด่วน 1663 และช่องทางออนไลน์พุ่ง 46,893 ราย
วันนี้ (1 มีนาคม 2568) เวลา 10.45 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า จากข้อมูลกรมอนามัย กระทรวงสาธารณสุข รายงาน ปัญหาการตั้งครรภ์ในวัยรุ่น ปี 2567 พบว่า อัตราการคลอดบุตรในช่วงอายุ 10 - 14 ปี เพิ่มขึ้นเป็น 0.93 ต่อพันคน เกินเป้าหมายที่กำหนดจากข้อมูล DOH Dashboard ซึ่งสูงขึ้นจากปี 2566 อยู่ที่ 0.77 ต่อพันคน เกินกว่าเป้าหมายของ UN ที่กำหนดไว้ไม่เกิน 0.7 ต่อพันคน
ทั้งนี้ รัฐบาลได้เร่งวางแนวทางป้องกันและแก้ไขปัญหา โดยการเพิ่มความรู้ด้านเพศศึกษาและการคุมกำเนิดอย่างเหมาะสม ขยายการเข้าถึง บริการสุขภาพและที่ปรึกษาสำหรับวัยรุ่น เน้นการมีส่วนร่วมของครอบครัว โรงเรียน และชุมชนโดยใช้สื่อออนไลน์และโซเชียลมีเดีย เพื่อให้ความรู้แก่เยาวชน รวมทั้งการให้คำปรึกษาผ่านสายด่วน 1663
ยอดขอคำปรึกษาเรื่องตั้งครรภ์ไม่พร้อมในวัยรุ่น 10 - 14 ปี พบว่าเพิ่มขึ้น โดยในปี 2567 มีวัยรุ่นอายุ 10 - 14 ปี ขอรับคำปรึกษาเรื่อง ตั้งครรภ์ไม่พร้อม ผ่านช่องทางออนไลน์และสายด่วน รวม 46,893 ราย หรือเฉลี่ย 128 รายต่อวัน เพิ่มขึ้นจากปี 2566 ที่มีจำนวน 44,574 ราย
สาเหตุหลักของการตั้งครรภ์ไม่พร้อมในเด็กหญิงอายุ 10 - 14 ปี ได้แก่ (1) ขาดความรู้และความเข้าใจเรื่องเพศศึกษา ทำให้ไม่ได้ป้องกันตนเองในการมีเพศสัมพันธ์ (2) การถูกล่วงละเมิดทางเพศ ถือเป็นปัจจัยสำคัญที่ต้องได้รับการแก้ไขอย่างเร่งด่วน ซึ่งแนวทางแก้ไขและช่วยเหลือรวมถึงการขอรับคำปรึกษาผ่านสายด่วน 1663 เป็นช่องทางสำคัญในการส่งต่อไปยังหน่วยบริการที่เหมาะสม ให้คำแนะนำเกี่ยวกับการดูแลระหว่างตั้งครรภ์ หรือทางเลือกในการยุติการตั้งครรภ์อย่างปลอดภัยตามกฎหมาย
มาตรการเร่งด่วนที่รัฐบาลดำเนินการ คือ (1) ให้ความรู้เรื่องเพศศึกษาเชิงรุกในโรงเรียนและครอบครัว (2) ขยายช่องทางปรึกษาที่เข้าถึงง่าย ผ่านโซเชียลมีเดียและแพลตฟอร์มออนไลน์ (3) ส่งเสริมการใช้ถุงยางอนามัยและยาคุมกำเนิดที่ปลอดภัย และ (4) พัฒนาโครงการช่วยเหลือแม่วัยใส ให้เข้าถึงการศึกษาต่อและโอกาสทางอาชีพตัวเลขที่เพิ่มขึ้นสะท้อนถึงความจำเป็นในการป้องกันปัญหาเชิงระบบ เพื่อลดอัตราการตั้งครรภ์ไม่พร้อมในวัยรุ่น และช่วยให้เด็กหญิงกลุ่มเสี่ยงมีอนาคตที่ดีขึ้น
“รัฐบาลตระหนักถึงความรุนแรงของปัญหาการตั้งครรภ์ไม่พร้อมในวัยรุ่น และมุ่งมั่นแก้ไขอย่างเป็นระบบและจริงจัง โดยเร่งดำเนินมาตรการป้องกัน คุ้มครอง และให้ความช่วยเหลือผ่านความร่วมมือจากทุกภาคส่วน ทั้งครอบครัว โรงเรียน และหน่วยงานที่เกี่ยวข้อง ด้วยการขยายการเข้าถึงความรู้ด้านเพศศึกษา การคุมกำเนิด และบริการปรึกษาอย่างครอบคลุม เพื่อให้เยาวชนมีทางเลือกที่ปลอดภัยเพื่อแก้ไขปัญหาอย่างเป็นรูปธรรม และสามารถขอคำปรึกษาได้ที่สายด่วน 1663 ตลอด 24 ชั่วโมง” นางสาวศศิกานต์ กล่าว

ที่มา : https://www.thaigov.go.th/news/contents/details/93949