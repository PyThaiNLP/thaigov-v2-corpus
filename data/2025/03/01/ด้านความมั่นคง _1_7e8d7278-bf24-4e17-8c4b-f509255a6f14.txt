รัฐบาลไทย-ข่าวทำเนียบรัฐบาล-"อนุทิน" สั่งการใช้กลไกปกครองทุกระดับบังคับใช้กฎหมายขับเคลื่อนจัดระเบียบสังคม เข้มสถานบริการ ยาเสพติด การค้ามนุษย์ อาวุธปืน การพนัน เฝ้าระวังผู้มีอิทธิพล กำชับรายงานผลทุกเดือน


วันเสาร์ที่ 1 มีนาคม 2568
01/03/2568
พิมพ์
"อนุทิน" สั่งการใช้กลไกปกครองทุกระดับบังคับใช้กฎหมายขับเคลื่อนจัดระเบียบสังคม เข้มสถานบริการ ยาเสพติด การค้ามนุษย์ อาวุธปืน การพนัน เฝ้าระวังผู้มีอิทธิพล กำชับรายงานผลทุกเดือน
"อนุทิน" สั่งการใช้กลไกปกครองทุกระดับบังคับใช้กฎหมายขับเคลื่อนจัดระเบียบสังคม เข้มสถานบริการ ยาเสพติด การค้ามนุษย์ อาวุธปืน การพนัน เฝ้าระวังผู้มีอิทธิพล กำชับรายงานผลทุกเดือนถือเป็น KPI ประเมินผลปฏิบัติราชการ
น.ส.ไตรศุลี ไตรสรณกุล เลขานุการ รมว.มหาดไทย และ โฆษกกระทรวงมหาดไทย กล่าวว่า จากที่รัฐบาลมีนโยบายการแก้ไขปัญหายาเสพติดและการปราบปรามอาชญากรรมทุกรูปแบบ และกระทรวงมหาดไทยมีนโยบายจัดระเบียบสังคมปรามปรามผู้มีอิทธิพล เพื่อให้ดำเนินการขับเคลื่อนนโยบายดังกล่าวให้เกิดเป็นรูปธรรม นายอนุทิน ชาญวีรกูล รองนายกรัฐมนตรี และ รมว.มหาดไทย ได้มีข้อสั่งการให้มีนำใช้กลไกของฝ่ายปกครองในทุกระดับเข้ามาสนับสนุนปฏิบัติการ
ล่าสุด กระทรวงมหาดไทยได้ออกแนวทางขับเคลื่อนโยบายจัดระเบียบสังคม และนายอนุทินได้มีข้อสั่งการไปยังผู้ว่าราชการจังหวัด ทุกจังหวัด หัวหน้าส่วนราชการระดับกรม หัวหน้าหน่วยงานรัฐวิสาหกิจ ให้ดำเนินการขับเคลื่อนตามแนวทางดังกล่าว เพื่อให้เกิดการผลักดันนโยบายของรัฐบาลและกระทรวงมหาดไทยเป็นไปในทิศทางเดียวกัน สร้างความมั่นคงปลอดภัย และเกิดประโยชน์สูงสุดกับประชาชน
น.ส.ไตรศุลี กล่าวว่า ตามข้อสั่งการของนายอนุทิน การขับเคลื่อนการจัดระเบียบสังคม ทุกพื้นที่ต้องให้ความสำคัญกับการสร้างความรู้ความเข้าใจในหลักการจัดระเบียบสังคม เพื่อแก้ไขปัญหาสังคมไร้ระเบียบและกฎเกณฑ์ รวมถึงปัญหาการไม่บังคับใช้กฎหมาย พร้อมกับใช้กลไกฝ่ายปกครองทุกระดับ นายอำเภอ ปลัดอำเภอ กำนัน ผู้ใหญ่บ้าน สมาชิกกององอาสารักษาดินแดน (สมาชิก อส.) เข้ามาสนับสนุน บูรณาการร่วมกับหน่วยงานที่เกี่ยวข้องดำเนินการอย่างเข้มงวดและจริงจังในการบังคับใช้กฎหมาย จับกุม สืบสวน สอบสวน ในเขตปกครองที่ตนเองรับผิดชอบ
"นายอนุทิน ได้กำชับว่าการบังคับใช้กฎหมายจะต้องดำเนินการอย่างเข้มงวดกับทุกกิจกรรมที่ไม่พึงประสงค์ในพื้นที่ โดยมุ่งเน้นการดำเนินการอย่างเข้มข้นสำหรับ สถานบริการและสถานบันเทิง ยาเสพติด การค้ามนุษย์ การครอบครองและพกพาอาวุธปืน การพนัน การติดตามและเฝ้าระวังผู้มีอิทธิพล โดยจะมีการติดตามประเมินผลดำเนินการ ต้องมีการรายงานผลการปฏิบัติงานทุกเดือน เป็นหนึ่งใน KPI ประกอบการพิจารณาประเมินผลการปฏิบัติราชการด้วย" น.ส.ไตรศุลี กล่าว

ที่มา : https://www.thaigov.go.th/news/contents/details/93951