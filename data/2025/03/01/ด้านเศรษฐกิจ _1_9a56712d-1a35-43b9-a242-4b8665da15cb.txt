รัฐบาลไทย-ข่าวทำเนียบรัฐบาล-ผู้ช่วยปลัด กษ. ลงพื้นที่ติดตามโครงการ "นำร่อง" การแก้ไขปัญหาด้านการเกษตร


วันศุกร์ที่ 28 กุมภาพันธ์ 2568
ผู้ช่วยปลัด กษ. ลงพื้นที่ติดตามโครงการ "นำร่อง" การแก้ไขปัญหาด้านการเกษตร
ผู้ช่วยปลัด กษ. ลงพื้นที่ติดตามโครงการ "นำร่อง" การแก้ไขปัญหาด้านการเกษตรโดยน้อมนำแนวพระราชดำริมาปรับใช้ในพื้นที่บ้านหนองกระทิง ตำบลท่ากระดาน อำเภอสนามชัยเขต จังหวัดฉะเชิงเทรา และการดำเนินงานโครงการพัชรสุธาคชานุรักษ์
นายพรเทพ ศรีธนาธร ผู้ช่วยปลัดกระทรวงเกษตรและสหกรณ์ ลงพื้นที่ติดตามโครงการ "นำร่อง" การแก้ไขปัญหาด้านการเกษตรโดยน้อมนำแนวพระราชดำริมาปรับใช้ในพื้นที่บ้านหนองกระทิง ตำบลท่ากระดาน อำเภอสนามชัยเขต จังหวัดฉะเชิงเทรา และการดำเนินงานโครงการพัชรสุธาคชานุรักษ์ โดยมีเกษตรและสหกรณ์จังหวัดฉะเชิงเทรา ผู้นำชุมชน กลุ่มเกษตรกรหมู่บ้านคชานุรักษ์ และส่วนราชการในพื้นที่เข้าร่วม
ทั้งนี้ โครงการ “นำร่อง” มีพื้นที่เป้าหมายเดียวกันกับโครงการพัชรสุธาคชานุรักษ์ ประกอบด้วย 5 โครงการหลัก ได้แก่ การยกระดับรายได้กลุ่มวิสาหกิจชุมชนเกษตรแปลงรวม (ผัก) การยกระดับเศรษฐกิจชุมชน กลุ่มวิสาหกิจ แพะ แกะ โค การส่งเสริมอาชีพทางเลือก การแปรรูปผลผลิตทางการเกษตร และระบบส่งน้ำเพื่อใช้ในภาคการเกษตร ซึ่งเป็นประโยชน์ต่อเกษตรกรให้มีรายได้และความเป็นอยู่ที่ดีขึ้น
นอกจากนี้ ผู้ช่วยปลัดกระทรวงเกษตรและสหกรณ์ ได้พบกับเกษตรกร กลุ่มวิสาหกิจเกษตรแปลงรวม (ผัก) ซึ่งผ่านการรับรองมาตรฐาน GAP กลุ่มวิสาหกิจชุมชนแปรรูป (น้ำพริก) และเกษตรกรต้นแบบการเลี้ยง โค แพะ แกะ โดยได้ให้ข้อเสนอแนะการดำเนินงานด้านต่าง ๆ อาทิ การรวมกลุ่มเกษตรกร การถ่ายทอดองค์ความรู้ การพัฒนายกระดับไปสู่ผู้ประกอบการ การสร้างมูลค่าเพิ่มให้สินค้าเกษตรด้วยการแปรรูป รวมถึงโอกาสในการเพิ่มช่องทางการตลาดสำหรับสินค้าเกษตรมูลค่าสูงด้วย

ที่มา : https://www.thaigov.go.th/news/contents/details/93940