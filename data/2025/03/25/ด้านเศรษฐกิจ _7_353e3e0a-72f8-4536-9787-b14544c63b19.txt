รัฐบาลไทย-ข่าวทำเนียบรัฐบาล-กรมบัญชีกลางออกมาตรการเร่งรัดการใช้จ่ายฯ ปี 68 เร่งส่งเม็ดเงินลงสู่ระบบเศรษฐกิจ 


วันอังคารที่ 25 มีนาคม 2568
25/03/2568
พิมพ์
กรมบัญชีกลางออกมาตรการเร่งรัดการใช้จ่ายฯ ปี 68 เร่งส่งเม็ดเงินลงสู่ระบบเศรษฐกิจ
กรมบัญชีกลางติดตามเร่งรัดการใช้จ่ายเงินงบประมาณรายจ่ายประจำปีงบประมาณ พ.ศ.2568 ของส่วนราชการต่าง ๆ อย่างต่อเนื่อง เพื่อให้เป็นไปตามเป้าหมายที่ ครม. กำหนดให้การเบิกจ่ายงบประมาณรายจ่ายประจำปีงบประมาณ พ.ศ. 2568 ในภาพรวมไม่น้อยกว่า ร้อยละ 94
นางแพตริเซีย มงคลวนิช อธิบดีกรมบัญชีกลาง เปิดเผยว่า กรมบัญชีกลางได้ติดตามเร่งรัดการใช้จ่ายเงินงบประมาณรายจ่ายประจำปีงบประมาณ พ.ศ. 2568 ของส่วนราชการต่าง ๆ อย่างต่อเนื่อง เพื่อให้เป็นไปตามเป้าหมายที่คณะรัฐมนตรี (ครม.) กำหนดให้การเบิกจ่ายงบประมาณรายจ่ายประจำปีงบประมาณ พ.ศ. 2568 ในภาพรวมไม่น้อยกว่า ร้อยละ 94 การเบิกจ่ายงบประมาณรายจ่ายประจำไม่น้อยกว่า ร้อยละ 98 การเบิกจ่ายงบประมาณรายจ่ายลงทุนไม่น้อยกว่า ร้อยละ 80 และการใช้จ่ายงบประมาณรายจ่ายภาพรวม ร้อยละ 100 ซึ่งผลการเบิกจ่ายเงินงบประมาณรายจ่ายประจำปีงบประมาณ พ.ศ. 2568 ข้อมูล ณ วันที่ 18 มีนาคม 2568 ภาพรวมเบิกจ่ายแล้ว 1,826,965.47 ล้านบาท คิดเป็นร้อยละ 48.68 ของวงเงินงบประมาณหลังโอนเปลี่ยนแปลง 3,752,700 ล้านบาท จำแนกเป็นรายจ่ายประจำเบิกจ่ายแล้ว 1,611,807.02 ล้านบาท คิดเป็นร้อยละ 57.15 ของวงเงินงบประมาณหลังโอนเปลี่ยนแปลง 2,820,421.38 ล้านบาท รายจ่ายลงทุนเบิกจ่ายแล้ว 215,024.11 ล้านบาท คิดเป็นร้อยละ 30.10 ของวงเงินงบประมาณหลังโอนเปลี่ยนแปลง 714,279.40 ล้านบาท
สำหรับเงินงบประมาณที่กันไว้เบิกเหลื่อมปีเบิกจ่ายแล้ว 158,135.60 ล้านบาท คิดเป็นร้อยละ 57.50 ของวงเงินงบประมาณหลังโอนเปลี่ยนแปลง 275,009.04 ล้านบาท เนื่องจากการเบิกจ่ายรายจ่ายลงทุนยังต่ำกว่าเป้าหมายที่กำหนด และมีรายการที่ยังไม่ก่อหนี้ผูกพันที่ไม่เป็นไปตามแผน คณะกรรมการวินิจฉัยปัญหาการจัดซื้อจัดจ้างและการบริหารพัสดุภาครัฐ (คณะกรรมการวินิจฉัย) พิจารณาแล้วเห็นว่า เพื่อให้การเร่งรัดการเบิกจ่ายเงินงบประมาณเกิดความคล่องตัว รวดเร็ว และสอดคล้องกับมติ ครม. จึงกำหนดแนวทางปฏิบัติเพื่อเร่งรัดการใช้จ่ายเงินงบประมาณและการใช้จ่ายภาครัฐ ประจำปีงบประมาณ พ.ศ. 2568 โดยสรุปสาระสำคัญ ดังนี้
1.ลดระยะเวลาดำเนินการ
- เผยแพร่ร่างประกาศและร่างเอกสารซื้อหรือจ้างด้วยวิธีประกวดราคาอิเล็กทรอนิกส์ วงเงินเกิน 500,000 บาท แต่ไม่เกิน 10,000,000 บาท ให้อยู่ในดุลพินิจของหัวหน้าหน่วยงานของรัฐ
- เผยแพร่ประกาศและเอกสารซื้อหรือจ้างซึ่งมีวงเงินเกิน 500,000 บาท แต่ไม่เกิน 100,000,000 บาท ให้เผยแพร่ติดต่อกันไม่น้อยกว่า 3 วันทำการ สำหรับวงเงินเกิน 100,000,000 บาท ให้เผยแพร่ติดต่อกันไม่น้อยกว่า 20 วันทำการ
- เผยแพร่ประกาศและเอกสารการจ้างที่ปรึกษา หรือการจ้างออกแบบหรือควบคุมงานก่อสร้าง ไม่น้อยกว่า 3 วันทำการ
2. กรณีที่มีผู้ยื่นข้อเสนอเพียงรายเดียว หรือยื่นหลายรายแต่ถูกต้องตามเงื่อนไขเพียงรายเดียว ให้คณะกรรมการพิจารณาผลการประกวดราคาอิเล็กทรอนิกส์ดำเนินการตามระเบียบกระทรวงการคลังว่าด้วยการจัดซื้อจัดจ้างและการบริหารพัสดุภาครัฐ พ.ศ. 2560 ข้อ 56 วรรคหนึ่ง ต่อไป
ทั้งนี้ ระยะเวลาในการดำเนินการตามข้อ 1 ให้ใช้กับการจัดซื้อจัดจ้างโดยวิธีประกาศเชิญชวนทั่วไป ที่ดำเนินการจัดซื้อจัดจ้างในปีงบประมาณ 2568 เท่านั้น
“กรมบัญชีกลางได้เร่งรัดและสนับสนุนการดำเนินงาน พร้อมทั้งให้คำแนะนำหน่วยรับงบประมาณทุกแห่งให้สามารถดำเนินการและเบิกจ่ายได้ตามแผนที่กำหนดไว้ ทั้งนี้ เพื่อให้การใช้จ่ายเงินงบประมาณรายจ่ายประจำปีงบประมาณ พ.ศ. 2568 เป็นไปอย่างมีประสิทธิภาพ เร่งส่งเม็ดเงินลงสู่ระบบเศรษฐกิจ และสนับสนุนการฟื้นตัวของเศรษฐกิจไทยต่อไป” อธิบดีกรมบัญชีกลาง กล่าวทิ้งท้าย

ที่มา : https://www.thaigov.go.th/news/contents/details/94712