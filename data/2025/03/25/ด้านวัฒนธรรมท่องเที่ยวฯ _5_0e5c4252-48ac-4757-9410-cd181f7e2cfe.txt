รัฐบาลไทย-ข่าวทำเนียบรัฐบาล-วธ.ชวนชม“นิทรรศการศิลปะร่วมสมัย Time Warp (ไทม์ วาร์ป)” ของเพลินจันทร์ วิญญรัตน์ ศิลปินร่วมสมัยที่มีชื่อเสียงระดับนานาชาติ 22 มี.ค.-24 มิ.ย.นี้ ณ หอศิลป์ร่วมสมัยเถ้า ฮง ไถ่ ดีคุ้น


วันอังคารที่ 25 มีนาคม 2568
วธ.ชวนชม“นิทรรศการศิลปะร่วมสมัย Time Warp (ไทม์ วาร์ป)” ของเพลินจันทร์ วิญญรัตน์ ศิลปินร่วมสมัยที่มีชื่อเสียงระดับนานาชาติ 22 มี.ค.-24 มิ.ย.นี้ ณ หอศิลป์ร่วมสมัยเถ้า ฮง ไถ่ ดีคุ้น
วธ.ชวนชม“นิทรรศการศิลปะร่วมสมัย Time Warp (ไทม์ วาร์ป)” ของเพลินจันทร์ วิญญรัตน์ ศิลปินร่วมสมัยที่มีชื่อเสียงระดับนานาชาติ ตื่นตาตื่นใจไปกับผลงานศิลปะวัสดุสิ่งทอรีไซเคิล พาผู้ชมย้อนอดีตพร้อมก้าวสู่ศิลปะร่วมสมัย เข้าชมฟรี
วธ.ชวนชม“นิทรรศการศิลปะร่วมสมัย Time Warp (ไทม์ วาร์ป)” ของเพลินจันทร์ วิญญรัตน์ ศิลปินร่วมสมัยที่มีชื่อเสียงระดับนานาชาติ ตื่นตาตื่นใจไปกับผลงานศิลปะวัสดุสิ่งทอรีไซเคิล พาผู้ชมย้อนอดีตพร้อมก้าวสู่ศิลปะร่วมสมัย เข้าชมฟรีตั้งแต่วันที่ 22 มี.ค. - 24 มิ.ย.นี้ ณ หอศิลป์ร่วมสมัยเถ้า ฮง ไถ่ ดีคุ้น จังหวัดราชบุรี
เมื่อเร็วๆนี้นางโชติกา อัครกิจโสภากุล รองปลัดกระทรวงวัฒนธรรม เป็นประธานในพิธีเปิดงาน “นิทรรศการศิลปะร่วมสมัย Time Warp (ไทม์ วาร์ป)” โดยมีนางกอบกาญจน์ วัฒนวรางกูรอดีตรัฐมนตรีว่าการกระทรวงการท่องเที่ยวและกีฬา นางสาวกุลวลี นพอมรบดี สมาชิกสภาผู้แทนราษฎร จังหวัดราชบุรี นายชิตสกนธ์ รังษีเสริมสุข รองนายกองค์การบริหารส่วนจังหวัด (อบจ.) ราชบุรี นายศักดิ์ชัย พิศาลพล นายวศินบุรี สุพานิชวรภาชน์ ศิลปินศิลปาธร สาขาการออกแบบ ประจำปี พ.ศ. 2553 นางสาวเพลินจันทร์ วิญญรัตน์  ศิลปินร่วมสมัยที่มีชื่อเสียงระดับนานาชาติและเจ้าผลงานศิลปะร่วมสมัยใน “นิทรรศการศิลปะร่วมสมัย Time Warp (ไทม์ วาร์ป)” เครือข่ายศิลปินและแขกผู้มีเกียรติ เข้าร่วม ณ หอศิลป์ร่วมสมัยเถ้า ฮง ไถ่ ดีคุ้น อำเภอเมือง จังหวัดราชบุรี
นางโชติกา อัครกิจโสภากุล รองปลัดกระทรวงวัฒนธรรม กล่าวว่า  กระทรวงวัฒนธรรม (วธ.) มีนโยบายส่งเสริมการสืบสาน รักษาและต่อยอดมรดกทางศิลปวัฒนธรรมของชาติ และขับเคลื่อนการส่งเสริม Soft Power สร้างเสน่ห์วิถีไทย ครองใจคนทั้งโลกและเผยแพร่ Soft Power อุตสาหกรรมสร้างสรรค์ของไทยด้านต่างๆ เช่น ท่องเที่ยว อาหาร ศิลปะ ดนตรี เพื่อให้ Soft Power ของไทยเป็นที่รู้จักแพร่หลายไปสู่ระดับนานาชาติ  ทำให้ประเทศไทยเป็นหมุดหมายของนักท่องเที่ยวทั่วโลก สร้างอาชีพและรายได้ให้แก่ประชาชนและชุมชน ช่วยส่งเสริมเศรษฐกิจของประเทศให้เติบโตอย่างยั่งยืน รวมทั้งเป็นการส่งเสริมให้จังหวัดราชบุรี เป็นแหล่งเรียนรู้ด้านศิลปะและพัฒนาก้าวไปสู่ความเป็นเมืองแห่งศิลปะ   ในอนาคตข้างหน้า โดยเฉพาะหอศิลป์ร่วมสมัยเถ้า ฮง ไถ่ ดีคุ้น เป็นหอศิลป์ร่วมสมัยแห่งแรกและแหล่งเรียนรู้ด้านศิลปะที่สำคัญของจังหวัดราชบุรี  ซึ่งที่ผ่านมาพื้นที่แห่งนี้ได้จัดนิทรรศการและกิจกรรมการเรียนรู้ด้านศิลปะอย่างต่อเนื่องมาโดยตลอดนับตั้งแต่เปิดอย่างเป็นทางการเมื่อปี พ.ศ. 2545
รองปลัดกระทรวงวัฒนธรรม กล่าวอีกว่า สำหรับ“นิทรรศการศิลปะร่วมสมัย Time Warp (ไทม์ วาร์ป)” เป็นผลงานของ“มุก-เพลินจันทร์ วิญญรัตน์” ศิลปินร่วมสมัยที่มีชื่อเสียงระดับนานาชาติที่ได้นำเสนอแนวคิด “เวลา” และ “อัตลักษณ์” ไม่ใช่สิ่งที่ห่างต่างกัน แต่กลับถูกถักทอเข้าไว้ในวัสดุรีไซเคิลโดยมุ่งเน้นการสัมผัสและความรู้สึก ใช้เรื่องพื้นผิวและสีสันที่มีอิทธิพลต่ออารมณ์และความรู้สึกมาสร้างสรรค์เป็นผลงานที่กระตุ้นความรู้สึกของผู้ชมผลงานด้วยรูปแบบที่เปิดกว้างพร้อมเปิดโอกาสให้มีการตีความในแต่ละชิ้นงานได้อย่างหลากหลายมิติ  ซึ่งมีทั้งหมดด้วยกัน 6 ชิ้น เช่น  “Ugly Duckling”, “Moonpeace” และ “Rippling Veil” และผลงานขนาดใหญ่ “Sea Ghost” เต็มห้องจัดแสดงงานซึ่งมีความโดดเด่น น่าตื่นตาตื่นใจและดึงดูดสายตาผู้ชมเมื่อก้าวเข้ามายังห้องจัดแสดงนี้
“ผลงานศิลปะร่วมสมัยของคุณเพลินจันทร์ วิญญรัตน์ ใช้วัสดุรีไซเคิลและถูกเปลี่ยนแปลงอย่างสมบูรณ์ผ่านงานฝีมือ ทำให้ผู้ชมเห็นถึงร่องรอยอันละเอียดอ่อนของอดีตพร้อมกับบอกเล่าเรื่องราวของความเป็นไปได้ใหม่ๆ และกลายเป็นผืนผ้าที่น่าสนใจทั้งในรูปแบบที่มองเห็นได้และในมิติทางปรัชญาระหว่างอดีตของวัสดุรีไซเคิลที่นำมาสร้างสรรค์ผลงานกับบทบาทใหม่ในงานศิลปะ  ที่สำคัญผลงานแต่ละชิ้นล้วนเชิญชวนให้ผู้ชมเข้าไปมีส่วนร่วมตามความคิดและประสบการณ์ของตนเอง ราวกับเป็นการเตือนผู้ชมว่า ทุกช่วงเวลาและสถานการ์ในชีวิตเราเปรียบเสมือนด้ายขัดอยู่ในผืนผ้าที่ถูกถักทอเข้าด้วยกันเป็นชิ้นส่วนเล็กๆที่ร้อยเรียงเชื่อมกัน จนกลายเป็นช่วงเวลาที่ยั่งยืนและเปี่ยมไปด้วยความหมายร่วมกัน” นางโชติกา กล่าว
รองปลัดกระทรวงวัฒนธรรม กล่าวด้วยว่า  ประชาชน นักศึกษาและเยาวชนที่สนใจงานศิลปะมาชม “นิทรรศการศิลปะร่วมสมัย Time Warp (ไทม์ วาร์ป)” เพื่อศึกษาแนวคิดการสร้างสรรค์งานศิลปะและนำไปใช้ต่อยอดสร้างสรรค์ผลงานศิลปะ และช่วยจุดประกายความคิดเพื่อนำแง่คิดจากนิทรรศการครั้งนี้ไปใช้ประโยชน์ในชีวิตสามารถเข้าชมนิทรรศการนี้ได้ตั้งแต่วันที่ 22 มีนาคมจนถึงวันที่ ๒๔ มิถุนายน ๒๕๖๘ โดยไม่เสียค่าใช้จ่ายใดๆ  ณ  หอศิลป์ร่วมสมัยเถ้า ฮง ไถ่ ดีคุ้น  อำเภอเมือง จังหวัดราชบุรี

ที่มา : https://www.thaigov.go.th/news/contents/details/94701