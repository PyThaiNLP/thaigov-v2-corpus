รัฐบาลไทย-ข่าวทำเนียบรัฐบาล- ด่วน!!! รัฐบาลเตือน ระวังโรคอุจจาระร่วง มาหนักช่วงหน้าร้อน แนะยึดหลัก “สุก ร้อน สะอาด” เลือกบริโภคน้ำดื่ม-น้ำแข็ง ที่สะอาดปลอดภัย มี อย.รับรอง เผยพบผู้ป่วยโรคอุจจาระร่วงเฉียบพลัน


วันอังคารที่ 25 มีนาคม 2568
25/03/2568
พิมพ์
ด่วน!!! รัฐบาลเตือน ระวังโรคอุจจาระร่วง มาหนักช่วงหน้าร้อน แนะยึดหลัก “สุก ร้อน สะอาด” เลือกบริโภคน้ำดื่ม-น้ำแข็ง ที่สะอาดปลอดภัย มี อย.รับรอง เผยพบผู้ป่วยโรคอุจจาระร่วงเฉียบพลัน
ด่วน!!! รัฐบาลเตือน ระวังโรคอุจจาระร่วง มาหนักช่วงหน้าร้อน แนะยึดหลัก “สุก ร้อน สะอาด” เลือกบริโภคน้ำดื่ม-น้ำแข็ง ที่สะอาดปลอดภัย มี อย.รับรอง เผยพบผู้ป่วยโรคอุจจาระร่วงเฉียบพลันสะสม กว่า 1.2 แสนราย
วันนี้ (25 มีนาคม 2568) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า ช่วงฤดูร้อน ขอย้ำเตือนประชาชนให้ระมัดระวังอันตรายจากโรคที่มักจะเกิดขึ้น และขอให้ประชาชนหมั่นดูแลสุขภาพ โดยเฉพาะของความสะอาดของอาหาร ซึ่งอากาศร้อนทำให้อาหารเสียได้ง่าย ขอให้บริโภคอาหารที่สุก สะอาด ถูกหลักอนามัย ทั้งนี้ ข้อมูลจากกรมควบคุมโรคพบว่า โรคที่มักจะเกิดขึ้นในช่วงอากาศร้อน ประกอบด้วย
1.โรคไข้หวัดใหญ่ ตั้งแต่วันที่ 1 มกราคม - 14 มีนาคม 2568 มีผู้ป่วยสะสม 211,194 ราย มีผู้เสียชีวิต 23 ราย มีอายุระหว่าง 11 - 88 ปี เป็นเพศชาย 11 ราย เพศหญิง 12 ราย แนวโน้มผู้ป่วยสูงขึ้นต่อเนื่อง ส่วนกลุ่มอายุที่พบอัตราป่วยมากที่สุด คือ กลุ่มอายุ 5 - 9 ปี สายพันธุ์ที่ตรวจพบมากที่สุด เป็น A/H1N1 ส่วนใหญ่พบการระบาดในโรงเรียน
2.โรคปอดอักเสบ ตั้งแต่วันที่ 1 มกราคม - 14 มีนาคม 2568 มีผู้ป่วยสะสม 111,552 ราย ผู้เสียชีวิต 149 ราย แนวโน้มผู้ป่วยลดลงแต่ยังสูงขึ้นกว่าปี 2567 กลุ่มอายุที่พบอัตราป่วยมากที่สุด คือ กลุ่มอายุ 0 - 4 ปี ผู้เสียชีวิต ส่วนใหญ่เป็นกลุ่มอายุ 60 ปีขึ้นไป
3.โรคอาหารเป็นพิษระหว่างวันที่ 1 มกราคม - 14 มีนาคม 2568 พบผู้ป่วยสะสม 37,831 ราย อัตราป่วย 58.28 ต่อประชากรแสนคน ไม่พบผู้เสียชีวิต กลุ่มอายุที่พบอัตราป่วยสูงสุด คือ อายุ 5 - 9 ปี โดยในปี 2568 พบผู้ป่วยสูงกว่าปี 2567
4.โรคอุจจาระร่วงเฉียบพลัน ระหว่างวันที่ 1 มกราคม - 13 มีนาคม 2568 มีผู้ป่วยสะสม 129,638 ราย เสียชีวิต 2 ราย กลุ่มอายุที่พบอัตราป่วยสูงสุด คือ อายุ 0 - 4 ปี ซึ่งปี 2568 พบผู้ป่วยใกล้เคียงกับปี 2567
“แนะประชาชนยึดหลัก “สุก ร้อน สะอาด” ล้างมือด้วยสบู่และน้ำให้สะอาด เลือกดื่มน้ำต้มสุก หรือน้ำดื่มบรรจุขวดที่มีเครื่องหมาย อย. ฝาปิดสนิท บรรจุภัณฑ์ไม่มีรอยรั่ว เลือกบริโภคน้ำแข็งที่สะอาด บรรจุถุงต้องไม่มีรอยรั่วฉีกขาด มีเครื่องหมาย อย. และมีข้อความ “น้ำแข็งใช้รับประทานได้” ขอให้สวมหน้ากากอนามัยเมื่อเข้าไปในที่ที่มีคนรวมตัวกันจำนวนมาก หากพบว่าป่วยเป็นโรคติดต่อระบบทางเดินหายใจ ควรหยุดพักรักษาตัวจนกว่าจะหายเป็นปกติ” นายคารม ระบุ

ที่มา : https://www.thaigov.go.th/news/contents/details/94688