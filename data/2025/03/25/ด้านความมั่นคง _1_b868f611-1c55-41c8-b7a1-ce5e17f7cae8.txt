รัฐบาลไทย-ข่าวทำเนียบรัฐบาล-กระทรวงกลาโหม เปิดงาน “นิทรรศการความร่วมมือการวิจัยและพัฒนาเพื่อความมั่นคง


วันอังคารที่ 25 มีนาคม 2568
กระทรวงกลาโหม เปิดงาน “นิทรรศการความร่วมมือการวิจัยและพัฒนาเพื่อความมั่นคง
ในวันจันทร์ที่ ๒๔ มีนาคม ๒๕๖๘ เวลา ๑๐.๐๐ นาฬิกา สำนักงานการวิจัยแห่งชาติร่วมกับกรมวิทยาศาสตร์และเทคโนโลยีกลาโหม จัดพิธีเปิดงาน “นิทรรศการความร่วมมือการวิจัยและพัฒนา เพื่อความมั่นคง” ณ ห้องศรีสมาน ๑ อาคารอเนกประสงค์ สำนักงานปลัดกระทรวงกลาโหม (ศรีสมาน)
โดยมี พลเอก ไตรศักดิ์ อินทรรัสมี เลขานุการรัฐมนตรีว่าการกระทรวงกลาโหม และ นางสาว เพชรดาว โต๊ะมีนา ที่ปรึกษารัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม เป็นประธานเปิดงาน พร้อมด้วย ปลัดกระทรวงกลาโหม รองปลัดกระทรวงกลาโหม ผู้แทนผู้บัญชาการเหล่าทัพ หัวหน้าหน่วยขึ้นตรงสำนักงานปลัด กระทรวงกลาโหม ผู้บริหารของกระทรวงการอุดมศึกษา วิทยาศาสตร์  วิจัย และนวัตกรรม คณาจารย์ นักวิจัย ผู้ทรงคุณวุฒิ และแขกผู้มีเกียรติ ร่วมในพิธีโดยพร้อมเพรียงกัน
สำหรับการเปิดงาน “นิทรรศการความร่วมมือการวิจัยและพัฒนาเพื่อความมั่นคง” ในครั้งนี้มีจุดมุ่งหมายหลัก ๔ ประการคือ
๑. เพื่อเป็นเวทีเผยแพร่ผลงานวิจัยและนวัตกรรมด้านความมั่นคง ที่เกิดจากความร่วมมือระหว่างหน่วยงานภาครัฐ ภาคเอกชน และกองทัพ รวมถึงขยายผลการวิจัยสู่การนำไปใช้ประโยชน์ด้านความมั่นคงและเชิงพาณิชย์ (Dual Use Technology) เพื่อสนับสนุนการพึ่งพาตนเองของประเทศ
๒. เพื่อส่งเสริมและสนับสนุนการพัฒนาศักยภาพของบุคลากรด้านการวิจัยและนวัตกรรม ทั้งนักวิจัย นักนวัตกร และนักศึกษาในสาขาที่เกี่ยวข้อง ให้มีความรู้และทักษะที่ตอบสนองต่อการพัฒนาของอุตสาหกรรมความมั่นคง
๓. เพื่อสร้างความร่วมมือและเครือข่ายในการวิจัยและพัฒนา ระหว่างภาครัฐ ภาคเอกชนและกองทัพ เพื่อพัฒนาเทคโนโลยีและนวัตกรรมที่ตอบสนองต่อความต้องการของประเทศทั้งในด้านความมั่นคงและเศรษฐกิจ
๔. เพื่อสร้างความตระหนักให้กับประชาชนและสังคมในความสำคัญของการพัฒนาเทคโนโลยีเพื่อความมั่นคงของประเทศ และลดการพึ่งพาเทคโนโลยีจากต่างประเทศ
ทั้งนี้ สืบเนื่องจากรัฐบาลไทยเล็งเห็นความสำคัญของการวิจัยและพัฒนาเพื่อความมั่นคงของชาติ จึงได้มุ่งเน้นการส่งเสริมและพัฒนาวิทยาศาสตร์และเทคโนโลยีป้องกันประเทศอย่างต่อเนื่อง เพื่อให้ประเทศสามารถพึ่งพาตนเองได้มากขึ้น กระทรวงกลาโหม จึงได้ร่วมมือกับ สำนักงานการวิจัยแห่งชาติ (วช.) และ เหล่าทัพ กรมวิทยาศาสตร์และเทคโนโลยีกลาโหม (วท.กห.) สำนักงานวิจัยและพัฒนาการทางทหารกองทัพบก (สวพ.ทบ.) สำนักงานวิจัยและพัฒนาการทางทหารกองทัพเรือ (สวพ.ทร.)และศูนย์วิจัยพัฒนาวิทยาศาสตร์เทคโนโลยีการบินและอวกาศกองทัพอากาศ (ศวอ.ทอ.) ในการสนับสนุนงานวิจัยและนวัตกรรมด้านยุทโธปกรณ์และเทคโนโลยีเพื่อความมั่นคงของประเทศ จนสามารถสร้างผลงานที่นำไปใช้ได้จริงในภารกิจสำคัญของกองทัพและ ได้จัดพิธีส่งมอบผลงานวิจัยและนวัตกรรมที่เกิดขึ้นภายใต้ความร่วมมือนี้ให้กับกองทัพ รวมทั้งสิ้น ๓๖ ชิ้น ครอบคลุมทั้งงานวิจัยด้านความมั่นคงและการป้องกันประเทศโดยตรง รวมถึงผลงานที่สามารถนำไปปรับใช้ในบริบทอื่น ๆ ในลักษณะเทคโนโลยีแบบสองทาง (Dual-use Technology) เช่น การจัดการภัยพิบัติและการดูแลทรัพยากรธรรมชาติอย่างมีประสิทธิภาพ
สำหรับการจัดแสดงนิทรรศการผลงานวิจัยและนวัตกรรมด้านความมั่นคง รวมทั้งสิ้น ๕๖ ชิ้น  แบ่งเป็นผลงานภายใต้ความร่วมมือที่พร้อมส่งมอบจำนวน ๓๖ ชิ้น และผลงานจากเหล่าทัพต่าง ๆ ที่มาร่วมจัดแสดงอีก ๒๐ ชิ้น การจัดแสดงแบ่งออกเป็น ๑๐ โซน ครอบคลุมในหลาย ๆ ด้าน เช่น ระบบอำนวยการรบ ปืนเล็ก ปืนประจำกาย ระบบรถถังและปืนใหญ่ต่อสู้อากาศยานระบบฝึกซ้อมรบ, ระบบเรดาร์และโซนาร์ UAVระบบรักษาความมั่นคงบริเวณชายแดน และนวัตกรรมที่สามารถนำไปใช้ประโยชน์แบบสองทาง (Dual - use Technology) ซึ่งแสดงให้เห็นถึงศักยภาพของการวิจัยและพัฒนาที่สามารถตอบโจทย์ด้านความมั่นคงและการป้องกันประเทศ และการนำไปประยุกต์ใช้ในด้านอื่นๆได้อย่างหลากหลาย
นอกจากนี้ ในช่วงบ่ายยังได้จัดให้มีการเสวนาในหัวข้อ "เทคโนโลยีเรดาร์ โซนาร์ และประโยชน์สองทางเพื่อความมั่นคง" โดยมีผู้แทนจาก ภาครัฐ กองทัพบก กองทัพเรือ และกองทัพอากาศมาร่วมแลกเปลี่ยนความรู้ ซึ่งจะช่วยสร้างความเข้าใจในแนวทางการพัฒนาเทคโนโลยีเพื่อเสริมสร้างความมั่นคงของประเทศ และขยายการใช้ประโยชน์จากเทคโนโลยีเหล่านี้ในภาคส่วนต่างๆ
อย่างไรก็ตามพิธีส่งมอบและการจัดนิทรรศการในครั้งนี้ ถือเป็นก้าวสำคัญในการบูรณาการความร่วมมือด้านการวิจัยและพัฒนาเพื่อความมั่นคง สำนักงานการวิจัยแห่งชาติ (วช.) กระทรวงกลาโหมจะยังคงมุ่งมั่นสนับสนุนความร่วมมือระหว่างภาครัฐ ภาคเอกชน และกองทัพ เพื่อพัฒนานวัตกรรมที่ตอบสนองต่อความต้องการของประเทศในด้าน
#กระทรวงกลาโหม #สำนักงานปลัดกระทรวงกลาโหม #กองทัพไทย #กองบัญชาการกองทัพไทย #กองทัพบก #กองทัพเรือ #กองทัพอากาศ #ทหารบก #ทหารเรือ #ทหารอากาศ #เหล่าทัพ

ที่มา : https://www.thaigov.go.th/news/contents/details/94690