รัฐบาลไทย-ข่าวทำเนียบรัฐบาล-รองนายกฯ “อนุทิน” ชี้แจงฝ่ายค้าน ปมอภิปรายที่ดินเขาใหญ่ ทำธุรกิจชะงัก ขอหยุดกล่าวหาได้แล้ว ชี้ไม่เป็นความจริง ย้ำที่ดินได้มาโดยถูกต้อง 


วันอังคารที่ 25 มีนาคม 2568
24/03/2568
พิมพ์
รองนายกฯ “อนุทิน” ชี้แจงฝ่ายค้าน ปมอภิปรายที่ดินเขาใหญ่ ทำธุรกิจชะงัก ขอหยุดกล่าวหาได้แล้ว ชี้ไม่เป็นความจริง ย้ำที่ดินได้มาโดยถูกต้อง
รองนายกฯ “อนุทิน” ชี้แจงฝ่ายค้าน ปมอภิปรายที่ดินเขาใหญ่ ทำธุรกิจชะงัก ขอหยุดกล่าวหาได้แล้ว ชี้ไม่เป็นความจริง ย้ำที่ดินได้มาโดยถูกต้อง
วันนี้ (24 มีนาคม 2568) เวลา 22.00 น. ณ ห้องประชุมสภาผู้แทนราษฎร ชั้น 2 อาคารรัฐสภา ถนนสามเสน เขตดุสิต กรุงเทพมหานคร นายอนุทิน ชาญวีรกูล รองนายกรัฐมนตรีและรัฐมนตรีว่ากระทรวงมหาดไทย ชี้แจงเรื่องที่ถูกนายธีรัจชัย พันธุมาศ ส.ส.กทม. พรรคประชาชน พาดพิงกรณีที่ดินเขาใหญ่ ว่า ช่วงนี้เป็นช่วงโลว์ซีซั่น ขอบคุณที่ช่วยโฆษณาโครงการที่เขาใหญ่ อภิปรายตรงกลางแต่ไม่อภิปรายตรงจุด เริ่มต้นครอบครัวตนเองก็ดี ครอบครัวนายกรัฐมนตรีก็ดี หรือผู้ที่มีที่ดินแถวเขาใหญ่ ได้มาด้วยการซื้อจากเจ้าของเดิม การตัดสินใจซื้อที่ดินเป็นส่วนหนึ่งของการลงทุน สิ่งที่เรายึดถือมีอยู่อย่างเดียวเราเป็นคนนอก ตนเองไม่มีตำแหน่งตอนนั้นเป็นนักลงทุนธรรมดา เห็นว่าที่ดินน่าลงทุน เจ้าของขายยกโฉนด ราคาเท่าไรก็แล้วแต่ แต่สิ่งสำคัญ คือ การเปลี่ยนมือครอบครองที่ดินเป็นสัญญาต้องมีตัวกลาง คือ กรมที่ดิน กระบวนการทั้งหมดทำโดยเจตนาสุจริต
ดังนั้น การบอกว่าเจ้าของปัจจุบันถือครอบครองโฉนด กระทำผิดกฎหมายนั้น ไม่เป็นความจริง เราได้มาโดยสุจริต มีตราครุฑ สำนักงานที่ดินเป็นผู้ประทับรับโอน เมื่อมีการตรวจสอบ โดยนักการเมืองท่านหนึ่ง ท่านไม่กล้าเข้าไปในที่ดินแปลงนั้น เพราะท่านรู้ว่ายังเป็นโฉนดอยู่ และท่านบอกว่าจะไปตรวจว่าเป็น สปก. หรือไม่ นส.3ก. หรือไม่ เจ้าพนักงานที่ดินเท่านั้นที่จะทราบ พวกตนไม่มีทางทราบได้ ถ้าตรวจสอบแล้วผิดไม่มีที่มาที่ถูกต้อง จะต้องเพิกถอนยินดีปฏิบัติตามกฎหมาย เพิกถอนไปก็ใช้สิทธิ์ของเราเหมือนที่ดินอัลไพน์ เจ้าของได้มาโดยสุจริตก็มีสิทธิ์เรียกร้องค่าเสียหาย กรณีเขาใหญ่ก็เช่นกัน
“ที่บอกว่าเป็น มท.1 หนึ่งต้องใหญ่กว่าเท่านั้นถึงจะตรวจสอบได้ ผมคิดว่าเป็นใครก็แล้วแต่ เป็นนายกฯ ใหญ่ที่สุดก็ถูกตรวจสอบแล้ว ถ้าตรวจสอบแล้ว ถูกต้องก็ต้องให้ความเป็นธรรม ถ้าตรวจสอบแล้วไม่ถูกก็ต้องเพิกถอนเป็นเรื่องปกติ อย่าย้ำเรื่องนี้มาก ท่านได้ทำลายบรรยากาศการลงทุนของธุรกิจ โดยเฉพาะการท่องเที่ยวที่เขาใหญ่อย่างสิ้นเชิง ตอนนี้ทุกอย่างชะงักที่มัดจำไว้ก็โดนทิ้ง ที่ดินไม่มีคนซื้อ คนที่เดือดร้อนที่สุด คือ ประชาชน ยินดีน้อมรับการตรวจสอบที่ถูกต้องตามกฎหมาย ไม่มีใครอยู่เหนือกฎหมายได้ อย่าเพิ่งกล่าวหา ตรงนี้เป็นการกระทำที่ผิดกฎหมาย เพราะการที่ได้มาโดยสุจริต” นายอนุทิน กล่าว

ที่มา : https://www.thaigov.go.th/news/contents/details/94684