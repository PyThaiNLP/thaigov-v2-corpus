รัฐบาลไทย-ข่าวทำเนียบรัฐบาล-​ปลัดฯ ณัฐพล ชี้พัฒนาภาคอุตสาหกรรมบนความยั่งยืน หนึ่งในกุญแจปลดล็อก พาไทยติดปีกสู่ประเทศรายได้สูง


วันอังคารที่ 25 มีนาคม 2568
25/03/2568
พิมพ์
​ปลัดฯ ณัฐพล ชี้พัฒนาภาคอุตสาหกรรมบนความยั่งยืน หนึ่งในกุญแจปลดล็อก พาไทยติดปีกสู่ประเทศรายได้สูง
​ปลัดฯ ณัฐพล ชี้พัฒนาภาคอุตสาหกรรมบนความยั่งยืน หนึ่งในกุญแจปลดล็อก พาไทยติดปีกสู่ประเทศรายได้สูง
เมื่อวันที่ 20 มีนาคม 2568 นายณัฐพล รังสิตพล ปลัดกระทรวงอุตสาหกรรม ร่วมบรรยายพิเศษในหัวข้อ Unlocking Thailand towards Sustainability ปลดล็อกประเทศไทยสู่ความยั่งยืน ของหลักสูตรผู้บริหารระดับสูงด้านวิทยาการพลังงาน รุ่นที่ 21 (วพน.21) ร่วมกับผู้แทนจากทั้งภาครัฐและเอกชน จัดโดยสถาบันวิทยาการพลังงาน ณ ห้อง Synergy Hall อาคาร Enco C กระทรวงพลังงาน
ปลัดกระทรวงอุตสาหกรรมได้นำเสนอบทบาทของกระทรวงอุตสาหกรรมในการขับเคลื่อนภาคธุรกิจ อุตสาหกรรมสู่การปล่อยก๊าซเรือนกระจกสุทธิเป็นศูนย์ (Net Zero Emission) โดยใช้การขับเคลื่อนด้วยการ กำหนดนโยบาย การกำกับดูแล การส่งเสริม มีมาตรการสินเชื่อสีเขียวรองรับ การอำนวยความสะดวก และกระตุ้นจิตสำนึกความรับผิดชอบต่อสังคม(CSR) ให้องค์กร  ตลอดจนมีกลไกในการสนับสนุน เป็นแนวทางสร้างความยั่งยืนใน 4 มิติ คือ 1) ความสำเร็จทางธุรกิจ ส่งเสริมการประกอบการสีขาวทุกอย่างต้องถูกต้องตามกฎหมาย 2) ความอยู่ดีกับสังคมโดยรวม ไม่ว่าจะเป็นสถานประกอบการ ชุมชน และสังคม 3) ความลงตัวกับกติกาสากลมุ่งสู่ความเป็นกลางทางคาร์บอน และ 4) การดูแลถึงห่วงโช่อุปทาน (Supply Chain) ซัพพลายเออร์ของตนเอง  กระจายรายได้สู่ชุมชน สร้าง "อุตสาหกรรมดี คู่ชุมชน"
การสร้างโอกาสและความท้าทายของภาคอุตสาหกรรม คือการทำให้ภาคอุตสาหกรรมเติบโตบนความยั่งยืน โดยต้องใช้การปรับมุมมอง แนวคิด เช่น การปรับเปลี่ยนวิธีการขับเคลื่อนธุรกิจสู่การบริหารจัดการที่ดี เพื่อลดต้นทุน เพิ่มผลิตภาพ โดยคำนึงถึงผลกระทบต่อสิ่งแวดล้อม กติกาสากล สร้างจุดแข็งใหม่ให้สินค้าและบริการของไทยมีคุณภาพ มาตรฐาน สร้างสินค้าที่ตอบโจทย์ตลาดโลก สร้างคุณค่า High Value เพื่อให้เกิดมูลค่าเพิ่มที่สำคัญต้องมีการบูรณาการร่วมกันของภาครัฐ เพื่อสร้างความยั่งยืนในธุรกิจอุตสาหกรรมทุกมิติ เพื่อทำให้ประเทศไทยหลุดพ้น กับดักประเทศรายได้ปานกลางก้าวสู่ประเทศรายได้สูงต่อไป

ที่มา : https://www.thaigov.go.th/news/contents/details/94692