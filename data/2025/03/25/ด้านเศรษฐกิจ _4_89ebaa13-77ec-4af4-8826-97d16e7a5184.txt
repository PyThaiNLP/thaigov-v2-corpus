รัฐบาลไทย-ข่าวทำเนียบรัฐบาล-กรมการขนส่งทางบก เชิญชวนเจ้าของรถตรวจเช็กสภาพรถให้พร้อมก่อนเดินทางช่วงเทศกาลสงกรานต์ ณ ศูนย์บริการของภาคีเครือข่ายภาครัฐและเอกชนทั่วประเทศ ตั้งแต่วันนี้ - 15 เมษายน 2568


วันอังคารที่ 25 มีนาคม 2568
กรมการขนส่งทางบก เชิญชวนเจ้าของรถตรวจเช็กสภาพรถให้พร้อมก่อนเดินทางช่วงเทศกาลสงกรานต์ ณ ศูนย์บริการของภาคีเครือข่ายภาครัฐและเอกชนทั่วประเทศ ตั้งแต่วันนี้ - 15 เมษายน 2568
......
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม กล่าวว่า เทศกาลสงกรานต์เป็นช่วงวันหยุดยาวที่ประชาชนนิยมเดินทางกลับภูมิลำเนาและมีนักท่องเที่ยวเดินทางไปพักผ่อนท่องเที่ยวตามสถานที่ต่าง ๆ ส่งผลให้มีการใช้รถใช้ถนนเป็นจำนวนมาก ซึ่งความพร้อมของตัวรถมีความสำคัญที่จะช่วยสร้างความปลอดภัยให้กับผู้ขับขี่ กรมการขนส่งทางบก (ขบ.) ได้ร่วมกับภาคีเครือข่ายทั้งภาครัฐและเอกชนจัดกิจกรรม “ตรวจรถฟรี ขับขี่ปลอดภัย” เพื่อให้บริการตรวจสภาพความพร้อมของรถยนต์และรถจักรยานยนต์เบื้องต้นก่อนเดินทางกว่า 20 รายการ โดยไม่คิดค่าบริการ เช่น การตรวจระบบเบรก สภาพยาง การทำงานของเครื่องยนต์ ระดับน้ำมันเครื่องและความสกปรกของน้ำมันเครื่อง หม้อน้ำและรอยรั่ว ไส้กรองอากาศ การทำงานของไฟส่องสว่างและไฟสัญญาณต่าง ๆ ซึ่งจะได้รับการดูแลจากช่างผู้ชำนาญ นอกจากนี้ บางหน่วยงานยังมีบริการตรวจลูกหมากปีกนก ลูกปืนล้อ ตรวจถังน้ำมันเชื้อเพลิง รวมถึงท่อและข้อต่อน้ำมันเชื้อเพลิงให้เพิ่มเติม ทั้งยังให้ส่วนลดค่าอะไหล่บางรายการอีกด้วย โดยสามารถนำรถเข้ารับบริการที่ศูนย์บริการของภาคีเครือข่ายภาครัฐและเอกชนทั่วประเทศ ที่มีป้ายประชาสัมพันธ์ “ตรวจรถฟรี ขับขี่ปลอดภัย” ได้ตั้งแต่วันนี้จนถึงวันที่ 15 เมษายน 2568
ทั้งนี้ ขบ. มีความมุ่งมั่นในการทำงาน เพื่ออำนวยความสะดวกประชาชนโดยร่วมกับภาคีเครือข่ายเพื่อส่งเสริมและสร้างความตระหนักให้เจ้าของรถเห็นความสำคัญของการตรวจเช็กสภาพความพร้อมของรถ เครื่องยนต์และอุปกรณ์ส่วนควบของรถก่อนการเดินทาง ซึ่งได้รับความร่วมมือเป็นอย่างดีจากภาคีเครือข่ายภาครัฐและเอกชน นอกจากนี้ ผู้ขับขี่ต้องปฏิบัติตามกฎหมายอย่างเคร่งครัดและควรเตรียมร่างกายให้พร้อมเมื่อทราบว่าต้องขับรถทางไกล พักผ่อนให้เพียงพอ หากมีอาการเหนื่อยล้าหรือง่วงนอนระหว่างเดินทางควรหยุดพักที่จุดพักรถ เพิ่มความระมัดระวังเมื่อต้องใช้เส้นทางที่ไม่คุ้นเคย เพื่อให้การเดินทางในช่วงเทศกาลสงกรานต์ 2568 มีความปลอดภัยมากขึ้น

ที่มา : https://www.thaigov.go.th/news/contents/details/94694