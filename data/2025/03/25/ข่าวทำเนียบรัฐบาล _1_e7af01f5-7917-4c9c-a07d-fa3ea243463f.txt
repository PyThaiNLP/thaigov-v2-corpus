รัฐบาลไทย-ข่าวทำเนียบรัฐบาล-ผู้แทนการค้า "ชัย วัชรงค์" หารือผู้ประกอบการไทยด้านปศุสัตว์ในมาเลเซีย พร้อมนำคณะผู้ประกอบการไทยร่วม Business Matching ต่อเนื่องกับผู้ประกอบการมาเลเซีย 


วันอังคารที่ 25 มีนาคม 2568
25/03/2568
พิมพ์
ผู้แทนการค้า "ชัย วัชรงค์" หารือผู้ประกอบการไทยด้านปศุสัตว์ในมาเลเซีย พร้อมนำคณะผู้ประกอบการไทยร่วม Business Matching ต่อเนื่องกับผู้ประกอบการมาเลเซีย
พร้อมบุกตลาดโคเนื้อและอุตสาหกรรมอาหารฮาลาล
วันนี้ (วันอังคารที่ 25 มีนาคม 2568) เวลา 10.30 น. (ตามเวลาท้องถิ่นกรุงกัวลาลัมเปอร์ ซึ่งเร็วกว่ากรุงเทพฯ 1 ชั่วโมง) ณ บริษัท PK Agro - Industrial Products (M) Sdn. Bhd. นายชัย วัชรงค์ ผู้แทนการค้าไทย ร่วมด้วย นางสาวลดา ภู่มาศ เอกอัครราชทูต ณ กรุงกัวลาลัมเปอร์ นายสัตวแพทย์โสภัชย์ ชวาลกุล รองอธิบดีกรมปศุสัตว์ กระทรวงเกษตรและสหกรณ์ นายวรวรรณ วรรณวิล อัครราชทูตที่ปรึกษา (ฝ่ายการพาณิชย์) และคณะ เข้าร่วมแลกเปลี่ยนข้อคิดเห็น และหารือ ร่วมกับผู้บริหารบริษัท CPF Malaysia และคณะ ซึ่งทำธุรกิจด้านสัตว์น้ำ สัตว์บก และห้าง Lotus's Malaysia โดยสรุปสาระสำคัญ ดังนี้
ผู้แทนการค้าไทยได้แลกเปลี่ยนข้อคิดเห็นและหารือถึงโอกาสในการขยายตลาดปศุสัตว์ในมาเลเซีย ทั้งในด้านการส่งเสริมการลงทุนในอุตสาหกรรมอาหารฮาลาล การขยายช่องทางการส่งออกสินค้าเกษตรแปรรูป และการสนับสนุนนวัตกรรมทางการเกษตรเพื่อเพิ่มมูลค่า ซึ่งทั้งสองฝ่ายเห็นพ้องที่จะร่วมมือกันยกระดับขีดความสามารถทางการแข่งขันของภาคเกษตรและอาหารของไทย เพื่อสร้างโอกาสทางธุรกิจและขยายตลาดในมาเลเซีย
ผู้แทนการค้ายังได้เน้นย้ำถึงการส่งเสริมการส่งออกโคเนื้อของไทย โดยเฉพาะการพัฒนาโคเนื้อพรีเมียมให้เกิดขึ้นในตลาดมาเลเซีย ซึ่งพร้อมผลักดันคุณภาพการผลิตให้ได้มาตรฐานสากล ผ่านการประสานความร่วมมือหน่วยงานภาครัฐไทย สมาคม สหกรณ์ต่าง ๆ ตลอดจนผู้ประกอบการ รวมทั้งพร้อมสนับสนุนการขยายตลาดปศุสัตว์ไทยสู่มาเลเซีย อาทิ การพัฒนาพันธุ์สัตว์เพื่อผลิตสายพันธุ์คุณภาพ การควบคุมมาตรฐานการผลิตตลอดห่วงโซ่ การส่งเสริมการตลาด และการนำเทคโนโลยีนวัตกรรมมาใช้ในกระบวนการผลิต ซึ่งจะช่วยเพิ่มขีดความสามารถในการแข่งขันของปศุสัตว์ไทยในตลาดโลก ซึ่งทางบริษัทฯ ให้ความสนใจและเห็นถึงศักยภาพของตลาดปศุสัตว์ไทย ทั้งการส่งออกเนื้อโค เนื้อไก่ เนื้อสุกร และการเพาะเลี้ยงสัตว์น้ำ โดยเฉพาะเนื้อโคไทย ซึ่งสามารถเป็นอีกช่องทางที่จะเปิดตลาดในมาเลเซียได้ โดยบริษัทฯ ยินดีสนับสนุนและพร้อมช่วยกระจายสินค้าในอนาคต
ทั้งนี้ บริษัท CPF Malaysia เป็นบริษัทไทยที่ดำเนินธุรกิจในมาเลเซีย โดยปัจจุบันบริษัทฯ ประกอบด้วย 2 กลุ่มธุรกิจหลัก ได้แก่ 1) กลุ่มธุรกิจเกษตรอุตสาหกรรมและอาหาร ดำเนินงานด้านอาหารสัตว์ การเพาะพันธุ์สัตว์ปีก การเลี้ยงสัตว์ปีก อาหารแปรรูป และไข่ไก่ และ 2) กลุ่มธุรกิจการเพาะเลี้ยงสัตว์น้ำ ดำเนินงานด้านอาหารสัตว์น้ำ การเพาะพันธุ์สัตว์น้ำ การเลี้ยงสัตว์น้ำ และอาหารทะเล ซึ่งบริษัทฯ มีสำนักงานและสาขาครอบคลุมหลายรัฐในมาเลเซีย โดยมุ่งให้ความสำคัญกับการวิจัยและพัฒนาเพื่อปรับปรุงประสิทธิภาพการผลิตและคุณภาพของผลิตภัณฑ์
จากนั้นเวลา 15.00 น. ผู้แทนการค้าไทยและคณะ ได้เดินทางไปยัง Q Bistro Bukit Bintang เพื่อนำผู้ประกอบการไทยด้านปศุสัตว์ จำนวน 9 ราย ร่วมกิจกรรมจับคู่ธุรกิจ (Business Matching) กับผู้ประกอบการจาก Invest Selangor Berhad (ISB)
โดย ISB เป็นหน่วยงานส่งเสริมการลงทุนของรัฐสลังงอร์ ซึ่งเป็นศูนย์บริการครบวงจรสำหรับนักลงทุน เพื่ออำนวยความสะดวก และรักษาการลงทุนทั้งในประเทศและต่างประเทศ พร้อมให้ข้อมูลเชิงลึกเกี่ยวกับตลาด และสนับสนุนด้านกฎระเบียบเพื่อเพิ่มโอกาสการลงทุนในรัฐสลังงอร์ ซึ่งในวันนี้มีผู้ประกอบการจาก ISB เข้าร่วมจับคู่ธุรกิจในหลายประเภทที่เกี่ยวข้องกับการนำเข้าและจัดจำหน่ายผลิตภัณฑ์อาหาร อาทิ บริษัทนำเข้าและจัดจำหน่ายอาหารแช่แข็งให้กับภาคอุตสาหกรรมขายส่งและค้าปลีก บริษัทนำเข้าเนื้อฮาลาลแช่แข็ง รวมไปถึงธุรกิจซุปเปอร์มาร์เก็ตขายส่ง 24 ชั่วโมง ซึ่งล้วนให้ความสนใจในการนำเสนอผลิตภัณฑ์ของผู้ประกอบการไทย โดยเชื่อว่าจะสามารถตอบโจทย์ความต้องการของผู้บริโภคชาวมาเลเซียได้ และพร้อมหารือร่วมกันต่อเนื่องเพื่อขยายธุรกิจการส่งออกของไทยสู่มาเลเซีย

ที่มา : https://www.thaigov.go.th/news/contents/details/94710