รัฐบาลไทย-ข่าวทำเนียบรัฐบาล-ศก.ไทยพุ่ง เผย การค้าชายแดนและการค้าผ่านแดน เดือนกุมภาพันธ์ 2568 ขยายตัว 19.9% หนุนภาพรวมสองเดือนแรกขยายตัวต่อเนื่อง


วันอังคารที่ 25 มีนาคม 2568
25/03/2568
พิมพ์
ศก.ไทยพุ่ง เผย การค้าชายแดนและการค้าผ่านแดน เดือนกุมภาพันธ์ 2568 ขยายตัว 19.9% หนุนภาพรวมสองเดือนแรกขยายตัวต่อเนื่อง
ศก.ไทยพุ่ง เผย การค้าชายแดนและการค้าผ่านแดน เดือนกุมภาพันธ์ 2568 ขยายตัว 19.9% หนุนภาพรวมสองเดือนแรกขยายตัวต่อเนื่อง
วันนี้ (25 มีนาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี  เปิดเผยตัวเลขการค้าชายแดนและการค้าผ่านแดน เดือนกุมภาพันธ์ 2568 มีมูลค่าการค้ารวม 154,354 ล้านบาท ขยายตัว 19.9% เมื่อเทียบกับช่วงเดียวกันของปี 2567 เป็นการส่งออก 86,020 ล้านบาท (+20.8%) และการนำเข้า 68,334 ล้านบาท (+18.8%)
โดยไทยได้ดุลการค้าในเดือนกุมภาพันธ์ 2568 ทั้งสิ้น 17,686 ล้านบาท ส่งผลให้ 2 เดือนแรกของปี 2568 การค้าชายแดนและการค้าผ่านแดนมีมูลค่าการค้ารวม 299,494 ล้านบาท (+10.9%) เป็นการส่งออก 164,057 ล้านบาท (+12.1%) การนำเข้า 135,437 ล้านบาท (+9.6%) และไทยได้ดุลการค้า 28,621 ล้านบาท
การค้าชายแดนกับประเทศเพื่อนบ้าน 4 ประเทศ เดือนกุมภาพันธ์ 2568 มีมูลค่าการค้ารวม 86,543 ล้านบาท (+8.9%) เป็นการส่งออก 50,820 ล้านบาท (+5.6%) การนำเข้า 35,723 ล้านบาท (+13.8%) และไทยได้ดุลการค้ารวมทั้งสิ้น 15,097 ล้านบาท โดยการค้าชายแดนกับ สปป.ลาว มีมูลค่าสูงสุด 28,078 ล้านบาท (+8.4%) รองลงมา คือ มาเลเซีย 25,401 ล้านบาท (+15.6%) เมียนมา 17,470 ล้านบาท (- 3.3%) และกัมพูชา 15,594 ล้านบาท (+15.0%)
ซึ่งสินค้าส่งออกชายแดนสำคัญในเดือนกุมภาพันธ์ 2568 ได้แก่ น้ำมันดีเซล 3,355 ล้านบาท สินค้าอุตสาหกรรมการเกษตรอื่น ๆ (เช่น กากถั่วเหลือง นมผง) 1,501 ล้านบาท และสินค้าอุตสาหกรรมอื่น ๆ (เช่น อุปกรณ์เครื่องมือวัดสัญญาณไฟฟ้า กระเบื้องแผ่น) 1,364 ล้านบาท ทำให้ผ่าน 2 เดือนแรกของปี 2568 การค้าชายแดนมีมูลค่ารวม 170,340 ล้านบาท (+5.2%) เป็นการส่งออก 101,349 ล้านบาท (+3.1%) และการนำเข้า 68,992 ล้านบาท (+8.5%)
ด้านการค้าผ่านแดนไปประเทศที่สาม เดือนกุมภาพันธ์ 2568 มีมูลค่าการค้ารวม 67,811 ล้านบาท (+37.7%) เป็นการส่งออก 35,200 ล้านบาท (+52.4%) และการนำเข้า 32,611 ล้านบาท (+24.8%) โดยการค้าผ่านแดนไปจีน มีมูลค่าสูงที่สุด 38,537 ล้านบาท (+55.5%) รองลงมาคือ สิงคโปร์ และเวียดนาม มีมูลค่า 10,102 ล้านบาท (+48.8%) และ 5,583 ล้านบาท (+20.6%) ตามลำดับ
ซึ่งสินค้าส่งออกผ่านแดนสำคัญในเดือนกุมภาพันธ์ 2568 ได้แก่ ฮาร์ดดิสก์ ไดรฟ์ 7,571 ล้านบาท ยางแท่ง TSNR 4,887 ล้านบาท และน้ำยางข้น 2,373 ล้านบาท ทำให้ผ่าน 2 เดือนแรกของปี 2568 การค้าผ่านแดนมีมูลค่ารวม 129,154 ล้านบาท (+19.5%) เป็นการส่งออก 62,709 ล้านบาท (+30.5%) และการนำเข้า 66,445 ล้านบาท (+10.6%)
นอกจากนี้ การค้าชายแดนและผ่านแดนในเดือนกุมภาพันธ์ 2568 ยังคงรักษาแนวโน้มการขยายตัวต่อเนื่อง โดยเฉพาะการส่งออกผ่านแดนไปจีนและสิงคโปร์ และเวียดนามที่ขยายตัวสูง +80.5% +48.8% และ +75.0% ตามลำดับ ซึ่งสินค้ากลุ่มอิเล็กทรอนิกส์ อาทิ ฮาร์ดดิสก์ไดรฟ์ 7,639 ล้านบาท (+131.3%) แผงวงจรไฟฟ้า 2,241 ล้านบาท (+141.5%) และเครื่องคอมพิวเตอร์และอุปกรณ์อื่นๆ 1,603 ล้านบาท (+91.3%) ยังคงเป็นที่ต้องการในตลาดโลก ในขณะที่การส่งออกสินค้ายางพารายังขยายตัวได้ดี เช่น ยางแท่ง TSNR 4,926 ล้านบาท (+36.2%) น้ำยางข้น 3,606 ล้านบาท (+32.6%) ผลิตภัณฑ์ยางอื่น ๆ 2,255 (+72.8%)
“รัฐบาลยืนยันถึงความพร้อมในการสนับสนุนและพัฒนาโครงสร้างพื้นฐานด้านการค้าอย่างต่อเนื่อง เพื่อส่งเสริมศักยภาพของผู้ประกอบการไทยและสร้างความเชื่อมั่นให้กับภาคธุรกิจ พร้อมทั้งมุ่งมั่นผลักดันนโยบายที่เอื้อต่อการขยายตัวทางเศรษฐกิจ ควบคู่ไปกับการเสริมสร้างความร่วมมือกับประเทศเพื่อนบ้าน เพื่อให้การค้าชายแดนและการค้าผ่านแดนเติบโตอย่างยั่งยืนและสร้างโอกาสทางเศรษฐกิจให้กับประชาชนทุกภาคส่วน” นางสาวศศิกานต์ กล่าว

ที่มา : https://www.thaigov.go.th/news/contents/details/94685