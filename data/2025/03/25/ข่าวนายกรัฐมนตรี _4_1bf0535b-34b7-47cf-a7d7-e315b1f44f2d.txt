รัฐบาลไทย-ข่าวทำเนียบรัฐบาล-นายกรัฐมนตรี “แพทองธาร” ยืนยัน “ปัญหาฝุ่น PM2.5” เป็นวาระแห่งชาติ ขอบคุณความร่วมมือจากทุกภาคส่วน ย้ำรัฐบาลจะใช้ทุกสรรพกำลังเพื่อที่จะทำให้ประเทศของเรามีอากาศที่ดีขึ้น


วันจันทร์ที่ 24 มีนาคม 2568
24/03/2568
พิมพ์
นายกรัฐมนตรี “แพทองธาร” ยืนยัน “ปัญหาฝุ่น PM2.5” เป็นวาระแห่งชาติ ขอบคุณความร่วมมือจากทุกภาคส่วน ย้ำรัฐบาลจะใช้ทุกสรรพกำลังเพื่อที่จะทำให้ประเทศของเรามีอากาศที่ดีขึ้น
นายกรัฐมนตรี “แพทองธาร” ยืนยัน “ปัญหาฝุ่น PM2.5” เป็นวาระแห่งชาติ ขอบคุณความร่วมมือจากทุกภาคส่วน ย้ำรัฐบาลจะใช้ทุกสรรพกำลังเพื่อที่จะทำให้ประเทศของเรามีอากาศที่ดีขึ้น คืนอากาศบริสุทธิ์ให้คนไทยทุกคน
วันนี้ (24 มีนาคม 2568) เวลา 21.15 น. ณ ห้องประชุมสภาผู้แทนราษฎร ชั้น 2 อาคารรัฐสภา ถนนสามเสน เขตดุสิต กรุงเทพมหานคร นางสาวแพทองธาร ชินวัตร นายกรัฐมนตรีเข้าร่วมการประชุมสภาผู้แทนราษฎร ชุดที่ 26 ปีที่ 2 ครั้งที่ 26 (สมัยสามัญประจำปีครั้งที่สอง) เป็นพิเศษ กรณีฝ่ายค้านยื่นญัตติขอเปิดอภิปรายทั่วไปเพื่อลงมติไม่ไว้วางใจรัฐมนตรีเป็นรายบุคคล ตามมาตรา 151 ของรัฐธรรมนูญแห่งราชอาณาจักรไทย พุทธศักราช 2560
โดยนายกรัฐมนตรีได้ชี้แจงประเด็นการแก้ไขปัญหาฝุ่น PM2.5 ว่าปัญหาฝุ่น PM2.5 เป็นวาระแห่งชาติ รวมทั้งผลักดันให้เป็นวาระแห่งอาเซียน ที่ผ่านมาภาคเหนือตอนบนมีฝุ่นควันเข้ามาอย่างหนาแน่น แต่ปัจจุบันค่าฝุ่นควันลดลง อย่างไรก็ตามในเดือนพฤษภาคมค่าฝุ่นจะกลับมาสูงขึ้นอีกครั้ง โดยเป็นฝุ่นควันที่มาจากประเทศเพื่อนบ้าน ซึ่งจะต้องประสานงานกันในทุกระดับไม่ว่าจะเป็นระดับอธิบดีกับอธิบดี ปลัดกับปลัด รัฐมนตรีกับรัฐมนตรี เพื่อขอความร่วมมือ รวมถึงประเทศเพื่อนบ้านในการร่วมกันที่จะไม่เผาพื้นที่เกษตร รัฐบาลได้ดำเนินการติดต่อประสานงานแล้ว ซึ่งทางประเทศเพื่อนบ้านก็กำลังดำเนินการในเรื่องนี้ และทราบดีว่าฝุ่นควันมาจากทางประเทศของเขา สำหรับเรื่องของการสั่งการของตนเอง เนื่องจากปัญหาฝุ่นควันเป็นเรื่องระดับประเทศ ข้าราชการทุกคนพร้อมที่จะร่วมมือแก้ไขปัญหานี้อย่างเต็มที่ เพราะทุกคนต่างอยากได้ประเทศที่มีอากาศบริสุทธิ์
นายกรัฐมนตรี กล่าวต่อว่า ที่ผ่านมาค่าฝุ่นควันลดลงอย่างมากจากมาตรการต่าง ๆ ที่รัฐบาลดำเนินการ รวมถึงกระทรวงต่าง ๆ ข้าราชการ ประชาชนต่างให้ความร่วมมือ ทำให้ค่าฝุ่นควันลดลงอย่างเห็นได้ชัดในปีนี้ เมื่อเทียบกับปีที่ผ่านมา เพราะเกิดจากการบูรณาการจากทุกฝ่ายร่วมกัน อาทิ กระทรวงมหาดไทยได้สั่งการ 76 จังหวัด ให้ยกระดับปฏิบัติการและการบังคับใช้กฎหมายอย่างเด็ดขาด โดยการประกาศห้ามเผาและการขอความร่วมมือจากประชาชน ส่งผลให้การเผาในพื้นที่การเกษตรลดลงและมีการดำเนินคดีกับผู้จงใจฝ่าฝืนกว่า 133 คดี ภายในระยะเวลาเพียง 3 เดือนที่ผ่านมา
ขณะที่กระทรวงทรัพยากรธรรมชาติและสิ่งแวดล้อม รัฐบาลได้อนุมัติงบกลางเพื่อเฝ้าระวังไฟป่า อย่างรวดเร็วที่สุด โดยคณะรัฐมนตรี อนุมัติงบดังกล่าวในวันที่ 28 มกราคม 2568 และมีการเบิกเงินจ่ายจริงผ่านสำนักงบประมาณในวันที่ 4 กุมภาพันธ์ 2568 ซึ่งใช้เวลาเพียง 7 วันเท่านั้น ซึ่งถือว่าเร็วมาก งบประมาณดังกล่าว นำไปเพื่อจัดตั้งจุดเฝ้าระวังป้องกันไฟป่าจำนวน 3,895 จุด มีจำนวนมากกว่าปีที่แล้ว 50% มีชุดลาดตระเวน  ชุดปฏิบัติการพิเศษดับไฟป่า ฝ่ายปกครอง และมีการระดมสรรพกำลัง จากเจ้าหน้าที่ป่าไม้ ฝ่ายทหาร รวมทั้งอาสาสมัครมากกว่า 18,000 คน ซึ่งมีจำนวนชุดปฏิบัติการมากกว่าปีที่แล้วถึง 40% ทั้งหมดนี้ส่งผลให้จุดความร้อนลดลงไปกว่า 3,096 จากปีที่แล้ว
ส่วน กระทรวงเกษตรและสหกรณ์ มีมาตรการเพื่อป้องกันการเผาในพื้นที่ของเกษตรกร ในช่วงวันที่ 17 มกราคม 2568 ถึง 31 พฤษภาคม 2568 ว่าถ้าหากมีการเผา จะไม่ได้รับสิทธิในการเข้าร่วมโครงการสนับสนุน และพัฒนาศักยภาพเกษตรกร นอกจากนี้ คณะรัฐมนตรียังได้อนุมัติงบกลางจำนวน 200 ล้านบาท ให้กับทางกรมฝนหลวงฯ เพื่อเพิ่มประสิทธิภาพการปฏิบัติการฝนหลวง ในการป้องกันแก้ไขปัญหาภัยแล้ง และการดัดแปลงสภาพอากาศให้บรรเทาปัญหาเรื่องฝุ่นละฝุ่นละอองขนาดเล็ก ส่วนกระทรวงอุตสาหกรรม รัฐบาลมีนโยบายงดรับซื้ออ้อยที่มาจากการเผา ในปีที่แล้วมีจำนวนอ้อยที่เข้าโรงงานน้ำตาลที่มาจากการเผาจำนวน 30% โดยในปีนี้รัฐบาลตั้งเป้าไว้ 25% แต่ด้วยความร่วมมือจากทุกภาคส่วน ปัจจุบันเหลือเพียง 15% ในปีนี้ ซึ่งรัฐบาลจะสนับสนุนเรื่องนี้ต่อไป นอกจากนั้น กระทรวงสาธารณสุข ได้ประกาศแจ้งเตือนประชาสัมพันธ์ให้ความรู้พี่น้องประชาชน เรื่องการเฝ้าระวัง และดูแลสุขภาพ มีการจัดชุดดูแลสุขภาพประชาชนในแต่ละพื้นที่ และจัดทำ “ห้องปลอดฝุ่น” หรือ clean room กว่า 17,000 ห้อง ซึ่งรองรับประชาชนได้กว่า 2 ล้านคน
ทางด้านกระทรวงคมนาคม ได้เข้มงวดกับการจับรถควันดำทั่วประเทศมากขึ้น ในปีที่ผ่านมาสามารถจับได้เกือบ 150,000 คัน ซึ่งมากกว่าปีที่แล้ว 7 เท่า รวมถึงมีการออกคำสั่งห้ามใช้รถที่ปล่อยควันดำกว่า 2,500 คัน มากกว่าปีที่แล้วถึง 2 เท่า
“นี้เป็นเพียงส่วนหนึ่งของมาตรการที่รัฐบาลและหน่วยงานต่าง ๆ กำลังดำเนินการอยู่ในปัจจุบัน รวมถึงมีอาสาสมัคร ภาคประชาชนที่เข้ามาช่วยกัน ต้องขอขอบคุณไว้ ณ ที่นี้ด้วย หากไม่ได้ความร่วมมือจากทุกคน ค่าฝุ่นควันคงจะไม่ลดลงขนาดนี้” นายกรัฐมนตรี ระบุ
นายกรัฐมนตรี กล่าวว่า รัฐบาลไม่สามารถที่จะทำให้ปัญหาฝุ่นควันหายไปภายในทันทีได้ แต่จุดความร้อน ค่าฝุ่นต่างลดลง จำนวนวันของฝุ่นเมื่อเทียบกับปีที่แล้วก็ลดลงเช่นกัน อาจจะมีบางวันที่ค่าฝุ่นมากขึ้น แต่เมื่อเฉลี่ยจำนวนวันทั้งหมดก็น้อยลงกว่าปีที่แล้ว ทั้งนี้ รัฐบาลจะดำเนินการแก้ไขปัญหาอย่างต่อเนื่อง และต้องขอความร่วมมือจากทุกภาคส่วนต่อไป
“ปัญหาฝุ่น PM2.5 ไม่ใช่ปัญหาของรัฐบาลชุดใดชุดหนึ่งหรือของใครคนใดคนหนึ่ง แต่เป็นปัญหาของคนไทยทุกคนที่ต้องร่วมมือกัน เพื่อจะให้เกิดผลในภาพรวม ถือเป็นสิ่งที่สำคัญ และรัฐบาลจะใช้ทุกสรรพกำลังเพื่อที่จะทำให้ประเทศของเรามีอากาศที่ดีขึ้น คืนอากาศบริสุทธิ์ให้คนไทยทุกคน หากสมาชิกสภาผู้แทนราษฎรมีข้อแนะนำเพิ่มเติมจากที่รัฐบาลดำเนินการไปแล้วก็พร้อมยินดีที่จะรับฟัง” นายกรัฐมนตรีย้ำ

ที่มา : https://www.thaigov.go.th/news/contents/details/94680