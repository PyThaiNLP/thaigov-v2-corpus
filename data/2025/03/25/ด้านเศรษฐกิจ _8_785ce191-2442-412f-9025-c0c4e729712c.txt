รัฐบาลไทย-ข่าวทำเนียบรัฐบาล-กรมสรรพากรสร้างการมีส่วนร่วมในการพัฒนาบริการ โดยการจัดสัมมนาเชิงปฏิบัติการ การให้บริการภาษีมูลค่าเพิ่มและภาษีธุรกิจเฉพาะ สำหรับผู้ประกอบการ (D-VAT & SBT Workshop)


วันอังคารที่ 25 มีนาคม 2568
25/03/2568
พิมพ์
กรมสรรพากรสร้างการมีส่วนร่วมในการพัฒนาบริการ โดยการจัดสัมมนาเชิงปฏิบัติการ การให้บริการภาษีมูลค่าเพิ่มและภาษีธุรกิจเฉพาะ สำหรับผู้ประกอบการ (D-VAT & SBT Workshop)
กรมสรรพากรจัดสัมมนาเชิงปฏิบัติการ การให้บริการภาษีมูลค่าเพิ่มและภาษีธุรกิจเฉพาะสำหรับผู้ประกอบการ (D-VAT & SBT Workshop) เพื่อเปิดโอกาสให้ผู้ประกอบการทุกกลุ่มทั้ง ธุรกิจขนาดเล็ก ขนาดกลาง ขนาดใหญ่ สำนักงานบัญชี และอินฟลูเอนเซอร์
กรมสรรพากรสร้างการมีส่วนร่วมในการพัฒนาบริการ โดยการจัดสัมมนาเชิงปฏิบัติการการให้บริการภาษีมูลค่าเพิ่มและภาษีธุรกิจเฉพาะ สำหรับผู้ประกอบการ (D-VAT & SBT Workshop)
กรมสรรพากรมิติใหม่เปิดโอกาสให้ผู้ประกอบการได้มีส่วนร่วมในการพัฒนาบริการ โดยจัดสัมมนาเชิงปฏิบัติการ การให้บริการภาษีมูลค่าเพิ่มและภาษีธุรกิจเฉพาะสำหรับผู้ประกอบการ (D-VAT & SBT Workshop) เพื่อเปิดโอกาสให้ผู้ประกอบการทุกกลุ่มทั้ง ธุรกิจขนาดเล็ก ขนาดกลาง ขนาดใหญ่ สำนักงานบัญชี และอินฟลูเอนเซอร์ ได้เปิดประสบการณ์ และทดลองใช้ระบบงานใหม่ พร้อมเสนอความคิดเห็นและข้อเสนอแนะ เพื่อให้กรมฯ นำไปปรับปรุงพัฒนาต่อยอดให้ระบบ D-VAT & SBT สามารถให้บริการได้ตรงกับความต้องการของผู้ประกอบการ และช่วยเพิ่มประสบการณ์ที่ดีในการทำธุรกรรมภาษีต่าง ๆ
นายปิ่นสาย สุรัสวดี อธิบดีกรมสรรพากร กล่าวว่า “กรมสรรพากรจึงได้พัฒนาระบบภาษีมูลค่าเพิ่ม (VAT)  และภาษีธุรกิจเฉพาะ (SBT) ใหม่  โดยเปลี่ยนเทคโนโลยีใหม่ พร้อมทั้งบูรณาการบริการที่เกี่ยวข้องทั้งหมดให้อยู่ในที่เดียวกัน (Online Services)  เช่น บริการจดทะเบียน บริการแจ้งการเปลี่ยนแปลงทะเบียน  บริการยื่นแบบแสดงรายการและขอคืนภาษี  เพื่อให้สามารถเชื่อมโยงข้อมูลและให้บริการผู้ประกอบการได้อย่างมีประสิทธิภาพ  โดยนำ Design Thinking มาเป็นเครื่องมือในการทำความเข้าใจผู้ประกอบการ วิเคราะห์ปัญหาของระบบเดิม และหาแนวทางแก้ไขที่ตอบโจทย์ความต้องการของผู้ประกอบการ นอกจากนี้  ยังใช้กระบวนการพัฒนาระบบแบบ Agile Methodology  ซึ่งช่วยให้การพัฒนาระบบมีความยืดหยุ่น สามารถปรับปรุงและพัฒนาได้อย่างรวดเร็วตามความต้องการของผู้ใช้งาน อีกทั้งยังคำนึงถึงหลัก UX/UI (User Experience/User Interface) เพื่อให้ระบบใช้งานง่ายลดความซับซ้อน และช่วยให้ผู้ประกอบการสามารถดำเนินการได้ด้วยตนเองอย่างสะดวกสบาย ได้ทุกที่ ทุกเวลา ทุกอุปกรณ์  (Anywhere Anytime Any Device)
ระบบ D-VAT & SBT  ได้พัฒนาโดยมุ่งเน้นแนวคิด Taxpayer Centric หรือการให้ผู้เสียภาษีเป็นศูนย์กลาง พร้อมพัฒนารูปแบบบริการดิจิทัลแบบ End-to-End ครอบคลุมทุกกระบวนการ ตั้งแต่การจดทะเบียน การเปลี่ยนแปลงข้อมูลทางทะเบียน การยื่นคำร้อง การยื่นแบบแสดงรายการภาษี การพิจารณาคืนภาษี จนถึงการคืนภาษี ผู้ประกอบการสามารถติดตามสถานะของกระบวนการต่าง ๆ ได้สะดวกและรวดเร็ว นำ Data Analytics  สนับสนุนเพื่อเพิ่มประสิทธิภาพ เช่นการคืนเงินและการวิเคราะห์ความเสี่ยง
กรมสรรพากร  ได้พัฒนาระบบบริการภาษีมูลค่าเพิ่มและภาษีธุรกิจเฉพาะมาอย่างต่อเนื่อง ตั้งแต่ปี 2535  ปัจจุบันเทคโนโลยีมีการเปลี่ยนแปลง และมีการปรับเปลี่ยนระเบียบและแนวปฏิบัติ รวมทั้งมีความต้องการด้านประสิทธิภาพมากขึ้น  เพื่อให้การใช้งานมีประสิทธิภาพสูงสุด ระบบยังได้นำเทคโนโลยี Blockchain มาใช้ในขั้นตอนการจ่ายคืนภาษี เพื่อเพิ่มความปลอดภัยในขั้นตอนการคืนภาษีเข้าบัญชีธนาคารผ่านระบบพร้อมเพย์ (PromptPay)  ซึ่งช่วยให้การคืนภาษีมีความถูกต้อง รวดเร็ว และปลอดภัยมากขึ้น”
อธิบดีกรมสรรพากร กล่าวเพิ่มเติมว่า “กรมสรรพากรได้จัดสัมมนาเชิงปฏิบัติการการให้บริการภาษีมูลค่าเพิ่มและภาษีธุรกิจเฉพาะ สำหรับผู้ประกอบการ เพื่อเสริมสร้างการมีส่วนร่วมในการให้คำแนะนำและข้อเสนอแนะ เพื่อนำมาพัฒนาระบบงานให้มีประสิทธิภาพ สามารถตอบสนอง ความต้องการของผู้ประกอบการได้มากที่สุด ซึ่งจะเป็นก้าวสำคัญในการยกระดับการจัดเก็บภาษีของประเทศ หลังจากนี้กรมสรรพากรจะนำข้อเสนอแนะของผู้ประกอบการมาปรับปรุงก่อนเปิดใช้งานจริงต่อไป”

ที่มา : https://www.thaigov.go.th/news/contents/details/94713