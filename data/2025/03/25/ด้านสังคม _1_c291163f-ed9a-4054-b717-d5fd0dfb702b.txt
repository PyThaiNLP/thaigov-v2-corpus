รัฐบาลไทย-ข่าวทำเนียบรัฐบาล-สธ.เร่งเสนอ ครม.ใช้ระบบ TRCBAS สแกนม่านตาขึ้นทะเบียนต่างด้าว ให้มีสิทธิรักษาถูกต้องเป็นฐานข้อมูลจัดทรัพยากรและอัตรากำลัง


วันอังคารที่ 25 มีนาคม 2568
สธ.เร่งเสนอ ครม.ใช้ระบบ TRCBAS สแกนม่านตาขึ้นทะเบียนต่างด้าว ให้มีสิทธิรักษาถูกต้องเป็นฐานข้อมูลจัดทรัพยากรและอัตรากำลัง
โฆษกกระทรวงสาธารณสุข แจงอัตราส่วนแพทย์ต่อประชากรไทยและต่างด้าวใน อ.แม่สอด จ.ตาก อยู่ที่ 1:1,927 ด้านผู้ตรวจราชการฯ เผย การนำระบบยืนยันตัวบุคคลผ่านการสแกนม่านตา (TRCBAS) มาขึ้นทะเบียนประชากรต่างด้าวเพื่อให้เข้าสู่ระบบประกันสุขภาพ
รัฐมนตรีว่าการกระทรวงสาธารณสุข เสนอเรื่องให้ ครม. พิจารณาแล้ว หากเห็นชอบจะส่งผลให้เป็นผู้มีสิทธิการรักษาถูกต้อง และใช้ฐานข้อมูลในการจัดสรรทรัพยากรและวางแผนการดูแลด้านสาธารณสุขให้เหมาะสมทั้งการจัดสรรและผลิตนักเรียนแพทย์ พยาบาลจากคนในพื้นที่ การศึกษาแพทย์ต่อยอดสาขาที่จำเป็น
วันนี้ (25 มีนาคม 2568) น.ส.ตรีชฎา ศรีธาดา โฆษกกระทรวงสาธารณสุข กล่าวถึงการดูแลสุขภาพของประชากรพื้นที่อำเภอแม่สอด จังหวัดตาก ว่า จากการตรวจสอบข้อมูลกับ นพ.รเมศ ว่องวิไลรัตน์ ผู้อำนวยการโรงพยาบาลแม่สอด พบว่า มีประชากรไทยในอำเภอแม่สอด 117,254 คน ใช้สิทธิหลักประกันสุขภาพแห่งชาติ 80,162 คน มีประชากรต่างด้าวประมาณ 204,676 คน มีแพทย์ทั้งหมด 167 คน แบ่งเป็น โรงพยาบาลแม่สอด 82 คน แพทย์เอกชนและคลินิก 85 คน คิดเป็นอัตราส่วนแพทย์ต่อประชากรไทยและต่างด้าวที่ 1:1,927 ซึ่งในส่วนของคนไทยสิทธิ ท99 และแรงงานต่างด้าวถูกกฎหมาย ปัจจุบันมีสิทธิเข้ารับการรักษาพยาบาลและเบิกชดเชยจากกองทุนที่รับผิดชอบได้ครบถ้วนแล้ว ส่วนภาพรวมของจังหวัดตาก อัตราส่วนแพทย์ต่อประชากรไทย คือ 1:1,528 หากรวมประมาณการประชากรต่างด้าวด้วยจะเป็น 1:2,579 (ข้อมูลวันที่ 24 มีนาคม 2568) ขณะนี้กำลังเร่งรัดขึ้นทะเบียนประชากรต่างด้าวผ่านการเก็บอัตลักษณ์ยืนยันตัวบุคคลด้วยการสแกนม่านตาเพื่อให้เข้าสู่ระบบประกันสุขภาพและมีสิทธิการรักษาอย่างถูกต้อง
ด้าน นพ.สุภโชค เวชภัณฑ์เภสัช ผู้ตรวจราชการกระทรวงสาธารณสุข เขตสุขภาพที่ 2 กล่าวว่า ข้อมูลประชากรต่างด้าวที่ยังไม่ได้ขึ้นทะเบียนอาจมีจำนวนคลาดเคลื่อนได้เนื่องจากมีการเคลื่อนย้ายตลอด กระทรวงสาธารณสุขจึงนำระบบขึ้นทะเบียนผ่านการเก็บอัตลักษณ์ยืนยันตัวบุคคลด้วยการสแกนม่านตา (TRCBAS) ซึ่งพัฒนาโดยสภากาชาดไทย ร่วมกับกรมควบคุมโรค ศูนย์เทคโนโลยีอิเล็กทรอนิกส์และคอมพิวเตอร์แห่งชาติ (NECTEC) ที่มีความแม่นยำสูง มาใช้เพื่อเชื่อมโยงข้อมูลในการให้บริการได้ถูกคน ถูกต้อง และติดตามควบคุมโรคได้อย่างมีประสิทธิภาพ เบื้องต้น มีการยืนยันตัวตนประชากรต่างด้าวในจังหวัดตากผ่านระบบ TRCBAS แล้ว 7,616 คน
“ล่าสุด ท่านรัฐมนตรีว่าการกระทรวงสาธารณสุข ได้เสนอเรื่องการขึ้นทะเบียนผ่านระบบ TRCBAS เข้าสู่การพิจารณาของคณะรัฐมนตรี (ครม.) แล้ว ซึ่งจะทำให้ผู้ที่ขึ้นทะเบียนในระบบเป็นบุคคลที่มีสิทธิเข้ารับการรักษาพยาบาลได้อย่างถูกต้อง โดยกระทรวงสาธารณสุขจะเร่งดำเนินการขึ้นทะเบียนเพื่อเป็นฐานข้อมูลในการจัดสรรทรัพยากรและวางแผนการดูแลด้านสาธารณสุขอย่างเหมาะสม อาทิ จัดสรรโควตานักศึกษาแพทย์ พยาบาล สำหรับคนในพื้นที่ รวมถึงการศึกษาแพทย์ต่อยอดสาขาอื่นๆ ที่จำเป็นมารองรับต่อไป” นพ.สุภโชคกล่าว
********************************************** 25 มีนาคม 2568

ที่มา : https://www.thaigov.go.th/news/contents/details/94689