รัฐบาลไทย-ข่าวทำเนียบรัฐบาล-​“ดร.เฉลิมชัย” ตรวจเยี่ยมการปฏิบัติงานติดตามสถานการณ์แผ่นดินไหว ศูนย์ปฏิบัติการธรณีพิบัติภัย พร้อมส่งความห่วงใยถึงเจ้าหน้าที่ ทส. และพี่น้องประชาชน


วันเสาร์ที่ 29 มีนาคม 2568
​“ดร.เฉลิมชัย” ตรวจเยี่ยมการปฏิบัติงานติดตามสถานการณ์แผ่นดินไหว ศูนย์ปฏิบัติการธรณีพิบัติภัย พร้อมส่งความห่วงใยถึงเจ้าหน้าที่ ทส. และพี่น้องประชาชน
​“ดร.เฉลิมชัย” ตรวจเยี่ยมการปฏิบัติงานติดตามสถานการณ์แผ่นดินไหว ศูนย์ปฏิบัติการธรณีพิบัติภัย พร้อมส่งความห่วงใยถึงเจ้าหน้าที่ ทส. และพี่น้องประชาชน
“ดร.เฉลิมชัย” ตรวจเยี่ยมการปฏิบัติงานติดตามสถานการณ์แผ่นดินไหว ศูนย์ปฏิบัติการธรณีพิบัติภัย พร้อมส่งความห่วงใยถึงเจ้าหน้าที่ ทส. และพี่น้องประชาชน
วันที่ 29 มีนาคม 2568 เวลา 11.30 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) ตรวจเยี่ยมการติดตามสถานการณ์แผ่นดินไหว ณ ศูนย์ปฏิบัติการธรณีพิบัติภัย กรมทรัพยากรธรณี (ทธ.) พร้อมมอบนโยบายการรับมือสถานการณ์แผ่นดินไหว โดยมี นายพิชิต สมบัติมาก อธิบดีกรมทรัพยากรธรณี พร้อมด้วย นายสุวภาคย์ อิ่มสมุทร รองอธิบดีกรมทรัพยากรธรณี ผู้เชี่ยวชาญด้านแผ่นดินไหว ผู้บริหาร และเจ้าหน้าที่ศูนย์ปฏิบัติการธรณีพิบัติภัย ร่วมประชุมหารือและรับมอบนโยบาย โดยอธิบดีกรมทรัพยากรธรณี ได้รายงานสรุปสถานการณ์แผ่นดินไหวที่เกิดขึ้นในประเทศเมียนมา รายงานสถานการณ์ล่าสุด และแผนการรับมือกับเหตุการณ์ที่อาจส่งผลกระทบต่อประเทศไทย
ทั้งนี้ ดร.เฉลิมชัย รมว.ทส. ได้เน้นย้ำแนวทางการปฏิบัติงานของกรมทรัพยากรธรณี โดยขอให้ยึดหลักข้อมูลทางวิชาการเป็นสำคัญ เพื่อให้สื่อมวลชนและพี่น้องประชาชนได้รับทราบข้อมูลข้อเท็จจริงที่ถูกต้อง และต้องเป็นภาษาที่สื่อสารให้ประชาชนสามารถเข้าใจได้ง่าย เตรียมความพร้อมรับมือกับสถานการณ์ธรณีพิบัติภัยได้อย่างถูกต้อง “เพราะเราต้องพร้อมรับมือกับสถานการณ์ธรณีพิบัติภัยที่อาจเกิดขึ้นได้ตลอดเวลา และการสื่อสารที่มีประสิทธิภาพ คือ กุญแจสำคัญในการบริหารจัดการภัยพิบัติ"
พร้อมกันนี้ ดร.เฉลิมชัย รมว.ทส. ยังได้ให้กำลังใจเจ้าหน้าที่ที่ปฏิบัติงานอย่างทุ่มเททุกฝ่าย และแสดงความห่วงใยไปถึงเจ้าหน้าที่ทุกหน่วยงานภายใต้สังกัดกระทรวงฯ ในทุกพื้นที่ ที่ได้รับผลกระทบจากเหตุการณ์แผ่นดินไหวในครั้งนี้ ตลอดจนพี่น้องประชาชนที่ได้รับผลกระทบ โดยขอเป็นกำลังใจให้ทุกท่านมีความปลอดภัย และติดตามสถานการณ์ข้อมูลข่าวสารในช่วงนี้ต่อไปอย่างใกล้ชิด นอกจากนี้ ในนามของกระทรวงทรัพยากรธรรมชาติและสิ่งแวดล้อม ขอแสดงความเสียใจต่อความสูญเสียที่เกิดขึ้นจากทุกเหตุการณ์ที่ได้รับผลกระทบจากเหตุการณ์แผ่นดินไหวในครั้งนี้ด้วย

ที่มา : https://www.thaigov.go.th/news/contents/details/94837