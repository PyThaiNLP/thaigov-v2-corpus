รัฐบาลไทย-ข่าวทำเนียบรัฐบาล-“สมศักดิ์” หนุนผู้บริโภคเข้าถึงผลิตภัณฑ์สุขภาพชุมชนที่ปลอดภัย มีมาตรฐาน ช่วยลดความเสี่ยง NCDs


วันเสาร์ที่ 29 มีนาคม 2568
“สมศักดิ์” หนุนผู้บริโภคเข้าถึงผลิตภัณฑ์สุขภาพชุมชนที่ปลอดภัย มีมาตรฐาน ช่วยลดความเสี่ยง NCDs
รัฐมนตรีว่าการกระทรวงสาธารณสุข เปิดงาน “อย. ขับเคลื่อนผลิตภัณฑ์ชุมชน เพื่อคนไทยห่างไกล NCDs” ส่งเสริมผู้บริโภคในการเลือกซื้อ เลือกใช้ผลิตภัณฑ์สุขภาพชุมชนที่ได้รับการรับรองมาตรฐานเหมาะสมกับภาวะโภชนาการ รวมถึงได้รับความรู้การอ่านคาร์บ ฉลากโภชนาการ
รัฐมนตรีว่าการกระทรวงสาธารณสุข เปิดงาน “อย. ขับเคลื่อนผลิตภัณฑ์ชุมชน เพื่อคนไทยห่างไกล NCDs” ส่งเสริมผู้บริโภคในการเลือกซื้อ เลือกใช้ผลิตภัณฑ์สุขภาพชุมชนที่ได้รับการรับรองมาตรฐานเหมาะสมกับภาวะโภชนาการ รวมถึงได้รับความรู้การอ่านคาร์บ ฉลากโภชนาการ และฉลากหวาน มัน เค็ม ช่วยให้ห่างไกลโรคไม่ติดต่อเรื้อรัง และเป็นช่องทางเพิ่มโอกาสในการสร้างและกระจายรายได้ให้แก่ชุมชน
วันนี้ (28 มีนาคม 2568) ที่ ลานโปรโมชั่น ชั้น G ห้างสรรพสินค้าเซ็นทรัล ปิ่นเกล้า กรุงเทพมหานคร นายสมศักดิ์ เทพสุทิน รัฐมนตรีว่าการกระทรวงสาธารณสุข เป็นประธานเปิดงาน “อย. ขับเคลื่อนผลิตภัณฑ์ชุมชน เพื่อคนไทยห่างไกล NCDs” โดยมี นพ.โอภาส การย์กวินพงศ์ ปลัดกระทรวงสาธารณสุข นายวิชัย ไชยมงคล ที่ปรึกษารัฐมนตรีว่าการกระทรวงสาธารณสุข นายกิตติกร โล่ห์สุนทร เลขานุการรัฐมนตรีว่าการกระทรวงสาธารณสุข นายสรวิศ ธานีโต คณะที่ปรึกษารัฐมนตรีว่าการกระทรวงสาธารณสุข นางสาวตรีชฎา ศรีธาดา ประจำสำนักเลขาธิการนายกรัฐมนตรี และโฆษกกระทรวงสาธารณสุข นางสุพร ตรีนรินทร์ เลขาธิการคณะกรรมการพิเศษเพื่อประสานงานโครงการอันเนื่องมาจากพระราชดำริ (กปร.) นพ.สุรโชค ต่างวิวัฒน์ เลขาธิการคณะกรรมการอาหารและยา เจ้าหน้าที่จากสำนักงานสาธารณสุขจังหวัดและหน่วยงานต่างๆ ร่วมงาน
นายสมศักดิ์ กล่าวว่า กระทรวงสาธารณสุขได้ขับเคลื่อนนโยบาย “คนไทย ห่างไกล NCDs” ผ่านการให้ความรู้ด้านสุขภาพแก่ประชาชนอย่างต่อเนื่อง โดยใช้แนวคิดเวชศาสตร์วิถีชีวิต (Lifestyle Medicine) ในการปรับเปลี่ยนพฤติกรรมการดำเนินชีวิตเพื่อป้องกัน รักษา และจัดการกับโรคไม่ติดต่อเรื้อรัง โดยเฉพาะการกินอาหารที่เหมาะสม ลดหวาน มัน เค็ม รู้จักนับคาร์บหรือคาร์โบไฮเดรตจากแป้งและน้ำตาล ส่งผลให้ปัจจุบันมีผู้ที่รับรู้เรื่องการนับคาร์บแล้วเกือบ 24 ล้านคน ซึ่งการจัดกิจกรรมรณรงค์ “อย. ขับเคลื่อนผลิตภัณฑ์ชุมชน เพื่อคนไทยห่างไกล NCDs” ครั้งนี้ จะช่วยส่งเสริมให้ผู้บริโภคมีความรู้ความเข้าใจในการเลือกซื้อผลิตภัณฑ์สุขภาพชุมชนที่เหมาะสมกับภาวะโภชนาการของตน อาทิ การอ่านคาร์บ ฉลากโภชนาการ และฉลากหวาน มัน เค็ม และช่วยให้ห่างไกลโรค NCDs ได้ รวมทั้งยังเป็นการสนับสนุนผู้ประกอบการให้ตระหนักและเห็นความสำคัญในการสร้างมาตรฐานสินค้า สร้างช่องทางการตลาด ช่วยเพิ่มโอกาสในการสร้างและกระจายรายได้ให้แก่ชุมชน
ด้าน นพ.สุรโชคกล่าวว่า งาน “อย. ขับเคลื่อนผลิตภัณฑ์ชุมชน เพื่อคนไทยห่างไกล NCDs” มุ่งรณรงค์ส่งเสริมให้ผู้บริโภคได้เข้าถึงและเลือกซื้อ เลือกใช้ ผลิตภัณฑ์สุขภาพชุมชนที่ได้รับการรับรองมาตรฐาน โดยรวบรวมผลิตภัณฑ์สุขภาพชุมชนที่เป็นของดีจากทั่วประเทศมาจัดแสดงกว่า 100 บูธ ทั้งจาก กปร. ผู้ประกอบการเศรษฐกิจฐานราก และผู้ประกอบการที่ได้รับรางวัล อย. ควอลิตี้ อวอร์ด พร้อมมีกิจกรรมให้ความรู้ อาทิ “สาธิตเมนูสุขภาพจากผลิตภัณฑ์สุขภาพชุมชน” “รู้จักวิธีนับคาร์บ และทานอย่างไรให้ห่างไกล NCDs” “การเลือกผลิตภัณฑ์สุขภาพจากฉลากโภชนาการและ GDA” “ปั้นผลิตภัณฑ์สุขภาพด้วยนวัตกรรมสู่การส่งออก” เป็นต้น นอกจากนี้ ยังมีพิธีมอบโล่ประกาศเกียรติคุณให้แก่ เขตสุขภาพที่ 1-12, สำนักงาน กปร., วิสาหกิจชุมชนสมาชิก อสม. สู่สมาชิกฟาร์มเมอร์ จ.อุดรธานี, วิสาหกิจชุมชนพัทลุงเพื่อการแปรรูปพืชผลทางการเกษตร จ.พัทลุง และ ฟาร์มจิ้งหรีดชุติกาญจน์ จ.สุโขทัย รวมทั้งสิ้น 16 รางวัล ประชาชนที่สนใจสามารถเข้าชมงานได้ตั้งแต่วันนี้ - 30 มีนาคม 2568
*******************************28 มีนาคม 2568

ที่มา : https://www.thaigov.go.th/news/contents/details/94818