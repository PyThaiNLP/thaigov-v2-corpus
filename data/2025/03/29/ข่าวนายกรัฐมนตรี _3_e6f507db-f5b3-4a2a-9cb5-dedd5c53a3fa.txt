รัฐบาลไทย-ข่าวทำเนียบรัฐบาล-นายกรัฐมนตรี “แพทองธาร” แถลงผลติดตามสถานการณ์แผ่นดินไหว เข้าสู่สภาวะปกติ ยืนยันดูแลเยียวยาผู้ได้รับผลกระทบ เร่งปรับปรุงระบบแจ้งเตือนภัยให้ทั่วถึง


วันเสาร์ที่ 29 มีนาคม 2568
29/03/2568
พิมพ์
นายกรัฐมนตรี “แพทองธาร” แถลงผลติดตามสถานการณ์แผ่นดินไหว เข้าสู่สภาวะปกติ ยืนยันดูแลเยียวยาผู้ได้รับผลกระทบ เร่งปรับปรุงระบบแจ้งเตือนภัยให้ทั่วถึง
นายกรัฐมนตรี “แพทองธาร” แถลงผลติดตามสถานการณ์แผ่นดินไหว เข้าสู่สภาวะปกติ ยืนยันดูแลเยียวยาผู้ได้รับผลกระทบ เร่งปรับปรุงระบบแจ้งเตือนภัยให้ทั่วถึง
วันนี้ (29 มี.ค. 68) เวลา 10.45 น. ณ กรมป้องกันบรรเทาสาธารณะภัย (ปภ.) นางสาวแพทองธาร ชินวัตร นายกรัฐมนตรี แถลงหลังการประชุมติดตามสถานการณ์แผ่นดินไหวและมาตรการให้ความช่วยเหลือพี่น้องประชาชนที่ได้รับผลกระทบ ว่า วันนี้มาประชุมและติดตามสถานการณ์แผ่นดินไหวที่เกิดขึ้นเมื่อวานนี้ (28 มี.ค. 68) เวลาประมาณ 13:30 น. หลังจากเกิดเหตุ รัฐบาลได้มีการสั่งการและดำเนินการช่วยเหลือทันที โดยวันนี้ได้สรุปผลการดำเนินงาน รวมถึงแนวทางการแก้ไขและปรับปรุงมาตรการต่าง ๆ จากเหตุการณ์แผ่นดินไหวที่เกิดขึ้นมีศูนย์กลางอยู่ในประเทศเมียนมา และส่งผลกระทบมาถึงประเทศไทย โดยเฉพาะพื้นที่กรุงเทพมหานคร มีรายงานว่า ตึกที่อยู่ระหว่างก่อสร้างถล่ม 1 แห่ง แต่อาคารอื่นๆ ในกรุงเทพมหานครไม่ได้รับผลกระทบในระดับที่เป็นอันตรายต่อชีวิต ทั้งนี้ โครงสร้างอาคารในกรุงเทพมหานครได้ถูกออกแบบให้รองรับแรงสั่นสะเทือนตามมาตรฐานที่กำหนด ขณะนี้ กรมโยธาธิการและผังเมืองกำลังตรวจสอบ สาเหตุของการถล่มของอาคารดังกล่าว และจะรายงานผลภายในหนึ่งสัปดาห์ เพื่อนำไปสู่การปรับปรุงมาตรฐานความปลอดภัยให้ดียิ่งขึ้น นอกจากนี้ แผ่นดินไหวครั้งนี้ยังทำให้ประชาชนรู้สึกถึงแรงสั่นสะเทือนในหลายพื้นที่ ข้อมูลล่าสุดระบุว่า มี Aftershock เกิดขึ้นประมาณ 50 ครั้ง แต่มีขนาดเล็กและลดลง โดยครั้งสุดท้ายที่มีการวัดแรงสั่นสะเทือนได้คือช่วง เที่ยงคืนของเมื่อวาน ที่ขนาด 1.2 ริกเตอร์ ซึ่งไม่มีผลกระทบต่อประชาชน
“รัฐบาลขอยืนยันว่า จะดูแลและเยียวยาผู้ได้รับผลกระทบอย่างเต็มที่ ขณะนี้หน่วยงานที่เกี่ยวข้อง รวมถึงกองบัญชาการป้องกันและบรรเทาสาธารณภัยแห่งชาติ กำลังดำเนินงานอย่างเต็มกำลัง” นายกรัฐมนตรีย้ำ
นายกรัฐมนตรี กล่าวขอบคุณเจ้าหน้าที่ทุกภาคส่วนที่ทำงานอย่างหนักเมื่อคืนที่ผ่านมา โดยเฉพาะหน่วยกู้ภัยที่เข้าไปช่วยเหลือบริเวณอาคารถล่ม ทั้งนี้ ผู้ว่าราชการกรุงเทพมหานคร จะเป็นผู้ให้ข้อมูลเพิ่มเติมเกี่ยวกับการจัดการและมาตรการช่วยเหลือต่อไป รวมถึงการจัดการพื้นที่เพื่อความปลอดภัยของเจ้าหน้าที่และอาสาสมัคร  ขอให้พี่น้องประชาชนมั่นใจว่า สถานการณ์แผ่นดินไหวในประเทศไทยขณะนี้ได้คลี่คลายลงแล้ว สำหรับผู้ที่พักอาศัยในตึกสูง ขอให้รอการตรวจสอบจากเจ้าหน้าที่อาคารก่อนกลับเข้าไป สำหรับ ที่พักอาศัยทั่วไป ขณะนี้สามารถกลับเข้าไปได้ตามปกติ เพื่ออำนวยความสะดวกให้ประชาชนที่ยังรู้สึกไม่มั่นใจ ซึ่งทางกรุงเทพมหานครจะเปิด สวนสาธารณะ 5 แห่ง ตลอด 24 ชั่วโมง พร้อมเจ้าหน้าที่ตำรวจคอยดูแลความปลอดภัย
นายกรัฐมนตรี กล่าวอีกว่า รัฐบาลจะดำเนินมาตรการปรับปรุงการแจ้งเตือนภัยให้มีประสิทธิภาพยิ่งขึ้น โดยเฉพาะการแจ้งเตือนผ่าน SMS และช่องทางอื่นๆ เพื่อให้ข้อมูลถึงประชาชนอย่างรวดเร็วและทั่วถึง สำหรับมาตรการเยียวยาผู้ได้รับผลกระทบ รายละเอียดจะมีการประกาศเพิ่มเติมในเร็วๆ นี้

ที่มา : https://www.thaigov.go.th/news/contents/details/94822