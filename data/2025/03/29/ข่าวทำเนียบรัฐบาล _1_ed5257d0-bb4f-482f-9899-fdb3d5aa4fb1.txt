รัฐบาลไทย-ข่าวทำเนียบรัฐบาล-เสริมพลังการค้าไทย-สหรัฐฯ! ประธานผู้แทนการค้าไทยพบภาคเอกชนยักษ์ใหญ่อเมริกัน ดึงดูดลงทุน–เชื่อมต่อห่วงโซ่อุปทานโลก ย้ำความเป็นพันธมิตรที่ยาวนานและหลายมิติระหว่างสองประเทศ


วันเสาร์ที่ 29 มีนาคม 2568
29/03/2568
พิมพ์
เสริมพลังการค้าไทย-สหรัฐฯ! ประธานผู้แทนการค้าไทยพบภาคเอกชนยักษ์ใหญ่อเมริกัน ดึงดูดลงทุน–เชื่อมต่อห่วงโซ่อุปทานโลก ย้ำความเป็นพันธมิตรที่ยาวนานและหลายมิติระหว่างสองประเทศ
เสริมพลังการค้าไทย-สหรัฐฯ! ประธานผู้แทนการค้าไทยพบภาคเอกชนยักษ์ใหญ่อเมริกัน ดึงดูดลงทุน–เชื่อมต่อห่วงโซ่อุปทานโลก ย้ำความเป็นพันธมิตรที่ยาวนานและหลายมิติระหว่างสองประเทศ
เมื่อวันที่ 27 มีนาคม 2568 (ตามเวลาที่สหรัฐฯ) ดร.นลินี ทวีสิน ประธานผู้แทนการค้าไทย พร้อมด้วย ดร. สุริยา จินดาวงษ์ เอกอัครราชทูต ณ กรุงวอชิงตัน และคณะทีมประเทศไทย ได้เข้าพบหารือกับภาคเอกชนสหรัฐฯ ในกรุงวอชิงตัน ดี.ซี. โดยมีการประชุมกับหอการค้าสหรัฐฯ (United States Chamber of Commerce - USCC) ในช่วงเช้า และการประชุมโต๊ะกลมกับสภาธุรกิจสหรัฐ-อาเซียน (United States-ASEAN Business Council - USABC) ในช่วงบ่าย ซึ่งมีผู้บริหารระดับสูงจากบริษัทยักษ์ใหญ่ของสหรัฐฯ เข้าร่วมอย่างคับคั่ง อาทิ Google, Pfizer, Cargill, Citi, Marriott และ P&G ตลอดจนหารือกับภาคเอกชนในอุตสาหกรรมอิเล็กทรอนิกส์ เช่น Western Digital, Seagate และ Nidec
โดยในการหารือ ดร.นลินี ได้ถ่ายทอดสารจาก ฯพณฯ นายกรัฐมนตรีแพทองธาร ชินวัตร แสดงถึงความมุ่งมั่นของรัฐบาลไทยในการยกระดับความร่วมมือทางเศรษฐกิจและการค้าระหว่างไทยกับสหรัฐฯ พร้อมทั้งเน้นย้ำถึงบทบาทสำคัญของไทยในห่วงโซ่อุปทานของสหรัฐฯ ในภูมิภาคอินโด-แปซิฟิก
ประธานผู้แทนการค้าไทย เสริมว่า ตนจะนำคณะนักธุรกิจไทยเข้าร่วมการประชุม SelectUSA Investment Summit ระหว่างวันที่ 11–14 พฤษภาคม 2568 และได้เชิญชวนภาคเอกชนสหรัฐฯ เดินทางมาเยือนไทยในโอกาสการจัดการประชุม Thailand–U.S. Trade and Investment Summit ที่กรุงเทพฯ ในวันที่ 19–20 พฤษภาคม 2568
ในการหารือ ดร.นลินียังได้ชี้ให้เห็นถึงจุดแข็งของไทย อาทิ ทำเลที่ตั้งทางยุทธศาสตร์ ระบบโลจิสติกส์ที่ดี แรงงานคุณภาพ และความมั่นคงทางการเมือง ตลอดจนความจริงใจในการสนับสนุนภาคเอกชนให้ดำเนินธุรกิจได้อย่างราบรื่นในไทย
ดร. นลินี ทิ้งท้ายว่า ประเทศไทยพร้อมที่จะดำเนินความสัมพันธ์กับสหรัฐฯ บนพื้นฐานของหุ้นส่วนทางยุทธศาสตร์และพันธมิตรที่ยาวนาน และพร้อมร่วมมือกับภาคเอกชนสหรัฐฯ ในการขับเคลื่อนความสัมพันธ์ทางเศรษฐกิจให้ก้าวหน้ายิ่งขึ้น รวมถึงการส่งเสริมความร่วมมือในหลากหลายมิติ ทั้งด้านการค้า การลงทุน เทคโนโลยี และการพัฒนาที่ยั่งยืน เพื่อประโยชน์ร่วมกันของทั้งสองประเทศในระยะยาว

ที่มา : https://www.thaigov.go.th/news/contents/details/94820