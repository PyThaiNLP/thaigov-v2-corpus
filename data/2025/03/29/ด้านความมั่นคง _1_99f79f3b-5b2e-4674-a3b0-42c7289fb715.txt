รัฐบาลไทย-ข่าวทำเนียบรัฐบาล-มท. 3 ซาบีดา ติดตามผลกระทบจากเหตุการณ์แผ่นดินไหว สรุปความเสียหายในเบื้องต้นและความคืบหน้าในการให้ความช่วยเหลือ กำชับ ปภ. เป็นหน่วยประสานข้อมูลและการให้ความช่วยเหลือในทุกพื้นที่


วันศุกร์ที่ 28 มีนาคม 2568
28/03/2568
พิมพ์
มท. 3 ซาบีดา ติดตามผลกระทบจากเหตุการณ์แผ่นดินไหว สรุปความเสียหายในเบื้องต้นและความคืบหน้าในการให้ความช่วยเหลือ กำชับ ปภ. เป็นหน่วยประสานข้อมูลและการให้ความช่วยเหลือในทุกพื้นที่
มท. 3 ซาบีดา ติดตามผลกระทบจากเหตุการณ์แผ่นดินไหว สรุปความเสียหายในเบื้องต้นและความคืบหน้าในการให้ความช่วยเหลือ กำชับ ปภ. เป็นหน่วยประสานข้อมูลและการให้ความช่วยเหลือในทุกพื้นที่
วันนี้ (28 มีนาคม 2568) เวลา 17.30 น. ที่ห้องกองบัญชาการป้องกันและบรรเทาสาธารณภัยแห่งชาติ (บกปก.ช.) ปภ. นางสาวซาบีดา ไทยเศรษฐ์ รัฐมนตรีช่วยว่าการกระทรวงมหาดไทย ร่วมติดตามความคืบหน้าสถานการณ์เหตุแผ่นดินไหวและการให้ความช่วยเหลือประชาชนและพื้นที่ที่ได้รับผลกระทบ ซึ่ง บกปภ.ช. ได้รายงานความคืบหน้าสถานการณ์และการให้ความช่วยเหลือ โดยขณะนี้ ปภ.ได้ระดมสรรพกำลังทีมค้นหาและกู้ภัยในเขตเมืองแห่งชาติ USAR เข้าพื้นที่เกิดเหตุตั้งแต่เวลา 15.20 ที่ผ่านมา รวมทั้งได้มีระดมทรัพยากรเครื่องมือจากศูนย์ ปภ.เขต ใกล้เคียง กทม. เข้ามาสนับสนุนการปฏิบัติการในพื้นที่โดยด่วนแล้ว
นางสาวซาบีดา ไทยเศรษฐ์ รัฐมนตรีช่วยว่าการกระทรวงมหาดไทย เปิดเผยว่า ตามที่ได้เกิดเหตุแผ่นดินไหวในพื้นที่ประเทศเมียนมา และมีประชาชนในพื้นที่ภาคเหนือ ภาคตะวันออกเฉียงเหนือ ภาคใต้ ภาคกลาง รวมถึงกรุงเทพมหานคร รายงานรับรู้แรงสั่นสะเทือน ซึ่งในเบื้องต้นมีรายงานความเสียหายในเขตพื้นที่กรุงเทพมหานคร ได้แก่ อาคารถล่ม อาคารร้าว และถนนทรุดตัว ซึ่งทางกรุงเทพมหานครได้จัดตั้งศูนย์บัญชาการเหตุการณ์ (EOC) ณ อาคารศาลาว่าการกรุงเทพมหานคร และส่งทีมปฏิบัติการลงพื้นที่ให้ความช่วยเหลือประชาชนแล้ว สำหรับเหตุการณ์ในพื้นที่จังหวัดอื่น (ข้อมูล ณ เวลา 16.00 น.) มีรายงานความเสียหายในเขตพื้นที่จังหวัดสมุทรสาคร เชียงใหม่ เชียงราย และแพร่ โดยจังหวัดสมุทรสาครพบอาคารโรงพยาบาลเกิดรอยร้าว ซึ่งได้เร่งอพยพผู้ป่วยโดยด่วนแล้ว จังหวัดเชียงใหม่มีบ้านเรือนประชาชนในพื้นที่อำเภอแม่แตง อำเภอเชียงดาว ได้รับความเสียหาย จังหวัดเชียงรายพบความเสียหายในจุดก่อสร้างทางรถไฟ และจังหวัดแพร่พบที่จอดรถและอาคารบ้านเรือนประชาชนในพื้นที่อำเภอเมืองฯ ได้รับความเสียหาย ส่วนจังหวัดอื่น ๆ ขณะนี้ อยู่ระหว่างการสำรวจความเสียหายและรายงานข้อมูลเพิ่มเติม
“ท่านนายกรัฐมนตรีได้สั่งการให้กระทรวงมหาดไทยร่วมกับกรุงเทพมหานครในการจัดการเหตุแผ่นดินไหวอย่างเต็มกำลัง ดังนั้น ขอให้ใช้กลไกของมหาดไทยสนับสนุนการทำงานของพื้นที่กรุงเทพมหานครซึ่งเป็นพื้นที่ที่ได้รับผลกระทบในหลายจุด โดยเฉพาะอย่างยิ่งในการตรวจสอบความปลอดภัยของอาคาร เพื่อสร้างความมั่นใจแก่พี่น้องประชาชนในการกลับเข้าไปพักในอาคารที่อยู่อาศัย รวมถึงจะต้องมีการแจ้งเตือนและสื่อสารข้อมูลข่าวสารไปยังประชาชนโดยเร็วและต่อเนื่อง เพื่อให้พี่น้องประชาชนได้รับทราบแนวทางการปฏิบัติตนอย่างปลอดภัยและการรับมือกับผลกระทบที่อาจเกิดขึ้น ตลอดจนทราบข้อมูลสถานการณ์ที่ถูกต้องจากหน่วยงานภาครัฐ ซึ่งจะช่วยลดความตื่นตระหนกและความกังวลให้แก่พี่น้องประชาชน โดยกรมป้องกันและบรรเทาสาธารณภัยจะต้องเป็นหน่วยประสานข้อมูลและการให้ความช่วยเหลือให้เป็นไปอย่างรวดเร็ว” นางสาวซาบีดา มท.3 กล่าว
ในส่วนของการให้ความช่วยเหลือประชาชนของกรมป้องกันและบรรเทาสาธารณภัย เมื่อเวลา 15.21 น. ที่ผ่านมา กรมป้องกันและบรรเทาสาธารณภัยได้สั่งระดมทีมค้นหาและกู้ภัยในเขตเมือง (USAR) ของกรมป้องกันและบรรเทาสาธารณภัย เพื่อสนับสนุนการปฏิบัติงานของ กทม. ในการให้ความช่วยเหลือประชาชนที่ติดค้างในอาคารที่ถล่ม โดยทีม USAR ปภ. จะไปสมทบกับทีม USAR กทม. ณ JJ Mall เพื่อปฏิบัติการร่วมกัน นอกจากนี้ ปภ. ยังได้สั่งการให้ศูนย์ป้องกันและบรรเทาสาธารณภัยเขตในพื้นที่ใกล้เคียง กทม. ส่งอุปกรณ์ เครื่องจักรกลสาธารณภัย ตลอดจนเจ้าหน้าที่ชุดปฏิบัติการ เข้าสนับสนุนการปฎิบัติการในพื้นที่ โดยกำหนดให้สถาบันพัฒนาบุคลากรด้านการป้องกันและบรรเทาสาธารณภัย ต.บางพูน อ.เมืองฯ จ. ปทุมธานี เป็นจุดระดมทรัพยากรเครื่องจักรกลสาธารณภัย (Staging Area) ของ กรมป้องกันและบรรเทาสาธารณภัยในการปฏิบัติการในครั้งนี้
กรมป้องกันและบรรเทาสาธารณภัยจะปักหลักติดตามสถานการณ์และประสานการให้ความช่วยเหลืออย่างใกล้ชิด โดยหากประชาชนได้รับผลกระทบจากเหตุแผ่นดินไหว สามารถแจ้งเหตุและขอความช่วยเหลือได้ผ่านไลน์ “ปภ.รับแจ้งเหตุ1784” โดยเพิ่มเพื่อน Line ID @1784DDPM หรือสายด่วนนิรภัย 1784 ตลอด 24 ชั่วโมง เพื่อประสานให้การช่วยเหลือโดยด่วนต่อไป

ที่มา : https://www.thaigov.go.th/news/contents/details/94813