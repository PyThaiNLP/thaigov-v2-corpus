รัฐบาลไทย-ข่าวทำเนียบรัฐบาล-ดีอี เตือน ประชาชน ระวัง “โจรออนไลน์” หลอกดูดข้อมูล ส่ง “SMS แนบลิงก์ ปลอม” แจ้งเตือนเหตุแผ่นดินไหว


วันศุกร์ที่ 28 มีนาคม 2568
ดีอี เตือน ประชาชน ระวัง “โจรออนไลน์” หลอกดูดข้อมูล ส่ง “SMS แนบลิงก์ ปลอม” แจ้งเตือนเหตุแผ่นดินไหว
ดีอี เตือน ประชาชน ระวัง “โจรออนไลน์” หลอกดูดข้อมูล ส่ง “SMS แนบลิงก์ ปลอม” แจ้งเตือนเหตุแผ่นดินไหว
นายเวทางค์ พ่วงทรัพย์ โฆษกกระทรวงดิจิทัลเพื่อเศรษฐกิจและสังคม (ดีอี) เปิดเผยว่า ตามที่ นายประเสริฐ จันทรรวงทอง รองนายกรัฐมนตรี และรัฐมนตรีกระทรวงดิจิทัลเพื่อเศรษฐกิจและสังคม ได้สั่งการให้ กระทรวงดีอี บูรณาการข้อมูลร่วมกับหน่วยงานที่เกี่ยวข้อง ติดตาม ตรวจสอบ และเฝ้าระวังการก่ออาชญากรรมออนไลน์ในช่วงเหตุการณ์แผ่นดินไหว ซึ่งมีจุดศูนย์กลางในประเทศเมียนมา และมีผลกระทบจนเกิดแรงสั่นสะเทือนในประเทศไทย พื้นที่ภาคเหนือ กรุงเทพมหานคร และภาคใต้ นั้น
ทั้งนี้จากการตรวจสอบของกองบัญชาตำรวจสอบสวนกลาง (CIB) พบว่าขณะนี้มีมิจฉาชีพอาศัยสถานการณ์ดังกล่าว ส่ง “SMS แนบลิงก์ ปลอม” โดยแอบอ้างว่าเป็นการแจ้งเตือนเหตุการณ์เเผ่นดินไหว ไปยังโทรศัพท์มือถือของประชาชน ซึ่ง SMS แนบลิงก์ดังกล่าว อาจเป็นลิงก์ที่มิจฉาชีพใช้ในการติดตั้งโปรแกรมดูดควบคุมการโอนเงิน หรือข้อมูลส่วนตัวของประชาชนอยู่ด้วย
ดังนั้นขอเตือนประชาชน หากได้รับ หรือพบข้อความ SMS แนบลิงก์ ต้องสงสัย ซึ่งไม่ได้ส่งจากหน่วยงานของรัฐ หรือหน่วยงานที่น่าเชื่อถือ ขอให้ยึด “หลัก 4 ไม่” คือ 1) ไม่กดลิงก์ 2) ไม่เชื่อ 3) ไม่รีบ และ 4) ไม่โอน โดยหากพบ SMS แนบลิงก์ ต้องสงสัย สามารถแจ้งให้กระทรวงดีอีดำเนินการระงับได้ทันที ที่โทร 1212 ETDA ศูนย์ช่วยเหลือและจัดการปัญหาออนไลน์ หรือที่ ศูนย์ต่อต้านข่าวปลอม www.antifakenewscenter.com
สามารถแจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.)
|  Line ID: @antifakenewscenter | เว็บไซต์ www.antifakenewscenter.com
-------------------------------------------------------------------------------------

ที่มา : https://www.thaigov.go.th/news/contents/details/94812