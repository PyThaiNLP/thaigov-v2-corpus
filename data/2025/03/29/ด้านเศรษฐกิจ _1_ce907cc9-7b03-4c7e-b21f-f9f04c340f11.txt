รัฐบาลไทย-ข่าวทำเนียบรัฐบาล-​"รมช.อิทธิ" เสิร์ฟ! ของดีฉะเชิงเทรา ส่งเสริมมะม่วง GI อัตลักษณ์เด่น 4 ชนิดในงานวันมะม่วงและของดีเมืองแปดริ้ว ครั้งที่ 54 


วันศุกร์ที่ 28 มีนาคม 2568
​"รมช.อิทธิ" เสิร์ฟ! ของดีฉะเชิงเทรา ส่งเสริมมะม่วง GI อัตลักษณ์เด่น 4 ชนิดในงานวันมะม่วงและของดีเมืองแปดริ้ว ครั้งที่ 54
​"รมช.อิทธิ" เสิร์ฟ! ของดีฉะเชิงเทรา ส่งเสริมมะม่วง GI อัตลักษณ์เด่น 4 ชนิดในงานวันมะม่วงและของดีเมืองแปดริ้ว ครั้งที่ 54
นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานในพิธีเปิดงานวันมะม่วงและของดีเมืองแปดริ้ว ครั้งที่ 54 ประจำปี 2568 ซึ่งจัดขึ้นระหว่างวันที่ 28 มีนาคม - 7 เมษายน 2568 โดยมี นายครองศักดิ์ สงรักษา รองอธิบดีกรมส่งเสริมการเกษตร นายนายขจรเกียรติ รักพานิชมณี ผู้ว่าราชการจังหวัดฉะเชิงเทรา ผู้บริหารกระทรวงเกษตรและสหกรณ์ หัวหน้าส่วนราชการ และเกษตรกร เข้าร่วม ณ โรงเรียนวัดโสธรวรารามวรวิหาร อำเภอเมืองฉะเชิงเทรา จังหวัดฉะเชิงเทรา ว่า  จังหวัดฉะเชิงเทราเป็นแหล่งผลิตมะม่วงที่สำคัญของประเทศไทย ซึ่งกระทรวงเกษตรและสหกรณ์มีความมุ่งมั่นตั้งใจพัฒนาการปลูกมะม่วงของเกษตรกรให้มีคุณภาพดี มีความปลอดภัยผ่านการรับรองมาตรฐาน GAP สินค้าเป็นที่ต้องการของตลาดภายในประเทศและต่างประเทศ ซึ่งปีที่ผ่านมาสามารถสร้างผลผลิตได้ 14,019.46 ตันต่อปี ในพื้นที่กว่า 17,000 ไร่ สร้างมูลค่าประมาณ 518 ล้านบาท อีกทั้ง มีแม่น้ำบางปะกงที่ผสานน้ำจืด น้ำเค็ม จนเป็นน้ำกร่อย อันเป็นแหล่งน้ำสำหรับเพาะปลูกมะม่วงพันธุ์อัตลักษณ์ประจำท้องถิ่น (GI) ได้แก่ มะม่วงน้ำดอกไม้สีทองบางคล้า มะม่วงแรดแปดริ้ว มะม่วงขายตึก มะม่วงเขียวเสวย จนสามารถสร้างรสชาติที่หอมหวาน มัน อร่อย ติดใจทั้งในประเทศและต่างประเทศ และสามารถสร้างรายได้ให้เกษตรกรแปดริ้วได้เป็นอย่างดี
รมช.อิทธิ กล่าวต่อไปว่า งานวันมะม่วงและของดีเมืองแปดริ้ว ประจำปี 2568 จัดขึ้นเป็นครั้งที่ 54 แล้ว การันตีได้ว่าเป็นงานที่มีเสียงตอบรับที่ดีจนได้รับการจัดงานอย่างต่อเนื่อง โดยปีนี้ มีเกษตรกรมาออกร้าน จำนวน 250 บูท ประกอบไปด้วย ร้านค้ามะม่วง ขนุน สับปะรด ไข่ไก่ อาหาร สินค้าคุณภาพดี กิจกรรมแข่งขันกินมะม่วง และอื่น ๆ จึงขอเชิญชวนผู้สนใจสามารถเดินทางมาจับจ่ายใช้สอยภายในงาน และข้ามฝั่งไปกราบไหว้ขอพรหลวงพ่อโสธร พระพุทธรูปศักดิ์สิทธิ์คู่บ้านคู่เมืองฉะเชิงเทราที่วัดโสธรวรารามวรวิหาร เป็นช่วยกระตุ้นเศรษฐกิจการท่องเที่ยวและสร้างรายได้ให้กับเกษตรกรไปพร้อมกัน
นอกจากนี้ รมช.อิทธิ ได้มอบรางวัลและประกาศนียบัตรการประกวดผลผลิตทางการเกษตรรวมถึงร่วมกิจกรรมทำส้มตำจากมะม่วงแรดของดีเมืองแปดริ้วให้ผู้เข้าร่วมงานร่วมชิม ร่วมสนุก และเยี่ยมชมกิจกรรมนิทรรศการภายในงาน อีกด้วย

ที่มา : https://www.thaigov.go.th/news/contents/details/94811