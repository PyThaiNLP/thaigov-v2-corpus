รัฐบาลไทย-ข่าวทำเนียบรัฐบาล-นายกฯ ขอบคุณบุคลากรทางการแพทย์ทุกหน่วยงาน หลังเข้าเยี่ยมผู้ได้รับบาดเจ็บจากเหตุการณ์แผ่นดินไหว ณ โรงพยาบาลวชิรพยาบาล  


วันเสาร์ที่ 29 มีนาคม 2568
29/03/2568
พิมพ์
นายกฯ ขอบคุณบุคลากรทางการแพทย์ทุกหน่วยงาน หลังเข้าเยี่ยมผู้ได้รับบาดเจ็บจากเหตุการณ์แผ่นดินไหว ณ โรงพยาบาลวชิรพยาบาล
นายกฯ ขอบคุณบุคลากรทางการแพทย์ทุกหน่วยงาน หลังเข้าเยี่ยมผู้ได้รับบาดเจ็บจากเหตุการณ์แผ่นดินไหว ณ โรงพยาบาลวชิรพยาบาล
วันนี้ (29 มี.ค. 68) เวลา 11.30 น. ณ โรงพยาบาลวชิรพยาบาล นางสาวแพทองธาร ชินวัตร นายกรัฐมนตรีให้สัมภาษณ์หลังลงพื้นที่เยี่ยมผู้บาดเจ็บว่า ตามที่ พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ทรงพระกรุณารับผู้บาดเจ็บทุกรายจากเหตุการณ์แผ่นดินไหวทั่วประเทศ ไว้เป็นคนไข้ในพระบรมราชานุเคราะห์ นับเป็นพระมหากรุณาธิคุณอย่างหาที่สุดมิได้
สำหรับโรงพยาบาลวชิระ ขณะนี้มีผู้บาดเจ็บเข้ารับการรักษาจำนวน 2 ราย โดยหนึ่งรายเป็นผู้ป่วยฉุกเฉิน และอีกรายเป็นผู้ป่วยทั่วไป ซึ่งทั้งสองรายเป็นแรงงานต่างชาติ
นายกรัฐมนตรีกล่าวถึง การรองรับเคสผู้ป่วยที่รักษาตัวในโรงพยาบาล โดยระบุว่า โรงพยาบาลสามารถเคลื่อนย้ายผู้ป่วยลงมาที่ชั้นล่างได้อย่างรวดเร็วกว่า 500 คน และเมื่อสถานการณ์กลับสู่ภาวะปกติ ผู้ป่วยสามารถกลับเข้ารับการรักษาได้อย่างปลอดภัย ทั้งนี้ โรงพยาบาลมีการประสานงานเป็นอย่างดี
ทั้งนี้ นายกรัฐมนตรี ได้กำชับกระทรวงสาธารณสุข ให้สื่อสารทั้งโรงพยาบาลของรัฐและเอกชน เน้นย้ำเรื่องมาตรการป้องกัน เช่น มาตรการหนีไฟ เพื่อให้ทุกคนมีความเข้าใจและสามารถปฏิบัติได้อย่างถูกต้องในกรณีเกิดเหตุฉุกเฉิน

ที่มา : https://www.thaigov.go.th/news/contents/details/94830