รัฐบาลไทย-ข่าวทำเนียบรัฐบาล-“อนุทิน-จิราพร-ชัชชาติ” ลงพื้นที่ตรวจสอบทางด่วนดินแดง-อาคาร สตง. ที่ได้รับผลกระทบจากเหตุแผ่นดินไหว


วันเสาร์ที่ 29 มีนาคม 2568
29/03/2568
พิมพ์
“อนุทิน-จิราพร-ชัชชาติ” ลงพื้นที่ตรวจสอบทางด่วนดินแดง-อาคาร สตง. ที่ได้รับผลกระทบจากเหตุแผ่นดินไหว
“อนุทิน-จิราพร-ชัชชาติ” ลงพื้นที่ตรวจสอบทางด่วนดินแดง-อาคาร สตง. ที่ได้รับผลกระทบจากเหตุแผ่นดินไหว
วันนี้ (29 มีนาคม 2568) ภายหลังการประชุมเพื่อติดตามสถานการณ์แผ่นดินไหว โดยนางสาวแพทองธาร ชินวัตร นายกรัฐมนตรีเป็นประธานในช่วงเช้า นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาไทย พร้อมด้วย นางสาวจิราพร สินธุไพร รัฐมนตรีประจำสำนักนายกรัฐมนตรี นายชัชชาติ สิทธิพันธ์ ผู้ว่าราชการกรุงเทพมหานคร และหัวหน้าส่วนราชการที่เกี่ยวข้อง ร่วมลงพื้นที่เพื่อตรวจสอบและติดตามความเสียหายของอาคารที่ได้รับผลกระทบจากสถานการณ์แผ่นดินไหว
.
โดยจุดแรก คณะได้เดินทางไปยังบริเวณทางพิเศษเฉลิมมหานคร (ด่านดินแดง) ตรวจสอบความคืบหน้าภายหลังได้รับการรายงานว่ามีการรื้อเครนที่ถล่มในช่วงเกิดแผ่นดินไหว ซึ่งได้มีการตั้งทีมทำงานจาก 4 หน่วยงานเกี่ยวข้อง ร่วมกับเจ้าของโครงการก่อสร้าง โดยส่งผู้เชี่ยวชาญขึ้นสำรวจอาคารและจุดที่เครนติดค้าง เพื่อประเมินสถานการณ์และวางแผนรื้อถอน เพื่อเปิดเส้นทางจราจรโดยเร็วที่สุด
.
จากนั้น คณะได้เดินทางไปยังพื้นที่โครงการก่อสร้างอาคารที่ทำการสำนักงานตรวจเงินแผ่นดินแห่งใหม่ เขตพื้นที่จตุจักร ที่เกิดเหตุอาคารถล่มภายหลังสถานการณ์แผ่นดินไหว จนได้รับความเสียหายมีทั้งผู้เสียชีวิต ผู้บาดเจ็บ และผู้สูญหายเป็นจำนวนมาก ซึ่งจากการลงพื้นที่ประเมินสถานการณ์ พบว่าการรื้อซากอาคารต้องใช้เครื่องมือขนาดใหญ่ที่มีประสิทธิภาพสูง ทั้งนี้นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหมแจ้งว่าทางการอิสราเอลได้สนับสนุนเครื่อง X-ray ชั้นปูนพร้อมผู้เชี่ยวชาญ มาช่วยติดตามค้นหาผู้สูญหาย โดยจะมีการจัดส่งถึงพื้นที่ในช่วงค่ำวันนี้
.
ทั้งนี้ นายกรัฐมนตรีได้สั่งการให้กรุงเทพมหานคร มีการจัดตั้งศูนย์บัญชาการเหตุการณ์ส่วนหน้ากรุงเทพมหานคร ที่อยู่ในการกำกับดูแลของ บกปภ.ช. ซึ่งมีนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย เป็นผู้บัญชาการกองบัญชาการฯ โดยบูรณาการความร่วมมือทุกภาคส่วน เพื่อติดตามเหตุการณ์ทั้งการรายงานแผ่นดินไหว การให้ความช่วยเหลือผู้ประสบภัย มาตรการเยียวยา และการอำนวยความสะดวกด้านต่าง ๆ สำหรับการติดตามข้อมูลข่าวสาร ประชาชนสามารถรับชมผ่านช่อง NBT ได้ตลอด 24 ชั่วโมง รวมถึงติดตามรับฟังทางสถานีวิทยุกระจายเสียง FM 92.50 MHz และช่องทางออนไลน์ทาง Facebook และ X : กรมประชาสัมพันธ์ NBT-เอ็นบีที NBT Connext เว็บไซ้ต์ prdee.prd.go.th และภาคภาษาอังกฤษติดตามทางสื่อออนไลน์ NBT World ทุกช่องทาง
/////////

ที่มา : https://www.thaigov.go.th/news/contents/details/94844