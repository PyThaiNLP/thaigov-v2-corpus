รัฐบาลไทย-ข่าวทำเนียบรัฐบาล-กระทรวงแรงงานตั้ง “วอร์รูมแรงงาน” รับมือเหตุแผ่นดินไหว ดูแลแรงงาน-นายจ้างที่ได้รับผลกระทบ


วันเสาร์ที่ 29 มีนาคม 2568
29/03/2568
พิมพ์
กระทรวงแรงงานตั้ง “วอร์รูมแรงงาน” รับมือเหตุแผ่นดินไหว ดูแลแรงงาน-นายจ้างที่ได้รับผลกระทบ
กระทรวงแรงงานตั้ง “วอร์รูมแรงงาน” รับมือเหตุแผ่นดินไหว ดูแลแรงงาน-นายจ้างที่ได้รับผลกระทบ
วันเสาร์ ที่ 29 มีนาคม 2568 เวลา 12.00 น. นายคารม พลพรกลาง รองโฆษกประจำสำนักนายกรัฐมนตรี เปิดเผยว่า กระทรวงแรงงาน แสดงความห่วงใยต่อพี่น้องแรงงานและสถานประกอบการที่ได้รับผลกระทบจากเหตุการณ์แผ่นดินไหวในหลายพื้นที่ โดยได้ตั้ง “วอร์รูมแรงงาน” ที่กระทรวงแรงงาน เพื่อรับเรื่อง ประสานความช่วยเหลือ และเร่งดำเนินการช่วยเหลือผู้ได้รับผลกระทบอย่างใกล้ชิด โดยเฉพาะในมิติด้านแรงงาน พร้อมลงพื้นที่เร่งสำรวจผลกระทบต่อแรงงาน สถานประกอบการ และครอบครัวแรงงาน เพื่อประเมินสถานการณ์และให้ความช่วยเหลือในทุกมิติแล้ว
ทั้งนี้ กลุ่มที่สามารถขอรับความช่วยเหลือจากกระทรวงแรงงาน ในเบื้องต้น เช่น:
• ลูกจ้างที่ไม่สามารถทำงานได้ชั่วคราวจากเหตุภัยพิบัติ
• นายจ้างที่ได้รับผลกระทบในการดำเนินธุรกิจ
• ผู้ประกันตนที่ได้รับบาดเจ็บหรือไม่สามารถใช้สิทธิได้
• ครอบครัวแรงงาน ข้าราชการ และเจ้าหน้าที่ในพื้นที่ประสบภัย
สำหรับรูปแบบความช่วยเหลือที่กระทรวงแรงงานให้การดูแล เช่น :
• แนะนำการใช้สิทธิประกันสังคมในกรณีเจ็บป่วยจากภัยพิบัติ
• ให้คำปรึกษาด้านสิทธิแรงงานในช่วงที่ไม่สามารถทำงานได้
• สำรวจความเสียหายจากสถานประกอบการ เพื่อวางแผนเยียวยาและฟื้นฟู
• ประสานกับนายจ้างในพื้นที่ เพื่อดูแลแรงงานอย่างใกล้ชิดและต่อเนื่อง
“หากต้องการความช่วยเหลือหรือต้องการสอบถามข้อมูลเพิ่มเติมช่องทางติดต่อได้ดังนี้
1. LINE Openchat
2. เบอร์โทร 02 2321462-3 และ 02 6602000
3. สายด่วนกระทรวงแรงงาน 1506 ตลอด 24 ชั่วโมง” นายคารม กล่าว

ที่มา : https://www.thaigov.go.th/news/contents/details/94827