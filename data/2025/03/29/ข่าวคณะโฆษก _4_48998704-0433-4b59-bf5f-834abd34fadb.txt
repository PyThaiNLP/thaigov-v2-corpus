รัฐบาลไทย-ข่าวทำเนียบรัฐบาล-ระวัง..มิจฉาชีพบนความเดือดร้อนของ ปชช. เหตุแผ่นดินไหว ขออย่ากดลิงก์แจ้งเตือนแผ่นดินไหวในลักษณะ “แปะลิงก์ให้ดาวน์โหลด”


วันเสาร์ที่ 29 มีนาคม 2568
29/03/2568
พิมพ์
ระวัง..มิจฉาชีพบนความเดือดร้อนของ ปชช. เหตุแผ่นดินไหว ขออย่ากดลิงก์แจ้งเตือนแผ่นดินไหวในลักษณะ “แปะลิงก์ให้ดาวน์โหลด”
ระวัง..มิจฉาชีพบนความเดือดร้อนของ ปชช. เหตุแผ่นดินไหว ขออย่ากดลิงก์แจ้งเตือนแผ่นดินไหวในลักษณะ “แปะลิงก์ให้ดาวน์โหลด”
วันเสาร์ที่ 29 มีนาคม 2568 เวลา 13.50 น. นายอนุกูล พฤกษานุศักดื์ รองโฆษกประจำสำนักนายกรัฐมนตรี กล่าวว่า ช่วงที่ประชาชนกำลังประสบภัย มิจฉาชีพฉวยโอกาสมาในรูปแบบ ส่งเอสเอมเอส (sms) แจ้งเตือนแผ่นดินไหวมาในรูปแบบ อ้างว่า ให้ข้อมูลอัปเดตแบบเรียลไทม์ หากผู้ใช้หลงเชื่อและดาวน์โหลดแอปดังกล่าว อาจเผลออนุญาตให้แฮกเกอร์เข้าถึงข้อมูลส่วนตัว รวมถึงควบคุมโทรศัพท์มือถือของตนเองได้โดยไม่รู้ตัว ซึ่งอาจนำไปสู่การขโมยข้อมูลสำคัญ หรือแม้กระทั่งการเข้าถึงบัญชีธนาคารและทำธุรกรรมโดยมิชอบ เพื่อป้องกันการตกเป็นเหยื่อของกลโกงดังกล่าว ทั้งนี้ทั้งตำรวจไซเบอร์และหน่วยงานราชการที่เกี่ยวข้องได้ดำเนินการติดตามตรวจสอบและเร่งจับกุมในขณะนี้
ทั้งนี้ประชาชนควรเพิ่มความระมัดระวังและปฏิบัติตามข้อแนะนำต่อไปนี้
อย่ากดลิงก์แปลกปลอม ที่ส่งมาทาง SMS หรือแชร์ในสื่อโซเชียล โดยเฉพาะจากแหล่งที่ไม่น่าเชื่อถือ ติดตามข่าวสารจากแหล่งข่าวที่เชื่อถือได้ เช่น สื่อหลัก หน่วยงานราชการ หรือเว็บไซต์ของหน่วยงานที่เกี่ยวข้องโดยตรง
อย่าติดตั้งแอปจากแหล่งที่ไม่น่าไว้วางใจ หากต้องการติดตามสถานการณ์แผ่นดินไหว ควรใช้แอปพลิเคชันจาก App Store หรือ Play Store เท่านั้น แจ้งเตือนบุคคลใกล้ชิด เพื่อป้องกันไม่ให้ตกเป็นเหยื่อของมิจฉาชีพ
หากพบพฤติกรรมต้องสงสัย ควรแจ้งหน่วยงานที่เกี่ยวข้องทันที เพื่อดำเนินการตรวจสอบและป้องกันไม่ให้มีผู้เสียหายเพิ่มเติม
“รัฐบาล โดย กรมการป้องกันบรรเทาสาธารณภัย ส่งข้อความ sms แจ้งเตือนภัยจะส่งในชื่อ “DDPM” เท่านั้น ส่วนข้อความเตือนภัยที่แนบลิ้งก์ เป็นของมิจฉาชีพ ขอให้ประชาชนมีสติและใช้วิจารณญาณในการรับข่าวสารจากช่องทางออนไลน์ หากพบว่ามีการส่งลิงก์ต้องสงสัยหรือได้รับข้อความที่อ้างถึงเหตุการณ์แผ่นดินไหวพร้อมแนบลิงก์ที่ไม่น่าเชื่อถือ ขอให้หลีกเลี่ยงการกดลิงก์ดังกล่าว และสามารถแจ้งเบาะแสได้ที่สายด่วนตำรวจไซเบอร์ โทร. 1441”  นายอนุกูล ระบุ

ที่มา : https://www.thaigov.go.th/news/contents/details/94834