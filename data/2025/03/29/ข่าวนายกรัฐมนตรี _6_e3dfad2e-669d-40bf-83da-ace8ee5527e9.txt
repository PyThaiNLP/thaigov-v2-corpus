รัฐบาลไทย-ข่าวทำเนียบรัฐบาล-นายกรัฐมนตรี ใช้ บริการรถไฟฟ้าใต้ดินด้วยตัวเอง ยืนยันปลอดภัย 100% ขณะที่เหตุก่อสร้างตึก สตง.ถล่มสั่งตั้ง คกก.ตรวจสอบสาเหตุ ขอให้จบไปเพื่อเป็นบรรทัดฐานของการก่อสร้างต่อไปในอนาคต


วันเสาร์ที่ 29 มีนาคม 2568
29/03/2568
พิมพ์
นายกรัฐมนตรี ใช้ บริการรถไฟฟ้าใต้ดินด้วยตัวเอง ยืนยันปลอดภัย 100% ขณะที่เหตุก่อสร้างตึก สตง.ถล่มสั่งตั้ง คกก.ตรวจสอบสาเหตุ ขอให้จบไปเพื่อเป็นบรรทัดฐานของการก่อสร้างต่อไปในอนาคต
นายกรัฐมนตรี ใช้ บริการรถไฟฟ้าใต้ดินด้วยตัวเอง ยืนยันปลอดภัย 100% ขณะที่เหตุก่อสร้างตึก สตง.ถล่มสั่งตั้ง คกก.ตรวจสอบสาเหตุ ขอให้จบไปเพื่อเป็นบรรทัดฐานของการก่อสร้างต่อไปในอนาคต
วันนี้ (28 มี.ค.68) เวลา ประมาณ 12.นาฬิกา ที่สถานี รถไฟฟ้าใต้ดิน สนามไชย (BL31) เขตพระนคร กรุงเทพมหานคร นางสาวแพทองธาร ชินวัตร นายกรัฐมนตรี ลงตรวจดูความเรียบร้อยรถไฟฟ้ามหานคร สายสีน้ำเงิน (MRT) เพื่อรองรับการให้บริการประชาชน ภายหลังเหตุเเผ่นดินไหว และใช้บริการ
นายจิรายุ ห่วงทรัพย์ ที่ปรึกษาของนายกรัฐมนตรีกล่าวว่า หลังจากนายกรัฐมนตรีลงตรวจรถไฟฟ้ามหานคร(ใต้ดิน)โดยขึ้นจากสถานีสนามชัยไปลงที่สถานีศาลาแดง พบว่ามีประชาชนให้ความมั่นใจใช้บริการเป็นจำนวนมาก ส่วนรถไฟฟ้าสายสีชมพู และสายสีเหลือง กระทรวงคมนาคมอยู่ระหว่างการตรวจสอบความปลอดภัยให้ได้ 100% เนื่องจากเป็นทางรถไฟยกระดับแบบโมโนเรลโดยจะสรุปอีกครั้งในช่วงเย็นวันนี้
ทั้งนี้ นายกรัฐมนตรีได้สอบถาม นายวิทยา พันธุ์มงคล รองผู้ว่าการ (ปฏิบัติการ) รักษาการแทน ผู้ว่าการ รฟม. เรื่องการอพยพผู้โดยสาร ซึ่งได้รับรายงานว่า การดำเนินการเป็นไปด้วยความเรียบร้อย ผู้โดยสารปลอดภัย ส่วนเรื่องอาณัติสัญญาณการเดินรถและโครงสร้างสถานี พบว่าอาณัติสัญญาณเป็นปกติ และโครงการสถานีมีความแข็งแรง มีแต่วัสดุที่มีมวลเบาเท่านั้น ที่ตกหล่น โดยเจ้าหน้าที่มีการตรวจสอบอย่างต่อเนื่อง สำหรับการเดินรถไฟฟ้าสายสีเหลืองและสีชมพูนั้น ยังคงต้องมีการตรวจสอบความปลอดภัยของระบบอีกครั้ง และจะมีการทดลองเดินรถก่อนที่จะเปิดให้บริการต่อไป
ทั้งนี้ ระหว่างการตรวจความเรียบร้อยรถไฟฟ้ามหานคร สายสีน้ำเงิน ( MRT ) นายกรัฐมนตรี  พร้อมรองนายกรัฐมนตรี และรัฐมนตรีที่เกี่ยวข้อง ได้นั่งรถไฟฟ้าใต้ดินดังกล่าว โดยนายกรัฐมนตรี ได้สอบถามถึงการใช้บริการรถไฟฟ้าใต้ดินของประชาชนในแต่ละวันมีจำนวนมากน้อยเพียงใด ระหว่างการเดินทาง นายกรัฐมนตรี ได้มีการแวะทักทายนักท่องเที่ยวชาวต่างชาติที่ใช้บริการรถไฟฟ้าใต้ดินถึงสถานการณ์แผ่นดินที่เกิดขึ้น ซึ่งนักท่องเที่ยว ได้ตอบนายกรัฐมนตรีตอบว่า ทุกอย่างโอเค รู้สึกถึงการสั่นไหวนิดหน่อย ซึ่งเป็นเรื่องปกติในหลายประเทศก็เคยมีเหตุการณ์แบบนี้  ทำให้มีความคุ้นชินกับแผ่นดินไหว  และเมื่อสถานการณ์หยุดก็ใช้ชีวิตปกติ พร้อมกล่าวว่าชื่นชอบกรุงเทพฯ และใช้บริการรถไฟฟ้าใต้ดินเป็นปกติ เพราะมีความสะดวก
นายกรัฐมนตรี กล่าวให้ความมั่นใจว่า จากการตรวจสอบ ขอให้ประชาชนมั่นใจถึงความปลอดภัยได้ 100 % รัฐบาลคำนึงความปลอดภัยของพี่น้องประชาชนเป็นหลัก หากไม่มีความปลอดภัย ไม่นำชีวิตประชาชนมาเสี่ยง เพราะชีวิตขอบประชาชนสำคัญที่สุด ส่วนรถไฟฟ้าสายสีเหลืองและสีชมพู คาดว่าจะกลับมาเปิดใช้บริการได้ในวันพรุ่งนี้ (30 มีนาคม 2568)
สำหรับมาตรการเยียวยาผู้เสียชีวิตและผู้ได้รับผลกระทบจากเหตุการณ์แผ่นดินไหว นายกรัฐมนตรีระบุว่า มีมาตรการเตรียมไว้แล้ว พร้อมประกาศใช้ แต่จะมีการพิจารณาทบทวนอย่างเหมาะสมกับความเสียหายที่เกิดขึ้น
ส่วนในประเด็นในเรื่องของการตรวจสอบโครงสร้างตึก สตง.ที่เป็นประเด็นในการตั้งข้อสังเกตว่าในหลายพื้นที่ก็มีการก่อสร้างแต่มีเพียงแค่ตึก สตง. เพียงจุดเดียวที่เกิดการถล่มลงมา นั้น
“ ในส่วนดังกล่าว ตนเองมีข้อสงสัยเช่นกัน เพราะว่าเป็นเพียงแค่ตึกเดียว เพราะฉะนั้นเป็นที่แน่นอนว่าเรื่องดังกล่าว ไม่มีทางปล่อยผ่านอย่างแน่นอน ต้องมีการติดตามสาเหตุเป็นเพราะอะไร  โดยให้ผู้ที่มีความรู้ เช่น กรมโยธาธิการและผังเมือง ตั้งคณะกรรมการและตรวจสอบ ซึ่งจะใช้เวลาภายใน 1 อาทิตย์กลับมารายงาน ในส่วนนี้ได้ให้ timeline และสั่งการไปเป็นที่เรียบร้อยแล้ว โดยได้สั่งการคณะกรรมการซึ่งเป็นผู้มีความรู้และเชี่ยวชาญ ให้ comment และตรวจสอบเรื่องดังกล่าว เกิดขึ้นเพราะเหตุอะไร แบบที่ก่อสร้างถูกอนุมัติผ่านได้โดยใคร  ทั้งนี้ ในที่ประชุมได้สอบถามแล้วว่า ในการก่อสร้างตึกดังกล่าว วิธีการเช่นนี้มีเพียงตึกเดียวในประเทศหรือไม่  เพราะฉะนั้นประเด็นนี้ จะต้องติดตามและตรวจสอบอย่างแน่นอน“ นายกรัฐมนตรี กล่าว
นายจิรายุกล่าวต่อไปว่านาย วิทยา ยาม่วง ผอ.ศูนย์ปฏิบัติการความปลอดภัยคมนาคม 1356 กระทรวงคมนาคมได้รายงานสถานการณ์เวลา 13.00 น. ดังนี้
ทางถนน :  ทุกเส้นทางถนนและสะพานเปิดให้บริการตามปกติ ยกเว้น ทางขึ้น-ลงทางด่วนดินแดง ยังคงปิดให้บริการชั่วคราว เนื่องจากอยู่ระหว่างการนำเครนออกจากตึกอาคาร หากมีการเปิดให้บริการตามปกติจะแจ้งให้ทราบต่อไป
ระบบราง : ระบบราง BTS MRT และ Airport link เส้นทางต่าง ๆ เปิดให้บริการเป็นปกติ ยกเว้นรถไฟฟ้าสายนัคราพิพัฒน์และรถไฟฟ้าสายสีชมพูนั้นยังคงปิดให้บริการในวันเสาร์ที่ 29 มี.ค. 2568 เพื่อทำการตรวจสอบ ชุด Bogie , ช่วงล่าง ระบบขับเคลื่อนที่เกี่ยวข้องอย่างละเอียดและรางจ่ายกระแสไฟฟ้าบริเวณคานทางวิ่งด้านนอก และจะประเมินความพร้อมอีกครั้งก่อนให้บริการเช้าวันอาทิตย์ที่ 30 มี.ค 2568
ทางน้ำ : เปิดให้บริการเป็นปกติ
ทางอากาศ : เปิดให้บริการเป็นปกติ
ในความเสียหายอื่น ๆ ทั่วประเทศอยู่ระหว่างการตรวจสอบความเสียหาย ถ้าตรวจพบจะมีการแจ้งให้ทราบต่อไป

ที่มา : https://www.thaigov.go.th/news/contents/details/94831