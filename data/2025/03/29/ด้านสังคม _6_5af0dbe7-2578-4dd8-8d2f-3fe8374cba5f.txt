รัฐบาลไทย-ข่าวทำเนียบรัฐบาล-รองนายกฯ ประเสริฐ ติดตามสถานการณ์แผ่นดินไหว-พายุฤดูร้อน พร้อมให้กำลังใจเจ้าหน้าที่กรมอุตุฯ


วันเสาร์ที่ 29 มีนาคม 2568
รองนายกฯ ประเสริฐ ติดตามสถานการณ์แผ่นดินไหว-พายุฤดูร้อน พร้อมให้กำลังใจเจ้าหน้าที่กรมอุตุฯ
รองนายกฯ ประเสริฐ ติดตามสถานการณ์แผ่นดินไหว-พายุฤดูร้อน พร้อมให้กำลังใจเจ้าหน้าที่กรมอุตุฯ
วันที่ 29 มีนาคม 2568 นายประเสริฐ  จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) ติดตามสถานการณ์แผ่นดินไหว และพายุฤดูร้อนบริเวณประเทศไทยตอนบน พร้อมทั้งให้กำลังใจเจ้าหน้าที่ผู้ปฏิบัติงาน ณ ห้องประชุมชั้น 1 กองเฝ้าระวังแผ่นดินไหว และศูนย์เตือนภัยพิบัติแห่งชาติ กรมอุตุนิยมวิทยาบางนา
สำหรับสถานการณ์แผ่นดินไหว ณ เวลา 13.20 น. กองเฝ้าระวังแผ่นดินไหว กรมอุตุนิยมวิทยา รายงานการเกิดอาฟเตอร์ช็อกรวมทั้งสิ้น 101 เหตุการณ์ โดยแบ่งเป็น
ขนาดแผ่นดินไหว 1.0-2.9 จำนวน 22 ครั้ง
ขนาดแผ่นดินไหว 3.0-3.9 จำนวน 44 ครั้ง
ขนาดแผ่นดินไหว 4.0-4.9 จำนวน 29 ครั้ง
ขนาดแผ่นดินไหว 5.0-5.9 จำนวน 5 ครั้ง
ขนาดแผ่นดินไหว 7.0 ขึ้นไปจำนวน 1 ครั้ง
นอกจากนี้ กองพยากรณ์อากาศ กรมอุตุฯ ยังได้ออกประกาศเตือน “พายุฤดูร้อนบริเวณประเทศไทยตอนบน ฉบับที่ 7” ซึ่งมีผลกระทบในช่วงวันที่ 29 มีนาคม-1 เมษายน 2568 เนื่องจากมวลอากาศเย็นกำลังปานกลางจากประเทศจีนแผ่ลงมาปกคลุมภาคตะวันออกเฉียงเหนือของไทยและทะเลจีนใต้ โดยจะส่งผลให้ประเทศไทยตอนบนมีอากาศร้อนถึงร้อนจัด
ดังนั้นขอเตือนให้ประชาชนระวังอันตรายที่อาจเกิดขึ้นในช่วงวันดังกล่าว ทั้งนี้ สามารถติดตามรายละเอียดเพิ่มเติมที่เว็บไซต์กรมอุตุนิยมวิทยา www.tmd.go.th

ที่มา : https://www.thaigov.go.th/news/contents/details/94840