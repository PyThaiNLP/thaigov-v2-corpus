รัฐบาลไทย-ข่าวทำเนียบรัฐบาล-เลขาฯ พงศ์พล ร่วมเปิด "เทศกาลเที่ยวเมืองไทย" รวมแลนด์มาร์กทั่วไทยในที่เดียว ยกระดับอุตสาหกรรมท่องเที่ยวไทย


วันเสาร์ที่ 29 มีนาคม 2568
29/03/2568
พิมพ์
เลขาฯ พงศ์พล ร่วมเปิด "เทศกาลเที่ยวเมืองไทย" รวมแลนด์มาร์กทั่วไทยในที่เดียว ยกระดับอุตสาหกรรมท่องเที่ยวไทย
เลขาฯ พงศ์พล ร่วมเปิด "เทศกาลเที่ยวเมืองไทย" รวมแลนด์มาร์กทั่วไทยในที่เดียว ยกระดับอุตสาหกรรมท่องเที่ยวไทย
วันที่ 26 มีนาคม 2568 นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม พร้อมด้วยนายบรรจง สุกรีฑา รองปลัดกระทรวงอุตสาหกรรม ร่วมพิธีเปิดงาน "เทศกาลเที่ยวเมืองไทย ประจำปี 2568 ครั้งที่ 43" มีวัตถุประสงค์เพื่อกระตุ้นให้เกิดความต้องการเดินทางท่องเที่ยวภายในประเทศ สร้างการรับรู้เอกลักษณ์ของพื้นที่ทุกภูมิภาคในเมืองไทย  โดยมีนายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานในพิธี นางสาวฐาปนีย์ เกียรติไพบูลย์ ผู้ว่าการการท่องเที่ยวแห่งประเทศไทย กล่าวรายงาน รวมทั้งผู้แทนคณะทูตจากประเทศต่าง ๆ และผู้แทนหน่วยงานที่เกี่ยวข้องเข้าร่วม ณ ฮอลล์ 1- 4 ศูนย์การประชุมแห่งชาติสิริกิติ์
งาน "เทศกาลเที่ยวเมืองไทย" ครั้งนี้ ถูกจัดขึ้นภายใต้แนวคิด พลิกโฉมการท่องเที่ยวไทยสู่มิติใหม่ ขับเคลื่อนแนวคิด Carbon Neutral Tourism เพื่อยกระดับภาพลักษณ์การท่องเที่ยวไทยสู่การท่องเที่ยวอย่างยั่งยืน สอดคล้องกับแคมเปญพิเศษ  “Amazing Thailand Grand Tourism & Sport Year 2025” โดยจะมีการนำเสนอสินค้าและบริการทางการท่องเที่ยว “5 Must Do in Thailand” ได้แก่ สินค้า  MUST TASTE, MUST TRY, MUST BUY, MUST SEEK และ MUST SEE ที่คงความเป็นเอกลักษณ์โดดเด่นของแต่ละภูมิภาค ทั้งด้านวัฒนธรรม ประเพณี วิถีชีวิต อาหาร และภูมิปัญญาท้องถิ่น ผ่านโซนนวัตกรรมต่าง ๆ ภายในงานมีความหลากหลาย ประกอบด้วย 9 โซนหลัก ซึ่งนำเสนอสินค้าและบริการทางการท่องเที่ยวที่มีอัตลักษณ์เฉพาะตัว ทั้ง 5 ภูมิภาค พร้อมจำลองแลนด์มาร์กสำคัญของเมืองไทย และกิจกรรมที่ถูกออกแบบมาเพื่อนำเสนอวัฒนธรรมไทยด้วยนวัตกรรม รวมถึงส่งเสริมแนวคิด การท่องเที่ยวที่ยั่งยืน (Sustainable Tourism) เสมือนเป็นการรวบรวมความมหัศจรรย์ของเมืองไทยเอาไว้ในงานเดียว
สำหรับเทศกาลเที่ยวเมืองไทย จัดขึ้นระหว่างวันที่ 26 – 30 มีนาคม 2568 เวลา 10.00 – 21.00 น. ณ ฮอลล์ 1 – 4 ชั้น G ศูนย์การประชุมแห่งชาติสิริกิติ์  ผู้สนใจสามารถเข้างานได้ไม่มีค่าใช้จ่าย

ที่มา : https://www.thaigov.go.th/news/contents/details/94839