รัฐบาลไทย-ข่าวทำเนียบรัฐบาล-‘รมช.อิทธิ’ ถกแผนปฏิบัติการเชิงรุก แก้หมอกควัน ฝุ่น PM2.5 ภาคเหนือ ลุยขึ้นบิน “โปรยน้ำแข็งแห้งสู้ฝุ่นพิษ” มั่นใจสงกรานต์นี้ปลอดฝุ่น


วันเสาร์ที่ 29 มีนาคม 2568
‘รมช.อิทธิ’ ถกแผนปฏิบัติการเชิงรุก แก้หมอกควัน ฝุ่น PM2.5 ภาคเหนือ ลุยขึ้นบิน “โปรยน้ำแข็งแห้งสู้ฝุ่นพิษ” มั่นใจสงกรานต์นี้ปลอดฝุ่น
‘รมช.อิทธิ’ ถกแผนปฏิบัติการเชิงรุก แก้หมอกควัน ฝุ่น PM2.5 ภาคเหนือ ลุยขึ้นบิน “โปรยน้ำแข็งแห้งสู้ฝุ่นพิษ” มั่นใจสงกรานต์นี้ปลอดฝุ่น
นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ เป็นประธานการประชุม “การปฏิบัติภารกิจบรรเทาปัญหาหมอกควัน ไฟป่า และฝุ่นละอองขนาดเล็ก PM2.5 พื้นที่ภาคเหนือ ปี 2568” พร้อมมอบนโยบายการบูรณาการความร่วมมือหน่วยงานที่เกี่ยวข้องในพื้นที่ โดยมีนายราเชน ศิลปะรายะ อธิบดีกรมฝนหลวงและการบินเกษตร นายศิวกร บัวป้อง รองผู้ว่าราชการจังหวัดเชียงใหม่ พร้อมด้วยผู้บริหารกรมฝนหลวงและการบินเกษตร กรมอุตุนิยมวิทยา และหน่วยงานที่เกี่ยวข้อง เข้าร่วม เพื่อติดตามสถานการณ์ปัญหาฝุ่นละอองขนาดเล็ก PM2.5 ในพื้นที่จังหวัดเชียงใหม่ และดูงานการปฏิบัติการฝนหลวงเพื่อบรรเทาปัญหาหมอกควันฯ บริเวณพื้นที่ภาคเหนือ
รัฐมนตรีช่วยว่าการกระทรวงเกษตรฯ กล่าวว่า ไฟป่า หมอกควัน และฝุ่นละอองขนาดเล็ก PM2.5 เป็นปัญหาที่ส่งผลกระทบในวงกว้าง สร้างความเดือดร้อนทั้งชีวิตความเป็นอยู่และสุขภาพของประชาชน โดยในช่วงเดือนมีนาคมและเดือนเมษายน ซึ่งเป็นฤดูกาลของการเกิดไฟป่าและมีการเผาไหม้รายวันกินพื้นที่กว้าง เป็นปัญหาที่เกิดซ้ำ ๆ โดยเฉพาะในพื้นที่ภาคเหนือ ซึ่งเกิดปัญหาไฟป่าลุกไหม้ตามธรรมชาติ เพราะสภาพภูมิประเทศเป็นภูเขาสูง และยังมีการเผาเพื่อเริ่มต้นทำการเกษตรครั้งใหม่ รวมทั้งการเผาป่า สิ่งเหล่านี้ก่อให้เกิดปัญหาหมอกควันและฝุ่นละอองขนาดเล็ก PM2.5  ดังนั้น จึงจำเป็นต้องช่วยกันแก้ไขปัญหาให้เกิดเป็นรูปธรรม เพื่อบรรเทาความเดือดร้อนให้แก่ประชาชน ซึ่งการแก้ไขจะต้องอาศัยความร่วมมือจากทุกภาคส่วน โดยเฉพาะประชาชนในพื้นที่
โอกาสนี้ รมช.เกษตรฯ ได้ขึ้นบินตรวจการปฏิบัติการฝนหลวงเพื่อบรรเทาปัญหาหมอกควันฯ ด้วยการโปรยน้ำแข็งแห้ง ซึ่งเป็นแนวทางใหม่ในการแก้ปัญหาฝุ่นละอองขนาดเล็ก PM2.5 ที่ริเริ่มโดยกรมฝนหลวงฯ โดยน้ำแข็งแห้งที่โปรยลงไปจะถูกพ่นเข้าสู่ชั้นบรรยากาศ เพื่อช่วยปรับลดอุณหภูมิในชั้นบรรยากาศอุณหภูมิผกผันให้ต่ำลงและเกิดช่องว่าง ทำให้ฝุ่น PM2.5 สามารถลอยขึ้นสู่ชั้นบรรยากาศที่สูงขึ้นได้อย่างรวดเร็ว วิธีการนี้จะช่วยลดความเข้มข้นของฝุ่นใกล้พื้นดินอย่างมีประสิทธิภาพ สามารถช่วยบรรเทาความเดือดร้อนของประชาชนได้ในระดับหนึ่ง
รมช.เกษตรฯ กล่าวอีกว่า ปัญหาไฟป่า หมอกควัน และฝุ่นละอองขนาดเล็ก PM2.5 เป็นปัญหาที่เกิดมาอย่างต่อเนื่องยาวนาน รัฐบาลโดยกระทรวงเกษตรฯ ไม่ได้นิ่งนอนใจ และเล็งเห็นความสำคัญ โดยได้พยายามหามาตรการต่าง ๆ ในการรับมือเพื่อบรรเทาความเดือดร้อนของประชาชน โดยในวันนี้ กรมฝนหลวงฯ ได้ริเริ่มแนวทางใหม่ในการแก้ไขปัญหา ด้วยการนำน้ำแข็งแห้งมาโปรยลงในพื้นที่ที่มีปัญหาฝุ่นควัน แม้ว่าจะยังไม่สามารถแก้ไขปัญหาได้ทั้งหมด แต่ก็สามารถช่วยบรรเทาปัญหาที่เกิดขึ้นได้ในระดับหนึ่ง ซึ่งตนได้กำชับหน่วยงานต่าง ๆ ให้ช่วยกันระดมความคิด หาแนวทางรับมือกับปัญหา เพื่อให้สถานการณ์ที่เกิดขึ้นได้รับการแก้ไขอย่างยั่งยืนและมีประสิทธิภาพ
“วันนี้ได้รับฟังรายงานสถานการณ์ที่เกิดขึ้น รู้สึกเป็นห่วงพี่น้องประชาชนในพื้นที่ จึงได้กำชับให้เร่งหาวิธีแก้ไขปัญหาอย่างรวดเร็ว วันนี้เราได้ใช้น้ำแข็งแห้งที่เชียงใหม่ และยังมีแผนที่จะทำในพื้นที่อื่น ๆ อีก โดยได้มอบหมายให้จัดทำแผนแก้ไขปัญหาอย่างต่อเนื่อง ในขณะเดียวกันก็ให้เร่งประชาสัมพันธ์ให้เกษตรกรในพื้นที่ยุติการเผาตอซัง หรือวัชพืชเพื่อจะได้ช่วยลดปัญหาฝุ่นละอองที่เกิดขึ้น และเชื่อว่าปัญหาที่เกิดขึ้นจะบรรเทาเบาบางลงได้” รมช.เกษตรฯ กล่าว
อธิบดีกรมฝนหลวงและการบินเกษตร กล่าวว่า กรมฝนหลวงและการบินเกษตร ได้จัดตั้งหน่วยปฏิบัติการดัดแปรสภาพอากาศ ประจำปี 2568 ขึ้น รวม 9 หน่วยปฏิบัติการฯ เพื่อปฏิบัติการดัดแปรสภาพอากาศ ช่วยเหลือพื้นที่ที่ประสบปัญหาหมอกควันไฟป่า และฝุ่น PM2.5 สร้างความชุ่มชื้นให้กับป่าไม้ เพื่อป้องกันการเกิดไฟป่า ปัญหาหมอกควัน และปัญหาฝุ่น PM2.5 เกินเกณฑ์มาตรฐาน โดยมีแผนการตั้งหน่วยปฏิบัติการดัดแปรสภาพอากาศ ดังนี้
ช่วงที่ 1  พื้นที่กรุงเทพฯ และปริมณฑล และภาคกลาง ตั้งแต่วันที่ 2 ธันวาคม 2567 - วันที่ 28 กุมภาพันธ์ 2568 มีแผนการตั้งหน่วยปฏิบัติการดัดแปรสภาพอากาศ จำนวน 3 หน่วย ได้แก่ (1) หน่วยฯ จ.ระยอง (2) หน่วยฯ จ.กาญจนบุรี (3) หน่วยฯ อ.หัวหิน จ.ประจวบคีรีขันธ์/ โดยจัดเตรียมเครื่องบิน จำนวน 13 ลำ พื้นที่ภาคเหนือ ตั้งแต่วันที่ 2 ธันวาคม 2567 - วันที่ 30 เมษายน 2568 โดยมีแผนการตั้งหน่วยปฏิบัติการดัดแปรสภาพอากาศ จำนวน 4 หน่วย ได้แก่ (1) หน่วยฯ จ.เชียงใหม่ (2) หน่วยฯ จ.ตาก (3) หน่วยฯ จ.พิษณุโลก (4) หน่วยฯ จ.แพร่
ช่วงที่ 2 พื้นที่ภาคตะวันออกเฉียงเหนือ ตั้งแต่วันที่ 22 มกราคม - วันที่ 30 เมษายน 2568 โดยมีแผนการตั้งหน่วยปฏิบัติการดัดแปรสภาพอากาศ จำนวน 2 หน่วย ได้แก่ (1) หน่วยฯ จ.อุดรธานี (2) หน่วยฯ จ.นครราชสีมา
สำหรับหน่วยปฏิบัติการดัดแปรสภาพอากาศจังหวัดเชียงใหม่ จัดตั้งภายในบริเวณสนามบินกองบิน 41 อ.เมืองเชียงใหม่ จ.เชียงใหม่ ดำเนินการปฏิบัติการดัดแปรสภาพอากาศ เพื่อบรรเทาปัญหาหมอกควัน และฝุ่นละออง PM2.5 และการบรรเทาปัญหาไฟป่า บริเวณพื้นที่ภาคเหนือ โดยมีแผนดำเนินงานและปฏิบัติการ คือ
1. การปฏิบัติการฝนหลวงเพื่อให้มีฝนตกในพื้นที่ต้องการ เพื่อเร่งกระบวนการทางธรรมชาติให้เกิดเมฆ พัฒนาและรวมตัวเป็นเม็ดฝนขนาดใหญ่ตกลงมาเป็นน้ำฝน ช่วยบรรเทาบรรเทาปัญหาหมอกควัน ฝุ่น PM2.5 รวมทั้งพื้นที่ประสบปัญหาภัยแล้ง รวมถึงการยับยั้งและบรรเทาปัญหาพายุลูกเห็บ โดยยับยั้งการพัฒนาตัวของกลุ่มเมฆที่มีขนาดใหญ่ ที่ก่อให้เกิดเป็นพายุลูกเห็บลงได้
2. การปฏิบัติการดัดแปรสภาพอากาศ ให้มีช่องในการเคลื่อนตัวของกระแสอากาศไหลขึ้นจากชั้นอากาศที่ปิดกั้นอยู่ในพื้นที่ต้องการ เพื่อเร่งกระบวนการทางธรรมชาติทำให้เกิดการหมุนเวียนของกระแสอากาศ ซึ่งจะช่วยบรรเทาบรรเทาปัญหาหมอกควัน และฝุ่นละออง PM2.5 ลงได้
3. การสนับสนุนเฮลิคอปเตอร์ของกรมฝนหลวงและการบินเกษตร ในการบูรณาการร่วมกับกองทัพภาคที่ 3 และจังหวัดเชียงใหม่ ในภารกิจการทิ้งน้ำดับไฟป่าในพื้นที่ ลาดสูงชันที่ซึ่งเจ้าหน้าที่เดินเท้าเข้าไปไม่ถึง
“กรมฝนหลวงและการบินเกษตร ขอให้ความมั่นใจว่าจะปฏิบัติภารกิจบรรเทาปัญหาหมอกควัน ไฟป่า และฝุ่นละอองขนาดเล็ก PM2.5 เพื่อให้พื้นที่จังหวัดเชียงใหม่และพื้นที่ภาคเหนือมีอากาศที่ดีขึ้น ช่วยลดปัญหาที่ส่งผลกระทบต่อประชาชนมีอากาศที่ดี ซึ่งจะเป็นการส่งเสริมการท่องเที่ยว ในช่วงเทศกาลสงกรานต์ที่กำลังจะมาถึงให้ประชาชนและนักท่องเที่ยว เที่ยวอย่างปลอดภัยและมีความสุข” อธิบดีกรมฝนหลวงและการบินเกษตร กล่าว

ที่มา : https://www.thaigov.go.th/news/contents/details/94829