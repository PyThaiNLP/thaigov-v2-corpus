รัฐบาลไทย-ข่าวทำเนียบรัฐบาล-ธีรรัตน์ ลงพื้นที่สวนเบญจกิติ หลังเหตุแผ่นดินไหวใน กทม.


วันเสาร์ที่ 29 มีนาคม 2568
29/03/2568
พิมพ์
ธีรรัตน์ ลงพื้นที่สวนเบญจกิติ หลังเหตุแผ่นดินไหวใน กทม.
ธีรรัตน์ รมช.มท. ลงพื้นที่สวนเบญจกิติ หลังเหตุแผ่นดินไหวใน กทม. ย้ำ ขอให้ประชาชนติดตามข่าวสารทางการอย่างใกล้ชิด และหากต้องการความช่วยเหลือในกรุงเทพฯ สามารถแจ้งผ่านแอปพลิเคชัน Traffy Fondue หรือโทร 1555 ได้ตลอด 24 ชั่วโมง
วันนี้ (28 มีนาคม 2568) นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย พร้อมด้วย นายสุรจิตต์ พงษ์สิงห์วิทยา ประธานสภากรุงเทพมหานคร และคณะ ลงพื้นที่ตรวจเยี่ยมประชาชนที่ได้รับผลกระทบจากเหตุแผ่นดินไหว ณ สวนเบญจกิติ กรุงเทพมหานคร ซึ่งใช้เป็นศูนย์อพยพชั่วคราว หลังจากได้ร่วมประชุมและติดตามสถานการณ์กับ น.ส.แพทองธาร ชินวัตร นายกรัฐมนตรี และคณะ ณ ห้องรัตนโกสินทร์ ชั้น 1 ศาลาว่าการกรุงเทพมหานคร (เสาชิงช้า)
แผ่นดินไหวเกิดขึ้นเมื่อเวลาประมาณ 13.25 น. ส่งผลให้ประชาชนในหลายพื้นที่ของกรุงเทพฯ รับรู้แรงสั่นสะเทือน ต้องอพยพออกจากอาคารสูงเพื่อความปลอดภัย นายชัชชาติ สิทธิพันธุ์ ผู้ว่าราชการกรุงเทพมหานคร ในฐานะผู้อำนวยการกรุงเทพมหานคร จึงได้ประกาศให้กรุงเทพมหานครเป็นเขตพื้นที่ประสบสาธารณภัย พร้อมสั่งการให้เปิดสวนสาธารณะตลอดคืน ได้แก่ สวนลุมพินี สวนเบญจสิริ สวนเบญจกิติ สวนจตุจักร และจัดเตรียมรถน้ำดื่ม รถสุขา อำนวยความสะดวกแก่ประชาชนที่ไม่สามารถกลับเข้าที่พักได้
น.ส.ธีรรัตน์ ลงพื้นที่สวนเบญจกิติ ในเวลา 22.25 น. พบว่ามีประชาชนประมาณ 300 คน บางส่วนต้องการพักค้างคืนที่นี่ และบางส่วนพักคอยเพื่อรอกลับที่พักอาศัยของตน โดยได้พูดคุย รับฟังปัญหา และสั่งการให้หน่วยงานที่เกี่ยวข้องเร่งช่วยเหลือประชาชนในทุก ๆ ด้าน
ทั้งนี้ ขอให้ประชาชนติดตามข่าวสารทางการอย่างใกล้ชิด และหากต้องการความช่วยเหลือในกรุงเทพฯ สามารถแจ้งผ่านแอปพลิเคชัน Traffy Fondue หรือโทร 1555 ได้ตลอด 24 ชั่วโมง

ที่มา : https://www.thaigov.go.th/news/contents/details/94815