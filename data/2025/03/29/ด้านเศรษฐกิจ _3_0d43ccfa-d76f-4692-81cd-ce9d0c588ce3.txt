รัฐบาลไทย-ข่าวทำเนียบรัฐบาล-“รมช.อัครา” เปิดงาน Field Day 2568 ชู "มันฝรั่ง - ถั่วเหลืองฝักสด" พืชทดแทนหลังนาปีต่อยอดสู่การสร้างรายได้อย่างยั่งยืน พร้อมเป็นสักขีพยาน MOU การรับซื้อผลผลิตจากเกษตรกร สร้างความมั


วันเสาร์ที่ 29 มีนาคม 2568
“รมช.อัครา” เปิดงาน Field Day 2568 ชู "มันฝรั่ง - ถั่วเหลืองฝักสด" พืชทดแทนหลังนาปีต่อยอดสู่การสร้างรายได้อย่างยั่งยืน พร้อมเป็นสักขีพยาน MOU การรับซื้อผลผลิตจากเกษตรกร สร้างความมั
“รมช.อัครา” เปิดงาน Field Day 2568 ชู "มันฝรั่ง - ถั่วเหลืองฝักสด" พืชทดแทนหลังนาปีต่อยอดสู่การสร้างรายได้อย่างยั่งยืน พร้อมเป็นสักขีพยาน MOU การรับซื้อผลผลิตจากเกษตรกร สร้างความมั่นใจปลูกแล้วขายได้จริง
นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ เป็นประธานเปิดงานวันถ่ายทอดเทคโนโลยีเพื่อเริ่มต้นฤดูกาลผลิตใหม่ (Field Day) 2568) โดยมี นายสุริยะ คำปวง รองอธิบดีกรมส่งเสริมการเกษตร ผู้บริหารในสังกัดกระทรวงเกษตรและสหกรณ์ เจ้าหน้าที่ที่เกี่ยวข้อง และพี่น้องเกษตรกรในพื้นที่ เข้าร่วมกิจกรรม ณ องค์การบริหารส่วนตำบลแม่ลาว อ.เชียงคำ จ.พะเยา ซึ่งกระทรวงเกษตรและสหกรณ์ โดย กรมส่งเสริมการเกษตร ได้บูรณาการร่วมกับหน่วยงานที่เกี่ยวข้องทั้งภาครัฐและภาคเอกชนจัดขึ้น เพื่อส่งเสริมการใช้เทคโนโลยีในกระบวนการผลิต "มันฝรั่ง - ถั่วเหลืองฝักสด" ที่สามารถพัฒนาคุณภาพผลผลิตอย่างมีประสิทธิภาพให้แก่พี่น้องเกษตรกรในพื้นที่ จ.พะเยา และจ.เชียงราย พร้อมทั้งเพื่อเสริมสร้างความเข้มแข็งเกษตรกร โดยการสร้างเครือข่ายระหว่างเกษตรกรกับหน่วยงานต่าง ๆ  อีกทั้ง เพื่อส่งเสริมการบริหารจัดการเศษวัสดุเหลือใช้ทางการเกษตร ทดแทนการเผาในพื้นที่เกษตรเพื่อลดปัญหาหมอกควันและฝุ่นละอองขนาดเล็ก PM 2.5
รัฐมนตรีช่วยเกษตรฯ กล่าวว่า กระทรวงเกษตรและสหกรณ์มีความตระหนักถึงปัญหาสภาพอากาศแปรปรวน ซึ่งส่งผลกระทบต่อกระบวนการเพาะปลูกพี่น้องเกษตรกร จึงได้มีการศึกษาแนวทางการส่งเสริมการปลูกพืชทดแทน ชนิดมันฝรั่งและถั่วเหลืองฝักสดหลังการทำนา เนื่องจากเป็นพืชที่ใช้น้ำน้อยและมีความต้องการทางการตลาดสูง เพื่อเป็นการต่อยอดอาชีพเกษตรกร และขยายโอกาสในการเพิ่มรายได้เกษตรกรอย่างยั่งยืน ภายใต้นโยบาย "ตลาดนำ นวัตกรรมเสริม เพิ่มรายได้" ซึ่งในวันนี้ถือเป็นโอกาสอันดีที่ได้ร่วมเป็นสักขีพยาน ในการทำบันทึกข้อตกลงการซื้อขายมันฝรั่งและถั่วเหลืองฝักสดระหว่างภาครัฐและภาคเอกชน เพื่อเป็นเครื่องยืนยันความมั่นใจพี่น้องเกษตรกร ว่ากระทรวงเกษตรฯ จะเดินหน้าสนับสนุนองค์ความรู้การพัฒนาภาคเกษตรกรรม ควบคู่กับการขยายโอกาสทางการตลาด เพื่อสร้างความมั่นคงทางรายได้และก่อประโยชน์สูงสุดแก่เกษตรกรต่อไป
"นอกจากการเปิดกิจกรรม Field Day ประจำปี 2568 ที่กระทรวงเกษตรฯ ได้ยกทีมมาส่งเสริมองค์ความรู้พี่น้องเกษตรกรและนั้นยังได้มาเยี่ยมแปลงมันฝรั่ง ซึ่งเป็นแปลงพืชหลังนาของเกษตรกรในพื้นที่อ.เชียงคำ จ.พะเยา โดยกระทรวงเกษตรฯ ได้ร่วมมือกับภาคเอกชนในการส่งเสริมการเพาะปลูกมันฝรั่ง ตลอดจนการรับซื้อผลผลิตจากเกษตรกร จึงได้มอบนโยบายแก่กรมส่งเสริมการเกษตร ให้ดำเนินการศึกษาแนวทางการขยายพื้นที่เพาะปลูกมันฝรั่งในพื้นที่ จ.พะเยา เพื่อเป็นแปลงเพาะพันธุ์สำหรับส่งเสริมและสนับสนุนพันธุ์มันฝรั่งให้แก่เกษตรกร อีกทั้ง ยังได้มอบหมายหน่วยงานที่เกี่ยวข้องในการแก้ไขปัญหาที่พี่น้องเกษตรกรได้รับผลกระทบ ทั้งในเรื่องการขาดแคลนน้ำ การพัฒนาคุณภาพดิน และในด้านอื่น ๆ อย่างครอบคลุม นอกจากนี้ กระทรวงเกษตรฯ โดย องค์การตลาดเพื่อเกษตรกร อยู่ในระหว่างการศึกษาและวางแผนเพื่อจัดตั้งตลาดกลางสินค้าเกษตรในพื้นที่ จ.พะเยา เพื่อเป็นศูนย์กลางสินค้าเกษตรภาคเหนือ และตอบโจทย์ในการสร้างความมั่นคงทางอาหารต่อไป" รมช.อัครา กล่าว
ทั้งนี้ ภายในงานมีกิจกรรมหลัก ได้แก่ สถานีเรียนรู้ที่ 1 การปลูกพืชใช้น้ำน้อยคุณภาพ : การปลูกและผลิตให้ได้คุณภาพ สถานีที่ 2 เกษตรแม่นยำ : เพิ่มศักยภาพการผลิตของพืชใช้น้ำน้อย สถานีที่ 3 การสร้างอาชีพเสริมเพิ่มรายได้ และสถานีที่ 4 การจัดการเศษวัสดุเหลือใช้ทางการเกษตร นอกจากนี้ ภายในงานยังมีการจัดนิทรรศการงานวิจัยและเทคโนโลยี กว่า 20 นิทรรศการ

ที่มา : https://www.thaigov.go.th/news/contents/details/94832