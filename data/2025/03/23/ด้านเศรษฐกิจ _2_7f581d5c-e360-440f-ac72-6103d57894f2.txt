รัฐบาลไทย-ข่าวทำเนียบรัฐบาล-​เอกนัฏ ฟัน!! บริษัทหัวจง จ.สมุทรสาคร ลักลอบปล่อยน้ำเสียออกนอกโรงงาน พร้อมพบความเชื่อมโยงการลักลอบนำเข้าฝุ่นแดง


วันอาทิตย์ที่ 23 มีนาคม 2568
23/03/2568
พิมพ์
​เอกนัฏ ฟัน!! บริษัทหัวจง จ.สมุทรสาคร ลักลอบปล่อยน้ำเสียออกนอกโรงงาน พร้อมพบความเชื่อมโยงการลักลอบนำเข้าฝุ่นแดง
​เอกนัฏ ฟัน!! บริษัทหัวจง จ.สมุทรสาคร ลักลอบปล่อยน้ำเสียออกนอกโรงงาน พร้อมพบความเชื่อมโยงการลักลอบนำเข้าฝุ่นแดง
นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เปิดเผยว่า ภายหลังจากได้รับข้อมูลมีขบวนการลักลอบนำเข้า “ฝุ่นแดง” มาหลอมเพื่อส่งออกต่างประเทศ ซึ่งฝุ่นแดงเข้าข่ายเป็นวัตถุอันตรายชนิดที่ 3 เป็นของเสียเคมีวัตถุตามบัญชี 5.2 ของประกาศกระทรวงอุตสาหกรรม เรื่อง บัญชีรายชื่อวัตถุอันตราย พ.ศ. 2556 รวมทั้งเข้าข่ายเป็นของเสียอันตรายตามอนุสัญญาบาเซล จากข้อมูลพบเชื่อมโยงผู้เกี่ยวข้องหลายจังหวัด จึงได้สั่ง “ทีมตรวจการสุดซอยกระทรวงอุตสาหกรรม” ลงพื้นที่ตรวจสอบข้อมูล นำโดย นางสาวฐิติภัสร์ โชติเดชาชัยนันต์ หัวหน้าคณะทำงานรัฐมนตรีว่าการกระทรวงอุตสาหกรรม ร่วมกับเจ้าหน้าที่สำนักงานปลัดกระทรวงอุตสาหกรรม เจ้าหน้าที่กรมโรงงานอุตสาหกรรม (กรอ.) และเจ้าหน้าที่สำนักงานอุตสาหกรรมจังหวัดสมุทรสาคร ลงพื้นที่เข้าตรวจสอบบริษัท หัวจง อุตสาหกรรม จำกัด เนื่องจากมีข้อมูลที่ซัดทอดมายังบริษัทฯ ว่าเป็นโรงงานที่นำฝุ่นแดงเข้าโดยไม่ได้รับอนุญาตมาใช้เป็นวัตถุดิบ จากการตรวจสอบพบการประกอบกิจการบางส่วนไม่เป็นไปตามเงื่อนไขการอนุญาต ไม่มีเอกสารตรวจความปลอดภัยของระบบไฟฟ้า ระบบกำจัดมลพิษอากาศไม่มีประสิทธิภาพ และพบการลักลอบปล่อยน้ำเสียจากกระบวนการผลิตออกนอกบริเวณโรงงานโดยไม่ผ่านระบบบำบัด ซึ่งอาจก่อให้เกิดอันตรายหรือความเสียหายแก่ประชาชนและสิ่งแวดล้อมบริเวณใกล้เคียง
นางสาวฐิติภัสร์ฯ กล่าวว่า จนท. ใช้อำนาจตามมาตรา 39 วรรคหนึ่ง แห่งพระราชบัญญัติโรงงาน พ.ศ. 2535 และที่แก้ไขเพิ่มเติม สั่งการให้บริษัทฯ หยุดประกอบกิจการในส่วนการผลิตหลักทันที และสั่งให้ปรับปรุงแก้ไขโรงงานให้เป็นไปตามเงื่อนไขการอนุญาต พร้อมดำเนินคดีบริษัทและกรรมการบริษัทอีกด้วย
“จากข้อเท็จจริงและการลงพื้นที่ตรวจสอบข้อมูลเพื่อหาความเชื่อมโยงของผู้ที่เกี่ยวข้องในการนำเข้าฝุ่นแดงโดยไม่ได้รับอนุญาต ทั้งจังหวัดปทุมธานี ชลบุรี ระยอง และสมุทรสาคร ได้สั่งขยายผลและหาความเชื่อมโยงผู้กระทำผิดเพื่อดำเนินคดีให้ถึงที่สุด เพื่อหยุดขบวนการนำเข้าฝุ่นแดงโดยไม่ได้รับอนุญาต แฝงตัวเป็นผลิตภัณฑ์ส่งขายต่างประเทศ ทิ้งภาระการจัดการมลพิษไว้ในประเทศไทย ซึ่งจากนี้จะประสานความร่วมมือกับหน่วยงานอื่นๆ ที่เกี่ยวข้อง ในการสกัดและเฝ้าระวังการลักลอบหรือสำแดงเท็จเพื่อนำเข้าของเสียที่ห้ามนำเข้าหรือต้องขออนุญาตก่อนนำเข้ามาในประเทศ” นางสาวฐิติภัสร์ กล่าวทิ้งท้าย

ที่มา : https://www.thaigov.go.th/news/contents/details/94640