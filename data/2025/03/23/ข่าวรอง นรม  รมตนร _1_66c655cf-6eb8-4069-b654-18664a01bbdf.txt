รัฐบาลไทย-ข่าวทำเนียบรัฐบาล-“จิราพร” ยกย่อง อสม. ฟันเฟืองสำคัญ ขับเคลื่อนสาธารณสุขไทย


วันอาทิตย์ที่ 23 มีนาคม 2568
23/03/2568
พิมพ์
“จิราพร” ยกย่อง อสม. ฟันเฟืองสำคัญ ขับเคลื่อนสาธารณสุขไทย
“จิราพร” ยกย่อง อสม. ฟันเฟืองสำคัญ ขับเคลื่อนสาธารณสุขไทย
วันที่ 23 มีนาคม 2568 เวลา 09.00 น นางสาวจิราพร สินธุไพร รัฐมนตรีประจำสำนักนายกรัฐมนตรี เป็นประธานในพิธีเปิดงานวันอาสาสมัครสาธารณสุขแห่งชาติ ประจำปี 2568 อำเภอพนมไพร จังหวัดร้อยเอ็ด ณ อาคาร 46 ปี พนมไพรวิทยาคาร โรงเรียนพนมไพรวิทยาคาร อำเภอพนมไพร จังหวัดร้อยเอ็ด โดยมีนายชูศักดิ์ ราชบุรี รองผู้ว่าราชการจังหวัดร้อยเอ็ด หัวหน้าส่วนราชการ กำนัน ผู้ใหญ่บ้าน  และ อสม. จำนวน 2,080 คน ร่วมในงาน
.
งานวันอาสาสมัครสาธารณสุขแห่งชาติ อำเภอพนมไพร จังหวัดร้อยเอ็ด จัดขึ้นโดยมีวัตถุประสงค์เพื่อเชิดชูเกียรติและสร้างขวัญกำลังใจแก่อาสาสมัครสาธารณสุขประจำหมู่บ้าน (อสม.) ผู้เสียสละและอุทิศตนในการดูแลสุขภาพของประชาชน ตลอดจนเผยแพร่บทบาทสำคัญของ อสม. ในการส่งเสริมสุขภาพของประชาชนในชุมชน อสม. ภายในงาน มีกิจกรรมหลากหลาย อาทิ การประกาศเจตนรมณ์การมอบประกาศเกียรติคุณแก่อาสาสมัครสาธารณสุขดีเด่น การแสดงนิทรรศการผลงานของ อสม. และการแสดงศิลปวัฒนธรรมท้องถิ่น
.
นางสาวจิราพร กล่าวในตอนหนึ่งว่า “อสม. เป็นบุคคลสำคัญในการขับเคลื่อนระบบสาธารณสุขของประเทศไทย โดยเฉพาะอย่างยิ่งในระดับชุมชน อสม. มีบทบาทในการส่งเสริมสุขภาพ ป้องกันโรค และดูแลผู้ป่วยในชุมชน ขอชื่นชมและขอบคุณพี่น้อง อสม. ทุกท่าน ที่ได้เสียสละแรงกายแรงใจในการดูแลสุขภาพของประชาชนในชุมชนมาโดยตลอด พี่น้อง อสม. เป็นกำลังสำคัญในการขับเคลื่อนระบบสาธารณสุขของประเทศ และเป็นผู้ที่อยู่ใกล้ชิดกับประชาชนมากที่สุด”
นอกจากนี้ นางสาวจิราพร ยังได้กล่าวถึงการขับเคลื่อนนโยบายของรัฐบาลหลากหลายโครงการ ไม่ว่าจะเป็นการผลักดันโครงการกระตุ้นเศรษฐกิจเงิน 10,000 บาท ที่อยู่ระหว่างดำเนินการในเฟสต่อไป รวมถึงการอัดฉีดเม็ดเงิน 11,000 ล้านบาท สู่ชุมชนและหมู่บ้านในโครงการ SML ผ่าน กทบ. ให้อำนาจประชาชนคิดว่าจะใช้เงินนี้ต่อยอดในการพัฒนาชุมชนอย่างไร เป็นสิ่งสำคัญที่รัฐบาลเร่งดำเนินการ เพื่อให้เศรษฐกิจของประเทศมีความเข้มแข็งตั้งแต่ระดับชุมชน ขณะเดียวกันรัฐบาลยังมีความห่วงใยต่อสวัสดิการของผู้ทำหน้าที่เป็นอาสาสมัคร อย่างเช่น อสม. โดยที่ผ่านมาได้มีการเพิ่มค่าตอบแทนให้พี่น้อง อสม. เป็นการให้ความสำคัญและยกระดับบทบาทพี่น้อง อสม. หนึ่งในฟันเฟืองสำคัญผู้ขับเคลื่อนงานด้านสาธารณสุขของไทย

ที่มา : https://www.thaigov.go.th/news/contents/details/94643