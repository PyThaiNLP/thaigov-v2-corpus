รัฐบาลไทย-ข่าวทำเนียบรัฐบาล-"อนุทิน" ลงพื้นที่บำรุงขวัญกำลังใจ อปพร. เนื่องในวัน อปพร. พร้อมพบปะผู้บริหาร อปท. กำนัน ผู้ใหญ่บ้าน อ.กันทรลักษ์ จ.ศรีสะเกษ ย้ำแนวทาง "การพัฒนาจังหวัดในมิติขององค์กรปกครองส่วนท้อง


วันอาทิตย์ที่ 23 มีนาคม 2568
23/03/2568
พิมพ์
"อนุทิน" ลงพื้นที่บำรุงขวัญกำลังใจ อปพร. เนื่องในวัน อปพร. พร้อมพบปะผู้บริหาร อปท. กำนัน ผู้ใหญ่บ้าน อ.กันทรลักษ์ จ.ศรีสะเกษ ย้ำแนวทาง "การพัฒนาจังหวัดในมิติขององค์กรปกครองส่วนท้อง
"อนุทิน" ลงพื้นที่บำรุงขวัญกำลังใจ อปพร. เนื่องในวัน อปพร. พร้อมพบปะผู้บริหาร อปท. กำนัน ผู้ใหญ่บ้าน อ.กันทรลักษ์ จ.ศรีสะเกษ ย้ำแนวทาง "การพัฒนาจังหวัดในมิติขององค์กรปกครองส่วนท้องถิ่น"
เมื่อวันที่ 22 มี.ค. 68 เวลา 16.00 น. นายอนุทิน ชาญวีรกูล รองนายกรัฐมนตรีและรมว.มหาดไทย ลงพื้นที่มอบขวัญกำลังใจอาสาสมัครป้องกันภัยฝ่ายพลเรือน (อปพร.) ชุดรักษาความปลอดภัยหมู่บ้าน (ชรบ.) และสมาชิกกองอาสารักษาดินแดน (อส.) พร้อมพบปะผู้บริหารองค์กรปกครองส่วนท้องถิ่น กำนัน ผู้ใหญ่บ้าน และประชาชนชาวอำเภอกันทรลักษ์ จ.ศรีสะเกษ ย้ำแนวทาง "การพัฒนาจังหวัดในมิติขององค์กรปกครองส่วนท้องถิ่น" ณ วิทยาลัยเทคนิคกันทรลักษ์ อ.กันทรลักษ์ จ.ศรีสะเกษ
นายอนุทิน กล่าวว่า จังหวัดศรีสะเกษ เป็นพื้นที่ที่มีความอุดมสมบูรณ์ มีศักยภาพทั้งด้านการเกษตร การค้าชายแดน การท่องเที่ยวชุมชม มีความหลากหลายทางวัฒนธรรมประเพณี ภูมิปัญญาท้องถิ่นและวิถีชุมชน เป็น "ดินแดนเกษตรปลอดภัย การค้าและการท่องเที่ยวครบวงจร"
"ตนได้มีโอกาสทำงานร่วมกับลูกหลานชาวศรีสะเกษอย่างใกล้ชิดและต่อเนื่อง โดยเฉพาะลูกหลานชาวกันทรลักษ์ คือ "กวาง - ไตรศุลี ไตรสรณกุล" ซึ่งได้มีโอกาสร่วมงานกันตั้งแต่กวาง ดำรงตำแหน่งรองโฆษกประจำสำนักนายกรัฐมนตรี จนมีผลงานเป็นที่ประจักษ์ เป็นขวัญใจของพี่น้องสื่อมวลชน มีความเข้าใจงานด้านสื่อสารสังคม และปัจจุบัน กวางดำรงตำแหน่งเลขานุการ รมว.มหาดไทย และในระดับท้องถิ่น มีนายกฯ ส้มเกลี้ยง - วิชิต ไตรสรณกุล นายกองค์การบริหารส่วนจังหวัดศรีสะเกษ คุณพ่อของเลขากวาง ทำงานอย่างไม่หยุดหย่อน อยู่ใกล้ชิดกับพี่น้องประชาชน เป็นผู้บริหารองค์กรปกครองส่วนท้องถิ่นอย่างยาวนาน สร้างความเจริญให้กับจังหวัดศรีสะเกษอย่างต่อเนื่อง"
นายอนุทิน กล่าวอีกว่า สิ่งที่กระทรวงมหาดไทย เดินหน้าขับเคลื่อน เรียกได้ว่า สั่งวันนี้ เสร็จตั้งแต่เมื่อวาน สะท้อนวิสัยทัศน์ ทันโลก ทันสมัย ทันท่วงที จึงเป็นที่มาของการลงพื้นที่ของผู้บริหารระดับสูงฝ่ายข้าราชการประจำ นำโดย นายอรรษิษฐ์ สัมพันธรัตน์ ปลัดกระทรวงมหาดไทย เพื่อตอกย้ำถึงความมุ่งมั่นตั้งใจขับเคลื่อน 5 นโยบายสำคัญ โดยเฉพาะอย่างยิ่ง "ถนน-ไฟฟ้า-ประปา" ที่ต้องได้รับการขยายไปตามชุมชน/หมู่บ้าน เพื่อทำให้พี่น้องประชาชน ได้มี Mini Station มีน้ำดื่มสะอาด ปลอดภัย น้ำประปาดื่มได้ ช่วยลดต้นทุนการดำรงชีวิต ทำให้มีอัตราการใช้ไฟฟ้าลดลงด้วยพลังงานสะอาดโซล่าเซลล์ "น้ำไหล ไฟสว่าง ทางดี ประชาชนมีความสุข"
"เรายังคงเดินหน้าหาวิธีการเทคโนโลยีองค์ความรู้ให้พ่อแม่พี่น้องมาใช้เพื่อพัฒนาผลิตภัณฑ์ในบ้านตัวเอง ทั้งเรื่องการเกษตร และอื่น ๆ เพื่อให้ไปถึงมือผู้บริโภค ดำรงความสด ความใหม่ และใช้ต้นทุนในการขนส่งที่ถูกลง กำไรก็จะมาเพิ่มให้กับกระเป๋าและครอบครัวพี่น้องประชาชน มีรายได้ที่เพิ่มพูน คุณภาพชีวิตที่ดีอย่างมั่นคง และยั่งยืน จึงขอฝากองค์กรปกครองส่วนท้องถิ่นทุกแห่งในจังหวัดศรีสะเกษ ร่วมสนับสนุนเป้าหมายเพื่อพัฒนาคุณภาพชีวิตให้กับพี่น้องประชาชนชาวศรีสะเกษ ยกระดับการขับเคลื่อนภารกิจบริการสาธารณะ เพื่อความสุขของประชาชน โดยมีผู้ว่าราชการจังหวัดศรีสะเกษ เป็นผู้นำการบริหารราชการในพื้นที่ และกำกับดูแลการขับเคลื่อนงานขององค์กรปกครองส่วนท้องถิ่น เพื่อมุ่งสู่เป้าหมายสูงสุด คือ ประชาชนมีความอุดมสมบูรณ์พูนสุขโดยถ้วนหน้า อย่างทั่วกัน"
ในการลงพื้นที่ครั้งนี้ นายอรรษิษฐ์ สัมพันธรัตน์ ปลัดกระทรวงมหาดไทย นายบุญจง วงศ์ไตรรัตน์ ผู้ช่วย รมต.ประจำกระทรวงมหาดไทย นายสิริพงศ์ อังคสกุลเกียรติ ผช.รมต.ประจำกระทรวงศึกษาธิการ นายไชยวัฒน์ จุนถิระพงศ์ อธิบดีกรมการปกครอง นายพรพจน์ เพ็ญพาส อธิบดีกรมที่ดิน นายภาสกร บุญญลักษม์ อธิบดีกรมป้องกันและบรรเทาสาธารณภัย นายสยาม ศิริมงคล อธิบดีกรมการพัฒนาชุมชน นายนฤชา โฆษาศิวิไลซ์ อธิบดีกรมส่งเสริมการปกครองท้องถิ่น นายพงษ์นรา เย็นยิ่ง อธิบดีกรมโยธาธิการและผังเมือง นายอนุพงศ์ สุขสมนิตย์ ผู้ว่าราชการจังหวัดศรีสะเกษ นายวิชิต ไตรสรณกุล นายกองค์การบริหารส่วนจังหวัดศรีสะเกษ น.ส.ไตรศุลี ไตรสรณกุล เลขานุการรมว.มหาดไทย นายอาสพลธ์ สรรณ์ไตรภพ ส.ส.จ.ศรีสะเกษ นายธนา กิจไพบูลย์ชัย ส.ส.จ.ศรีสะเกษ ร่วมลงพื้นที่ด้วย

ที่มา : https://www.thaigov.go.th/news/contents/details/94637