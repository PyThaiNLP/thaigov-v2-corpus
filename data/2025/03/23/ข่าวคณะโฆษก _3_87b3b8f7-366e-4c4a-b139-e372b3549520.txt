รัฐบาลไทย-ข่าวทำเนียบรัฐบาล-ล้ำได้อีก เปิดบริการขอรับใบอนุญาตขับขี่สากลผ่านแอปฯ เป๋าตัง สะดวก รวดเร็ว ได้แล้วตลอด 24 ชั่วโมง รอรับที่บ้านไม่ต้องไปถึงขนส่ง 


วันอาทิตย์ที่ 23 มีนาคม 2568
23/03/2568
พิมพ์
ล้ำได้อีก เปิดบริการขอรับใบอนุญาตขับขี่สากลผ่านแอปฯ เป๋าตัง สะดวก รวดเร็ว ได้แล้วตลอด 24 ชั่วโมง รอรับที่บ้านไม่ต้องไปถึงขนส่ง
ล้ำได้อีก เปิดบริการขอรับใบอนุญาตขับขี่สากลผ่านแอปฯ เป๋าตัง สะดวก รวดเร็ว ได้แล้วตลอด 24 ชั่วโมง รอรับที่บ้านไม่ต้องไปถึงขนส่ง
วันนี้ (23  มีนาคม 2568) เวลา 10.00 น. นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า กรมการขนส่งทางบก (ขบ.)  ประกาศความพร้อมอำนวยความสะดวกแก่ผู้ที่ต้องการเดินทางท่องเที่ยว ขับรถในต่างประเทศช่วงเทศกาลสงกรานต์ 2568 ที่กำลังจะมาถึง ซึ่งในช่วงเทศกาลสงกรานต์ 2568 มีวันหยุดยาวต่อเนื่องกันหลายวัน สำหรับประชาชนที่มีแผนจะเดินทางท่องเที่ยวต่างประเทศ  และต้องการขับรถ สามารถดำเนินการขอรับใบขับขี่สากลผ่าน “แอปพลิเคชันเป๋าตัง” ได้แล้วตลอด 24 ชั่วโมง ทั้งสะดวก รวดเร็ว โดยดำเนินการได้ตั้งแต่การยื่นคำขอ ตรวจสอบข้อมูล ยืนยันตัวตน ชำระเงิน ออกใบอนุญาตขับรถ และส่งไปรษณีย์ถึงปลายทาง โดยไม่ต้องเดินทางมาที่กรมการขนส่งทางบก (ขบ.) หรือสำนักงานขนส่ง อีกทั้งสามารถขอรับใบขับขี่สากลตามประเทศที่ต้องการเดินทางไปท่องเที่ยวได้ตามอนุสัญญาเจนีวา ค.ศ. 1949 เช่น ญี่ปุ่น เกาหลีใต้  สหรัฐอเมริกา ออสเตรเลีย นิวซีแลนด์ และอนุสัญญาเวียนนา ค.ศ. 1968 เช่น เยอรมนี สวิตเซอร์แลนด์ บราซิล บาห์เรน สามารถตรวจสอบประเทศที่ต้องการเดินทางไปท่องเที่ยวว่าตรงกับอนุสัญญาใดได้ด้วยตนเองที่ https://apps.dlt.go.th/ltpcenter/ โดยมีค่าธรรมเนียมรวมคำขอใบขับขี่สากล 505 บาท ค่าไปรษณีย์ 60 บาท ยกเว้นค่าบริการรับชำระเงินของธนาคารกรุงไทย จนถึงวันที่ 31 ธันวาคม 2568
นายอนุกูล กล่าวว่า การบริการขอรับใบอนุญาตขับรถระหว่างประเทศผ่านแอปฯ เป๋าตัง เกิดขึ้นจากความร่วมมือของ ธนาคารกรุงไทย กรมการขนส่งทางบก และกระทรวงคมนาคม ที่ช่วยอำนวยความสะดวกให้กับนักท่องเที่ยวคนไทย ที่เดินทางไปต่างประเทศ ดังนี้ 1) ไม่ต้องเตรียมเอกสาร ใช้เพียงบัตรประชาชน และรูปถ่ายหน้าตรง พื้นหลังสีขาว โดยสามารถถ่ายภาพจากโทรศัพท์มือถือได้ทันที 2) ไม่ต้องเดินทางไปยังสำนักงานของกรมการขนส่งทางบก ทำได้ทุกที่ ทุกเวลา และ 3) ประหยัดค่าใช้จ่าย ทั้งค่าใช้จ่ายในการเดินทาง ค่าใช้จ่ายในการถ่ายรูป และการเตรียมเอกสารในการยื่นขอใบอนุญาตฯ  ทั้งนี้ การยื่นคำขอใบอนุญาตฯ บนแอปฯ เป๋าตัง สามารถทำได้ทุกที่ ทุกเวลา โดยเริ่มให้บริการแล้วตั้งแต่วันนี้เป็นต้นไป สอบถามรายละเอียดเพิ่มเติมได้ที่ กรมการขนส่งทางบก โทร 1584 (ตลอด 24 ชั่วโมง) หรืออ่านรายละเอียดเพิ่มเติมได้ที่ www.dlt.go.th
“ภายหลังที่กรมการขนส่งทางบก และธนาคารกรุงไทย จำกัด (มหาชน) ได้ร่วมกันพัฒนาระบบการขอรับใบขับขี่ผ่านแอปฯ เป๋าตัง ได้รับการตอบรับที่ดีจากประชาชนเพิ่มขึ้นอย่างต่อเนื่อง โดยตั้งแต่วันที่ 13 ธันวาคม 2567 - 28 กุมภาพันธ์ 2568 พบว่าสถิติการขอรับใบขับขี่สากลผ่านแอปฯ เป๋าตัง 10 จังหวัดที่มีการขอรับใบขับขี่สากลมากที่สุด ได้แก่ 1) กรุงเทพฯ 9,878 ฉบับ 2) นนทบุรี 1,792  ฉบับ 3) สมุทรปราการ 1,262 ฉบับ 4) ชลบุรี 973 ฉบับ 5) ปทุมธานี 913 ฉบับ 6) เชียงใหม่ 654 ฉบับ 7) ระยอง 382 ฉบับ 8) ภูเก็ต 298 ฉบับ 9) นครปฐม 279 ฉบับ และ 10) สงขลา 236 ฉบับ” นายอนุกูล ระบุ

ที่มา : https://www.thaigov.go.th/news/contents/details/94633