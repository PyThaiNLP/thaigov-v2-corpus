รัฐบาลไทย-ข่าวทำเนียบรัฐบาล-“เอกนัฏ” ปลื้ม ปตท. ส่ง “FIT Auto” กว่า 90 สาขา เข้าร่วม “ร้าน มอก.” เพิ่มเครือข่ายร้านค้ามาตรฐานกว่า 13,000 ร้าน


วันอาทิตย์ที่ 23 มีนาคม 2568
23/03/2568
พิมพ์
“เอกนัฏ” ปลื้ม ปตท. ส่ง “FIT Auto” กว่า 90 สาขา เข้าร่วม “ร้าน มอก.” เพิ่มเครือข่ายร้านค้ามาตรฐานกว่า 13,000 ร้าน
“เอกนัฏ” ปลื้ม ปตท. ส่ง “FIT Auto” กว่า 90 สาขา
เข้าร่วม “ร้าน มอก.” เพิ่มเครือข่ายร้านค้ามาตรฐานกว่า 13,000 ร้าน
นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เปิดเผยว่า ปัจจุบันมีสินค้าไม่ได้มาตรฐาน  จากต่างประเทศทะลักเข้ามาเป็นจำนวนมาก กระทรวงอุตสาหกรรมได้ออกมาตรการเพื่อปกป้องผู้ประกอบการในประเทศ และดูแลความปลอดภัยในการใช้สินค้าให้กับพี่น้องประชาชน ตลอดจนช่วยเหลือผู้ประกอบการภายในประเทศที่ได้รับผลกระทบจากสินค้านำเข้าราคาถูกแต่ไม่ได้มาตรฐานเข้ามาแย่งตลาดผู้จำหน่ายในประเทศ โดยการบังคับใช้กฎหมายอย่างเข้มงวดกับผู้ประกอบการที่จงใจกระทำความผิด ลักลอบผลิต นำเข้า และจำหน่ายสินค้าด้อยคุณภาพไม่มีมาตรฐาน ทั้งที่วางจำหน่ายตามร้านค้าในท้องตลาด รวมถึงช่องทางแพลตฟอร์มออนไลน์ต่าง ๆ โดยตั้งแต่เดือนตุลาคม 2567 - กุมภาพันธ์ 2568 ได้ดำเนินการตรวจยึดอายัดสินค้าไม่ได้มาตรฐานไปแล้วกว่า 490 ล้านบาท
“โครงการ “ร้าน มอก.” เป็นโครงการที่กระทรวงอุตสาหกรรม ดำเนินการเพื่อมุ่งสร้างเครือข่ายร้านจำหน่าย ที่ใส่ใจในความปลอดภัยของผู้บริโภค โดยการคัดเลือกสินค้าที่ได้มาตรฐาน มอก. มาจำหน่ายภายในร้าน เพื่อเป็นทางเลือก ให้ผู้บริโภคในการเลือกซื้อสินค้าที่ได้มาตรฐานมากยิ่งขึ้น ซึ่งมีทั้งห้างสรรพสินค้าโมเดิร์นเทรด ร้านสะดวกซื้อ ร้านจำหน่ายทั่วไป และร้านค้าออนไลน์ โดยล่าสุด ได้มอบใบรับรอง “ร้าน มอก.” ให้แก่ ศูนย์บริการยานยนต์ FIT Auto ภายใต้การบริหารงานของ บริษัท ปตท. น้ำมันและการค้าปลีก จำกัด (มหาชน) ซึ่งให้บริการด้านยานยนต์ และจำหน่ายยางรถยนต์และน้ำมันเครื่องที่ได้มาตรฐาน มอก. แสดงถึงเจตนารมณ์ในการทำธุรกิจอย่างถูกกฎหมายและมีความรับผิดชอบต่อสังคมในการจำหน่ายสินค้าที่มีคุณภาพและได้มาตรฐานแก่ผู้บริโภค” นายเอกนัฏ กล่าว
นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม (สมอ.) กล่าวเพิ่มเติมว่า ปัจจุบันมีร้านจำหน่ายเข้าร่วมเป็น “ร้าน มอก.” ทั่วประเทศ จำนวน 53 ราย 13,045 ร้าน ประกอบด้วย 1) ห้างแม็คโคร ของบริษัท ซีพี แอ็กตร้า จำกัด (มหาชน) จำนวน 145 ร้าน 2) ร้านเซเว่นอีเลฟเว่น ของ บริษัท ซีพี ออลล์ จำกัด (มหาชน) จำนวน 12,569 ร้าน 3) ร้านไดโซ ของ บริษัท ไดโซ ซังเกียว (ประเทศไทย) จำกัด จำนวน 91 ร้าน 4) ศูนย์บริการ “ค็อกพิท” ของ บริษัท บริดจสโตน เอ.ที.ซี (ประเทศไทย) จำนวน 89 ร้าน 5) ศูนย์บริการยานยนต์ FIT Auto ของ บริษัท ปตท. น้ำมันและการค้าปลีก จำกัด (มหาชน) จำนวน 96 ร้าน และ 6) ร้านค้าปลีกจำนวน 48 ราย 55 ร้าน
“ศูนย์บริการ FIT Auto ได้สมัครเข้าร่วมเป็น “ร้าน มอก.” จำนวน 96 ร้าน ซึ่งผลิตภัณฑ์ที่เป็นสินค้าควบคุม  ที่ศูนย์บริการ FIT Auto จำหน่าย ได้แก่ ยางล้อรถยนต์ น้ำมันเครื่องมอเตอร์ไซค์ สมอ. จึงขอเชิญชวนร้านค้าทั่วประเทศ    ที่ตระหนักถึงความสำคัญของการจำหน่ายสินค้าที่มีมาตรฐานให้แก่ประชาชนผู้บริโภค เข้าร่วมเป็น “ร้าน มอก.” ได้  โดยไม่มีค่าใช้จ่ายใด ๆ สามารถดูรายละเอียดหลักเกณฑ์และเงื่อนไขในการสมัคร และค้นหา “ร้าน มอก.” ในแต่ละจังหวัดได้โดยง่าย เพียงแค่เสิร์ชหา “ร้าน มอก.” ได้ที่ https://www.tisi.go.th หรือมองหาป้ายสัญลักษณ์ “ร้าน มอก.”
เพื่อให้มั่นใจว่าสินค้าที่เลือกซื้อมีคุณภาพได้มาตรฐาน มอก. เลขาธิการ สมอ. กล่าว
21 มีนาคม 2568

ที่มา : https://www.thaigov.go.th/news/contents/details/94639