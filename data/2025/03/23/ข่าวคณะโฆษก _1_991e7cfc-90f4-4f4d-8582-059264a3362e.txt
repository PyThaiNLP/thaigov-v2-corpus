รัฐบาลไทย-ข่าวทำเนียบรัฐบาล-ทหารไทยเฮ แรงงาน - กลาโหม - หอการค้า เซ็น MOU หนุนทหารมีงานทำหลังปลดประจำการ รองรับกว่า 3 หมื่นอัตรา ป้อนตลาดแรงงานคุณภาพ สร้างเศรษฐกิจไทย


วันอาทิตย์ที่ 23 มีนาคม 2568
23/03/2568
พิมพ์
ทหารไทยเฮ แรงงาน - กลาโหม - หอการค้า เซ็น MOU หนุนทหารมีงานทำหลังปลดประจำการ รองรับกว่า 3 หมื่นอัตรา ป้อนตลาดแรงงานคุณภาพ สร้างเศรษฐกิจไทย
ทหารไทยเฮ แรงงาน - กลาโหม - หอการค้า เซ็น MOU หนุนทหารมีงานทำหลังปลดประจำการ รองรับกว่า 3 หมื่นอัตรา ป้อนตลาดแรงงานคุณภาพ สร้างเศรษฐกิจไทย
วันนี้ (23 มีนาคม 2568) เวลา 09.00 น. นายคารม พลพรกลาง รองโฆษกประจำสำนักนายกรัฐมนตรี เปิดเผยว่า รัฐบาล โดยกระทรวงแรงงาน และ กระทรวงกลาโหม ร่วมลงนามบันทึกความเข้าใจว่าด้วยการส่งเสริมการมีงานทำให้แก่ทหารกองประจำการ ระหว่างกรมการจัดหางาน กรมพัฒนาฝีมือแรงงาน กระทรวงกลาโหม หอการค้าไทย และสภาหอการค้าแห่งประเทศไทย เพื่อมุ่งให้ประชาชนทุกกลุ่มมีงานทำ โดยเฉพาะทหารกองประจำการ ซึ่งเป็นบุคลากรที่มีระเบียบวินัยและคุณภาพ เมื่อปลดประจำการแล้ว ควรได้รับการส่งเสริมให้มีอาชีพ รายได้ และสิทธิประโยชน์ที่เหมาะสม ซึ่งปัจจุบันหลายภาคธุรกิจสนใจรับทหารเข้าทำงาน เช่น อุตสาหกรรมการผลิต ยานยนต์ โลจิสติกส์ งานบริการ ความปลอดภัย วิศวกรรม ช่างฝีมือ ค้าปลีก และธุรกิจอาหาร สำหรับการลงนามในครั้งนี้ มีตำแหน่งงานว่างไว้รองรับทหารกองประจำการหลังปลดประจำการ รวม 33,665 อัตรา
สำหรับสถานประกอบการที่เข้าร่วมโครงการในครั้งนี้ มีจำนวน 11 แห่ง ประกอบด้วย 1) บริษัท ไมเนอร์ อินเตอร์เนชั่นแนล จํากัด (มหาชน) 2) บริษัท โฮม โปรดักส์ เซ็นเตอร์ จำกัด (มหาชน) 3) บริษัท ไทย สมายล์ บัส จำกัด 4) บริษัท พีทีจี เอ็นเนอยี จำกัด (มหาชน) 5) บริษัท เครือเจริญโภคภัณฑ์ จำกัด 6) บริษัท เอส เอฟ คอร์ปอเรชั่น จำกัด (มหาชน) 7) บริษัท รักษาความปลอดภัย เอเอสเอ็ม แมเนจเมนท์ จำกัด บริษัท บิ๊กซี ซูเปอร์เซ็นเตอร์ จำกัด (มหาชน) 9) บริษัท เซ็นทรัล เรสตอรองส์ กรุ๊ป จำกัด 10) บริษัท ซี.เจ. เอ็กซ์เพรส กรุ๊ป จำกัด และ 11) บริษัท ยูนิคอร์ด จำกัด (มหาชน)
นายคารม กล่าวว่า เพื่อพัฒนาศักยภาพรองรับตลาดแรงงาน กระทรวงแรงงาน ได้จัดโครงการฝึกอบรมฟรีในสาขาต่าง ๆ เช่น ช่างยนต์ ไฟฟ้า เชื่อมโลหะ บริหารธุรกิจ การตลาดออนไลน์ และภาษาต่างประเทศ เพื่อให้ทหารมีศักยภาพในการแข่งขัน และเป็นกำลังสำคัญในการพัฒนาเศรษฐกิจของประเทศ รวมทั้งจัดให้บริการจัดหางานในประเทศและต่างประเทศ พร้อมแนะแนวอาชีพ ให้คำปรึกษาด้านอาชีพ ตลอดจนการทดสอบความพร้อมทางอาชีพ สาธิตการประกอบอาชีพ ให้มีความรู้ ความสามารถ สอดคล้องกับความต้องการของตลาดแรงงาน จนสามารถนำไปประกอบอาชีพ ภายหลังปลดประจำการได้ ทั้งนี้ สามารถสอบถามเพิ่มเติม ได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 - 10 หรือที่สายด่วนกระทรวงแรงงาน โทร. 1506 กด 2 กรมการจัดหางาน หรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/94630