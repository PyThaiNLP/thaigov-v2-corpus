รัฐบาลไทย-ข่าวทำเนียบรัฐบาล-"อนุทิน" ลงพื้นที่ อ.ศรีรัตนะ จ.ศรีสะเกษ ย้ำ ศรีสะเกษต้องเป็นจังหวัดที่พัฒนาในทุกด้าน น้ำไหล ไฟสว่าง ทางดี พร้อมด้วยส่งเสริมปลูกและแปรรูปทุเรียนเพื่อยกระดับเศรษฐกิจให้กับพี่น้องประ


วันเสาร์ที่ 22 มีนาคม 2568
22/03/2568
พิมพ์
"อนุทิน" ลงพื้นที่ อ.ศรีรัตนะ จ.ศรีสะเกษ ย้ำ ศรีสะเกษต้องเป็นจังหวัดที่พัฒนาในทุกด้าน น้ำไหล ไฟสว่าง ทางดี พร้อมด้วยส่งเสริมปลูกและแปรรูปทุเรียนเพื่อยกระดับเศรษฐกิจให้กับพี่น้องประ
"อนุทิน" ลงพื้นที่ อ.ศรีรัตนะ จ.ศรีสะเกษ ย้ำ ศรีสะเกษต้องเป็นจังหวัดที่พัฒนาในทุกด้าน น้ำไหล ไฟสว่าง ทางดี พร้อมด้วยส่งเสริมปลูกและแปรรูปทุเรียนเพื่อยกระดับเศรษฐกิจให้กับพี่น้องประชาชน
วันนี้ (22 มี.ค. 68) เวลา 14.30 น. นายอนุทิน ชาญวีรกูล รองนายกรัฐมนตรีและรมว.มหาดไทย ลงพื้นที่มอบแนวทางการขับเคลื่อนการพัฒนาพื้นที่เพื่อบำบัดทุกข์ บำรุงสุข ประชาชนชาวจังหวัดศรีสะเกษ ณ ไร่สร้างฝัน อ.ศรีรัตนะ จ.ศรีสะเกษ
นายอนุทิน กล่าวว่า เป็นวาสนาที่ได้มาพบชาวศรีรัตนะ จ.ศรีสะเกษ ทุกคน ซึ่งศรีสะเกษมีมากกว่าคำว่าผูกพัน ทุกวันจะมีคำว่า 'ศรีสะเกษ' เข้ามาในสมอง เพราะเป็นพื้นที่ที่มีศักยภาพในการพัฒนาเศรษฐกิจดังที่ผู้แทน จ.ศรีสะเกษ ได้กล่าวในการนำเสนองาน E-San Live Drive ว่า ได้ก้าวข้ามความเป็นจังหวัดที่ยากจนที่สุดด้วยต้นทุนสิ่งดีๆที่มีอยู่ในพื้นที่ โดยเฉพาะอย่างยิ่ง "ทุเรียน"
"ล่าสุด ในการเดินทางไปร่วมประชุมกับท่านนายกรัฐมนตรีที่ประเทศจีน ได้มีโอกาสพบกับประธานาธิบดีสี จิ้นผิง ซึ่งท่านได้กล่าวชื่นชมและชื่นชอบทุเรียนหมอนทองของประเทศไทยและอยากให้ไทยผลิตทุเรียนหมอนทองส่งออกไปที่จีนให้มาก เราจึงต้องส่งเสริมพ่อแม่พี่น้องปลูกทุเรียนที่มีคุณภาพส่งออกไปที่จีนให้มากเพื่อกระตุ้นเศรษฐกิจ" นายอนุทิน กล่าว
นายอนุทิน กล่าวว่า นอกจากนี้ จากการพูดคุยกับพี่น้องประชาชน ทำให้ทราบว่า มีความต้องการการใช้ไฟฟ้า ประปา เป็นจำนวนมาก เพราะทุเรียนเป็นพันธุ์พืชที่กินน้ำเยอะ พร้อมย้ำว่า "ไฟฟ้าต้องเข้ามาในพื้นที่นี้โดยเร็ว" เพราะการขยายเขตไฟฟ้าเป็นนโยบายหลักของกระทรวงมหาดไทย เมื่อเรามาฟังความต้องการของพ่อแม่พี่น้องประชาชน เราจะต้องอำนวยความสะดวก เร่งทำให้สิ่งที่เป็นความต้องการของพี่น้องให้มากที่สุด "น้ำไหล ไฟสว่าง ทางดี" และศรีสะเกษต้องเป็นจังหวัดที่พัฒนาในทุกด้าน
"ขอฝากพวกเราได้ช่วยกันเพิ่มมูลค่าของทุเรียน ทั้งการแปรรูป ทำทุเรียนเบรกแตก ข้าวเหนียวทุเรียน ไอติมทุเรียน ทุเรียนยิ่งกินตอนเย็นๆ ยิ่งอร่อย กินแล้วมีความสุข" นายอนุทิน กล่าว
ในการลงพื้นที่ครั้งนี้ นายบุญจง วงศ์ไตรรัตน์ ผู้ช่วย รมต.ประจำกระทรวงมหาดไทย นายอรรษิษฐ์ สัมพันธรัตน์ ปลัดกระทรวงมหาดไทย ผู้บริหารระดับสูงของกระทรวงมหาดไทย น.ส.ไตรศุลี ไตรสรณกุล เลขานุการรมว.มหาดไทย นายอนุพงศ์ สุขสมนิตย์ ผู้ว่าราชการจังหวัดศรีสะเกษ นายศุภชัย เอกอุ่น ผู้ว่าการการไฟฟ้าส่วนภูมิภาค นายอาสพลธ์ สรรณ์ไตรภพ ส.ส.จ.ศรีสะเกษ นายธนา กิจไพบูลย์ชัย ส.ส.จ.ศรีสะเกษ น.ส.บุณย์ธิดา สมชัย ส.ส.จ.อุบลราชธานี ร่วมลงพื้นที่ด้วย

ที่มา : https://www.thaigov.go.th/news/contents/details/94629