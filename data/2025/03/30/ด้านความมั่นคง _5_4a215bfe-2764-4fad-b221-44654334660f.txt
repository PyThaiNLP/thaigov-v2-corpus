รัฐบาลไทย-ข่าวทำเนียบรัฐบาล-"อนุทิน" หารือเอกอัครราชทูตจีนประจำประเทศไทย สนับสนุนการช่วยเหลือเหตุอาคารถล่มในกรุงเทพฯ มหาดไทยตั้งคณะกรรมการสอบข้อเท็จจริงหาสาเหตุภายใน 7 วัน


วันอาทิตย์ที่ 30 มีนาคม 2568
30/03/2568
พิมพ์
"อนุทิน" หารือเอกอัครราชทูตจีนประจำประเทศไทย สนับสนุนการช่วยเหลือเหตุอาคารถล่มในกรุงเทพฯ มหาดไทยตั้งคณะกรรมการสอบข้อเท็จจริงหาสาเหตุภายใน 7 วัน
"อนุทิน" หารือเอกอัครราชทูตจีนประจำประเทศไทย สนับสนุนการช่วยเหลือเหตุอาคารถล่มในกรุงเทพฯ มหาดไทยตั้งคณะกรรมการสอบข้อเท็จจริงหาสาเหตุภายใน 7 วัน
วันนี้ (30 มี.ค. 68) เวลา 10.00 น. นายอนุทิน ชาญวีรกูล รองนายกรัฐมนตรีและรมว.มหาดไทย ให้การต้อนรับและหารือกับ นายหาน จื้อเฉียง เอกอัครราชทูตสาธารณรัฐประชาชนจีนประจำประเทศไทย และนายหลี่ ผู้เชี่ยวชาญด้านการจัดการภัยอุโมงค์ถล่มและแผ่นดินไหวของกระทรวงการจัดการสถานการณ์ฉุกเฉินประเทศจีน ในโอกาสหารือการช่วยเหลือผู้ประสบภัยอาคารถล่ม โดยมี น.ส.ซาบีดา ไทยเศรษฐ์ รมช.มหาดไทย นายอรรษิษฐ์ สัมพันธรัตน์ ปลัดกระทรวงมหาดไทย พร้อมด้วยคณะผู้บริหารระดับสูงของกระทรวงมหาดไทย ร่วมหารือ
นายอนุทิน กล่าวขอขอบคุณ นายหาน จื้อเฉียง และทางการจีน ที่ให้การสนับสนุนช่วยเหลือเมื่อยามประเทศไทยเกิดเหตุสาธารณภัยมาโดยตลอด ซึ่งเหตุการณ์แผ่นดินไหวครั้งนี้ จุดที่สร้างความเสียหายและสร้างความวิตกที่สุด คือ อาคาร สตง. แห่งใหม่ที่พังถล่ม ในส่วนอาคารอื่น ๆ ทั้งในกรุงเทพมหานคร และจังหวัดอื่น ๆ โครงสร้างต่าง ๆ ระบบต่าง ๆ ได้รับความเสียหายไม่มากนัก และอยู่ในสถานะที่ควบคุมได้ โดยกรณีนี้ทางการไทยจะเร่งพิสูจน์ให้ได้ว่า เหตุใดจึงถล่ม เพราะอาคารนี้เพิ่งก่อสร้างและได้รับการออกแบบที่ต้องรองรับและทนต่อการเกิดแผ่นดินไหวแล้ว โดยกระทรวงมหาดไทยได้แต่งตั้งคณะกรรมการสอบข้อเท็จจริงขึ้นมาทำหน้าที่สืบหาข้อเท็จจริงและรายงานมายังรัฐมนตรีว่าการกระทรวงมหาดไทยภายใน 7 วัน เพื่อตอบข้อสงสัยของประชาชนและสังคมให้เป็นที่กระจ่าง
“เนื่องจากอาคาร สตง.หลังใหม่ที่พังถล่มนี้เป็นอาคารของทางราชการ จึงไม่ต้องขออนุญาตเจ้าพนักงานท้องถิ่น คือ กรุงเทพมหานครในการก่อสร้าง ดังนั้น การสอบสวนจึงจะดำเนินการใน 3 กลุ่ม คือ 1) ผู้ออกแบบ 2) ผู้ควบคุมงาน และ 3) ผู้รับเหมาก่อสร้าง โดยหากผลการสอบสวนออกมาว่า ผู้ก่อสร้างได้ทำตามแบบและขั้นตอนทุกอย่าง ความผิดของผู้รับเหมาก็จะลดน้อยลงไป แต่ถ้าพิสูจน์ได้ว่า มีการทำที่นอกเหนือจากแบบ และมีการใช้วัสดุที่ไม่ตรงกับที่กำหนดไว้ ก็จะต้องได้รับผลตามที่กฎหมายกำหนด ซึ่งกระทรวงมหาดไทย และทางการดำเนินการตรวจสอบข้อเท็จจริงอย่างเป็นธรรม” นายอนุทิน กล่าว
นายอนุทิน กล่าวว่า สิ่งที่กังวลในขณะนี้ คือ เวลาผ่านไปจะครบ 48 ชั่วโมงแล้ว เราต้องการจะช่วยชีวิตคน ใช้ทุกวิถีทางหาผู้รอดชีวิตให้มากที่สุด เพราะตามทฤษฎี เราเชื่อว่า ถ้าสามารถช่วยเหลือพวกเขาได้ใน 72 ชั่วโมง เรายังมีความหวังจะช่วยผู้รอดชีวิตมากขึ้น ตอนนี้เหลือ 26 ชั่วโมง โดยการกู้ภัยเราหลีกเลี่ยงการใช้เครื่องจักรหนักไปทุบ ไปเคลื่อนย้ายโครงสร้าง เพราะอาจจะไปส่งผลต่อชีวิตผู้ประสบภัยและทีมที่กำลังช่วยเหลือ ตอนนี้จึงใช้วิธีทำโครงสร้างค้ำยันและค่อย ๆ ค้นหาและนำผู้ประสบภัยออกมา ส่วนผู้ที่เสียชีวิตเราก็ต้องเร่งลำเลียงร่างออกมา
นายหาน จื้อเฉียง กล่าวว่า ในนามรัฐบาลจีนขอแสดงความเสียใจและแสดงความไว้อาลัยกับผู้เสียชีวิต โดยสาเหตุอาคารถล่ม  ทางการจีนจะร่วมมือกับรัฐบาลไทยในการสืบสวนหาสาเหตุอย่างเต็มที่ เพราะมีบริษัทของจีนร่วมในการก่อสร้างด้วย และขณะนี้ ทางการจีนได้สั่งให้บริษัทผู้ก่อสร้างให้ความร่วมมือกับประเทศไทยอย่างเต็มที่ พร้อมทั้งให้ความเชื่อมั่นว่าการสอบสวนของทางการไทยเป็นไปอย่างยุติธรรมอยู่แล้ว
การหารือในครั้งนี้ นายขจร ศรีชวโนทัย รองปลัดกระทรวงมหาดไทย หัวหน้ากลุ่มภารกิจด้านสาธารณภัยและพัฒนาเมือง นายเชษฐา โมสิกรัตน์ รองปลัดกระทรวงมหาดไทย ด้านบริหาร นายภาสกร บุญญลักษม์ อธิบดีกรมป้องกันและบรรเทาสาธารณภัย นายพงษ์นรา เย็นยิ่ง อธิบดีกรมโยธาธิการและผังเมือง นายไชยวัฒน์ จุนถิระพงศ์ อธิบดีกรมการปกครอง นายสยาม ศิริมงคล อธิบดีกรมการพัฒนาชุมชน นายวิลาศ เฉลยสัตย์ ผู้ว่าการการไฟฟ้านครหลวง นายศุภชัย เอกอุ่น ผู้ว่าการการไฟฟ้าส่วนภูมิภาค ร่วมด้วย

ที่มา : https://www.thaigov.go.th/news/contents/details/94877