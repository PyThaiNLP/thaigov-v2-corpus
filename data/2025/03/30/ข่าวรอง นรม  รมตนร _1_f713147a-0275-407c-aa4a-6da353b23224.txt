รัฐบาลไทย-ข่าวทำเนียบรัฐบาล-“จิราพร” ตรวจ warroom กรมประชาสัมพันธ์ ชวนประชาชนติดตามแถลงสถานการณ์แผ่นดินไหว 1 ทุ่มของทุกวัน ผ่านโทรทัศน์รวมการเฉพาะกิจฯ .


วันอาทิตย์ที่ 30 มีนาคม 2568
30/03/2568
พิมพ์
“จิราพร” ตรวจ warroom กรมประชาสัมพันธ์ ชวนประชาชนติดตามแถลงสถานการณ์แผ่นดินไหว 1 ทุ่มของทุกวัน ผ่านโทรทัศน์รวมการเฉพาะกิจฯ .
“จิราพร” ตรวจ warroom กรมประชาสัมพันธ์ ชวนประชาชนติดตามแถลงสถานการณ์แผ่นดินไหว 1 ทุ่มของทุกวัน ผ่านโทรทัศน์รวมการเฉพาะกิจฯ
วานนี้  (29 มีนาคม 2568) เวลา 15.00 น. นางสาวจิราพร สินธุไพร  รัฐมนตรีประจำสำนักนายกรัฐมนตรี เดินทางไปยังสถานีวิทยุโทรทัศน์แห่งประเทศไทย หรือ  NBT กรมประชาสัมพันธ์ เพื่อติดตามการดำเนินงานด้านการประชาสัมพันธ์ข้อมูลข่าวสารสถานการณ์แผ่นดินไหว ซึ่งกรมประชาสัมพันธ์ได้มีการจัดตั้ง Warroom เพื่อเกาะติดสถานการณ์และรายงานความคืบหน้าการดำเนินงานของรัฐบาล โดย NBT มีการปรับผังรายการเพื่อออกอากาศ 24 ชั่วโมง ภายหลังเกิดเหตุแผ่นดินไหว เมื่อวันศุกร์ที่ 28 มีนาคม 2568
นางสาวจิราพร ได้ติดตามการปฏิบัติงานของศูนย์รับเรื่องร้องทุกข์ที่ทาง NBT ซึ่งเปิด 8 คู่สายเพื่อบริการประชาชน ผ่านสายด่วน 1257 โดยที่ผ่านมาได้มีประชาชนโทรเข้ามาสอบถามหลายประเด็น เช่น สถานการณ์แผ่นดินไหว ขอคำแนะนำกรณีอาคารร้าว เป็นต้น
“หลังจากที่เกิดเหตุแผ่นดินไหว ทาง NBT ได้ล้มผังรายการทันที และจัดทำรายการพิเศษ ตลอด 24 ชั่วโมง ซึ่งนำเสนอข้อมูลข่าวสาร ความคืบหน้าการทำงานของภาครัฐและการให้ความช่วยเหลือด้านต่าง ๆ ขณะเดียวกันได้จัดให้มีการถ่ายทอดสดการแถลงข่าวสรุปข้อมูลสถานการณ์แผ่นดินไหวประจำวันจากภาครัฐทุกวัน เวลา 19.00 น. จากศาลาว่าการกรุงเทพมหานครและกรมป้องกันและบรรเทาสาธารณภัย ทั้งภาษาไทยและภาษาอังกฤษ ผ่านโทรทัศน์รวมการเฉพาะกิจแห่งประเทศไทย หรือ ทรท.” นางสาวจิราพร กล่าว

ที่มา : https://www.thaigov.go.th/news/contents/details/94852