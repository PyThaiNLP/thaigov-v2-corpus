รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม พร้อมคณะ ลงพื้นที่ตึกถล่ม พูดคุยให้กำลังใจกับครอบครัวผู้สูญหาย ปลัดกระทรวงยุติธรรม แสดงความห่วงใยกับผู้บาดเจ็บและเสียชีวิตจากเหตุการณ์แผ่นดินไหว


วันเสาร์ที่ 29 มีนาคม 2568
29/03/2568
พิมพ์
รัฐมนตรีว่าการกระทรวงยุติธรรม พร้อมคณะ ลงพื้นที่ตึกถล่ม พูดคุยให้กำลังใจกับครอบครัวผู้สูญหาย ปลัดกระทรวงยุติธรรม แสดงความห่วงใยกับผู้บาดเจ็บและเสียชีวิตจากเหตุการณ์แผ่นดินไหว
รัฐมนตรีว่าการกระทรวงยุติธรรม พร้อมคณะ ลงพื้นที่ตึกถล่ม พูดคุยให้กำลังใจกับครอบครัวผู้สูญหาย ปลัดกระทรวงยุติธรรม แสดงความห่วงใยกับผู้บาดเจ็บและเสียชีวิตจากเหตุการณ์แผ่นดินไหว
ในวันเสาร์ที่ 29 มีนาคม 2568 เวลา 13.30 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม นำคณะผู้บริหารกระทรวงยุติธรรม โดยมี พันตำรวจโท ประวุธ วงศ์สีนิล อธิบดีกรมพินิจและคุ้มครองเด็กและเยาวชน พร้อมด้วย​ อธิบดีกรมคุ้มครองสิทธิและเสรีภาพ มอบหมายให้นางสาวดวงดาว เกียรติพิศาลสกุล รองอธิบดีกรมคุ้มครองสิทธิและเสรีภาพ ผู้อำนวยการสำนักงานช่วยเหลือทางการเงินแก่ผู้เสียหายและจำเลยในคดีอาญา พร้อมทีมงานกองพิทักษ์สิทธิและเสรีภาพ สำนักงานช่วยเหลือทางการเงินฯ รวมทั้งนักจิตวิทยา จำนวน 20 คน จากกรมพินิจและคุ้มครองเด็กและเยาวชน และกรมคุ้มครองสิทธิและเสรีภาพ จำนวน 14 คน ให้ความช่วยเหลือเรื่องการให้คำปรึกษาทางด้านกฎหมาย พร้อมด้วยข้าราชการ เจ้าหน้าที่ และบุคลากร หน่วยงานในสังกัดกระทรวงยุติธรรม ลงพื้นที่ติดตามสถานการณ์ภารกิจการค้นหาและช่วยเหลือผู้ที่ติดอยู่ภายในซากตึกถล่ม ระหว่างการก่อสร้างของสำนักงานการตรวจเงินแผ่นดิน (สตง.) แห่งใหม่ และเข้าให้กำลังใจเจ้าหน้าที่ที่ปฏิบัติหน้าที่ทุกภาคส่วน พร้อมกับได้เข้าพูดคุยให้กำลังใจกับครอบครัวผู้สูญหายที่มารอบริเวณพื้นที่เกิดเหตุ และรับฟังรายงานสถานการณ์จากเจ้าหน้าที่
รัฐมนตรีว่าการกระทรวงยุติธรรม กล่าวว่า รัฐบาลได้เข้าไปดูแลผู้เสียชีวิต และผู้บาดเจ็บ รวมถึงครอบครัวของผู้ประสบภัย ทั้งด้านการช่วยเหลือชีวิต การดูแลร่างกายและจิตใจ ส่วนสิทธิอื่น ๆ รัฐบาลจะเร่งเยียวยา โดยวันนี้นายกรัฐมนตรีได้ลงพื้นที่ไปเยี่ยมผู้ได้รับบาดเจ็บที่โรงพยาบาล และศูนย์พักพิงต่าง ๆ ซึ่งรัฐบาลได้แบ่งหน้าที่กันทำ ยืนยัน เป้าหมายคือช่วยเหลือให้ดีที่สุด ให้สามารถกลับมาอยู่ในสภาพเดิมได้ เหตุการณ์นี้ไม่มีใครคาดคิดว่าจะเกิดขึ้น สิ่งที่ทำได้คือต้องทำให้เร็ว และสื่อสารอย่างตรงไปตรงมา
ทั้งนี้ รัฐมนตรีว่าการกระทรวงยุติธรรม ยังได้รับฟังการบรรยายสรุป ยอดผู้บาดเจ็บ-เสียชีวิต และขั้นตอนการส่งตัวและการรักษา จากกรมการแพทย์ กระทรวงสาธารณสุข และศูนย์เอราวัณ สำนักการแพทย์ กรุงเทพมหานคร รวมทั้งรับฟังการบรรยายสรุปจาก กรมป้องกันและบรรเทาสาธารณภัย (ปภ.) กระทรวงมหาดไทย โดยรัฐมนตรีว่าการกระทรวงยุติธรรม ระบุว่า รัฐบาลเร่งสำรวจความเสียหายในพื้นที่ พร้อมให้ความช่วยเหลือผู้ประสบภัยให้ครอบคลุมทุกมิติ
ทั้งนี้ รัฐมนตรีว่าการกระทรวงยุติธรรม ได้สั่งการให้เจ้าหน้าที่กระทรวงยุติธรรม นำอาหารและข้าวกล่อง เบื้องต้นจำนวน 300 กล่อง พร้อมยาดม หน้ากากอนามัย และสิ่งของต่าง ๆ ที่จำเป็นมามอบให้เจ้าหน้าที่ที่ปฏิบัติงานด้วย
ในโอกาสนี้ นางพงษ์สวาท นีละโยธิน ปลัดกระทรวงยุติธรรม ได้มาให้กำลังใจทีมงานกรมคุ้มครองสิทธิและเสรีภาพ ที่จะลงพื้นที่ฯ พร้อมทั้งแสดงความห่วงใยกับผู้บาดเจ็บและเสียชีวิตจากเหตุการณ์แผ่นดินไหว

ที่มา : https://www.thaigov.go.th/news/contents/details/94846