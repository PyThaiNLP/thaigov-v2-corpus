รัฐบาลไทย-ข่าวทำเนียบรัฐบาล-ธ.ก.ส. จัดสินเชื่อฉุกเฉินและฟื้นฟู 2 หมื่นล้านบาท เร่งช่วยเหลือผู้ประสบภัยแผ่นดินไหว


วันอาทิตย์ที่ 30 มีนาคม 2568
30/03/2568
พิมพ์
ธ.ก.ส. จัดสินเชื่อฉุกเฉินและฟื้นฟู 2 หมื่นล้านบาท เร่งช่วยเหลือผู้ประสบภัยแผ่นดินไหว
ธ.ก.ส. เร่งช่วยเหลือและบรรเทาความเดือดร้อนเกษตรกรผู้ประสบภัยพิบัติทางธรรมชาติ ผ่านสินเชื่อเพื่อเป็นค่าใช้จ่ายฉุกเฉิน และโครงการสินเชื่อฟื้นฟูและพัฒนาคุณภาพชีวิต แจ้งได้ตั้งแต่วันนี้เป็นต้นไป จนถึง 30 ก.ย. 68
ธ.ก.ส. เร่งช่วยเหลือและบรรเทาความเดือดร้อนเกษตรกรผู้ประสบภัยพิบัติทางธรรมชาติ ผ่านสินเชื่อเพื่อเป็นค่าใช้จ่ายฉุกเฉิน วงเงินรายละไม่เกิน 50,000 บาท อัตราดอกเบี้ย 0% 6 เดือนแรก และโครงการสินเชื่อฟื้นฟูและพัฒนาคุณภาพชีวิต วงเงินรายละไม่เกิน 500,000 บาท อัตราดอกเบี้ย MRR ลบ 2 % ต่อปี วงเงินรวม 20,000 ล้านบาท แจ้งได้ตั้งแต่วันนี้เป็นต้นไป จนถึง 30 ก.ย. 68
นายฉัตรชัย ศิริไล ผู้จัดการ ธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า จากสถานการณ์แผ่นดินไหวในสาธารณรัฐแห่งสหภาพเมียนมา เมื่อวันที่ 28 มีนาคมที่ผ่านมา ทำให้เกิดแรงสั่นสะเทือนในหลายพื้นที่ของประเทศไทย ได้แก่ พื้นที่ภาคเหนือ กรุงเทพมหานครและปริมณฑล ซึ่งสร้างความเสียหายต่อที่อยู่อาศัย ทรัพย์สินและพื้นที่การเกษตร ส่งผลกระทบต่อการใช้ชีวิตและการประกอบอาชีพของเกษตรกรโดยตรง ดังนั้น เพื่อเป็นการช่วยเหลือและบรรเทาความเดือดร้อนดังกล่าวอย่างเร่งด่วน ธ.ก.ส. ได้จัดโครงการสินเชื่อเพื่อเป็นค่าใช้จ่ายฉุกเฉิน วงเงินรายละไม่เกิน 50,000 บาท อัตราดอกเบี้ย 0% 6 เดือนแรก เดือนที่ 7 คิดอัตราดอกเบี้ย MRR (ปัจจุบัน MRR เท่ากับ 6.725%) และโครงการสินเชื่อฟื้นฟูและพัฒนาคุณภาพชีวิต วงเงินรายละไม่เกิน 500,000 บาท อัตราดอกเบี้ย MRR ลบ 2 % ต่อปี วงเงินรวม 20,000 ล้านบาท เพื่อสนับสนุนให้ลูกค้าเข้าถึงเงินทุนอัตราดอกเบี้ยต่ำในการฟื้นฟูความเสียหายที่ได้รับผลกระทบจากภัยพิบัติธรรมชาติ สำหรับนำไปเป็นค่าใช้จ่ายในการปรับปรุงหรือซ่อมแซมที่อยู่อาศัย โรงเรือนการเกษตร หรือเครื่องจักรกลการเกษตร รวมถึงส่งเสริมให้เกษตรกรลูกค้าสามารถลดภาระด้านต้นทุนการผลิตและมีเงินทุนหมุนเวียนในกรณีฉุกเฉินในระหว่างการฟื้นฟูจนสามารถกลับมาประกออาชีพและดำเนินธุรกิจตามปกติต่อไปได้อย่างเข้มแข็ง
นอกจากนี้ เพื่อเป็นการสร้างความมั่นใจในความปลอดภัยของสถานที่ในการขับเคลื่อนภารกิจธนาคารและการให้บริการกับเกษตรกรลูกค้า ธ.ก.ส. จึงได้ดำเนินการตรวจสอบโครงสร้างอาคารและระบบงานที่เกี่ยวข้องทุกพื้นที่ เพื่อให้ระบบของธนาคารสามารถให้บริการลูกค้าได้อย่างต่อเนื่องและมีประสิทธิภาพ ทำให้ระบบเศรษฐกิจของประเทศไทยมีความเข้มแข็งและมีเสถียรภาพ
ทั้งนี้ สำหรับลูกค้าที่ได้รับผลกระทบจากสถานการณ์ดังกล่าว ธ.ก.ส. พร้อมเข้าไปดูแลและช่วยเหลือลูกค้าอย่างเต็มที่ในทุกมิติตามวิสัยทัศน์การเป็นธนาคารพัฒนาชนบทที่ยั่งยืน โดยสามารถแจ้งความประสงค์ได้ตั้งแต่วันนี้เป็นต้นไปจนถึง 30 กันยายน 2568 ที่ ธ.ก.ส. ใกล้บ้านท่านทุกสาขาทั่วประเทศ หรือสอบถามรายละเอียดเพิ่มเติมได้ที่ Call Center 02 555 0555 ตลอด 24 ชั่วโมง

ที่มา : https://www.thaigov.go.th/news/contents/details/94866