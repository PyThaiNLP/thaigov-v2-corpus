รัฐบาลไทย-ข่าวทำเนียบรัฐบาล-แถลงการณ์จากรัฐมนตรีว่าการกระทรวงการคลัง เรื่องความมั่นคงของระบบเศรษฐกิจและการคลังจากเหตุการณ์แผ่นดินไหว


วันอาทิตย์ที่ 30 มีนาคม 2568
30/03/2568
พิมพ์
แถลงการณ์จากรัฐมนตรีว่าการกระทรวงการคลัง เรื่องความมั่นคงของระบบเศรษฐกิจและการคลังจากเหตุการณ์แผ่นดินไหว
รองนายกฯ และ รมว.คลัง ออกแถลงการณ์เรื่องความมั่นคงของระบบเศรษฐกิจและการคลังจากเหตุการณ์แผ่นดินไหวเมื่อช่วงบ่ายของวันนี้ (28 มีนาคม 2568) ซึ่งส่งผลให้เกิดแรงสั่นสะเทือนในหลายพื้นที่ของกรุงเทพมหานครและปริมณฑล
นายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง ได้ออกแถลงการณ์เรื่องความมั่นคงของระบบเศรษฐกิจและการคลังจากเหตุการณ์แผ่นดินไหวเมื่อช่วงบ่ายของวันนี้ (28 มีนาคม 2568) ซึ่งส่งผลให้เกิดแรงสั่นสะเทือนในหลายพื้นที่ของกรุงเทพมหานครและปริมณฑล ดังนี้
ข้าพเจ้าได้ติดตามสถานการณ์ดังกล่าวอย่างใกล้ชิดร่วมกับหน่วยงานที่เกี่ยวข้องทุกภาคส่วน จากข้อมูลเบื้องต้น ณ ขณะนี้ ยังไม่มีรายงานความเสียหายที่มีนัยสำคัญต่อระบบเศรษฐกิจ โครงสร้างพื้นฐานทางการคลัง หรือระบบการเงินของประเทศ แรงสั่นสะเทือนที่เกิดขึ้นแม้จะสร้างความตื่นตัวในวงกว้าง แต่ไม่มีผลกระทบต่อการดำเนินงานของหน่วยงานรัฐ ธนาคารของรัฐ หรือโครงข่ายระบบการเงินแต่อย่างใด อย่างไรก็ดี กระทรวงการคลัง ได้สั่งการให้มีการตรวจสอบอาคารและระบบงานที่เกี่ยวข้องในทุกพื้นที่ของกระทรวงการคลัง โดยถือเป็นการดำเนินการเชิงป้องกัน เพื่อสร้างความมั่นใจให้กับข้าราชการและประชาชนในความปลอดภัยของสถานที่ทำงานภาครัฐ และเพื่อให้การดำเนินงานด้านการคลังของประเทศเป็นไปอย่างต่อเนื่องโดยไม่มีอุปสรรค
กระทรวงการคลังอยู่ระหว่างประเมินสถานการณ์และเร่งหาแนวทางช่วยเหลือผู้ที่ได้รับผลกระทบจากเหตุการณ์ดังกล่าวอย่างเร่งด่วน ผ่านหน่วยงานภายใต้การกำกับดูแลของกระทรวงการคลังโดยในส่วนของสถาบันการเงินเฉพาะกิจของรัฐทั้ง 7 แห่ง อยู่ระหว่างพิจารณาออกมาตรการบรรเทาผลกระทบทั้งในส่วนของลูกหนี้เดิมและลูกหนี้ใหม่ อาทิ มาตรการสินเชื่อดอกเบี้ยต่ำ มาตรการค้ำประกันสินเชื่อ หรือมาตรการพักชำระหนี้ เป็นต้น เพื่อให้
ความช่วยเหลือและบรรเทาความเดือดร้อนจากสถานการณ์แผ่นดินไหวให้สามารถลดภาระต้นทุน มีเงินทุนหมุนเวียนสำหรับการฟื้นฟูความเสียหาย ปรับปรุง ซ่อมแซมอาคาร โรงงาน เครื่องจักร เพื่อให้สามารถกลับมาประกอบอาชีพและดำเนินธุรกิจต่อไปได้ ทั้งนี้ สามารถติดต่อขอความช่วยเหลือได้ที่สาขาของสถาบันการเงินเฉพาะกิจของรัฐทุกแห่ง หรือสายด่วนของสถาบันการเงินเฉพาะกิจของรัฐแต่ละแห่งได้ทันที
นอกจากนี้ ได้สั่งการให้สำนักงานคณะกรรมการกำกับและส่งเสริมการประกอบธุรกิจประกันภัย (คปภ.) ประสานงานร่วมกับ สมาคมประกันชีวิต และสมาคมประกันวินาศภัย เร่งติดตามสถานการณ์แผ่นดินไหวที่เกิดขึ้นอย่างใกล้ชิด พร้อมทั้งให้บริษัทประกันภัยเตรียมพร้อมดำเนินการช่วยเหลือผู้เอาประกันภัยที่ได้รับผลกระทบในครั้งนี้ โดยให้สำนักงาน คปภ. ประสานงานกับบริษัทประกันภัยให้สำรวจความเสียหายว่ามีผลกระทบต่อบริษัทประกันภัยอย่างไรบ้าง หากจำเป็นนับจากนี้ ขอให้ คปภ.ประสานกับภาคธุรกิจประกันภัยว่าควรจะมีการเตรียมความพร้อมปรับปรุงความคุ้มครองประกันอัคคีภัย หรือประกันภัย IAR Industrial All Risks ให้บรรจุความคุ้มครองภัยแผ่นดินไหวเข้าไปด้วย โดยจากสถานการณ์ดังกล่าวตลาดหลักทรัพย์แห่งประเทศไทย ได้แจ้งปิดการซื้อขายทุกตลาด ทั้ง SET mai TFEX ในภาคบ่ายของวันนี้ ตั้งแต่เวลา 14.07 น. เพื่อความปลอดภัยของพนักงานและผู้ใช้บริการ
ข้าพเจ้าขอให้ประชาชน นักลงทุน และผู้ประกอบการเชื่อมั่นว่า ระบบเศรษฐกิจของประเทศไทย มีความเข้มแข็ง มีเสถียรภาพ และหน่วยงานภาครัฐพร้อมดำเนินการทุกมาตรการที่จำเป็น เพื่อให้สถานการณ์อยู่ภายใต้การควบคุมอย่างรอบคอบและมีประสิทธิภาพ กระทรวงการคลังจะติดตามสถานการณ์อย่างใกล้ชิดและจะแจ้งข้อมูลเพิ่มเติมหากมีความคืบหน้าเป็นลำดับในโอกาสต่อไป

ที่มา : https://www.thaigov.go.th/news/contents/details/94869