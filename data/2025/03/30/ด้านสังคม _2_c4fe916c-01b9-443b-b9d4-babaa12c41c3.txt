รัฐบาลไทย-ข่าวทำเนียบรัฐบาล-ดีอี เตือน เพจปลอม “OR ให้โอกาสนักลงทุน เป็นเจ้าของหุ้นด้วยเงิน 3,000 บาท ลงทะเบียนจองทางเฟซบุ๊ก” หลอกลงทุนหุ้น หวั่นสูญเงิน-ข้อมูลส่วนบุคคล


วันอาทิตย์ที่ 30 มีนาคม 2568
ดีอี เตือน เพจปลอม “OR ให้โอกาสนักลงทุน เป็นเจ้าของหุ้นด้วยเงิน 3,000 บาท ลงทะเบียนจองทางเฟซบุ๊ก” หลอกลงทุนหุ้น หวั่นสูญเงิน-ข้อมูลส่วนบุคคล
ดีอี เตือน เพจปลอม “OR ให้โอกาสนักลงทุน เป็นเจ้าของหุ้นด้วยเงิน 3,000 บาท ลงทะเบียนจองทางเฟซบุ๊ก” หลอกลงทุนหุ้น หวั่นสูญเงิน-ข้อมูลส่วนบุคคล
กระทรวงดิจิทัลเพื่อเศรษฐกิจและสังคม (ดีอี) ตรวจพบข่าวปลอมรายสัปดาห์ที่เกี่ยวข้องกับอาชญากรรมออนไลน์ ซึ่งประชาชนให้ความสนใจสูงสุดอันดับที่ 1 เรื่อง “OR ให้โอกาสนักลงทุน เป็นเจ้าของหุ้นด้วยเงิน 3,000 บาท ลงทะเบียนจองทางเฟซบุ๊ก” รองลงมาคือเรื่อง “ธนาคารกรุงไทยให้บริการสินเชื่อผ่านบัญชี TikTok ktb.bank33” โดยขอให้ประชาชน อย่าหลงเชื่อข่าวปลอม เลือกเชื่อ-แชร์ ข้อมูลที่เป็นประโยชน์ หวั่นสร้างความสูญเสียทั้งข้อมูลส่วนบุคคล ทรัพย์สิน และอาจส่งผลกระทบต่อประชาชนในสังคมเป็นวงกว้าง
นายเวทางค์ พ่วงทรัพย์ เลขาธิการคณะกรรมการดิจิทัลเพื่อเศรษฐกิจและสังคมแห่งชาติ (BDE) ในฐานะโฆษกกระทรวงดิจิทัลเพื่อเศรษฐกิจและสังคม (ดีอี) กล่าวถึงผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 21 – 27 มีนาคม 2568 พบข้อความที่เข้ามาทั้งหมด 828,598 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 613  ข้อความ
สำหรับช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 598 ข้อความ ตามมาด้วยการแจ้งเบาะแสผ่าน Line Official จำนวน 15 ข้อความ รวมเรื่องที่ต้องดำเนินการตรวจสอบทั้งหมด 208 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 100 เรื่อง โดยในจำนวนนี้เป็นข่าวปลอมเกี่ยวกับอาชญากรรมออนไลน์ที่ได้รับความสนใจจากประชาชนมากที่สุด 10 อันดับ ได้แก่
อันดับที่ 1 : เรื่อง OR ให้โอกาสนักลงทุน เป็นเจ้าของหุ้นด้วยเงิน 3,000 บาท ลงทะเบียนจองทางเฟซบุ๊ก
อันดับที่ 2 : เรื่อง ธนาคารกรุงไทยให้บริการสินเชื่อผ่านบัญชี TikTok ktb.bank33
อันดับที่ 3 : เรื่อง เพจรับสมัครคนไปทำงานเกษตรออสเตรเลีย วีซ่า 3 ปี ถูกกฎหมาย ผ่านกรมแรงงาน
อันดับที่ 4 : เรื่อง ออมสินเปิดให้ ปชช. กู้ปิดหนี้นอกระบบ วงเงิน 1 ล้านบาท ผ่อนนาน 3 ปี ผ่านเพจ LEASE it PCL 464
อันดับที่ 5 : เรื่อง การไฟฟ้าส่วนภูมิภาค เปิดให้บริการผ่านช่องทางไลน์ฝ่ายมิเตอร์ไฟฟ้า
อันดับที่ 6 : เรื่อง รับเลขวงในจากสำนักงานสลากกินแบ่งรัฐบาล ผ่านบัญชี TikTok sarnlmdeh18
อันดับที่ 7 : เรื่อง กรมการขนส่งทางบก เปิดลงทะเบียนทำใบขับขี่ออนไลน์ ผ่านเพจเฟซบุ๊ก ตั้งแต่วันนี้ถึง เม.ย. 68
อันดับที่ 8 : เรื่อง ติดต่อแจ้งหลักฐานเพื่อรับสิทธิรับเงินคืนจากกรมบังคับคดี ผ่านเพจ Center for Future Development
อันดับที่ 9 : เรื่อง ก.ล.ต. เปิดเว็บไซต์ใหม่ ให้ซื้อ-ขายหุ้น
อันดับที่ 10 : เรื่อง การประปานครหลวงเปิดบัญชี Instagram ชื่อ pramaetorrane.beebmuaypom
“เมื่อพิจารณาจากข่าวปลอมที่ประชาชนสนใจมากที่สุด จาก 10 อันดับข้างต้น พบว่าเป็นข่าวชักชวนลงทุนในหน่วยงานที่น่าเชื่อถือ รวมถึงการให้บริการและให้ความช่วยเหลือประชาชนของหน่วยงานต่างๆ ซึ่งอาจทำให้ประชาชนที่สนใจเกิดความเข้าใจผิด มีผลกระทบต่อทั้งตัวบุคคลที่เชื่อและแชร์ข้อมูลส่งต่อกันไปเป็นวงกว้าง เกิดความสับสน โดยประชาชนอาจตกเป็นเหยื่อของมิจฉาชีพ สร้างความเสียหายทั้งทรัพย์สินและข้อมูลส่วนบุคคลได้” นายเวทางค์ กล่าว
สำหรับอันดับ 1 เรื่อง “OR ให้โอกาสนักลงทุน เป็นเจ้าของหุ้นด้วยเงิน 3,000 บาท ลงทะเบียนจองทางเฟซบุ๊ก” กระทรวงดีอี ได้ประสานงานร่วมกับบริษัท ปตท. น้ำมันและการค้าปลีก จำกัด (มหาชน) หรือ OR ตรวจสอบพบว่า เป็นข้อมูลเท็จ โดยขอชี้แจงว่า OR ไม่ได้มีส่วนเกี่ยวข้องกับการโฆษณาชักชวนลงทุนหุ้นตามภาพข่าวดังกล่าว รวมถึงไม่มีนโยบายเสนอขายหุ้นผ่านเพจเฟซบุ๊กดังกล่าว และไม่ได้มีส่วนเกี่ยวข้องกับการจัดทำประชาสัมพันธ์เพื่อเชิญชวนให้ลงทุนในลักษณะนี้ ทั้งนี้ประชาชนสามารถสอบถามข้อมูลที่เกี่ยวข้องกับ OR ได้ที่โทร. 02-196-5959 และสำหรับผู้สนใจข้อมูลเกี่ยวกับ OR เพื่อประกอบการพิจารณาลงทุนสามารถศึกษาข้อมูลเพิ่มเติมได้จากลิงก์ https://investor.pttor.com/th/home
อย่างไรก็ตาม ดีอี มีความห่วงใยประชาชน เรื่องความตระหนักรู้เท่าทันข่าวปลอมที่ถูกแพร่กระจายบนสื่อออนไลน์ โซเชียล ซึ่งหากขาดความรู้เท่าทัน ส่งต่อข้อมูลข่าวปลอม ทำให้เกิดการหลงเชื่อ สร้างความเข้าใจที่คลาดเคลื่อน สร้างความเสียหายต่อทรัพย์สิน หรือข้อมูลส่วนบุคคล และอาจส่งผลกระทบต่อประชาชนในสังคมเป็นวงกว้าง ดังนั้นจึงควรตรวจสอบข้อเท็จจริงของข่าวหรือลิงก์เว็บไซต์ให้แน่ชัด
สามารถแจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.)
|  Line ID: @antifakenewscenter | เว็บไซต์ www.antifakenewscenter.com
--------------------------------------------------------------------------------------

ที่มา : https://www.thaigov.go.th/news/contents/details/94858