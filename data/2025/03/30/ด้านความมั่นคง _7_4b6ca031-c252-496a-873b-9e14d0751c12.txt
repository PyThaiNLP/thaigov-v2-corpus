รัฐบาลไทย-ข่าวทำเนียบรัฐบาล-"อนุทิน" ลงพื้นที่ติดตามกรณีเครนก่อสร้างถล่มย่านดินแดง และพื้นที่ตึก สตง. แห่งใหม่ถล่มต่อเนื่อง เผยทุกฝ่ายยังคงค้นหาผู้รอดชีวิต ภายใน 72 ชั่วโมง 


วันอาทิตย์ที่ 30 มีนาคม 2568
30/03/2568
พิมพ์
"อนุทิน" ลงพื้นที่ติดตามกรณีเครนก่อสร้างถล่มย่านดินแดง และพื้นที่ตึก สตง. แห่งใหม่ถล่มต่อเนื่อง เผยทุกฝ่ายยังคงค้นหาผู้รอดชีวิต ภายใน 72 ชั่วโมง
"อนุทิน" ลงพื้นที่ติดตามกรณีเครนก่อสร้างถล่มย่านดินแดง และพื้นที่ตึก สตง. แห่งใหม่ถล่มต่อเนื่อง เผยทุกฝ่ายยังคงค้นหาผู้รอดชีวิต ภายใน 72 ชั่วโมง เผยด่านฯ ดินแดง หากได้รับการยืนยันความปลอดภัย ผู้ว่าฯ การทางพิเศษ จะพิจารณาเปิดเส้นทางต่อไป
วันนี้ (30 มี.ค. 68) เวลา 14.30 น. นายอนุทิน ชาญวีรกูล รองนายกรัฐมนตรีและรมว.มหาดไทยในฐานะผู้บัญชาการป้องกันและบรรเทาสาธารณภัยแห่งชาติ ลงพื้นที่ติดตามสถานการณ์กรณีเครนก่อสร้างถล่มจากอาคารสูงในย่านดินแดง และติดตามการช่วยเหลือกรณีอาคาร สตง. แห่งใหม่ที่กำลังก่อสร้างถล่ม หลังได้รับผลกระทบจากเหตุแผ่นดินไหว โดยมี น.ส.ซาบีดา ไทยเศรษฐ์ รมช.มหาดไทย นายไชยวัฒน์ จุนถิระพงศ์ อธิบดีกรมการปกครอง นายพงษ์นรา เย็นยิ่ง อธิบดีกรมโยธาธิการและผังเมือง นายสหรัฐ วงศ์สกุลวิวัฒน์ รองอธิบดีกรมป้องกันและบรรเทาสาธารณภัย พญ.วันทนีย์ วัฒนะ ปลัดกรุงเทพมหานคร นายสุรเชษฐ์ เหล่าพูลสุข ผู้ว่าการการทางพิเศษแห่งประเทศไทย (กทพ.) ร่วมลงพื้นที่ด้วย
นายอนุทิน ได้ถึงความคืบหน้าของการรื้อถอนเครนก่อสร้างที่ได้รับความเสียหายจากเหตุแผ่นดินไหวบริเวณด่านเก็บเงินดินแดงว่า ขณะนี้ ได้ทำการตัดเครนไปได้ 35 เมตรจาก 45 เมตร และยังเหลือส่วนโคนที่ติดกับผนังอาคาร ซึ่งสิ่งที่ต้องทำตอนนี้ คือ การเอาลวดสลิงที่มีน้ำหนักมากไปยึดเครนไว้ก่อนเพื่อให้มั่นใจว่าจะไม่ร่วงหล่นลงมา หลังจากนั้นจะค่อย ๆ รื้อถอน ซึ่งจากการหารือกับผู้บริหาร กทพ. คณะกรรมการที่เกี่ยวข้องได้มีข้อตกลงกันว่า จะทำการรื้อถอนช่วงหลังเที่ยงคืน และจะต้องมีการปิดการจราจร
"การเปิดใช้ทางพิเศษบริเวณด่านฯ ดินแดง อยู่ในดุลพินิจของผู้ว่าการการทางพิเศษแห่งประเทศไทย ซึ่งนายสุริยะ จึงรุ่งเรืองกิจ รองนายกรัฐมนตรีและรมว.คมนาคม ได้เน้นย้ำการทางพิเศษแห่งประเทศไทยให้คำนึงถึงความปลอดภัยสูงสุดของประชาชนเป็ยสำคัญ โดยจะต้องประเมินความปลอดภัยอีกครั้งหนึ่ง และเราพยายามทำให้เร็วที่สุด เพื่อที่จะให้เกิดความสะดวกที่สุดกับประชาชนผู้ใช้เส้นทาง" นายอนุทิน กล่าว
นายอนุทิน กล่าวว่า ในส่วนของจุดที่อาคาร สตง.แห่งใหม่ถล่ม ในขณะนี้การดำเนินการผ่านไป 48 ชั่วโมงแล้ว แต่เรายังเชื่อว่ายังมีผู้รอดชีวิต เพราะตามทฤษฎีตราบใดที่ยังไม่เกิน 72 ชั่วโมง ถือว่ายังมีผู้มีชีวิตอยู่ใต้ซากตึกที่ถล่ม ซึ่งนี่คือสาเหตุที่ต้องทำทุกขั้นตอนด้วยความระมัดระวัง เพราะหากรื้อโครงสร้างขนาดใหญ่ด้วยการใช้เครื่องจักรขนาดใหญ่ จะทำให้โครงสร้างด้านบนถล่มมากขึ้นจนอาจส่งผลกับผู้ที่ยังมีชีวิต และในขณะนี้เราได้รับการสนับสนุนวิศวกรผู้เชี่ยวชาญจากหลาย ๆ ประเทศ รวมทั้งท่านนายกวิศวกรรมสถานแห่งประเทศไทย ในพระบรมราชูปถัมภ์และคณะ ที่เดินทางมาปฏิบัติหน้าที่อยู่ในพื้นที่นี้ตั้งแต่เกิดเหตุ ในฐานะวิศวกรจิตอาสา และเรายังคงเพิ่มประสิทธิภาพการค้นหาผู้รอดชีวิตอย่างเต็มกำลัง
"ในขั้นตอนต่อไป เมื่อเราทำการช่วยเหลือและลำเลียงผู้ได้รับบาดเจ็บและเสียชีวิตครบแล้ว จนมั่นใจว่าไม่มีผู้ใดอยู่ใต้ฐานแล้ว เราจึงจะเคลียร์หน้างานทั้งหมด ซึ่งไม่สามารถรอผู้รับเหมาไปเคลมประกันก่อนแล้วมาเคลียร์ได้ ตนจึงได้มอบหมายให้อธิบดีกรมโยธาธิการและผังเมือง พิจารณาหาข้อกฎหมายที่เกี่ยวข้อง เนื่องจากเป็นเหตุสาธารณภัย เพื่อให้เร่งเคลียร์หน้างาน" นายอนุทิน กล่าว
นายอนุทิน กล่าวว่า ในขณะนี้สถานการณ์ทั่วประเทศเข้าสู่ภาวะปกติ ถ้าเราได้รับการยืนความปลอดภัย ผู้ว่าการ กทพ. จะพิจารณาเปิดช่องทางขึ้น-ลงทางด่วนด่านฯ ดินแดงต่อไป และเมื่อประเมินทุกไซต์งานที่ได้รับผลกระทบว่าปลอดภัยแล้ว ก็จะพิจารณาประกาศลดระดับสาธารณภัยจากระดับ 3 เป็นระดับ 2 เพื่ออำนาจการบริหารจัดการอยู่ที่ท่านผู้ว่าราชการกรุงเทพมหานคร และต่างจังหวัดก็อยู่ที่ผู้ว่าราชการจังหวัด แต่ขณะนี้ยังอยู่ในสาธารณภัยระดับ 3 อำนาจยังอยู่ที่รัฐมนตรีว่าการกระทรวงมหาดไทย การดำเนินการของส่วนหน้าต้องขออนุมัติจากกองบัญชาการป้องกันและบรรเทาสาธารณภัยแห่งชาติ ซึ่งมีอธิบดีกรมป้องกันและบรรเทาสาธารณภัยเป็นเลขานุการ

ที่มา : https://www.thaigov.go.th/news/contents/details/94879