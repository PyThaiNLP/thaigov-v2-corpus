รัฐบาลไทย-ข่าวทำเนียบรัฐบาล-บสย. ออกมาตรการด่วน เยียวยา “เหตุการณ์แผ่นดินไหว” ลุยช่วย SMEs เว้นค่าธรรมเนียม 6 เดือน พักหนี้ 3 งวด


วันอาทิตย์ที่ 30 มีนาคม 2568
30/03/2568
พิมพ์
บสย. ออกมาตรการด่วน เยียวยา “เหตุการณ์แผ่นดินไหว” ลุยช่วย SMEs เว้นค่าธรรมเนียม 6 เดือน พักหนี้ 3 งวด
บสย. ออกมาตรการเร่งด่วนช่วยลูกค้าและลูกหนี้ของ บสย. ที่ได้รับผลกระทบจากเหตุการณ์แผ่นดินไหว เพื่อบรรเทาความเดือดร้อนให้ผู้ประสบภัยผ่านช่วงวิกฤตดังกล่าว โดยพักชำระค่าธรรมเนียม 6 เดือนสำหรับลูกค้า และพักชำระค่างวดจ่ายหนี้ 3 งวดสำหรับลูกหนี้
จากสถานการณ์แผ่นดินไหวในช่วงบ่ายของวันที่ 28 มีนาคม 2568 บสย. มีความห่วงใยประชาชน ลูกค้าและผู้ประกอบการ SMEs ล่าสุดได้ออกมาตรการช่วยเหลือเร่งด่วนแก่ผู้ประกอบการ SMEs ที่ได้รับผลกระทบจากเหตุการณ์แผ่นดินไหวที่ส่งผลให้ร้านค้า สถานประกอบการ การดำเนินกิจการ การค้าต่างๆ ได้รับความเสียหาย ซึ่งอาจส่งผลต่อสภาพคล่องทางการเงินของ SMEs เพื่อฟื้นฟูกิจการให้กลับมาดำเนินได้ในเร็ววัน
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) เปิดเผยว่า บสย. ได้ออกมาตรการเร่งด่วนเพื่อช่วย ลูกค้า และ ลูกหนี้ของ บสย. ที่ได้รับผลกระทบจากเหตุการณ์แผ่นดินไหว เพื่อบรรเทาความเดือดร้อนให้ผู้ประสบภัยผ่านช่วงวิกฤตดังกล่าว โดยพักชำระค่าธรรมเนียม 6 เดือนสำหรับลูกค้า และพักชำระค่างวดจ่ายหนี้ 3 งวดสำหรับลูกหนี้ ดังนี้
1. มาตรการช่วยลูกค้า บสย. พักชำระค่าธรรมเนียมและค่าจัดการค้ำประกัน 6 เดือน สำหรับ SMEs ลูกค้า บสย. ที่ถึงกำหนดชำระค่าธรรมเนียมค้ำประกัน และค่าจัดการค้ำประกัน ตั้งแต่วันที่ 28 มีนาคม – 30 เมษายน 2568
2. มาตรการช่วยลูกหนี้ บสย. พักชำระค่างวด 3 งวด สำหรับลูกหนี้ บสย. (ผู้ประกอบการ SMEs ที่ บสย. จ่ายค่าประกันชดเชย) ที่อยู่ในระหว่างผ่อนชำระตามแผนปรับโครงสร้างหนี้ และไม่ผิดนัดชำระหนี้ โดยสามารถยื่นคำขอพักชำระหนี้ได้ตั้งแต่วันที่ 28 มีนาคม – 30 เมษายน 2568
นอกจากนี้ บสย. ยังได้เฝ้าติดตามสถานการณ์และผลกระทบอย่างใกล้ชิดในพื้นที่จังหวัดอื่นๆ ที่มีแนวโน้มเป็นพื้นที่ประสบภัย พร้อมมอบหมายให้สำนักงานเขต บสย. ทั่วประเทศเร่งสำรวจตรวจสอบและสื่อสารประชาสัมพันธ์มาตรการช่วยเหลือดังกล่าว โดย บสย. เร่งลงพื้นที่เพื่อให้ความช่วยเหลืออื่นๆ เพิ่มเติม ทั้งนี้ ผู้ประกอบการ SMEs ทั้งกลุ่มลูกค้า และลูกหนี้ บสย. ที่อยู่ในพื้นที่ประสบเหตุการณ์แผ่นดินไหว สามารถปรึกษาหรือสอบถามข้อมูลเพิ่มเติมและรายละเอียดการเข้าร่วมมาตรการ ได้ที่สำนักงานเขตในพื้นที่ หรือ ช่องทาง LINE OA TCG First: @tcgfirst และ บสย. Call Center โทร. 02-890-9999
https://www.facebook.com/share/p/1W5sByYCnw/

ที่มา : https://www.thaigov.go.th/news/contents/details/94865