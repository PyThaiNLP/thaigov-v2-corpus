รัฐบาลไทย-ข่าวทำเนียบรัฐบาล-“ประธานผู้แทนการค้าไทย” ลุยภารกิจในสหรัฐฯ ต่อ  ถก IMF ผลกระทบ ศก ไทยจากนโยบายสหรัฐ คุย Medtronic บริษัทผู้นำด้านเทคโนโลยีการแพทย์ ตลอดจนหาแนวทางส่งเสริมสินค้าไทยผ่าน Trader Joe’s


วันอาทิตย์ที่ 30 มีนาคม 2568
30/03/2568
พิมพ์
“ประธานผู้แทนการค้าไทย” ลุยภารกิจในสหรัฐฯ ต่อ  ถก IMF ผลกระทบ ศก ไทยจากนโยบายสหรัฐ คุย Medtronic บริษัทผู้นำด้านเทคโนโลยีการแพทย์ ตลอดจนหาแนวทางส่งเสริมสินค้าไทยผ่าน Trader Joe’s
“ประธานผู้แทนการค้าไทย” ลุยภารกิจในสหรัฐฯ ต่อ  ถก IMF ผลกระทบ ศก ไทยจากนโยบายสหรัฐ คุย Medtronic บริษัทผู้นำด้านเทคโนโลยีการแพทย์ ตลอดจนหาแนวทางส่งเสริมสินค้าไทยผ่าน Trader Joe’s
วันศุกร์ที่ 28 มีนาคม 2568 ณ กรุงวอชิงตัน สหรัฐฯ (ตามเวลาสหรัฐฯ) – ดร. นลินี ทวีสิน ประธานผู้แทนการค้าไทย ได้เข้าหารือกับ 3 องค์กรหลัก ได้แก่ กองทุนการเงินระหว่างประเทศ (IMF), บริษัท Medtronic ผู้นำระดับโลกด้านเทคโนโลยีการแพทย์ และห้างค้าปลีกชื่อดัง Trader Joe’s เพื่อส่งเสริมความร่วมมือด้านเศรษฐกิจ การแพทย์ และการส่งออกสินค้าไทย
ในช่วงเช้า ดร. นลินี ได้เข้าพบหารือกับ ผู้บริหารกองทุนการเงินระหว่างประเทศ (IMF) โดยการหารือเน้นประเมินผลกระทบของนโยบายการค้าสหรัฐฯ ที่อาจมีต่อเศรษฐกิจไทย พร้อมรับฟังข้อเสนอแนะเชิงนโยบาย เพื่อเตรียมความพร้อมรับมือความท้าทายทางเศรษฐกิจในช่วงที่สถานการณ์โลกยังเปลี่ยนแปลงอย่างรวดเร็ว
ต่อมาในช่วงสาย ดร. นลินี ได้หารือกับผู้บริหารระดับสูงของ บริษัท Medtronic โดยหารือถึงความร่วมมือด้านการแพทย์ การพัฒนาเทคโนโลยีสุขภาพ โดยเฉพาะการฝึกอบรมบุคลากรไทย การส่งเสริมการท่องเที่ยวเชิงสุขภาพ ในการหารือ Medtronic ยังยืนยันความมุ่งมั่นในการลงทุนระยะยาวในประเทศไทย โดยไทยเป็นตลาดที่ใหญ่ที่สุดของ Medtronic ในอาเซียน
ในช่วงบ่ายของวันเดียวกัน ดร. นลินี ยังได้เยี่ยมชม ซูเปอร์มาร์เก็ต Trader Joe’s เครือข่ายค้าปลีกชั้นนำของสหรัฐฯ ที่มีสาขากว่า 500 แห่ง เพื่อหารือกับถึงการขยายช่องทางจำหน่ายสินค้าไทยในตลาดสหรัฐฯ โดยเฉพาะสินค้าอาหารแปรรูป ผลไม้อบแห้ง และซอสปรุงรส
การเยี่ยมชมครั้งนี้ถือเป็นการเสริมความร่วมมือกับภาคเอกชนสหรัฐฯ เพื่อผลักดันสินค้าไทยเข้าสู่ระบบค้าปลีกอเมริกันอย่างยั่งยืน พร้อมสร้างโอกาสใหม่ให้แก่ผู้ประกอบการไทยในตลาดต่างประเทศ
ภารกิจทั้ง 3 สะท้อนให้เห็นถึงบทบาทเชิงรุกของประธานผู้แทนการค้าไทยในการขับเคลื่อนความร่วมมือระดับโลก ทั้งในด้านเศรษฐกิจ การแพทย์ และการส่งออกสินค้า เพื่อสร้างความเข้มแข็งให้กับประเทศไทยในระยะยาว

ที่มา : https://www.thaigov.go.th/news/contents/details/94855