รัฐบาลไทย-ข่าวทำเนียบรัฐบาล-รัฐบาลสั่งประเมินความเสียหาย มรดกชาติ ล่าสุด ก.วัฒนธรรม เร่งสำรวจโบราณสถานทั่วประเทศหลังแผ่นดินไหวพร้อมให้จัดทำแผนการฟื้นฟูอย่างต่อเนื่อง


วันอาทิตย์ที่ 30 มีนาคม 2568
30/03/2568
พิมพ์
รัฐบาลสั่งประเมินความเสียหาย มรดกชาติ ล่าสุด ก.วัฒนธรรม เร่งสำรวจโบราณสถานทั่วประเทศหลังแผ่นดินไหวพร้อมให้จัดทำแผนการฟื้นฟูอย่างต่อเนื่อง
รัฐบาลสั่งประเมินความเสียหาย มรดกชาติ ล่าสุด ก.วัฒนธรรม เร่งสำรวจโบราณสถานทั่วประเทศหลังแผ่นดินไหวพร้อมให้จัดทำแผนการฟื้นฟูอย่างต่อเนื่อง
วันนี้ (30 มีนาคม 2568) เวลา 09.15 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า นายกรัฐมนตรีสั่งการให้ ทุกส่วนราชการเดินหน้าฟื้นฟูผลกระทบอย่างเร่งด่วน ในทุกมิติ โดยนางสาว สุดาวรรณ หวังศุภกิจโกศล
รัฐมนตรีว่าการกระทรวงวัฒนธรรม ได้สั่งการไปยังหน่วยงานที่เกี่ยวข้องของกระทรวง ฯ ให้เร่งสำรวจและประเมินความเสียหายที่เกิดขึ้นกับอาคารสถานที่ราชการ แหล่งโบราณสถาน โบราณคดี และทรัพย์สินทางวัฒนธรรมทั่วประเทศ เพื่อจัดทำแผนบูรณะฟื้นฟูให้แล้วเสร็จโดยเร็วที่สุด
ทั้งนี้รัฐบาลให้ความสำคัญสูงสุดต่อการอนุรักษ์มรดกทางวัฒนธรรมของชาติ และสั่งการให้ทุกหน่วยงานที่เกี่ยวข้องเร่งดำเนินการสำรวจความเสียหายโดยละเอียด โดยเฉพาะในพื้นที่ที่ได้รับผลกระทบหนัก เพื่อให้สามารถจัดลำดับความสำคัญและกำหนดมาตรการฟื้นฟูได้อย่างมีประสิทธิภาพ โดยได้มอบหมายให้สำนักงานวัฒนธรรมจังหวัดทั่วประเทศเฝ้าระวัง สำรวจ และรายงานข้อมูลความเสียหายโดยเร็วที่สุด เพื่อให้สามารถวางแผนบูรณะซ่อมแซมได้อย่างครอบคลุม นอกจากนี้ ยังได้เตรียมแนวทางดูแลบุคลากรด้านศิลปะและวัฒนธรรม รวมถึงศิลปินแห่งชาติ ศิลปินพื้นบ้าน และผู้ประกอบการในอุตสาหกรรมวัฒนธรรมที่ได้รับผลกระทบจากภัยพิบัติครั้งนี้
สำหรับแหล่งโบราณสถานและโบราณคดี กรมศิลปากรได้รับมอบหมายให้เร่งสำรวจและจัดทำบัญชีรายชื่อสถานที่ที่ได้รับผลกระทบ พร้อมระบุระดับความเสียหายและแนวทางฟื้นฟูให้เป็นระบบ โดยรายงานดังกล่าวจะถูกเสนอให้รัฐบาลพิจารณาจัดสรรงบประมาณเพื่อดำเนินการบูรณะในระยะเร่งด่วน
“รัฐบาลให้ความสำคัญกับการปกป้องมรดกทางวัฒนธรรมของชาติ ซึ่งเป็นสมบัติอันล้ำค่าที่ต้องส่งต่อให้คนรุ่นหลัง การบูรณะครั้งนี้จะดำเนินการอย่างรอบคอบ มีประสิทธิภาพ และยั่งยืนทั้งนี้ สามารถแจ้งข้อมูลความเสียหายของโบราณสถานในพื้นที่ได้ที่กรมศิลปากร กระทรวงวัฒนธรรม หรือสายด่วน วธ. 1765 เพื่อให้การฟื้นฟูเป็นไปอย่างทั่วถึงและรวดเร็วที่สุด"  นางสาวศศิกานต์ กล่าว

ที่มา : https://www.thaigov.go.th/news/contents/details/94856