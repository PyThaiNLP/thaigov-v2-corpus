รัฐบาลไทย-ข่าวทำเนียบรัฐบาล-“กรุงไทย” ห่วงใยลูกค้าและประชาชน ออกมาตรการช่วยเหลือผู้ประสบภัยจากเหตุการณ์แผ่นดินไหว


วันอาทิตย์ที่ 30 มีนาคม 2568
30/03/2568
พิมพ์
“กรุงไทย” ห่วงใยลูกค้าและประชาชน ออกมาตรการช่วยเหลือผู้ประสบภัยจากเหตุการณ์แผ่นดินไหว
ธ.กรุงไทย มีความห่วงใยลูกค้าและประชาชน ที่ได้รับผลกระทบจากเหตุการณ์แผ่นดินไหว เร่งออกมาตรการช่วยเหลือทางการเงิน เพื่อบรรเทาความเดือดร้อนให้กับลูกค้าบุคคลรายย่อย ผู้ประกอบการเอสเอ็มอี และลูกค้าธุรกิจ มุ่งเน้นช่วยลดภาระทางการเงิน
ธนาคารกรุงไทย มีความห่วงใยลูกค้าและประชาชน ที่ได้รับผลกระทบจากเหตุการณ์แผ่นดินไหว เร่งออกมาตรการช่วยเหลือทางการเงิน เพื่อบรรเทาความเดือดร้อนให้กับลูกค้าบุคคลรายย่อย ผู้ประกอบการเอสเอ็มอี และลูกค้าธุรกิจ มุ่งเน้นช่วยลดภาระทางการเงิน ครอบคลุมการลดดอกเบี้ย และลดค่างวดชำระหนี้ พร้อมเสริมสภาพคล่องในการดำรงชีพ และซ่อมแซมทรัพย์สินที่ได้รับความเสียหาย
นายผยง ศรีวณิช กรรมการผู้จัดการใหญ่ ธนาคารกรุงไทย เปิดเผยว่า ธนาคารกรุงไทย มีความห่วงใยพี่น้องประชาชน ที่ได้รับผลกระทบจากเหตุการณ์แผ่นดินไหวครั้งใหญ่ในช่วงบ่ายของวันที่ 28 มีนาคม 2568 ซึ่งส่งผลกระทบเป็นวงกว้างในหลายพื้นที่ของประเทศ สร้างความเสียหายต่อชีวิต ทรัพย์สิน การประกอบอาชีพ และการดำรงชีพของลูกค้าประชาชน  ธนาคารจึงได้ออกมาตรการช่วยเหลือทางการเงิน เพื่อบรรเทาความเดือดร้อนให้กับลูกค้าที่ได้รับผลกระทบอย่างเร่งด่วน ครอบคลุมการลดภาระทางการเงิน ทั้งปรับลดค่างวดการผ่อนชำระ การปรับลดอัตราดอกเบี้ย และการให้วงเงินเสริมสภาพคล่องในการดำรงชีพ รวมถึงการซ่อมแซมที่อยู่อาศัยและทรัพย์สินที่ได้รับความเสียหาย
สำหรับมาตรการความช่วยเหลือผู้ประสบเหตุการณ์แผ่นดินไหว มีดังนี้
มาตรการแบ่งเบาภาระลูกค้าสินเชื่อปัจจุบัน
• สินเชื่อบ้าน และสินเชื่อธุรกิจ SSME ลดค่างวดลง 75% ของค่างวดปัจจุบันนาน 1 ปี และ
ลดดอกเบี้ยเป็น 0% ต่อปี นาน 3 เดือน และหลังจากนั้น ดอกเบี้ยคงที่ 2.5% ต่อปี นาน 33 เดือน (รวมเป็นระยะเวลา ดอกเบี้ยพิเศษนาน 3 ปี)
• สินเชื่อส่วนบุคคล ลดค่างวดลง 75% ของค่างวดปัจจุบัน นาน 1 ปี และลดดอกเบี้ยเป็น ดอกเบี้ยคงที่ 4.5% ต่อปี นาน 3 ปี
• สินเชื่อธุรกิจ SME ให้ความช่วยเหลือครอบคลุม ทั้งการลดอัตราดอกเบี้ย ลดค่างวดการชำระหนี้ พักชำระเงินต้น ชำระเฉพาะดอกเบี้ย หรือพักชำระเงินต้น และ/หรือ พักชำระดอกเบี้ยบางส่วน ขยายระยะเวลาสัญญา/ปรับตารางผ่อนชำระหนี้ เป็นต้น โดยเงื่อนไขและเกณฑ์การพิจารณาลูกค้าแต่ละรายเป็นไปตามหลักเกณฑ์ที่ธนาคารกำหนด ซึ่งธนาคารจะพิจารณาให้เหมาะสมกับลูกค้าแต่ละราย เพื่อลดภาระทางการเงินและให้สอดรับกับผลกระทบจากเหตุการณ์แผ่นดินไหว รวมถึงสภาพเศรษฐกิจและรายได้ของธุรกิจที่น่าจะฟื้นตัวในอนาคต
•  สำหรับลูกค้าธุรกิจ  สามารถติดต่อผู้ดูแลธุรกิจสัมพันธ์ของท่าน (RM) เพื่อประสานงานให้ความช่วยเหลืออย่างเหมาะสม  โดยธนาคารจะพิจารณาความช่วยเหลือให้สอดคล้องกับสถานการณ์ของลูกค้าแต่ละราย
มาตรการสำหรับสินเชื่อเพื่อฟื้นฟูกิจการและซ่อมบ้าน
• สินเชื่อบ้าน Top up สินเชื่อบ้านแลกเงิน และสินเชื่อธุรกิจ SSME (Term Loan) ดอกเบี้ยคงที่ 0% ต่อปี นาน 3 เดือน หลังจากนั้น ดอกเบี้ยคงที่ 2.5% ต่อปี นาน 33 เดือน (รวมเป็นระยะเวลา ดอกเบี้ยพิเศษนาน 3 ปี กรณีสินเชื่อบ้าน ฟรีค่าประเมินและค่าจดจำนอง)
• สินเชื่อส่วนบุคคล (Term Loan) ดอกเบี้ยคงที่ 4.5% ต่อปี นาน 3 ปี
• สินเชื่อธุรกิจ SME  (Term Loan) ระยะเวลา 7 ปี ดอกเบี้ย 3.5% ต่อปี นาน 2 ปี หลังจากนั้น MLR-1% ต่อปี
ทั้งนี้ ลูกค้าสินเชื่อบ้านกรุงไทย  และลูกค้าที่ซื้อประกันอัคคีภัยกับธนาคาร สามารถตรวจสอบความคุ้มครองจากกรมธรรม์ประกันอัคคีภัย และ แจ้งเคลมค่าสินไหมกับบริษัทประกันภัยได้ที่ บมจ. ชับบ์สามัคคีประกันภัย LINE @chubbthailand โทร 1758 กด 2 หรือ 02-611-4470 หรือ www.chubb.com  บมจ. กรุงไทยพานิชประกันภัย LINE @kpiclaim โทร 02- 624-1111 หรือ www.kpi.co.th  บมจ. ทิพยประกันภัย (DHIP)
LINE @dhipayainsurance แอปฯ Tip Flash Claim โทร 1736 หรือ www.dhipaya.co.th ศึกษารายละเอียดเกี่ยวกับประกันอัคคีภัยที่อยู่อาศัยได้ที่ https://krungthai.com/th/personal/insurance/others/property
ธนาคารกรุงไทย ขอส่งกำลังใจให้พี่น้องประชาชนที่ได้รับผลกระทบจากเหตุการณ์ดังกล่าว พร้อมเคียงข้างให้ความช่วยเหลือลูกค้า ประชาชนอย่างเต็มกำลัง เพื่อให้ผ่านพ้นวิกฤตครั้งนี้ไปได้อย่างรวดเร็ว โดยให้ความสำคัญกับแนวทางการให้สินเชื่ออย่างรับผิดชอบและเป็นธรรม (Responsible Lending) ของธนาคารแห่งประเทศไทย พร้อมให้ความรู้สร้างวินัยทางการเงิน กู้เท่าที่จำเป็นและชำระคืนไหว เพื่อเสริมสร้างภูมิคุ้มกันทางการเงินอย่างยั่งยืน โดยแจ้งความประสงค์เข้าร่วมมาตรการความช่วยเหลือได้ที่ ธนาคารกรุงไทยทุกสาขา ตั้งแต่ 28 มีนาคม - 31 ธันวาคม 2568  สอบถามข้อมูลเพิ่มเติมได้ที่ Krungthai Contact Center โทร 02-111-1111
ทั้งนี้ สินเชื่อบ้าน Top up และ สินเชื่อบ้านแลกเงิน อัตราดอกเบี้ยที่แท้จริงตลอดอายุสัญญาเท่ากับอัตราดอกเบี้ยที่แท้จริงตลอดอายุสัญญาเท่ากับ 5.2% ต่อปี (ณ วันที่ 3 มี.ค. 68) MLR = 6.825% ต่อปี (ณ วันที่ 3 มี.ค. 68) |  และสินเชื่อบุคคล อัตราดอกเบี้ยที่แท้จริงตลอดอายุสัญญาอยู่ระหว่าง 6.595% - 24% ต่อปี MRR = 7.345% ต่อปี (ณ วันที่ 3 มี.ค.68) ยกเว้นสินเชื่ออเนกประสงค์ สำหรับข้าราชการผู้รับบำนาญ | สินเชื่อเพื่อธุรกิจ SME MLR=6.825% ต่อปี  (ณ วันที่ 3 มี.ค. 68) | สินเชื่อเพื่อธุรกิจ SSME สำหรับผู้ประกอบการที่มียอดขายไม่เกิน 100 ล้านบาท และวงเงินกู้ไม่เกิน 20 ล้านบาท  | สินเชื่อเพื่อธุรกิจ SME สำหรับผู้ประกอบการขนาดกลางที่มียอดขายมากกว่า 100 ล้านบาท หรือวงเงินกู้มากกว่า 20 ล้านบาทขึ้นไป | สำหรับอัตราดอกเบี้ยลอยตัวสามารถเปลี่ยนแปลงเพิ่มขึ้นหรือลดลงได้สามารถตรวจสอบอัตราดอกเบี้ยปัจจุบันได้ที่ www.krungthai.com/link/specialmeasures | เงื่อนไขและหลักเกณฑ์ การพิจารณาสินเชื่อเป็นไปตามที่ธนาคารกำหนด

ที่มา : https://www.thaigov.go.th/news/contents/details/94864