รัฐบาลไทย-ข่าวทำเนียบรัฐบาล-กรมธนารักษ์ เดินหน้ามอบสัญญาเช่าที่ราชพัสดุตามโครงการธนารักษ์เอื้อราษฎร์ ณ จังหวัดกาญจนบุรี


วันเสาร์ที่ 8 มีนาคม 2568
08/03/2568
พิมพ์
กรมธนารักษ์ เดินหน้ามอบสัญญาเช่าที่ราชพัสดุตามโครงการธนารักษ์เอื้อราษฎร์ ณ จังหวัดกาญจนบุรี
กรมธนารักษ์จัดพิธีมอบสัญญาเช่าที่ราชพัสดุ ประจำปีงบประมาณ พ.ศ.2568 ภายใต้โครงการธนารักษ์เอื้อราษฎร์ “สัญญาเช่าที่ดิน พลิกชีวิตประชาชน” โดยมีนายเผ่าภูมิ โรจนสกุล รมช.คลัง เป็นประธานพิธีมอบสัญญาเช่าที่ราชพัสดุ
กรมธนารักษ์จัดพิธีมอบสัญญาเช่าที่ราชพัสดุ ประจำปีงบประมาณ พ.ศ. 2568 ภายใต้โครงการธนารักษ์เอื้อราษฎร์ “สัญญาเช่าที่ดิน พลิกชีวิตประชาชน” โดยมีนายเผ่าภูมิ โรจนสกุล รัฐมนตรีช่วยว่าการกระทรวงการคลัง ให้เกียรติเป็นประธานพิธีมอบสัญญาเช่าที่ราชพัสดุ ณ อาคารพระมงคลสิทธิคุณ วัดทุ่งลาดหญ้า ตำบลลาดหญ้า อำเภอเมืองกาญจนบุรี จังหวัดกาญจนบุรี
วันนี้ (8 มีนาคม 2568) นายเผ่าภูมิ โรจนสกุล รัฐมนตรีช่วยว่าการกระทรวงการคลัง เปิดเผยว่า กระทรวงการคลัง มีเจตนารมณ์ในการบริหารจัดการที่ราชพัสดุให้เกิดผลสัมฤทธิ์สูงสุดและตระหนักถึงนโยบาลของรัฐบาลในการแก้ไขปัญหาที่อยู่อาศัยและที่ทำกินให้แก่ราษฎร จึงให้กรมธนารักษ์ซึ่งเป็นหน่วยงานในสังกัดกระทรวงการคลัง ที่มีภารกิจหน้าที่ ปกครอง ดูแล บำรุงรักษาที่ราชพัสดุ นำที่ราชพัสดุในความครอบครองของส่วนราชการต่าง ๆ ที่ไม่ได้ใช้ประโยชน์ในราชการ มาสนับสนุนการดำเนินโครงการของรัฐบาลตามแนวทางการแก้ไขปัญหาความยากจนของชาติที่มุ่งแก้ไขปัญหาที่อยู่อาศัยและที่ทำกินให้แก่ราษฎร โดยให้ประชาชนที่ถือครองที่ราชพัสดุอยู่ก่อนวันที่ 4 ตุลาคม 2546 และไม่โต้แย้งกรรมสิทธิ์ เช่าที่ราชพัสดุในอัตราผ่อนปรน ผ่านกลไกการจัดให้เช่าของกรมธนารักษ์ตามกฎหมายที่ราชพัสดุ ส่งผลให้ราษฎรที่ยินยอมเช่าที่ราชพัสดุภายใต้โครงการธนารักษ์เอื้อราษฎร์ มีคุณภาพชีวิตที่ดีอย่างยั่งยืน ทั้งด้านสาธารณูปโภค ระบบสาธารณูปการ และเข้าถึงบริการสาธารณะขั้นพื้นฐานของทางราชการ อีกทั้งสร้างรายได้ สร้างโอกาสทางเศรษฐกิจและการสร้างความเข้มแข็งด้านสังคมให้กับราษฎร สำหรับในครั้งนี้ กรมธนารักษ์ดำเนินการมอบสัญญาเช่าที่ราชพัสดุได้แก่ แปลงหมายเลขทะเบียน กจ.209 (บางส่วน) อำเภอเมืองกาญจนบุรี จังหวัดกาญจนบุรี เพื่ออยู่อาศัยและเพื่อการเกษตร จำนวน 102 ราย (145 สัญญา) เนื้อที่ประมาณ 187- 3 -57 ไร่ และ แปลง ส.กจ.108 (บางส่วน) อำเภอท่าม่วง จังหวัดกาญจบุรี เพื่ออยู่อาศัย จำนวน 30 ราย (32 สัญญา) เนื้อที่ประมาณ 5 - 2 - 79 ไร่ รวมทั้งสิ้น 132 ราย (177 สัญญา) เนื้อที่ประมาณ 193 - 2 - 36 ไร่
สำหรับโครงการธนารักษ์เอื้อราษฎร์ “สัญญาเช่าที่ดิน พลิกชีวิตประชาชน” เป็นการขับเคลื่อนตามนโยบายของรัฐบาล เพื่อมุ่งแก้ไขปัญหาที่อยู่อาศัยและที่ดินทำกินให้แก่ประชาชน โดยในปีงบประมาณ พ.ศ.2568 ตั้งเป้าหมายในการมอบสัญญาเช่าที่ราชพัสดุให้แก่ประชาชนไม่น้อยกว่า 5,055 สัญญา ซึ่งคาดว่าจะสร้างความเจริญเติบโตทางเศรษฐกิจให้แก่ท้องถิ่นได้มากขึ้น และยกระดับคุณภาพชีวิตความเป็นอยู่ของประชาชนให้มีความยั่งยืนต่อไป นายเผ่าภูมิ กล่าวในตอนท้าย

ที่มา : https://www.thaigov.go.th/news/contents/details/94173