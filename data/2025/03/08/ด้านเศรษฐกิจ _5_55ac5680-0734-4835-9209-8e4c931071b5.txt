รัฐบาลไทย-ข่าวทำเนียบรัฐบาล-กระทรวงเกษตรฯ พร้อมส่งเสริมบทบาทสตรีในภาคเกษตร มุ่งพัฒนาศักยภาพให้เข้มแข็ง พึ่งพาตัวเองได้อย่างยั่งยืน


วันเสาร์ที่ 8 มีนาคม 2568
กระทรวงเกษตรฯ พร้อมส่งเสริมบทบาทสตรีในภาคเกษตร มุ่งพัฒนาศักยภาพให้เข้มแข็ง พึ่งพาตัวเองได้อย่างยั่งยืน
กระทรวงเกษตรฯ พร้อมส่งเสริมบทบาทสตรีในภาคเกษตร มุ่งพัฒนาศักยภาพให้เข้มแข็ง พึ่งพาตัวเองได้อย่างยั่งยืน
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ กล่าวว่า ด้วยวันที่ 8 มีนาคม ของทุกปี ถูกกำหนดให้เป็นวันสตรีสากล (International Women’s Day) เพื่อระลึกถึงการต่อสู้เรียกร้องสิทธิของผู้หญิง ทั่วโลกจึงร่วมเฉลิมฉลองบทบาทและสิทธิของสตรีในการทำงาน สังคม เศรษฐกิจ และการเมือง จึงขอเป็นกำลังใจให้ผู้หญิงไทยในทุกบทบาท ทุกสถานะ ซึ่งเชื่อว่าพลังของผู้หญิงสามารถสร้างความเปลี่ยนแปลงที่สำคัญในหลาย ๆ ด้านได้ ทั้งการเมือง เศรษฐกิจ รวมถึงการศึกษา และปัจจุบันจำนวนสัดส่วนของผู้หญิงในแต่สายงานก็มีจำนวนเพิ่มขึ้น วันนี้จึงเป็นโอกาสที่ดีในการยกย่องความสำคัญของผู้หญิง
ศ.ดร.นฤมล กล่าวต่อว่า กระทรวงเกษตรฯ มุ่งส่งเสริมบทบาทของผู้หญิงในระบบเกษตรอาหาร โดยตระหนักถึงความสำคัญของการส่งเสริมการเติบโตทางเศรษฐกิจ ความมั่นคงทางอาหาร และการพัฒนาที่ยั่งยืน ซึ่งผู้หญิงถือเป็นแกนหลักของระบบเกษตรอาหารของประเทศไทย โดยเราได้ดำเนินโครงการเพื่อลดช่องว่างระหว่างเพศ เช่น การส่งเสริมการรวมกลุ่มและการพัฒนาทักษะให้กับเกษตรกรหญิง ฝึกอบรมผู้หญิงให้เป็นผู้ประกอบการด้านการเกษตร รวมถึงการสนับสนุนให้สามารถเข้าถึงแหล่งเงินทุนสำหรับสร้างอาชีพ สร้างรายได้ และมีชีวิตที่มั่นคง เพื่อให้เกษตรกรผู้หญิงสามารถพึ่งพาตนเอง
“วันนี้แม้จะมีการรณรงค์ในเรื่องความเท่าเทียมทางเพศ แต่สิ่งสำคัญก็คือ การเพิ่มพื้นที่และโอกาสในการทำงานของผู้หญิง รวมถึงสวัสดิการที่ผู้หญิงควรจะได้รับ สิ่งเหล่านี้มีความสำคัญต่อเป้าหมายการลดความเหลื่อมล้ำทางสังคม” ศ.ดร.นฤมล กล่าว

ที่มา : https://www.thaigov.go.th/news/contents/details/94168