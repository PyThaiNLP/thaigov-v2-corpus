รัฐบาลไทย-ข่าวทำเนียบรัฐบาล-กรมการจัดหางานตั้งศูนย์รับเรื่องร้องทุกข์ เสริมสร้างความโปร่งใสในการตรวจสอบใบรับรองแพทย์


วันเสาร์ที่ 8 มีนาคม 2568
กรมการจัดหางานตั้งศูนย์รับเรื่องร้องทุกข์ เสริมสร้างความโปร่งใสในการตรวจสอบใบรับรองแพทย์
นายสมชาย มรกตศรีวรรณ อธิบดีกรมการจัดหางาน เปิดเผยว่า จากกรณีที่มีข่าวเกี่ยวกับการนำใบรับรองแพทย์ปลอมมาใช้ในการขอต่อใบอนุญาตทำงานของแรงงานต่างด้าว 4 สัญชาติ กัมพูชา ลาว เมียนมา และเวียดนาม
ส่งผลกระทบต่อภาพลักษณ์ของกรมการจัดหางาน และที่สำคัญมีผลกระทบต่อระบบสาธารณสุขภายในประเทศ เป็นการทำลายระบบการคัดกรองโรคต้องห้ามที่เป็นภัยต่อประชาชนในประเทศไทย กรมการจัดหางาน จึงได้ตั้งศูนย์รับเรื่องราวร้องทุกข์เกี่ยวกับสถานพยาบาลและใบรับรองแพทย์ปลอม ซึ่งมีสถานที่ตั้งอยู่ที่ กองทะเบียนจัดหางานกลางและคุ้มครองคนหางาน ชั้น 4 กรมการจัดหางาน เพื่อรับเรื่องราวร้องทุกข์จากนายจ้าง สถานประกอบการ และแรงงานต่างชาติ รวมทั้งประชาชนทั่วไปเกี่ยวกับสถานพยาบาลและใบรับรองแพทย์ปลอม สืบเบาะแสการกระทำความผิด และบังคับใช้กฎหมายต่อผู้กระทำความผิด หรือผู้ที่เกี่ยวข้องกับการใช้ใบรับรองแพทย์ปลอม รวมทั้งให้ข้อมูลข่าวสารต่าง ๆ เพื่อป้องกันการทำความผิดเกี่ยวกับการใช้ใบรับรองแพทย์ปลอมที่จะนำมาขอรับใบอนุญาตทำงานของแรงงานต่างชาติ
“กรมการจัดหางาน ขอฝากถึงนายจ้าง สถานประกอบการ และแรงงานต่างด้าว และประชาชนทั่วไปหากพบเห็นการใช้ใบรับรองแพทย์ปลอมสามารถแจ้งเบาะแสหรือร้องทุกข์ได้ที่ศูนย์รับเรื่องราวร้องทุกข์เกี่ยวกับสถานพยาบาลและใบรับรองแพทย์ปลอม กองทะเบียนจัดหางานกลางและคุ้มครองคนหางาน กรมการจัดหางาน อาคารกระทรวงแรงงาน ชั้น 4 โทร 02 245 6763  ,095 740 4531 , 080 043 9403 หรือ สายด่วนกระทรวงแรงงาน  1506 กด 2 กรมการจัดหางาน  หรือสายด่วนกรมการจัดหางาน 1694” นายสมชาย กล่าว

ที่มา : https://www.thaigov.go.th/news/contents/details/94160