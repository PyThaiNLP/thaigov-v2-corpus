รัฐบาลไทย-ข่าวทำเนียบรัฐบาล-"จิณณารัชช์" นายกสมาคมแม่บ้านมหาดไทย เปิดการประชุม “แม่บ้านมหาดไทยสัญจรภาคกลาง และภาคตะวันออก” ย้ำ บทบาทของงานแม่บ้านมหาดไทย คือ การทำหน้าที่ "ผู้ให้" โดยไม่หวังสิ่งใดตอบแทน


วันเสาร์ที่ 8 มีนาคม 2568
08/03/2568
พิมพ์
"จิณณารัชช์" นายกสมาคมแม่บ้านมหาดไทย เปิดการประชุม “แม่บ้านมหาดไทยสัญจรภาคกลาง และภาคตะวันออก” ย้ำ บทบาทของงานแม่บ้านมหาดไทย คือ การทำหน้าที่ "ผู้ให้" โดยไม่หวังสิ่งใดตอบแทน
"จิณณารัชช์ สัมพันธรัตน์" นายกสมาคมแม่บ้านมหาดไทย เปิดการประชุม “แม่บ้านมหาดไทยสัญจรภาคกลาง และภาคตะวันออก” ย้ำ บทบาทของงานแม่บ้านมหาดไทย คือ การทำหน้าที่ "ผู้ให้" โดยไม่หวังสิ่งใดตอบแทน พร้อมนำนโยบาย 5 ข้อ มุ่งขับเคลื่อนงาน “บำบัดทุกข์ บำรุงสุข"
"จิณณารัชช์ สัมพันธรัตน์" นายกสมาคมแม่บ้านมหาดไทย เปิดการประชุม “แม่บ้านมหาดไทยสัญจรภาคกลาง และภาคตะวันออก” ย้ำ บทบาทของงานแม่บ้านมหาดไทย คือ การทำหน้าที่ "ผู้ให้" โดยไม่หวังสิ่งใดตอบแทน พร้อมนำนโยบาย 5 ข้อ มุ่งขับเคลื่อนงาน “บำบัดทุกข์ บำรุงสุข" ให้ประชาชนมีคุณภาพชีวิตที่ดีอย่างยั่งยืน
เมื่อวันที่ 7 มี.ค. 68 เวลา 10.00 น. นางจิณณารัชช์ สัมพันธรัตน์ นายกสมาคมแม่บ้านมหาดไทย เป็นประธานเปิดการประชุมแม่บ้านมหาดไทยสัญจร ครั้งที่ 1 พื้นที่ภาคกลาง และภาคตะวันออก ประจำปี 2568 พร้อมมอบแนวทางการขับเคลื่อนงานสมาคมแม่บ้านมหาดไทยให้กับประธานแม่บ้านมหาดไทย 25 จังหวัด ภาคกลางและภาคตะวันออก ณ โรงแรมวิศมาราชบุรี อ.เมืองราชบุรี จ.ราชบุรี โดยมี น.ส.ฐิติลักษณ์ คำพา ผู้ว่าราชการ จ.ราชบุรี ในฐานะประธานแม่บ้านมหาดไทย จ.ราชบุรี นำทีมแม่บ้านมหาดไทยให้การต้อนรับ
นางจิณณารัชช์ สัมพันธรัตน์ กล่าวว่า การประชุมสัญจรนอกสถานที่ของสมาคมแม่บ้านมหาดไทย ครั้งที่ 1 ได้เลือก จ.ราชบุรี เป็นพื้นที่ดำเนินกิจกรรม เพื่อให้ประธานแม่บ้านมหาดไทยจังหวัด และทีมผู้ขับเคลื่อนงานของชมรมแม่บ้านมหาดไทยจังหวัดภาคกลางและภาคตะวันออกได้พบปะ ทำความรู้จัก และร่วมแลกเปลี่ยนเรียนรู้ สร้างเครือข่าย และความสัมพันธ์อันดี เพื่อหนุนเสริมบทบาทการบำบัดทุกข์ บำรุงสุข เคียงข้างข้าราชการกระทรวงมหาดไทย
ในปี 2568 สมาคมแม่บ้านมหาดไทย มุ่งมั่นขับเคลื่อนงาน โดยมีประธานแม่บ้านมหาดไทยจังหวัด เป็น “ผู้นำ” ในการดำเนินงาน ตาม 5 นโยบายหลัก คือ 1. สมาคมแม่บ้านมหาดไทยห่วงใยใส่ใจสิ่งแวดล้อม อาทิ การคัดแยกขยะและการใช้ถังขยะเปียกลดโลกร้อน 2. การส่งเสริมเศรษฐกิจชุมชน อาทิ การเสริมสร้างความมั่นคงทางอาหาร การน้อมนำพระดำริ "ผ้าไทยใส่ให้สนุก" ในวาระต่าง ๆ 3. การบรรเทาทุกข์ผู้ยากไร้ และผู้ด้อยโอกาส อาทิ การบำบัดทุกข์ บำรุงสุข ผู้ยากไร้ และผู้ด้อยโอกาส การส่งเสริมสุขภาพอนามัยให้แก่เด็กและเเม่ และสนับสนุนการดำเนินงานของมูลนิธิร่วมจิตน้อมเกล้าฯ เพื่อเยาวชน 4. การส่งเสริมการพัฒนาจิตใจ อาทิ โครงการร้อยใจไทย สืบสานราชธรรม ทั้งแผ่นดิน เพื่อถวายเป็นพระราชกุศลแด่พระบาทสมเด็จพระวชิรเกล้าเจ้าอยู่หัว และ 5. การสร้างการรับรู้ และสร้างความสัมพันธ์อันดีภายใน และภายนอกองค์กร
นางจิณณารัชช์ กล่าวเน้นย้ำถึงบทบาทของท่านประธานแม่บ้านมหาดไทยจังหวัดในแต่ละพื้นที่ ได้ยึดมั่นบทบาทผู้ที่คอยสนับสนุนการทำงานของท่านผู้ว่าราชการจังหวัด และนำพาสมาชิกชมรมแม่บ้านมหาดไทยจังหวัด ให้ความสำคัญกับการเป็น "ผู้ให้" ที่ให้โดยไม่หวังสิ่งใดตอบแทน และให้ด้วยใจที่เปี่ยมด้วยจิตอาสา ร่วมด้วยช่วยกัน บำบัดทุกข์บำรุงสุข ช่วยเหลือผู้ยากไร้ และพัฒนาคุณภาพชีวิตของพี่น้องประชาชนให้ดีขึ้นอย่างยั่งยืน เป็นขวัญกำลังใจให้กับคนมหาดไทยในการสร้างสรรค์ประโยชน์เพื่อพี่น้องประชาชนมากที่สุด
ด้าน น.ส.ฐิติลักษณ์ กล่าวว่า จังหวัดราชบุรี ขอขอบคุณสมาคมแม่บ้านมหาดไทยที่ได้ให้เกียรติคัดเลือกจังหวัดราชบุรีให้เป็นเจ้าภาพจัดประชุมสมาคมแม่บ้านมหาดไทยในครั้งนี้ ซึ่งจะเป็นการช่วยประชาสัมพันธ์ในเรื่องการท่องเที่ยวชุมชน และผลิตภัณฑ์ชุมชนของจังหวัดราชบุรี ให้เป็นที่รู้จักมากยิ่งขึ้น เป็นการส่งเสริมเศรษฐกิจฐานรากตามนโยบายของนายอนุทิน ชาญวีรกูล รองนายกรัฐมนตรี และรมว.มหาดไทย และขอเชิญชวนทุกท่านได้มาเยี่ยมเยือนจังหวัดราชบุรีในโอกาสต่าง ๆ ต่อไป
ในการประชุมวันนี้ นางศลิษา ภิรมย์รัตน์ นางสุจิตรา ศรีนาม ที่ปรึกษานายกสมาคมแม่บ้านมหาดไทย นางชุลีพร เตรัตน์ นางจิรวรรณ เพ็ญพาส นางอรจิรา ศิริมงคล นางบุษบา บุญญลักษม์ นางวาทิณี โฆษาศิวิไลซ์ อุปนายกสมาคมแม่บ้านมหาดไทย นางกฤติกา คำจันทร์ คู่สมรสผู้ว่าการการประปาส่วนภูมิภาค ประธานแม่บ้านมหาดไทยจังหวัด ภาคีเครือข่ายของกระทรวงมหาดไทย และสมาคมแม่บ้านมหาดไทยในพื้นที่ภาคกลาง และภาคตะวันออก 25 จังหวัด รวมกว่า 200 คน เข้าร่วม

ที่มา : https://www.thaigov.go.th/news/contents/details/94162