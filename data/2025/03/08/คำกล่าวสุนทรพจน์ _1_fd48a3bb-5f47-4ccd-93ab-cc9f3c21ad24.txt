รัฐบาลไทย-ข่าวทำเนียบรัฐบาล-คำปราศรัย นางสาวแพรทองธาร ชินวัตร นายกรัฐมนตรี เนื่องในโอกาสวันสตรีสากล ประจำปี 2568


วันเสาร์ที่ 8 มีนาคม 2568
08/03/2568
พิมพ์
คำปราศรัย นางสาวแพรทองธาร ชินวัตร นายกรัฐมนตรี เนื่องในโอกาสวันสตรีสากล ประจำปี 2568
คำปราศรัย นางสาวแพรทองธาร ชินวัตร นายกรัฐมนตรี เนื่องในโอกาสวันสตรีสากล ประจำปี 2568
สวัสดีค่ะ พี่น้องชาวไทยที่รักทุกท่าน
วันที่ 8 มีนาคมของทุกปี เป็นวันสตรีสากล เพื่อเฉลิมฉลอง และรำลึกถึง การต่อสู้ของผู้หญิงต่อการเลือกปฏิบัติเพื่อให้ได้ สิทธิ โอกาส ความเท่าเทียม และความยุติธรรมค่ะ
ประเทศไทย เป็น 1 ใน 60 ประเทศทั่วโลก และ 1 ใน 10 ประเทศเอเชีย ที่เคยมีผู้นำสูงสุดของประเทศเป็นผู้หญิง
และประเทศไทย ยังมีสัดส่วนประธานเจ้าหน้าที่บริหาร หรือ CEO เป็นผู้หญิง สูงเป็นอันดับ 3 ของโลกซึ่งสะท้อนว่า สังคมไทยให้พื้นที่กับผู้หญิง อย่างเท่าเทียม
ทุกวันนี้ ดิฉันเชื่อว่า ผู้หญิงทุกคนสามารถก้าวขึ้นไปเป็นผู้นำได้ ในทุกเวทีทุกระดับ สามารถเป็นทุกอาชีพ สามารถทำตามความฝันที่ตัวเองต้องการ และสามารถรับทุกโอกาสอย่างเท่าเทียมกัน โดยที่ ความเป็นผู้หญิง ไม่ได้เป็นอุปสรรคขัดขวางอีกต่อไป
ต้องขอขอบคุณ ทุกท่านที่ร่วมกันต่อสู้กับการเลือกปฏิบัติ นำมาสู่การเปลี่ยนแปลงค่านิยมของสังคม และสร้างโอกาสให้ผู้หญิงไทยจนมาถึงวันนี้
แต่สังคมไทย ยังต้องต่อสู้กับอคติทางเพศในอีกหลายประเด็น ทั้งความรุนแรงที่มาจากความเกลียดชังต่อผู้หญิง ความคาดหวังที่มีต่อผู้หญิงในกรอบวิธีคิดชายเป็นใหญ่ การถูกจับจ้องเรื่องส่วนตัวและเรื่องรูปลักษณ์ภายนอกมากกว่าความสามารถ ปัญหาความรุนแรงในครอบครัว และ อีกหลายประเด็นที่เราทุกคนต้องร่วมกันต่อสู้ เพื่อทำให้ประเทศไทย เป็นพื้นที่ของผู้หญิงทุกคน เป็นพื้นที่ของคนทุกเพศ
รัฐบาล จะผลักดันนโยบายความเสมอภาคทางเพศอย่างเต็มความสามารถ ทั้งในระดับครอบครัว สถาบันการศึกษา และสถานประกอบการ ทั้งการแก้กฎหมายที่เลือกปฏิบัติด้วยเหตุแห่งเพศ การขจัดความรุนแรงในครอบครัว รวมถึงการพัฒนานโยบายที่เอื้อต่อการทำงานของผู้หญิง ไม่ว่าจะเป็น การขยายวันลาหลังคลอด การทำให้ผู้ปกครองเข้าถึงสถานรับเลี้ยงเด็กที่มีคุณภาพ
อีกทั้งจะดำเนินการสานต่อนโยบาย กองทุนพัฒนาบทบาทสตรี ที่เป็นแหล่งเงินทุนหมุนเวียนดอกเบี้ยต่ำ สร้างโอกาสให้ผู้หญิงเข้าถึงแหล่งเงินทุนเพื่อพัฒนาอาชีพ ส่งเสริมศักยภาพของเครือข่ายสตรี รวมทั้งพิทักษ์สิทธิของผู้หญิงและผู้ด้อยโอกาสในสังคมอีกด้วย
ดิฉันขอแสดงความยินดีกับทุกท่าน ที่ได้รับรางวัลเชิดชูเกียรติของกระทรวงการพัฒนาสังคมและความมั่นคงของมนุษย์ เนื่องในวันสตรีสากลประจำปี 2568
ภายใต้แนวคิด “3 ทศวรรษปฏิญญาปักกิ่ง : โอกาสและความท้าทายสู่ความเสมอภาคของสตรีและเด็กหญิง” ทุกท่านถือเป็นแบบอย่างแห่งความมุ่งมั่น ทุ่มเททำงานเพื่อส่งเสริมความเสมอภาคทางเพศให้เกิดขึ้นในสังคมไทย
สุดท้ายนี้ ดิฉันขอให้ทุกท่านประสบแต่ความสุขความเจริญ มีสุขภาพที่สมบูรณ์แข็งแรง และสัมฤทธิผลในสิ่งอันพึงปรารถนาทุกประการโดยทั่วกันค่ะ

ที่มา : https://www.thaigov.go.th/news/contents/details/94152