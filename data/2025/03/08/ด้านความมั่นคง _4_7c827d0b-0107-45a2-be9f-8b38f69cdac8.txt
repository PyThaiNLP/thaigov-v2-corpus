รัฐบาลไทย-ข่าวทำเนียบรัฐบาล-ผู้บริหารสมาคมแม่บ้านมหาดไทย และประธานแม่บ้านมหาดไทย 25 จังหวัดภาคกลางและภาคตะวันออก ลงพื้นที่จัดกิจกรรมสาธารณประโยชน์ และสนองพระราชดำริ ณ โรงเรียนตำรวจตระเวนชายแดนบ้านถ้ำหิน อ.สวน


วันเสาร์ที่ 8 มีนาคม 2568
08/03/2568
พิมพ์
ผู้บริหารสมาคมแม่บ้านมหาดไทย และประธานแม่บ้านมหาดไทย 25 จังหวัดภาคกลางและภาคตะวันออก ลงพื้นที่จัดกิจกรรมสาธารณประโยชน์ และสนองพระราชดำริ ณ โรงเรียนตำรวจตระเวนชายแดนบ้านถ้ำหิน อ.สวน
ผู้บริหารสมาคมแม่บ้านมหาดไทย และประธานแม่บ้านมหาดไทย 25 จังหวัดภาคกลางและภาคตะวันออก ลงพื้นที่จัดกิจกรรมสาธารณประโยชน์ และสนองพระราชดำริ ณ โรงเรียนตำรวจตระเวนชายแดนบ้านถ้ำหิน อ.สวนผึ้ง จ.ราชบุรี
เมื่อวันที่ 7 มี.ค. 68 ที่ผ่านมา นางจิณณารัชช์ สัมพันธรัตน์ นายกสมาคมแม่บ้านมหาดไทย นำคณะประธานแม่บ้านมหาดไทยจังหวัดภาคกลาง และภาคตะวันออก จัดกิจกรรมสาธารณประโยชน์ มอบทุนการศึกษา อุปกรณ์การศึกษา เครื่องอุปโภคบริโภค และของใช้จำเป็นให้กับนักเรียน ณ โรงเรียนตำรวจตระเวนชายแดนบ้านถ้ำหิน อ.สวนผึ้ง จ.ราชบุรี โดยมี น.ส.ฐิติลักษณ์ คำพา ผู้ว่าราชการจังวัดราชบุรี และประธานแม่บ้านมหาดไทยจังหวัดราชบุรี นำหัวหน้าส่วนราชการ นายอำเภอ และหน่วยงานที่เกี่ยวข้อง ร่วมกิจกรรม
นางจิณณารัชช์ สัมพันธรัตน์ กล่าวว่า วันนี้ดีใจมากที่สมาคมแม่บ้านมหาดไทยได้มีโอกาสเดินทางมาที่โรงเรียนตำรวจตระเวนชายแดนบ้านถ้ำหิน พร้อมกับท่านประธานแม่บ้านมหาดไทยจังหวัด รวมถึงสมาชิกแม่บ้านมหาดไทยจังหวัดภาคกลางและภาคตะวันออกทั้งหมด ซึ่งต้องขอขอบคุณท่านผู้ว่าราชการจังหวัดราชบุรี ที่ได้เลือกพื้นที่โรงเรียนแห่งนี้ ให้ทางสมาคมฯ ได้มาทำหน้าที่บำบัดทุกข์ บำรุงสุข ดังบทบาทของสมาคมแม่บ้านมหาดไทยที่เคียงข้างผู้ว่าราชการจังหวัดและคนมหาดไทย ทั้งเป็นการสนองพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ที่ทรงมีพระราชดำริเกี่ยวกับการดูแลสุขภาพอนามัยแม่และเด็ก การส่งเสริมให้นักเรียนอ่านออกเขียนได้และมีการศึกษาที่ดี รวมถึงมีอาหารบริโภคที่สมบูรณ์
"ทีมสมาคมแม่บ้านมหาดไทย จะได้ร่วมเรียนรู้กับน้อง ๆ และคุณครูโรงเรียนตำรวจตระเวนชายแดนบ้านถ้ำหิน เพื่อที่จะนำสิ่งดี ๆ ไปต่อยอดตามแนวนโยบายของสมาคมแม่บ้านมหาดไทย ขยายผลในพื้นที่ต่าง ๆ และขออนุโมทนากับผู้มีส่วนเกี่ยวข้องที่ได้ร่วมบุญกับสมาคมแม่บ้านมหาดไทย และชมรมแม่บ้านมหาดไทยจังหวัดต่าง ๆ" นางจิณณารัชช์ กล่าวเพิ่มเติม
จากนั้น นางจิณณารัชช์ และคณะ ร่วมมอบทุนการศึกษาให้กับนักเรียน จำนวน 14 คน เป็นเงิน 28,000 บาท และมอบอุปกรณ์การศึกษา เครื่องอุปโภคบริโภค และของใช้จำเป็นให้กับนักเรียนและโรงเรียน มูลค่ามากกว่า 50,000 บาท และร่วมเลี้ยงไอศครีม มอบตุ๊กตาให้กับนักเรียนชั้นอนุบาล เยี่ยมชมโครงการเกษตรเพื่ออาหารกลางวัน และร่วมปลูกผักในโครงการฯ
โรงเรียนตำรวจตระเวนชายแดนบ้านถ้ำหิน ตั้งอยู่ที่หมู่ที่ 5 ต.สวนผึ้ง อ.สวนผึ้ง จ.ราชบุรี เป็น 1 ใน 222 โรงเรียนตำรวจตระเวนชายแดน ทำการจัดการเรียนการสอนบูรณาการกับงานโครงการพระราชดำริ 28 โครงการ ซึ่งนักเรียนได้เรียนรู้โดยการปฏิบัติจริงตามแผนพัฒนาเด็กและเยาวชนตามถิ่นทุรกันดาร ฉบับที่ 5 โดยเด็กทุกคนจะได้เรียนรู้ควบคู่การเป็นวิทยากรการศึกษาดูงานให้กับโรงเรียน/หน่วยงานที่สนใจ อาทิ โครงการเกษตรเพื่ออาหารกลางวัน บนพื้นที่ 4 ไร่ ประกอบด้วย 1. กิจกรรมการปลูกพืชผัก 2. การปลูกไม้ผล 3. การปลูกถั่วเมล็ดแห้ง 4. กิจกรรมปศุสัตว์ และ 5. กิจกรรมประมง โดยเด็ก ๆ จะเป็นผู้ดำเนินการด้วยตนเอง
ในปีการศึกษา 2567 โรงเรียนตำรวจตระเวนชายแดนบ้านถ้ำหิน มีครูทำการสอน 12 คน จำแนกเป็น ครูตำรวจตระเวนชายแดน 8 นาย ครูผู้ดูแลเด็ก 2 คน และครูอัตราจ้าง 2 คน มีนักเรียน 241 คน แบ่งเป็น นักเรียนชาย 132 คน และนักเรียนหญิง 109 คน และมีนักเรียนพักในโรงเรียน 25 คน

ที่มา : https://www.thaigov.go.th/news/contents/details/94164