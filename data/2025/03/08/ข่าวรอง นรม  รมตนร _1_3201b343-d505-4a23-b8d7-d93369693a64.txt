รัฐบาลไทย-ข่าวทำเนียบรัฐบาล-​“จิราพร” เปิดงานประเพณี “บุญผะเหวด” ร้อยเอ็ด" ปีที่ 35 ร่วมสืบสานประเพณี ฟ้อนรำ “ชวนอ้ายเที่ยวร้อยเอ็ด”  กับสาวงามกว่าหมื่นคน


วันเสาร์ที่ 8 มีนาคม 2568
08/03/2568
พิมพ์
​“จิราพร” เปิดงานประเพณี “บุญผะเหวด” ร้อยเอ็ด" ปีที่ 35 ร่วมสืบสานประเพณี ฟ้อนรำ “ชวนอ้ายเที่ยวร้อยเอ็ด”  กับสาวงามกว่าหมื่นคน
​“จิราพร” เปิดงานประเพณี “บุญผะเหวด” ร้อยเอ็ด" ปีที่ 35 ร่วมสืบสานประเพณี ฟ้อนรำ “ชวนอ้ายเที่ยวร้อยเอ็ด”  กับสาวงามกว่าหมื่นคน
วันนี้ (8 มีนาคม 2568) เวลา 09.00 น ณ ลานสาเกตนคร สวนสมเด็จพระศรีนครินทร์ อำเภอเมืองร้อยเอ็ด จังหวัดร้อยเอ็ด นางสาวจิราพร สินธุไพร รัฐมนตรีประจำสำนักนายกรัฐมนตรี เป็นประธานในพิธีเปิดงาน "มหาทานบารมี ประเพณีบุญผะเหวดร้อยเอ็ด" ประจำปี 2568 ซึ่งจัดขึ้นเป็นปีที่  35 และได้ร่วมฟ้อนรำประกอบเพลง “ชวนอ้ายเที่ยวร้อยเอ็ด” กับสาวงามเมืองร้อยเอ็ด 10,101 คน โดยมีนางสาวพลอย ธนิกุล ผู้ช่วยรัฐมนตรีประจำกระทรวงวัฒนธรรม นายชัชวาลย์ เบญจสิริวงศ์ ผู้ว่าราชการจังหวัดร้อยเอ็ด สมาชิกสภาผู้แทนราษฎรจังหวัดร้อยเอ็ด รองผู้ว่าราชการจังหวัดร้อยเอ็ด หัวหน้าส่วนราชการ คณะสงฆ์ ภาคเอกชน และประชาชนชาวร้อยเอ็ดเข้าร่วมงานเป็นจำนวนมาก
นางสาวจิราพร กล่าวว่า งานบุญผะเหวดเป็นประเพณีที่สำคัญของชาวอีสาน โดยเฉพาะชาวจังหวัดร้อยเอ็ด ที่ได้มีการสืบทอดกันมาอย่างยาวนาน เป็นการแสดงออกถึงความศรัทธาในพระพุทธศาสนา ร่วมทำบุญเพื่อความเป็นสิริมงคล อีกทั้งยังเป็นหนึ่งใน Soft Power ที่ช่วยเพิ่มมูลค่าทางเศรษฐกิจของจังหวัด โดยการจัดงานครั้งนี้แสดงให้เห็นถึงความร่วมมือร่วมใจของทุกภาคส่วน ทั้งภาครัฐ ภาคเอกชน และประชาชน ที่ได้ร่วมกันจัดงานให้ยิ่งใหญ่และสมบูรณ์แบบ เพื่อให้ประชาชนได้ร่วมกันสืบสานประเพณีอันดีงาม และเพื่อส่งเสริมการท่องเที่ยวของจังหวัดร้อยเอ็ดอีกด้วย
งานมหาทานบารมี ประเพณี บุญผะเหวดจังหวัดร้อยเอ็ด จัดขึ้นระหว่างวันที่ 7 - 9 มีนาคม พ.ศ. 2568 เพื่อสืบสานประเพณีอันดีงามของชาวอีสาน และส่งเสริมการท่องเที่ยวของจังหวัดร้อยเอ็ด โดยภายในงานมีกิจกรรมที่น่าสนใจมากมาย อาทิ การประกวดธงผะเหวด การแห่พระอุปคุตพระราชทาน พิธีสืบชะตาเสริมบารมี ขบวนแห่ 13 กัณฑ์ การประกวดเดี่ยวโหวด เดี่ยวพิณ การแสดงแสง สี เสียง การเทศน์มหาชาติ 13 กัณฑ์ ขบวนแห่กัณฑ์จอบ - กัณฑ์หลอน กว่า 101 ต้น เลือกซื้อสินค้า OTOP ผลิตภัณฑ์ชุมชน และการทานข้าวปุ้นในสวน ชมการแสดงหมอลำชื่อดัง ฟรีทุกวัน
ทั้งนี้ ในช่วงเย็น นางสาวจิราพร จะเดินทางไปร่วมเปิดการแสดงแสง สี เสียง  “เล่าขานตำนานบุญผะเหวด Boon Phawade The Musical” ณ เวทีกลางลานสาเกตนคร สวนสมเด็จพระศรีนครินทร์ร้อยเอ็ด อ.เมือง จ.ร้อยเอ็ด

ที่มา : https://www.thaigov.go.th/news/contents/details/94158