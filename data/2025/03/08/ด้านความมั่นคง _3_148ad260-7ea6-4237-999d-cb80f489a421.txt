รัฐบาลไทย-ข่าวทำเนียบรัฐบาล-"ทรงศักดิ์" นำทีมประชุมคณะทำงานยุทธศาสตร์ภาคกลาง เห็นชอบแผนพัฒนาจังหวัด-กลุ่มจังหวัด ขับเคลื่อน 65 โครงการยุทธศาสตร์การพัฒนา พร้อมกำชับปฏิบัติตามกฎหมายและระเบียบอย่างเคร่งครัด


วันเสาร์ที่ 8 มีนาคม 2568
08/03/2568
พิมพ์
"ทรงศักดิ์" นำทีมประชุมคณะทำงานยุทธศาสตร์ภาคกลาง เห็นชอบแผนพัฒนาจังหวัด-กลุ่มจังหวัด ขับเคลื่อน 65 โครงการยุทธศาสตร์การพัฒนา พร้อมกำชับปฏิบัติตามกฎหมายและระเบียบอย่างเคร่งครัด
"ทรงศักดิ์" นำทีมประชุมคณะทำงานยุทธศาสตร์ภาคกลาง เห็นชอบแผนพัฒนาจังหวัด-กลุ่มจังหวัด ขับเคลื่อน 65 โครงการยุทธศาสตร์การพัฒนา พร้อมกำชับปฏิบัติตามกฎหมายและระเบียบอย่างเคร่งครัด
เมื่อวานนี้ (7 มี.ค. 68) เวลา 09.30 น. นายทรงศักดิ์ ทองศรี รมช.มหาดไทย เป็นประธานการประชุมคณะทำงานภายใต้คณะอนุกรรมการบริหารราชการแผ่นดินเชิงยุทธศาสตร์ในระดับพื้นที่ประจำภาคกลาง ณ ห้องประชุมราชสีห์ ชั้น 2 อาคารศาลาว่าการกระทรวงมหาดไทย โดยมี นายสรอรรถ กลิ่นประทุม ที่ปรึกษาคณะทำงาน พร้อมด้วยผู้แทนกระทรวงมหาดไทย ผู้แทนสำนักงานพัฒนาการเศรษฐกิจและสังคมภาคกลาง ผู้แทนสำนักงบประมาณเขต และผู้แทนสำนักงานคณะกรรมการพัฒนาระบบราชการ เข้าร่วมประชุมร่วมกับผู้ว่าราชการจังหวัดหัวหน้ากลุ่มจังหวัดในพื้นที่ภาคกลางซึ่งเข้าประชุมผ่านระบบออนไลน์
โดยที่ประชุมฯ ได้มีมติเห็นชอบประเด็นสำคัญ อาทิ การปรับปรุงเป้าหมายการพัฒนาจังหวัด 20 ปี ของจังหวัดกาญจนบุรีและชัยนาท แผนพัฒนาจังหวัดและกลุ่มจังหวัด พ.ศ. 2566-2570 ฉบับทบทวน และแผนปฏิบัติราชการประจำปี 2569 รวม 291 โครงการ วงเงิน 8,981 ล้านบาท พร้อมเห็นชอบข้อเสนอโครงการที่สอดคล้องกับแนวทางพัฒนาภาคกลาง 65 โครงการ วงเงิน 24,443 ล้านบาท รวมงบประมาณที่ขับเคลื่อนกว่า 33,425 ล้านบาท
นอกจากนี้ ที่ประชุมยังรับทราบและเห็นชอบการขอเปลี่ยนแปลงโครงการปรับปรุงถนนในจังหวัดสมุทรสงคราม โดยให้จัดทำรายงานชี้แจงข้อเท็จจริงและเสนอความเห็นชอบต่อคณะอนุกรรมการบริหารราชการแผ่นดินเชิงยุทธศาสตร์ในระดับพื้นที่ประจำภาคกลางต่อไป พร้อมกำชับให้จังหวัดและกลุ่มจังหวัดปฏิบัติตามกฎหมายและระเบียบที่เกี่ยวข้องอย่างเคร่งครัด

ที่มา : https://www.thaigov.go.th/news/contents/details/94163