รัฐบาลไทย-ข่าวทำเนียบรัฐบาล-นายกฯ “แพทองธาร” บทบาทผู้นำหญิงกับการเปลี่ยนแปลง “เศรษฐกิจสังคม - การเมือง และกฎหมาย”  Empowering Women ขับเคลื่อนประเทศไปข้างหน้า 


วันเสาร์ที่ 8 มีนาคม 2568
08/03/2568
พิมพ์
นายกฯ “แพทองธาร” บทบาทผู้นำหญิงกับการเปลี่ยนแปลง “เศรษฐกิจสังคม - การเมือง และกฎหมาย”  Empowering Women ขับเคลื่อนประเทศไปข้างหน้า
นายกฯ “แพทองธาร” บทบาทผู้นำหญิงกับการเปลี่ยนแปลง “เศรษฐกิจสังคม - การเมือง และกฎหมาย”  Empowering Women ขับเคลื่อนประเทศไปข้างหน้า
วันนี้ (8 มีนาคม 2568) นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า รัฐบาลปัจจุบัน  มีสัดส่วนรัฐมนตรีผู้หญิง จำนวน 8  คน ประกอบด้วย 1. นางสาวแพทองธาร ชินวัตร นายกรัฐมนตรี 2.นางสาวจิราพร สินธุไพร รัฐมนตรีประจำสำนักนายกรัฐมนตรี 3. นางนฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์  4.นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม 5.นางสาวศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม  6.นางมนพร เจริญศรี รัฐมนตรีช่วยว่าการกระทรวงคมนาคม 7.นางสาวซาบีดา ไทยเศรษฐ์ รัฐมนตรีช่วยว่าการกระทรวงมหาดไทย และ 8.นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย  ซึ่งถือว่าเป็นรัฐบาลที่มีคณะรัฐมนตรีที่เป็นผู้หญิงสูงสุดในประวัติศาสตร์การเมืองไทย สะท้อนถึงความก้าวหน้าความเท่าเทียมในสังคมของประเทศไทย
นายจิรายุ กล่าวว่า ตลอดระยะเวลาที่ดำรงตำแหน่งในฐานะผู้นำประเทศนางสาวแพทองธาร ชินวัตร นายกรัฐมนตรี มุ่งส่งเสริมบทบาทสตรี ให้สตรีเป็นพลังสำคัญในการขับเคลื่อนและพัฒนาประเทศ โดยได้ขับเคลื่อนนโยบายสำคัญต่าง ๆ จนประสบความสำเร็จ เช่น กฎหมายสมรสเท่าเทียม  ซึ่งนายกรัฐมนตรีได้ส่งเสริมสิทธิมนุษยชนในทุกมิติ และชี้ให้เห็นว่าคุณภาพของบุคคลควรวัดจากอุดมการณ์ ความสามารถ และความทุ่มเทในการทำงาน ไม่ใช่จากเพศ อายุ หรือการแต่งกาย
“เนื่องในวันสตรีสากล  นายกรัฐมนตรี ขอบคุณประชาชนทุกคน ที่มีความเชื่อมั่นเชื่อใจ และส่งกำลังใจมาให้ ในฐานะผู้นำประเทศ และขอให้ผู้หญิงทุกคน เชื่อมั่นในตัวเองว่า จะสามารถก้าวขึ้นไปเป็นผู้นำได้ในทุกเวทีทุกระดับ ทุกอาชีพ อย่างเท่าเทียมกัน  ในฐานะผู้นำหญิงของประเทศ ไม่เพียงแต่จะส่งเสริมบทบาทของสตรีเท่านั้น แต่จะร่วมกับมือกับทุกกระทรวง ขับเคลื่อนนโยบายความเสมอภาคทางเพศอย่างเต็มความสามารถ ทั้งในระดับครอบครัว สถาบันการศึกษา และสถานประกอบการ” นายจิรายุ กล่าว

ที่มา : https://www.thaigov.go.th/news/contents/details/94153