รัฐบาลไทย-ข่าวทำเนียบรัฐบาล-รัฐบาลสร้างงานให้คนทุกสังคม ล่าสุด ลงนาม MOU กับบริษัทเอกชนชั้นนำ 21 แห่งหนุนจ้างงาน กลุ่มคนพิการ เพิ่มโอกาส สร้างอาชีพ มั่นคง 


วันเสาร์ที่ 8 มีนาคม 2568
08/03/2568
พิมพ์
รัฐบาลสร้างงานให้คนทุกสังคม ล่าสุด ลงนาม MOU กับบริษัทเอกชนชั้นนำ 21 แห่งหนุนจ้างงาน กลุ่มคนพิการ เพิ่มโอกาส สร้างอาชีพ มั่นคง
​ รัฐบาลสร้างงานให้คนทุกสังคม ล่าสุด ลงนาม MOU กับบริษัทเอกชนชั้นนำ 21 แห่งหนุนจ้างงาน กลุ่มคนพิการ เพิ่มโอกาส สร้างอาชีพ มั่นคง คาดปีนี้เกิดการจ้างงานผู้พิการ สร้างรายได้กว่า 2.3 พันล้านบาท
วันนี้ (8 มีนาคม 2568) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า รัฐบาลเดินหน้าสนับสนุนการจ้างงานยกระดับคุณภาพชีวิตคนพิการให้มีรายได้อย่างยั่งยืน โดยกรมการจัดหางาน กระทรวงแรงงานร่วมกับสถานประกอบการชั้นนำ 21 แห่ง ลงนามบันทึกความเข้าใจ (MOU) ว่าด้วยความร่วมมือด้านการส่งเสริมการมีงานทำสำหรับคนพิการ เพื่อเปิดโอกาสให้คนพิการมีงานทำ มีรายได้ และสามารถใช้ชีวิตอย่างภาคภูมิใจ ทั้งนี้ จากข้อมูล พบว่าปี 2566-2567 มีการจ้างงานคนพิการผ่านมาตรา 33 จำนวน 39,910 คน และการจ้างงานในภาครัฐ ที่ขึ้นทะเบียนสิทธิการจ้างงานตามมาตรา 35 ในปี 2567 จำนวน 19,954 คน ปี 2568 จำนวน 19,545 คน หน่วยงานภาครัฐจ้างเหมาคนพิการเพิ่มขึ้นจาก 58 คน (2567) เป็น 88 คน (2568) รวมทั้งเพิ่มตำแหน่งงานให้คนพิการในกระทรวงแรงงาน ซึ่งปัจจุบันมี 194 คน ทำงานในกรมต่าง ๆ
นายคารมกล่าวต่อว่า  ความร่วมมือของภาครัฐและภาคเอกชนผ่านการลงนาม MOU  ดังกล่าว ทำให้เกิดการจ้างงานผู้พิการแล้วกว่า 2,700 คน ในปีงบประมาณ 2568 สร้างรายได้กว่า 2,300 ล้านบาท  โดยบริษัทชั้นนำที่ร่วมลงนามกับกรมการจัดหางาน  21 บริษัท ประกอบด้วย เซ็นทรัล เรสตอรองส์ กรุ๊ป เมเจอร์ ซีนีเพล็กซ์ กรุ้ป แคล-คอมพ์ อีเล็คโทรนิคส์ (ประเทศไทย) โอสถสภา อินเด็กซ์ ลิฟวิ่งมอลล์ แฟลซ เอ็กซ์เพรส ฟาบริเนท บิ๊กซี ซูเปอร์เซ็นเตอร์ พีทีจี เอ็นเนอยี อเด็คโก้ คอนซัลติ้ง ซีพีแรม โรม อินทิเกรเต็ด ซิสเต็มส์ รักษาความปลอดภัยการ์ดฟอร์ซ (ประเทศไทย) ชัยรัชการ (กรุงเทพ) บิซิเนส เซอร์วิสเซส อัลไลแอนซ์ ซี.เจ. เอ็กซ์เพรส กรุ๊ป โฮม โปรดักส์ เซ็นเตอร์ อิตาเลียนไทย ดีเวล๊อปเมนต์ แฮปปี้ เนสท์ สเปซ ยูนิคอร์ด หัวเว่ย เทคโนโลยี (ประเทศไทย)
“รัฐบาล โดยกระทรวงแรงงานเดินหน้าผลักดันกระตุ้นให้สถานประกอบการรับคนพิการเข้าทำงานเพิ่มขึ้น แทนการส่งเงินเข้ากองทุน พร้อมส่งเสริมหน่วยงานรัฐจ้างคนพิการเพิ่มขึ้น และสร้างตำแหน่งงานที่เหมาะสม และพัฒนาทักษะคนพิการให้ตรงกับความต้องการของตลาดแรงงาน รวมทั้งสร้างการจ้างงานที่มั่นคง และมีสวัสดิการที่เหมาะสม สำหรับคนพิการที่ต้องการจะสมัครงาน ติดต่อและสอบถามข้อมูลเพิ่มเติมได้ที่  สำนักงานจัดหางานจังหวัดทั่วประเทศ หรือผ่านแพลตฟอร์มออนไลน์ “ไทยมีงานทำ”  http://xn--72c6af3hc5n.doe.go.th/ หรือ รถบริการจัดหางานเคลื่อนที่ และ สายด่วน 1506 กด 2 หรือ 1694” นายคารม ระบุ

ที่มา : https://www.thaigov.go.th/news/contents/details/94155