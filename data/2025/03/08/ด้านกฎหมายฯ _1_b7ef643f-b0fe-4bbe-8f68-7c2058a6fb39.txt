รัฐบาลไทย-ข่าวทำเนียบรัฐบาล-รมว.ยุติธรรม​ พร้อมด้วย ​ปลัดกระทรวง​ยุติธรรม​ ติดตามสถานการณ์​กรณี​การเสียชีวิต​ของอดีตผู้กำกับโจ้ ณ เรือนจำ​กลาง​คลองเปรม​


วันเสาร์ที่ 8 มีนาคม 2568
08/03/2568
พิมพ์
รมว.ยุติธรรม​ พร้อมด้วย ​ปลัดกระทรวง​ยุติธรรม​ ติดตามสถานการณ์​กรณี​การเสียชีวิต​ของอดีตผู้กำกับโจ้ ณ เรือนจำ​กลาง​คลองเปรม​
รมว.ยุติธรรม​ พร้อมด้วย ​ปลัดกระทรวง​ยุติธรรม​ ติดตามสถานการณ์​กรณี​การเสียชีวิต​ของอดีตผู้กำกับโจ้ ณ เรือนจำ​กลาง​คลองเปรม​
ในวันเสาร์​ที่ 8 มีนาคม​ 2568 พันตำรวจเอก ทวีสอดส่อง รัฐมนตรีว่าการกระทรวงยุติธรรม พร้อมด้วย นางพงษ์สวาท นีละโยธิน ปลัดกระทรวงยุติธรรม เดินทางติดตามสถานการณ์​กรณีพ.ต.อ.ธิติสรรค์ อุทธนผล หรือผู้กำกับโจ้ ถูกพบเสียชีวิตในเรือนจำกลางคลองเปรม เมื่อวันที่ 7 มีนาคม 2568 โดยมี นายสหการณ์ เพ็ชรนรินทร์ อธิบดีกรมราชทัณฑ์ นายเผด็จ หริ่งรอด ผู้อำนวยการทัณฑสถานบำบัดพิเศษกลาง รักษาราชการแทน ผู้บัญชาการเรือนจำคลองเปรม​ ร่วมด้วย
โดย พันตำรวจเอก ทวีสอดส่อง รัฐมนตรีว่าการกระทรวงยุติธรรม กล่าวให้สัมภาษณ์​ว่า กระทรวงยุติธรรมพร้อมด้วยคณะผู้บริหารกระทรวงยุติธรรมและกรมราชทัณฑ์ขอแสดงความเสียใจ ต่อครอบครัวของผู้กำกับโจ้ การตรวจสอบวันนี้มีหน่วยงานจาก 4 ฝ่าย ประกอบด้วย อัยการ เจ้าหน้าที่ฝ่ายปกครอง พนักงานสอบสวนและครอบครัวของผู้กำกับโจ้ ทั้งมารดาพี่สาวและภรรยาได้ร่วมเข้าไปตรวจสอบในที่เกิดเหตุและชันสูตรศพในพื้นที่ดังกล่าว ซึ่งทางกระทรวงยุติธรรมยืนยันจะให้เป็นความเป็นธรรม ทุกอย่าง จึงอยากให้ทุกคนมั่นใจในการตรวจสอบ ในส่วนเรื่องการวินิจฉัยจะให้แพทย์เป็นผู้ดำเนินการด้วยความรวดเร็ว ซึ่งในกรณีนี้ทางครอบครัวมีความประสงค์ จะนำไปชันสูตรที่โรงพยาบาลธรรมศาสตร์เฉลิมพระเกียรติ และในวันนี้ได้มีกองพิสูจน์หลักฐานมาร่วมด้วย
ด้านนางพงษ์สวาท นีละโยธิน ปลัดกระทรวงยุติธรรม กล่าวว่า ในส่วนการตรวจสอบในวันนี้จะเห็นได้ว่ามีหน่วยงานที่เป็นกลางเข้ามาในที่เกิดเหตุ ทั้งทางอัยการ​ พนักงานฝ่ายปกครอง กองพิสูจน์หลักฐาน และแพทย์​เข้ามาร่วมตรวจสอบ​ในที่เกิดเหตุ​ และจะตั้งคณะกรรมการในส่วนของเรือนจำและกรมราชทัณฑ์ เพื่อเร่งตรวจสอบข้อเท็จ​จริงในทุกมิติโดยเร็วที่สุด และในส่วนของญาติผู้เสียชีวิตที่มีความต้องการจะให้ความเป็นธรรมและให้ความสะดวกอย่างที่สุด
นอกจากนี้ พันตำรวจเอก ทวีสอดส่อง รัฐมนตรีว่าการกระทรวงยุติธรรม กล่าวเพิ่มเติม​ว่า​ หลังจากนี้จะมีการให้ดำเนินการเร่งชันสูตรโดยเร็ว เนื่องจากสาเหตุการตายที่ถูกระบุไว้เป็นการตายผิดธรรมชาติ ซึ่งรวมถึงการเสียชีวิตด้วยการฆ่าตัวตาย หรือกรณีถูกสัตว์ทำร้ายตาย หรือตายโดยไม่ทราบสาเหตุและผู้อื่นทำให้ตาย รวมถึง​การตายระหว่างถูกควบคุมที่จะต้องให้ศาลมีการทำสำนวนการชันสูตร​พลิกศพ และศาลเป็นผู้ชี้
ในด้านนายสห​การณ์​ เพ็ชร​นรินทร์​ อธิบดี​กรม​ราชทัณฑ์​ กล่าวว่า กรมราชทัณฑ์ให้ความสำคัญ​กับสิทธิมนุษยชนของผู้ต้องขังอย่างเต็มที่​ ที่ผ่านมาพยายามหามาตรการในการป้องกันอย่างเข้มงวดกวดขัน ในประเด็นของผู้กำกับ​โจ้กรมราชทัณฑ์​รู้สึกเสียใจ และจะให้ความเป็นธรรม​ตามที่รัฐมนตรี​ว่าการ​กระทรวง​ยุติธรรม​ได้กล่าวไว้ ในส่วนกรณี​การเกิดเหตุมีกล้องวงจรปิดจับภาพไว้ตลอดเวลาเพื่อที่จะดูแลการทำงานของเจ้าหน้าที่และดูแลเรื่องของความมั่นคงปลอดภัย ซึ่งไม่มีผู้ใดเข้าไปห้องควบคุม​ของผู้กำกับ​โจ้ และในส่วนสิ่งของต้องห้ามสิ่งที่นำไปสู่การก่อเหตุ ทางกรม​ราชทัณฑ์​มีความเข้มงวดอยู่แล้ว แต่เรื่องของผ้าที่ใช้ก่อเหตุ​จะเป็นผ้าที่ใช้ซับเหงื่อช่วงหน้าร้อน ในส่วนของการดูแลมีการรักษาและให้ยาตลอดเวลา ด้านกรณีการอยู่คนเดียวของผู้กำกับโจ้เป็นความประสงค์ และผู้กำกับโจ้สบายใจที่ไม่ต้องปะปนกับผู้อื่น ด้านการควบคุมดูแล​มีเจ้าหน้าที่​เวรดูแลตลอดเวลา​ ซึ่งช่วงเกิดเหตุ​ขณะที่เจ้าหน้าที่​เข้าไปให้ยามีการเรียกแต่ไม่มีเสียงตอบรับ​ และนิ่งเงียบ เจ้าหน้าที่​จึงเร่งเข้าไปตรวจสอบทันที​
ขณะที่ นายเผด็จ หริ่งรอด ผู้อำนวยการทัณฑสถานบำบัดพิเศษกลาง รักษาราชการแทน ผู้บัญชาการเรือนจำคลองเปรม​ กล่าวว่า อดีตผู้กำกับโจ้มีการทำเรื่องขอไปยังกรมราชทัณฑ์ เพื่อจะแยกขังเดี่ยวมาเป็นเวลา 2 เดือน ในส่วนนี้เป็นสิทธิของญาติที่สามารถไปแจ้งความได้ ซึ่งส่วนนี้ต้องรอทางพนักงานสอบสวนพิสูจน์

ที่มา : https://www.thaigov.go.th/news/contents/details/94172