รัฐบาลไทย-ข่าวทำเนียบรัฐบาล-รมช.อัครา เปิดงาน “ทุ่งบางเขนเกมส์”


วันเสาร์ที่ 8 มีนาคม 2568
รมช.อัครา เปิดงาน “ทุ่งบางเขนเกมส์”
รมช.อัครา เปิดงาน “ทุ่งบางเขนเกมส์” นำทัพครอบครัวกระทรวงเกษตรฯ 9 หน่วยงาน แข่งขันกีฬาเชื่อมสัมพันธ์
นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ เป็นประธานเปิดการแข่งขันกีฬา “ทุ่งบางเขนเกมส์” ครั้งที่ 2 นำทัพครอบครัวกระทรวงเกษตรฯ แข่งกีฬา สร้างความสามัคคี เสริมสร้างเครือข่าย เชื่อมความสัมพันธ์ร่วมกัน โดยมีผู้บริหาร หัวหน้าส่วนราชการสังกัดกระทรวงเกษตรและสหกรณ์ ข้าราชการ ลูกจ้างประจำ พนักงานราชการ และบุคลากรทั้ง 9 หน่วยงาน ในสังกัดกระทรวงเกษตรและสหกรณ์ ที่มีสถานที่ตั้งอยู่ในมหาวิทยาลัยเกษตรศาสตร์ บางเขน เข้าร่วม ณ สนามกีฬา กรมส่งเสริมการเกษตร โดยการแข่งกีฬากำหนดจัดขึ้น 2 วัน คือ ระหว่างวันที่ 7 – 8 มีนาคม 2567 แบ่งการแข่งขัน 4 สี ได้แก่ สีเขียว ประกอบด้วย กรมส่งเสริมการเกษตร และสำนักงานมาตรฐานสินค้าเกษตรและอาหารแห่งชาติ สีม่วง ประกอบด้วย กรมพัฒนาที่ดิน และกรมฝนหลวงและการบินเกษตร สีฟ้า ประกอบด้วย กรมวิชาการเกษตร กรมหม่อนไหม และสำนักงานเศรษฐกิจการเกษตร และสีชมพู ประกอบด้วย กรมประมง และกรมการข้าว
สำหรับการจัดการแข่งขันกีฬา ทุ่งบางเขนเกมส์ ครั้งนี้ เป็นการเชื่อมความสัมพันธ์ระหว่างหน่วยงานในสังกัดกระทรวงเกษตรและสหกรณ์ อีกทั้งเป็นการส่งเสริมสุขภาพ กระตุ้นให้บุคลากรหันมาใส่ใจในการออกกำลังกาย ตลอดจนสร้างสัมพันธไมตรี เกิดความร่วมมือ ร่วมใจ ความสามัคคีในหมู่คณะ ทั้งภายในหน่วยงาน และระหว่างหน่วยงาน อันจะก่อเกิดประโยชน์ต่อการปฏิบัติงานและประสานงานร่วมกัน โดยมีประเภทกีฬาที่จัดให้มีการแข่งขัน คือ แบดมินตัน เทเบิลเทนนิส เปตอง ฟุตบอลชาย วอลเลย์บอลหญิง และกีฬามหาสนุก ได้แก่ วิ่งเปี้ยว วิ่งกระสอบ ตีกอล์ฟ คีบไข่ และเรือบก ตลอดจนการประกวดกองเชียร์ และขบวนพาเพรด
“การแข่งขัน ทุ่งบางเขนเกมส์ ในครั้งนี้ ถือเป็นเป็นโอกาสอันดีที่ข้าราชการและบุคลากรทุกหน่วยงานจะได้ร่วมกิจกรรมสันทนาการ แข่งกีฬาสร้างความสัมพันธ์ร่วมกัน ซึ่งต้องขอขอบคุณกรมส่งเสริมการเกษตร ที่ได้ให้ความอนุเคราะห์สนามกีฬา รวมทั้งขอบคุณผู้บริหาร ข้าราชการ และบุคลากร ที่ได้เข้าร่วมกิจกรรม ทั้งการแข่งขันกีฬาประเภทต่าง ๆ ทีมกองเชียร์ การอำนวยความสะดวก ที่ทำให้การจัดการแข่งกีฬาในครั้งนี้ประสบความสำเร็จเป็นอย่างดี ซึ่งหวังว่าการจัดแข่งขันกีฬา ทุ่งบางเขนเกมส์ จะเป็นจุดเริ่มต้นอันดี ในการเชื่อมความสัมพันธ์ของครอบครัวกระทรวงเกษตรฯ สร้างความสนุกสนาน สามัคคีให้แน่นแฟ้นของครอบครัวเกษตรฯ ให้แข็งแกร่งยิ่งขึ้นต่อไป” นายอัครา กล่าว

ที่มา : https://www.thaigov.go.th/news/contents/details/94161