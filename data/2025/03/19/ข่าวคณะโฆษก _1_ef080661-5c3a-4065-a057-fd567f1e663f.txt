รัฐบาลไทย-ข่าวทำเนียบรัฐบาล-รัฐบาลชี้เป้าผู้ส่งออก หนุนผู้ประกอบการขายโกโก้ให้จีน หลังความต้องการพุ่ง มั่นใจตลาดเติบโตต่อเนื่อง


วันพุธที่ 19 มีนาคม 2568
19/03/2568
พิมพ์
รัฐบาลชี้เป้าผู้ส่งออก หนุนผู้ประกอบการขายโกโก้ให้จีน หลังความต้องการพุ่ง มั่นใจตลาดเติบโตต่อเนื่อง
รัฐบาลชี้เป้าผู้ส่งออก หนุนผู้ประกอบการขายโกโก้ให้จีน หลังความต้องการพุ่ง มั่นใจตลาดเติบโตต่อเนื่อง
วันนี้ (19 มีนาคม 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า จากรายงานของสำนักงานส่งเสริมการค้าในต่างประเทศ ณ เมืองเซี่ยเหมิน สาธารณรัฐประชาชนจีน ถึงกรณีที่จีนมีความต้องการหาแหล่งผลิตโกโก้แห่งใหม่ เพื่อป้อนความต้องการที่เพิ่มขึ้น จากราคาโกโก้ตลาดโลกพุ่งสูงขึ้น ถือเป็นโอกาสที่ไทย จะส่งออกโกโก้ไปยังตลาดจีนได้เพิ่มขึ้น ทั้งนี้ จากข้อมูล Global Trade Atlas ในส่วนของโกโก้และผลิตภัณฑ์ที่เกี่ยวข้อง พบว่า ในปี 2567 จีนมีมูลค่าการนำเข้ารวมอยู่ที่ 1,335.52 ล้านเหรียญสหรัฐ เพิ่มขึ้น 29.29% โดยนำเข้าหลักจากมาเลเซีย อินโดนีเซีย สิงคโปร์ อิตาลี และเบลเยียม โดยในปี 2024 ไทยจัดอยู่ในลำดับที่ 28 มีมูลค่าอยู่ที่ 4.86 ล้านเหรียญสหรัฐ คิดเป็นสัดส่วน 0.36% ของมูลค่าที่จีนนำเข้าจากทั่วโลก
ส่วนการนำเข้าเมล็ดโกโก้ ทั้งเมล็ดหรือแตก และโกโก้ดิบหรือคั่ว ปริมาณ 11,069.11 ตัน ลดลง 20.80% โดยนำเข้าจากประเทศในแถบแอฟริกาตะวันตกเป็นส่วนใหญ่ มีมูลค่าการนำเข้า 72.34 ล้านเหรียญสหรัฐ เพิ่มขึ้น 86.92% โดยนำเข้าจาก 5 ประเทศหลัก ได้แก่ เอกวาดอร์ ปาปัวนิวกินี โตโก กินี และกานา ส่วนไทยอยู่ในลำดับที่ 8 มีมูลค่าที่จีนนำเข้าอยู่ที่ 194,396 เหรียญสหรัฐ สัดส่วน 0.27% ของจีนนำเข้าจากทั่วโลก
“จากความต้องการโกโก้ในตลาดจีนที่เพิ่มสูงขึ้น เป็นโอกาสของไทยในการส่งออกโกโก้และผลิตภัณฑ์เข้าสู่ตลาดจีนได้เพิ่มขึ้น เพราะปัจจุบันไทยเป็นแหล่งปลูกที่มีศักยภาพ มีสภาพอากาศเอื้อต่อการปลูก เนื่องจากโกโก้เป็นพืชเขตร้อน และยังมีการสนับสนุนจากภาครัฐให้โกโก้เป็นพืชเศรษฐกิจแห่งอนาคต การพัฒนาให้ความรู้เครือข่ายเกษตรกรและวิสาหกิจชุมชนเพื่อยกระดับคุณภาพโกโก้ การพัฒนามาตรฐานสินค้า เช่น GMP และ HACCP เพื่อการส่งออก รวมถึงกระบวนการอื่น ๆ ที่เกี่ยวข้องกับห่วงโซ่อุปทานต้นน้ำไปจนถึงปลายน้ำ จะช่วยผลักดันและสร้างศักยภาพให้กับโกโก้ไทย เป็นที่รับรู้มากขึ้นในตลาดโลก และเพิ่มโอกาสส่งออก ไม่เพียงแต่ตลาดจีน แต่จะส่งออกไปยังตลาดอื่น ๆ ได้ทั่วโลก” นายอนุกูล ระบุ

ที่มา : https://www.thaigov.go.th/news/contents/details/94500