รัฐบาลไทย-ข่าวทำเนียบรัฐบาล-“อนุทิน” ให้การต้อนรับนายกสภาการพยาบาล ร่วมหารือแนวทางยกระดับ สอน. และ รพ.สต. หนุนเสริมวิชาชีพพยาบาลร่วมกับ อสม. มุ่งยกระดับบริการสุขภาพปฐมภูมิเพื่อสุขภาพของประชาชน


วันพุธที่ 19 มีนาคม 2568
19/03/2568
พิมพ์
“อนุทิน” ให้การต้อนรับนายกสภาการพยาบาล ร่วมหารือแนวทางยกระดับ สอน. และ รพ.สต. หนุนเสริมวิชาชีพพยาบาลร่วมกับ อสม. มุ่งยกระดับบริการสุขภาพปฐมภูมิเพื่อสุขภาพของประชาชน
“อนุทิน” ให้การต้อนรับนายกสภาการพยาบาล ร่วมหารือแนวทางยกระดับ สอน. และ รพ.สต. หนุนเสริมวิชาชีพพยาบาลร่วมกับ อสม. มุ่งยกระดับบริการสุขภาพปฐมภูมิเพื่อสุขภาพของประชาชน
น.ส.ไตรศุลี ไตรสรณกุล เลขานุการรัฐมนตรีว่าการกระทรวงมหาดไทย และโฆษกกระทรวงมหาดไทย เปิดเผยว่า วานนี้ (18 มี.ค. 68) นายอนุทิน ชาญวีรกูล รองนายกรัฐมนตรีและรมว.มหาดไทย ให้การต้อนรับ รศ.ดร.สุจิตรา เหลืองอมรเลิศ นายกสภาการพยาบาล พร้อมคณะ และร่วมหารือแนวทางการบริหารจัดการด้านสุขภาพปฐมภูมิของสถานีอนามัยเฉลิมพระเกียรติ 60 พรรษา นวมินทราชินี (สอน.) และโรงพยาบาลส่งเสริมสุขภาพตำบล (รพ.สต.) ณ ห้องดำรงราชานุภาพ ชั้น 2 อาคารศาลาว่าการกระทรวงมหาดไทย
นายอนุทิน กล่าวว่า กระทรวงมหาดไทย ได้ดำเนินการถ่ายโอนภารกิจของสถานีอนามัยเฉลิมพระเกียรติ 60 พรรษา นวมินทราชินี (สอน.) และโรงพยาบาลส่งเสริมสุขภาพตำบล (รพ.สต.) ให้แก่องค์การบริหารส่วนจังหวัด (อบจ.) ซึ่งเป็นไปตามพระราชบัญญัติกำหนดแผนและขั้นตอนการกระจายอำนาจ พ.ศ. 2542 ที่มุ่งให้ท้องถิ่นมีบทบาทในการบริการสาธารณะด้านการสาธารณสุขอย่างครอบคลุมและใกล้ชิดประชาชนมากที่สุด ครอบคลุมทั้งมิติป้องกันและบำบัดโรค การส่งเสริมสุขภาพ การบริการรักษาพยาบาลเบื้องต้น การฟื้นฟูสมรรถภาพ และการคุ้มครองผู้บริโภค
"ปัจจุบันประเทศไทยมีโรงพยาบาลส่งเสริมสุขภาพตำบลทั่วประเทศ จำนวน 9,787 แห่ง โดยมีการถ่ายโอน สอน. และ รพ.สต. ให้กับ อบจ. แล้วในพื้นที่ 63 จังหวัด รวม 4,538 แห่ง พร้อมบุคลากร 30,929 คน มท. จึงได้มีการจัดทำโครงการพัฒนามาตรฐานระบบสุขภาพระดับพื้นที่สู่ท้องถิ่นอย่างยั่งยืน เพื่อเพิ่มศักยภาพขององค์การบริหารส่วนจังหวัดในการบริหารจัดการด้านสุขภาพปฐมภูมิ บูรณาการระบบสุขภาพชุมชน และสร้างเครือข่ายความร่วมมือ"
ด้าน น.ส.ไตรศุลี กล่าวว่า การเข้าพบหารือในครั้งนี้ มีประเด็นหารือที่สำคัญ อาทิ การแต่งตั้งผู้แทนกระทรวงมหาดไทยเข้าร่วมเป็นกรรมการสภาการพยาบาล นอกจากนี้ สภาการพยาบาลได้เสนอให้มีการสนับสนุนแนวทางการพัฒนาวิชาชีพพยาบาลใน สอน. และ รพ.สต. ถ่ายโอนภารกิจให้แก่ อปท. เพื่อให้พยาบาลวิชาชีพที่ถ่ายโอน มีแนวทางในการทำงานและมีความก้าวหน้าในสายงานวิชาชีพได้มากขึ้น รวมทั้งเสนอให้มีการสนับสนุนการทำงานร่วมกันระหว่างอาสาสมัครสาธารณสุขประจำหมู่บ้านกับองค์กรปกครองส่วนท้องถิ่นและทุกภาคส่วน

ที่มา : https://www.thaigov.go.th/news/contents/details/94508