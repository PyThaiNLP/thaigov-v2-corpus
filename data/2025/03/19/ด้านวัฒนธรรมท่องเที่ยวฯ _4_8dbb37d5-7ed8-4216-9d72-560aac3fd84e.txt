รัฐบาลไทย-ข่าวทำเนียบรัฐบาล-ประเทศไทยพร้อมเป็นเจ้าภาพ SEA Games 2025: เปิดตัวโลโก้และมาสคอต สะท้อนอัตลักษณ์ไทยสู่สายตาอาเซียน


วันพุธที่ 19 มีนาคม 2568
ประเทศไทยพร้อมเป็นเจ้าภาพ SEA Games 2025: เปิดตัวโลโก้และมาสคอต สะท้อนอัตลักษณ์ไทยสู่สายตาอาเซียน
ประเทศไทยพร้อมเป็นเจ้าภาพ SEA Games 2025: เปิดตัวโลโก้และมาสคอต สะท้อนอัตลักษณ์ไทยสู่สายตาอาเซียน
กระทรวงการท่องเที่ยวและกีฬา ขอเชิญชวนชาวไทยและแฟนกีฬาทั่วภูมิภาค ร่วมต้อนรับมหกรรมการแข่งขันกีฬาซีเกมส์ ครั้งที่ 33 (SEA Games 2025) ที่ประเทศไทยได้รับเกียรติเป็นเจ้าภาพจัดขึ้นระหว่างวันที่ 9 - 20 ธันวาคม 2025 โดยมี กรุงเทพมหานคร ชลบุรี และสงขลา เป็นสนามหลักในการแข่งขัน
ภายใต้แนวคิด "Play by the Rules" ซีเกมส์ 2025 ไม่เพียงเป็นเวทีประชันศักยภาพของนักกีฬาระดับอาเซียน แต่ยังสะท้อนถึงระเบียบวินัย ความมุ่งมั่น และความคิดสร้างสรรค์ในการแข่งขัน โดยโลโก้อย่างเป็นทางการได้รับการออกแบบให้ผสมผสานลวดลายสนามกีฬากับศิลปะไทยดั้งเดิม นำเสนอความงดงามของวัฒนธรรมไทยในรูปแบบที่ทันสมัย ขณะที่ "เดอะสาน" มาสคอตประจำซีเกมส์ ได้รับการออกแบบให้เป็นสัญลักษณ์ของความสามัคคี ความพากเพียร และจิตวิญญาณแห่งนักกีฬา
นอกจากความตื่นเต้นของการแข่งขันในปีนี้ ประเทศไทยยังเน้นยกระดับมาตรฐานสู่ระดับสากล พร้อมส่งเสริมแนวคิด "Green SEA Games" เพื่อการจัดการแข่งขันที่เป็นมิตรต่อสิ่งแวดล้อม ลดการปล่อยก๊าซเรือนกระจก และใช้พลังงานสะอาด นับเป็นก้าวสำคัญที่สะท้อนบทบาทของไทยในฐานะเจ้าภาพที่มุ่งสู่อนาคตแห่งความยั่งยืน
กระทรวงการท่องเที่ยวและกีฬา ขอเชิญประชาชน นักกีฬา และนักท่องเที่ยว ร่วมเป็นส่วนหนึ่งของ SEA Games 2025 พร้อมติดตามข่าวสารและบรรยากาศการแข่งขันสุดยิ่งใหญ่ ได้ที่เพจ "กองประชาสัมพันธ์ กกท." และ "SEA GAMES Thailand 2025" แล้วมาร่วมส่งแรงใจเชียร์นักกีฬาทีมชาติไทยให้คว้าชัยในมหกรรมกีฬาที่ยิ่งใหญ่ที่สุดของอาเซียน!

ที่มา : https://www.thaigov.go.th/news/contents/details/94517