รัฐบาลไทย-ข่าวทำเนียบรัฐบาล-“รองปลัดฯ อภัย” ประชุมคณะทำงานขับเคลื่อนโครงการพัฒนาชุมชนในเขตรักษาพันธุ์สัตว์ป่าและอุทยานแห่งชาติจังหวัดกาญจนบุรี ครั้งที่ 1/2568


วันพุธที่ 19 มีนาคม 2568
“รองปลัดฯ อภัย” ประชุมคณะทำงานขับเคลื่อนโครงการพัฒนาชุมชนในเขตรักษาพันธุ์สัตว์ป่าและอุทยานแห่งชาติจังหวัดกาญจนบุรี ครั้งที่ 1/2568
“รองปลัดฯ อภัย” ประชุมคณะทำงานขับเคลื่อนโครงการพัฒนาชุมชนในเขตรักษาพันธุ์สัตว์ป่าและอุทยานแห่งชาติจังหวัดกาญจนบุรี ครั้งที่ 1/2568
นายอภัย สุทธิสังข์ รองปลัดกระทรวงเกษตรและสหกรณ์ เป็นประธานการประชุมคณะทำงานขับเคลื่อนโครงการพัฒนาชุมชนในเขตรักษาพันธุ์สัตว์ป่าและอุทยานแห่งชาติจังหวัดกาญจนบุรี ครั้งที่ 1/2568 โดยมีนายวุฒิพงศ์ เนียมหอม ผู้ตรวจราชการกระทรวงเกษตรและสหกรณ์ ผู้อำนวยการกองประสานงานโครงการพระราชดำริ และผู้แทนหน่วยงานในสังกัดกระทรวงเกษตรและสหกรณ์ที่เกี่ยวข้อง ทั้งส่วนกลาง และส่วนภูมิภาค เข้าร่วมประชุม ณ ห้องประชุม 134 และผ่านระบบการประชุมออนไลน์ Zoom Meeting
ที่ประชุมรับทราบแผนพัฒนาเศรษฐกิจ (พ.ศ. 2568-2570) ในการพัฒนาพื้นที่โครงการระยะที่ 1 บ้านไล่โว่-สาละวะ และระยะที่ 2 บ้านทิไล่ป้า-จะแก โดยมีเป้าหมายเพื่อการสร้างความมั่นคงด้านอาหารเพื่อการบริโภค สร้างรายได้ให้กับเกษตรกร สร้างผู้นำเกษตรกรในการพัฒนาชุมชน และลดการเผา โดยแบ่งเป็นแนวทางการพัฒนาพื้นที่โครงการออกเป็น 5 ด้าน ดังนี้ 1) การพัฒนาเศรษฐกิจ ได้แก่ การสร้างความมั่นคงด้านอาหารและการส่งเสริมเพื่อสร้างรายได้ทั้งในและนอกอาคารการเกษตร 2) การพัฒนาด้านสังคมการจัดแผนชุมชน Master Plan ส่งเสริมการพัฒนาสถาบันเกษตรกรเพื่อขับเคลื่อนการผลิตและการตลาดตลอดจนการจัดการหลังการเก็บเกี่ยว 3) การอนุรักษ์และฟื้นฟูทรัพยากรธรรมชาติและสิ่งแวดล้อมสนับสนุนกิจกรรมอนุรักษ์ดินเพื่อการชะล้างพังทลาย อีกทั้ง สนับสนุนการฟื้นฟูระบบนิเวศป่าต้นน้ำ 4) การพัฒนาโครงสร้างพื้นฐาน อาทิ เส้นทางสัญจร ประปา และไฟฟ้า รวมถึงการจัดการแหล่งน้ำเพื่ออุปโภค-บริโภคในชุมชน และ 5) การบริหารจัดการและการติดตามกำกับดูแลอย่างใกล้ชิด ทั้งนี้ แผนดังกล่าวได้ถูกบรรจุในแผนการดำเนินงานของมูลนิธิภูบดินทร์ในพระบรมราชูปภัมภ์เรียบร้อยแล้ว
และอยู่ระหว่างขับเคลื่อนการดำเนินงาน
นอกจากนี้ ที่ประชุมมีมติเห็นชอบรายงานผลการดำเนินงานโครงการพัฒนาชุมชนในเขตรักษาพันธุ์สัตว์ป่าและอุทยานแห่งชาติจังหวัดกาญจนบุรี ปีงบประมาณ พ.ศ.2568 ไตรมาสที่ 2 (ตุลาคม 2567- มีนาคม 2567) โดยขอให้หน่วยงานเร่งรัดผลเบิกจ่ายตามมติคณะรัฐมนตรี พร้อมทั้งติดตามความก้าวหน้าการดำเนินงานตามข้อเสนอแนะของประธานคณะทำงานในการประชุมคราวก่อนหน้า ซึ่งได้เน้นย้ำประเด็นความสอดคล้องกับบริบทพื้นที่ วิถีชีวิต ความเป็นอยู่ของชาวบ้านในพื้นที่ โดยรักษาความเป็นอัตลักษณ์ของพื้นที่ และมุ่งเน้นสู่เป้าหมายการเป็นเกษตรอินทรีย์

ที่มา : https://www.thaigov.go.th/news/contents/details/94527