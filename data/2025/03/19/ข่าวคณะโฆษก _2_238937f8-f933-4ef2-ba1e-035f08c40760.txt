รัฐบาลไทย-ข่าวทำเนียบรัฐบาล-กู้ได้แม้ไม่มีเครดิต! ออมสินเปิดสินเชื่อใหม่ วงเงินสูงสุด 20,000 บาท ดอกเบี้ยต่ำกว่าหนี้นอกระบบ


วันพุธที่ 19 มีนาคม 2568
19/03/2568
พิมพ์
กู้ได้แม้ไม่มีเครดิต! ออมสินเปิดสินเชื่อใหม่ วงเงินสูงสุด 20,000 บาท ดอกเบี้ยต่ำกว่าหนี้นอกระบบ
กู้ได้แม้ไม่มีเครดิต! ออมสินเปิดสินเชื่อใหม่ วงเงินสูงสุด 20,000 บาท ดอกเบี้ยต่ำกว่าหนี้นอกระบบ
วันนี้  (19 มีนาคม 2568) เวลา 09.15 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาลเดินหน้ากระตุ้นเศรษฐกิจผ่านมาตรการสินเชื่อ เพื่อเพิ่มสภาพคล่องให้ทั้งธุรกิจขนาดใหญ่และประชาชนรายย่อย โดยธนาคารออมสินได้ออกมาตรการ “สินเชื่อสร้างเครดิต สร้างโอกาส” ที่ช่วยให้ผู้ที่เคยขอสินเชื่อแล้วไม่ได้รับการอนุมัติ รวมถึงผู้ที่ไม่เคยมีประวัติเครดิต สามารถเข้าถึงแหล่งเงินทุนในระบบได้ง่ายขึ้น
มาตรการนี้จะช่วยให้มีการอนุมัติสินเชื่อเพิ่มขึ้น ทำให้เงินหมุนเวียนเข้าสู่ระบบเศรษฐกิจมากขึ้น พร้อมส่งเสริมให้ประชาชนฐานรากมีโอกาสเข้าถึงสินเชื่อจากสถาบันการเงิน โดยตั้งเป้าหมายปีแรก 300,000 ราย และขยายความช่วยเหลือให้ครอบคลุม 1 ล้านรายภายใน 3 ปี
สินเชื่อนี้ให้วงเงินกู้สูงสุด 20,000 บาทต่อราย โดย ไม่ต้องมีหลักประกันหรือคนค้ำประกัน อัตราดอกเบี้ยคงที่ 0.60% ต่อเดือน เช่น หากกู้ 10,000 บาท จะเสียดอกเบี้ยเพียง 60 บาทต่อเดือน ซึ่งถูกกว่าหนี้นอกระบบ และสามารถผ่อนชำระได้สูงสุด 1 ปี โดยได้รับสิทธิ์ปลอดชำระเงินต้นใน 3 เดือนแรก
สำหรับผู้ที่มีเครดิตทางการเงินและต้องการเงินทุนเสริมสภาพคล่องในการทำธุรกิจ สามารถขอสินเชื่อได้สูงสุด 50,000 บาทต่อราย โดยไม่ต้องมีหลักประกัน คิดอัตราดอกเบี้ยคงที่ 0.75% ต่อเดือน และสามารถผ่อนชำระได้นาน สูงสุด 5 ปี
คุณสมบัติของผู้ขอสินเชื่อ ได้แก่ ผู้ประกอบอาชีพอิสระ ผู้มีรายได้ประจำ ลูกจ้าง พ่อค้าแม่ค้า หรือผู้รับจ้างให้บริการต่าง ๆ ที่มีรายได้ แต่ไม่มีประวัติเครดิตทางการเงิน หรือไม่เคยใช้สินเชื่อในระบบนานกว่า 2 ปี โดยต้องเป็น บุคคลสัญชาติไทย มีที่อยู่อาศัยชัดเจน และสามารถติดต่อได้ ทั้งนี้ การพิจารณาสินเชื่อจะขึ้นอยู่กับ ความจำเป็นและความสามารถในการชำระคืนของผู้กู้
ผู้ที่สนใจสามารถลงทะเบียนจองสิทธิ์และยื่นขอสินเชื่อได้ผ่าน แอปพลิเคชัน MyMo ตั้งแต่วันที่ 14 มีนาคม 2568 เป็นต้นไป
“รัฐบาลยืนยันเดินหน้าสนับสนุนมาตรการทางการเงินอย่างต่อเนื่อง เพื่อให้ประชาชนสามารถเข้าถึงสินเชื่อในระบบ ลดภาระหนี้นอกระบบ และช่วยกระตุ้นเศรษฐกิจในทุกระดับ มั่นใจว่ามาตรการนี้จะเป็นก้าวสำคัญในการช่วยให้ประชาชนฐานรากมีโอกาสทางการเงินมากขึ้น และช่วยเสริมสร้างเศรษฐกิจไทยให้เติบโตอย่างมั่นคงและยั่งยืน” นางสาวศศิกานต์ ย้ำ

ที่มา : https://www.thaigov.go.th/news/contents/details/94501