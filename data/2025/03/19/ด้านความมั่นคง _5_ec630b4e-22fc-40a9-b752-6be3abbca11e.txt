รัฐบาลไทย-ข่าวทำเนียบรัฐบาล-“พิพัฒน์” ย้ำ! ไม่เก็บค่าธรรมเนียม แรงงานกัมพูชา-ลาว-เมียนมา เดินทางกลับประเทศต้นทาง สงกรานต์นี้ เดินทางสะดวก ไม่เสียค่าใช้จ่ายเพิ่ม


วันพุธที่ 19 มีนาคม 2568
19/03/2568
พิมพ์
“พิพัฒน์” ย้ำ! ไม่เก็บค่าธรรมเนียม แรงงานกัมพูชา-ลาว-เมียนมา เดินทางกลับประเทศต้นทาง สงกรานต์นี้ เดินทางสะดวก ไม่เสียค่าใช้จ่ายเพิ่ม
วันที่ 18 มีนาคม 2568 นายพิพัฒน์ รัชกิจประการ รัฐมนตรีว่าการกระทรวงแรงงาน ประกาศมาตรการช่วยเหลือแรงงานต่างด้าวสัญชาติกัมพูชา ลาว และเมียนมา
ที่ต้องการเดินทางกลับประเทศต้นทางช่วงเทศกาลสงกรานต์ โดยรัฐบาลไทยผ่อนผัน ไม่เก็บค่าธรรมเนียมใด ๆ เพื่ออำนวยความสะดวกและลดภาระค่าใช้จ่ายให้แก่แรงงาน
นายพิพัฒน์ รัชกิจประการ รัฐมนตรีว่าการกระทรวงแรงงาน เปิดเผยว่า มติในที่ประชุมคณะรัฐมนตรีเมื่อวันที่ 18 มีนาคม 2568 เห็นชอบให้แรงงานต่างด้าวสัญชาติกัมพูชา ลาว และเมียนมา ที่ทำงานถูกต้องตามกฎหมาย สามารถเดินทางกลับประเทศบ้านเกิด  ระหว่างวันที่ 1 เมษายน – 15 พฤษภาคม 2568 เพื่อร่วมประเพณีสงกรานต์ ได้โดยไม่ต้องยื่นคำขออนุญาตเพื่อกลับเข้ามาในราชอาณาจักร (Re-Entry Permit) ถือเป็นมาตรการช่วยเหลือแรงงานต่างด้าวที่ทำงานในไทยให้ได้รับความสะดวกและสามารถเดินทางกลับไปเยี่ยมครอบครัวโดยไม่มีภาระเพิ่มเติมการผ่อนผันดังกล่าวเป็นไปตามแนวทางการบริหารจัดการแรงงานต่างด้าวที่ถูกต้องเพื่อให้แรงงานข้ามชาติที่ทำงานในไทยสามารถเดินทางกลับประเทศได้โดยสะดวก และสามารถกลับเข้ามาทำงานต่อหลังสิ้นสุดเทศกาลโดยไม่มีอุปสรรค
“แรงงานข้ามชาติเป็นกำลังสำคัญของเศรษฐกิจไทย รัฐบาลไทยให้ความสำคัญกับการดูแลสิทธิแรงงาน และอำนวยความสะดวกให้สามารถเดินทางกลับประเทศต้นทางได้โดยไม่ต้องกังวลเรื่องค่าธรรมเนียมเป็นการช่วยเหลือแรงงานที่อยู่ในระบบให้ได้รับสิทธิประโยชน์อย่างเต็มที่” นายพิพัฒน์ กล่าว
ด้านนายสมชาย มรกตศรีวรรณ อธิบดีกรมการจัดหางาน กล่าวว่า ระยะเวลาการผ่อนผันจะมีผลต่อเมื่อประกาศกระทรวงมหาดไทยมีผลบังคับใช้ หรือเป็นไปตามที่ประกาศกระทรวงมหาดไทยกำหนด แรงงานที่ประสงค์เดินทางกลับประเทศ ขอให้ติดตามข่าวสารจากกรมการจัดหางานอย่างใกล้ชิด ที่เว็บไซต์ กรมการจัดหางาน doe.go.th หรือสอบถามรายละเอียดและเงื่อนไขเพิ่มเติมได้ที่สำนักงานจัดหางานจังหวัดทั่วประเทศ สำนักงานจัดหางานกรุงเทพมหานครพื้นที่ 1 – 10 หรือสายด่วนกระทรวงแรงงาน 1506 กด 2 กรมการจัดหางาน หรือสายด่วนกรมการจัดหางาน1694

ที่มา : https://www.thaigov.go.th/news/contents/details/94516