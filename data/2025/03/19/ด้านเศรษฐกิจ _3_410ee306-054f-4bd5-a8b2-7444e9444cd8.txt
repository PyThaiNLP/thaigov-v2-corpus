รัฐบาลไทย-ข่าวทำเนียบรัฐบาล-กรมการขนส่งทางบก เชิญชวนผู้ต้องการขอรับใบขับขี่สากลดำเนินการผ่านแอปเป๋าตัง สะดวก รวดเร็ว ทำได้ทุกที่ทุกเวลาตลอด 24 ชั่วโมง ไม่ต้องเสียเวลาเดินทางมาที่สำนักงานขนส่ง พร้อมรอรับใบขับข


วันพุธที่ 19 มีนาคม 2568
กรมการขนส่งทางบก เชิญชวนผู้ต้องการขอรับใบขับขี่สากลดำเนินการผ่านแอปเป๋าตัง สะดวก รวดเร็ว ทำได้ทุกที่ทุกเวลาตลอด 24 ชั่วโมง ไม่ต้องเสียเวลาเดินทางมาที่สำนักงานขนส่ง พร้อมรอรับใบขับข
......
นายเสกสม อัครพันธุ์ รองอธิบดีกรมการขนส่งทางบก กระทรวงคมนาคม กล่าวว่า ช่วงเทศกาลสงกรานต์ 2568 มีวันหยุดยาวต่อเนื่องกันหลายวัน สำหรับประชาชนที่มีแผนจะเดินทางท่องเที่ยวต่างประเทศ   และต้องการขับรถ สามารถดำเนินการขอรับใบขับขี่สากลผ่าน “แอปพลิเคชันเป๋าตัง” ได้แล้ว ทั้งสะดวก รวดเร็ว โดยดำเนินการได้ตั้งแต่การยื่นคำขอ ตรวจสอบข้อมูล ยืนยันตัวตน ชำระเงิน ออกใบอนุญาตขับรถ และส่งไปรษณีย์ถึงปลายทาง โดยไม่ต้องเดินทางมาที่กรมการขนส่งทางบก (ขบ.) หรือสำนักงานขนส่ง อีกทั้งสามารถขอรับใบขับขี่สากลตามประเทศที่ต้องการเดินทางไปท่องเที่ยวได้ตามอนุสัญญาเจนีวา ค.ศ. 1949 เช่น ญี่ปุ่น เกาหลีใต้  สหรัฐอเมริกา ออสเตรเลีย นิวซีแลนด์ และอนุสัญญาเวียนนา ค.ศ. 1968 เช่น เยอรมนี สวิตเซอร์แลนด์ บราซิล บาห์เรน สามารถตรวจสอบประเทศที่ต้องการเดินทางไปท่องเที่ยวว่าตรงกับอนุสัญญาใดได้ด้วยตนเองที่ https://apps.dlt.go.th/ltpcenter/ โดยมีค่าธรรมเนียมรวมคำขอใบขับขี่สากล 505 บาท ค่าไปรษณีย์ 60 บาทยกเว้นค่าบริการรับชำระเงินของธนาคารกรุงไทย จนถึงวันที่ 31 ธันวาคม 2568
ทั้งนี้ ภายหลังที่ ขบ. และธนาคารกรุงไทย จำกัด (มหาชน) ได้ร่วมกันพัฒนาระบบการขอรับใบขับขี่ผ่านแอปฯ เป๋าตัง ได้รับการตอบรับที่ดีจากประชาชนเพิ่มขึ้นอย่างต่อเนื่อง โดยตั้งแต่วันที่ 13 ธันวาคม 2567 - 28 กุมภาพันธ์ 2568 พบว่าสถิติการขอรับใบขับขี่สากลผ่านแอปฯ เป๋าตัง 10 จังหวัดที่มีการขอรับใบขับขี่สากลมากที่สุด ได้แก่
1) กรุงเทพฯ 9,878 ฉบับ 2) นนทบุรี 1,792  ฉบับ 3) สมุทรปราการ 1,262 ฉบับ 4) ชลบุรี 973 ฉบับ 5) ปทุมธานี 913 ฉบับ 6) เชียงใหม่ 654 ฉบับ 7) ระยอง 382 ฉบับ 8) ภูเก็ต 298 ฉบับ 9) นครปฐม 279 ฉบับ และ 10) สงขลา 236 ฉบับ

ที่มา : https://www.thaigov.go.th/news/contents/details/94513