รัฐบาลไทย-ข่าวทำเนียบรัฐบาล-รองนายกรัฐมนตรี/รัฐมนตรีว่าการกระทรวงกลาโหม ให้การต้อนรับ พลโท (อาวุโส) ฮวาง ซวน เจี๋ยน รัฐมนตรีช่วยว่าการกระทรวงกลาโหมสาธารณรัฐสังคมนิยมเวียดนาม


วันพุธที่ 19 มีนาคม 2568
รองนายกรัฐมนตรี/รัฐมนตรีว่าการกระทรวงกลาโหม ให้การต้อนรับ พลโท (อาวุโส) ฮวาง ซวน เจี๋ยน รัฐมนตรีช่วยว่าการกระทรวงกลาโหมสาธารณรัฐสังคมนิยมเวียดนาม
ในวันอังคารที่ ๑๘ มีนาคม ๒๕๖๘ เวลา ๑๔.๓๐ นาฬิกา นายภูมิธรรม เวชยชัย รองนายกรัฐมนตรี/รัฐมนตรีว่าการกระทรวงกลาโหม ให้การต้อนรับ พลโท (อาวุโส) ฮวาง ซวน เจี๋ยน รัฐมนตรีช่วยว่าการกระทรวงกลาโหมสาธารณรัฐสังคมนิยมเวียดนาม
ณ ห้องรับรอง 2 ตึกนารีสโมสร ทำเนียบรัฐบาล ในโอกาสมาเยือนประเทศไทยในฐานะแขกของกระทรวงกลาโหม เพื่อเข้าร่วมการประชุมคณะกรรมการร่วมด้านความมั่นคง (Defence Policy Dialogue: DPD) ไทย-เวียดนาม ระหว่างกระทรวงกลาโหมไทยกับกระทรวงกลาโหมสาธารณรัฐสังคมนิยมเวียดนาม ครั้งที่ ๖ โดยมี พลเอก สนิธชนก สังขจันทร์ ปลัดกระทรวงกลาโหม และพลโท (อาวุโส) ฮวาง ซวน เจี๋ยน รัฐมนตรีช่วยว่าการกระทรวงกลาโหมสาธารณรัฐสังคมนิยมเวียดนาม เป็นประธานร่วม สำหรับการประชุมคณะกรรมการร่วมด้านความมั่นคง (Defence Policy Dialogue: DPD) ไทย-เวียดนาม มีวัตถุประสงค์เพื่อหารือแลกเปลี่ยนข้อคิดเห็นในประเด็นด้านความมั่นคงและการทหารในภูมิภาค รวมทั้งกระชับความสัมพันธ์และขยายความร่วมมือทางทหารในระดับทวิภาคีระหว่างกระทรวงกลาโหมไทยกับกระทรวงกลาโหมสาธารณรัฐสังคมนิยมเวียดนาม โดยทั้งสองประเทศสลับกันเป็นเจ้าภาพ
โดย รองนายกรัฐมนตรี/รัฐมนตรีว่าการกระทรวงกลาโหม ได้ขอบคุณที่ทางรัฐบาลเวียดนามได้ให้การต้อนรับสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารีที่เยือนเวียดนามในเดือนสิงหาคม 2567
รวมทั้งชื่นชมความสัมพันธ์ระหว่างทั้งสองประเทศในด้านความมั่นคงที่มีมาอย่างใกล้ชิดยาวนาน การจัดการต้อนรับและรับรองในครั้งนี้ถือเป็นโอกาสอันดีที่ผู้บังคับบัญชาระดับสูงของทั้งสองกระทรวงจะได้สานต่อความร่วมมือทางทหาร เพื่อให้เกิดผลสัมฤทธิ์อย่างเป็นรูปธรรม รวมทั้งเป็นส่วนสำคัญ ในการส่งเสริมและกระชับความสัมพันธ์ทางทหารของทั้งสองประเทศให้แน่นแฟ้นยิ่งขึ้น

ที่มา : https://www.thaigov.go.th/news/contents/details/94499