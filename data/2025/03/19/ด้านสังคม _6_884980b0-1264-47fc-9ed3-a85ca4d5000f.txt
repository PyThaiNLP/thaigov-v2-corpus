รัฐบาลไทย-ข่าวทำเนียบรัฐบาล-สธ.จัดพิธีมอบรางวัล “คุณธรรม เทวะเวสม์” ในโครงการสัมมนาตลาดนัดคุณธรรม ปี 8 ส่งเสริมคุณธรรม จริยธรรมให้บุคลากร-หน่วยงาน เพื่อเป็นองค์กรคุณธรรมต้นแบบที่ยั่งยืน


วันพุธที่ 19 มีนาคม 2568
สธ.จัดพิธีมอบรางวัล “คุณธรรม เทวะเวสม์” ในโครงการสัมมนาตลาดนัดคุณธรรม ปี 8 ส่งเสริมคุณธรรม จริยธรรมให้บุคลากร-หน่วยงาน เพื่อเป็นองค์กรคุณธรรมต้นแบบที่ยั่งยืน
กระทรวงสาธารณสุข จัดโครงการตลาดนัดคุณธรรม (MOPH Moral Market) ต่อเนื่องเป็นปีที่ 8ส่งเสริมการมีคุณธรรม จริยธรรม ให้กับบุคลากรและหน่วยงานในสังกัด
ยึดฐานความคิด “ถือประโยชน์ของประเทศชาติเหนือกว่าประโยชน์ส่วนตน” และคุณธรรม 5 ประการ “พอเพียง วินัย สุจริต จิตอาสา กตัญญู” เพื่อก้าวสู่การเป็นองค์กรคุณธรรมต้นแบบที่ยั่งยืน เผยปีงบประมาณ 2567 หน่วยงานสังกัดกระทรวงสาธารณสุขผ่านเกณฑ์การประเมินฯ ของกรมการศาสนา ในระดับองค์กรคุณธรรมต้นแบบถึงร้อยละ 86.47
วันนี้ (19 มีนาคม 2568 ) ที่ โรงแรมมารวย การ์เด้น นายแพทย์โอภาส การย์กวินพงศ์ ปลัดกระทรวงสาธารณสุข เป็นประธานเปิดโครงการสัมมนาตลาดนัดคุณธรรม (MOPH Moral Market) ปี 8 ประจำปีงบประมาณ 2568 โดยมี ศาสตราจารย์พิเศษ นายแพทย์ไพจิตร ปวะบุตร กรรมการจริยธรรมประจำสำนักงานปลัดกระทรวงสาธารณสุข พลอากาศเอก วีรวิท คงศักดิ์ กรรมการจริยธรรมประจำสำนักงานปลัดกระทรวงสาธารณสุข นายแพทย์ศักดา อัลภาชน์ รองปลัดกระทรวงสาธารณสุข ผู้บริหารกระทรวงสาธารณสุข และบุคลากรจากสำนักงานปลัดกระทรวงสาธารณสุขส่วนกลาง กรม และหน่วยงานในกำกับกระทรวงสาธารณสุข รวม 43 หน่วยงาน เข้าร่วมงาน
นายแพทย์โอภาส กล่าวว่า กระทรวงสาธารณสุขส่งเสริมให้หน่วยงานและบุคลากรในสังกัดขับเคลื่อนสู่การเป็นองค์กรคุณธรรมที่เข้มแข็งและยั่งยืน โดยยึดฐานความคิดถือประโยชน์ของประเทศชาติเหนือกว่าประโยชน์ส่วนตน นำสู่การเป็นกระทรวงคุณธรรม Moral Ministry of Public Health ภายใต้คุณธรรม 5 ประการ “พอเพียง วินัย สุจริต จิตอาสา กตัญญู” และค่านิยม MOPH โดยเชื่อมโยงกับแผนปฏิบัติการด้านการส่งเสริมคุณธรรมแห่งชาติ ระยะที่ 2 (พ.ศ. 2566-2570) และแผนปฏิบัติราชการด้านการส่งเสริม คุณธรรม จริยธรรม กระทรวงสาธารณสุข ระยะที่ 2 (พ.ศ. 2566-2570) ซึ่งในปีงบประมาณ 2567 ที่ผ่านมา หน่วยงานในสังกัดกระทรวงสาธารณสุขมีผลการประเมินองค์กรคุณธรรม ตามเกณฑ์การประเมินฯ ของกรมการศาสนา ในระดับองค์กรคุณธรรมต้นแบบ ถึงร้อยละ 86.47
นายแพทย์โอภาส กล่าวต่อว่า สำหรับโครงการตลาดนัดคุณธรรม (MOPH Moral Market) ได้จัดต่อเนื่องเป็นปีที่ 8 โดยปีนี้จัดขึ้นภายใต้แนวคิด “MOPH Moral Hackathon : สร้างสรรค์และพัฒนาสิ่งใหม่ : กระทรวงสาธารณสุข เป็นองค์กรคุณธรรมต้นแบบอย่างยั่งยืน” ถือเป็นเวทีที่เปิดโอกาสให้บุคลากรแต่ละหน่วยงานได้แลกเปลี่ยนเรียนรู้ ถ่ายทอดประสบการณ์ในการขับเคลื่อนคุณธรรม จริยธรรมของแต่ละหน่วยงาน และเพื่อยกย่องบุคลากรและหน่วยงานในสังกัดที่ได้รับรางวัล “คุณธรรม เทวะเวสม์” ที่เป็นการนำระบบเครดิตสังคม (Social Credit) มาประยุกต์ใช้ในกระบวนการสร้างคนดี ผ่านกิจกรรม “Good Guy”
โดยการมอบรางวัล “คุณธรรม เทวะเวสม์” แบ่งเป็น โล่รางวัลองค์กรคุณธรรมต้นแบบโดดเด่น 1 หน่วยงาน โล่รางวัลองค์กรคุณธรรมต้นแบบ ระดับกระทรวงสาธารณสุข 8 หน่วยงาน โล่รางวัลองค์กรคุณธรรมต้นแบบ ระดับสำนักงานปลัดกระทรวงสาธารณสุข ราชการบริหารส่วนกลาง 6 หน่วยงาน และประกาศเกียรติคุณหน่วยงานที่มีผลการประเมินอยู่ในระดับองค์กรคุณธรรมต้นแบบ ระดับสำนักงานปลัดกระทรวงสาธารณสุข ราชการบริหารส่วนกลาง 16 หน่วยงาน นอกจากนี้ ยังมีรางวัลการจัดทำคลิปวิดีทัศน์นำเสนอผลการดำเนินงานส่งเสริมคุณธรรม ทั้งระดับกระทรวง ระดับสำนักงานปลัดกระทรวงสาธารณสุข และโล่รางวัล “Viral Video” อีก 7 รางวัล
*********************************************** 19 มีนาคม 2568

ที่มา : https://www.thaigov.go.th/news/contents/details/94530