รัฐบาลไทย-ข่าวทำเนียบรัฐบาล-ปลัดกระทรวงการท่องเที่ยวและกีฬา นำทีมร่วมงาน FILMART 2025 เชื่อมโยงอุตสาหกรรมภาพยนตร์ไทยสู่ตลาดโลก


วันพุธที่ 19 มีนาคม 2568
ปลัดกระทรวงการท่องเที่ยวและกีฬา นำทีมร่วมงาน FILMART 2025 เชื่อมโยงอุตสาหกรรมภาพยนตร์ไทยสู่ตลาดโลก
ปลัดกระทรวงการท่องเที่ยวและกีฬา นำทีมร่วมงาน FILMART 2025 เชื่อมโยงอุตสาหกรรมภาพยนตร์ไทยสู่ตลาดโลก
วันที่ 18 มีนาคม 2568 นางสาวนัทรียา ทวีวงศ์ ปลัดกระทรวงการท่องเที่ยวและกีฬา พร้อมด้วย นายจาตุรนต์ ภักดีวานิช อธิบดีกรมการท่องเที่ยว ได้เข้าร่วมงานตลาดภาพยนตร์และโทรทัศน์นานาชาติฮ่องกง (FILMART 2025) ณ Hong Kong Convention and Exhibition Centre เขตบริหารพิเศษฮ่องกงแห่งสาธารณรัฐประชาชนจีน โดยได้มีโอกาส เฝ้ารับเสด็จทูลกระหม่อมหญิงอุบลรัตนราชกัญญา สิริวัฒนาพรรณวดี ณ คูหาประเทศไทยภายในงาน
การเข้าร่วมงาน FILMART 2025 ครั้งนี้ เป็นการบูรณาการความร่วมมือระหว่าง กระทรวงการท่องเที่ยวและกีฬา กระทรวงวัฒนธรรม กระทรวงพาณิชย์ และสมาคมส่งเสริมอุตสาหกรรมสร้างสรรค์ไทย (THACCA) เพื่อส่งเสริมอุตสาหกรรมภาพยนตร์ไทยและประชาสัมพันธ์แหล่งท่องเที่ยวไทยให้เป็นที่รู้จักในระดับสากล โดยเฉพาะการเชิญชวน กองถ่ายภาพยนตร์ต่างประเทศจากจีนและฮ่องกง ให้เข้ามาถ่ายทำภาพยนตร์ในประเทศไทย
ภายในงาน คูหาประเทศไทยได้รับความสนใจจากผู้เข้าร่วมเป็นอย่างมาก โดยมีบริษัทผู้ประกอบการด้านภาพยนตร์ของไทยกว่า 30 บริษัท และ บริษัทผู้ประสานงานการถ่ายทำภาพยนตร์ต่างประเทศในประเทศไทย 14 บริษัท เข้าร่วมแสดงศักยภาพ ทั้งนี้ ปลัดกระทรวงการท่องเที่ยวและกีฬา ได้พบปะแลกเปลี่ยนความคิดเห็นกับผู้ประกอบการไทย ในอุตสาหกรรมภาพยนตร์ อาทิ บริษัทผู้จัดจำหน่ายภาพยนตร์ บริษัทผู้ผลิตภาพยนตร์ ผู้ให้บริการด้านสตูดิโอ และศิลปินนักแสดง เพื่อร่วมกันขยายเครือข่ายทางธุรกิจและผลักดันให้ อุตสาหกรรมภาพยนตร์ไทยก้าวสู่เวทีระดับโลก
นางสาวนัทรียา ทวีวงศ์ กล่าวว่า "อุตสาหกรรมภาพยนตร์เป็นหนึ่งในเครื่องมือสำคัญในการส่งเสริมการท่องเที่ยวของไทย การร่วมงาน FILMART 2025 ครั้งนี้ เป็นโอกาสสำคัญในการแนะนำสถานที่ถ่ายทำในประเทศไทยให้เป็นที่รู้จักในระดับนานาชาติ รวมถึงสร้างความร่วมมือกับพันธมิตรในอุตสาหกรรมภาพยนตร์ เพื่อนำรายได้เข้าสู่ประเทศต่อไป"
การเข้าร่วมงาน FILMART 2025 ถือเป็นก้าวสำคัญของประเทศไทยในการผลักดันอุตสาหกรรมภาพยนตร์ไทยสู่ตลาดโลก พร้อมกับเสริมสร้างภาพลักษณ์ของประเทศไทยให้เป็นศูนย์กลางด้านการถ่ายทำภาพยนตร์ระดับนานาชาติ ซึ่งจะเป็นแรงขับเคลื่อนสำคัญในการพัฒนาเศรษฐกิจสร้างสรรค์ของประเทศต่อไป

ที่มา : https://www.thaigov.go.th/news/contents/details/94526