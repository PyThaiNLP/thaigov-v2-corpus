รัฐบาลไทย-ข่าวทำเนียบรัฐบาล-รมว.ท่องเที่ยวฯ ร่วมประชุมคณะกรรมการยุทธศาสตร์ซอฟต์พาวเวอร์แห่งชาติ ครั้งที่ 1/2568 พร้อมเผยแผนจัดงานมหาสงกรานต์ 2025 ใน 17 พื้นที่ทั่วประเทศ


วันพุธที่ 19 มีนาคม 2568
รมว.ท่องเที่ยวฯ ร่วมประชุมคณะกรรมการยุทธศาสตร์ซอฟต์พาวเวอร์แห่งชาติ ครั้งที่ 1/2568 พร้อมเผยแผนจัดงานมหาสงกรานต์ 2025 ใน 17 พื้นที่ทั่วประเทศ
รมว.ท่องเที่ยวฯ ร่วมประชุมคณะกรรมการยุทธศาสตร์ซอฟต์พาวเวอร์แห่งชาติ ครั้งที่ 1/2568 พร้อมเผยแผนจัดงานมหาสงกรานต์ 2025 ใน 17 พื้นที่ทั่วประเทศ
วันที่ 19 มีนาคม 2568 เวลา 10.00 น. ณ ตึกภักดีบดินทร์ ทำเนียบรัฐบาล นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา พร้อมด้วยนายจักรพล ตั้งสุทธิธรรม ผู้ช่วยรัฐมนตรีประจำกระทรวงฯ และโฆษกกระทรวงฯ และนางสาวฐาปนีย์ เกียรติไพบูลย์ ผู้ว่าการการท่องเที่ยวแห่งประเทศไทย เข้าร่วมการประชุมคณะกรรมการยุทธศาสตร์ซอฟต์พาวเวอร์แห่งชาติ ครั้งที่ 1/2568 โดยมี นางสาวแพทองธาร ชินวัตร นายกรัฐมนตรี เป็นประธาน
การประชุมครั้งนี้มีวาระสำคัญเกี่ยวกับการพิจารณาขอรับสนับสนุนการดำเนินงานตามนโยบายซอฟต์พาวเวอร์ของสำนักงานกองทุนพัฒนาสื่อปลอดภัยและสร้างสรรค์ รวมถึงแนวทางการขอรับสนับสนุนงบประมาณจากกองทุนส่งเสริมวิสาหกิจขนาดกลางและขนาดย่อม เพื่อส่งเสริมศักยภาพของอุตสาหกรรมสร้างสรรค์ไทยให้ก้าวสู่เวทีโลก
ภายหลังการประชุม นายสรวงศ์ เทียนทอง ให้สัมภาษณ์กับสื่อมวลชนเกี่ยวกับการเตรียมความพร้อมจัดงานมหาสงกรานต์ 2025 ซึ่งจะจัดขึ้นใน 17 พื้นที่ทั่วประเทศ เพื่อส่งเสริมการท่องเที่ยวและอนุรักษ์วัฒนธรรมประเพณีไทย โดยกิจกรรมที่จัดขึ้นจะเน้นการสืบสานประเพณีสงกรานต์แบบดั้งเดิม ควบคู่ไปกับการจัดแสดงศิลปวัฒนธรรมร่วมสมัยและกิจกรรมเชิงสร้างสรรค์
สำหรับ 17 พื้นที่ที่ได้รับคัดเลือกให้เป็นสถานที่จัดงานมหาสงกรานต์ 2025 ได้แก่
กรุงเทพมหานคร – Bangkok Water Festival 2025
จัดขึ้นใน 12 ท่าน้ำสำคัญ ได้แก่ วัดพระเชตุพนวิมลมังคลารามราชวรมหาวิหาร, วัดอรุณราชวรารามราชวรมหาวิหาร, วัดกัลยาณมิตรวรมหาวิหาร, วัดระฆังโฆสิตารามวรมหาวิหาร, วัดประยุรวงศาวาสวรวิหาร, เอเชียทีค เดอะริเวอร์ฟร้อนท์, ท่ามหาราช, ท่าสุขสยาม ณ ไอคอนสยาม, ท่าศาลเจ้ากวนอู (คลองสาน), คลองโอ่งอ่าง-วัดบพิตรพิมุขวรวิหาร และ ไชน่าทาวน์ มาร์เก็ต เฉลิมบุรี
จังหวัดอื่น ๆ ที่จัดงาน Water Festival 2025
เชียงใหม่ ณ วัดเจดีย์หลวงวรวิหาร อำเภอเมือง
ลำพูน ณ ตลาดนัดสงกรานต์ ถนนรถแก้ว
ขอนแก่น ณ วัดไชยศรี
อุดรธานี ณ บ้านเชียง
ภูเก็ต ณ วัดไม้ขาว ซอยรมณีย์
นายสรวงศ์ กล่าวเพิ่มเติมว่า กระทรวงการท่องเที่ยวและกีฬา ได้บูรณาการความร่วมมือกับหน่วยงานที่เกี่ยวข้องทั้งภาครัฐและเอกชน เพื่อส่งเสริมการท่องเที่ยวเชิงวัฒนธรรมในช่วงเทศกาลสงกรานต์ โดยคาดการณ์ว่างานมหาสงกรานต์ 2025 จะช่วยกระตุ้นเศรษฐกิจการท่องเที่ยว และสร้างรายได้ให้กับชุมชนท้องถิ่น พร้อมดึงดูดนักท่องเที่ยวทั้งชาวไทยและชาวต่างชาติให้มาสัมผัสเสน่ห์ของประเพณีสงกรานต์ไทยอย่างเต็มรูปแบบ

ที่มา : https://www.thaigov.go.th/news/contents/details/94528