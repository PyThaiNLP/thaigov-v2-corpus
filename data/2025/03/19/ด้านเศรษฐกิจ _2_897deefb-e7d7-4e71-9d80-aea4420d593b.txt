รัฐบาลไทย-ข่าวทำเนียบรัฐบาล-กรมทางหลวงชนบท เริ่มเข้าพื้นที่ก่อสร้างถนนสาย จ ผังเมืองรวมเมืองกำแพงเพชร จังหวัดกำแพงเพชร 


วันพุธที่ 19 มีนาคม 2568
กรมทางหลวงชนบท เริ่มเข้าพื้นที่ก่อสร้างถนนสาย จ ผังเมืองรวมเมืองกำแพงเพชร จังหวัดกำแพงเพชร
....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ได้เริ่มเข้าพื้นที่ดำเนินโครงการก่อสร้างถนนนสาย จ ผังเมืองรวมเมืองกำแพงเพชร จังหวัดกำแพงเพชร เพื่อเชื่อมโยงโครงข่ายคมนาคม บรรเทาการจราจรติดขัดในเขตเมือง เพิ่มประสิทธิภาพโครงข่ายวงแหวนเลี่ยงเมืองให้มีความสมบูรณ์ยิ่งขึ้น รองรับปริมาณการจราจรในอนาคตให้ประชาชนเดินทางได้อย่างสะดวก รวดเร็ว ปลอดภัย คาดว่าจะก่อสร้างแล้วเสร็จในปี 2570
สำหรับเส้นทางดังกล่าวมีจุดเริ่มต้นเชื่อมกับ ทล.1 และไปสิ้นสุดที่จุดตัดระหว่าง ทล.101 และ ทล.112 ช่วง กม.ที่ 0+000 - 3+510 โดยจะก่อสร้างเป็นถนนคอนกรีตเสริมเหล็ก 6 ช่องจราจร (ไป - กลับ) กว้างช่องละ 3.50 เมตร ไหล่ทางกว้าง 2.50 เมตร ทางเท้ากว้าง 3.40 เมตร และเกาะกลางแบบยก รวมถึงก่อสร้างสะพานข้ามคู่ขนานแม่น้ำปิง ตัวสะพานยาว 550 เมตร โครงสร้างสะพานเป็นแบบระบบพื้นและคานสะพานรูปกล่อง ก่อสร้างโดยวิธีคานยื่นสมดุล มีจุดกลับรถ 4 แห่ง บริเวณจุดเริ่มต้น จุดสิ้นสุดโครงการ และใต้สะพานทั้งสองฝั่ง พร้อมก่อสร้างระบบไฟฟ้าแสงสว่าง ระบบระบายน้ำ งานอำนวยความปลอดภัย และงานภูมิสถาปัตยกรรม รวมระยะทาง 3.510 กิโลเมตร ใช้งบประมาณ 1,594 ล้านบาท
ทั้งนี้ เมื่อโครงการแล้วเสร็จสมบูรณ์ จะช่วยเพิ่มประสิทธิภาพโครงข่ายวงแหวนเลี่ยงเมืองให้มีความสมบูรณ์ยิ่งขึ้น เชื่อมโยงโครงข่ายคมนาคมไปยังจังหวัดตาก สุโขทัย พิจิตร นครสวรรค์ พร้อมรองรับการขยายตัวของเมือง เศรษฐกิจ และสังคมในปัจจุบันและอนาคต อีกทั้งช่วยลดปริมาณการจราจรที่เข้าสู่ตัวเมืองจังหวัดกำแพงเพชรได้อย่างมีประสิทธิภาพอีกด้วย นอกจากนี้ ในระหว่างการก่อสร้าง ทช. ได้ติดตั้งแบริเออร์ และป้ายเตือนลดความเร็วเพื่อให้ประชาชนสามารถสังเกตเห็นได้ชัดเจน จึงขอความร่วมมือให้ผู้ใช้เส้นทางโปรดสังเกตป้ายจราจร ปฏิบัติตามป้ายเตือน ป้ายแนะนำอย่างเคร่งครัด เพื่อความปลอดภัยในการเดินทางของประชาชน

ที่มา : https://www.thaigov.go.th/news/contents/details/94512