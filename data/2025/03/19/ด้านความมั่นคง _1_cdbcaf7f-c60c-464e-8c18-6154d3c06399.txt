รัฐบาลไทย-ข่าวทำเนียบรัฐบาล-"อนุทิน" เปิดงาน "120 ปี วันท้องถิ่นไทย" มุ่งมั่นขับเคลื่อนการกระจายอำนาจ ลดขั้นตอนการบริการประชาชน ชู อปท. คือ รากฐานการพัฒนาประเทศทใกล้ชิดประชาชน


วันอังคารที่ 18 มีนาคม 2568
18/03/2568
พิมพ์
"อนุทิน" เปิดงาน "120 ปี วันท้องถิ่นไทย" มุ่งมั่นขับเคลื่อนการกระจายอำนาจ ลดขั้นตอนการบริการประชาชน ชู อปท. คือ รากฐานการพัฒนาประเทศทใกล้ชิดประชาชน
"อนุทิน" เปิดงาน "120 ปี วันท้องถิ่นไทย" มุ่งมั่นขับเคลื่อนการกระจายอำนาจ ลดขั้นตอนการบริการประชาชน ชู อปท. คือ รากฐานการพัฒนาประเทศทใกล้ชิดประชาชน
น.ส.ไตรศุลี ไตรสรณกุล เลขานุการ รมว.มหาดไทยและโฆษกกระทรวงมหาดไทย กล่าวว่า วันนี้ (18 มี.ค. 68) เวลา 17.00 น. นายอนุทิน ชาญวีรกูล รองนายกรัฐมนตรีและรมว.มหาดไทย เป็นประธานพิธีเปิดงาน "120 ปี วันท้องถิ่นไทย" ณ ลานพระบรมราชานุสาวรีย์ วัดสุทธิวาตวราราม (วัดช่องลม) พระอารามหลวง ต.ท่าฉลอม อ.เมืองสมุทรสาคร จ.สมุทรสาคร โดยมี น.ส.ธนนนท์ นิรามิษ ภริยารองนายกรัฐมนตรีและรมว.มหาดไทย นายอรรษิษฐ์ สัมพันธรัตน์ ปลัดกระทรวงมหาดไทย นายนฤชา โฆษาศิวิไลซ์ อธิบดีกรมส่งเสริมการปกครองท้องถิ่น ผู้บริหาร มท. และผู้ว่าราชการจังหวัด ผู้บริหาร สมาชิกสภา ข้าราชการ อปท. ร่วมในพิธีด้วย
โอกาสนี้ นายอนุทิน ได้เป็นประธานมอบรางวัล "ข้าราชการท้องถิ่นดีเด่น ประจำปี 2567" พร้อมรับชมการแสดงระบำนาเกลือ โดยนักเรียนโรงเรียนสังกัด อปท.ใน จ.สมุทรสาคร และการแสดงแสง สี เสียง "สุขาภิบาลท่าฉลอม" จุดเริ่มต้นของการกระจายอำนาจการปกครองให้ประชาชนในท้องถิ่น
นายอนุทิน กล่าวว่า วันนี้เป็นวันสำคัญที่ทุกคนจะได้น้อมรำลึกถึงพระมหากรุณาธิคุณของพระบาทสมเด็จพระจุลจอมเกล้าเจ้าอยู่หัว ที่ได้ทรงมีพระบรมราชโองการให้ยกฐานะตำบลท่าฉลอมขึ้นเป็น "สุขาภิบาลท่าฉลอม" เป็นการถือกำเนิดการปกครองส่วนท้องถิ่นครั้งแรกในประเทศไทย นับถึงปัจจุบันเป็นเวลา 120 ปี ที่องค์กรปกครองส่วนท้องถิ่นได้เป็น "รากฐานสำคัญของการพัฒนาประเทศ" เพราะเป็นกลไกที่ใกล้ชิดกับพี่น้องประชาชนมากที่สุด รับฟังปัญหา เข้าใจความต้องการประชาชน และสามารถขับเคลื่อนการเปลี่ยนแปลงได้อย่างแท้จริง
"กระทรวงมหาดไทยมุ่งมั่นส่งเสริมนโยบายกระจายอำนาจให้เกิดความสำเร็จมากที่สุด เพราะการกระจายอำนาจได้แผ่กระจายไปยังทุกชุมชน ทุกระดับ ส่งผลให้พี่น้องประชาชนสามารถเลือกผู้นำองค์กรปกครองส่วนท้องถิ่นของตนเองได้ สามารถที่จะเลือกใช้บริการ "คนกันเองที่ตนเองรู้จักในพื้นที่" มาบำบัดทุกข์ บำรุงสุขในฐานะผู้บริหารองค์กรปกครองส่วนท้องถิ่น เกิดการอำนวยความสะดวก ลดขั้นตอนทางราชการ และพี่น้องประชาชนสามารถรับบริการของภาครัฐอย่างรวดเร็ว" นายอนุทิน กล่าว
นายอนุทิน กล่าวเพิ่มเติมว่า ในอนาคตอันใกล้นี้ ผู้บริหารองค์กรปกครองส่วนท้องถิ่นจะสามารถตั้งโครงการเพื่อของบประมาณได้ด้วยตนเองไปยังสำนักงบประมาณโดยไม่ต้องเสนอผ่านกระทรวงมหาดไทยดั่งที่ผ่านมาอีกแล้ว ซึ่งเป็นความมุ่งในตั้งใจของ มท. เพื่อลดขั้นตอนการดำเนินงานของ อปท. ให้มากที่สุดเท่าที่จะทำได้ และยืนยันว่า กระทรวงมหาดไทยเราทำงานแบบ 24 ชั่วโมงด้วยความตั้งใจสนับสนุนบทบาท อปท. เพื่อให้บริการรับใช้พี่น้องประชาชนคนไทยทุกคน

ที่มา : https://www.thaigov.go.th/news/contents/details/94498