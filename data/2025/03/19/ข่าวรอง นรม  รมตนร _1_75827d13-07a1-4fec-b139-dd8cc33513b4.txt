รัฐบาลไทย-ข่าวทำเนียบรัฐบาล-ภารกิจซินเจียงอุยกูร์วันแรก ทีมไทย “รองฯ ภูมิธรรม - พ.ต.อ.ทวี” หารือทั้งสองฝ่ายนานนับชั่วโมงทันที


วันพุธที่ 19 มีนาคม 2568
19/03/2568
พิมพ์
ภารกิจซินเจียงอุยกูร์วันแรก ทีมไทย “รองฯ ภูมิธรรม - พ.ต.อ.ทวี” หารือทั้งสองฝ่ายนานนับชั่วโมงทันที
ก่อนเริ่มภารกิจเดินทางไปพบ “ชาวอุยกูร์” ที่อยู่ห่างไกลไปกว่า 200 กิโลเมตร พร้อมถกผู้นำท้องถิ่นบ่ายนี้
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า วันนี้ (19 มีนาคม 2568) เวลา 09.40 น. (ตามเวลาท้องถิ่น ซึ่งเร็วกว่าไทย 1 ชั่วโมง) นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม พร้อมด้วย พันตำรวจเอก ทวี สอดส่อง รัฐมนตรีว่าการกระทรวงยุติธรรม นำคณะผู้บริหารส่วนราชการ และสื่อมวลชน เดินทางถึงท่าอากาศยานเมืองคาซือ เขตปกครองตนเองซินเจียงอุยกูร์ สาธารณรัฐประชาชนจีน โดยมีนายซู ต้าถง (Mr. Xu Datong) รัฐมนตรีช่วยว่าการกระทรวงความมั่นคงสาธารณะ ให้การต้อนรับ
โดยภารกิจในช่วงเช้าของวันนี้ รองนายกรัฐมนตรีและคณะพบหารือกับ นายฉี หยานจุน (Mr. Qi Yanjun) รองเลขาธิการคณะกรรมการพรรค และรัฐมนตรีช่วยว่าการกระทรวงความมั่นคงสาธารณะ และคณะ พร้อมรับฟังบรรยายสรุปเกี่ยวกับการดำเนินการและการดูแลกลุ่มบุคคลที่ส่งกลับของจีน โดยเฉพาะชาวอุยกูร์ 40 คน ซึ่งถูกส่งตัวกลับเมื่อวันที่ 27 กุมภาพันธ์ ที่ผ่านมา
สำหรับภารกิจในช่วงบ่าย คณะผู้แทนไทย 2 คณะ ซึ่งคณะที่ 1 นำโดยรองนายกรัฐมนตรี และคณะที่ 2 นำโดยรัฐมนตรีว่าการกระทรวงยุติธรรม จะแยกกันเดินทางไปเยี่ยม ชาวอุยกูร์ที่เดินทางกลับจากประเทศไทยที่บ้านพักส่วนตัว ซึ่งอยู่ห่างจากเมืองคาซือ ระยะทางประมาณ 100 - 200 กิโลเมตร โดยมีผู้แทนระดับรัฐมนตรีของฝ่ายจีน เดินทางร่วมด้วยทั้ง 2 คณะ
จากนั้น ในช่วงเย็น รองนายกรัฐมนตรีและคณะ จะเดินทางไปเยี่ยมชมหมู่บ้านท้องถิ่นและมัสยิดอิดกะฮ์ (Id Kah) พร้อมทั้งร่วมหารือกับผู้นำศาสนาอิสลาม ในเมืองคาซือ และในช่วงค่ำ รองนายกรัฐมนตรีและคณะ จะประชุมหารือร่วมกับตัวแทนชาวอุยกูร์ ที่อยู่ห่างใกลไปกว่า 500 กิโลเมตร ผ่านทางระบบวิดีโอคอล จากนั้น เวลาประมาณ 20.00 น. รองนายกรัฐมนตรีและคณะ จะหารือร่วมกับนายหม่า ซิงรุ่ย (Mr. Ma Xingrui) สมาชิกคณะกรรมการกรมการเมืองกลางพรรคคอมมิวนิสต์จีน เลขาธิการคณะกรรมการพรรคคอมมิวนิสต์ เขตปกครองตนเองซินเจียงอุยกูร์ และร่วมงานเลี้ยงรับรองที่โรงแรม Kashi Hotel และภารกิจสุดท้ายของคืนนี้ ในเวลา 22.00 น. ฝ่ายจีนจะพารองนายกรัฐมนตรีและคณะ เยี่ยมชมพื้นที่สำคัญทางวัฒนธรรมเมืองโบราณคัชการ์ ในเมืองคาซือ นายจิรายุ กล่าว

ที่มา : https://www.thaigov.go.th/news/contents/details/94510