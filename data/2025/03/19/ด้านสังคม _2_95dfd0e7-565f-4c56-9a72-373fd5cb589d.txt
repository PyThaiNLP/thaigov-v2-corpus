รัฐบาลไทย-ข่าวทำเนียบรัฐบาล-วราวุธ-พม. จับมือ เครือข่าย-บริษัท แว่นท็อปเจริญ หนุน โครงการ "แว่นตาผู้สูงวัยในสมเด็จพระเทพรัตนฯ" ช่วยผู้ด้อยโอกาสในถิ่นทุรกันดาร ลดปัญหาสายตา พัฒนาคุณภาพชีวิต


วันพุธที่ 19 มีนาคม 2568
วราวุธ-พม. จับมือ เครือข่าย-บริษัท แว่นท็อปเจริญ หนุน โครงการ "แว่นตาผู้สูงวัยในสมเด็จพระเทพรัตนฯ" ช่วยผู้ด้อยโอกาสในถิ่นทุรกันดาร ลดปัญหาสายตา พัฒนาคุณภาพชีวิต
วราวุธ-พม. จับมือ เครือข่าย-บริษัท แว่นท็อปเจริญ หนุน โครงการ "แว่นตาผู้สูงวัยในสมเด็จพระเทพรัตนฯ" ช่วยผู้ด้อยโอกาสในถิ่นทุรกันดาร ลดปัญหาสายตา พัฒนาคุณภาพชีวิต
วันที่ 19 มีนาคม 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดโครงการ “แว่นตาผู้สูงวัยในสมเด็จพระเทพรัตน์ฯ” จัดโดยความร่วมมือระหว่างกระทรวงการพัฒนาสังคมและความมั่นคงของมนุษย์ (พม.) โดยกรมพัฒนาสังคมและสวัสดิการ (พส.) มูลนิธิสงเคราะห์เด็กของสภากาชาดไทย และ  ห้างแว่นท็อปเจริญ จากนั้น เป็นประธานมอบแว่นตาแก่ผู้แทนผู้สูงวัย พบปะเยี่ยมผู้สูงวัย เยี่ยมชมการให้บริการตรวจวัดสายตาประกอบแว่น นิทรรศการการให้บริการต่างๆ แก่ประชาชนของหน่วยงานทีม พม.หนึ่งเดียว จังหวัดเชียงราย และหน่วยงาน องค์กรเครือข่ายในพื้นที่ ที่หอประชุมภูชี้ฟ้า โรงเรียนราชประชานุเคราะห์ 62 จังหวัดเชียงราย อำเภอแม่จัน จังหวัดเชียงราย
นายวราวุธ กล่าวว่า ขอพระราชานุญาตสรรเสริญพระบารมี สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ที่ทรงมีพระมหากรุณาธิคุณต่อพสกนิกรผู้สูงวัยที่ยากจน และอยู่ในท้องที่ทุรกันดารห่างไกลความเจริญ ให้ได้รับพระเมตตาในการมองเห็นโลกอันสดใส อีกครั้งหนึ่ง เป็นที่ยอมรับว่ามนุษย์เราเมื่อมีอายุประมาณ 45 ปีขึ้นไป จะมีค่าสายตาที่เปลี่ยนแปลงไป จากที่มองเห็นได้ชัดเจน กลับมองเห็นพร่ามัว อ่านหนังสือได้ไม่ชัด ทำให้เป็นอุปสรรคต่อการประกอบอาชีพ การดำเนินชีวิตประจำวัน และการเลี้ยงดูบุตรหลาน ขอขอบคุณ ผู้ว่าราชการจังหวัดเชียงราย กรรมการเหล่ากาชาดจังหวัดเชียงราย กรรมการบริหารเจ้าหน้าที่บริษัท แว่นท็อปเจริญ  อธิบดีกรมพัฒนาสังคมและสวัสดิการ นายอำเภอแม่จัน ผู้อำนวยการศูนย์พัฒนาราษฎรบนพื้นที่สูงจังหวัดเชียงราย และหัวหน้าส่วนราชการทุกหน่วย ผู้รับผิดชอบ ผู้ประสานงานโครงการฯ ของมูลนิธิสงเคราะห์เด็กของสภากาชาดไทย ที่ได้ร่วมกันดำเนินโครงการ “แว่นตาผู้สูงวัยในสมเด็จพระเทพรัตนฯ” นับว่าเป็นความร่วมมือ และกระชับความสัมพันธ์ที่ดีก่อให้เกิดประโยชน์ต่อผู้สูงวัยที่ยากจน อยู่ในถิ่นทุรกันดารห่างไกลความเจริญ ส่งผลให้ผู้สูงวัยมีคุณภาพชีวิตที่ดีขึ้น สามารถช่วยครอบครัวประกอบอาชีพ ดูแลตนเองในการดำเนินชีวิตประจำวัน และดูแลบุตรหลานที่อยู่ในความอุปการะ ตลอดจนดูแลบุคคลที่อาศัยอยู่ร่วมกับผู้สูงวัย
นายวราวุธ กล่าวว่า การดำเนินโครงการ “แว่นตาผู้สูงวัยในสมเด็จพระเทพรัตนฯ” เพื่อสนองพระราชประสงค์ของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ที่ทรงเล็งเห็นถึงความสำคัญด้านสายตา และต้องการช่วยเหลือผู้สูงวัยด้อยโอกาสที่มีปัญหาทางสายตาและอาศัยอยู่ในถิ่นทุรกันดาร ซึ่งผู้สูงวัยเหล่านี้ไม่สามารถดำเนินชีวิตประจำวัน ไม่สามารถประกอบอาชีพได้อย่างปกติ และเป็นภาระต่อบุตรหลานและคนในครอบครัว โดยขอพระราชทานพระราชานุญาตให้ใช้ชื่อโครงการ “แว่นตาผู้สูงวัยในสมเด็จพระเทพรัตนฯ” ตั้งแต่วันที่ 1 มกราคม 2552 - 31 ธันวาคม 2557 และมีการต่อระยะเวลาดำเนินโครงการฯ ทุก 5 ปี เพื่อเป็นพระราชกุศล โดยปัจจุบัน อยู่ระหว่างดำเนินโครงการฯ ตั้งแต่วันที่ 1 มกราคม 2568 - วันที่ 31 ธันวาคม 2572 ซึ่งการจัดโครงการครั้งนี้ เป็นการให้บริการตรวจวัดสายตาประกอบแว่น โดยมีการคัดเลือกผู้ที่มีอายุตั้งแต่ 45 ปีขึ้นไป ที่มีปัญหาด้านสายตา จำนวน 400 คน โดยศูนย์พัฒนาราษฎรบนพื้นที่สูงจังหวัดเชียงราย พส. ได้รับการอำนวยความสะดวกในการจัดสถานที่ให้บริการจากเครือข่ายในพื้นที่ อาทิ หน่วยงานทีม พม. หนึ่งเดียว จังหวัดเชียงราย สำนักงานเหล่ากาชาดจังหวัดเชียงราย ที่ว่าการอำเภอแม่จัน และโรงเรียนราชประชานุเคราะห์ 62 จังหวัดเชียงราย อีกทั้งมีแผนการดำเนินโครงการประจำปีงบประมาณ พ.ศ. 2568 ในพื้นที่ 12 จังหวัด เพื่อช่วยเหลือผู้สูงวัยด้อยโอกาสที่มีปัญหาทางสายตาและอาศัยอยู่ในถิ่นทุรกันดารต่างๆ ทั่วประเทศ
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #คุ้มครองสิทธิผู้สูงอายุ #ผู้สูงอายุ #เชียงราย

ที่มา : https://www.thaigov.go.th/news/contents/details/94522