รัฐบาลไทย-ข่าวทำเนียบรัฐบาล-​นายกฯ ชี้แจง กรณีถูกวิพากษ์วิจารณ์ไม่สนใจกลุ่มผู้ชุมนุม “ม็อบปลาหมอคางดำ 19 จังหวัด” เผย สั่งการกรมประมงแก้ไขปัญหาดังกล่าวแล้ว ย้ำทุกปัญหา ทุกความเดือดร้อนของประชาชนไม่มีการละเลย


วันพุธที่ 19 มีนาคม 2568
19/03/2568
พิมพ์
​นายกฯ ชี้แจง กรณีถูกวิพากษ์วิจารณ์ไม่สนใจกลุ่มผู้ชุมนุม “ม็อบปลาหมอคางดำ 19 จังหวัด” เผย สั่งการกรมประมงแก้ไขปัญหาดังกล่าวแล้ว ย้ำทุกปัญหา ทุกความเดือดร้อนของประชาชนไม่มีการละเลย
​นายกฯ ชี้แจง กรณีถูกวิพากษ์วิจารณ์ไม่สนใจกลุ่มผู้ชุมนุม “ม็อบปลาหมอคางดำ 19 จังหวัด” เผย สั่งการกรมประมงแก้ไขปัญหาดังกล่าวแล้ว ย้ำทุกปัญหา ทุกความเดือดร้อนของประชาชนไม่มีการละเลย
วันนี้ (19 มีนาคม 2568) เวลา 12.00 น. ณ ศูนย์สื่อสารการแก้ไขปัญหามลพิษทางอากาศ (ศกพ.) ชั้น 7 อาคารกระทรวงทรัพยากรธรรมชาติและสิ่งแวดล้อม ถนนพหลโยธิน เขตพญาไท กรุงเทพฯ นางสาวแพทองธาร ชินวัตร นายกรัฐมนตรีให้สัมภาษณ์ถึงกรณีมีกลุ่มผู้ชุมนุม “ม็อบปลาหมอคางดำ 19 จังหวัด” ชุมนุมหน้าทำเนียบ เพื่อทวงถามข้อเรียกร้องให้นายกรัฐมนตรีเร่งช่วยเกษตรกร แต่นายกรัฐมนตรีกลับพาลูก ๆ วิ่งเล่นหน้าสนามหญ้าตึกไทยคู่ฟ้า จนเป็นกระแสวิพากษ์วิจารณ์ว่านายกรัฐมนตรีไม่สนใจกลุ่มผู้ชุมนุมนั้นว่า เรื่องของความเดือดร้อนของประชาชน ประเด็นกลุ่มผู้ชุมนุม “ม็อบปลาหมอคางดำ 19 จังหวัด” ได้มีการพูดคุยและได้สั่งการกรมประมงเป็นที่เรียบร้อยแล้ว ในเรื่องของการแก้ไขปัญหาดังกล่าว
ในส่วนของประเด็นเรื่องของการพาลูก ๆ วิ่งเล่นนั้น ส่วนตัวเมื่อมีโอกาสใกล้ชิดกับลูก ก็จะพาลูก ๆ วิ่งเล่น ไม่ได้เป็นการรบกวนการทำงานแต่อย่างใด เพราะว่าบางวันมีตารางงานที่แน่น ก็จะไม่ได้เจอกับลูก ๆ  และคิดว่าในเรื่องดังกล่าว ก็เป็นเหมือนกับพ่อแม่ที่ทำงานทั่ว ๆ ไป เมื่อมีโอกาสใกล้ชิดกับลูกก็จะใช้เวลาดังกล่าวกับลูก ๆ  ซึ่งในส่วนนี้ก็ต้องเข้าใจการใช้ชีวิตของมนุษย์ที่ทำงาน เพราะอย่างไรก็ตามการจัดสรรเวลาเป็นสิ่งสำคัญ ไม่ได้แปลว่าทำอย่างหนึ่งแล้วจะไม่สามารถทำอีกอย่างหนึ่ง  ส่วนเรื่องของการทำงานก็คิดอยู่ในหัวตลอดเวลา ทั้งนี้ ก็แนะนำให้ทุก ๆ ท่านดูแลสุขภาพแบ่งเวลาให้ถูกต้องเพราะจะเป็นผลดีทั้งต่อองค์กรและครอบครัว
นายกรัฐมนตรี กล่าวต่อว่า ปัญหาทุกปัญหาของพี่น้องประชาชนไม่ว่าเป็นปัญหาของจังหวัดใด รัฐบาลจะต้องดูแลปัญหา  ปัญหาไหนที่สามารถเร่งดำเนินการได้ก็จะเร่งดำเนินการแก้ไขปัญหา  ส่วนปัญหาไหนที่จะต้องมีการรอ ก็จะต้องรอเพื่อให้เกิดความแน่ชัด เพื่อให้เกิดความชัดเจนปลอดภัยก่อนที่จะทำ เพราะฉะนั้นทุกปัญหาไม่มีการมาชั่งใจว่าปัญหาไหนสำคัญกว่ากัน  ซึ่งทุกปัญหาได้คิดอยู่ในใจตลอด ปัญหาไหนที่หาทางแก้ไขได้รีบดำเนินการทำอย่างแน่นอน
“เรื่องที่เกี่ยวข้องกับชีวิต จะต้องเรียงลำดับความสำคัญก่อนหลัง แต่แน่นอนว่าทุกปัญหา รัฐบาลจะต้องดำเนินการแก้ไขปัญหา ซึ่งเป็นสิ่งที่รัฐบาลยึดถือปฏิบัติและขอให้เชื่อมั่นว่าปัญหาทุกอย่างที่เกิดขึ้น รัฐบาลเร่งดำเนินการแก้ไขปัญหา อย่างเช่น ปัญหาเรื่องฝุ่น PM 2.5 ทุกหน่วยงาน ทุกบุคลากร ได้ร่วมมือกันทำงานแก้ไขปัญหาอย่างแข็งขันมาตลอด” นายกรัฐมนตรี ระบุ
ส่วนกรณีที่นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม พร้อมคณะเดินทางไปเยี่ยมดูความเป็นอยู่ของชาวอุยกูร์ ที่ประเทศจีนนั้น นายกรัฐมนตรีกล่าวว่า การที่ให้นายภูมิธรรม พร้อมคณะ เดินทางไปดูเพื่อที่จะมีภาพกลับมาให้กับประชาชนได้สบายใจ แต่อย่างไรก็ตามได้มีการพูดคุยกับทางการจีนก่อนแล้วซึ่งเรื่องดังกล่าวไม่มีอะไรน่าเป็นห่วง ในส่วนของประเทศที่มีความไม่เห็นด้วยกับเรื่องดังกล่าว ได้มีการอธิบายโดยทางด้านรัฐมนตรีว่าการกระทรวงต่างประเทศ ได้รับหน้าที่พูดคุย และประสานในเรื่องดังกล่าวเพื่อให้เกิดความเข้าใจมากยิ่งขึ้น และในส่วนของประเทศไหนที่มีความต้องการอยากจะได้ข้อมูลส่วนไหนเพิ่มเติมเพื่อให้เกิดความชัดเจน รัฐบาลและหน่วยงานที่เกี่ยวข้องก็ยินดีให้ข้อมูล

ที่มา : https://www.thaigov.go.th/news/contents/details/94518