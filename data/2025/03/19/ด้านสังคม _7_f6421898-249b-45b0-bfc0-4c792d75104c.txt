รัฐบาลไทย-ข่าวทำเนียบรัฐบาล-“วราวุธ” ชื่นชม เจ้าอาวาสวัดหัวฝาย-เชียงราย ตั้งศูนย์ชีวาภิบาล ให้บริการทางสังคมแบบเบ็ดเสร็จ ทุกภาคส่วนร่วมมือ ช่วยกลุ่มเปราะบางในพื้นที่


วันพุธที่ 19 มีนาคม 2568
“วราวุธ” ชื่นชม เจ้าอาวาสวัดหัวฝาย-เชียงราย ตั้งศูนย์ชีวาภิบาล ให้บริการทางสังคมแบบเบ็ดเสร็จ ทุกภาคส่วนร่วมมือ ช่วยกลุ่มเปราะบางในพื้นที่
“วราวุธ” ชื่นชม เจ้าอาวาสวัดหัวฝาย-เชียงราย ตั้งศูนย์ชีวาภิบาล ให้บริการทางสังคมแบบเบ็ดเสร็จ ทุกภาคส่วนร่วมมือ ช่วยกลุ่มเปราะบางในพื้นที่
วันที่ 19 มีนาคม 2568 ที่ จังหวัดเชียงราย นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงขออาวาสงมนุษย์ (รมว.พม.) เป็นประธานเปิดศูนย์บริการทางสังคมแบบเบ็ดเสร็จ วัดหัวฝาย อำเภอพาน จังหวัดเชียงราย โดยมีพระครูปิยวรรณพิพัฒน์, ผศ.ดร., เจ้าอาวาสวัดหัวฝาย ประธานเครือข่ายโรงเรียนผู้สูงอายุแห่งประเทศไทย กล่าวถึงวัตถุประสงค์และความเป็นมาของศูนย์ฯ จากนั้น เป็นประธานมอบรางวัลผู้ทำคุณประโยชน์ด้านสังคม “รางวัลเพชรเชียงราย” ครั้งที่ 4 ประจำปี 2568 จำนวน 50 ราย และได้พบปะพี่น้องประชาชนในพื้นที่ เยี่ยมชมนิทรรศการของเครือข่ายศูนย์บริการทางสังคมแบบเบ็ดเสร็จ เครือข่ายสังคมด้านผู้สูงอายุ เด็ก เยาวชน คนพิการ และกลุ่มสตรี มอบรถเข็นสำหรับคนพิการที่ใช้บริการบ้านกลาง วัดหัวฝาย และมอบถุงยังชีพแก่ผู้ป่วยที่ใช้บริการศูนย์ชีวาภิบาลวัดหัวฝาย
นายวราวุธ กล่าวว่า ตนขอชื่นชมการขับเคลื่อนศูนย์บริการทางสังคมแบบเบ็ดเสร็จวัดหัวฝาย นำโดยพระครูปิยวรรณพิพัฒน์ ,ผศ.ดร. เจ้าอาวาสวัดหัวฝาย ที่มีการจัดบริการทางสังคมให้กับประชาชนในพื้นที่ โดยอาศัยทุนทางสังคมเพื่อการจัดสวัสดิการสังคม และสังคมสงเคราะห์ของวัดหัวฝาย มาสนับสนุนการดำเนินงานเพื่อประชาชน รวมถึงกลุ่มเปราะบาง ให้ได้รับการดูแล ร่วมกับหน่วยงานราชการ องค์กรปกครองส่วนท้องถิ่น รวมถึงเครือข่ายอาสาสมัครในพื้นที่ ซึ่งกระทรวง พม. มุ่งเน้นการแก้ปัญหาอย่างยั่งยืน ด้วยการทำให้ระบบสวัสดิการสังคมยั่งยืน ไม่ใช่เฉพาะหน้า ส่งผลให้สามารถแก้ปัญหาได้อย่างแท้จริง และเหมาะสมกับสถานะทางเศรษฐกิจและสังคมของประเทศ
นายวราวุธ กล่าวว่า เมื่อปี 2567 กระทรวง พม. ได้ขับเคลื่อนนโยบายภายใต้วิสัยทัศน์ : คนไทยมีความมั่นคงในชีวิตและสวัสดิการที่เหมาะสม โดยยึดนโยบาย  5X5 ฝ่าวิกฤตประชากร เนื่องจากผลกระทบจากโครงสร้างประชากรที่เปลี่ยนแปลงอย่างรวดเร็ว ด้วยอัตราเด็กเกิดน้อย วัยแรงงานลดลง และผู้สูงอายุเพิ่มขึ้น จึงมีการพัฒนาศักยภาพ และสร้างโอกาสให้กับประชาชนกลุ่มเปราะบาง ได้แก่ เด็ก คนพิการ ผู้สูงอายุ และผู้ด้อยโอกาส โดยมีเป้าหมายเพื่อให้ก้าวข้ามคำว่า “เปราะบาง” สามารถมีงานทำ มีรายได้ มีคุณภาพชีวิตที่ดี อีกทั้งส่งต่อโอกาสให้กับผู้อื่นในสังคมได้ ทั้งนี้ ปี 2568 จึงได้ต่อยอดขยายผล ด้วยการขับเคลื่อนพันธกิจสำคัญ (Flagship Projects) 9 ด้าน เพื่อพี่น้องประชาชน โดยเฉพาะกลุ่มเปราะบาง ภายใต้การบูรณาการทำงานของ ทีม พม.หนึ่งเดียว โดยไม่ทิ้งใครไว้ข้างหลัง
นายวราวุธ กล่าวว่า สำหรับการขับเคลื่อนศูนย์บริการทางสังคมแบบเบ็ดเสร็จ วัดหัวฝาย พระครูปิยวรรณพิพัฒน์ ที่พยายามประสานความร่วมมือกับเครือข่ายทุกภาคส่วน ให้มีการจัดบริการทางสังคมให้กับพี่น้องประชาชนในพื้นที่ โดยอาศัยทุนทางสังคมในการส่งเสริมการจัดสวัสดิการสังคมและสังคมสงเคราะห์ของวัดหัวฝาย นับเป็นการดำเนินการที่สอดคล้องกับพันธกิจสำคัญด้านที่ 5  สร้างหุ้นส่วนทางสังคม สู่สวัสดิการที่ยั่งยืน ภายใต้โครงการเสริมพลังวัด พัฒนาคุณภาพชีวิตกลุ่มเปราะบาง ซึ่งเป็นการประสานความร่วมมือกับวัดเพื่อให้เกิดการสงเคราะห์และคุ้มครองพิทักษ์สิทธิ รวมถึงการให้บริการทางสังคมแก่ประชาชนกลุ่มเปราะบางในพื้นที่ อย่างไรก็ตาม ตนขอให้ทุกภาคส่วน ทั้งภาครัฐ ท้องถิ่น เอกชน และประชาชน ช่วยกันทำให้ศูนย์บริการทางสังคมแบบเบ็ดเสร็จ วัดหัวฝายแห่งนี้ ขับเคลื่อนไปสู่เป้าหมายในการดูแล ช่วยเหลือประชาชนกลุ่มเปราะบางอย่างเข้มแข็ง
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #ศูนย์บริการทางสังคมแบบเบ็ดเสร็จ #วัดหัวฝาย #กลุ่มเปราะบาง #เชียงราย

ที่มา : https://www.thaigov.go.th/news/contents/details/94532