รัฐบาลไทย-ข่าวทำเนียบรัฐบาล-“สุดาวรรณ” นำทีมคณะอนุกรรมการกลั่นกรองคำขอใช้งบฯ พัฒนาอุตสาหกรรมซอฟต์พาวเวอร์ พร้อมสำนักงาน ป.ย.ป. และสำนักงบประมาณ เดินหน้าผลักดันเปิดให้บริการ “หอศิลป์แห่งชาติ” เต็มพื้นที่


วันพุธที่ 19 มีนาคม 2568
“สุดาวรรณ” นำทีมคณะอนุกรรมการกลั่นกรองคำขอใช้งบฯ พัฒนาอุตสาหกรรมซอฟต์พาวเวอร์ พร้อมสำนักงาน ป.ย.ป. และสำนักงบประมาณ เดินหน้าผลักดันเปิดให้บริการ “หอศิลป์แห่งชาติ” เต็มพื้นที่
“สุดาวรรณ” นำทีมคณะอนุกรรมการกลั่นกรองคำขอใช้งบฯ พัฒนาอุตสาหกรรมซอฟต์พาวเวอร์ พร้อมสำนักงาน ป.ย.ป. และสำนักงบประมาณ เดินหน้าผลักดันเปิดให้บริการ “หอศิลป์แห่งชาติ” เต็มพื้นที่อย่างเป็นทางการ
“สุดาวรรณ” นำทีมคณะอนุกรรมการกลั่นกรองคำขอใช้งบฯ พัฒนาอุตสาหกรรมซอฟต์พาวเวอร์ พร้อมสำนักงาน ป.ย.ป. และสำนักงบประมาณ เดินหน้าผลักดันเปิดให้บริการ “หอศิลป์แห่งชาติ” เต็มพื้นที่อย่างเป็นทางการ ตั้งเป้าเป็นพื้นที่สำหรับการเรียนรู้ – สร้าง Soft Power ด้านศิลปะ ดันเป็นศูนย์กลางองค์ความรู้ด้านศิลปวัฒนธรรมของไทยและนานาชาติ
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม เป็นประธานการประชุมหารือการบริหารจัดการพื้นที่หอศิลป์แห่งชาติร่วมกับนายจักรพงษ์ แสงมณี ที่ปรึกษานายกรัฐมนตรี ประธานอนุกรรมการกลั่นกรองคำขอใช้งบประมาณเพื่อดำเนินโครงการพัฒนาอุตสาหกรรมซอฟต์พาวเวอร์ คณะอนุกรรมการกลั่นกรองคำขอใช้งบประมาณฯ สำนักงาน ป.ย.ป. และสำนักงบประมาณ โดยมีนายประสพ เรียงเงิน ปลัดกระทรวงวัฒนธรรม ผู้บริหารกระทรวงวัฒนธรรม หัวหน้าภัณฑารักษ์ ภัณฑารักษ์ โครงการจัดแสดงนิทรรศการศิลปะ ณ หอศิลป์แห่งชาติและเจ้าหน้าที่ที่เกี่ยวข้องเข้าร่วม ณ ศูนย์ประชุม ชั้น ๘ อาคารวัฒนธรรมวิศิษฏ์ กระทรวงวัฒนธรรม และหอศิลป์แห่งชาติ
นางสาวสุดาวรรณ กล่าวว่า การประชุมหารือในครั้งนี้นับเป็นโอกาสดีที่ประธานคณะอนุกรรมการกลั่นกรองคำขอใช้งบประมาณฯ คณะอนุกรรมการฯ รวมถึงสำนักงาน ป.ย.ป. และสำนักงบประมาณ ได้รับทราบข้อมูลความเป็นมาของการก่อสร้างและแผนการเตรียมความพร้อมเพื่อเปิดให้บริการเต็มพื้นที่อย่างเป็นทางการ เพื่อผลักดันให้พื้นที่หอศิลป์แห่งชาติ เป็นพื้นที่สำหรับการเรียนรู้และการท่องเที่ยวด้านศิลปะ และผลักดันให้เป็นศูนย์กลางขององค์ความรู้ด้านศิลปวัฒนธรรมของประเทศไทยและนานาชาติในอนาคต
ทั้งนี้ หลังจากการประชุมหารือคณะได้ลงพื้นที่หอศิลป์แห่งชาติ เพื่อชมห้องจัดแสดงต่าง ๆ โดยมี ผศ.สรรเสริญ มิลินทสูต หัวหน้าภัณฑารักษ์ นางลักขณา คุณาวิชยานนท์ และ ผศ.ดร.วิชญ มุกดามณี ภัณฑารักษ์ นำชมและนำเสนอแนวคิดการจัดแสดงนิทรรศการ โครงการจัดแสดงนิทรรศการศิลปะ ณ หอศิลป์แห่งชาติ ที่จะจัดขึ้นในปีงบประมาณ พ.ศ. ๒๕๖๘ จะเป็นการจัดแสดงงานศิลปะ “จากอารยธรรมไทย สู่ศิลปะสมัยใหม่” โดยรวบรวมผลงานจากทุกหน่วยงานทั้งภาครัฐและภาคเอกชน ซึ่งจะเป็นการเปิดประวัติศาสตร์หน้าใหม่ของพิพิธภัณฑ์ศิลปะไทย ที่สามารถรวบรวมผลงานศิลปะชั้นยอดของศิลปินที่มีชื่อเสียงทั้งระดับประเทศและระดับโลก และจะเป็นพื้นที่แห่งการเรียนรู้ทางด้านศิลปะของศิลปินทุกแขนง อันจะทำให้เกิดการเรียนรู้สู่การพัฒนาภูมิปัญญา การสร้างสรรค์ใหม่ ๆ เพื่อพัฒนาให้เกิดคุณประโยชน์ต่อประเทศ
“โครงการนี้จะเป็นจุดเริ่มต้นก้าวสำคัญของประเทศไทยในการเป็นศูนย์กลางจัดแสดงผลงานด้านศิลปะของอาเซียน และเป็นแหล่งท่องเที่ยวมูลค่าสูงต่อไปในอนาคต โดยเฉพาะอย่างยิ่งขับเคลื่อน Soft Power ในภาพรวม ตามนโยบายของรัฐบาล” รัฐมนตรีว่าการกระทรวงวัฒนธรรม กล่าว

ที่มา : https://www.thaigov.go.th/news/contents/details/94506