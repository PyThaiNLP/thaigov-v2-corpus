รัฐบาลไทย-ข่าวทำเนียบรัฐบาล-นายกฯ หารือทางโทรศัพท์ นายกฯมาเลเซียร่วมมือกันช่วยแก้ไขปัญหาน้ำท่วมบริเวณลุ่มแม่น้ำโก-ลก เพื่อบรรเทาปัญหาให้ประชาชนในพื้นที่ของทั้ง 2 ประเทศ 


วันพฤหัสบดีที่ 6 มีนาคม 2568
นายกฯ หารือทางโทรศัพท์ นายกฯมาเลเซียร่วมมือกันช่วยแก้ไขปัญหาน้ำท่วมบริเวณลุ่มแม่น้ำโก-ลก เพื่อบรรเทาปัญหาให้ประชาชนในพื้นที่ของทั้ง 2 ประเทศ
ขณะที่ยืนยันไทยเร่งก่อสร้างทางถนนเชื่อมกับมาเลย์ ที่ด่านสะเดาแล้วคาดปีนี้เปิดด่านใหม่ขนาดใหญ่ ไทย-มาเลย์ที่ สงขลาได้
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่าวันนี้ (6 มีนาคม 2568) เวลา 09.00 น. ตามเวลาท้องถิ่นกรุงเบอร์ลิน หรือเวลา ประมาณ 15.00 น. ตามเวลาประเทศไทยในระหว่างการเยือน สหพันธ์สาธารณรัฐเยอรมนี นางสาวแพทองธาร ชินวัตร นายกรัฐมนตรี ได้โทรศัพท์หารือกับดาโตะ เซอรี อันวาร์ อิบราฮิม (Dato’ Seri Anwar Ibrahim) นายกรัฐมนตรีมาเลเซีย โดยนายกรัฐมนตรีมาเลเซียกล่าวขอบคุณนายกรัฐมนตรีแพทองธาร และรัฐบาลไทยสำหรับความช่วยเหลือทั้งเรื่องการจัดการเรื่องน้ำท่วม ความร่วมมือด้านพลังงาน และความร่วมมือด้านการค้าการลงทุน ระหว่างไทยมาเลเซีย
ทั้งสองฝ่ายได้แลกเปลี่ยนความคิดเห็นต่อความสำคัญของการแก้ไขปัญหาน้ำท่วมบริเวณลุ่มแม่น้ำโก-ลก โดยนายกรัฐมนตรีเน้นย้ำว่า ไทยให้ความสำคัญต่อการแก้ปัญหานี้เพื่อช่วยแก้ไขความเดือดร้อนของประชาชนในพื้นที่ พร้อมยืนยันความพร้อมของฝ่ายไทยในการแก้ปัญหาร่วมกับมาเลเซีย ซึ่งนายกรัฐมนตรีมาเลเซียขอบคุณนายกรัฐมนตรีที่สั่งการให้มีการดำเนินการอย่างเร่งด่วน
ในการนี้ ขอให้มาเลเซียร่วมมือกันเพื่อเร่งรัดการจัดทำร่างบันทึกความเข้าใจ/ความตกลงว่าด้วยการรับรองผลการสำรวจและจัดทำหลักเขตแดนแบบคงที่ตามแม่น้ำโก-ลก (พื้นที่เร่งด่วน 8) และร่างบันทึกความเข้าใจว่าด้วยแผนการดำเนินงานการบริหารจัดการลุ่มน้ำโก-ลก แบบบูรณาการ (MoU on Integrated River Basin Management: IRBM) เพื่อทั้งสองฝ่ายร่วมกำหนดกลไกและแนวทางความร่วมมือในการแก้ไขปัญหาดังกล่าวอย่างมีระบบและยั่งยืนต่อไป
พร้อมกันนี้ นายกรัฐมนตรีได้กล่าวขอให้มาเลเซียผลักดันโครงการก่อสร้างถนนเชื่อมด่านสะเดาแห่งใหม่ ที่จังหวัดสงขลา กับด่านบูกิตกายูฮิตัม ของมาเลเซียให้แล้วเสร็จตามกำหนดเวลา โดยถนนของฝ่ายไทยคาดว่าจะแล้วเสร็จภายในเดือนตุลาคมปีนี้ เพื่อให้เปิดด่านใหม่แห่งนี้เป็นประโยชน์ในการค้าขายและการเดินทางไปมาของประชาชนทั้ง 2 ประเทศ ต่อไป” นายจิรายุ กล่าว

ที่มา : https://www.thaigov.go.th/news/contents/details/94097