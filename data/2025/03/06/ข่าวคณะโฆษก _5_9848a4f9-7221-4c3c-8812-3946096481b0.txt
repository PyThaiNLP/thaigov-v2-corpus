รัฐบาลไทย-ข่าวทำเนียบรัฐบาล-นายกรัฐมนตรีขอบคุณทุกหน่วยช่วยกันระดมกำลังเร่งปราบยาเสพติด จนเกิดผลเป็นรูปธรรมตามนโยบายมาตรการ  “Seal Stop Safe” พบ 2 วันจับชุดใหญ่ได้กว่า 3.4 ล้านเม็ด


วันพฤหัสบดีที่ 6 มีนาคม 2568
06/03/2568
พิมพ์
นายกรัฐมนตรีขอบคุณทุกหน่วยช่วยกันระดมกำลังเร่งปราบยาเสพติด จนเกิดผลเป็นรูปธรรมตามนโยบายมาตรการ  “Seal Stop Safe” พบ 2 วันจับชุดใหญ่ได้กว่า 3.4 ล้านเม็ด
นายกรัฐมนตรีขอบคุณทุกหน่วยช่วยกันระดมกำลังเร่งปราบยาเสพติด จนเกิดผลเป็นรูปธรรมตามนโยบายมาตรการ  “Seal Stop Safe” พบ 2 วันจับชุดใหญ่ได้กว่า 3.4 ล้านเม็ด
วันนี้ (6 มีนาคม 2568) นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรีแพทองธาร ชินวัตรได้รับรายงานในการปฏิบัติการปราบปรามยาเสพติดตามนโยบายของรัฐบาลในมาตรการ  “Seal Stop Safe” การสกัดกั้นยาเสพติดและและปราบปรามอาญชากรรมตามแนวชายแดน นั้น
รัฐบาลได้เน้นย้ำให้หน่วยงานที่เกี่ยวข้องปฏิบัติงาน และเร่งการดำเนินการให้เห็นผลเป็นรูปธรรม ซึ่งทุกฝ่ายความมั่นคง สำนักงานคณะกรรมการป้องกันและปราบปรามยาเสพติด (สำนักงาน ป.ป.ส.)   และกองทัพขานรับนโยบายนายกรัฐมนตรี ร่วมกันปฏิบัติการอย่างจริงจังจนเกิดผลสำเร็จในหลายพื้นที่ โดยการปฏิบัติภารกิจเพียง 2 วันที่ผ่านมาสามารถจับกุมได้ยาบ้าได้มากกว่า   3.4 ล้านเม็ด  มูลค่ากว่า 136 ล้านบาท ดังนี้   เมื่อวันที่ 3 มี.ค. 68 ชป.ปส.ภ.จว.ชัยภูมิ  จับกุม นายนิรัน ทองพิมล พร้อมของกลางยาบ้า จำนวน 10,000 เม็ด (มูลค่าประมาณ 400,000 บาท) บริเวณถนนสาธารณะริมคลอง ในหมู่บ้านท่ารวก หมู่ 6 ต.หนองยายโต๊ะ อ.ชัยบาดาลฯ จากนั้นได้นำตัวผู้ต้องหาพร้อมของกลาง ส่ง สภ.ชัยบาดาล เพื่อดำเนินคดีตามกฎหมายต่อไป
เมื่อวันที่ 4 มี.ค. 68 ร้อย.ม.2 ฉก.ไชยานุภาพ ลาดตระเวนเฝ้าตรวจ ได้ตรวจสอบพบบุคคลต้องสงสัย จึงทำการตรวจสอบพื้นที่ดังกล่าว พบกระสอบเป้ดัดแปลง จำนวน 1 เป้ ภายในบรรจุยาบ้า ประมาณ 200,000 เม็ด (มูลค่าประมาณ 8,000,000 บาท) จากนั้นได้นำของกลาง ส่ง สภ.นาหวาย เพื่อดำเนินการตามกฎหมายต่อไป
เมื่อ 4 มี.ค. 68 จนท.ตร.ประจำด่านตรวจยาเสพติด สภ.สบปราบ จับกุมบุคคลต้องสงสัย พร้อมของกลางยาบ้า ประมาณ 3,200,000 เม็ด (มูลค่าประมาณ 128,000,000 บาท) จากนั้น ได้นำตัวผู้ต้องหาพร้อมของกลางส่ง สภ.สบปราบ เพื่อดำเนินคดีตามกฎหมายต่อไป
อีกทั้ง จนท.ได้ตรวจยึดยาบ้าได้ในพื้นที่ อ.เชียงดาว จ.เชียงใหม่ ซึ่งคาดว่าถูกลักลอบลำเลียงมาจากแหล่งพักในพื้นที่ประเทศเพื่อนบ้านฝั่งตะวันตก โดยกลุ่มคนร้าย ผู้รับจ้างลำเลียงเชื้อสายมูเซอ และลีซอ เครือข่ายของ นาย“จะลอโบ่” ที่มีพื้นที่อยู่ตะเข็บชายแดนไทยเมียนมา โดยลำเลียงเข้าเขตไทย บริเวณช่องทางธรรมชาติตามแนวชายแดนพื้นที่ บ.อรุโณทัย ต.เมืองนะ อ.เชียงดาว จ.เชียงใหม่ เพื่อส่งมอบให้กับกลุ่มผู้ค้ารายใหญ่เชื้อสายมูเซอ และลีซอ ในเขตไทย พื้นที่ บ.รินหลวง  บ.ป่าบงงาม ต.เมืองนะ และ บ.หนองเต่า ต.ปิงโค้ง อ.เชียงดาวฯ ก่อนที่จะมีการลำเลียงไปยังพื้นที่ชั้นในของประเทศต่อไป
ทั้งนี้นายกรัฐมนตรีได้กำชับให้ทุกส่วนราชการที่มีหน้าที่ในการป้องกันและปราบปรามยาเสพติดให้เร่งดำเนินการในไตรมาสที่1 ของปีเพื่อสรุปเป็นผลงานของหน่วยต่าง ๆ ในการปราบปรามยาเสพติดตามนโยบายของรัฐบาลต่อไป

ที่มา : https://www.thaigov.go.th/news/contents/details/94093