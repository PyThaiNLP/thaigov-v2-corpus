รัฐบาลไทย-ข่าวทำเนียบรัฐบาล-“อนุกูล” เตือนประชาชน ช่วง 6-8 มี.ค 68 ระวังพายุฤดูร้อน อันตรายจากฝนฟ้าคะนอง ลมกระโชก อาจมี ลูกเห็บตก ฟ้าผ่า เตือนประชาชนเตรียมรับมือ


วันพฤหัสบดีที่ 6 มีนาคม 2568
05/03/2568
พิมพ์
“อนุกูล” เตือนประชาชน ช่วง 6-8 มี.ค 68 ระวังพายุฤดูร้อน อันตรายจากฝนฟ้าคะนอง ลมกระโชก อาจมี ลูกเห็บตก ฟ้าผ่า เตือนประชาชนเตรียมรับมือ
“อนุกูล” เตือนประชาชน ช่วง 6-8 มี.ค 68 ระวังพายุฤดูร้อน อันตรายจากฝนฟ้าคะนอง ลมกระโชก อาจมี ลูกเห็บตก ฟ้าผ่า เตือนประชาชนเตรียมรับมือ
วันนี้ (5 มีนาคม 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เตือนพี่น้องประชาชนระวังอันตรายจากพายุฤดูร้อน ในช่วงวันที่ 6 - 8 มีนาคม 2568 โดยเฉพาะบริเวณภาคเหนือ ภาคตะวันออกเฉียงเหนือ ภาคกลาง รวมทั้งกรุงเทพมหานคร และภาคตะวันออก จะมีพายุฤดูร้อน เกิดฝนฟ้าคะนอง ลมกระโชกแรง และลูกเห็บตกบางแห่ง รวมถึงอาจมีฟ้าผ่าเกิดขึ้นได้บางพื้นที่ เนื่องจากบริเวณความกดอากาศสูงหรือมวลอากาศเย็นกำลังปานกลางจากประเทศจีนจะแผ่ลงมาปกคลุมภาคตะวันออกเฉียงเหนือและทะเลจีนใต้ ในขณะที่ประเทศไทยตอนบนมีอากาศร้อนถึงร้อนจัด ขอให้ประชาชนในบริเวณดังกล่าวระวังอันตรายจากพายุฤดูร้อนที่จะเกิดขึ้น ควรหลีกเลี่ยงการเดินทางผ่านบริเวณที่มีพายุฝนฟ้าคะนอง หรืออยู่ในที่โล่งแจ้ง ใต้ต้นไม้ใหญ่ สิ่งปลูกสร้างและป้ายโฆษณาที่ไม่แข็งแรง
ส่วนเกษตรกรควรเสริมความแข็งแรงให้ไม้ผล และเตรียมการป้องกันความเสียหายที่อาจเกิดขึ้นกับผลผลิตทางการเกษตรและสัตว์เลี้ยง รวมทั้งระมัดระวังรักษาสุขภาพ ช่วงที่สภาพอากาศเปลี่ยนแปลงไว้ด้วย สำหรับสภาพอากาศทั่วไปประเทศไทยตอนบนมีอากาศร้อนโดยทั่วไปกับมีฟ้าหลัวในตอนกลางวัน และมีอากาศร้อนจัดบางพื้นที่ในภาคเหนือ ภาคตะวันออกเฉียงเหนือ และภาคกลาง ขอให้ประชาชนในบริเวณดังกล่าวดูแลรักษาสุขภาพเนื่องจากสภาพอากาศที่ร้อนถึงร้อนจัด โดยหลีกเลี่ยงการทำงานหรือการประกอบกิจกรรมในที่โล่งแจ้งเป็นระยะเวลานาน ส่วนสภาวะอากาศที่มีผลต่อการสะสมฝุ่นละอองในระยะนี้ การสะสมของฝุ่นละออง/หมอกควันบริเวณภาคเหนือ ภาคตะวันออกเฉียงเหนือ และภาคกลางตอนบน อยู่ในเกณฑ์ปานกลางถึงค่อนข้างมาก เนื่องจากลมที่พัดปกคลุมในบริเวณดังกล่าวมีกำลังอ่อนถึงปานกลาง
“ขอให้ประชาชนดูแลรักษาสุขภาพเนื่องจากสภาพอากาศร้อนถึงร้อนจัดและควรหลีกเลี่ยงการอยู่ในที่โล่งแจ้งเป็นระยะเวลานาน ทั้งนี้ ในวันที่ 6 - 8 มีนาคม 2568 ขอให้ประชาชนระวังอันตรายจากพายุฝนฟ้าคะนอง ลมกระโชกแรง และลูกเห็บตกบางแห่ง รวมถึงฟ้าผ่าที่อาจจะเกิดขึ้นได้บางพื้นที่ โดยหลีกเลี่ยงการอยู่ในที่โล่งแจ้ง ใต้ต้นไม้ใหญ่ สิ่งปลูกสร้าง และป้ายโฆษณาที่ไม่แข็งแรง” นายอนุกูล ย้ำ

ที่มา : https://www.thaigov.go.th/news/contents/details/94075