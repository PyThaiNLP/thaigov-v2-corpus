รัฐบาลไทย-ข่าวทำเนียบรัฐบาล-กระทรวงการท่องเที่ยวและกีฬาโดย กกท. จัดใหญ่ บูธมวยไทย ที่งาน ITB Berlin 2025 สหพันธ์สาธารณรัฐเยอรมนี


วันพฤหัสบดีที่ 6 มีนาคม 2568
กระทรวงการท่องเที่ยวและกีฬาโดย กกท. จัดใหญ่ บูธมวยไทย ที่งาน ITB Berlin 2025 สหพันธ์สาธารณรัฐเยอรมนี
กระทรวงการท่องเที่ยวและกีฬาโดย กกท. จัดใหญ่ บูธมวยไทย ที่งาน ITB Berlin 2025 สหพันธ์สาธารณรัฐเยอรมนี
นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานเปิดบูธ การกีฬาแห่งประเทศไทย (กกท.) ในงานมหกรรมส่งเสริมการขายทางการท่องเที่ยวที่ใหญ่และสำคัญที่สุดในโลก หรือ ITB Berlin 2025 โดยมี นางโปรดปราน สมานมิตร รองผู้ว่าการ กกท. ฝ่ายกีฬาอาชีพและกีฬามวย และนายปรีชา ลาลุน รองผู้ว่าการ กกท. ฝ่ายกีฬาเป็นเลิศและวิทยาศาสตร์การกีฬา ร่วมงาน ณ Berlin ExpoCenter City กรุงเบอร์ลิน สหพันธ์สาธารณรัฐเยอรมนี
เมื่อวันที่ 5 มีนาคม 2568 ที่ผ่านมา
นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา กล่าวว่า ในปีนี้ กกท. เป็นเจ้าภาพจัดการแข่งขันกีฬาสำคัญ ๆ หลายรายการ ทั้งวอลเลย์บอลหญิงชิงแชมป์โลก และ โมโตจีพี ที่เพิ่งจบลงไป เป็นต้น สำหรับภายในงาน ITB Berlin 2025 ได้นำเวทีมวยมาตั้งไว้ และมีนักมวย มาแสดงศิลปะแม่ไม้มวยไทย ก็เป็นหนึ่งในกลไก ที่จะช่วยประชาสัมพันธ์ประเทศไทย และส่งเสริมเรื่องการท่องเที่ยวเชิงกีฬา (Sport Tourism) ของไทย โดยในเรื่องของมวยไทยนั้น เราต้องการที่จะเป็นศูนย์กลางออกใบรับรองมาตรฐานให้กับค่ายมวยไทย ที่มีอยู่ทั่วโลก ให้ครบถ้วนให้ได้ แน่นอนว่า เราคาดหวัง อยากให้ชาวต่างชาติ นึกถึงประเทศไทย จากมวยไทย และไม่ใช่แค่เรื่องตัวมวย เราอยากประชาสัมพันธ์ศิลปะวัฒนธรรม เช่น การไหว้ครูมวยไทยออกไป อีกด้วย
นอกจากนี้ยังมี 2 นักมวยชื่อดัง ประกอบด้วย พระจันทร์ฉาย พี.เค.แสนชัย มวยไทยยิม แชมป์โลกวันมวยไทย รุ่นสตรอว์เวท และ ดวงดาวน้อย ลูกทรายกองดิน แชมป์มวยหญิง จากสหพันธ์มวยไทยอาชีพโลก และองค์กรมวยโลก มาร่วมโชว์ศิลปะแม่ไม้มวยไทย ร่วมกับบรรดาครูมวย ซึ่งได้รับความสนใจจากผู้มาร่วมงาน ที่เป็นทั้งนักธุรกิจ และแฟนกีฬาทั่วโลก มากมายตลอดทั้งวัน โดยงาน ITB Berlin 2025 จัดขึ้นระหว่างวันที่ 4-6 มีนาคม 2568 ณ Berlin ExpoCenter City กรุงเบอร์ลิน สหพันธ์สาธารณรัฐเยอรมนี

ที่มา : https://www.thaigov.go.th/news/contents/details/94090