รัฐบาลไทย-ข่าวทำเนียบรัฐบาล-“พิพัฒน์“ ผนึกภาครัฐ-เอกชน ลงนาม MOU หนุนจ้างงานคนพิการ เพิ่มโอกาส สร้างอาชีพ มั่นคง”


วันพฤหัสบดีที่ 6 มีนาคม 2568
06/03/2568
พิมพ์
“พิพัฒน์“ ผนึกภาครัฐ-เอกชน ลงนาม MOU หนุนจ้างงานคนพิการ เพิ่มโอกาส สร้างอาชีพ มั่นคง”
6 มีนาคม 2568 – นายพิพัฒน์ รัชกิจประการ รัฐมนตรีว่าการกระทรวงแรงงาน เป็นประธาน พิธีลงนามบันทึกความเข้าใจ (MOU) ว่าด้วยความร่วมมือด้านการส่งเสริมการมีงานทำสำหรับคนพิการ โดยร่วมกับสถานประกอบการ  ชั้นนำ 21 แห่ง
เพื่อเปิดโอกาสให้คนพิการมีงานทำ มีรายได้ และสามารถใช้ชีวิตอย่างภาคภูมิใจ โดยมีผู้บริหารสมาคม  คนตาบอดแห่งประเทศไทย ผู้บริหารสถานประกอบการ 21 แห่ง พร้อมด้วย นายอารี ไกรนรา เลขานุการรัฐมนตรีว่าการกระทรวงแรงงาน นายภุชงค์ วรศรี ประจำสำนักเลขาธิการนายกรัฐมนตรี ปฏิบัติหน้าที่ประจำกระทรวงแรงงาน นายสันติ นันตสุวรรณ ผู้ตรวจราชการกระทรวงแรงงาน รักษาราชการแทนรองปลัดกระทรวงแรงงาน นายสมชาย มรกตศรีวรรณ อธิบดีกรมการจัดหางาน  ผู้บริหารระดับสูงกระทรวงแรงงาน ร่วมลงนาม ณ ห้องประชุม ชั้น 5 กระทรวงแรงงาน
นายพิพัฒน์ กล่าวว่า กระทรวงแรงงานเดินหน้าสนับสนุนการจ้างงานคนพิการ ขยายโอกาสการจ้างงานให้มากขึ้น ปี 2566-2567 มีการจ้างงานคนพิการผ่านมาตรา 33 39,910 คน และ หนุนมาตรการจ้างงานในภาครัฐ ขึ้นทะเบียนสิทธิการจ้างงานตามมาตรา 35 ปี 2567 19,954 คน ปี 2568 19,545 คน หน่วยงานภาครัฐจ้างเหมาคนพิการเพิ่มขึ้นจาก 58 คน (2567) เป็น 88 คน (2568) รวมทั้งเพิ่มตำแหน่งงานให้คนพิการในกระทรวงแรงงาน ซึ่งปัจจุบันมี 194 คน ทำงานในกรมต่าง ๆ เช่น กรมการจัดหางาน (31 คน), สำนักงานประกันสังคม (32 คน)
นายพิพัฒน์ กล่าวต่อว่า ความร่วมมือรัฐ-เอกชน เดินหน้าสร้างงานในสถานประกอบการที่เข้าร่วม ลงนาม MOU ในวันนี้ ได้จ้างงานผู้พิการแล้วกว่า 2,700 คน ปีงบประมาณ 2568 สร้างรายได้กว่า 2,300 ล้านบาท โดยบริษัทชั้นนำที่ร่วมลงนามกับกรมการจัดหางาน 21 บริษัท ประกอบด้วย เซ็นทรัล เรสตอรองส์ กรุ๊ป เมเจอร์ ซีนีเพล็กซ์ กรุ้ป     แคล-คอมพ์ อีเล็คโทรนิคส์ (ประเทศไทย) โอสถสภา อินเด็กซ์ ลิฟวิ่งมอลล์ แฟลซ เอ็กซ์เพรส ฟาบริเนท บิ๊กซี ซูเปอร์เซ็นเตอร์ พีทีจี เอ็นเนอยี อเด็คโก้ คอนซัลติ้ง ซีพีแรม โรม อินทิเกรเต็ด ซิสเต็มส์ รักษาความปลอดภัยการ์ดฟอร์ซ (ประเทศไทย) ชัยรัชการ (กรุงเทพ) บิซิเนส เซอร์วิสเซส อัลไลแอนซ์ ซี.เจ. เอ็กซ์เพรส กรุ๊ป โฮม โปรดักส์ เซ็นเตอร์ อิตาเลียนไทย ดีเวล๊อปเมนต์ แฮปปี้ เนสท์ สเปซ ยูนิคอร์ด หัวเว่ย เทคโนโลยี่ (ประเทศไทย)
นายสมชาย มรกตศรีวรรณ อธิบดีกรมการจัดหางาน กล่าวว่า แนวทางต่อไปของกระทรวงแรงงานโดยกรมการจัดหางาน จะกระตุ้นสถานประกอบการให้รับคนพิการเข้าทำงานมากขึ้น แทนการส่งเงินเข้ากองทุน พร้อมส่งเสริมหน่วยงานรัฐจ้างคนพิการเพิ่มขึ้น และสร้างตำแหน่งงานที่เหมาะสม และพัฒนาทักษะคนพิการให้ตรงกับความต้องการของตลาดแรงงาน รวมทั้งสร้างการจ้างงานที่มั่นคง และมีสวัสดิการที่เหมาะสม ช่องทางสมัครงานสำหรับคนพิการและสอบถามข้อมูลเพิ่มเติมได้ที่สำนักงานจัดหางานจังหวัดทั่วประเทศ แพลตฟอร์มออนไลน์ “ไทยมีงานทำ”

ที่มา : https://www.thaigov.go.th/news/contents/details/94094