รัฐบาลไทย-ข่าวทำเนียบรัฐบาล-“คารม” การันตีผลงาน 6 ปี โมโตจีพี สนามประเทศไทย.. เกิดมูลค่าทางเศรษฐกิจ กว่า 2.4 หมื่นล้านบาท


วันพฤหัสบดีที่ 6 มีนาคม 2568
06/03/2568
พิมพ์
“คารม” การันตีผลงาน 6 ปี โมโตจีพี สนามประเทศไทย.. เกิดมูลค่าทางเศรษฐกิจ กว่า 2.4 หมื่นล้านบาท
“คารม” การันตีผลงาน 6 ปี โมโตจีพี สนามประเทศไทย.. เกิดมูลค่าทางเศรษฐกิจ กว่า 2.4 หมื่นล้านบาท
วันนี้ (6 มีนาคม 2568) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า การแข่งขันรถจักรยานยนต์ทางเรียบ ชิงแชมป์โลก หรือโมโตจีพี ที่ประเทศไทยเป็นเจ้าภาพ สนามแรก ภายใต้ชื่อรายการ “PT Grand Prix of Thailand 2025 PT Grand Prix of Thailand 2025” จัดขึ้นวันที่ 28 กุมภาพันธ์ - 2 มีนาคม 2568 ที่ผ่านมา ณ สนามช้าง อินเตอร์เนชั่นแนล เซอร์กิต จังหวัดบุรีรัมย์ นั้น ประสบความสำเร็จ มีมูลค่าทางเศรษฐกิจสูง 5,043 ล้านบาท
นายคารม กล่าวว่า การแข่งรายการดังกล่าว มีผู้เข้าร่วมงาน 224,634 คน แบ่งเป็นคนไทย 172,565 คน ชาวต่างชาติ 52,069 คน สามารถกระตุ้นการใช้จ่าย 4,268 ล้านบาท เกิดการสร้างงาน 7,772 ตำแหน่ง โดยใช้งบจัดงานเพียง 775 ล้านบาท และภาษีที่รัฐเก็บได้กว่า 318 ล้านบาท ทั้งนี้ ตลอดระยะเวลา 6 ปี ที่ประเทศไทยเป็นเจ้าภาพ “โมโตจีพี” มีมูลค่าทางเศรษฐกิจรวมกันสูงถึง 24,853 ล้านบาท เป็นเครื่องการันตีความสำเร็จของนโยบาย World Grand Prix และ Sport Tourism ได้อย่างเป็นรูปธรรม
สำหรับผลงานที่ผ่านมา มีจำนวนผู้เข้าร่วมงาน จำแนกได้ดังนี้ ปี 2561 มีผู้ชมเข้าร่วมงาน 222,535 คน, ปี 2562 จำนวน 226,655 คน, ปี 2565 จำนวนผู้ร่วมงาน 178,463 คน, ปี 2566 จำนวน 179,811 คน, ปี 2567 จำนวน 205,373 คน และในปี 2568 ด้วยตัวเลขผู้ชมที่สูงถึง 224,634 คน ส่วนเม็ดเงินหมุนเวียนนั้น ปี 2561 3,053 ล้านบาท ปี 2562 จำนวน 3,457 ล้านบาท  ปี2565 จำนวน 4,048 ล้านบาท ปี 2566 จำนวน 4,493 ล้านบาท  ปี2567 จำนวน 4,759 ล้านบาท
“การแข่งขันดังกล่าว ยังเป็นปัจจัยสำคัญต่อการพัฒนาประเทศในด้านต่าง ๆ เช่น สร้างรายได้ให้กับอุตสาหกรรมการท่องเที่ยวในประเทศ แสดงให้นานาชาติเห็นศักยภาพประเทศไทยสามารถจัดงานระดับนานาชาติได้อย่างดี และช่วยสนับสนุนเศรษฐกิจท้องถิ่น  ความสำเร็จดังกล่าว ยังสะท้อนถึงความร่วมมือระหว่างรัฐบาล ภาคเอกชน และประชาชน ที่สามารถทำให้ประเทศไทยเป็นศูนย์กลางของการกีฬามอเตอร์สปอร์ตระดับโลก ซึ่งไม่เพียงแต่สร้างประโยชน์ทางเศรษฐกิจเท่านั้น แต่ยังช่วยเพิ่มความภูมิใจและความเป็นหนึ่งในเวทีโลกอีกด้วย” นายคารม กล่าว

ที่มา : https://www.thaigov.go.th/news/contents/details/94079