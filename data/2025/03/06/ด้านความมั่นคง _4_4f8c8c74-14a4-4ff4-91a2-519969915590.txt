รัฐบาลไทย-ข่าวทำเนียบรัฐบาล-"อนุทิน" หารือ รัฐมนตรีแรงงานอิสราเอล เผยมีความต้องการแรงงานฝีมือไทยเพิ่มอีกกว่า 1.5 แสนคน พร้อมสนับสนุน 3 หมื่นคนภายในปีนี้


วันพฤหัสบดีที่ 6 มีนาคม 2568
06/03/2568
พิมพ์
"อนุทิน" หารือ รัฐมนตรีแรงงานอิสราเอล เผยมีความต้องการแรงงานฝีมือไทยเพิ่มอีกกว่า 1.5 แสนคน พร้อมสนับสนุน 3 หมื่นคนภายในปีนี้
"อนุทิน" หารือรัฐมนตรีแรงงานอิสราเอล เผยมีความต้องการแรงงานฝีมือไทยเพิ่มอีกกว่า 1.5 แสนคน พร้อมสนับสนุน 3 หมื่นคนภายในปีนี้
น.ส.ไตรศุลี ไตรสรณกุล เลขานุการ รมว.มหาดไทย และ โฆษกกระทรวงมหาดไทย กล่าวว่า วันนี้ (6 มี.ค. 2568) นายอนุทิน ชาญวีรกูล รองนายกรัฐมนตรีและรมว.มหาดไทย ให้การต้อนรับ นายโยอาฟ เบน ทซูร์ รัฐมนตรีว่าการกระทรวงแรงงานแห่งรัฐอิสราเอล พร้อมด้วย นางออร์นา ซากิฟ เอกอัครราชทูตรัฐอิสราเอลประจำประเทศไทย พร้อมคณะ ในโอกาสเข้าเยี่ยมคารวะและร่วมหารือในประเด็นสร้างความร่วมมือในการพัฒนาศักยภาพแรงงานไทยและสนับสนุนการจ้างแรงงานไทยไปทำงานในประเทศอิสราเอล ณ ห้องดำรงราชานุภาพ ชั้น 2 ศาลาว่าการกระทรวงมหาดไทย
นายอนุทิน กล่าวว่า ประเทศไทยมีความสัมพันธ์ทางการทูตกับประเทศอิสราเอลมาอย่างยาวนาน โดยได้มีการพัฒนาความร่วมมือในหลายด้าน ทั้งด้านการศึกษา สังคม เศรษฐกิจ โดยเฉพาะอย่างยิ่งในด้านแรงงาน ที่ทั้งสองประเทศได้มีการแลกเปลี่ยนภาคแรงงานฝีมือพร้อมให้การสนับสนุนดูแลความปลอดภัย และพัฒนาคุณภาพชีวิตแรงงานมาโดยตลอด
"ปัจจุบันมีแรงงานไทยที่ไปทำงานในประเทศอิสราเอลกว่า 4 หมื่นคน ซึ่งส่วนมากจะเป็นภาคการเกษตร โดยการหารือในวันนี้ถือเป็นโอกาสที่ดีที่ได้ทราบว่าทางประเทศอิสราเอลชื่นชมศักยภาพของแรงงานไทยที่มีความขยัน ละเอียดประณีต หนักเอาเบาสู้ สามารถทดแทนแรงงานของประเทศเพื่อนบ้านได้เป็นอย่างดี จึงทำให้ทางผู้ประกอบการอิสราเอลมีความต้องการจ้างงานแรงงานไทยเพิ่มมากยิ่งขึ้นในภาคอุตสาหกรรมซึ่งต้องใช้ทักษะการทำงานที่สูง" นายอนุทิน กล่าว
นายอนุทิน กล่าวว่า ไทยยินดีอย่างยิ่งที่ได้ทราบว่าทางอิสราเอลมีความต้องการแรงงานไทยเพิ่มขึ้นกว่า 1.5 แสนคน และขอสนับสนุนแรงงานประมาณ 3 หมื่นคนภายในปีนี้ โดยหลังจากนี้ทางรัฐบาลและกระทรวงแรงงานจะได้มีการหารือถึงกระบวนการส่งแรงงานไทยเดินทางไปทำงานที่ประเทศอิสราเอลในรูปแบบรัฐบาลต่อรัฐบาล (G2G) เพื่ออำนวยความสะดวก ลดกระบวนการขั้นตอนที่ยุ่งยากซับซ้อน เพื่อลดความเสี่ยงที่จะมีคนกลางเข้ามาแทรกแซงหาผลประโยชน์หลอกลวงแรงงานไทย ตลอดจนถึงการฝึกทักษะ อบรมเตรียมความพร้อมแรงงานไทยให้มีศักยภาพเพียงพอในการไปทำงานอีกด้วย
นายอนุทิน กล่าวว่า ตนขอให้ทางรัฐบาลอิสราเอลได้ดูแลความปลอดภัย ดูแลคุณภาพชีวิตของพี่น้องแรงงานไทยอย่างเต็มที่ เพราะพี่น้องกลุ่มนี้เดินทางไปพร้อมความหวังหารายได้เพื่อเลี้ยงดูปากท้องและจุนเจือครอบครัว และต้องขอขอบคุณทางการอิสราเอลที่ได้ดูแลครอบครัวของผู้บาดเจ็บและเสียชีวิตบางส่วนจากความไม่สงบที่ผ่านมาโดยได้สนับสนุนเงินชดเชยให้ครอบครัวเป็นจำนวนกว่า 9 หมื่นบาทต่อปี ซึ่งกระทรวงมหาดไทยจะให้การสนับสนุนสร้างความสัมพันธ์ที่ดีกับทางประเทศอิสราเอล และร่วมกันเดินหน้าพัฒนาคุณภาพชีวิต สร้างงาน สร้างอาชีพ สร้างรายได้ให้กับพี่น้องคนไทยต่อไป
นายโยอาฟ เบน ทซูร์ รัฐมนตรีว่าการกระทรวงแรงงานแห่งรัฐอิสราเอล กล่าวว่า ขอขอบคุณกระทรวงมหาดไทยที่ได้ให้การต้อนรับเป็นอย่างดีในวันนี้ ตนขอให้ความมั่นใจว่าประเทศอิสราเอลจะดูแลความปลอดภัยให้กับแรงงานไทยอย่างเต็มที่ โดยผู้ที่เดินทางไปทำงานจะอยู่ในพื้นที่ปลอดภัย และอำนวยความสะดวกในด้านต่าง ๆ ให้ดีที่สุด
ทั้งนี้ในการหารือ นายขจร ศรีชวโนทัย รองปลัดกระทรวงมหาดไทย นายรอมดอน หะยีอาแว ผู้อำนวยการสำนักกิจการความมั่นคงภายใน น.ส.อรอุมา วรแสน ผอ.กองการต่างประเทศ สป.มท. พร้อมด้วยข้าราชการที่เกี่ยวข้อง เข้าร่วม

ที่มา : https://www.thaigov.go.th/news/contents/details/94095