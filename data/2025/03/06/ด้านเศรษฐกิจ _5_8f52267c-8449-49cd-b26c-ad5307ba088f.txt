รัฐบาลไทย-ข่าวทำเนียบรัฐบาล-รมช.อัครา ลงพื้นที่จังหวัดพะเยา ติดตามสร้างฝายห้วยแม่ตุ้ม-ดันหนองเล็งทรายเป็นต้นแบบเกษตรสมัยใหม่


วันพฤหัสบดีที่ 6 มีนาคม 2568
รมช.อัครา ลงพื้นที่จังหวัดพะเยา ติดตามสร้างฝายห้วยแม่ตุ้ม-ดันหนองเล็งทรายเป็นต้นแบบเกษตรสมัยใหม่
รมช.อัครา ลงพื้นที่จังหวัดพะเยา ติดตามสร้างฝายห้วยแม่ตุ้ม-ดันหนองเล็งทรายเป็นต้นแบบเกษตรสมัยใหม่
นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ ลงพื้นที่ติดตามความก้าวหน้าโครงการก่อสร้างฝายห้วยแม่ตุ้ม (ท่าจำปี) พร้อมอาคารประกอบ ณ หมู่ที่ 6 บ้านตุ้มเหนือ ตำบลท่าจำปี อำเภอเมือง จังหวัดพะเยา เพื่อช่วยเหลือราษฎรตำบลท่าจำปีที่อาศัยอยู่ในลุ่มน้ำแม่ตุ้ม ซึ่งประสบปัญหาการขาดแคลนน้ำสำหรับทำการเกษตร อุปโภคบริโภค และปัญหาอุทกภัย หากดำเนินการแล้วเสร็จ จะเป็นแหล่งน้ำสำหรับทำการเกษตร อุปโภคบริโภคของราษฎรบ้านตุ้มเหนือ หมู่ที่ 6 จำนวน 159 ครัวเรือน ประชากร 431 คน และราษฎรในพื้นที่บริเวณใกล้เคียง สามารถช่วยเหลือพื้นที่เพาะปลูกในฤดูฝนได้ 900 ไร่ และฤดูแล้งได้ 450 ไร่
จากนั้นรัฐมนตรีช่วยว่าการกระทรวงเกษตรและสหกรณ์ และคณะ ลงพื้นที่พบปะเกษตรกร ณ ศูนย์เรียนรู้และอนุรักษ์ควายไทยหนองเล็งทราย อำเภอแม่ใจ จังหวัดพะเยา เพื่อขับเคลื่อนแนวทางในการส่งเสริมและพัฒนาพื้นที่หนองเล็งทราย อำเภอแม่ใจ จำนวน 275 ไร่ ให้เป็นพื้นที่ต้นแบบทางการเกษตรสมัยใหม่ โดยจะบูรณาการหน่วยงานของกระทรวงเกษตรและสหกรณ์ ในการสนับสนุนปัจจัยการผลิต องค์ความรู้ และเทคโนโลยี เพื่อสร้างรายได้ที่มั่นคงให้กับเกษตรกรต่อไป

ที่มา : https://www.thaigov.go.th/news/contents/details/94089