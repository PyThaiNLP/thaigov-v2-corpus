รัฐบาลไทย-ข่าวทำเนียบรัฐบาล-รองปลัดฯ ศุภกิจ นำทีมระดมความคิด สร้างธรรมาภิบาล วางแนวทางป้องกันการทุจริตฯ สำนักงานปลัดกระทรวงอุตสาหกรรม 


วันพฤหัสบดีที่ 6 มีนาคม 2568
06/03/2568
พิมพ์
รองปลัดฯ ศุภกิจ นำทีมระดมความคิด สร้างธรรมาภิบาล วางแนวทางป้องกันการทุจริตฯ สำนักงานปลัดกระทรวงอุตสาหกรรม
รองปลัดฯ ศุภกิจ นำทีมระดมความคิด สร้างธรรมาภิบาล วางแนวทางป้องกันการทุจริตฯ สำนักงานปลัดกระทรวงอุตสาหกรรม
วันที่ 25 กุมภาพันธ์ 2568 นายศุภกิจ บุญศิริ รองปลัดกระทรวงอุตสาหกรรม เป็นประธานเปิดโครงการสัมมนาเชิงปฏิบัติการ “การจัดการความเสี่ยงการทุจริต และเสริมสร้างจิตคุณธรรม ประจำปีงบประมาณ พ.ศ. 2568 ของสำนักงานปลัดกระทรวงอุตสาหกรรม (สปอ.) ผ่านสื่ออิเล็กทรอนิกส์ (Zoom Meeting) ซึ่งเป็นการระดมความคิดเห็นจากผู้แทนสำนักงานอุตสาหกรรมจังหวัด ที่รับผิดชอบภารกิจด้านการพิจารณาอนุมัติ อนุญาตฯ จำนวนรวม 37 คน โดยมี นางสาวทัศนีย์ สามิภักดิ์ ผู้อำนวยการศูนย์ปฏิบัติการต่อต้านการทุจริต กล่าวรายงาน ณ สำนักงานการท่องเที่ยว โรงเรียนนายร้อยพระจุลจอมเกล้า จังหวัดนครนายก
โครงการสัมมนาฯ ในครั้งนี้ มีวัตถุประสงค์เพื่อถอดบทเรียน คิดวิเคราะห์ประเมินเหตุการณ์ความเสี่ยง และระดับของความเสี่ยงกระบวนงานที่เกี่ยวข้องกับการพิจารณาอนุมัติ อนุญาต นำไปสู่การกำหนดมาตรการที่เหมาะสมในการควบคุมความเสี่ยงการทุจริต และจัดทำแผนบริหารจัดการความเสี่ยงการทุจริต ประจำปีงบประมาณ พ.ศ. 2568 ของ สปอ. อย่างเป็นรูปธรรมและเป็นไปในทิศทางเดียวกัน ตลอดจนทันต่อพลวัตของการทุจริต
รองปลัดฯ กล่าวว่า การร่วมกันจัดทำแผนบริหารจัดการความเสี่ยงการทุจริตในครั้งนี้ จะสามารถนำไปใช้เป็นแนวทางในการป้องกันการทุจริตภายใน สปอ. ได้อย่างมีประสิทธิภาพ เกิดประสิทธิผล สร้างธรรมาภิบาลในการบริหารงาน รวมทั้งสร้างความเชื่อมั่น และเสริมสร้างภาพลักษณ์ของ สปอ. ด้านความโปร่งใส ไร้ทุจริต เกิดประโยชน์สูงสุดต่อประชาชนและผู้รับบริการต่อไป

ที่มา : https://www.thaigov.go.th/news/contents/details/94103