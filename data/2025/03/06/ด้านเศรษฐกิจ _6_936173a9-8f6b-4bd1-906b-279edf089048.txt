รัฐบาลไทย-ข่าวทำเนียบรัฐบาล-‘รองปลัดฯ ภัทราภรณ์’ ประชุมคณะอนุฯ สินค้ากล้วยไม้ ไม้ดอกไม้ประดับ เตรียมเสนอขอรับการจัดสรรเงินจากกองทุนรวมฯ 2568 ผลักดันช่วยเหลือเกษตรกรกล้วยไม้ไทย


วันพฤหัสบดีที่ 6 มีนาคม 2568
‘รองปลัดฯ ภัทราภรณ์’ ประชุมคณะอนุฯ สินค้ากล้วยไม้ ไม้ดอกไม้ประดับ เตรียมเสนอขอรับการจัดสรรเงินจากกองทุนรวมฯ 2568 ผลักดันช่วยเหลือเกษตรกรกล้วยไม้ไทย
‘รองปลัดฯ ภัทราภรณ์’ ประชุมคณะอนุฯ สินค้ากล้วยไม้ ไม้ดอกไม้ประดับ เตรียมเสนอขอรับการจัดสรรเงินจากกองทุนรวมฯ 2568 ผลักดันช่วยเหลือเกษตรกรกล้วยไม้ไทย
นางสาวภัทราภรณ์ โสเจยยะ รองปลัดกระทรวงเกษตรและสหกรณ์ เป็นประธานการประชุมคณะอนุกรรมการบริหารจัดการกลุ่มสินค้ากล้วยไม้ ไม้ดอกไม้ประดับ ครั้งที่ 1/2568 ณ ห้องประชุม 134 กระทรวงเกษตรและสหกรณ์ และผ่านระบบออนไลน์ Zoom Cloud Meeting โดยที่ประชุมมีมติเห็นชอบการขอรับเงินสนับสนุนเพื่อช่วยเหลือเกษตรกรผู้ปลูกเลี้ยงกล้วยไม้ของคณะกรรมการนโยบายและมาตรการช่วยเหลือเกษตรกร (คชก.) เนื่องจากกล้วยไม้เป็นสินค้าที่ยังคงมีความเสี่ยงด้านเสถียรภาพราคาและเกษตรกรส่วนใหญ่ไม่สามารถรับภาระความเสี่ยงได้เต็มจำนวน โดยมอบหมายให้ฝ่ายเลขาฯ ยกร่างโครงการตามแบบคำขอรับจัดสรรเงินกองทุนรวมเพื่อช่วยเหลือเกษตรกร (บท.02) ของสินค้าดอกไม้ ไม้ดอกไม้ประดับ(กล้วยไม้พันธุ์หวาย) เสนอในการประชุมครั้งถัดไป เพื่อให้ความเห็นชอบเสนอ คชก. พิจารณาการขอรับการจัดสรรเงินจากกองทุนรวมฯ ประจำปีงบประมาณ พ.ศ. 2568 (เพิ่มเติม) ต่อไป
นอกจากนี้ ที่ประชุมได้รับทราบแผนการดำเนินงาน ปี 2568 ตามแผนพัฒนากล้วยไม้ ไม้ดอกไม้ประดับ พ.ศ. 2566 – 2570 ของหน่วยงานในสังกัดกระทรวงเกษตรฯ ที่ได้ร่วมกันขับเคลื่อน ประกอบด้วย 1) ถ่ายทอดความรู้ แปลงทดสอบต้นแบบ มาตรฐาน GAP ประกวด ประชาสัมพันธ์ (การผลิตและการตลาด) และบริหารจัดการของคณะอนุกรรมการฯ ๒) วิจัยด้านพัฒนาพันธุ์ เทคโนโลยีการผลิตไม้ดอกไม้ประดับ และการเปลี่ยนแปลงสภาพภูมิอากาศ (PM 2.5) รวมทั้ง การรับรองมาตรฐาน GAP 3) ปรับปรุง Dashboard สินค้ากล้วยไม้ตลอดโซ่อุปทานให้มีความครบถ้วนสมบูรณ์และทบทวนชุดข้อมูล 4) ทบทวนมาตรฐานช่อดอกกล้วยไม้ (มกษ 5001-2552) ๕) พัฒนาศักยภาพการดำเนินธุรกิจ รวมทั้งแนะนำ กำกับ ติดตาม การดำเนินงานของสหกรณ์กล้วยไม้และสนับสนุนประชาสัมพันธ์สินค้ากล้วยไม้ ไม้ดอกไม้ประดับ พร้อมกันนี้ยังได้ร่วมกับหน่วยงานอื่นๆ ที่เกี่ยวข้อง อาทิ  กระทรวงการอุดมศึกษา วิทยาศาสตร์ วิจัยและนวัตกรรม สนับสนุนงานวิจัยด้านพัฒนาพันธุ์ นวัตกรรมและเทคโนโลยีการผลิตไม้ดอกไม้ประดับ ปรับปรุงพันธุ์กล้วยไม้, ธนาคารเพื่อการเกษตรและสหกรณ์การเกษตร สนับสนุนเกษตรกรผู้ปลูกกล้วยไม้ตลอดห่วงโซ่คุณค่า, กระทรวงมหาดไทย จัดทำโครงการอนุรักษ์พันธุกรรมกล้วยไม้ฯ การเพิ่มประสิทธิภาพการผลิต และประชาสัมพันธ์สินค้ากล้วยไม้ ไม้ดอกไม้ประดับ
อีกทั้ง ที่ประชุมยังได้รายงานความก้าวหน้าผลการดำเนินงานที่สำคัญ ดังนี้ 1. การกำหนดให้วันที่ ๑๘ มกราคมของทุกปีเป็น “วันกล้วยไม้แห่งชาติ” ขณะนี้อยู่ระหว่างนำเสนอเพื่อพิจารณาลงนามบรรจุในวาระการประชุมคณะรัฐมนตรี เพื่อขอความเห็นชอบ ประกาศให้หน่วยงานที่เกี่ยวข้องทราบต่อไป และ 2. กรมส่งเสริมการเกษตร ได้รายงานผลการดำเนินงานการจัดกิจกรรมส่งเสริมการผลิตและการตลาดกลุ่มสินค้ากล้วยไม้ ไม้ดอกไม้ประดับ ระหว่างวันที่ 16 – 19 มกราคม ๒๕๖๘ ณ ศูนย์การค้าสยามพารากอน กรุงเทพฯ และได้มอบหมายให้กรมส่งเสริมสหกรณ์ เป็นหน่วยงานหลักร่วมกับหน่วยงานพันธมิตรที่เกี่ยวข้องทั้งภาครัฐ ภาคเอกชน ที่เกี่ยวข้อง เตรียมดำเนินการจัดกิจกรรมดังกล่าวต่อเนื่องในปี 2569 เป็นต้น
สำหรับสถานการณ์การกล้วยไม้ ปี 2567 มีปริมาณการส่งออกดอกกล้วยไม้ 19,129 ตัน มูลค่า 2,181.15 ล้านบาท เพิ่มขึ้นจากปี 2566 ที่ส่งออก 17,992 ตัน มูลค่า 2,116.28 ล้านบาท หรือเพิ่มขึ้นร้อยละ 6.32 และร้อยละ 3.07 โดยแหล่งปลูกที่สำคัญ 5 อันดับแรก ได้แก่ นครปฐม สมุทรสาคร ราชบุรี กรุงเทพมหานคร และกาญจนบุรี เป็นต้น ในส่วนของตลาดส่งออก 3 อันดับแรก ได้แก่ 1) ประเทศสหรัฐอเมริกา มีมูลค่าส่งออก 544.23 ล้านบาท ปริมาณ 1,965 ตัน 2) ประเทศเวียดนาม มีมูลค่าการส่งออก 496.91 ล้านบาท ปริมาณ 3,475 ตัน และ 3) ประเทศญี่ปุ่น มีมูลค่าการส่งออก 372.48 ล้านบาท ปริมาณ 2,451 ตัน สำหรับประเทศจีนมีมูลค่าส่งออก 266.34 ล้านบาท ปริมาณ 7,289 ตัน

ที่มา : https://www.thaigov.go.th/news/contents/details/94096