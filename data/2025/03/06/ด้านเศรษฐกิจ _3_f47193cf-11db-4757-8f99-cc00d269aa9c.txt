รัฐบาลไทย-ข่าวทำเนียบรัฐบาล-รัฐมนตรีช่วยเกษตรฯ ปล่อยพันธุ์สัตว์น้ำกว่า 1 ล้านตัว ฟื้นฟูแหล่งน้ำพะเยา สร้างความมั่นคงทางอาหารอย่างยั่งยืน


วันพฤหัสบดีที่ 6 มีนาคม 2568
รัฐมนตรีช่วยเกษตรฯ ปล่อยพันธุ์สัตว์น้ำกว่า 1 ล้านตัว ฟื้นฟูแหล่งน้ำพะเยา สร้างความมั่นคงทางอาหารอย่างยั่งยืน
รัฐมนตรีช่วยเกษตรฯ ปล่อยพันธุ์สัตว์น้ำกว่า 1 ล้านตัว ฟื้นฟูแหล่งน้ำพะเยา สร้างความมั่นคงทางอาหารอย่างยั่งยืน
นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ เป็นประธานในพิธีปล่อยพันธุ์สัตว์น้ำเพื่อเพิ่มผลผลิตสัตว์น้ำในแหล่งน้ำธรรมชาติ จังหวัดพะเยา ณ อ่างเก็บน้ำห้วยแม่ตุ้ม หมู่ 6 ตำบลท่าจำปี อำเภอเมือง จังหวัดพะเยา ซึ่งกระทรวงเกษตรและสหกรณ์ โดยกรมประมง มีแนวทางในการเร่งเพิ่มผลผลิตทรัพยากรสัตว์น้ำในแหล่งน้ำธรรมชาติ ฟื้นฟูทรัพยากรประมง มุ่งสร้างความมั่นคงทางอาหาร ยกระดับเศรษฐกิจฐานรากสู่ความยั่งยืน ให้คงความอุดมสมบูรณ์ โดยเฉพาะอย่างยิ่งแหล่งน้ำในชุมชนที่ถือได้ว่าเป็นแหล่งอาหารโปรตีนสำคัญที่ประชาชนเข้าถึงได้ง่าย สามารถสร้างรายได้และลดรายจ่ายในครัวเรือนได้เป็นอย่างดี โดยภายในงานมีการปล่อยพันธุ์สัตว์น้ำทั้งหมด 1,076,000 ตัว ประกอบด้วย พันธุ์สัตว์น้ำจืดเศรษฐกิจทั้ง 7 ชนิด เช่น ปลาบึก และกุ้งก้ามกราม เป็นต้น จำนวน 76,000 ตัว และพันธุ์ปลาตะเพียนที่ได้จากการเพาะพันธุ์ด้วยชุดเพาะพันธุ์ปลาเคลื่อนที่ (Mobile hatchery) จำนวน 1,000,000 ตัว
สำหรับอ่างเก็บน้ำห้วยแม่ตุ้มเป็นแหล่งน้ำที่มีความสำคัญอีกแห่งหนึ่งของจังหวัดพะเยา มีพื้นที่ 324 ไร่ มีประชาชนอาศัยอยู่โดยรอบกว่า 1,300 ครัวเรือน ซึ่งใช้ประโยชน์จากแหล่งน้ำเพื่อการอุปโภคบริโภคและการเกษตร และมีศักยภาพเหมาะสมในการเป็นศูนย์กลางการผลิตสัตว์น้ำ
ทั้งนี้ ในปีงบประมาณ พ.ศ.2568 กรมประมงได้ดำเนินโครงการบริหารจัดการทรัพยากรประมง กิจกรรมบริหารจัดการทรัพยากรประมงน้ำจืด ค่าใช้จ่ายในการเพิ่มผลผลิตสัตว์น้ำในแหล่งน้ำชุมชนเพื่อเพิ่มรายได้และลดค่าครองชีพของประชาชน โดยคัดเลือกแหล่งน้ำชุมชนที่มีศักยภาพเหมาะสมในการเพิ่มผลผลิตสัตว์น้ำ และจัดตั้งคณะกรรมการประจำแหล่งน้ำเพื่อขับเคลื่อนการดำเนินงานภายใต้หลักการมีส่วนร่วมและการพึ่งพาตนเองของชุมชน มีแผนดำเนินการในแหล่งน้ำชุมชนที่เป็นแหล่งน้ำปิด ขนาด 10 – 60 ไร่ จำนวน 1,500 แห่งทั่วประเทศ จำนวนสัตว์น้ำที่ปล่อยแหล่งละ 77,600 ตัว ประกอบด้วย กุ้งก้ามกราม ปลาเกล็ดเงิน (ปลาจีน) ปลายี่สกเทศ ปลาตะเพียน ปลาบ้า และปลานิล พร้อมส่งเสริมให้มีการนำวัสดุเหลือใช้ทางการเกษตร เช่น ฟางข้าว มาเป็นวัตถุดิบในการสร้างอาหารสัตว์น้ำจากธรรมชาติ ซึ่งคาดว่าจะช่วยลดการเผาฟางข้าวได้ถึง 1,500 ตันตลอดการดำเนินงาน และสามารถเพิ่มผลผลิตสัตว์น้ำได้มากกว่า 10,100 ตัน คิดเป็นมูลค่า 539.5 ล้านบาท ซึ่งจะช่วยยกระดับคุณภาพชีวิตและชุมชนให้สามารถบริหารจัดการแหล่งน้ำเพื่อให้เกิดประโยชน์ได้อย่างยั่งยืน

ที่มา : https://www.thaigov.go.th/news/contents/details/94086