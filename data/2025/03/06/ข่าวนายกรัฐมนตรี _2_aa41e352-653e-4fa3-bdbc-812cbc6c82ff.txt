รัฐบาลไทย-ข่าวทำเนียบรัฐบาล-นายกฯ ขอบคุณบริษัท Bayer AG ร่วมกันยกระดับชีวิตเกษตรกรไทยพร้อมเพิ่มโอกาสแสวงหาความร่วมมือการวิจัยและพัฒนาด้านสาธารณสุข และการเกษตร เพื่อประโยชน์ร่วมกัน 


วันพฤหัสบดีที่ 6 มีนาคม 2568
05/03/2568
พิมพ์
นายกฯ ขอบคุณบริษัท Bayer AG ร่วมกันยกระดับชีวิตเกษตรกรไทยพร้อมเพิ่มโอกาสแสวงหาความร่วมมือการวิจัยและพัฒนาด้านสาธารณสุข และการเกษตร เพื่อประโยชน์ร่วมกัน
นายกฯ ขอบคุณบริษัท Bayer AG ร่วมกันยกระดับชีวิตเกษตรกรไทยพร้อมเพิ่มโอกาสแสวงหาความร่วมมือการวิจัยและพัฒนาด้านสาธารณสุข และการเกษตร เพื่อประโยชน์ร่วมกัน
วันนี้ (5 มีนาคม 2568) เวลา 15.30 น. ตามเวลาท้องถิ่นกรุงเบอร์ลิน นางสาวแพทองธาร ชินวัตร นายกรัฐมนตรี เดินทางไปเยี่ยมชมบริษัท Bayer AG ซึ่งเป็นบริษัทชั้นนำระดับโลกที่มีความเชี่ยวชาญด้านค้นคว้า วิจัยและผลิต ผลิตภัณฑ์ด้านชีววิทยาศาสตร์ (Lifesciences)
ซึ่งการเยี่ยมชมในครั้งนี้เกิดขึ้นภายหลังจากที่นายกรัฐมนตรีได้พบหารือกับ Mr. Stefan Oelrich กรรมการบริษัทฯ และหัวหน้ากลุ่มธุรกิจการแพทย์ ณ เมืองดาวอส สมาพันธรัฐสวิส เมื่อวันที่ 21 มกราคม 2568 โดยบริษัทฯ ได้กล่าวถึงความเชี่ยวชาญของ Bayer ในการรักษาโรค เช่น มะเร็งปอด มะเร็งต่อมลูกหมาก โรคหัวใจ รวมถึงการบำบัดด้วยเซลล์และยีน (Cell and Gene Therapy) ซึ่งครอบคลุมการทดลองรักษาโรคพาร์กินสันและภาวะตาบอดบางประเภท ทั้งนี้ บริษัทฯ มีแผนที่จะนำเทคโนโลยีเหล่านี้เข้าสู่ประเทศไทยในอนาคต พร้อมเน้นย้ำถึงความสำคัญของการเร่งรัดกระบวนการอนุมัติยาเพื่อให้สามารถนำเสนอการรักษาใหม่ ๆ ได้รวดเร็วยิ่งขึ้น
โอกาสนี้ นายกรัฐมนตรีได้พบหารือกับ Dr. Christian Rommel หัวหน้าฝ่ายวิจัยและพัฒนา Global Head of Research and Development
ทั้งสองฝ่ายยินดีที่ได้พบหารือกันต่อเนื่องจากเมื่อเดือนมกราคม 2568 ที่ผ่านมา ซึ่งแสดงถึงโอกาสและความพร้อมในการร่วมมือกัน โดย Bayer ได้กล่าวว่าสนใจจะหารือเพิ่มความร่วมมือด้านเกษตรกรรม นายกรัฐมนตรีเน้นย้ำถึงความร่วมมือด้านการแพทย์และเกษตร ตลอดจนกล่าวว่าสนใจแลกเปลี่ยนความร่วมมือด้านการวิจัยและพัฒนาร่วมกัน เพราะเชื่อว่าจะเป็นส่วนที่ทำให้เกิดการพัฒนาและประชาชนได้รับประโยชน์อย่างแท้จริง
ผู้บริหาร Bayer ได้กล่าวถึงแนวทางการทำงานของบริษัทฯ และแลกเปลี่ยนความคิดเห็น ความก้าวหน้าในงานวิจัยของบริษัทฯ กับนายกรัฐมนตรีอย่างสร้างสรรค์ ทั้งด้านเกษตรกรรม และชีววิทยา รวมทั้ง หาแนวทางร่วมกันในการเพิ่มความร่วมมือระหว่างบริษัทฯ กับประเทศไทย
ซึ่งนายกรัฐมนตรีให้ความสำคัญกับการศึกษาและวิจัย พัฒนาเพื่อการเกษตรที่ก้าวหน้า ยกระดับชีวิตเกษตรกร  เพิ่มผลผลิต เพิ่มราคา และเป็นมิตรกับสิ่งแวดล้อม เพื่อให้เกษตรกรมีรายได้เพิ่มขึ้น มีชีวิตที่ดีขึ้นอย่างยั่งยืน และพร้อมร่วมมือในโครงการ better life farmer กับ Bayer
อนึ่ง บริษัท Bayer AG เน้นย้ำการพัฒนาเทคโนโลยีด้านชีววิทยาศาสตร์ ซึ่งบริษัทฯ แบ่งการดำเนินงานออกเป็น 3 แผนกหลัก ได้แก่ 1) แผนกเภสัชภัณฑ์ ผลิตยารักษาโรคต่างๆ เช่น Aspirin และ Xarelto 2) แผนกสุขภาพผู้บริโภคที่จำหน่ายยาที่ไม่ต้องใช้ใบสั่งแพทย์ อาทิ ยาแก้หวัด ยาแก้ไข้ ยารักษาภูมิแพ้ และ 3) แผนกวิทยาศาสตร์พืชผล ที่ดูแลเมล็ดพันธุ์และผลิตภัณฑ์อารักขาพืช โดยปัจจุบันบริษัทมีเครือข่าย 340 บริษัทใน 80 ประเทศ และยังมีความร่วมมือเพื่อพัฒนานวัตกรรมด้านเกษตรกรรมและเทคโนโลยีอย่างต่อเนื่อง

ที่มา : https://www.thaigov.go.th/news/contents/details/94076