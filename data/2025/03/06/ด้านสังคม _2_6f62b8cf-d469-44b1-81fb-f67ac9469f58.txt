รัฐบาลไทย-ข่าวทำเนียบรัฐบาล-​รพ.สวรรค์ประชารักษ์ ใช้ Digital Health เต็มรูปแบบ ช่วยลดต้นทุนด้านสุขภาพได้ปีละ 45.6 ล้านบาท เตรียมพัฒนาด้าน Medical & Wellness Hub คาดสร้างรายได้เพิ่มปีละ 170 ล้านบาท


วันพฤหัสบดีที่ 6 มีนาคม 2568
​รพ.สวรรค์ประชารักษ์ ใช้ Digital Health เต็มรูปแบบ ช่วยลดต้นทุนด้านสุขภาพได้ปีละ 45.6 ล้านบาท เตรียมพัฒนาด้าน Medical & Wellness Hub คาดสร้างรายได้เพิ่มปีละ 170 ล้านบาท
รัฐมนตรีว่าการกระทรวงสาธารณสุข ติดตามการพัฒนาศักยภาพด้าน Digital Health โรงพยาบาลสวรรค์ประชารักษ์ (เขาเขียว) จ.นครสวรรค์ ซึ่งย้ายจากที่เดิมมาเปิดให้บริการเต็มรูปแบบ
ใช้ระบบดิจิทัลในการให้บริการภายใต้ความมั่นคงปลอดภัยทางไซเบอร์ระดับสูง ช่วยลดต้นทุนด้านสุขภาพได้ 45.6 ล้านบาท/ปี เตรียมพัฒนาศักยภาพด้าน Medical & Wellness Hub ต่อ คาดสร้างรายได้เพิ่ม 170 ล้านบาท/ปี
วันนี้ (6 มีนาคม 2568) ที่ โรงพยาบาลสวรรค์ประชารักษ์ (เขาเขียว) จ.นครสวรรค์ นายสมศักดิ์ เทพสุทิน รัฐมนตรีว่าการกระทรวงสาธารณสุข พร้อมด้วย นพ.โอภาส การย์กวินพงศ์ ปลัดกระทรวงสาธารณสุข ติดตามการดำเนินงานด้าน Digital Health และความคืบหน้าการเปิดให้บริการแทนโรงพยาบาลสวรรค์ประชารักษ์แห่งเดิม โดยนายสมศักดิ์กล่าวว่า โรงพยาบาลสวรรค์ประชารักษ์ (เขาเขียว) ได้พัฒนาด้าน Digital Health ตามนโยบายของกระทรวงสาธารณสุข มีการเชื่อมโยงข้อมูลสุขภาพแบบไร้รอยต่อ ช่วยลดภาระงานบุคลากร และเพิ่มความสะดวกแก่ประชาชนด้วยระบบบริการดิจิทัล อาทิ ระบบ MOPH Refer รับส่งต่อผู้ป่วยหนักและซับซ้อนในเขตสุขภาพที่ 3 (ชัยนาท กำแพงเพชร นครสวรรค์ พิจิตร อุทัยธานี) สามารถติดตามการรับส่งต่อผู้ป่วยได้แบบเรียลไทม์ โดยตั้งแต่เดือนสิงหาคม 2567 ออกใบส่งตัวอิเล็กทรอนิกส์แล้ว 5,345 ใบ ลดเวลาส่งต่อได้เฉลี่ย 20 นาที, ระบบ 30 บาทรักษาทุกที่ ด้วยบัตรประชาชนใบเดียว มีประชาชนยืนยันตัวตน Health ID แล้ว 490,038 คน ออกใบรับรองแพทย์ดิจิทัล 26,918 ใบ, วางระบบ Thailand Health Atlas เพื่อเพิ่มการเข้าถึงบริการโดยเฉพาะกลุ่มเปราะบาง
โดยดำเนินการภายใต้ระบบความมั่นคงปลอดภัยไซเบอร์ในระดับสูง
นายสมศักดิ์กล่าวต่อว่า โรงพยาบาลสวรรค์ประชารักษ์ ยังเป็น Smart Hospital ใช้เทคโนโลยีเพิ่มประสิทธิภาพบริการ เช่น หุ่นยนต์จัดยา ช่วยลดระยะเวลารอคอยจาก 90 นาที เหลือ 21 นาที, ระบบ Telemedicine, Health Rider, บริการเจาะเลือดใกล้บ้าน, บริการสมาร์ทคิว, ใบสั่งแล็บ/ใบสั่งยาอิเล็กทรอนิกส์, บันทึกทางการพยาบาลระบบ Digital ซึ่งเป็นแห่งเดียวในประเทศ, ระบบการเบิกจ่ายค่าบริการผ่าน Financial Data Hub ทำให้เรียกเก็บเงินในสิทธิหลักประกันสุขภาพได้ถึง 853 ล้านบาท เป็นต้น โดยการพัฒนาระบบบริการดิจิทัลของโรงพยาบาลพบว่าช่วยลดต้นทุนด้านสุขภาพในภาพรวมได้ถึง 45.6 ล้านบาท/ปี แยกเป็น ลดค่ารักษาพยาบาลซ้ำซ้อน 15 ล้านบาท ต้นทุนกระดาษและเอกสาร 0.6 ล้านบาท ต้นทุนจากการลดแออัดด้วยสมาร์ทคิว เทเลเมดิซีน 30 ล้านบาท/ปี กระทรวงสาธารณสุขจึงได้มอบหมายให้โรงพยาบาลสวรรค์ประชารักษ์เป็นต้นแบบการพัฒนาสู่ Digital Hospital ระดับประเทศ ภายในปี 2570
ทั้งนี้ โรงพยาบาลสวรรค์ประชารักษ์ (เขาเขียว) ได้จัดบริการเต็มรูปแบบตั้งแต่วันที่ 3 มีนาคม ที่ผ่านมา ส่วนโรงพยาบาลแห่งเดิมได้เปิดเป็นศูนย์สุขภาพชุมชน ให้บริการปฐมภูมิ รวมถึงบริการทางเลือก เช่น ไตเทียม ทันตกรรม เป็นต้น โดยในระยะต่อไปโรงพยาบาลจะพัฒนาศักยภาพด้าน Medical & Wellness Hub ด้วยการเป็นศูนย์กลางด้านการแพทย์และสุขภาพ ใช้เทคโนโลยีขั้นสูงในการรักษา ดูแลสุขภาพบุคคลและความงาม รวมถึงยกระดับสมุนไพรไทย ยาไทย อาหารไทย ซึ่งคาดว่าจะสร้างรายได้เพิ่มขึ้นประมาณ 170 ล้านบาทต่อปี
*************************************** 6 มีนาคม 2568

ที่มา : https://www.thaigov.go.th/news/contents/details/94087