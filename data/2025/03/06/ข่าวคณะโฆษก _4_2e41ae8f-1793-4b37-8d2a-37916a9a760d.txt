รัฐบาลไทย-ข่าวทำเนียบรัฐบาล-รัฐบาลเดินหน้าจัดที่ดินทำกินแก่เกษตรกรให้เข้าทำประโยชน์ในเขตปฏิรูปที่ดิน หรือ ส.ป.ก. 4-01 ตั้งเป้าออกโฉนดเพื่อการเกษตร จำนวน 17 ล้านไร่ในปี 68


วันพฤหัสบดีที่ 6 มีนาคม 2568
06/03/2568
พิมพ์
รัฐบาลเดินหน้าจัดที่ดินทำกินแก่เกษตรกรให้เข้าทำประโยชน์ในเขตปฏิรูปที่ดิน หรือ ส.ป.ก. 4-01 ตั้งเป้าออกโฉนดเพื่อการเกษตร จำนวน 17 ล้านไร่ในปี 68
รัฐบาลเดินหน้าจัดที่ดินทำกินแก่เกษตรกรให้เข้าทำประโยชน์ในเขตปฏิรูปที่ดิน หรือ ส.ป.ก. 4-01 ตั้งเป้าออกโฉนดเพื่อการเกษตร จำนวน 17 ล้านไร่ในปี 68
วันนี้ ( 6มีนาคม 2568 ) เวลา  10.30 น. นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า รัฐบาล โดยกระทรวงเกษตรและสหกรณ์ เร่งขับเคลื่อนดำเนินการตามนโยบายของรัฐบาล ในการจัดที่ดินทำกินแก่เกษตรกรให้เข้าทำประโยชน์ในเขตปฏิรูปที่ดิน หรือ ส.ป.ก. 4-01 เป็นโฉนดเพื่อการเกษตร โดยตั้งเป้าให้ครบ 22 ล้านไร่ ในปี 2568 เพื่อให้เกษตรนำไปต่อยอดให้เข้าถึงแหล่งเงินทุนเพื่อสร้างคุณภาพชีวิต อย่างไรก็ตาม จากการดำเนินงานที่ผ่านมาพบปัญหาอุปสรรคในเรื่องของพื้นที่ที่ยังมีข้อพิพาทที่ดิน ที่มีพื้นที่ประมาณ 5 ล้านไร่ ดังนั้น สำนักงานการปฏิรูปที่ดินเพื่อเกษตรกรรม (ส.ป.ก.) ได้ปรับแผนเป้าหมายจากเดิม 22 ล้านไร่ เป็น 17 ล้านไร่ในปี 2568 นี้
ทั้งนี้ ส.ป.ก. ได้ดำเนินการปรับปรุงสิทธิการถือครองที่ดินให้ประชาชนมีสิทธิในที่ดิน โดยพิจารณาเอกสารสิทธิการใช้ประโยชน์ให้เป็นโฉนดเพื่อการเกษตร เพื่อให้สามารถนำไปต่อยอดให้เข้าถึงแหล่งเงินทุนได้นำมาพัฒนาที่ดินเพื่อสร้างคุณภาพชีวิตที่ดีขึ้นในระยะยาว โดยได้ดำเนินงานมาตั้งแต่ปี พ.ศ. 2567 มีแผนงานดำเนินการประมาณ 5 แสนราย โดยใช้เงินกองทุนการปฏิรูปที่ดินเพื่อเกษตรกรรม สำหรับปีงบประมาณ พ.ศ. 2568 นี้ แผนงานมากกว่าปีที่แล้วประมาณ 2 เท่า นั่นคือ เป้าหมายในการยื่นรับคำขอออกโฉนดเพื่อการเกษตรจำนวน 1.06 ล้านราย และต้องจัดทำโฉนดเพื่อการเกษตรให้แล้วเสร็จ ร้อยละ 70 ของเป้าหมายในการรับคำขอ ซึ่งเป็นจำนวนปริมาณที่มากและท้าทายทุกจังหวัด
“ที่ผ่านมา ส.ป.ก. ได้มีการแก้ไขระเบียบสำหรับใช้ในการดำเนินงานจัดที่ดินของ ส.ป.ก. ใหม่ เพื่อให้มีความพร้อมรองรับกับสถานการณ์การเปลี่ยนแปลงในสังคมปัจจุบัน ประกอบด้วย ระเบียบ รวมถึงหลักเกณฑ์ วิธีการและเงื่อนไขในการคัดเลือกและจัดที่ดินให้แก่เกษตรกร การโอนหรือตกทอดทางมรดก สิทธิการเช่าหรือเช่าซื้อ และการจัดการทรัพย์สินและหนี้สินของเกษตรกรที่ได้รับที่ดิน (ฉบับที่ 2) พ.ศ. 2566 และระเบียบ คปก. ว่าด้วยการให้เกษตรกรและสถาบันเกษตรกรผู้ได้รับที่ดินจากการปฏิรูปที่ดินเพื่อเกษตรกรรม ปฏิบัติเกี่ยวกับการเข้าทำประโยชน์ในที่ดิน (ฉบับที่ 4) พ.ศ. 2566 ดังนั้น เพื่อให้การขับเคลื่อนงานจัดที่ดินของ ส.ป.ก. ทั้งการจัดที่ดินทำกินและการปรับปรุงหนังสืออนุญาตให้เข้าทำประโยชน์ในเขตปฏิรูปที่ดิน (โฉนดเพื่อการเกษตร) ในปีงบประมาณ พ.ศ. 2568 มีทิศทางการดำเนินงานที่มีเป้าหมายชัดเจน สามารถจัดการและแก้ไขปัญหาต่าง ๆ ที่เกิดขึ้นในการปฏิบัติงานได้อย่างเป็นระบบ รวดเร็วและมีประสิทธิภาพสามารถรองรับเกษตรกรในเขตปฏิรูปที่ดินจำนวนมากที่มาขอรับบริการ” นายอนุกูล ระบุ

ที่มา : https://www.thaigov.go.th/news/contents/details/94081