รัฐบาลไทย-ข่าวทำเนียบรัฐบาล-กรมทางหลวงชนบท เปิดใช้สะพานข้ามห้วยทับทัน “สะพานพลังบุญ” เชื่อมศรีสะเกษ - สุรินทร์ ช่วยร่นระยะทางมากถึง 15 กิโลเมตร เสริมความสะดวก - รวดเร็ว - ปลอดภัย หนุนเศรษฐกิจชุมชน 


วันพฤหัสบดีที่ 6 มีนาคม 2568
กรมทางหลวงชนบท เปิดใช้สะพานข้ามห้วยทับทัน “สะพานพลังบุญ” เชื่อมศรีสะเกษ - สุรินทร์ ช่วยร่นระยะทางมากถึง 15 กิโลเมตร เสริมความสะดวก - รวดเร็ว - ปลอดภัย หนุนเศรษฐกิจชุมชน
....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ก่อสร้างสะพานเชื่อม 2 จังหวัด ศรีสะเกษ - สุรินทร์ โครงการก่อสร้างสะพานข้ามห้วยทับทัน บ้านหนองสะมอน ตำบลเมืองหลวง อำเภอห้วยทับทัน จังหวัดศรีสะเกษ แล้วเสร็จและเปิดให้ประชาชนใช้สัญจรแล้ว เพื่อทดแทนสะพานไม้เดิมที่ชำรุดเสียหาย เป็นการบรรเทาความเดือดร้อน อำนวยความสะดวกรวดเร็วปลอดภัยในการเดินทาง และเสริมศักยภาพการขนส่งสินค้าให้กับประชาชนอย่างยั่งยืน โดยก่อสร้างเป็นสะพานคอนกรีตเสริมเหล็ก เชื่อมระหว่างบ้านหนองสะมอน ตำบลเมืองหลวง อำเภอห้วยทับทัน จังหวัดศรีสะเกษ กับบ้านกุดงิ้ว ตำบลหมื่นศรี อำเภอสำโรงทาบ จังหวัดสุรินทร์ ยาว 340 เมตร กว้าง 9 เมตร พร้อมถนนเชิงลาดสะพานผิวจราจรแบบแอสฟัลท์ติกคอนกรีต และคอนกรีตเสริมเหล็กยาว 3.375 กิโลเมตร ติดตั้งเครื่องหมายจราจร อุปกรณ์อำนวยความปลอดภัย ใช้งบประมาณ 99.389 ล้านบาท
สะพานดังกล่าวใช้ชื่อว่า “สะพานพลังบุญ” ตามที่ประชาชนในพื้นที่ร่วมให้ความเห็นชอบ ซึ่งจะช่วยเพิ่มศักยภาพการเดินทางให้สะดวกรวดเร็ว สามารถร่นระยะทางได้ถึง 15 กิโลเมตร ยกระดับความปลอดภัยจากสะพานไม้เป็นสะพานคอนกรีตเสริมเหล็ก พร้อมสนับสนุนสายทางที่มีส่วนช่วยส่งเสริมเศรษฐกิจและสร้างรายได้จากการขนส่งสินค้าทั้งทางเกษตร สินค้า OTOP ให้ออกสู่ตลาดได้อย่างมีประสิทธิภาพมากยิ่งขึ้น

ที่มา : https://www.thaigov.go.th/news/contents/details/94082