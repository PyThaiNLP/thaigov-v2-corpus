รัฐบาลไทย-ข่าวทำเนียบรัฐบาล-“จิราพร” แถลงผลสำเร็จ “หนึ่งหมู่บ้าน หนึ่งเชฟอาหารไทย รุ่นที่ 1” ตั้งเป้าสร้างเชฟกว่า 75,000 คนใน 4 ปี


วันศุกร์ที่ 21 มีนาคม 2568
21/03/2568
พิมพ์
“จิราพร” แถลงผลสำเร็จ “หนึ่งหมู่บ้าน หนึ่งเชฟอาหารไทย รุ่นที่ 1” ตั้งเป้าสร้างเชฟกว่า 75,000 คนใน 4 ปี
“จิราพร” แถลงผลสำเร็จ “หนึ่งหมู่บ้าน หนึ่งเชฟอาหารไทย รุ่นที่ 1” ตั้งเป้าสร้างเชฟกว่า 75,000 คนใน 4 ปี
วันนี้ (21 มีนาคม 2568) เวลา 10.30 น. ณ รอยัล จูบิลี อิมแพค เมืองทองธานี นางสาวจิราพร สินธุไพร รัฐมนตรีประจำสำนักนายกรัฐมนตรี ได้รับมอบหมายจากนางสาวแพทองธาร ชินวัตร นายกรัฐมนตรี เป็นประธานในพิธีจัดกิจกรรมปัจฉิมและมอบใบประกาศนียบัตร ‘โครงการหนึ่งหมู่บ้าน หนึ่งเชฟอาหารไทย’ โดยมี นพ.สุรพงษ์ สืบวงศ์ลี ประธานคณะกรรมการพัฒนาซอฟต์พาวเวอร์แห่งชาติ นายชุมพล แจ้งไพร หรือ เชฟชุมพล คณะกรรมการยุทธศาสตร์ซอฟต์พาวเวอร์ และประธานคณะอนุกรรมการด้านอุตสาหกรรมอาหาร นายณัฐพล รังสิตพล ปลัดกระทรวงอุตสาหกรรม คณะผู้บริหารภาครัฐและภาคเอกชน และผู้เข้ารับการอบรม เข้าร่วม
.
นางสาวจิราพร กล่าวว่า “การขับเคลื่อนอุตสาหกรรมอาหารไม่ใช่แค่เรื่องของรสชาติ แต่เป็นเรื่องของเศรษฐกิจแห่งอนาคต ที่สร้างเม็ดเงิน สร้างโอกาส สร้างงาน ให้กับคนไทยทุกคน จากข้อมูลของกระทรวงอุตสาหกรรม คาดการณ์ว่าโครงการหนึ่งหมู่บ้าน หนึ่งเชฟอาหารไทย ในระยะเริ่มต้นนี้ จะช่วยสร้างมูลค่าทางเศรษฐกิจ ไม่น้อยกว่า 300 ล้านบาท โดยในระยะ 4 ปี มีเป้าหมายที่จะสร้างงานและอาชีพกว่า 75,000 ตำแหน่ง ช่วยเพิ่มรายได้ให้กับเศรษฐกิจภาพรวมของประเทศ กว่า 5,000 ล้านบาท“
โดยโครงการนี้ถือเป็นหนึ่งใน OFOS (One Family One Soft Power) นโยบายยกระดับรายได้ให้ประชาชน ผ่านการฝึกอบรมพัฒนาอาชีพอย่างมีมาตรฐาน ยกระดับเชฟท้องถิ่นให้เป็นเชฟมืออาชีพ และพัฒนาสู่การเป็นทูตทางวัฒนธรรมด้านอาหารไทยในเวทีโลก ซึ่งรัฐบาลภายใต้การนำของนางสาวแพทองธาร ชินวัตร นายกรัฐมนตรี มีเป้าหมายในการยกระดับอาหารไทย ให้ก้าวสู่การเป็น ‘ศูนย์กลางเศรษฐกิจอาหารระดับโลก‘
.
ภายในงานยังมีการเสวนาเรื่อง Soft Power อาหารไทย เปลี่ยนทักษะให้เป็นอาชีพสร้างไทยให้เป็นครัวของโลก โดยมีวิทยากรที่เกี่ยวข้องร่วมเสวนา ประกอบด้วย นางสาวอริยาพร อำนรรฆสรเดช ผู้อำนวยการกองพัฒนาอุตสาหกรรมชุมชน ดร.ศุภวรรณ ตีระรัตน์ ผู้อำนวยการสถาบันอาหาร นายชุมพล แจ้งไพร คณะกรรมการยุทธศาสตร์ซอฟต์พาวเวอร์ และประธานคณะอนุกรรมการด้านอุตสาหกรรมอาหาร รศ.วัฒนาภรณ์ โชครัตนชัย อาจารย์ผู้สอน Train The Trainer

ที่มา : https://www.thaigov.go.th/news/contents/details/94614