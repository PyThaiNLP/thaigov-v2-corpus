รัฐบาลไทย-ข่าวทำเนียบรัฐบาล-“ธีรรัตน์” นำทัพพลังสตรี เปิดโครงการรวมพลังสตรีสระบุรี เนื่องในวันสตรีสากล 2568


วันศุกร์ที่ 21 มีนาคม 2568
21/03/2568
พิมพ์
“ธีรรัตน์” นำทัพพลังสตรี เปิดโครงการรวมพลังสตรีสระบุรี เนื่องในวันสตรีสากล 2568
“ธีรรัตน์”  รมช.มท. นำทัพพลังสตรี เปิดโครงการรวมพลังสตรีสระบุรี เนื่องในวันสตรีสากล 2568 ณ หอประชุมศูนย์ราชการจังหวัดสระบุรี
วันที่ 21 มีนาคม 2568 น.ส. ธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เป็นประธานเปิด "โครงการรวมพลังสตรีสระบุรี เนื่องในวันสตรีสากล ประจำปี 2568” ณ หอประชุมศูนย์ราชการจังหวัดสระบุรี ท่ามกลางการต้อนรับอย่างอบอุ่นจากนายบัญชา เชาวรินทร์ ผู้ว่าราชการจังหวัดสระบุรี สมาชิกสภาผู้แทนราษฎรจังหวัดสระบุรี ประธานแม่บ้านมหาดไทยจังหวัดสระบุรี หัวหน้าส่วนราชการจังหวัด นายอำเภอ คณะกรรมการพัฒนาสตรีจังหวัด และประชาชนที่เข้าร่วมงานเป็นจำนวนมาก พร้อมได้พบปะพูดคุยและเดินชมสินค้าจากกลุ่มสตรี และผลิตภัณฑ์ชุมชน OTOP ชื่อดัง ทั้ง 13 อำเภอ ของจังหวัดสระบุรี โดยจะสนับสนุนและผลักดันในการขยายช่องทางการจำหน่ายผลิตภัณฑ์ OTOP ในตลาดต่างประเทศ
รมช.มหาดไทย ได้ขึ้นเวทีเป็นประธานเปิดโครงการฯ พร้อมบรรยายพิเศษหัวข้อ “บทบาทหน้าที่ของสตรีในยุคปัจจุบัน มีผลต่อการเปลี่ยนแปลงโลกใบนี้อย่างไร” โดยกล่าวว่า กองทุนพัฒนาบทบาทสตรีเป็นนโยบายของรัฐบาลที่ดำเนินมาอย่างต่อเนื่องตั้งแต่อดีต และมีบทบาทสำคัญในการส่งเสริมอาชีพ สร้างความมั่นคงทางเศรษฐกิจให้แก่ประชาชน โดยรัฐบาลภายใต้การนำของ นางสาวแพทองธาร ชินวัตร นายกรัฐมนตรี ให้ความสำคัญกับกองทุนพัฒนาบทบาทสตรี นโยบายความเสมอภาคทางเพศ และการส่งเสริมบทบาทสตรีในทุกมิติ
“รัฐบาลได้ผลักดันนโยบายความเสมอภาคทางเพศอย่างเต็มกำลัง ทั้งในระดับครอบครัว สถาบันการศึกษา และสถานประกอบการ ซึ่งในอนาคตอยากจะเห็นผู้หญิงเข้ามามีบทบาทในการบริหารประเทศมากขึ้นกว่านี้ เพราะ เชื่อมั่นในศักยภาพของผู้หญิงที่จะเป็นพลังสำคัญในการขับเคลื่อนประเทศไปสู่อนาคตที่ดีกว่า พลังของผู้หญิงคือพลังของประเทศ อีกทั้ง รัฐบาลยังได้มีการแก้กฎหมายที่แก้ปัญหาในการเลือกปฏิบัติทางเพศ โดยเฉพาะอย่างยิ่งการผลักดันกฎหมาย จนมีกฎหมายสมรสเท่าเทียมบังคับใช้ เป็นการสะท้อนว่ารัฐบาลยอมรับทุกความแตกต่างของทุกคน การขยายโอกาสทางการศึกษา โดยมีโครงการ หนึ่งอำเภอ หนึ่งทุนการศึกษา (ODOS) ที่รัฐบาลมอบทุนการศึกษาให้กับนักเรียนที่เรียนดีไปศึกษาต่อต่างประเทศ รวมถึงการพัฒนาบริการด้านสุขภาพสตรี และส่งเสริมกองทุนพัฒนาบทบาทสตรี ที่เป็นแหล่งเงินทุนหมุนเวียนดอกเบี้ยต่ำ สร้างโอกาสให้ผู้หญิง ตั้งแต่อายุ 15 ปี บริบูรณ์ขึ้นไป เข้าถึงแหล่งเงินทุนเพื่อพัฒนาอาชีพได้มากขึ้น”
ในช่วงสุดท้ายของงาน น.ส.ธีรรัตน์ ได้มอบ เกียรติบัตรแก่สตรีดีเด่น สตรีบำเพ็ญประโยชน์ดีเด่น และเยาวชนดีเด่น ของจังหวัดสระบุรี พร้อมกล่าวแสดงความยินดีและให้กำลังใจผู้หญิงทุกคนเนื่องในวันสตรีสากล

ที่มา : https://www.thaigov.go.th/news/contents/details/94617