รัฐบาลไทย-ข่าวทำเนียบรัฐบาล-พลเอก ไพบูลย์ คุ้มฉายา องคมนตรี และรองประธานคณะกรรมการมูลนิธิราชทัณฑ์ปันสุขฯ ตรวจเยี่ยมเรือนจำ สถานพินิจและคุ้มครองเด็กและเยาวชน และศูนย์ฝึกและอบรมเด็กและเยาวชน


วันศุกร์ที่ 21 มีนาคม 2568
21/03/2568
พิมพ์
พลเอก ไพบูลย์ คุ้มฉายา องคมนตรี และรองประธานคณะกรรมการมูลนิธิราชทัณฑ์ปันสุขฯ ตรวจเยี่ยมเรือนจำ สถานพินิจและคุ้มครองเด็กและเยาวชน และศูนย์ฝึกและอบรมเด็กและเยาวชน
พลเอก ไพบูลย์ คุ้มฉายา องคมนตรี และรองประธานคณะกรรมการมูลนิธิราชทัณฑ์ปันสุขฯ ตรวจเยี่ยมเรือนจำ สถานพินิจและคุ้มครองเด็กและเยาวชน และศูนย์ฝึกและอบรมเด็กและเยาวชนในพื้นที่จังหวัดนราธิวาส จังหวัดยะลา และจังหวัดปัตตานี
ในวันศุกร์ที่ 21 มีนาคม 2568 พลเอก ไพบูลย์ คุ้มฉายา องคมนตรี และรองประธานคณะกรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ พร้อมด้วยคณะกรรมการมูลนิธิราชทัณฑ์ปันสุขฯ ประกอบด้วย นางพงษ์สวาท นีละโยธิน ปลัดกระทรวงยุติธรรม นางจิรภา สินธุนาวา รองปลัดกระทรวงยุติธรรม และรองปลัดกระทรวงสาธารณสุข ลงพื้นที่ตรวจเยี่ยมเรือนจำ สถานพินิจและคุ้มครองเด็กและเยาวชน และศูนย์ฝึกและอบรมเด็กและเยาวชนในพื้นที่จังหวัดนราธิวาส จังหวัดยะลา และจังหวัดปัตตานี โดยมี นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม พันตำรวจโท ประวุธ วงศ์สีนิล อธิบดีกรมพินิจและคุ้มครองเด็กและเยาวชน คณะผู้บริหาร และเจ้าหน้าที่ที่เกี่ยวข้อง เข้าร่วม
เรือนจำจังหวัดนราธิวาส มีผู้ต้องขังทั้งสิ้นจำนวน 2,915 คน แบ่งเป็น ชาย 2,457 คน หญิง 458 คน มีบุคลากรสถานพยาบาล รวม 7 คน แบ่งเป็น พยาบาลวิชาชีพ จำนวน 5 คน พยาบาลเทคนิค จำนวน 1 คน และนักจิตวิทยา จำนวน 1 คน คิดเป็นอัตราส่วนพยาบาลต่อผู้ต้องขัง เท่ากับ 1 : 485 คน โดยพลเอก ไพบูลย์ คุ้มฉายา และคณะกรรมการมูลนิธิราชทัณฑ์ปันสุขฯ ได้ประชุมเพื่อรับฟังรายงานการดำเนินงานของโครงการราชทัณฑ์ปันสุขฯ จากเรือนจำ สถานพินิจฯ ศูนย์ฝึกและอบรมฯ และโรงพยาบาลแม่ข่าย ที่อยู่ในพื้นที่จังหวัดนราธิวาส จังหวัดยะลา และจังหวัดปัตตานี ณ ห้องประชุมเรือนจำจังหวัดนราธิวาส จากนั้น เข้าตรวจเยี่ยมภายในเรือนจำจังหวัดนราธิวาส ได้แก่ สูทกรรม โรงเลี้ยง สถานพยาบาล มุมราชทัณฑ์ปันสุข และห้องแม่และเด็ก พร้อมมอบอินทผาลัมและของเยี่ยมให้แก่ตัวแทนผู้ต้องขัง
จากนั้นเดินทางไปยังสถานพินิจและคุ้มครองเด็กและเยาวชนจังหวัดนราธิวาส ปัจจุบันมีเด็กและเยาวชนที่อยู่ในความดูแล จำนวน 28 ราย (ข้อมูล ณ วันที่ 10 มีนาคม 2568) มีบุคลากรทางการแพทย์ แบ่งเป็น พยาบาล จำนวน 1 คน นักจิตวิทยา จำนวน 2 คน อัตราส่วนพยาบาล : เด็กและเยาวชน เท่ากับ 1 : 28 คน โดยพลเอก ไพบูลย์ คุ้มฉายา และคณะกรรมการมูลนิธิราชทัณฑ์ปันสุขฯ ได้เข้าตรวจเยี่ยมภายในสถานพินิจฯ ได้แก่ ห้องพยาบาล หน่วยเรียนวิชาสามัญ และโรงเลี้ยง พร้อมมอบอินทผาลัมให้แก่ตัวแทนเด็กและเยาวชน จากนั้น เดินทางไปตรวจเยี่ยมโรงพยาบาลนราธิวาสราชนครินทร์ เพื่อให้กำลังใจแพทย์และพยาบาล พร้อมเยี่ยมชมการดำเนินงานของโรงพยาบาลตามโครงการราชทัณฑ์ปันสุขฯ
ต่อจากนั้นเดินทางไปยังเรือนจำกลางยะลา มีผู้ต้องขังทั้งสิ้นจำนวน 2,063 คน แบ่งเป็น ผู้ต้องขังชาย 1,894 คน ผู้ต้องขังหญิง 169 คน (ข้อมูล ณ วันที่ 28 กุมภาพันธ์ 2568) มีบุคลากรสถานพยาบาล จำนวน 8 คน แบ่งเป็นพยาบาลวิชาชีพ จำนวน 6 คน นักจิตวิทยา จำนวน 2 คน คิดเป็นอัตราส่วนพยาบาล : ผู้ต้องขัง เท่ากับ 1 : 344 คน โดยได้เข้าตรวจเยี่ยมภายในเรือนจำกลางยะลา ได้แก่ สูทกรรม สถานพยาบาล และห้องแม่และเด็ก พร้อมมอบอินทผาลัมและของเยี่ยมให้แก่ตัวแทนผู้ต้องขัง ในโอกาสนี้ พลเอก ไพบูลย์ คุ้มฉายา เป็นประธานในพิธีเปิด “มุมราชทัณฑ์ปันสุข” ณ สถานพยาบาลของเรือนจำกลางยะลา ซึ่งได้ดำเนินการปรับปรุงและขยายพื้นที่ห้องสมุดราชทัณฑ์ปันสุขบริเวณสถานพยาบาล เพื่อให้ผู้ต้องขังได้มีพื้นที่สำหรับอ่านหนังสือที่เพียงพอ รวมถึงรู้จักการใช้เวลาว่างให้เกิดประโยชน์มากขึ้น จากนั้น เดินทางไปตรวจเยี่ยมโรงพยาบาลยะลา เพื่อให้กำลังใจแพทย์และพยาบาล พร้อมเยี่ยมชมการดำเนินงานของโรงพยาบาลตามโครงการราชทัณฑ์ปันสุขฯ
ศูนย์ฝึกและอบรมเด็กและเยาวชนยะลา ปัจจุบันมีเด็กและเยาวชนที่อยู่ในความดูแล จำนวน 68 คน (ข้อมูล ณ วันที่ 10 มีนาคม 2568 มีบุคลากรทางการแพทย์ แบ่งเป็น พยาบาลวิชาชีพ จำนวน 2 คน นักจิตวิทยา จำนวน 2 คน คิดเป็นอัตราส่วนพยาบาลต่อเด็กและเยาวชน เท่ากับ 1 : 34 คน โดยพลเอก ไพบูลย์ คุ้มฉายา และคณะกรรมการมูลนิธิราชทัณฑ์ปันสุขฯ ได้เข้าตรวจเยี่ยมภายในศูนย์ฝึกฯ ยะลา ได้แก่ ห้องพยาบาล หน่วยฝึกวิชาชีพช่างยนต์ ช่างเชื่อม พร้อมมอบอินทผาลัมให้ตัวแทนเด็กและเยาวชน
จากนั้นเดินทางไปยังเรือนจำกลางปัตตานี มีผู้ต้องขังจำนวนทั้งสิ้น 2,149 คน แบ่งเป็น ชาย จำนวน 2,053 คน หญิง จำนวน 96 คน (ข้อมูล ณ วันที่ 20 กุมภาพันธ์ 2568) มีพยาบาลวิชาชีพ จำนวน 6 คน และนักจิตวิทยา จำนวน 2 คน คิดเป็นอัตราส่วนพยาบาล 1 คน ต่อ ผู้ต้องขัง 366 คน โดยพลเอก ไพบูลย์ คุ้มฉายา และคณะกรรมการมูลนิธิราชทัณฑ์ปันสุขฯ เข้าตรวจเยี่ยมภายในเรือนจำกลางปัตตานี ตรวจเยี่ยมสถานพยาบาล และเป็นประธานในพิธีเปิดอาคารสถานพยาบาลหลังใหม่ เพื่อทดแทนสถานพยาบาลเดิมที่ได้รับความเสียหาย ถูกทุบ ทำลายจากเหตุจราจลเมื่อปี พ.ศ. 2554 พร้อมมอบของแก่ผู้ต้องขังสูงอายุ จำนวน 5 ราย ตรวจเยี่ยมสูทกรรม และมอบอินทผาลัมให้ตัวแทนผู้ต้องขัง และตรวจเยี่ยมแดนหญิง เยี่ยมชมห้องพยาบาล ห้องแม่และเด็ก มอบของเยี่ยมผู้ต้องขังหญิงสูงอายุ จำนวน 3 ราย และมอบอินทผาลัมให้ผู้แทนผู้ต้องขัง จำนวน 5 คน จากนั้น เดินทางไปยังโรงพยาบาลปัตตานี เพื่อให้กำลังใจแพทย์และพยาบาล พร้อมเยี่ยมชมการดำเนินงานของโรงพยาบาลตามโครงการราชทัณฑ์ปันสุขฯ จากนั้นเดินทางไปยังสถานพินิจและคุ้มครองเด็กและเยาวชนจังหวัดปัตตานี
สถานพินิจและคุ้มครองเด็กและเยาวชนจังหวัดปัตตานี มีเด็กและเยาวชนที่อยู่ในความดูแล จำนวน 47 คน (ข้อมูล ณ วันที่ 10 มีนาคม 2568) มีบุคลากรทางการแพทย์ จำนวน 3 คน แบ่งออกเป็น พยาบาล จำนวน 1 คน และนักจิตวิทยา จำนวน 2 คน โดยพลเอก ไพบูลย์ คุ้มฉายา และคณะกรรมการมูลนิธิราชทัณฑ์ปันสุขฯ ได้เข้าตรวจเยี่ยมภายในสถานพินิจฯ ปัตตานี เพื่อตรวจเยี่ยมห้องพยาบาล ห้องสมุด ห้องเรียนสามัญ และโรงครัว พร้อมมอบอินทผาลัมให้ตัวแทนเด็กและเยาวชน จากนั้น เข้าร่วมพิธีมอบบัตรบุคคลไม่มีสถานะทางทะเบียนให้กับบุคคลที่มีเลขประจำตัวด้วยอักษร G (บุคคลไร้รัฐ ไร้สัญชาติ)

ที่มา : https://www.thaigov.go.th/news/contents/details/94621