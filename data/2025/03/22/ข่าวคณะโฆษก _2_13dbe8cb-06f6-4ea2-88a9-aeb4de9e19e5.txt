รัฐบาลไทย-ข่าวทำเนียบรัฐบาล-สัญญานบวก..น่าลงทุน..รัฐบาลเผย ก.พ. 68 เดือนเดียว จดตั้งธุรกิจใหม่กว่า 7,500 ราย 


วันเสาร์ที่ 22 มีนาคม 2568
22/03/2568
พิมพ์
สัญญานบวก..น่าลงทุน..รัฐบาลเผย ก.พ. 68 เดือนเดียว จดตั้งธุรกิจใหม่กว่า 7,500 ราย
คาดแนวโน้มขยายตัวเพิ่มขึ้นต่อเนื่อง หลังรัฐบาลเร่งมาตรการกระตุ้นเศรษฐกิจ
​
วันเสาร์ที่ 22 มีนาคม 2568 เวลา 09.45 น.  นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยข้อมูลการจดทะเบียนจัดตั้งธุรกิจใหม่ในเดือน ก.พ. 2568 ที่ผ่านมามีจำนวน 7,529 ราย มูลค่าจดทะเบียน 16,335 ล้านบาท สำหรับการจดตั้งธุรกิจใหม่ รวม 2 เดือน ปี 2568  (ม.ค.-ก.พ.) มีจำนวน 16,391 ราย ทุนจดทะเบียน 41,285 ล้านบาท โดยธุรกิจตั้งใหม่สูงสุด 3 อันดับแรก ได้แก่ ธุรกิจก่อสร้างอาคารทั่วไป ธุรกิจอสังหาริมทรัพย์ และธุรกิจภัตตาคาร ร้านอาหาร
จากข้อมูล ณ วันที่ 28 ก.พ. 2568  มีธุรกิจที่จดทะเบียนนิติบุคคลรวมทั้งสิ้น 1,981,221 ราย ทุนจดทะเบียนรวม 30.61 ล้านล้านบาท โดยมีนิติบุคคลดำเนินกิจการอยู่ 935,839 ราย ทุนจดทะเบียนรวม 22.39 ล้านล้านบาท แบ่งออกเป็นบริษัทจำกัด 737,891 ราย หรือ 78.85% ของจำนวนนิติบุคคลดำเนินกิจการอยู่ทั้งหมด ทุนจดทะเบียนรวม 16.36 ล้านล้านบาท ห้างหุ้นส่วนจำกัดและห้างหุ้นส่วนสามัญนิติบุคคล 196,465 ราย หรือ 20.99% ของจำนวนนิติบุคคลดำเนินกิจการอยู่ทั้งหมด ทุนจดทะเบียนรวม 0.43 ล้านล้านบาท และบริษัทมหาชนจำกัด  1,483 ราย หรือ 0.16% ของจำนวนนิติบุคคลดำเนินกิจการอยู่ทั้งหมด ทุนจดทะเบียนรวม 5.60 ล้านล้านบาท
นิติบุคคลในกลุ่มธุรกิจบริการ เป็นประเภทธุรกิจที่มีสัดส่วนการจดทะเบียนมากที่สุด มีจำนวน 505,501 ราย ทุนจดทะเบียน 13 ล้านล้านบาท รองลงมา คือ กลุ่มธุรกิจค้าส่ง ค้าปลีก 306,896 ราย ทุน 2.54 ล้านล้านบาท และธุรกิจผลิต 123,442 ราย ทุน 6.84 ล้านล้านบาท คิดเป็น 54.02%, 32.79% และ 13.19% ของจำนวนนิติบุคคลที่ดำเนินกิจการอยู่ตามลำดับ
”ตัวเลขการจดทะเบียนธุรกิจใหม่ที่เพิ่มขึ้นสะท้อนถึงความเชื่อมั่นของผู้ประกอบการและนักลงทุนที่มีต่อเศรษฐกิจไทย ซึ่งเป็นผลมาจากมาตรการกระตุ้นเศรษฐกิจที่รัฐบาลดำเนินการอย่างต่อเนื่อง ทั้งการสนับสนุนการลงทุน การลดอุปสรรคทางธุรกิจ และการส่งเสริมสภาพแวดล้อมที่เอื้อต่อการเติบโตของภาคเอกชน
ทั้งนี้ รัฐบาลพร้อมเดินหน้าสร้างเสถียรภาพทางเศรษฐกิจและโอกาสใหม่ๆ ให้กับผู้ประกอบการไทยอย่างต่อเนื่อง“ นางสาวศศิกานต์ ระบุ
///

ที่มา : https://www.thaigov.go.th/news/contents/details/94625