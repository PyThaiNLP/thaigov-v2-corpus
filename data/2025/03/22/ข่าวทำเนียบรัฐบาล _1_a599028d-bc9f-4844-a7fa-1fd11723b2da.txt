รัฐบาลไทย-ข่าวทำเนียบรัฐบาล-ไทยเดินเกมรุกเศรษฐกิจกับอียู -- ‘วีระพงษ์ ประภา’ ผู้แทนการค้าไทย ผลักดันความร่วมมือ ยกระดับความสัมพันธ์ สร้างความเชื่อมั่น 


วันศุกร์ที่ 21 มีนาคม 2568
ไทยเดินเกมรุกเศรษฐกิจกับอียู -- ‘วีระพงษ์ ประภา’ ผู้แทนการค้าไทย ผลักดันความร่วมมือ ยกระดับความสัมพันธ์ สร้างความเชื่อมั่น
และปูทางสู่ FTA เปิดโอกาสใหม่ให้เศรษฐกิจไทยบนเวทีโลก
เมื่อวันที่ 18 มีนาคม 2568 นายวีระพงษ์ ประภา ผู้แทนการค้าไทย หารือร่วมกับนาย Bernd Biervert, Head of Cabinet กรรมาธิการด้านการค้าและความมั่นคงทางเศรษฐกิจแห่งสหภาพยุโรป (DG TRADE) ณ สำนักงานใหญ่คณะกรรมาธิการยุโรป กรุงบรัสเซลส์ เพื่อกระชับความสัมพันธ์ระดับสูงกับสหภาพยุโรป และแลกเปลี่ยนข้อคิดเห็นเกี่ยวกับความท้าทาย โอกาส และความสำคัญของความตกลงการค้าเสรีไทย-สหภาพยุโรป (FTA ไทย-อียู) ที่มีต่อการเสริมสร้างความมั่นคงและพัฒนาศักยภาพทางเศรษฐกิจของทั้งสองฝ่าย
ในการหารือครั้งนี้ ผู้แทนการค้าไทยได้เน้นย้ำว่า ความตกลง FTA ไทย-อียู ถือเป็นหนึ่งในนโยบายที่รัฐบาลให้ความสำคัญอย่างมาก โดยไทยตั้งเป้าที่จะสรุปการเจรจาภายในปี 2568 ทั้งนี้ ไทยให้ความสำคัญกับการรักษาสมดุลระหว่างความรวดเร็วของการเจรจาและคุณภาพของเนื้อหาข้อตกลงให้มีความครอบคลุมและตั้งอยู่บนผลประโยชน์ร่วมกันของทั้งสองฝ่าย นอกจากนี้ ผู้แทนการค้าไทยยังได้เน้นย้ำความมุ่งมั่นของไทยในการยกระดับภาคการผลิตและอุตสาหกรรมไทยให้พร้อมปรับตัวเข้ากับนโยบายด้านความยั่งยืนของสหภาพยุโรป (European Green Deal)ซึ่งจะช่วยส่งเสริมให้ภาคเอกชนไทยสามารถดึงศักยภาพด้านความยั่งยืนมาเป็นจุดแข็งในการส่งเสริมความสามารถในการแข่งขันเพื่อตอบรับกับแนวโน้มเศรษฐกิจโลกในอนาคตได้
ในการนี้ นาย Bievert ยืนยันถึงความพร้อมของสหภาพยุโรปสำหรับการเจรจา FTA ไทย-อียู รอบที่ 5 ซึ่งมีกำหนดจัดขึ้นที่กรุงบรัสเซลส์ ระหว่างวันที่ 31 มีนาคม – 4 เมษายน 2568 และยินดีที่การเจรจามีความคืบหน้าไปได้โดยดี พร้อมกันนี้ ได้แสดงความชื่นชมที่ไทยมีความมุ่งมั่นและมีการเตรียมความพร้อมที่ดีในการเจรจา พร้อมย้ำว่า สหภาพยุโรปให้ความสำคัญกับความเป็นหุ้นส่วนเชิงยุทธศาสตร์กับไทย โดยเล็งเห็นถึงความสำคัญของการกระจายความเสี่ยงทางเศรษฐกิจท่ามกลางสถานการณ์ภูมิรัฐศาสตร์ในปัจจุบัน และต้องการสร้างความร่วมมือทางเศรษฐกิจที่มุ่งเน้นการสร้างมูลค่าเพิ่มและการพัฒนาให้กับเศรษฐกิจในท้องถิ่น เพื่อสร้างประโยชน์ร่วมกันอย่างแท้จริง
นายวีระพงษ์ฯ ยังได้เน้นย้ำว่า ความยั่งยืนไม่ควรเป็นอุปสรรคต่อการแข่งขันทางเศรษฐกิจ แต่สามารถเป็นข้อได้เปรียบได้ นอกจากนี้ ที่ประชุมยังได้หารือถึงแนวทางการส่งเสริมศักยภาพของผู้ประกอบการไทย โดยเฉพาะธุรกิจขนาดกลางและขนาดย่อม (SMEs) โดยนายวีระพงษ์ฯ เสนอให้สหภาพยุโรปให้การสนับสนุนด้านการถ่ายทอดเทคโนโลยี ความรู้ และเสริมสร้างศักยภาพแก่SMEs เพื่อลดอุปสรรคในการปฏิบัติตามกฎระเบียบฯ ของสหภาพยุโรป ช่วยให้ SMEs ไทยสามารถใช้ประโยชน์จาก FTA ได้อย่างเต็มศักยภาพ
ทั้งสองฝ่ายเห็นพ้องถึงความสำคัญของความโปร่งใส เปิดกว้าง และการแลกเปลี่ยนข้อมูลและข้อคิดเห็นร่วมกันอย่างต่อเนื่อง ทั้งในและนอกกรอบของ FTA โดยผู้แทนสหภาพยุโรปเน้นย้ำว่า การเจรจา FTA เป็นโอกาสสำคัญที่ทั้งสองฝ่ายจะร่วมหารือและเปิดประตูความร่วมมือในประเด็นที่เกี่ยวข้องอื่น ๆ ด้วย เช่น การส่งเสริมศักยภาพของภาคเอกชนไทยในการปรับตัวรับกฎระเบียบว่าด้วยสินค้าที่ปราศจากการตัดไม้ทำลายป่าของสหภาพยุโรป (EUDR) กลไกปรับค่าคาร์บอนก่อนเข้าพรมแดน (CBAM) และการแก้ไขปัญหาการทำประมงผิดกฎหมาย (IUU Fishing) เพื่อส่งเสริมความเข้าใจและความสอดคล้องของกฎระเบียบระหว่างกัน
การหารือในครั้งนี้สะท้อนถึงความตั้งใจร่วมกันของไทยและสหภาพยุโรปในการขับเคลื่อนความสัมพันธ์ทางเศรษฐกิจสู่อนาคตที่ยั่งยืน ผ่านความร่วมมือที่เป็นรูปธรรมอย่างรอบด้าน ซึ่งไม่เพียงสนับสนุนให้การเจรจา FTA เป็นไปอย่างราบรื่น แต่ยังช่วยยกระดับความสัมพันธ์ระหว่างไทยและสหภาพยุโรปให้ก้าวสู่ความเป็นหุ้นส่วนทางยุทธศาสตร์ที่แน่นแฟ้นยิ่งขึ้นด้วย

ที่มา : https://www.thaigov.go.th/news/contents/details/94620