รัฐบาลไทย-ข่าวทำเนียบรัฐบาล-  “จิรายุ”มั่นใจนายกฯ“แพทองธาร”เป็นคนรุ่นใหม่ที่เก่งจริง เชื่อมั่นชี้แจงไม่ไว้วางใจได้แน่นอน


วันเสาร์ที่ 22 มีนาคม 2568
22/03/2568
พิมพ์
“จิรายุ”มั่นใจนายกฯ“แพทองธาร”เป็นคนรุ่นใหม่ที่เก่งจริง เชื่อมั่นชี้แจงไม่ไว้วางใจได้แน่นอน
ขอฝ่ายค้านทั้งรุ่นใหม่รุ่นเก๋า อภิปรายแบบสุภาพอย่าหยาบคายหรือบุลลี กันเพื่อช่วยกันนำพาประเทศไทยก้าวไปข้างหน้าหลังจากจมปลักมานานนับสิบปี
วันเสาร์ที่ 22 มีนาคม 2568 เวลา 08.45  น.
นายจิรายุ ห่วงทรัพย์ที่ปรึกษาของนายกรัฐมนตรีกล่าว ถึงการเปิดอภิปรายไม่ไว้วางใจนายกรัฐมนตรีในวันจันทร์ที่จะถึงนี้ว่า ตนในฐานะเป็นผู้อภิปรายไม่ไว้วางใจมานับสิบครั้ง อยากให้การอภิปรายในวันจันทร์นี้โดยคนรุ่นใหม่ หรือรุ่นเก่าแต่ยังเก๋าของพรรคฝ่ายค้านอภิปรายด้วยเนื้อหาเชิงสร้างสรรค์เพื่อนำไปสู่การแก้ไขปัญหาประเทศร่วมกัน โดยวันนี้หมดยุคใช้วาทกรรมแบบในอดีตแล้ว ประชาชนเบื่อความขัดแย้งอยากเห็นประเทศเดินหน้าพัฒนาอย่างเจริญรุ่งเรืองอยากให้เศรษฐกิจดีขึ้นหลังจากจมปลักกันมาเป็นสิบๆปี
ทั้งนี้ ตนเห็นว่าการอภิปรายไม่ไว้วางใจ ในรอบ หลายทศวรรษ มานี้ไม่เคยเห็นการลงมติ "ไม่ไว้วางใจ" เลยแม้แต่ครั้งเดียว เพราะยังไงเมื่อลงมติเสียงข้างมากในสภาก็จะยกมือให้ผ่านอยู่แล้ว
ฝ่ายบริหารพร้อม รับฟังและชี้แจง แต่อยากให้สมาชิกพรรคฝ่ายค้านอภิปรายในเชิงสร้างสรรค์ ไม่มี "น้ำท่วมทุ่งผักบุ้งโหรงเหรง" และอยากให้อภิปรายเสนอแนะ เพื่อช่วยกันเป็นสปอตไลต์นำทางให้ประเทศไทยให้เจริญมากยิ่งขึ้น เพราะตั้งแต่ต้นปีมานี้ดัชนีการเติบโตในทุกมิติของประเทศดีขึ้นกว่าหลายปีที่ผ่านมา จึงไม่อยากให้การเมืองไปฉุดรั้งการเติบโตของประเทศ
นายจิรายุกล่าวต่อไปว่า ตนมั่นใจว่านายกรัฐมนตรี แพทองธาร จะชี้แจงได้ทุกประเด็น เพราะท่านเป็นคนรุ่นใหม่ที่เก่งจริง เห็นได้ หลักการสั่งการข้อราชการในแต่ละเรื่องที่หมักหมมในสังคมไทยมานานนับสิบปี ก็สามารถสั่งการแก้ไขอย่างทันท่วงที และจากการลงพื้นที่ด้วยตนเอง หรือขึ้นปราศรัยในฐานะหัวหน้าพรรค หรือ ปาฐกถา หรือแสดงวิสัยทัศน์ในทุกเวที ในฐานะนายกรัฐมนตรี ทั้งระดับประเทศไทยและระดับโลกต่างได้รับความชื่นชม ว่าเป็นผู้นำคนรุ่นใหม่ที่มีวิสัยทัศน์มองเห็นโลกใน 2 มุมและมองเห็นมุมของความคิดของคน 2 วัยได้อย่างดี
ตนจึงคาดหวังว่าการอภิปรายไม่ไว้วางใจในครั้งนี้จะเป็นการอภิปรายรูปแบบใหม่ ที่สมฐานะฝ่ายค้านรุ่นใหม่จริงๆที่จะช่วยกันแนะนำและส่งเสริมการบริหารราชการแผ่นดินของฝ่ายบริหาร จากมุมมองของฝ่ายค้านได้อีกด้วย
"ไม่อยากให้ผู้อภิปรายฝ่ายค้านบางคนไปใช้คำล่อแหลมส่อเสียดหยาบคาย หรือ บุลลี ด้อยค่ากันเหมือนสัปดาห์ที่ผ่านมา
เพราะสังคมไทยรับไม่ได้กับการสบประมาทหรือหลอกด่าบุพการีของกันและกัน เพราะตนก็เชื่อว่าคงไม่มีใครอยากให้ใครพาดพิงหรือด่าบุพการีของคนอภิปรายจากฝ่ายค้านอย่างแน่นอน"  นายจิรายุกล่าว
/////

ที่มา : https://www.thaigov.go.th/news/contents/details/94623