รัฐบาลไทย-ข่าวทำเนียบรัฐบาล-“รมช.อัครา” แจง ปัญหาปลาหมอคางดำ คือ วาระแห่งชาติ


วันศุกร์ที่ 21 มีนาคม 2568
“รมช.อัครา” แจง ปัญหาปลาหมอคางดำ คือ วาระแห่งชาติ
“รมช.อัครา” แจง ปัญหาปลาหมอคางดำ คือ วาระแห่งชาติ ทุกหน่วยงานของรัฐต้องร่วมมือกันแก้ปัญหาให้ ปชช.กว่า 70 ล้านคน ยืนยัน ไม่เคยบอกว่า คนไทยต้องร่วมรับผิดชอบ ชี้ หน้าที่กระทรวงเกษตรฯ ต้องยึดประโยชน์ของเกษตรกรเป็นหลัก
นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ กล่าวชี้แจงถึงการแถลงข่าวการแก้วิกฤตปลาหมอคางดำ เมื่อช่วงเช้าที่ผ่านมา โดยสื่อโซเชียลได้มีการเผยแพร่ข้อความว่าในลักษณะว่า คนไทยจะต้องรับผิดชอบปัญหานี้ร่วมกันนั้น
“ผมขอเรียนชี้แจงต่อประชาชนและเกษตรกรทั่วประเทศว่า ผมไม่ได้มีเจตนาที่จะหมายความว่าพี่น้องประชาชนคนไทย 70 ล้านคน จะต้องมามีส่วนรับผิดชอบกับปัญหาการแพร่ระบาดของปลาหมอคางดำอย่างที่หลายคนนำไปตีความ สิ่งที่ผมต้องการจะสื่อ คือปัญหานี้ถือเป็นวาระแห่งชาติที่ทุกฝ่ายต้องมาร่วมกันแก้ไข และกำจัดปลาหมอคางดำให้หมดไปให้ได้ คนไทยเรามีถึง 70 ล้านคน ซึ่งมีหน่วยงานของภาครัฐ ไม่ว่าจะเป็นกระทรวง ทบวง กรม ที่ทำหน้าที่ดูแลความเป็นอยู่ของประชาชน ดังนั้นทุกหน่วยงานต้องร่วมบูรณาการแก้ปัญหาด้วยกัน เช่น ในพื้นที่แต่ละจังหวัด เราก็มีหน่วยงานปกครองท้องถิ่น สังกัดกระทรวงมหาดไทย หรือกระทรวงทรัพยากรธรรมชาติและสิ่งแวดล้อม หากทุกฝ่ายมองว่าปัญหาที่เกิดขึ้น เราต้องร่วมกันแก้ไข ผมเชื่อมั่นว่า ประเทศไทยจะสามารถผ่านวิกฤตปลาหมอคางดำไปได้ในเวลาอันใกล้ และจากนั้นเราจะได้เริ่มฟื้นฟูความสมบูรณ์ของระบบนิเวศต่อไป” นายอัครา กล่าว
นายอัครา ยังกล่าวยืนยันด้วยว่า หน้าที่ของกระทรวงเกษตรและสหกรณ์คือการดูแลผลประโยชน์และแก้ปัญหาในทุกเรื่องให้กับพี่น้องเกษตรกรไทย โดยยึดถือว่าเกษตรกรจะต้องได้ประโยชน์เป็นอันดับแรก

ที่มา : https://www.thaigov.go.th/news/contents/details/94615