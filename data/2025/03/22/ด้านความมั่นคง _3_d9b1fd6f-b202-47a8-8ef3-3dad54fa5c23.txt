รัฐบาลไทย-ข่าวทำเนียบรัฐบาล-"รมว.เฉลิมชัย" ประชุม คกก. แก้ไขปัญหาที่ดินที่อยู่ในความรับผิดชอบของ ทส.


วันศุกร์ที่ 21 มีนาคม 2568
"รมว.เฉลิมชัย" ประชุม คกก. แก้ไขปัญหาที่ดินที่อยู่ในความรับผิดชอบของ ทส.
"รมว.เฉลิมชัย" ประชุม คกก. แก้ไขปัญหาที่ดินที่อยู่ในความรับผิดชอบของ ทส.
"รมว.เฉลิมชัย" ประชุม คกก. แก้ไขปัญหาที่ดินที่อยู่ในความรับผิดชอบของ ทส.
วันที่ 21 มีนาคม 2568 เวลา 10.00 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานการประชุมคณะอนุกรรมการแก้ไขปัญหาที่ดินที่อยู่ในความรับผิดชอบของกระทรวงทรัพยากรธรรมชาติและสิ่งแวดล้อม ครั้งที่ 1/2568 โดยมี นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม (ปกท.ทส.) พร้อมด้วยผู้ทรงคุณวุฒิด้านทรัพยากรดิน ผู้ทรงคุณวุฒิด้านการบริหารจัดการที่ดิน ผู้แทนจากหน่วยงานในสังกัดกระทรวงฯ และผู้แทนจากขบวนการประชาชนเพื่อสังคมที่เป็นธรรม (P-Move) เข้าร่วมการประชุม ณ ห้องประชุม 202 ชั้น 2 กระทรวงทรัพยากรธรรมชาติและสิ่งแวดล้อม และผ่านระบบการประชุมทางไกล VDO Conference
โดย ดร.เฉลิมชัย กล่าวว่า กระทรวงทรัพยากรธรรมชาติและสิ่งแวดล้อม (ทส.) ได้สั่งการให้ทุกจังหวัดรายงานสถานการณ์การเพิ่มพื้นที่ป่าไม้รายปี พร้อมทั้งเร่งดำเนินการเรื่องการจัดสรรพื้นที่ฯ ทั้งนี้ ได้ขอความร่วมมือจากผู้แทน P-Move ประชาสัมพันธ์ทำความเข้าใจกับพี่น้องประชาชนในการปกป้องดูแลรักษาป่า รวมถึงไม่บุกรุกพื้นที่ป่า พร้อมทั้งการมีส่วนร่วมในการทำงานของเจ้าหน้าที่ป้องกันไฟป่า เพื่อรักษาไว้ซึ่งทรัพยากรธรรมชาติและสิ่งแวดล้อม ให้เป็นสมบัติของลูกหลานในอนาคตต่อไป
นอกจากนี้ ในที่ประชุมฯ ได้พิจารณาการรับแนวทางการดำเนินการตามหลักการและแนวทางการแก้ไขปัญหาของขบวนการประชาชนเพื่อสังคมที่เป็นธรรม ๖ ประการ ตามมติคณะรัฐมนตรี วันที่ ๑๖ ตุลาคม ๒๕๖๖ เรื่อง สรุปผลการประชุมคณะกรรมการแก้ไขปัญหาของขบวนการประชาชนเพื่อสังคมที่เป็นธรรม ครั้งที่ ๑/๒๕๖๖ พร้อมทั้ง พิจารณากรอบแนวทางการทำงานแก้ไขปัญหาที่ดินที่อยู่ในความรับผิดชอบของ ทส. ร่วมกันระหว่างขบวนการประชาชนเพื่อสังคมที่เป็นธรรมและกระทรวงทรัพยากรธรรมชาติและสิ่งแวดล้อม

ที่มา : https://www.thaigov.go.th/news/contents/details/94619