รัฐบาลไทย-ข่าวทำเนียบรัฐบาล-"อนุทิน" นำทีม มท. ลงพื้นที่ศรีสะเกษ 22 มี.ค. นี้ เปิดเวที "E-SAN Life Drive" ระดมไอเดียเครือข่ายรัฐ เอกชน คนทุกรุ่น ภาคการเมือง 8 จังหวัดอีสานใต้ จุดพลังกลุ่มจังหวัดดันเศรษฐกิจ


วันศุกร์ที่ 21 มีนาคม 2568
21/03/2568
พิมพ์
"อนุทิน" นำทีม มท. ลงพื้นที่ศรีสะเกษ 22 มี.ค. นี้ เปิดเวที "E-SAN Life Drive" ระดมไอเดียเครือข่ายรัฐ เอกชน คนทุกรุ่น ภาคการเมือง 8 จังหวัดอีสานใต้ จุดพลังกลุ่มจังหวัดดันเศรษฐกิจ
"อนุทิน" นำทีม มท. ลงพื้นที่ศรีสะเกษ 22 มี.ค. นี้ เปิดเวที "E-SAN Life Drive" ระดมไอเดียเครือข่ายรัฐ เอกชน คนทุกรุ่น ภาคการเมือง 8 จังหวัดอีสานใต้ จุดพลังกลุ่มจังหวัดดันเศรษฐกิจตรงเป้า พื้นที่เติบโตเต็มศักยภาพ กางแผนเดินสายเปิดเวทีทั่วประเทศ
น.ส.ไตรศุลี ไตรสรณกุล เลขานุการ รมว.มหาดไทย และ โฆษกกระทรวงมหาดไทย กล่าวว่า ในวันที่ 22 มี.ค. 68 นายอนุทิน ชาญวีรกูล รองนายกรัฐมนตรีและรมว.มหาดไทย จะนำคณะผู้บริหารกระทรวงมหาดไทยเดินทางลงพื้นที่ จ.ศรีสะเกษ ซึ่งส่วนหนึ่งของกำหนดการ จะเดินทางไปเปิดการประชุมในงาน "E-SAN Life Drive : ขับเคลื่อนอีสาน สู่อนาคต" ที่จะมี ส่วนราชการ ภาคธุรกิจเอกชน สถาบันการศึกษา ผู้แทนเกษตรกร ภาคการเมือง สมาชิกสภาผู้แทนราษฎร (ส.ส.) ตัวแทนกลุ่มคนทุกวัย จาก 8 จังหวัดในภาคตะวันออกเฉียงเหนือตอนใต้ ประกอบด้วย นครราชสีมา ชัยภูมิ บุรีรัมย์ สุรินทร์ ศรีสะเกษ ยโสธร อุบลราชธานี และอำนาจเจริญ เข้าร่วม ณ มหาวิทยาลัยราชภัฏศรีสะเกษ
โดยงาน E-SAN Life Drive ที่ จ.ศรีสะเกษ เป็นเจ้าภาพครั้งนี้ เป็นความต่อเนื่องจากนโยบายที่นายอนุทิน จะผลักดันกระทรวงมหาดไทยไปสู่การเป็นกระทรวงที่มีบทบาทด้านเศรษฐกิจ โดยการดึงทุกภาคส่วนในแต่ละพื้นที่เข้ามาร่วมกับหน่วยงานของมหาดไทยขับเคลื่อนกิจกรรมทางเศรษกิจในจังหวัด กลุ่มจังหวัด ทั้งการกำหนดเป้าหมาย กิจกรรม หรือโครงการต่างๆ ที่สอดคล้องกับศักยภาพในพื้นที่แล้วร่วมผลักดันไปในทิศทางเดียวกันทั้งการใช้จ่ายลงทุนของหน่วยงานรัฐ การลงทุนของเอกชน จนเกิดพลังและส่งผลต่อการเติบโตเชิงพื้นที่อย่างเป็นรูปธรรมและยั่งยืน
น.ส.ไตรศุลี กล่าวว่า สำหรับงานครั้งนี้จะเป็นการนำร่องนโยบายด้านเศรษฐกิจของนายอนุทิน โดยจะมีการนำเสนอมุมมอง ไอเดีย การพัฒนาเศรษฐกิจจากตัวแทนซึ่งเป็นนักธุรกิจ เกษตรกรรุ่นใหม่จาก 8 จังหวัดอีสานใต้ พร้อมกับมีการเสนอแนะ แลกเปลี่ยนมุมมองจากผู้เชี่ยวชาญด้านเศรษฐกิจ ผู้แทนส่วนราชการ อปท. ภาคการเมืองและ ส.ส. ในพื้นที่ เพื่อให้เห็นมุมมองที่หลากหลายและได้แนวทางการขับเคลื่อนกลุ่มจังหวัดร่วมกัน
"นายอนุทิน ต้องการเพื่อให้กระทรวงมหาดไทยซึ่งมีเครือข่ายลงลึกไปถึงชุมชน เป็นเป็นตัวกลาง ดึงทุกภาคส่วนเข้ามาร่วมกันคิดสิ่งที่จะเป็นฐานเศรษฐกิจใหม่ๆ สร้างงาน อาชีพ ให้คนในท้องถิ่น ซึ่งเวทีในกลุ่มจังหวัดอีสานใต้ 8 จังหวัด จะเป็นการนำร่อง หลังจากนี้จะมีการจัดเวทีระดมพลังขับเคลื่อนเศรษฐกิจรูปแบบเดียวกันนี้ในกลุ่มจังหวัดอื่นๆ ทั่วประเทศต่อไป" น.ส.ไตรศุลี กล่าว
น.ส.ไตรศุลี กล่าวว่า นอกจากการประชุมมอบนโยบาย แลกเปลี่ยนหาแนวทางการขับเคลื่อนเศรษฐกิจแล้ว นายอนุทินจะนำคณะลงพื้นที่เพื่อพบปะประชาชน เกษตรกรผู้ปลูกพืชเศรษฐกิจสำคัญใน อ.ศรีรัตนะ จากนั้นเดินทางไปร่วมงานโฮมกันทร์ ที่อ.กันทรลักษ์ ซึ่งเป็นการร่วมกันจัดงานของหน่วยงานรัฐ เอกชน และภาคประชาชน เพื่อจุดประกายการขับเคลื่อนเศรษฐกิจสร้างสรรค์ในพื้นที่ อ.กันทรลักษ์ และอำเภอใกล้เคียง

ที่มา : https://www.thaigov.go.th/news/contents/details/94616