รัฐบาลไทย-ข่าวทำเนียบรัฐบาล-​รองปลัดฯ ศุภกิจ เปิดสัมมนาพัฒนาทรัพยากรบุคคล ติดอาวุธความรู้ เสริมสร้างเครือข่ายพัฒนาบุคลากรของกระทรวงอุตสาหกรรม


วันศุกร์ที่ 21 มีนาคม 2568
21/03/2568
พิมพ์
​รองปลัดฯ ศุภกิจ เปิดสัมมนาพัฒนาทรัพยากรบุคคล ติดอาวุธความรู้ เสริมสร้างเครือข่ายพัฒนาบุคลากรของกระทรวงอุตสาหกรรม
​รองปลัดฯ ศุภกิจ เปิดสัมมนาพัฒนาทรัพยากรบุคคล ติดอาวุธความรู้ เสริมสร้างเครือข่ายพัฒนาบุคลากรของกระทรวงอุตสาหกรรม
วันที่ 21 มีนาคม 2568 นายศุภกิจ บุญศิริ รองปลัดกระทรวงอุตสาหกรรม เป็นประธานเปิดกิจกรรมสัมมนาการบริหารและพัฒนาทรัพยากรบุคคล ของกระทรวงอุตสาหกรรม โดยมี นางสาวสุนีย์ โสภณ ผู้อำนวยการกองบริหารทรัพยากรบุคคล สำนักงานปลัดกระทรวงอุตสาหกรรม พร้อมด้วยผู้บริหารและเจ้าหน้าที่ส่วนกลางในตำแหน่งนักทรัพยากรบุคลคลและที่เกี่ยวข้องของหน่วยงานในสังกัดกระทรวงอุตสาหกรรม จำนวน 7 กรม เข้าร่วม ณ ห้องประชุม อก. 1 ชั้น 2 อาคาร สปอ.
การจัดสัมมนาครั้งนี้มีวัตถุประสงค์เพื่อเสริมสร้างและพัฒนาความรู้ ทักษะ สมรรถนะ และกรอบความคิดที่จำเป็นสำหรับการปฏิบัติงานด้านการบริหารและพัฒนาทรัพยากรบุคคลภาครัฐ รวมถึงสร้างเครือข่ายความร่วมมือระหว่างนักทรัพยากรบุคคลของกระทรวงอุตสาหกรรม เพื่อให้สามารถปฏิบัติงานได้อย่างมีประสิทธิภาพและตอบสนองต่อการเปลี่ยนแปลงของยุคดิจิทัลที่มีบทบาทสำคัญ
รองปลัดฯ  ศุภกิจ กล่าวว่า "ความรู้และทักษะที่เคยมีอาจหมดอายุได้อย่างรวดเร็ว การบริหารและพัฒนาทรัพยากรบุคคล จึงถือเป็นกลไกสำคัญในการสรรหากำลังคนให้กับองค์กร รวมถึงการพัฒนาความก้าวหน้าในอาชีพและสร้างขวัญกำลังใจให้บุคลากร เพื่อให้สามารถขับเคลื่อนภารกิจของกระทรวงอุตสาหกรรมไปสู่เป้าหมายที่กำหนดไว้ รัฐบาลที่มุ่งเน้นการส่งเสริมภาคอุตสาหกรรมและผู้ประกอบการในหลากหลายมิติ ไม่ว่าจะเป็นการสร้างความเท่าเทียม สร้างรายได้ และเพิ่มขีดความสามารถในการแข่งขันทางธุรกิจ รวมถึงการขับเคลื่อนอุตสาหกรรมยุคใหม่ให้เติบโตอย่างยั่งยืน การสัมมนาครั้งนี้ถือเป็นโอกาสอันดีที่ผู้ปฏิบัติงานด้านการบริหารและพัฒนาทรัพยากรบุคคล จะได้รับความรู้และพัฒนาทักษะที่จำเป็นจากวิทยากรผู้เชี่ยวชาญ รวมถึงเป็นเวทีในการแลกเปลี่ยนเรียนรู้และสร้างเครือข่ายความร่วมมือระหว่างกัน เพื่อพัฒนาและปรับปรุงกระบวนการทำงานด้านทรัพยากรบุคคลของกระทรวงอุตสาหกรรมให้มีประสิทธิภาพยิ่งขึ้น"
โดยกิจกรรมสัมมนาจัดขึ้นระหว่างวันที่ 21 - 23 มีนาคม 2568 ณ ห้องประชุม อก.1 อาคาร สปอ. และโรงแรมบ้านอัมพวา รีสอร์ท จังหวัดสมุทรสงคราม โดยดำเนินการในรูปแบบการบรรยายให้ความรู้และฝึกปฏิบัติ มุ่งเน้นการพัฒนาสู่การปรับเปลี่ยนกระบวนการทำงานไปสู่การเป็น HR ยุคใหม่ ที่สามารถนำเทคโนโลยีดิจิทัล และ Social Network มาประยุกต์ใช้ในการทำงาน รวมถึงเปิดโอกาสให้เจ้าหน้าที่ผู้ปฏิบัติงานได้แลกเปลี่ยนแบ่งปันประสบการณ์กัน เพื่อขับเคลื่อนงานบริหารทรัพยากรบุคคลของกระทรวงอุตสาหกรรมให้ก้าวหน้ายิ่งขึ้น

ที่มา : https://www.thaigov.go.th/news/contents/details/94613