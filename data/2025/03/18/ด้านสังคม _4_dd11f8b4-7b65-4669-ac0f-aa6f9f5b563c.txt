รัฐบาลไทย-ข่าวทำเนียบรัฐบาล- พม. จ่อมอบโล่-ประกาศนียบัตร ให้ผู้บริบาลคุ้มครองสิทธิผู้สูงอายุ ระบุ ตั้งเป้า 3 ปี หวังดูแลผู้สูงอายุกว่า 3 ล้านคน


วันอังคารที่ 18 มีนาคม 2568
พม. จ่อมอบโล่-ประกาศนียบัตร ให้ผู้บริบาลคุ้มครองสิทธิผู้สูงอายุ ระบุ ตั้งเป้า 3 ปี หวังดูแลผู้สูงอายุกว่า 3 ล้านคน
พม. จ่อมอบโล่-ประกาศนียบัตร ให้ผู้บริบาลคุ้มครองสิทธิผู้สูงอายุ ระบุ ตั้งเป้า 3 ปี หวังดูแลผู้สูงอายุกว่า 3 ล้านคน
วันที่ 18 มีนาคม 2568 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า กระทรวง พม. ได้ขับเคลื่อนนโยบายเสริมพลังผู้สูงอายุพลิกวิกฤติของประชากรให้เป็นโอกาส ภายใต้ “โครงการบริบาลและคุ้มครองสิทธิผู้สูงอายุในชุมชน” ด้วยการสร้างผู้บริบาลคุ้มครองสิทธิผู้สูงอายุเพื่อบูรณาการ ทำงานร่วมกับภาคีเครือข่ายในชุมชนที่ครอบคลุม 5 มิติ ได้แก่ มิติสังคม สุขภาพ เศรษฐกิจ สภาพแวดล้อม และเทคโนโลยี โดยปี 2567 ได้ดำเนินการใน 19 พื้นที่นำร่อง 12 จังหวัด ได้แก่ จังหวัดเชียงราย เชียงใหม่ พิษณุโลก สุพรรณบุรี นครปฐม ลพบุรี สิงห์บุรี พระนครศรีอยุธยา สกลนคร อุบลราชธานี สงขลา และปัตตานี ทำให้มีผู้บริบาลคุ้มครองสิทธิผู้สูงอายุ จำนวน 35 คน ปฏิบัติหน้าที่ภายใต้การกำกับดูแลของสำนักงานพัฒนาสังคมและความมั่นคงของมนุษย์จังหวัด (สนง.พมจ.) และปี 2568 ได้ต่อยอดขยายผลโครงการฯ โดยเพิ่มเป็น 156 พื้นที่ 76 จังหวัดทั่วประเทศ (ยกเว้นกรุงเทพมหานคร) ทำให้มีผู้บริบาลคุ้มครองสิทธิผู้สูงอายุ จำนวน 311 คน โดยมอบหมายให้สำนักงานส่งเสริมและสนับสนุนวิชาการ ซึ่งเป็นหน่วยงานวิชาการของกระทรวง พม. จำนวน 6 แห่ง เป็นผู้รับผิดชอบในการจัดอบรมหลักสูตรผู้บริบาลคุ้มครองสิทธิผู้สูงอายุ 240 ชั่วโมง ทั้งการอบรมภาคทฤษฎีและภาคปฏิบัติ รวมถึงการฝึกงาน ตั้งแต่วันที่ 5 มกราคม - 10 มีนาคม 2568
โดยมีการเตรียมความพร้อมก่อนการปฏิบัติงานจริงในวันที่ 1 เมษายน 2568 เป็นต้นไป กรมกิจการผู้สูงอายุ  กระทรวง พม. ได้จัดกิจกรรมปัจฉิมนิเทศ ติดอาวุธ ทำงานร่วมกับเครือข่าย และการใช้แพลตฟอร์มระบบ นิรันดร์สำหรับผู้บริบาลคุ้มครองสิทธิผู้สูงอายุ (Nirun for Community) เพื่อการปฏิบัติงาน ระหว่างวันที่ 18 – 19 มีนาคม 2568 โดยวันที่ 20 มีนาคม นี้ จะมีการจัดพิธีมอบโล่ประกาศเกียรติคุณแก่ผู้บริบาลคุ้มครองสิทธิผู้สูงอายุ ปี 2567 และมอบประกาศนียบัตรแก่ผู้สำเร็จหลักสูตรผู้บริบาลคุ้มครองสิทธิผู้สูงอายุ 240 ชั่วโมง รวมๆแล้วกว่า 300 คน ที่โรงแรมริเวอร์ไซด์ กรุงเทพฯ เพื่อเป็นเกียรติและขวัญกำลังใจแก่ผู้บริบาลคุ้มครองสิทธิผู้สูงอายุ ที่จะช่วยสร้างหลักประกันความมั่นคงในชีวิตให้กับผู้สูงอายุในชุมชน รวมถึงรองรับเป้าหมายสำคัญของประเด็นหลักในการขับเคลื่อนทศวรรษแห่งการสูงวัยอย่างมีสุขภาวะที่ดี ในกรอบของสหประชาชาติ (UN Decade of Healthy Ageing) อาทิ การสร้างสิ่งแวดล้อมที่เป็นมิตรต่อผู้สูงอายุ การจัดบริการดูแลสุขภาพแบบบูรณาการ และการเข้าถึงการดูแลระยะยาวในผู้สูงอายุ ทั้งนี้ ทำให้ผู้สูงอายุได้รับการดูแลและคุ้มครองทางสังคม จำนวน 34,200 คน
ทั้งนี้เราได้วางแผนระยะยาว 3 ปี ด้วยการผลักดันให้เกิดระบบการคุ้มครองพิทักษ์สิทธิผู้สูงอายุ ด้วยผู้บริบาลคุ้มครองสิทธิผู้สูงอายุ จำนวน  31,088 คน ที่ครอบคลุมทั่วทุกเทศบาล 2,472 แห่ง และองค์การบริหารส่วนตำบล 5,300 แห่ง รวม 7,772 แห่ง ซึ่งสามารถทำให้ผู้สูงอายุได้รับการดูแลเป็นจำนวน 3,108,800 คน
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #คุ้มครองสิทธิผู้สูงอายุ #ผู้สูงอายุ

ที่มา : https://www.thaigov.go.th/news/contents/details/94480