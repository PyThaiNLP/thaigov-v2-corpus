รัฐบาลไทย-ข่าวทำเนียบรัฐบาล-บขส. ตรวจรถฟรี 20 รายการ ณ ศูนย์ซ่อมฯ รังสิต เริ่มวันนี้ - 15 เมษายน 2568 เช็กให้ชัวร์ก่อนเดินทางสงกรานต์ 2568 ปลอดภัย - ช่วยลดอุบัติเหตุบนท้องถนน


วันอังคารที่ 18 มีนาคม 2568
บขส. ตรวจรถฟรี 20 รายการ ณ ศูนย์ซ่อมฯ รังสิต เริ่มวันนี้ - 15 เมษายน 2568 เช็กให้ชัวร์ก่อนเดินทางสงกรานต์ 2568 ปลอดภัย - ช่วยลดอุบัติเหตุบนท้องถนน
....
นายชัชวาล พรอมรธรรม กรรมการ รักษาการแทนกรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า บขส. ได้เตรียมความพร้อมในการเดินทางของประชาชน ในช่วงเทศกาลสงกรานต์ 2568 เพื่อให้เกิดความสะดวกและปลอดภัยตลอดการเดินทางตามนโยบายกระทรวงคมนาคม
บขส. จึงขอเชิญชวนประชาชนเข้าร่วมกิจกรรม “ตรวจรถฟรี ขับขี่ปลอดภัย” ช่วงเทศกาลสงกรานต์ 2568 โดยจะตรวจเช็กสภาพความพร้อมของรถยนต์ และรถจักรยานยนต์ จำนวน 20 รายการ เช่น การตรวจระบบเบรก สภาพยาง อุปกรณ์ปัดน้ำฝน ระดับน้ำมันเครื่อง น้ำมันเบรก และการทำงานของไฟส่องสว่าง ไฟสัญญาณต่าง ๆ ก่อนออกเดินทางให้กับผู้ที่อาศัยอยู่ในชุมชนโดยรอบ ศูนย์ซ่อมบำรุงและตรวจสภาพรถ (รังสิต) สถานีเดินรถรังสิตและประชาชนทั่วไป โดยไม่คิดค่าใช้จ่าย เริ่มตั้งแต่วันนี้ - 15 เมษายน 2568 เวลา 08.30 - 16.00 น. ณ ศูนย์ซ่อมบำรุงและตรวจสภาพรถ (รังสิต) สอบถามรายละเอียดเพิ่มเติมได้ที่ โทร. 0 2901 2338
ทั้งนี้ บขส. ขอให้ประชาชนผู้ขับขี่เตรียมความพร้อมในการเดินทางไกล โดยจะต้องพักผ่อนให้เพียงพอ ปฏิบัติตามกฎจราจรอย่างเคร่งครัด หากมีอาการเหนื่อยล้า ควรจอดพักรถแล้วจึงเดินทางต่อ เพื่อความปลอดภัยในชีวิตและทรัพย์สิน บนท้องถนนในช่วงเทศกาลสงกรานต์ 2568

ที่มา : https://www.thaigov.go.th/news/contents/details/94486