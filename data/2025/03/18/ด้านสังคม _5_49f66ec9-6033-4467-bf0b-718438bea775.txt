รัฐบาลไทย-ข่าวทำเนียบรัฐบาล-พม. ไม่นิ่งนอนใจ ร้องศาลเพิ่มเติม คุ้มครองสวัสดิภาพเด็กชายเชื่อมจิต หลังพ้นกำหนดคุ้มครอง วอนผู้ใหญ่ขอให้คิดถึงอนาคตเด็ก


วันอังคารที่ 18 มีนาคม 2568
พม. ไม่นิ่งนอนใจ ร้องศาลเพิ่มเติม คุ้มครองสวัสดิภาพเด็กชายเชื่อมจิต หลังพ้นกำหนดคุ้มครอง วอนผู้ใหญ่ขอให้คิดถึงอนาคตเด็ก
พม.ไม่นิ่งนอนใจ ร้องศาลเพิ่มเติม คุ้มครองสวัสดิภาพเด็กชายเชื่อมจิต หลังพ้นกำหนดคุ้มครอง วอนผู้ใหญ่ขอให้คิดถึงอนาคตเด็ก
วันที่ 18 มีนาคม 2568 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้สัมภาษณ์ถึงกรณีสังคมตั้งคำถามเด็กเชื่อมจิต ฝ่าฝืนคำสั่งศาลเยาวชนและครอบครัวให้คุ้มครองสวัสดิภาพเด็กหรือไม่ ว่า ตามที่กระทรวง พม. ได้ไปร้องขอที่ศาลเมื่อปีที่แล้วและศาลได้มีคำสั่งออกมาเมื่อวันที่ 28 สิงหาคม 2567 เป็นการคุ้มครองระยะเวลา 6 เดือน ซึ่งถ้านับตั้งแต่วันที่ 28 สิงหาคมปีที่แล้ว ก็สิ้นสุดเมื่อวันที่ 28 กุมภาพันธ์ที่ผ่านมา ทำให้ช่วงวันที่ตั้งแต่ 28 กุมภาพันธ์มาจนถึงขณะนี้เป็นช่วงที่อยู่นอกเหนือคำสั่งคุ้มครองของศาล และเมื่อเกิดเหตุการณ์ดังกล่าวขึ้นทางกระทรวง พม. โดยกรมกิจการเด็กและเยาวชน (ดย.) เราไม่ได้นิ่งนอนใจ โดยได้ไปร้องขอต่อศาลเพิ่มเติมในการที่จะคุ้มครองและขอให้ดูแลสวัสดิภาพของเด็ก แล้วจะเป็นการดำเนินการทางกฎหมายต่อไป
"ขอฝากไปยังผู้ใหญ่ทุกๆ คน ไม่ว่าจะเป็นที่เกี่ยวข้องกับตัวน้องโดยตรง หรือว่าคนที่เข้าไปมีส่วนร่วมในกิจกรรมต่างๆ ต้องขอย้ำว่าขอให้เห็นแก่เด็กเพราะว่าเด็กนั้นคือผลผลิตโดยตรงของผู้ใหญ่ในวันนี้ และคือผลผลิตโดยตรงของคนที่เป็นพ่อและเป็นแม่ เด็กคนหนึ่งจะเติบโตขึ้นมาแล้วเป็นผู้ใหญ่อย่างไรในวันหน้า ขึ้นอยู่กับผู้ใหญ่ในวันนี้ทำกับเด็กอย่างไร ดังนั้นสิ่งที่เกิดขึ้น ขอให้ใช้วิจารณญาณของผู้ใหญ่ และขอให้คิดถึงอนาคตของเด็ก  อย่าทำอะไรที่จะทำให้เด็กนั้นเติบโตขึ้นมาแล้วกลายเป็นภาระหรือว่ามีปัญหาขึ้นในอนาคต เพราะวันนี้ท่านไม่ทราบเลยว่าสิ่งที่เด็กคนหนึ่งกำลังเผชิญอยู่นั้น ดูเหมือนว่าจะดี แต่เมื่อโตขึ้นแล้วมันจะมีผลกระทบในทางบวกหรือทางลบอย่างไร ขอให้คิดเยอะๆ ถึงอนาคตของเด็ก และขอคิดให้เยอะๆ ว่าเขาจะเติบโตขึ้นมาเป็นคนอย่างไร แล้วทำในสิ่งที่คู่ควรให้เด็กคนหนึ่งนั้นสามารถเติบโตแล้วมีวิวัฒนาการหรือการพัฒนาการทางด้านสมองและจิตใจตามอายุและไปในทางที่ถูกต้องจะดีกว่า" นายวราวุธ กล่าว
เมื่อถามถึงความเป็นไปได้ในการขอต่ออายุการคุ้มครอง รมว.พม. กล่าวว่า คงไม่สามารถดำเนินการได้เพราะว่าหมดอายุการคุ้มครองไปแล้ว ซึ่งต้องขอในช่วงที่ยังไม่หมดช่วงการคุ้มครอง และมีความเป็นไปได้ที่จะต้องมีการเริ่มไต่สวนกันใหม่ แต่กระทรวง พม. ได้มีการประสานกับทุกหน่วยงานที่เกี่ยวข้องในการที่จะร้องขอต่อศาล ซึ่งคาดว่าจะไม่ใช้เวลานานเท่าครั้งก่อน เพราะว่าเรามีต้นเรื่องเดิมอยู่และหวังว่าศาลจะให้ความเมตตาและเร่งพิจารณาในการให้ความคุ้มครอง เพราะว่ากระทรวง พม. เป็นห่วงเด็กมาก เป็นห่วงสวัสดิภาพของเด็ก และแน่นอนการสัมภาษณ์เช่นนี้ ย่อมจะต้องมีผู้ใหญ่บางคนออกมาเห็นแย้งว่าดูแลน้องดีแล้ว แต่อย่างที่ตนได้ชี้แจงไปเบื้องต้นว่าสภาพแวดล้อมของเด็กคนหนึ่งควรจะเป็นสภาพแวดล้อมของเด็ก ไม่ใช่เป็นการทำอะไรที่นอกเหนือ หรือว่าทำให้เด็กคนหนึ่งคิดเป็นอย่างอื่นอย่างใดไม่ว่าจะเป็นการทำพิธีหรือทำอะไรก็แล้วแต่
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #เด็กชายเชื่อมจิต #เชื่อมจิต

ที่มา : https://www.thaigov.go.th/news/contents/details/94481