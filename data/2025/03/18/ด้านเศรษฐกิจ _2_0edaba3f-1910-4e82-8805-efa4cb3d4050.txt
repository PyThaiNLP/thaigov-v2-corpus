รัฐบาลไทย-ข่าวทำเนียบรัฐบาล-กรมทางหลวง จัดนิทรรศการ “DOH KM FESTIVAL 2025” นำเสนอผลงาน ความรู้ นวัตกรรม    และเทคโนโลยีด้านงานทาง เข้าชมฟรีตลอดงาน 1 เมษายน นี้


วันอังคารที่ 18 มีนาคม 2568
กรมทางหลวง จัดนิทรรศการ “DOH KM FESTIVAL 2025” นำเสนอผลงาน ความรู้ นวัตกรรม    และเทคโนโลยีด้านงานทาง เข้าชมฟรีตลอดงาน 1 เมษายน นี้
....
นายอภิรัฐ ไชย์วงศ์น้อย อธิบดีกรมทางหลวง กระทรวงคมนาคม เปิดเผยว่า ในวันที่ 1 เมษายน 2568 นอกจากจะเป็นวันคล้ายวันสถาปนากรมทางหลวง (ทล.) ปีที่ 113 แล้ว ในปีนี้มีความพิเศษ โดย ทล. จะจัดนิทรรศการ DOH KM FESTIVAL 2025 “ทางหลวงก้าวหน้า นวัตกรรมก้าวไกล ขับเคลื่อนประเทศไทยสู่ความยั่งยืน” เพื่อเผยแพร่ความรู้ นวัตกรรม และเทคโนโลยีด้านงานทาง ส่งเสริมให้เกิดแนวคิดในการนำความรู้ต่าง ๆ ไปพัฒนาต่อยอดให้เกิดประโยชน์กับการดำเนินงานได้อย่างมีประสิทธิภาพ อีกทั้งสนับสนุนและเอื้อให้เกิดวัฒนธรรมการเรียนรู้ของบุคลากรอย่างต่อเนื่องตามเป้าหมายการจัดการความรู้ของ ทล.
กิจกรรมภายในงาน DOH KM FESTIVAL 2025 ประกอบด้วย การแสดงผลงานนวัตกรรม ทล.  ที่ได้รับรางวัลจากการประกวด ประจำปี 2568 ของหน่วยงานในสังกัด ทล. ทั้งส่วนกลางและส่วนภูมิภาค การนำเสนอเทคโนโลยีและนวัตกรรมจากหน่วยงานในสังกัดกระทรวงคมนาคม องค์กรเอกชน และสถาบันการศึกษา รวมถึงการนำเสนอองค์ความรู้ เทคโนโลยี นวัตกรรมจากคณะทำงานพัฒนาระบบฐานความรู้   เพื่อการแก้ไขปัญหาและพัฒนาองค์กร (KBS Teams) นอกจากนี้ ยังมีการจัดกิจกรรมพิเศษ AI Workshop หัวข้อ “การใช้ AI ในงานทาง” ได้แก่ AI for Road Safety แพลตฟอร์มการจราจร AI อัจฉริยะ AI for KBS ผู้ช่วยอัจฉริยะที่ช่วยสรุป สังเคราะห์ เปรียบเทียบ บทความ งานวิจัยได้อย่างง่ายดาย AI for Multimedia การผสมผสานเทคโนโลยีเข้ากับทำนองเพลง ตัวละครอวาตาร์ การพากย์เสียง และการตัดต่อจนกลายเป็นภาพยนตร์ที่สร้างโดย AI เป็นต้น พร้อมสนุกกับการแปลงโฉมตัวเองกับ AI Photo Booth และร่วมลุ้นรางวัลกับการประกวดการแต่งกายในธีม AI อีกด้วย
ผู้สนใจสามารถเช้าชมฟรีตลอดงานพร้อมลุ้นรับของรางวัลและของที่ระลึกภายในงาน ณ บริเวณลานจอดรถหน้าอาคารพหลโยธิน ทล. ถนนศรีอยุธยา กรุงเทพฯ ตั้งแต่เวลา 07.30 - 16.00 น. สอบถามข้อมูลเพิ่มเติมที่สายด่วน ทล. โทร. 1586 (โทรฟรี 24 ชั่วโมง) หรือติดตามข่าวสารได้ที่เฟซบุ๊ก “กรมทางหลวง” และเฟซบุ๊ก “การจัดการความรู้ กรมทางหลวง”

ที่มา : https://www.thaigov.go.th/news/contents/details/94471