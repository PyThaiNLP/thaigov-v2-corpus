รัฐบาลไทย-ข่าวทำเนียบรัฐบาล-“สมศักดิ์” ยกหลักสูตร MEP ช่วยสร้างผู้นำเศรษฐกิจสุขภาพ ผลักดันไทยสู่อุตสาหกรรมการแพทย์ครบวงจรและศูนย์กลางสุขภาพนานาชาติ


วันอังคารที่ 18 มีนาคม 2568
“สมศักดิ์” ยกหลักสูตร MEP ช่วยสร้างผู้นำเศรษฐกิจสุขภาพ ผลักดันไทยสู่อุตสาหกรรมการแพทย์ครบวงจรและศูนย์กลางสุขภาพนานาชาติ
รัฐมนตรีว่าการกระทรวงสาธารณสุข ยกหลักสูตร Medical Hub Executive Program (MEP) เป็นกลไกช่วยพัฒนาศักยภาพผู้บริหารภาครัฐและเอกชน
ร่วมผลักดันประเทศไทยสู่การเป็นผู้นำอุตสาหกรรมการแพทย์ครบวงจรและศูนย์กลางสุขภาพนานาชาติ ย้ำ 7 นโยบายเพิ่มศักยภาพเศรษฐกิจสุขภาพสู่ Medical and Wellness Hub ช่วยสร้างรายได้ให้ประเทศ 6.9 แสนล้านบาท
วันนี้ (18 มีนาคม 2568) ที่ กรมสนับสนุนบริการสุขภาพ กระทรวงสาธารณสุข นายสมศักดิ์ เทพสุทิน รัฐมนตรีว่าการกระทรวงสาธารณสุข กล่าวในการมอบนโยบายด้านเศรษฐกิจสุขภาพ ในการอบรมหลักสูตร Medical Hub Executive Program (MEP) 2025 ว่า กระทรวงสาธารณสุขมี 7 นโยบายเพิ่มศักยภาพเศรษฐกิจสุขภาพสู่ Medical and Wellness Hub เพื่อช่วยสร้างมูลค่าทางเศรษฐกิจให้กับประเทศได้ประมาณ 6.9 แสนล้านบาท ประกอบด้วย 1) การจัดตั้งสำนักงานนโยบายและเศรษฐกิจสาธารณสุข ทำหน้าที่ วิเคราะห์ วิจัย และกำหนดนโยบายบนพื้นฐานของข้อมูลที่แม่นยำ 2) ยกระดับภูมิปัญญาไทย เช่น การนวดแผนไทย และการนวดเชี่ยวชาญพิเศษ 7 กลุ่มอาการ 3) ยกระดับสมุนไพรไทย ยาไทย อาหารไทย ผลักดันการใช้ยาสมุนไพรในระบบหลักประกันสุขภาพ ส่งเสริมยาไทยและอาหารไทยเพื่อสุขภาพให้เป็นที่ยอมรับและเข้าสู่ตลาดโลก 4) ส่งเสริมการท่องเที่ยวและเส้นทางการท่องเที่ยวเพื่อสุขภาพ ร่วมมือกับธุรกิจโรงแรมพัฒนาแพคเกจสุขภาพ 5) ศูนย์กลางอุตสาหกรรมเครื่องมือทางการแพทย์ ส่งเสริมการผลิตในประเทศ ยกระดับการอนุมัติ อนุญาต และขึ้นทะเบียนเครื่องมือแพทย์ 6) ศูนย์กลางด้านการแพทย์และสุขภาพมูลค่าสูง ตั้งเป้าเป็นผู้นำด้านการแพทย์สมัยใหม่ระดับโลก ภายในปี 2570 และ 7) การดูแลบุคคลและความงาม ทั้งเวชศาสตร์ความงาม จิตเวชและพฤติกรรมบำบัด การอุ้มบุญและเทคโนโลยีช่วยเจริญพันทางการแพทย์ การส่งเสริมความหลากหลายทางเพศ ซึ่งผู้บริหารที่เข้ารับการอบรมหลักสูตร MEP 2025 นี้ จะเป็นกำลังสำคัญในการสร้างความเข้มแข็งด้านเศรษฐกิจสุขภาพ ผลักดันให้ประเทศไทยขึ้นเป็นผู้นำในอุตสาหกรรมการแพทย์ครบวงจรและเข้าสู่การเป็นศูนย์กลางสุขภาพนานาชาติต่อไป
ด้าน นพ.ภานุวัฒน์ ปานเกตุ อธิบดีกรมสนับสนุนบริการสุขภาพ กล่าวว่า หลักสูตร MEP 2025 จัดขึ้นเป็น รุ่นที่ 2 มีวัตถุประสงค์เพื่อส่งเสริมและพัฒนาผู้บริหารทั้งภาครัฐและภาคธุรกิจให้มีองค์ความรู้ทางวิชาการที่ทันสมัย ดำเนินธุรกิจถูกต้องตามกฎหมาย เพิ่มศักยภาพในการแข่งขันด้านธุรกิจสุขภาพ พร้อมก้าวเข้าสู่เวทีโลก ภายใต้ 4 โมดูลแห่งนวัตกรรม “Global for D H S S” มุ่งเน้นกฎหมายที่เกี่ยวข้องสำหรับการดำเนินธุรกิจสุขภาพ กรณีศึกษากิจการด้านสุขภาพที่ประสบความสำเร็จในการดำเนินธุรกิจทั้งในและต่างประเทศ ทั้งบริการรักษาพยาบาลการส่งเสริมสุขภาพ ภาคการศึกษา และผลิตภัณฑ์สุขภาพ รวมถึงความก้าวหน้าในงานวิจัยและนวัตกรรมสมัยใหม่ ทิศทางนโยบายรัฐบาล สภาพสังคม เศรษฐกิจ ทั้งในปัจจุบันและอนาคต รองรับความเป็นสากล ตลอดจนการแสวงหาความร่วมมือในการประกอบธุรกิจที่ส่งผลต่อการขับเคลื่อนเศรษฐกิจอย่างยั่งยืน ยกระดับอุตสาหกรรมสุขภาพให้มีมูลค่าสูงรองรับระดับนานาชาติ และมีข้อเสนอเชิงนโยบายต่ออุตสาหกรรม Health and Wellness โดยมีระยะเวลาการอบรมรวม 14 สัปดาห์ ตั้งแต่วันที่  4 กุมภาพันธ์ – 13 พฤษภาคม 2568 และศึกษาดูงาน World Expo 2025 Osaka, Kansai Japan ณ นครโอซาก้า และเมืองเกียวโต ประเทศญี่ปุ่น โดยมีผู้บริหารทั้งภาครัฐและเอกชน เข้ารับการอบรม รวม 78 คน
********************************************* 18 มีนาคม 2568

ที่มา : https://www.thaigov.go.th/news/contents/details/94493