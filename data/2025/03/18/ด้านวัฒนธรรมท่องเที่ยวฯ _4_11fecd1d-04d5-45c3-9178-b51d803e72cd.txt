รัฐบาลไทย-ข่าวทำเนียบรัฐบาล-ผู้ช่วยรัฐมนตรีฯ จักรพล ร่วมแสดงความยินดีในโอกาสครบรอบ 65 ปี การท่องเที่ยวแห่งประเทศไทย


วันอังคารที่ 18 มีนาคม 2568
ผู้ช่วยรัฐมนตรีฯ จักรพล ร่วมแสดงความยินดีในโอกาสครบรอบ 65 ปี การท่องเที่ยวแห่งประเทศไทย
ผู้ช่วยรัฐมนตรีฯ จักรพล ร่วมแสดงความยินดีในโอกาสครบรอบ 65 ปี การท่องเที่ยวแห่งประเทศไทย
วันที่ 18 มีนาคม 2568 เวลา 08.30 น. นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ ร่วมแสดงความยินดีในโอกาสวันคล้ายวันสถาปนาการท่องเที่ยวแห่งประเทศไทย (ททท.) ครบรอบ 65 ปี ณ ห้องโถงธนะรัชต์ อาคารการท่องเที่ยวแห่งประเทศไทย สำนักงานใหญ่ กรุงเทพมหานคร
ในโอกาสนี้ นายจักรพลฯ ได้กล่าวแสดงความชื่นชมต่อบทบาทของ ททท. ในฐานะองค์กรหลักด้านการท่องเที่ยวของประเทศไทยที่มีส่วนสำคัญในการขับเคลื่อนอุตสาหกรรมท่องเที่ยวให้เติบโตอย่างมั่นคงและยั่งยืน
“รู้สึกยินดีอย่างยิ่งที่การท่องเที่ยวแห่งประเทศไทยก้าวสู่ปีที่ 65 ซึ่งถือเป็นอีกก้าวสำคัญขององค์กรที่เป็นเสาหลักในการพัฒนาเศรษฐกิจด้านการท่องเที่ยวของไทย ขอให้ ททท. เติบโตต่อไปอย่างยั่งยืน และยังคงเป็นกำลังสำคัญในการส่งเสริมอุตสาหกรรมท่องเที่ยวและกีฬา ตามนโยบายของรัฐบาล เพื่อขับเคลื่อนเศรษฐกิจและสร้างมูลค่าเพิ่มให้กับประเทศไทย”
ทั้งนี้ การท่องเที่ยวแห่งประเทศไทยก่อตั้งขึ้นเมื่อวันที่ 18 มีนาคม 2503 และมีบทบาทสำคัญในการพัฒนาและส่งเสริมการท่องเที่ยวไทยให้เป็นที่รู้จักในระดับสากล รวมถึงการสร้างรายได้จากภาคการท่องเที่ยวให้เป็นหนึ่งในเสาหลักของเศรษฐกิจไทย

ที่มา : https://www.thaigov.go.th/news/contents/details/94478