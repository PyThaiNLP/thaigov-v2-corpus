รัฐบาลไทย-ข่าวทำเนียบรัฐบาล-นายกฯ ขอทุกรัฐมนตรี เตรียมข้อมูลให้พร้อมอภิปรายไม่ไว้วางใจ 24-26 มีนาคมนี้  ขณะที่นโยบายแก้ “บุหรี่ไฟฟ้า..ไม่จบไม่เลิก ”


วันอังคารที่ 18 มีนาคม 2568
18/03/2568
พิมพ์
นายกฯ ขอทุกรัฐมนตรี เตรียมข้อมูลให้พร้อมอภิปรายไม่ไว้วางใจ 24-26 มีนาคมนี้  ขณะที่นโยบายแก้ “บุหรี่ไฟฟ้า..ไม่จบไม่เลิก ”
นายกฯ ขอบคุณทุกส่วนราชการ ทำงานจริงจัง 15 วัน ปราบมากกว่าปี 67 ทั้งปี ด้าน รมว.อว.ขานรับบุคลากรการศึกษา คาดโทษหากยุ่งเกี่ยวโดนทั้งอาญา และ วินัย ล่าสุดนายกฯ เตรียมเป็นประธานทำลายบุหรี่ไฟฟ้ากว่า1 ล้านชิ้น
วันนี้ (18 มีนาคม 2568) นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า ในการประชุมคณะรัฐมนตรีครั้งที่ 11 ประจำปี 2568  วันอังคารที่ 18 มีนาคม  2568 นายกรัฐมนตรี มีข้อสั่งการในการประชุม ดังนี้
ในการประชุมคณะรัฐมนตรีครั้งที่ 12 ในวันอังคารที่ 25 มีนาคม 2568 นั้น เลขาธิการคณะรัฐมนตรีได้แจ้งต่อที่ประชุมว่า การประชุม ครม.ในสัปดาห์หน้าจะเลื่อนออกไปเป็นวันพฤหัสบดีที่ 27 มีนาคม  2568
โดยนายกรัฐมนตรี ได้ขอให้รัฐมนตรีทุกท่านได้เตรียมความพร้อมในการอภิปรายไม่ไว้วางใจ ในวันจันทร์ที่ 24 – วันพุธที่ 26 มีนาคม 2568  นี้ โดยให้เตรียมข้อมูลให้พร้อมในทุกมิติของส่วนราชการ ที่อาจจะมีการอภิปรายไปถึงทุกกระทรวง เพื่อชี้แจงต่อที่ประชุมสภาผู้แทนราษฎรต่อไป
นายกรัฐมนตรี มีข้อสั่งการเรื่องการจัดการบุหรี่ไฟฟ้า ตามนโยบายของรัฐบาลว่า  มาตรการจัดการปัญหาและควบคุมบุหรี่ไฟฟ้าของรัฐบาลนั้น นายกรัฐมนตรีได้เชิญประชุมหน่วยงานที่เกี่ยวข้องและ ได้มอบหมายให้รัฐมนตรีประจำสำนักนายกรัฐมนตรี นางสาวจิราพร  สินธุไพร  รับผิดชอบในการปราบปรามบุหรี่ไฟฟ้าที่เป็นปัญหาที่กระทบต่อสังคมไทย โดยเฉพาะอย่างยิ่งกับเด็กและเยาวชน โดยได้เน้นย้ำให้จับกุมและลงโทษผู้ผลิต ผู้นำเข้า และผู้ขาย  และหน่วยงานราชการที่ละเว้นการปฏิบัติหน้าที่ อย่างเด็ดขาด ตลอดจน ขอให้กระทรวงศึกษาธิการ และ กระทรวงการอุดมศึกษา วิทยาศาสตร์ วิจัยและนวัตกรรม ได้ให้ความรู้ที่ถูกต้องแก่นักเรียน เพื่อให้ทราบถึงผลเสียของการใช้บุหรี่ไฟฟ้า ซึ่งอาจจะขยายไปสู่การใช้สารเสพติดประเภทอื่นได้
โดยพบว่าตลอดระยะเวลากว่า 2 สัปดาห์ หลังจากที่รัฐบาลได้สั่งการเรื่องปราบบุหรี่ไฟฟ้าอย่างจริงจัง ตัวเลขสถิติการปราบปรามอย่างเห็นผล เป็นที่น่าพอใจ มีการดำเนินคดีในช่วงเวลา 15 วัน ถึง 1,078 คดี ผู้ต้องหา 1,104 คน จำนวนของกลาง 900,444 ชิ้น มูลค่าของกลาง กว่า 120 ล้านบาท ซึ่งนายกรัฐมนตรี จะไปตรวจและเป็นประธานในการทำลายของกลางภายในสัปดาห์นี้
นอกจากนี้ ได้กำชับให้ทางกระทรวงศึกษาธิการ กระทรวงการอุดมศึกษา วิทยาศาสตร์ วิจัยและนวัตกรรม ดำเนินการร่วมกันในทุกมิติเพื่อแก้ไขปัญหา โดยนางสาว ศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัย และนวัตกรรม ได้รายงานว่า กระทรวงฯ ได้ออกมาตรการ และกำชับให้ผู้บริหาร ครู และบุคลากรทางการศึกษา ตระหนักว่าบุหรี่ไฟฟ้าเป็นสิ่งผิดกฎหมาย หากตรวจพบว่าบุคลากรทางการศึกษาคนใด ปล่อยปละละเลย  หรือรู้เห็นเป็นใจ หรือและยังนำบุหรี่ไฟฟ้ามาใช้ จะถูกดำเนินการทางกฎหมาย และทางวินัย เพราะบุคคลเหล่านี้จะต้องเป็นตัวอย่างที่ดีให้แก่เด็ก และเยาวชน
“ดิฉันคิดว่าเป็นมาตรการที่ดี ที่ข้าราชการทุกท่านในหน่วยราชการอื่น ๆ ต้องนำไปปฏิบัติใช้ เพื่อให้เกิดผลอย่างเป็นรูปธรรม และจะเป็นการลดปริมาณบุหรี่ไฟฟ้าได้อย่างรวดเร็ว เพราะหากไม่มีผู้ใช้แล้ว ผู้ผลิต และผู้จำหน่ายก็จะหมดไปตามลำดับ จึงขอให้กระทรวงต่าง ๆ นำมาตรการดังกล่าว ไปปรับใช้อย่างเหมาะสม”นายกรัฐมนตรีกล่าว

ที่มา : https://www.thaigov.go.th/news/contents/details/94472