รัฐบาลไทย-ข่าวทำเนียบรัฐบาล-“กฤชนนท์” ผู้ช่วย รมต.คมนาคม ลงพื้นที่ตรวจสอบ - สางปัญหา สะพานลอยหน้าตลาดทะเลไทย หลังมีเหตุการก่อสร้างพาดผ่าน เผยทางเดินเบี่ยงจะใช้ได้ถึง 15 ต.ค. นี้ 


วันอังคารที่ 18 มีนาคม 2568
“กฤชนนท์” ผู้ช่วย รมต.คมนาคม ลงพื้นที่ตรวจสอบ - สางปัญหา สะพานลอยหน้าตลาดทะเลไทย หลังมีเหตุการก่อสร้างพาดผ่าน เผยทางเดินเบี่ยงจะใช้ได้ถึง 15 ต.ค. นี้
“กฤชนนท์” ผู้ช่วย รมต.คมนาคม ลงพื้นที่ตรวจสอบ - สางปัญหา สะพานลอยหน้าตลาดทะเลไทย หลังมีเหตุการก่อสร้างพาดผ่าน เผยทางเดินเบี่ยงจะใช้ได้ถึง 15 ต.ค. นี้ ยืนยัน 1 พ.ย. 68 สะพานลอยใหม่ต้องเสร็จ เริ่มให้ประชาชนใช้บริการ ย้ำต้องคำนึงถึงความปลอดภัยเป็นหลัก
นายกฤชนนท์ อัยยปัญญา ผู้ช่วยรัฐมนตรีประจำกระทรวงคมนาคม ในฐานะโฆษกกระทรวงคมนาคม เปิดเผยว่า ตามที่ได้รับมอบหมายจาก นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม ให้ลงพื้นที่ตรวจสอบและแก้ไขปัญหาสะพานลอยคนเดินข้ามหน้าตลาดทะเลไทย ถนนพระราม 2 จังหวัดสมุทรสาคร บริเวณการก่อสร้างทางยกระดับโครงการทางหลวงพิเศษระหว่างเมืองหมายเลข 82 สายบางขุนเทียน - บ้านแพ้ว (M82) โดยสะพานลอยจุดดังกล่าวขณะนี้มีการก่อสร้างทางยกระดับพาดผ่าน ตั้งแต่ช่วงเดือนมีนาคม 2568 ส่งผลให้เกิดความไม่สะดวกในการใช้งานสะพานลอยเดิม โดยสะพานลอยแห่งนี้เริ่มเปิดใช้ตั้งแต่ปี 2549 ซึ่งที่ผ่านมาประชาชนนิยมใช้จำนวนมาก
โดยที่ผ่านมากรมทางหลวง (ทล.) ได้ดำเนินการปรับปรุงสร้างทางเดินเบี่ยงชั่วคราว เพื่อให้ประชาชนที่เดินสัญจรมีระยะความสูงที่มากกว่า 2 เมตร จึงได้นำชุดโครงสร้างนั่งร้านเหล็กที่มีความมั่นคงแข็งแรง สามารถรับน้ำหนักได้ และมีความปลอดภัยต่อผู้ใช้งานมาติดตั้ง แต่พบว่ายังไม่มีความสะดวก เนื่องด้วยผู้ใช้สัญจรต้องเดินลงและเดินขึ้น ส่งผลต่อความไม่สะดวกสบายของผู้สัญจร จึงขอชี้แจงว่าทางเบี่ยงดังกล่าวจะใช้ถึงวันที่ 15 ตุลาคม 2568 หลังจากนั้นจะรื้อสะพานลอยคอนกรีตออกและจะดำเนินการติดตั้งสะพานลอยใหม่ภายใน 2 สัปดาห์ จึงมั่นใจว่าจะแล้วเสร็จพร้อมให้ประชาชนได้ใช้บริการในวันที่ 1 พฤศจิกายน 2568 อย่างแน่นอน
“ผมขออภัยอย่างสูงต่อการสัญจรที่ไม่สะดวกระหว่างการก่อสร้าง รวมถึงขณะที่ทำการรื้อย้ายโครงสร้างของสะพานลอยแห่งนี้ แต่หลังจากเสร็จแล้ว มั่นใจว่าจะประชาชนจะใช้งานสัญจรได้สะดวกมากขึ้น โดยจะเน้นถึงความปลอดภัยของผู้สัญจรและผู้ก่อสร้าง” นายกฤชนนท์ กล่าว
ด้านนายชวเลิศ เลิศชวนะกุล วิศวกรใหญ่ด้านควบคุมการก่อสร้าง ทล. กล่าวต่อว่า สำหรับสะพานลอยคนเดินข้ามใหม่นั้น จะมีรูปแบบเป็นโครงสร้างเหล็กที่มีความหนา สามารถนำมาติดตั้งบนเสาสะพานลอยเดิมได้โดยไม่ต้องรื้อถอนโครงสร้างเดิมทั้งหมด โดยทางโครงการฯ จะดำเนินให้แล้วเสร็จในวันที่ 1 พฤศจิกายน 2568 ตามที่ได้รับมอบหมาย ทั้งนี้ สะพานลอยดังกล่าวได้ดำเนินการบนมาตรฐานความปลอดภัยระดับสูง และมีความแข็งแรง สามารถรองรับการใช้งานได้อย่างมีประสิทธิภาพ โดยสะพานลอยแห่งนี้จะมีระดับที่ห่างจากสะพานทางยกระดับ 2.10 เมตร และมีความสูงจากระดับพื้น 5.50 เมตร ตามหลักมาตรฐาน เพื่อให้รถทุกประเภทสามารถสัญจรได้อย่างสะดวก
สำหรับทางเดินเบี่ยงชั่วคราวที่ใช้อยู่ในขณะนี้ ย้ำว่ามีความแข็งแรง ผู้สัญจรมีความปลอดภัยอย่างแน่นอน และสามารถรองรับการใช้งานได้อย่างมีประสิทธิภาพ ซึ่งจะใช้ได้ไปจนถึงวันที่ 15 ตุลาคม 2568 โดยสะพานแห่งนี้อยู่ในพื้นที่ความรับผิดชอบของโครงการก่อสร้างทางยกระดับของโครงการ M82 สายบางขุนเทียน - บ้านแพ้ว (สัญญาที่ 6)
นายชวนเลิศ กล่าวอีกว่า ทางหน่วยงานใคร่ขอความร่วมมือประชาชนในการใช้ทางเดินข้ามชั่วคราว ปฏิบัติตามป้ายเตือนเพื่อความปลอดภัยในระหว่างการก่อสร้าง และหากพบเห็นเส้นทางหรือโครงการก่อสร้างที่อาจก่อให้เกิดอันตราย สามารถแจ้งได้ที่สายด่วน ทล. โทร. 1586 (โทรฟรี 24 ชั่วโมง)

ที่มา : https://www.thaigov.go.th/news/contents/details/94485