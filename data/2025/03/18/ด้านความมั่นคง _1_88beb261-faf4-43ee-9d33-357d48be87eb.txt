รัฐบาลไทย-ข่าวทำเนียบรัฐบาล-“พิพัฒน์” สั่งเข้ม! มาตรการความปลอดภัยงานก่อสร้าง – คุมเข้มโครงการขนาดใหญ่ ป้องกันอุบัติเหตุซ้ำรอย


วันอังคารที่ 18 มีนาคม 2568
18/03/2568
พิมพ์
“พิพัฒน์” สั่งเข้ม! มาตรการความปลอดภัยงานก่อสร้าง – คุมเข้มโครงการขนาดใหญ่ ป้องกันอุบัติเหตุซ้ำรอย
“พิพัฒน์” สั่งเข้ม! มาตรการความปลอดภัยงานก่อสร้าง – คุมเข้มโครงการขนาดใหญ่ ป้องกันอุบัติเหตุซ้ำรอย
18 มีนาคม 2568 – กระทรวงแรงงาน นายพิพัฒน์ รัชกิจประการ รัฐมนตรีว่าการกระทรวงแรงงาน แสดงความห่วงใยต่อความปลอดภัยของแรงงานในภาคก่อสร้าง หลังเกิดอุบัติเหตุในโครงการก่อสร้างขนาดใหญ่บนถนนพระราม 2 พร้อมสั่งการ กรมสวัสดิการและคุ้มครองแรงงาน (กสร.) ดำเนินมาตรการเข้มงวด ป้องกันอุบัติเหตุจากการทำงานในโครงการก่อสร้างทั่วประเทศเดินหน้าตรวจสอบและบังคับใช้กฎหมายอย่างเข้มข้น เพื่อให้โครงการก่อสร้างทุกแห่งมีมาตรฐานความปลอดภัยที่รัดกุม และลดความเสี่ยงให้กับแรงงานทุกคน
นายพิพัฒน์ กล่าวว่า กระทรวงแรงงานโดยกรมสวัสดิการและคุ้มครองแรงงาน ได้กำหนดมาตรการป้องกันและตรวจสอบอย่างเข้มข้น เพื่อควบคุมความปลอดภัยในโครงการก่อสร้างทั่วประเทศ โดยเฉพาะพื้นที่เสี่ยง เช่น ถนนพระราม 2 พระราม 3 และโครงการรถไฟฟ้าหลายสาย ซึ่งมาตรการสำคัญ ได้แก่
1. ประสานให้หน่วยงานเจ้าของโครงการก่อสร้างขนาดใหญ่ เช่น กรมทางหลวง การทางพิเศษแห่งประเทศไทย การรถไฟฟ้าขนส่งมวลชนแห่งประเทศไทย การรถไฟแห่งประเทศไทย และกรุงเทพมหานคร กำชับให้ผู้รับเหมาทุกระดับปฏิบัติตาม พ.ร.บ. ความปลอดภัยฯ พ.ศ. 2554 และกฎกระทรวงที่เกี่ยวข้องอย่างเคร่งครัด
2. จัดประชุมร่วมกับผู้รับเหมาชั้นต้นและผู้รับเหมาช่วง เพื่อกำชับมาตรฐานความปลอดภัย และเน้นย้ำให้ทุกฝ่ายปฏิบัติตามมาตรฐานด้านความปลอดภัยในการทำงาน
3. ตรวจบูรณาการร่วมกับหน่วยงานที่เกี่ยวข้อง โดยทีมเฉพาะกิจของกรมสวัสดิการและคุ้มครองแรงงานจะร่วมมือกับ หน่วยงานปฏิบัติในพื้นที่ เจ้าของโครงการ และองค์กรด้านวิศวกรรม เพื่อตรวจสอบความปลอดภัยในพื้นที่ก่อสร้างขนาดใหญ่
4. กำกับดูแลมาตรฐานความปลอดภัยทั่วประเทศ โดยมีหนังสือสั่งการให้หน่วยปฏิบัติทั่วประเทศ เร่งรัดการตรวจสอบสถานที่ก่อสร้างทุกแห่ง และบูรณาการการตรวจร่วมกับสำนักงานประกันสังคมและกรมการจัดหางาน
5. สร้างการรับรู้ด้านความปลอดภัยให้แรงงาน ผ่านคู่มือความปลอดภัยหลายภาษา (เมียนมา กัมพูชา) เพื่อให้แรงงานต่างชาติสามารถเข้าถึงข้อมูลด้านความปลอดภัยได้อย่างถูกต้อง
6. เพิ่มช่องทางติดต่อประสานงานแบบออนไลน์ เพื่อให้เจ้าของโครงการและผู้รับเหมาสามารถแจ้งข้อมูลเกี่ยวกับมาตรการความปลอดภัยได้อย่างรวดเร็ว
7. บังคับใช้มาตรการฝึกอบรมความปลอดภัย (Safety Training) สำหรับแรงงานในภาคก่อสร้าง ตามมาตรา 13 และมาตรา 16 แห่ง พ.ร.บ. ความปลอดภัยฯ พ.ศ. 2554
นายพิพัฒน์ เน้นย้ำว่า “อุตสาหกรรมก่อสร้างเป็นฟันเฟืองสำคัญของเศรษฐกิจไทย แต่ต้องดำเนินการควบคู่กับความปลอดภัยของแรงงาน กระทรวงแรงงานจะทำงานอย่างใกล้ชิดกับทุกภาคส่วน เพื่อให้โครงการก่อสร้างเป็นพื้นที่ปลอดภัย และลดความเสี่ยงต่อชีวิตของแรงงานไทย” การดำเนินมาตรการนี้ไม่ใช่เพียงการแก้ปัญหาเฉพาะหน้า แต่เป็นการยกระดับมาตรฐานความปลอดภัยในอุตสาหกรรมก่อสร้างไทย ให้ทัดเทียมระดับสากล เพื่อสร้างสภาพแวดล้อมในการทำงานที่ปลอดภัยและมั่นคงให้กับแรงงานทุกคน

ที่มา : https://www.thaigov.go.th/news/contents/details/94476