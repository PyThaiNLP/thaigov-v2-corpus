รัฐบาลไทย-ข่าวทำเนียบรัฐบาล-“เดชอิศม์” เปิดเวที HA National Forum ชวนคนสาธารณสุขสร้างวัฒนธรรมคุณภาพและความปลอดภัย


วันอังคารที่ 18 มีนาคม 2568
“เดชอิศม์” เปิดเวที HA National Forum ชวนคนสาธารณสุขสร้างวัฒนธรรมคุณภาพและความปลอดภัย
รัฐมนตรีช่วยว่าการกระทรวงสาธารณสุข เปิดการประชุม HA National Forum ครั้งที่ 25 ภายใต้แนวคิด “Building Quality and Safety Culture for the Future Sustainability”
ชวนชาวสาธารณสุขร่วมสร้างวัฒนธรรมคุณภาพและความปลอดภัย เพื่อความยั่งยืนของระบบสุขภาพในอนาคต พร้อมมอบประกาศนียบัตรการรับรองคุณภาพให้แก่สถานพยาบาล 446 แห่ง
วันนี้ (18  มีนาคม 2568) ที่ห้องแกรนด์ไดมอนด์บอลรูม อาคารอิมแพ็ค ฟอรั่ม เมืองทองธานี จ.นนทบุรี  นายเดชอิศม์ ขาวทอง รัฐมนตรีช่วยว่าการกระทรวงสาธารณสุข เป็นประธานพิธีเปิดการประชุมวิชาการประจำปี HA National Forum ของสถาบันรับรองคุณภาพสถานพยาบาล (องค์การมหาชน) หรือ สรพ. พร้อมมอบประกาศนียบัตรการรับรองคุณภาพให้แก่สถานพยาบาล 446 แห่ง และปาฐกถาพิเศษเรื่อง “Building Quality and Safety Culture for the Future Sustainability สร้างวัฒนธรรมคุณภาพและความปลอดภัย เพื่อความยั่งยืนในอนาคต” โดยกล่าวว่า ปัจจุบันระบบสาธารณสุขทั่วโลกกําลังเผชิญกับความท้าทายจากการเปลี่ยนแปลงของโลกทั้งการเพิ่มขึ้นของประชากร ความก้าวหน้าทางการแพทย์ที่ทำให้คนมีอายุยืนยาวขึ้นจนเข้าสู่ภาวะสังคมสูงอายุการเพิ่มจำนวนของผู้ป่วยโรคเรื้อรัง ปัญหาการเปลี่ยนแปลงอุณหภูมิโลกและสิ่งแวดล้อม รวมถึงความก้าวหน้าทางเทคโนโลยีดิจิทัล ซึ่งทั้งหมดส่งผลกระทบต่อสุขภาพของประชาชน ระบบบริการสุขภาพและการให้บริการของบุคลากรสาธารณสุข ผู้ให้บริการ ผู้ป่วย และประชาชน รวมถึงองค์กรที่ขับเคลื่อนงานในระบบสุขภาพจึงต้องผนึกพลังกันเพื่อสร้างวัฒนธรรมคุณภาพและความปลอดภัย เพื่อความยั่งยืนของระบบสุขภาพในอนาคต
“ขอชื่นชมและขอแสดงความยินดีกับสถานพยาบาลทุกแห่งที่มุ่งมั่นพัฒนาคุณภาพอย่างต่อเนื่องตามมาตรฐานโรงพยาบาลและบริการสุขภาพ (HA) ซึ่งเป็นมาตรฐานที่ได้รับการยอมรับในระดับสากล ผ่านการรับรองโดยองค์กรระหว่างประเทศ The International Society for Quality in Health Care External Evaluation Association หรือ ISQuaEEA รวมถึงมาตรฐานอื่นๆ ของสถาบัน ได้แก่ มาตรฐานระบบสุขภาพระดับอำเภอ มาตรฐานศูนย์บริการสาธารณสุข และมาตรฐานสถานพยาบาลปฐมภูมิ ซึ่งจะเป็นหลักประกันให้กับประชาชนและผู้รับบริการได้มั่นใจว่าจะได้รับบริการสุขภาพที่ดี มีคุณภาพและความปลอดภัย” นายเดชอิศม์กล่าว
ด้าน พญ.ปิยวรรณ ลิ้มปัญญาเลิศ ผู้อำนวยการ สรพ. กล่าวว่า การประชุมวิชาการฯ ครั้งที่ 25 จัดขึ้นระหว่างวันที่ 18 - 21 มีนาคม 2568 เพื่อเป็นพื้นที่สร้างการเรียนรู้และแรงบันดาลใจในการทำงานที่จะเป็นประโยชน์ต่อการพัฒนาคุณภาพสถานพยาบาล เป็นต้นแบบในการขับเคลื่อนให้เกิดวัฒนธรรมคุณภาพร่วมกันของทุกภาคส่วน และเป็นแรงผลักดันที่ทรงพลังและมีคุณค่าต่อระบบบริการสุขภาพของประเทศไทย  กิจกรรมภายในงาน ประกอบด้วย การแลกเปลี่ยนเรียนรู้องค์ความรู้ด้านวิชาการในการพัฒนาคุณภาพและความปลอดภัยของสถานพยาบาล ด้านมาตรฐานและการรับรองกระบวนการคุณภาพในระดับประเทศ การแสดงผลการดำเนินงานและสร้างแรงบันดาลใจในการนำความรู้ไปใช้ประโยชน์ในการพัฒนาคุณภาพของบุคลากรสาธารณสุข การจัดแสดงผลงานวิชาการการพัฒนาคุณภาพของสถานพยาบาลรวมกว่า 900 เรื่อง โดยมีผลงานเด่นที่ผ่านการคัดเลือก 21 เรื่อง แบ่งเป็น การนำเสนอในรูปแบบโปสเตอร์ 18 เรื่อง และงานวิจัย 3 เรื่อง และการมอบประกาศนียบัตรให้กับสถานพยาบาล ศูนย์บริการสาธารณสุข สถานพยาบาลปฐมภูมิ ที่ผ่านการรับรองกระบวนการคุณภาพตามมาตรฐานรวม 446 แห่ง โดยได้จัดประชุมในระบบออนไลน์ด้วย เพื่อเปิดโอกาสให้โรงพยาบาลและบุคลากรสาธารณสุขทุกพื้นที่ ได้เข้าถึงองค์ความรู้และวิชาการโดยไม่เสียค่าใช้จ่าย มีบุคลากรทางการแพทย์และสาธารณสุขจากหลายสาขาวิชาชีพ ได้แก่ แพทย์ ทันตแพทย์ พยาบาล เภสัชกร นักกายภาพบำบัด นักเทคนิคการแพทย์ นักรังสีการแพทย์ และเจ้าหน้าที่สาธารณสุข จากสถานพยาบาลภาครัฐทุกระดับ ภาคเอกชน องค์กรวิชาชีพ และภาคีเครือข่ายทั่วประเทศ รวมทั้งวิทยากรผู้ทรงคุณวุฒิ เข้าร่วมกว่า 7,500 คน
********************************************* 18 มีนาคม 2568

ที่มา : https://www.thaigov.go.th/news/contents/details/94494