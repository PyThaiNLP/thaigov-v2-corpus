รัฐบาลไทย-ข่าวทำเนียบรัฐบาล-รมว.สรวงศ์ เทียนทอง ร่วมพิธีไหว้ครูมวยไทยโลก ครั้งที่ 17 ยกระดับ Soft Power มวยไทยสู่เวทีโลก


วันอังคารที่ 18 มีนาคม 2568
รมว.สรวงศ์ เทียนทอง ร่วมพิธีไหว้ครูมวยไทยโลก ครั้งที่ 17 ยกระดับ Soft Power มวยไทยสู่เวทีโลก
รมว.สรวงศ์ เทียนทอง ร่วมพิธีไหว้ครูมวยไทยโลก ครั้งที่ 17 ยกระดับ Soft Power มวยไทยสู่เวทีโลก
วันที่ 17 มีนาคม 2568 เวลา 18.00 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานในพิธี ไหว้ครูมวยไทยโลก ครั้งที่ 17 ร่วมกับ นายประพันธ์ ตรีบุบผา รองผู้ว่าราชการจังหวัดพระนครศรีอยุธยา โดยมี นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ, นางสาวฐาปนีย์ เกียรติไพบูลย์ ผู้ว่าการการท่องเที่ยวแห่งประเทศไทย, คณะกรรมาธิการและที่ปรึกษาสมาชิกวุฒิสภา, คณะกรรมการการท่องเที่ยวแห่งประเทศไทย, ผู้แทนจากสถานทูตหลายประเทศ ตลอดจนนักมวยไทยจากทั่วโลก เข้าร่วม ณ วัดมหาธาตุ อุทยานประวัติศาสตร์ พระนครศรีอยุธยา
รมว.สรวงศ์ กล่าวว่า “งานไหว้ครูมวยไทยโลก เป็นการผสมผสานศิลปวัฒนธรรมและกีฬาให้เป็นหนึ่งเดียว พร้อมส่งเสริม Soft Power ของไทย ผ่านเอกลักษณ์มวยไทยที่ได้รับการยอมรับในระดับสากล ซึ่งเป็นการท่องเที่ยวเชิงประสบการณ์ที่ดึงดูดนักท่องเที่ยวและนักกีฬาจากทั่วโลก”
ส่งเสริมมวยไทยเป็น Soft Power กระตุ้นเศรษฐกิจการท่องเที่ยว
รมว.สรวงศ์ เน้นย้ำว่า การจัดงานนี้ถือเป็นกลไกสำคัญในการผลักดัน "มวยไทย" ให้เป็นที่รู้จักและได้รับความนิยมมากขึ้นในเวทีโลก โดยปีนี้จัดขึ้นในพื้นที่ที่มีคุณค่าทางประวัติศาสตร์ของไทย ซึ่งเป็น มรดกโลก อันทรงคุณค่า ทั้งนี้ การท่องเที่ยวเชิงกีฬาผสมผสานวัฒนธรรมเช่นนี้ช่วยสร้างรายได้ กระตุ้นการใช้จ่าย และเพิ่มวันพักของนักท่องเที่ยวให้ยาวนานขึ้น ส่งผลดีต่อเศรษฐกิจโดยรวม
“ขอขอบคุณทุกภาคส่วนที่ร่วมสนับสนุนงานนี้ โดยเฉพาะนักมวยไทยทั้งชาวไทยและชาวต่างชาติที่มีบทบาทสำคัญในการเผยแพร่มวยไทยสู่สายตาชาวโลก ผมหวังเป็นอย่างยิ่งว่าศิลปะมวยไทยจะได้รับการสืบสานและพัฒนาให้คงอยู่ต่อไปอย่างยั่งยืน” รมว.สรวงศ์ กล่าว
ไหว้ครูมวยไทย – พิธีกรรมศักดิ์สิทธิ์แห่งศิลปะมวยไทย
พิธีไหว้ครูมวยไทยเป็นวัฒนธรรมที่นักมวยทุกคนต้องปฏิบัติก่อนการขึ้นชก ถือเป็นการแสดงความเคารพต่อครูบาอาจารย์ บิดามารดา และสิ่งศักดิ์สิทธิ์ ตลอดจนเป็นสัญลักษณ์ของความเป็นศิษย์มีครู ในอดีต การไหว้ครูมวยไทยยังเป็นพิธีถวายบังคมต่อพระมหากษัตริย์ ซึ่งทรงให้การอุปถัมภ์มวยไทยอย่างต่อเนื่อง
การร่ายรำมวยไทย นอกจากเป็นเอกลักษณ์ของแต่ละสำนักหรือค่ายมวยแล้ว ยังเป็นกลยุทธ์ที่ช่วยให้นักมวยได้สังเกตเชิงคู่ต่อสู้และอบอุ่นร่างกายก่อนการแข่งขัน ถือเป็นมรดกทางวัฒนธรรมที่ควรค่าแก่การอนุรักษ์และส่งเสริมในระดับนานาชาติ
การจัดงานไหว้ครูมวยไทยโลก ครั้งที่ 17 ในปีนี้ สะท้อนถึงการสืบสานประเพณีอันทรงคุณค่าควบคู่ไปกับการขับเคลื่อนเศรษฐกิจการท่องเที่ยวของไทย ซึ่งสอดคล้องกับนโยบายของกระทรวงการท่องเที่ยวและกีฬาในการพัฒนา "มวยไทยสู่เวทีโลก" อย่างยั่งยืน

ที่มา : https://www.thaigov.go.th/news/contents/details/94465