รัฐบาลไทย-ข่าวทำเนียบรัฐบาล- “ไม่จบไม่เลิก…” นายกฯ สั่งการเด็ดขาด บุหรี่ไฟฟ้าต้องหมดไป ลงลุยตรวจโกดังย่านบางบัวทอง ด้วยตัวเองหลังพบคลังเถื่อนตุนบุหรี่ไฟฟ้ามูลค่ากว่า 130 ล้านบาท 


วันอังคารที่ 18 มีนาคม 2568
18/03/2568
พิมพ์
“ไม่จบไม่เลิก…” นายกฯ สั่งการเด็ดขาด บุหรี่ไฟฟ้าต้องหมดไป ลงลุยตรวจโกดังย่านบางบัวทอง ด้วยตัวเองหลังพบคลังเถื่อนตุนบุหรี่ไฟฟ้ามูลค่ากว่า 130 ล้านบาท
“ไม่จบไม่เลิก…” นายกฯ สั่งการเด็ดขาด บุหรี่ไฟฟ้าต้องหมดไป ลงลุยตรวจโกดังย่านบางบัวทอง ด้วยตัวเองหลังพบคลังเถื่อนตุนบุหรี่ไฟฟ้ามูลค่ากว่า 130 ล้านบาท ย้ำต้องดำเนินคดีผู้นำเข้า ผู้ขาย และหน่วยงานราชการที่ละเว้นการปฏิบัติหน้าที่อย่างเด็ดขาด
วันนี้ (18 มีนาคม 2568) เวลา 11.40 น. ณ โกดัง อำเภอบางบัวทอง จังหวัดนนทบุรี นางสาวแพทองธาร ชินวัตร นายกรัฐมนตรี ติดตามความคืบหน้าการปราบปรามบุหรี่ไฟฟ้าผิดกฎหมาย หลังชุดสืบนครบาล IDMB บูรณาการร่วมกับฝ่ายปกครองจังหวัดนนทบุรี เปิดปฏิบัติการ “Operation Smoke Out” ปิดล้อมตรวจค้นเป้าหมายในพื้นที่จังหวัดนนทบุรีจำนวน 10 จุด ผลการตรวจค้น สามารถตรวจยึดของกลาง เป็นบุหรี่ไฟฟ้า น้ำยาบุหรี่ไฟฟ้า และอุปกรณ์ที่เกี่ยวข้องรวมกันกว่า 260,000 รายการ มูลค่ารวมกว่า 130,000,000 บาท โดยมี นางสาวจิราพร สินธุไพร รัฐมนตรีประจำสำนักนายกรัฐมนตรี นายพรหมินทร์ เลิศสุริย์เดช เลขาธิการนายกรัฐมนตรี และหน่วยงานที่เกี่ยวข้องร่วมด้วย
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรีกล่าวชื่นชมและขอบคุณเจ้าหน้าที่ทุกฝ่ายที่ปฏิบัติงานอย่างเข้มแข็ง พร้อมทั้งเน้นย้ำให้ดำเนินคดีผู้นำเข้า ผู้ขาย และหน่วยงานราชการที่ละเว้นการปฏิบัติหน้าที่ตามกฎหมายอย่างเด็ดขาด โดยให้เร่งขยายผลถึงเครือข่ายที่เกี่ยวข้อง เพื่อรื้อถอนขบวนการลักลอบค้าบุหรี่ไฟฟ้าให้หมดไป นอกจากนี้ นายกรัฐมนตรีได้สั่งการกระทรวงศึกษาธิการ และกระทรวงการอุดมศึกษา วิทยาศาสตร์ วิจัยและนวัตกรรม ให้ความรู้ที่ถูกต้องแก่นักเรียน เพื่อให้ทราบถึงผลเสียจากการใช้บุหรี่ไฟฟ้า รวมทั้งกำชับให้ผู้บริหาร ครู และบุคลากรทางการศึกษา ตระหนักว่าบุหรี่ไฟฟ้าเป็นสิ่งผิดกฎหมาย หากตรวจพบว่าบุคลากรทางการศึกษาคนใด นำบุหรี่ไฟฟ้ามาใช้ จะถูกดำเนินการทางกฎหมายและทางวินัย เพราะบุคคลเหล่านี้จะต้องเป็นตัวอย่างที่ดีให้แก่เด็กและเยาวชน
“รัฐบาลให้ความสำคัญถึงผลกระทบต่อสุขภาพของประชาชนและเยาวชนไทย พร้อมเดินหน้าบังคับใช้กฎหมายอย่างจริงจัง เพื่อปกป้องสุขภาพของประชาชนและสร้างสังคมที่ปลอดภัยจากบุหรี่ไฟฟ้า โดยภารกิจนี้ ไม่จบไม่เลิก ” นายกรัฐมนตรี ย้ำ

ที่มา : https://www.thaigov.go.th/news/contents/details/94482