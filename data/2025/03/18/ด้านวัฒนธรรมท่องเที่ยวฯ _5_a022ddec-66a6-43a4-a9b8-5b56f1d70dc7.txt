รัฐบาลไทย-ข่าวทำเนียบรัฐบาล-ผู้ช่วยรัฐมนตรีฯ จักรพล เป็นประธานประชุมส่งเสริมธุรกิจที่พักเพื่อการท่องเที่ยว


วันอังคารที่ 18 มีนาคม 2568
ผู้ช่วยรัฐมนตรีฯ จักรพล เป็นประธานประชุมส่งเสริมธุรกิจที่พักเพื่อการท่องเที่ยว
ผู้ช่วยรัฐมนตรีฯ จักรพล เป็นประธานประชุมส่งเสริมธุรกิจที่พักเพื่อการท่องเที่ยว
วันที่ 18 มีนาคม 2568 เวลา 13.00 น. นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ เป็นประธานการประชุมเพื่อส่งเสริมธุรกิจที่พักเพื่อการท่องเที่ยว ณ ห้องประชุม 2 ชั้น 3 กระทรวงการท่องเที่ยวและกีฬา
ในการประชุมครั้งนี้ กระทรวงการท่องเที่ยวและกีฬาได้เน้นย้ำแนวทางการส่งเสริมธุรกิจที่พักเพื่อการท่องเที่ยวให้มีมาตรฐานและถูกต้องตามกฎหมาย เนื่องจากปัจจุบันธุรกิจที่พักมีการเติบโตอย่างต่อเนื่อง และมีความหลากหลายมากขึ้น ทั้งโรงแรม โฮสเทล โฮมสเตย์ และที่พักทางเลือกอื่น ๆ
นายจักรพลฯ กล่าวถึงความสำคัญของการกำกับดูแลธุรกิจที่พักให้ดำเนินการตาม พระราชบัญญัติโรงแรม พ.ศ. 2547 และกฎหมายที่เกี่ยวข้อง เพื่อสร้างความเชื่อมั่นให้กับนักท่องเที่ยว และเพิ่มขีดความสามารถในการแข่งขันของอุตสาหกรรมท่องเที่ยวไทยในระดับสากล
ในที่ประชุมได้มีการสรุปแนวทางดำเนินการที่สำคัญ ได้แก่
แต่งตั้งคณะทำงานส่งเสริมธุรกิจที่พักเพื่อการท่องเที่ยว โดยคำสั่งกระทรวงการท่องเที่ยวและกีฬา ให้นายจักรพล ตั้งสุทธิธรรม ดำรงตำแหน่งประธานคณะทำงาน
ผลักดันการส่งเสริมที่พักทั่วประเทศให้เป็นไปตามกฎหมาย โดยกรมการท่องเที่ยว ได้ดำเนินการกำกับดูแลและพิจารณาประเด็นสำคัญที่ได้จากการประชุม เพื่อให้การดำเนินธุรกิจเป็นไปอย่างมีมาตรฐานและปลอดภัย
กระทรวงการท่องเที่ยวและกีฬามุ่งมั่นที่จะส่งเสริมและพัฒนาธุรกิจที่พักเพื่อการท่องเที่ยวให้เติบโตอย่างยั่งยืน ตอบสนองต่อความต้องการของนักท่องเที่ยวทั้งในประเทศและต่างประเทศ อันจะช่วยขับเคลื่อนเศรษฐกิจและเพิ่มศักยภาพให้ประเทศไทยเป็นจุดหมายปลายทางการท่องเที่ยวระดับโลกต่อไป

ที่มา : https://www.thaigov.go.th/news/contents/details/94488