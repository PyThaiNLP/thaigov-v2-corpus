รัฐบาลไทย-ข่าวทำเนียบรัฐบาล-ปลัด พม. หนุนเครือข่าย พัฒนาศักยภาพเด็ก เยาวชน รู้เท่าทันสื่อ ย้ำ เป็นโซ่ข้อกลาง สื่อสารสังคมทุกช่วงวัย


วันอังคารที่ 18 มีนาคม 2568
ปลัด พม. หนุนเครือข่าย พัฒนาศักยภาพเด็ก เยาวชน รู้เท่าทันสื่อ ย้ำ เป็นโซ่ข้อกลาง สื่อสารสังคมทุกช่วงวัย
ปลัด พม. หนุนเครือข่าย พัฒนาศักยภาพเด็ก เยาวชน รู้เท่าทันสื่อ ย้ำ เป็นโซ่ข้อกลาง สื่อสารสังคมทุกช่วงวัย
วันที่ 17 มีนาคม 2568 กระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.) ร่วมกับสมาคมวิทยุและสื่อเพื่อเด็กและเยาวชน (สสดย.) สำนักงานกองทุนสนับสนุนการสร้างเสริมสุขภาพ (สสส.) และกองบัญชาการตำรวจสืบสวนสอบสวนอาชญากรรมทางเทคโนโลยี (บช.สอท.) สำนักงานตำรวจแห่งชาติ (ตร.) จัดอบรมเชิงปฏิบัติการโครงการสานพลังเพื่อพัฒนาศักยภาพเด็กและเยาวชนด้านการรู้เท่าทันสื่อ เท่าทันชีวิต และสังคม และการอบรมเชิงปฏิบัติการ “เยาวชนคนสร้างสื่อ...สื่อสารสังคมทุกช่วงวัย” โดยมี นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานเปิดโครงการ  พร้อมด้วย ดร.ธีรารัตน์ พันทวี วงศ์ธนะเอนก นายกสมาคมวิทยุสื่อเพื่อเด็กและเยาวชน กล่าวรายงานความเป็นมาของโครงการ และนางอภิญญา ชมภูมาศ อธิบดีกรมกิจการเด็กและเยาวชน กล่าวถึงความสำคัญของความร่วมมือ ณ โรงแรมรอยัลซิตี้ กรุงเทพฯ
นายอนุกูล กล่าวว่า สภาเด็กและเยาวชน จำเป็นต้องใช้ประสบการณ์ในเชิงวิเคราะห์เชื่อมโยงจากประสบการณ์ในเวทีต่างๆ รวมถึงการอบรมเชิงปฏิบัติการในครั้งนี้ จะทำให้น้องๆ สามารถวิเคราะห์เหตุปัจจัยที่จะนำไปสู่การเป็นโซ่ข้อกลางให้กับสังคมไทยและคนทุกช่วงวัยที่จะทำให้การสื่อสารที่เหมือนการจราจรบนเส้นทางต่างๆ ไม่เกิดวิกฤติ ซึ่งการสื่อสารไม่สามารถควบคุมได้ทั้งหมด เพราะฉะนั้น การสื่อสารจึงเป็นเรื่องสำคัญ โดยเฉพาะปัจจุบันเราเห็นว่าหลายเรื่องที่กำลังเผชิญ ล้วนแล้วต้องใช้การสื่อสาร และการสื่อสารนั้นมีหลักการ มีหลักคิดที่ถูกต้อง ถ้าสภาเด็กและเยาวชนสามารถเข้าใจเกี่ยวกับองค์ความรู้เรื่องการสื่อสารแล้ว จะมีคุณค่าให้กับสังคม ซึ่งผู้เข้ารับการอบรมสามารถใช้ความรู้เหล่านี้กับคนรอบข้าง ทำให้การสื่อสารและการอยู่ร่วมกันในสังคมมีบรรยากาศที่ดี และมีความสุขมากขึ้น
นายอนุกูล กล่าวว่า วันนี้เราสื่อสารผ่านโลกโซเชียลกันมากขึ้น อาจมีความกระทบกระทั่งกัน โดยเฉพาะทางด้านจิตใจ ซึ่งเมื่อก่อนเรากลัวว่าคนจะชกต่อยกัน จะมีปัญหากัน แต่วันนี้ปรากฏว่าคนบาดเจ็บจากโลกโซเชียล ถูกหลอกจากการสื่อสาร รู้ไม่เท่าทันสื่อ วันนี้ต้องขอบคุณหลายภาคส่วน ทั้งสมาคมวิทยุและสื่อเพื่อเด็กและเยาวชน สำนักงานกองทุนสนับสนุนการสร้างเสริมสุขภาพ ตำรวจสืบสวนสอบสวนอาชญากรรมทางเทคโนโลยี และ สำนักงานตำรวจแห่งชาติ รวมถึงสภาเด็กและเยาวชน ที่ผนึกกำลังผ่านกลไกสำคัญของประเทศ ที่มีสภาเด็กและเยาวชนอยู่ครบทุกตำบล ทุกอำเภอ และทุกจังหวัดในประเทศไทย รวมถึงกรุงเทพมหานครที่มีสภาเด็กและเยาวชนครบทุกเขต เพราะฉะนั้นบทบาทสำคัญอยู่ที่สภาเด็กและเยาวชนในที่ประชุมแห่งนี้
“สภาเด็กและเยาวชนได้รับความไว้วางใจอย่างมาก เพราะอยู่ในวัยที่สามารถขับเคลื่อนในการเปลี่ยนแปลงประเทศหรือสังคมได้ เพราะฉะนั้นความคาดหวังเกิดเกิดขึ้นกับสภาเด็กและเยาวชน จึงอยากให้ผู้เข้าร่วมการอบรมใช้เวลาร่วมกันคิดวิเคราะห์ เพื่อให้เกิดองค์ความรู้ที่จะนำไปใช้ประโยชน์กับภารกิจที่ต้องขับเคลื่อน” นายอนุกูล กล่าว
สำหรับการอบรมเชิงปฏิบัติการโครงการสานพลังเพื่อพัฒนาศักยภาพเด็กและเยาวชนด้านการรู้เท่าทันสื่อ เท่าทันชีวิต และสังคม และการอบรมเชิงปฏิบัติการ “เยาวชนคนสร้างสื่อ...สื่อสารสังคมทุกช่วงวัย” จัดขึ้นระหว่างวันที่ 17 – 19 มีนาคม 2568 เพื่อให้เด็กและเยาวชนมีทักษะในการรับมือกับความเสี่ยงจากการใช้สื่อ มีทักษะการสื่อสารสังคม มีทักษะในการสร้างสรรค์เนื้อหาและรูปแบบที่เหมาะสมกับกลุ่มเป้าหมายและบริบทพื้นที่ และเป็นการสร้างเครือข่ายเยาวชนนักสื่อสารสังคม โดยมีเด็กและเยาวชน จำนวน 154 คน จาก 77 จังหวัดทั่วประเทศ เข้าร่วมการอบรมครั้งนี้
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #สภาเด็กและเยาวชน #เด็กและเยาวชน

ที่มา : https://www.thaigov.go.th/news/contents/details/94470