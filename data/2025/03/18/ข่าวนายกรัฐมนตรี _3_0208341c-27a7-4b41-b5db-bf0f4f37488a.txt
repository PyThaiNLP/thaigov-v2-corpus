รัฐบาลไทย-ข่าวทำเนียบรัฐบาล-นายกรัฐมนตรีชมการจัดแสดงอาคารนิทรรศการไทย (Thailand Pavilion) ย้ำความสำคัญของการนำเสนอศักยภาพของไทยด้านสาธารณสุข การแพทย์ และวัฒนธรรมไทยให้เป็นที่ประจักษ์ในเวทีโลก 


วันอังคารที่ 18 มีนาคม 2568
18/03/2568
พิมพ์
นายกรัฐมนตรีชมการจัดแสดงอาคารนิทรรศการไทย (Thailand Pavilion) ย้ำความสำคัญของการนำเสนอศักยภาพของไทยด้านสาธารณสุข การแพทย์ และวัฒนธรรมไทยให้เป็นที่ประจักษ์ในเวทีโลก
นายกรัฐมนตรีชมการจัดแสดงอาคารนิทรรศการไทย (Thailand Pavilion) ย้ำความสำคัญของการนำเสนอศักยภาพของไทยด้านสาธารณสุข การแพทย์ และวัฒนธรรมไทยให้เป็นที่ประจักษ์ในเวทีโลก เสริมสร้างภาพลักษณ์ และความเชื่อมั่นให้กับนานาชาติ
วันนี้ (18 มีนาคม 2568) เวลา 09.40 น. ณ บริเวณโถงกลาง ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี นายสมศักดิ์ เทพสุทิน รัฐมนตรีว่าการกระทรวงสาธารณสุข นำคณะผู้บริหารและเจ้าหน้าที่กรมสนับสนุนบริการสุขภาพ เข้าพบนายกรัฐมนตรี เพื่อประชาสัมพันธ์การจัดแสดงอาคารนิทรรศการไทย (Thailand Pavilion) ที่จะจัดขึ้นในงาน Expo 2025 Osaka Kansai ณ นครโอซากา ประเทศญี่ปุ่น ระหว่างวันที่ 13 เมษายน - 13 ตุลาคม 2568
โดยมีนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม นายสมศักดิ์ เทพสุทิน รัฐมนตรีว่าการกระทรวงสาธารณสุข นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ นายเดชอิศม์ ขาวทอง รัฐมนตรีช่วยว่าการกระทรวงสาธารณสุข และนายเผ่าภูมิ โรจนสกุล รัฐมนตรีช่วยว่าการกระทรวงการคลัง เข้าร่วมด้วย
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรีรับฟังวัตถุประสงค์ของการจัดแสดงอาคารนิทรรศการไทย (Thailand Pavilion) ที่จะจัดขึ้นในงาน Expo 2025 Osaka Kansai ณ นครโอซากา ประเทศญี่ปุ่น พร้อมกับรับชมวีดิทัศน์แนะนำอาคารนิทรรศการไทย (Thailand Pavilion) จากนั้น เดินเยี่ยมชมตัวอย่างนิทรรศการ อาทิ นิทรรศการหมุดหมายสุขภาพโลก นำเสนอแบบจำลองอาคารนิทรรศการไทย และวีดิทัศน์ นิทรรศการ 10 มนต์เสน่ห์ของประเทศไทย นำเสนอมนต์เสน่ห์ เอกลักษณ์ และอัตลักษณ์ของไทยผ่านเทคนิค AR นิทรรศการ 100 ศักยภาพสาธารณสุขไทย นำเสนอด้านศักยภาพทางการแพทย์ของไทยผ่านเทคโนโลยีและนวัตกรรมที่ทันสมัย นิทรรศการ 1,000 สถานบริการทางการแพทย์และมาตรฐาน EHA นิทรรศการ 10,000 เมนูอาหารเพื่อสุขภาพ นิทรรศการ 1,000,000 รอยยิ้มแห่งความประทับใจ เป็นต้น โดยนายกรัฐมนตรีกล่าวให้กำลังใจแก่ทีมงาน พร้อมย้ำถึงความสำคัญของการนำเสนอศักยภาพของไทยให้เป็นที่ประจักษ์ในเวทีโลก โดยเฉพาะในด้านสาธารณสุข การแพทย์ และวัฒนธรรมไทย ซึ่งเป็นจุดแข็งของประเทศที่จะช่วยเสริมสร้างภาพลักษณ์และความเชื่อมั่นให้กับนานาชาติ
สำหรับงาน EXPO 2025 OSAKA KANSAI JAPAN จัดขึ้นภายใต้แนวคิดหลัก “Designing Future Society for Our Lives” การส่งเสริมการใช้เทคโนโลยีและนวัตกรรมด้านสุขภาพและการแพทย์เพื่อเป้าหมายชีวิตที่มีความสุขและสุขภาพดี ในส่วนของประเทศไทยมีแนวคิดหลักในการจัดงานครั้งนี้ คือ “THAILAND Connecting Lives for Greatest Happiness” สร้างสรรค์ชีวิตเพื่อความสุขที่ยิ่งใหญ่ และแนวคิดรอง Thai-Smile Connecting Happiness World Destination ยิ้มสยามที่ก่อให้เกิดความสุขเป็นเป้าหมายปลายทางของคนทั่วโลก โดยหยิบยกเรื่องราวเกี่ยวกับประเทศไทยตั้งแต่ ธรรมชาติ ภูมิปัญญา ศิลปวัฒนธรรม นวัตกรรม จนถึงศักยภาพและความพร้อมด้านสาธารณสุข มานำเสนอแก่ผู้ชมจากทั่วโลก
ทั้งนี้ ภายในงานมีการจัดแสดงนิทรรศการ จาก 1 สู่ 1,000,000 ที่จะนำประเทศไทยมุ่งสู่การเป็นศูนย์กลางสุขภาพโลก (Medical and Wellness Hub) ประกอบด้วย 1 หมุดหมายสุขภาพโลก (World’s destination for healthcare and wellness) 1,000 สถานบริการทางการแพทย์ (Medical Facilities) 10,000 เมนูอาหารเพื่อสุขภาพ เรียนรู้เรื่องราววัตถุดิบและอาหารไทย ผ่านโซนจัดแสดงต่าง ๆ 100,000 ผลิตภัณฑ์สร้างภูมิคุ้มกัน พื้นที่จำหน่ายผลิตภัณฑ์จากประเทศไทย และ 1,000,000 รอยยิ้มแห่งความประทับใจ นอกจากนี้ เพื่อสร้างความมีส่วนร่วมให้กับประชาชนคนไทยทุกคนได้เป็นส่วนหนึ่งในการจัดแสดงภายในอาคารนิทรรศการไทย ผ่านกิจกรรม Thai Smile @ Expo 2025 ส่งยิ้มไทยไปเอ็กซ์โป 2025
ขอเชิญชวนคนไทยทุกคนส่งภาพรอยยิ้มผ่านโซเชียลมีเดีย และติดแฮชแท็ก #thaismileatexpo2025 #ยิ้มไทยไปเอ็กซ์โป2025 ภาพรอยยิ้มของท่านใดที่มีจำนวนยอดไลค์มากที่สุด จะได้รับรางวัลใหญ่ตั๋วเครื่องบินไปกลับกรุงเทพฯ โอซากา พร้อมทัวร์สุดพิเศษในงาน EXPO 2025 จำนวน 2 ที่นั่ง โดยสามารถร่วมกิจกรรมได้ตั้งแต่วันที่ 5 กุมภาพันธ์ - 5 มีนาคม 2568 ดูรายละเอียดเพิ่มเติมได้ที่ Facebook: Thailand Pavilion World Expo 2025

ที่มา : https://www.thaigov.go.th/news/contents/details/94474