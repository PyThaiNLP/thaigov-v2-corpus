รัฐบาลไทย-ข่าวทำเนียบรัฐบาล-“วราวุธ” เผย พม.-เครือข่าย ช่วยผู้สูงวัยด้อยโอกาสในถิ่นทุรกันดาร มีแว่นตาใส่ ลดภาระลูกหลาน ชีวิตประจำวัน ประกอบอาชีพได้


วันอังคารที่ 18 มีนาคม 2568
“วราวุธ” เผย พม.-เครือข่าย ช่วยผู้สูงวัยด้อยโอกาสในถิ่นทุรกันดาร มีแว่นตาใส่ ลดภาระลูกหลาน ชีวิตประจำวัน ประกอบอาชีพได้
“วราวุธ” เผย พม.-เครือข่าย ช่วยผู้สูงวัยด้อยโอกาสในถิ่นทุรกันดาร มีแว่นตาใส่ ลดภาระลูกหลาน ชีวิตประจำวัน ประกอบอาชีพได้
วันที่ 18 มีนาคม 2568 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า กระทรวงการพัฒนาสังคมและความมั่นคงของมนุษย์ (พม.) โดยกรมพัฒนาสังคมและสวัสดิการ ร่วมกับมูลนิธิสงเคราะห์เด็กของสภากาชาดไทย และห้างแว่นท็อปเจริญ จัดโครงการ “แว่นตาผู้สูงวัยในสมเด็จพระเทพรัตนฯ” เพื่อสนองพระราชประสงค์ของสมเด็จพระกนิษฐาธิราชเจ้ากรมสมเด็จพระเทพรัตนราชสุดาฯ สยามบรมราชกุมารี ทรงเล็งเห็นถึงความสำคัญด้านสายตา และต้องการช่วยเหลือผู้สูงวัยด้อยโอกาสที่มีปัญหาทางสายตาและอาศัยอยู่ในถิ่นทุรกันดาร ซึ่งผู้สูงวัยเหล่านี้ไม่สามารถดำเนินชีวิตประจำวันและประกอบอาชีพได้อย่างปกติ เป็นภาระต่อบุตรหลานและคนในครอบครัว โดย กรม พส. ได้รับเชิญจากมูลนิธิฯ ประสานขอความร่วมมือในการคัดเลือกพื้นที่และจัดหาผู้สูงวัยด้อยโอกาสที่มีปัญหาด้านสายตา อายุตั้งแต่ 45 ปีขึ้นไป เข้ารับบริการตรวจวัดสายตาประกอบแว่น โดยทีมผู้เชี่ยวชาญและเครื่องมือที่ทันสมัยจากห้างแว่นท็อปเจริญ ซึ่งมูลนิธิฯ เป็นผู้ประสานงานโครงการฯ ซึ่งขอพระราชทานพระราชานุญาตให้ใช้ชื่อโครงการ “แว่นตาผู้สูงวัยในสมเด็จพระเทพรัตนฯ” ตั้งแต่วันที่ 1 มกราคม 2552 - 31 ธันวาคม 2557 และมีการต่อระยะเวลาดำเนินโครงการฯ ทุก 5 ปี เพื่อเป็นพระราชกุศล โดยปัจจุบัน อยู่ระหว่างดำเนินโครงการฯ ตั้งแต่วันที่ 1 มกราคม 2568 - วันที่ 31 ธันวาคม 2572
นายวราวุธ กล่าวว่า ในวันที่ 19 มีนาคมนี้ ตนและชาว พม. มีกำหนดลงพื้นที่จังหวัดเชียงราย ที่โรงเรียนราชประชานุเคราะห์ 62 จังหวัดเชียงราย อำเภอแม่จัน เพื่อเปิดโครงการ "แว่นตาผู้สูงวัยในสมเด็จพระเทพรัตนฯ" ด้วยความร่วมมือระหว่าง กระทรวง พม. มูลนิธิสงเคราะห์เด็กของสภากาชาดไทย และห้างแว่นท็อปเจริญ โดยให้บริการตรวจวัดสายตาประกอบแว่น สำหรับผู้ที่มีอายุตั้งแต่ 45 ปีขึ้นไป ที่มีปัญหาด้านสายตา จำนวน 400 คน ซึ่งได้รับการคัดเลือกจากศูนย์พัฒนาราษฎรบนพื้นที่สูงจังหวัดเชียงราย กรมพัฒนาสังคมและสวัสดิการ อีกทั้งได้รับการอำนวยความสะดวกในการจัดสถานที่ให้บริการจากเครือข่ายในพื้นที่ อาทิ หน่วยงานทีม พม. หนึ่งเดียว จังหวัดเชียงราย สำนักงานเหล่ากาชาดจังหวัดเชียงราย ที่ว่าการอำเภอแม่จัน และโรงเรียนราชประชานุเคราะห์ 62 จังหวัดเชียงราย ทั้งนี้ โครงการตั้งเป้าที่จะทำให้ผู้สูงวัยด้อยโอกาสได้รับประโยชน์จากโครงการฯ ส่งผลให้มีคุณภาพชีวิตที่ดีขึ้น ทั้งด้านร่างกาย จิตใจ และสังคม สามารถดำเนินชีวิตประจำวัน และประกอบอาชีพ เลี้ยงดูตนเองได้ดีขึ้น ไม่เป็นภาระต่อบุตรหลาน ซึ่งถือเป็นพระมหากรุณาธิคุณเป็นล้นพ้นสำหรับผู้สูงวัยที่ได้รับโอกาสในการช่วยเหลือตรวจวัดสายตาประกอบแว่น
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #คุ้มครองสิทธิผู้สูงอายุ #ผู้สูงอายุ

ที่มา : https://www.thaigov.go.th/news/contents/details/94479