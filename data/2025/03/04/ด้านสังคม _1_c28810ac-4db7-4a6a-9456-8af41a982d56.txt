รัฐบาลไทย-ข่าวทำเนียบรัฐบาล-​ดีอี ร่วมงาน “Mobile World Congress Barcelona 2025” มุ่งเปลี่ยนผ่านศก.ดิจิทัลสู่ ศก.อัจฉริยะ


วันอังคารที่ 4 มีนาคม 2568
​ดีอี ร่วมงาน “Mobile World Congress Barcelona 2025” มุ่งเปลี่ยนผ่านศก.ดิจิทัลสู่ ศก.อัจฉริยะ
​ดีอี ร่วมงาน “Mobile World Congress Barcelona 2025” มุ่งเปลี่ยนผ่านศก.ดิจิทัลสู่ ศก.อัจฉริยะ
ดีอี ร่วมงาน “Mobile World Congress Barcelona 2025” มุ่งเปลี่ยนผ่านศก.ดิจิทัลสู่ ศก.อัจฉริยะ
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม (ดีอี) เข้าร่วมกล่าวปาฐกถาพิเศษในการประชุม Digital Economy Forum ในระหว่างงาน Mobile World Congress Barcelona 2025 ณ เมืองบาร์เซโลนา ประเทศสเปน
ทั้งนี้ ปลัดกระทรวงดีอี ได้กล่าวถึงนโยบายของประเทศไทยในการเปลี่ยนผ่านจากเศรษฐกิจดิจิทัลไปสู่เศรษฐกิจอัจฉริยะ โดยให้ความสำคัญกับการเตรียมความพร้อมของประชาชน ธุรกิจ และหน่วยงานภาครัฐ เพื่อใช้ประโยชน์จากเทคโนโลยีอัจฉริยะอย่างเต็มศักยภาพ ซึ่งมุ่งเน้นเสาหลัก 3 ประการ ได้แก่ ความพร้อมด้านโครงสร้างพื้นฐานดิจิทัล การนำเทคโนโลยีและ AI มาใช้เพื่อการเติบโตทางเศรษฐกิจ และการพัฒนาทักษะดิจิทัลสำหรับแรงงานอัจฉริยะ
นอกจากนี้ รัฐบาลไทยยังให้ความสำคัญกับความปลอดภัยและความน่าเชื่อถือในยุคดิจิทัล โดยได้จัดตั้งศูนย์ปฏิบัติการต่อต้านการหลอกลวงออนไลน์ (AOC) และส่งเสริมความร่วมมือข้ามพรมแดน ผ่านกลุ่มทำงาน ASEAN ว่าด้วยการต่อต้านการหลอกลวงออนไลน์ เพื่อสร้างความเชื่อมั่นในเศรษฐกิจอัจฉริยะของประเทศไทย และได้เข้าร่วมการประชุมGSMA Ministerial Programme 2025
สำหรับการประชุม Ministerial Programme ในปี 2025 กำหนดจัดขึ้น 3 วัน มุ่งเน้นการอภิปรายและแบ่งปันความรู้เกี่ยวกับวิวัฒนาการของโทรศัพท์เคลื่อนที่ และถือเป็นกิจกรรมสำคัญของงาน GSMA Mobile World Congress ซึ่งเป็นงานประจำปีที่มีชื่อเสียงที่สุดในอุตสาหกรรมโทรคมนาคม และได้เข้าร่วมการประชุม ในหัวข้อต่าง ๆ เช่น New Digital Economy, Global Tech Governance, In AI We Trust, Building Ethical Intelligence เป็นต้น
ขณะที่งาน GSMA Mobile World Congress 2025 จัดขึ้นภายใต้แนวคิด "Converge, Connect, Create" โดยมีเป้าหมายเป็นเวทีระดับโลก สำหรับผู้กำหนดนโยบายและผู้นำจากอุตสาหกรรมโทรคมนาคมและอุตสาหกรรมที่เกี่ยวข้อง เพื่อร่วมกันหารือเกี่ยวกับการสร้างอนาคตดิจิทัลที่แข็งแกร่ง แบ่งปันประสบการณ์ส่งเสริมความร่วมมือ และขับเคลื่อนการเปลี่ยนผ่านสู่ยุคดิจิทัลและเทคโนโลยีสีเขียวในทุกภาคส่วนของเศรษฐกิจ
#กระทรวงดิจิทัลเพื่อเศรษฐกิจและสังคม #กระทรวงดีอี #DE #ดิจิทัลเพื่อเศรษฐกิจและสังคม #ปลัดวิศิษฏ์

ที่มา : https://www.thaigov.go.th/news/contents/details/94012