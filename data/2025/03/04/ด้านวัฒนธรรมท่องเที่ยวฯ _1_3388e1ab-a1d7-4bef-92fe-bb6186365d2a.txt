รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา ร่วมกับ ททท. ประชุมผู้อำนวยการสำนักงานในภูมิภาคยุโรป รับนโยบายขับเคลื่อนการทำงานด้วย Data-Driven 


วันอังคารที่ 4 มีนาคม 2568
รมว.ท่องเที่ยวและกีฬา ร่วมกับ ททท. ประชุมผู้อำนวยการสำนักงานในภูมิภาคยุโรป รับนโยบายขับเคลื่อนการทำงานด้วย Data-Driven
รมว.ท่องเที่ยวและกีฬา ร่วมกับ ททท. ประชุมผู้อำนวยการสำนักงานในภูมิภาคยุโรป รับนโยบายขับเคลื่อนการทำงานด้วย Data-Driven เน้นตลาดนักท่องเที่ยวกลุ่ม FirstVisit เพิ่มตลาดคุณภาพ การใช้จ่ายและวันพักเฉลี่ย
วันที่ 3 มีนาคม 2568 ณ กรุงเบอร์ลิน สหพันธ์สาธารณรัฐเยอรมนี การท่องเที่ยวแห่งประเทศไทย (ททท.) จัดประชุมผู้อำนวยการ ททท. สำนักงานภูมิภาคยุโรปทั้ง 7 สำนักงาน ณ โรงแรม Dorint Kurfürstendamm Berlin ก่อนการเริ่มต้นงานส่งเสริมการขายทางการท่องเที่ยวระดับโลก ITB Berlin 2025
การประชุมได้รับเกียรติจาก นายสรวงศ์ เทียนทอง รัฐมนตรีว่าการกระทรวงการท่องเที่ยวเเละกีฬาให้เกียรติเป็นประธานการประชุม พร้อมด้วยนางสาวนัทรียา ทวีวงศ์ ประธานกรรมการ ททท. นางสาวฐาปนีย์ เกียรติไพบูลย์ ผู้ว่าการการท่องเที่ยวประเทศไทย คณะกรรมการ ททท. และผู้บริหาร ททท. เข้าร่วม
นายสรวงศ์ เทียนทอง รมว.กก. ได้มอบนโยบายการทำงานร่วมกันอย่างใกล้ชิด การดึงดูดนักท่องเที่ยวด้วยเสน่ห์ไทย การทำตลาดเพื่อส่งเสริมตลาดสำหรับโครงสร้างพื้นฐานเพื่อจัดงานอีเวนต์ขนาดใหญ่ เมืองน่าเที่ยว และเน้นย้ำการเพิ่ม Spending เพิ่ม Quality และวันพักเฉลี่ยให้มากขึ้น ให้ได้ตามเป้า 2025 พร้อมทั้งการส่งเสริม travelling for all และความปลอดภัยของนักท่องเที่ยว การอำนวยความสะดวก Thailand Digital Arrival Card ที่จะเริ่มขึ้นวันที่ 1 พฤษภาคม นี้
นางสาวนัทรียา ทวีวงศ์ประธานคณะกรรมการ ททท. เน้นย้ำความสำคัญของ การส่งเสริมเสน่ห์ไทยอย่างอัตลักษณ์ไทย ผ้าไทย งานศิลป์ ต้องการผลักดันให้นักท่องเที่ยวใช้จ่ายมากยิ่งขึ้นเพื่อกระจายโอกาสในการสร้างรายได้ในทุกพื้นที่ ช่วยให้เงินไหลเวียนสู่เศรษฐกิจ สร้างรายได้แบบยั่งยืน
ทั้งนี้ที่ประชุมได้หารือถึงภาพรวมสถานการณ์ท่องเที่ยวไทย เป้าหมายตลาดต่างประเทศ (Long-haul Market) ภาพรวมสถานการณ์ท่องเที่ยวตลาดยุโรปและทิศทางการดำเนินงานเพื่อขับเคลื่อนสู่เป้าหมาย ปี 2025 แนวทางการดำเนินงานโครงการ/กิจกรรมเด่นภายใต้แคมเปญ Amazing Thailand Grand Tourism and Sports Year 2025 ที่เน้นการเพิ่ม Spending เพิ่ม Quality และวันพักเฉลี่ยให้มากขึ้น ให้ได้ตามเป้า 2025 ตลอดจนประเด็นท้าทาย ปัจจัยสู่ความสำเร็จ และ Wishlist ต่างๆ

ที่มา : https://www.thaigov.go.th/news/contents/details/94028