รัฐบาลไทย-ข่าวทำเนียบรัฐบาล-“วราวุธ” กำชับ ทีม ศรส.-พม. ร้อยเอ็ด เร่งช่วยปู่ย่า จัดสวัสดิการสังคม เลี้ยงดูหลานเล็ก 3 คน


วันอังคารที่ 4 มีนาคม 2568
“วราวุธ” กำชับ ทีม ศรส.-พม. ร้อยเอ็ด เร่งช่วยปู่ย่า จัดสวัสดิการสังคม เลี้ยงดูหลานเล็ก 3 คน
“วราวุธ” กำชับ ทีม ศรส.-พม. ร้อยเอ็ด เร่งช่วยปู่ย่า จัดสวัสดิการสังคม เลี้ยงดูหลานเล็ก 3 คน
วันที่ 4 มีนาคม 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ศูนย์เร่งรัดจัดการสวัสดิภาพประชาชน (ศรส.) กระทรวง พม. รายงานกรณี ปู่ย่าประกาศตามหาลูกสะใภ้ ภายหลังหนีออกจากบ้านโดยที่ทิ้งลูกเล็ก 3 คน ไว้ให้เลี้ยงที่จังหวัดร้อยเอ็ด ว่า ทีม ศรส. และ พม.หนึ่งเดียวจังหวัดร้อยเอ็ด ร่วมกับปลัดอำเภอ ผู้นำชุมชน และครู ได้ลงพื้นที่เยี่ยมบ้านเพื่อพูดคุยสอบถามข้อเท็จจริง และให้การช่วยเหลือด้านสิทธิสวัสดิการสังคมตามภารกิจของกระทรวง พม. พบว่า ปู่ย่า อายุ 65 ปี มีภาระต้องเลี้ยงดูหลาน 3 คน คนโตอายุ 11 ปี เรียนอยู่ชั้น ป.5 คนที่สอง อายุ 6 ปี เรียนอยู่ชั้นอนุบาล และคนที่สาม อายุ 4 ปี มีความพิการพูดไม่ได้ และเนื่องจากลูกชายต้องไปทำงานต่างจังหวัด ส่วนลูกสะใภ้ได้หายออกไปจากบ้านเมื่อเดือนธันวาคม 2567 ไม่สามารถติดต่อได้ แต่เพิ่งมาติดต่อได้เมื่อวันที่ 2 มี.ค. 68 ที่ผ่านมา ก่อนหน้านี้ปู่ย่าโทรไปหาลูกสะใภ้ แต่ไม่ยอมรับและตัดสายทิ้ง ทำให้ปู่ย่าต้องดูแลหลานๆ ทั้ง 3 คน ซึ่งสุขภาพของย่าตอนนี้ป่วยไม่สบาย และเลี้ยงหลานไม่ไหว จึงอยากให้ลูกสะใภ้กลับมาบ้านช่วยดูแลหลานๆ
ทีม ศรส. และ พม.หนึ่งเดียว จังหวัดร้อยเอ็ด ได้พูดคุยให้กำลังใจ พร้อมทั้งช่วยเหลือด้านสวัสดิการสังคมเป็นเงินช่วยเหลือผู้ประสบปัญหาทางสังคมกรณีฉุกเฉิน และวางแผนการช่วยเหลือต่างๆ ร่วมกับหน่วยงานที่เกี่ยวข้องในพื้นที่ อีกทั้งประสานกับอาสาสมัครพัฒนาสังคมและความมั่นคงของมนุษย์ (อพม.) และผู้ช่วยคนพิการในชุมชน ช่วยดูแลติดตามอย่างใกล้ชิด
กรณีบิดามารดาไม่กลับมาเลี้ยงดูเด็กทั้ง 3 คน ทีม พม.หนึ่งเดียว จังหวัดร้อยเอ็ด จะให้การช่วยเหลือเป็นเงินครอบครัวอุปถัมภ์เด็ก และจัดทีมเจ้าหน้าที่ให้ความรู้ ฝึกทักษะการเลี้ยงดูเด็กพิเศษให้กับปู่ รวมถึงจัดทีมเจ้าหน้าที่เข้าตรวจประเมินสุขภาพจิต และตรวจประเมินโรคประจำตัวให้กับย่าอีกด้วย นอกจากนี้จะดำเนินการประสานกับโรงพยาบาลเพื่อตรวจประเมินภาวะออทิสติกร่วมกับภาวะพิการของเด็ก พร้อมกับวางแผนออกแบบกิจกรรมการฟื้นฟูเพื่อให้ส่งเสริมและสอดรับกับการพัฒนาการของเด็ก ส่วนลูกสะใภ้ เมื่อกลับมาอยู่กับครอบครัว จะช่วยพัฒนาทักษะฝึกอาชีพเพื่อสร้างรายได้ที่เพียงพอ และให้เข้าร่วมกิจกรรมสร้างสัมพันธภาพในครอบครัว
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #ร้อยเอ็ด

ที่มา : https://www.thaigov.go.th/news/contents/details/94031