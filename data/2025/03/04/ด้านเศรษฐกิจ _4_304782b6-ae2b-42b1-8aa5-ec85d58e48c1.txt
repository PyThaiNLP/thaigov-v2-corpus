รัฐบาลไทย-ข่าวทำเนียบรัฐบาล-​ปลัดฯ ณัฐพล นั่งหัวโต๊ะประชุมคณะกรรมการบริหารกองทุนพัฒนาเอสเอ็มอีฯ เตรียมเปิดตัว 4  โครงการ ส่งเสริมและพัฒนาศักยภาพเอสเอ็มอี ปี 2568 


วันจันทร์ที่ 3 มีนาคม 2568
03/03/2568
พิมพ์
​ปลัดฯ ณัฐพล นั่งหัวโต๊ะประชุมคณะกรรมการบริหารกองทุนพัฒนาเอสเอ็มอีฯ เตรียมเปิดตัว 4  โครงการ ส่งเสริมและพัฒนาศักยภาพเอสเอ็มอี ปี 2568
​ปลัดฯ ณัฐพล นั่งหัวโต๊ะประชุมคณะกรรมการบริหารกองทุนพัฒนาเอสเอ็มอีฯ เตรียมเปิดตัว 4  โครงการ ส่งเสริมและพัฒนาศักยภาพเอสเอ็มอี ปี 2568
เมื่อวันที่ 26 กุมภาพันธ์ 2568 ดร.ณัฐพล รังสิตพล ปลัดกระทรวงอุตสาหกรรม เป็นประธานการประชุมคณะกรรมการบริหารกองทุนพัฒนาเอสเอ็มอีตามแนวประชารัฐ ครั้งที่ 3/2568 โดยมีนายศุภกิจ บุญศิริ รองปลัดกระทรวงอุตสาหกรรม นายอนุชา บุญเกษม ผู้แทนกระทรวงการคลัง นางสาวณิรดา วิสุทธิชาติธาดา รองผู้อำนวยการสำนักงานเศรษฐกิจอุตสาหกรรม ในฐานะผู้อำนวยการสำนักงานกองทุนพัฒนาเอสเอ็มอีตามแนวประชารัฐ ผู้บริหารกระทรวงอุตสาหกรรม และผู้แทนจากธนาคารพัฒนาวิสาหกิจขนาดกลางและขนาดย่อมแห่งประเทศไทย (SME Bank) เข้าร่วมการประชุม ณ ห้องประชุมชุณหะวัณ ชั้น 3 อาคารสำนักงานปลัดกระทรวงอุตสาหกรรม และผ่านสื่ออิเล็กทรอนิกส์ (ZOOM Meeting)
โดยที่ประชุมได้มีการพิจารณาและเห็นชอบในหลักการ ร่างโครงการส่งเสริมและพัฒนาเอสเอ็มอี กองทุนพัฒนาเอสเอ็มอีตามแนวประชารัฐ ประจำปีงบประมาณ พ.ศ. 2568 กรอบวงเงิน 20 ล้านบาท จำนวน 4 โครงการ เพื่อช่วยเหลือ เพิ่มโอกาส และเสริมศักยภาพให้กับเอสเอ็มอีที่ต้องการเข้าถึงแหล่งเงินทุน ได้แก่
1) โครงการเสริมแกร่งการเงิน เพิ่มทุนหนุนธุรกิจ (สุขใจ) วงเงิน 1.08 ล้านบาท เพื่อสนับสนุน
องค์ความรู้ SME  ด้านการบริหารจัดการเงิน (Financial Literacy) และการเข้าถึงแหล่งเงินทุนอย่างมีประสิทธิภาพ
2) โครงการยกระดับธุรกิจเพื่อการเปลี่ยนผ่านสู่ความยั่งยืน (เปิดใจ) วงเงิน 10 ล้านบาท
เพื่อยกระดับขีดความสามารถของ SME ในการปรับเปลี่ยนกระบวนการทางธุรกิจและการบริหารจัดการโดยการประยุกต์ใช้เทคโนโลยีดิจิทัล หรือการปรับปรุงกระบวนการผลิตและบริการให้เป็นมิตรกับสิ่งแวดล้อมและมีความยั่งยืน
3) โครงการพัฒนาฮาลาลไทย รับรองได้ ขายส่งออกชัวร์ (มั่นใจ) วงเงิน 7 ล้านบาท เพื่อเสริมสร้างศักยภาพอุตสาหกรรมฮาลาลไทย ให้มีประสิทธิภาพและมาตรฐานในการขอรับรองเครื่องหมายฮาลาล
และมีองค์ความรู้ในด้านการส่งออกผลิตภัณฑ์ฮาลาลไปยังตลาดต่างประเทศ
4) โครงการพลิกชีวิต ฟื้นธุรกิจ ปรับหนี้ให้อยู่รอด (สู้สุดใจ) วงเงิน 1.92 ล้านบาท เพื่อช่วยเหลือลูกหนี้ของกองทุนพัฒนาเอสเอ็มอีตามแนวประชารัฐกลุ่มเปราะบางหรือลูกหนี้กลุ่ม NPL ที่ต้องการคำปรึกษาแนะนำในการแก้ปัญหาหนี้ หรือปรับปรุงโครงสร้างหนี้

ที่มา : https://www.thaigov.go.th/news/contents/details/94003