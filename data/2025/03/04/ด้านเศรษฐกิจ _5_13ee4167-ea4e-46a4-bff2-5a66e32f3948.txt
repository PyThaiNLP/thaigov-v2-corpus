รัฐบาลไทย-ข่าวทำเนียบรัฐบาล-​เลขา ลอรี่ ปาฐกถางานหอการค้านอร์เวย์ เน้นอุตสาหกรรมไทยยุคใหม่ แข่งขันด้วยคุณภาพ รับผิดชอบต่อสิ่งแวดล้อม


วันจันทร์ที่ 3 มีนาคม 2568
03/03/2568
พิมพ์
​เลขา ลอรี่ ปาฐกถางานหอการค้านอร์เวย์ เน้นอุตสาหกรรมไทยยุคใหม่ แข่งขันด้วยคุณภาพ รับผิดชอบต่อสิ่งแวดล้อม
​เลขา ลอรี่ ปาฐกถางานหอการค้านอร์เวย์ เน้นอุตสาหกรรมไทยยุคใหม่ แข่งขันด้วยคุณภาพ รับผิดชอบต่อสิ่งแวดล้อม
28 กุมภาพันธ์ 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม มอบหมายให้ นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม กล่าวปาฐกถาพิเศษหัวข้อ “ความสำคัญของการดำเนินธุรกิจในประเทศไทยอย่างมีความรับผิดชอบ โปร่งใส และการสร้างความร่วมมือเพื่อการพัฒนาที่ยั่งยืน” (Thailand’s commitment to promoting ESG values through business and shares prospects on how we can build a sustainable future together) แก่ภาคธุรกิจไทย-นอร์เวย์ ในงานเสวนาโต๊ะกลม “แบรนด์นอร์เวย์ฯ” (Brand Norway in Thailand – Norwegian Sustainability Business Ethics) ซึ่งจัดโดยหอการค้าไทย - นอร์เวย์ โดยมี นางอัสตริด เอมีเลีย เฮลเล เอกอัครราชทูตราชอาณาจักรนอร์เวย์ประจำประเทศไทย ให้การต้อนรับ ณ โรงแรมอมารี กรุงเทพฯ
โดยงานดังกล่าวจัดขึ้นเพื่อส่งเสริมโอกาสทางธุรกิจและสร้างแรงบันดาลใจในการดำเนินธุรกิจอย่างยั่งยืน โดยนำเสนอกรณีศึกษาจากบริษัทนอร์เวย์ ซึ่งนำค่านิยมด้านสิ่งแวดล้อม สังคม และธรรมาภิบาล และเป้าหมายการพัฒนาที่ยั่งยืนขององค์การสหประชาชาติ มาประยุกต์ใช้จนประสบความสำเร็จ เพื่อแลกเปลี่ยนประสบการณ์และแนวทางการปฏิบัติที่ดีให้กับภาคเอกชนที่เกี่ยวข้อง นอกจากนี้ กิจกรรมดังกล่าวยังเป็นส่วนหนึ่งของการเฉลิมฉลองครบรอบ 120 ปี ความสัมพันธ์ทางการทูต ไทย-นอร์เวย์ ในปี 2568 อีกด้วย
เลขาฯลอรี่ กล่าวว่า ความยั่งยืนไม่ใช่ทางเลือกอีกต่อไป แต่เป็นความจำเป็นทางเศรษฐกิจ หลายคนมองว่าการบังคับใช้กฎระเบียบด้านสิ่งแวดล้อมที่เข้มงวดขึ้นทั่วโลก เช่น ภาษีพรมแดนคาร์บอนของสหภาพยุโรป (Carbon Border Tax) และข้อกำหนดด้าน ESG เป็นอุปสรรค แต่สำหรับประเทศไทย เรามองว่านี่คือโอกาสที่จะยกระดับอุตสาหกรรมของเราให้เป็นผู้นำในการผลิตที่ยั่งยืน
"ภายใต้การนำของรัฐมนตรีว่าการกระทรวงอุตสาหกรรม คุณเอกนัฏ พร้อมพันธุ์ ประเทศไทยกำลังก้าวไปข้างหน้าอย่างมั่นคง โดยกระทรวงอุตสาหกรรมเตรียมเสนอ ร่างพระราชบัญญัติกากอุตสาหกรรมฉบับแรกของประเทศ กฎหมายฉบับนี้จะเป็นก้าวสำคัญในการกำกับดูแล ของเสียจากภาคอุตสาหกรรมและขยะอิเล็กทรอนิกส์ ให้สามารถตรวจสอบย้อนกลับได้ตั้งแต่ต้นทางจนถึงปลายทาง
กฎหมายฉบับนี้จะช่วยสร้างความเป็นธรรมให้แก่อุตสาหกรรม ดำเนินมาตรการเข้มงวดกับธุรกิจที่ลัดขั้นตอนและสร้างผลกระทบต่อสิ่งแวดล้อม ขณะเดียวกันก็สนับสนุนผู้ประกอบการที่บริหารจัดการของเสียอย่างถูกต้องและดำเนินธุรกิจอย่างรับผิดชอบ เป้าหมายของเราคือให้การแข่งขันในอุตสาหกรรมเป็นไปบนพื้นฐานของคุณภาพ ไม่ใช่การลดต้นทุนด้วยการละเลยความรับผิดชอบ" เลขาฯลอรี่กล่าวปิดท้าย

ที่มา : https://www.thaigov.go.th/news/contents/details/94004