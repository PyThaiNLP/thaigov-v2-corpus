รัฐบาลไทย-ข่าวทำเนียบรัฐบาล-ปภ.ช. สั่งเฝ้าระวังจุดความร้อนกว่า 3,800 จุด จากประเทศเพื่อนบ้านฝั่งตะวันตก ส่งผลต่อค่าฝุ่นเกินมาตรฐานในหลายจังหวัดภาคเหนือและอีสาน 


วันอังคารที่ 4 มีนาคม 2568
04/03/2568
พิมพ์
ปภ.ช. สั่งเฝ้าระวังจุดความร้อนกว่า 3,800 จุด จากประเทศเพื่อนบ้านฝั่งตะวันตก ส่งผลต่อค่าฝุ่นเกินมาตรฐานในหลายจังหวัดภาคเหนือและอีสาน
ปภ.ช. สั่งเฝ้าระวังจุดความร้อนกว่า 3,800 จุด จากประเทศเพื่อนบ้านฝั่งตะวันตก ส่งผลต่อค่าฝุ่นเกินมาตรฐานในหลายจังหวัดภาคเหนือและอีสาน
วันนี้ (4 มีนาคม 2568) นายจิรายุ ห่วงทรัพย์ ที่ปรึกษากองบัญชาการป้องกันและบรรเทาสาธารณภัยแห่งชาติ (ปภ.ช.) เปิดเผยว่า ในการประชุมวันนี้ (4 มี.ค. 68) ที่ประชุมได้กำชับให้หน่วยงานที่เกี่ยวข้องติดตามสถานการณ์ค่าฝุ่นที่มีโอกาสจะเพิ่มขึ้นในพื้นที่ภาคเหนือและภาคตะวันออกเฉียงเหนือจากปัจจัยของจุดความร้อนในประเทศเพื่อนบ้านที่เพิ่มขึ้น
ซึ่งข้อมูลจากสำนักงานพัฒนาเทคโนโลยีอวกาศและภูมิสารสนเทศ (องค์การมหาชน) หรือ GISTDA ได้รายงานสถานการณ์จุดความร้อนในประเทศไทย 788 จุด ลาว 788 จุด กัมพูชา 653 จุด และเมียนมา 3,876 จุด ส่งผลกระทบต่อพื้นที่ภาคเหนือและภาคตะวันออกเฉียงเหนือ ทำให้สถานการณ์ฝุ่น PM2.5 ภาคเหนือมีค่าฝุ่นอยู่ในระดับกระบทบต่อสุขภาพ เฉลี่ยที่ 21.8 - 58.6 มคก./ลบ.ม. และภาคตะวันออกเฉียงเหนือ มีค่าฝุ่นเฉลี่ยอยู่ที่ 22.9 - 83.5 มคก./ลบ.ม.
ขณะที่ภาคอื่น ๆ ทั่วประเทศมีคุณภาพอากาศอยู่ในเกณฑ์ดี กรมอุตุนิยมวิทยาระบุว่า ช่วงวันที่ 6 - 8 มีนาคมนี้ บริเวณประเทศไทยตอนบนมีโอกาสเกิดพายุฤดูร้อน ส่งผลให้มีฝนฟ้าคะนองลมกระโชกแรงบางพื้นที่ ซึ่งช่วยในเรื่องการระบายอากาศ แต่ภาคเหนือตอนบนก็อาจจะเป็นการพัดฝุ่นเข้ามาด้วยเช่นกัน
ส่วนกรณี ที่สายการบินบางกอกแอร์เวย์ส แจ้งยกเลิกเที่ยวบิน​ เส้นทางสุวรรณภูมิ - ลำปาง - แม่ฮ่องสอน ตั้งแต่วันที่ ​15​ ​มีนาคม - 20 ​เมษายน 2568 จากผลกระทบหมอกควันไฟป่าในพื้นที่ภาคเหนือจนส่งผลกระทบต่อทัศนวิสัยในการบินต่ำกว่าเกณฑ์นั้น ที่ปรึกษากองบัญชาการป้องกันและบรรเทาสาธารณภัยแห่งชาติ (ปภ.ช.) กล่าวว่า ขอให้เจ้าหน้าที่ในพื้นที่ที่เกี่ยวข้องอัปเดตข้อมูลสถานการณ์จริง เพื่อสร้างความมั่นใจให้กับผู้ประกอบการเพิ่มเติมอีกช่องทางหนึ่ง
ขณะที่การประชุมกองบัญชาการป้องกันและบรรเทาสาธารณภัยแห่งชาติ (ปภ.ช.) นั้น นายจิรายุกล่าวว่า นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ดำริว่าจากนี้ไปขอให้ประชุมเฉพาะวันจันทร์ พุธ และศุกร์ เนื่องจากสถานการณ์ฝุ่นที่มีแนวโน้มดีขึ้นต่อเนื่อง

ที่มา : https://www.thaigov.go.th/news/contents/details/94029