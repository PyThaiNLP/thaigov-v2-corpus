รัฐบาลไทย-ข่าวทำเนียบรัฐบาล- เที่ยวไทยฮอตต่อเนื่อง! ติดอันดับ 5 จุดหมายยอดนิยมที่นักท่องเที่ยวแบบฉายเดี่ยว (Solo Traveler) ทั่วโลกโหวต ปี 2025


วันอังคารที่ 4 มีนาคม 2568
04/03/2568
พิมพ์
เที่ยวไทยฮอตต่อเนื่อง! ติดอันดับ 5 จุดหมายยอดนิยมที่นักท่องเที่ยวแบบฉายเดี่ยว (Solo Traveler) ทั่วโลกโหวต ปี 2025
เที่ยวไทยฮอตต่อเนื่อง! ติดอันดับ 5 จุดหมายยอดนิยมที่นักท่องเที่ยวแบบฉายเดี่ยว (Solo Traveler) ทั่วโลกโหวต ปี 2025
วันนี้  (4 มีนาคม 2568) นายอนุกูล พฤกษานุศักดิ์  รองโฆษกประจำสำนักนายกรัฐมนตรี เปิดเผยว่า ประเทศไทยได้รับการจัดอันดับเป็นประเทศที่เหมาะแก่การเดินทางท่องเที่ยวคนเดียวมากที่สุดอันดับที่ 5 ของโลกในปี 2025 จากการสำรวจโดย “Kensington” แพลตฟอร์มบริการนำเที่ยวแบบส่วนตัวสุดหรู โดยการจัดอันดับนี้อ้างอิงจากผลสำรวจของนักเดินทางที่มีฐานะดี ใช้ข้อมูลจากปี 2024 และผลสำรวจร่วมกับ Opinium Research และ Dig Insight
ผลการจัดอันดับครั้งนี้ สะท้อนถึงความนิยมของประเทศไทยในการเป็นแหล่งท่องเที่ยวของนักท่องเที่ยวต่างชาติทุกกลุ่ม ไม่ว่าจะเป็นกลุ่มครอบครัว คู่รัก รวมถึงกลุ่มนักท่องเที่ยวฉายเดี่ยว  (Solo Traveler) ที่เป็นการท่องเที่ยวที่ได้รับความนิยมในปัจจุบัน
ทั้งนี้ การเดินทางคนเดียวยังคงเติบโตและได้รับความนิยมอย่างต่อเนื่อง ส่งผลให้เม็ดเงินกระจายไปยังเมืองท่องเที่ยวทั่วโลก ซึ่งประเทศไทยยังคงเป็นหนึ่งในจุดหมายปลายทางยอดนิยมของนักเดินทางกลุ่มนี้ ด้วยความปลอดภัย วัฒนธรรมที่หลากหลาย และความสะดวกสบายในการเดินทาง อีกทั้ง ประเทศไทยมีเสน่ห์จากการผสมผสานวัฒนธรรมโบราณและความทันสมัย รวมถึงอาหารท้องถิ่น วิถีชีวิตชาวบ้าน และการต้อนรับที่อบอุ่นของคนไทยล้วนเป็นปัจจัยดึงดูดนักท่องเที่ยวสายฉายเดี่ยว
อกจากนี้ การสำรวจดังกล่าวยังระบุว่า 76% ของนักท่องเที่ยวที่เคยสำรวจแบบสอบถาม ระบุจะเดินทางท่องเที่ยวต่างประเทศคนเดียวในอีก 3 ปีข้างหน้า ซึ่งสะท้อนถึงความต้องการที่เพิ่มขึ้นของกลุ่มนี้
“รัฐบาลมุ่งต่อยอดความสำเร็จจากการจัดอันดับครั้งนี้ ภายใต้ปีแห่งการท่องเที่ยวไทย Amazing Thailand Grand Tourism and Sports Year 2025 เร่งส่งเสริมการท่องเที่ยวคุณภาพ ด้วยการพัฒนาโครงสร้างพื้นฐาน ความปลอดภัยของนักท่องเที่ยว และการคมนาคมขนส่ง รวมถึงการพัฒนาการท่องเที่ยวแบบ Man-made Tourism เพื่อรองรับการท่องเที่ยว Solo Travel ที่กำลังเติบโต พร้อมขยายโอกาสทางเศรษฐกิจให้แก่ชุมชนท้องถิ่นและผู้ประกอบการท่องเที่ยวไทย ให้ประเทศไทยยังคงเป็นจุดหมายที่สร้างแรงบันดาลใจ ให้ทุกการเดินทางของนักท่องเที่ยวทั่วโลก”  นายอนุกูล ระบุ

ที่มา : https://www.thaigov.go.th/news/contents/details/94015