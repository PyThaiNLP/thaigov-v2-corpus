รัฐบาลไทย-ข่าวทำเนียบรัฐบาล- ระวัง“หวยทิพย์”ซื้อไม่ได้ตังค์  เตือนปชช. !!! อย่าซื้อสลากผ่านตู้หวยทิพย์ ไม่มีสลากใบจริง ผิดทั้งกฎหมาย พ.ร.บ.การพนัน และ พ.ร.บ.คอมซื้อแล้วไม่ได้รับรางวัล 


วันอังคารที่ 4 มีนาคม 2568
04/03/2568
พิมพ์
ระวัง“หวยทิพย์”ซื้อไม่ได้ตังค์  เตือนปชช. !!! อย่าซื้อสลากผ่านตู้หวยทิพย์ ไม่มีสลากใบจริง ผิดทั้งกฎหมาย พ.ร.บ.การพนัน และ พ.ร.บ.คอมซื้อแล้วไม่ได้รับรางวัล
ระวัง“หวยทิพย์”ซื้อไม่ได้ตังค์
เตือนปชช. !!! อย่าซื้อสลากผ่านตู้หวยทิพย์ ไม่มีสลากใบจริง ผิดทั้งกฎหมาย พ.ร.บ.การพนัน และ พ.ร.บ.คอมซื้อแล้วไม่ได้รับรางวัล แถมคนให้เช่าพื้นที่อาจซวยไปด้วย
วันนี้ (4 มีนาคม 2568)  นายคารม พลพรกลาง  รองโฆษกประจำสำนักนายกรัฐมนตรี เปิดเผยว่า รัฐบาลโดย สำนักงานสลากกินแบ่งรัฐบาล ขอแจ้งเตือนประชาชน ให้ระมัดระวังการเลือกซื้อสลากกินแบ่งรัฐบาล ผ่านตู้จำหน่ายสลากอัตโนมัติ อาจเข้าข่ายการเล่นการพนัน หรือ สนับสนุนให้มีการเล่นพนันได้ ทั้งนี้ กรมการปกครองได้ยืนยันว่า การจำหน่ายสลากโดยแพลตฟอร์ม ผ่านตู้จำหน่ายสลากอัตโนมัติ มีลักษณะเข้าข่ายกระทำผิดตาม พ.ร.บ.การพนัน พ.ศ.2478 และ พ.ร.บ ว่าด้วยการกระทำความผิดเกี่ยวกับคอมพิวเตอร์ พ.ศ.2550
นายคารม กล่าวว่า การจำหน่ายสลากที่ไม่มีสลากใบจริงแก่ผู้บริโภค เป็นเพียงการซื้อขายตัวเลขโดยนำเลขบนสลากของผู้อื่นมากำหนดเป็นเลขสลากของตนเอง ให้ประชาชนเลือกซื้อต่ออีกทอดหนึ่ง โดยอ้างอิงผลการออกรางวัลของสำนักงานสลากฯ ในแต่ละงวด ซึ่งพฤติกรรมดังกล่าวถือเป็นการจัดให้มีการเล่นเพื่อประโยชน์แก่ผู้จัดเอง เข้าข่ายการเล่นการพนันสลากกินรวบ โดยไม่มีการขออนุญาตอย่างถูกต้อง
ดังนั้น การนำสลากดิจิทัลมาขาย ผ่านแพลตฟอร์มออนไลน์ และขายโดยไม่มีสลากฉบับจริง ถือเป็นความผิดตามมาตรา 12 (1) พ.ร.บ. การพนัน นอกจากนี้ จากผลการตรวจสอบพบอีกว่า มีการโฆษณาแพลตฟอร์มตู้จำหน่ายสลากอัตโนมัติผ่านสื่อสังคมออนไลน์ทั้ง เฟซบุ๊ก ยูทูบ และติ๊กต๊อก โดยไม่ได้รับอนุญาตจากเจ้าพนักงานตามกฎหมายว่าด้วยการพนัน เป็นการกระทำความผิดตามมาตรา 20 (3) พ.ร.บ.คอม อีกด้วย
“ขอแจ้งเตือนแก่ผู้ที่ต้องการลงทุน ซื้อตู้จำหน่ายสินค้าอัตโนมัติ หากพบว่ามีการจำหน่ายสลากในรูปแบบดังกล่าว ขอให้หลีกเลี่ยงเพราะอาจเข้าข่ายเป็นผู้จัดหาให้มีการเล่นพนัน เช่นเดียวกับเจ้าของพื้นที่ ที่เปิดให้มีการตั้งตู้จำหน่ายสลากอัตโนมัติ อาจเข้าข่ายการสนับสนุนให้มีการเล่นพนันอีกเช่นกัน ขอย้ำเตือนประชาชนผู้ซื้อสลากผ่านตู้จำหน่ายสลากอัตโนมัติ มีความเสี่ยงที่จะไม่ได้เงินรางวัลหากถูกรางวัลขึ้น รวมถึงอาจเข้าข่ายการเล่นพนันโดยไม่รู้ตัวด้วย ขอให้เลือกซื้อสลากดิจิทัลอย่างถูกต้องตามกฎหมาย ผ่านแอปพลิเคชันเป๋าตังเท่านั้น ซึ่งจำหน่ายเพียงใบละ 80 บาท และหากถูกรางวัลการันตีได้รับเงินรางวัลแน่นอนทุกรางวัล” นายคารม กล่าว

ที่มา : https://www.thaigov.go.th/news/contents/details/94013