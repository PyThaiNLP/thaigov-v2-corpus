รัฐบาลไทย-ข่าวทำเนียบรัฐบาล-กรมทางหลวงชนบท เปิดใช้ถนนสาย สน.3015 อำเภอวานรนิวาส จังหวัดสกลนคร ยกระดับมาตรฐานทางในเขตชุมชน สนับสนุนการขนส่งผลผลิตออกสู่ตลาดอย่างสะดวกรวดเร็ว เพิ่มประสิทธิภาพความปลอดภัย 


วันอังคารที่ 4 มีนาคม 2568
กรมทางหลวงชนบท เปิดใช้ถนนสาย สน.3015 อำเภอวานรนิวาส จังหวัดสกลนคร ยกระดับมาตรฐานทางในเขตชุมชน สนับสนุนการขนส่งผลผลิตออกสู่ตลาดอย่างสะดวกรวดเร็ว เพิ่มประสิทธิภาพความปลอดภัย
....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ดำเนินการก่อสร้างถนนสาย สน.3015 แยก ทล.222 - บ้านเหล่า อำเภอวานรนิวาส จังหวัดสกลนคร ระยะทาง 4.772 กิโลเมตร แล้วเสร็จและเปิดให้ประชาชนใช้สัญจรแล้ว ถนนสายดังกล่าวเป็นถนนในเขตพื้นที่ชุมชน มีบ้านเรือนและพื้นที่ทางการเกษตรตั้งอยู่เป็นจำนวนมาก รวมทั้งเป็นเส้นทางที่ใช้สำหรับการขนส่งสินค้า ส่งผลให้ถนนเกิดการชำรุดเสียหายไปตามระยะเวลาและการใช้งาน ทช. จึงได้ดำเนินการก่อสร้างด้วยรูปแบบผิวจราจรแอสฟัลท์คอนกรีต ตั้งแต่ กม. ที่ 19+200 - 22+355 และ กม. ที่ 24+585 - 26+202 ความกว้าง 6 - 8 เมตร พร้อมไหล่ทาง และติดตั้งระบบไฟฟ้าแสงสว่าง อุปกรณ์อำนวยความปลอดภัย ใช้งบประมาณ 32.960 ล้านบาท
ถนนสายนี้เป็นการยกระดับมาตรฐานทางในเขตพื้นที่ชุมชน สนับสนุนการคมนาคมสัญจรที่ดียิ่งขึ้นและการขนส่งพืชผลทางการเกษตรออกสู่ตลาดได้อย่างสะดวกรวดเร็วในทุกฤดู พร้อมพัฒนาประสิทธิภาพ และสร้างความปลอดภัยอุ่นใจให้กับผู้ใช้เส้นทางบนโครงข่ายทางหลวงชนบท อันจะนำไปสู่การพัฒนาคุณภาพชีวิตของประชาชนอย่างยั่งยืนต่อไป

ที่มา : https://www.thaigov.go.th/news/contents/details/94021