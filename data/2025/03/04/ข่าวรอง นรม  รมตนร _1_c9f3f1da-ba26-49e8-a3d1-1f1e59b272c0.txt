รัฐบาลไทย-ข่าวทำเนียบรัฐบาล-รองนายกฯ “ประเสริฐ” พบคณะผู้แทนหน่วยงานที่ได้รับรางวัลกิจกรรม Prime Minister Awards: Thailand Cybersecurity Excellence Awards 2024 เชิดชูองค์กรเด่นและพัฒนาศักยภาพคนรุ่นใหม่


วันอังคารที่ 4 มีนาคม 2568
รองนายกฯ “ประเสริฐ” พบคณะผู้แทนหน่วยงานที่ได้รับรางวัลกิจกรรม Prime Minister Awards: Thailand Cybersecurity Excellence Awards 2024 เชิดชูองค์กรเด่นและพัฒนาศักยภาพคนรุ่นใหม่
รองนายกฯ “ประเสริฐ” พบคณะผู้แทนหน่วยงานที่ได้รับรางวัลกิจกรรม Prime Minister Awards: Thailand Cybersecurity Excellence Awards 2024 เชิดชูองค์กรเด่นและพัฒนาศักยภาพคนรุ่นใหม่รับมือภัยสงครามไซเบอร์
วันนี้ (4 มี.ค.68) เวลา 09.00 น.  ณ บริเวณโถงกลาง ตึกบัญชาการ 1 ทำเนียบรัฐบาล คณะผู้แทนหน่วยงานที่ได้รับรางวัลกิจกรรม Prime Minister Awards: Thailand Cybersecurity Excellence Award 2024 และทีมที่ชนะการแข่งขัน Thailand Cyber Top Talent 2024 และ Thailand Women Cyber Top Talent 2024 เข้าพบนายประเสริฐ จันทรรวงทอง รองนายกรัฐมนตรีและว่าการกระทรวงดิจิทัลเพื่อเศรษฐกิจและสังคม เพื่อถ่ายภาพเป็นที่ระลึกร่วมกับหน่วยงานและบุคคลที่ได้รับรางวัล
สำหรับรางวัลกิจกรรมPrime Minister Awards: Thailand Cybersecurity Excellence Awards เป็นรางวัลเพื่อเชิดชูองค์กรที่มีบทบาทโดดเด่นด้านความมั่นคงทางไซเบอร์ ซึ่ง สำนักงานคณะกรรมการการรักษาความมั่นคงปลอดภัยไซเบอร์แห่งชาติ (สกมช.) ได้จัดพิธีมอบรางวัลดังกล่าวขึ้นเมื่อ 13 ม.ค.68 ที่ผ่านมา
ซึ่งรางวัลฯ ในปีนี้แบ่งออกเป็น 3 ประเภท ได้แก่ Best Performance Award องค์กรที่มีผลงานโดดเด่นในการป้องกันและรับมือภัยคุกคามทางไซเบอร์ Most Contribution Award  องค์กรที่มีบทบาทสำคัญในการพัฒนาขีดความสามารถด้านไซเบอร์ของประเทศ และ Special Awards  องค์กรที่สร้างการเปลี่ยนแปลงเชิงบวกในอุตสาหกรรมความมั่นคงปลอดภัยไซเบอร์
“รัฐบาลภายใต้การนำของ นางสาวแพรทองธาร ชินวัตร นายกรัฐมนตรีได้ให้ความสำคัญกับการเตรียมความพร้อมรับมือกับสงครามไซเบอร์ทุกระดับตั้งแต่โครงสร้างพื้นฐานสำคัญทางสารสนเทศไปจนถึงการพัฒนาบุคลากรโดยมุ่งเน้นการเสริมสร้างทักษะด้านไซเบอร์ให้กับประชาชน โดยเฉพาะกลุ่มเยาวชนและบุคลากรที่เกี่ยวข้องเพื่อป้องกันประเทศจากภัยคุกคามไซเบอร์ที่อาจเกิดขึ้น”  นายประเสริฐ กล่าว
นอกจากนี้ ยังมีเวทีการแข่งขันเพื่อส่งเสริมและค้นหาบุคลากรที่มีศักยภาพด้านไซเบอร์ ได้แก่ Thailand Cyber Top Talent 2024 และ Women Thailand Cyber Top Talent 2024 ที่เปิดโอกาสให้เยาวชนคนรุ่นใหม่และกลุ่มสตรีหรือผู้มีเพศภาพเป็นหญิงได้แสดงศักยภาพรวมถึงพัฒนาทักษะทางไซเบอร์เพื่ออนาคต โครงการเหล่านี้สะท้อนถึงความมุ่งมั่นของรัฐบาลไทยในการเสริมสร้างศักยภาพทางไซเบอร์ของประเทศเพื่อรับมือกับความท้าทายในยุคดิจิทัลและสร้างความมั่นใจว่าประเทศไทยจะสามารถป้องกันภัยไซเบอร์ได้อย่างมีประสิทธิภาพในระดับสากลด้วย

ที่มา : https://www.thaigov.go.th/news/contents/details/94022