รัฐบาลไทย-ข่าวทำเนียบรัฐบาล-​"เอกนัฏ" ถกปารากวัย เจรจาความร่วมมือดันอุตสาหกรรมเป้าหมาย-เพิ่มโอกาสลงทุน


วันจันทร์ที่ 3 มีนาคม 2568
03/03/2568
พิมพ์
​"เอกนัฏ" ถกปารากวัย เจรจาความร่วมมือดันอุตสาหกรรมเป้าหมาย-เพิ่มโอกาสลงทุน
​"เอกนัฏ" ถกปารากวัย เจรจาความร่วมมือดันอุตสาหกรรมเป้าหมาย-เพิ่มโอกาสลงทุน
วันที่ 27 กุมภาพันธ์ 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ให้การต้อนรับนายฮาเวียร์ บิเบโรส รัฐมนตรีช่วยว่าการด้านการลงทุนและส่งออก กระทรวงอุตสาหกรรมและการค้า สาธารณรัฐปารากวัย และคณะ ในโอกาสเข้าเยี่ยมคารวะและหารือแนวทางการขยายความร่วมมือด้านอุตสาหกรรมและการลงทุนระหว่างสองประเทศ โดยมีนายณัฐพล รังสิตพล ปลัดกระทรวงอุตสาหกรรม นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม นายภัทรพล ลิ้มภักดี รองผู้อำนวยการสำนักงานเศรษฐกิจอุตสาหกรรม คณะผู้บริหาร และเจ้าหน้าที่ที่เกี่ยวข้อง เข้าร่วม ณ ห้องรับรอง 1 ชั้น 2 กระทรวงอุตสาหกรรม
ในการหารือครั้งนี้ ทั้งสองฝ่ายได้แลกเปลี่ยนความคิดเห็นเกี่ยวกับอุตสาหกรรมเกษตรและอาหาร ซึ่งเป็นภาคส่วนสำคัญทางเศรษฐกิจของปารากวัย ในขณะที่ไทยมีความเชี่ยวชาญด้านแปรรูปอาหารและเทคโนโลยีเกษตร ความร่วมมือดังกล่าวจะช่วยเพิ่มมูลค่าทางเศรษฐกิจและเสริมสร้างขีดความสามารถในการแข่งขัน รวมถึงเปิดโอกาสขยายตลาดและการมีส่วนร่วมในห่วงโซ่อุปทานระดับโลก โดยเฉพาะถั่วเหลืองซึ่งปารากวัยเป็นผู้ผลิตรายสำคัญ และไทยมีความต้องการนำเข้าเพื่อใช้ในอุตสาหกรรมอาหารสัตว์และซอสปรุงรส
นอกจากนี้ ทั้งสองฝ่ายยังได้หารือถึงโอกาสในการพัฒนาอุตสาหกรรมยานยนต์และชิ้นส่วน โดยไทยเป็นฐานการผลิตยานยนต์ระดับโลก ขณะที่ปารากวัยยังต้องพึ่งพาการนำเข้า ความร่วมมือด้านนี้จะช่วยส่งเสริมการเปลี่ยนผ่านสู่ยานยนต์สมัยใหม่ที่เป็นมิตรต่อสิ่งแวดล้อม และนำไปสู่การขยายมูลค่าการค้าระหว่างไทยกับปารากวัย รวมถึงการเข้าเป็นสมาชิกกลุ่ม MERCOSUR ในอนาคต
ด้านการลงทุน ปารากวัยมีนโยบายสนับสนุนการลงทุนจากต่างชาติผ่าน REDIEX ขณะที่ไทยมีการนิคมอุตสาหกรรมแห่งประเทศไทย (กนอ.) เป็นหน่วยงานหลักในการพัฒนานิคมอุตสาหกรรม ความร่วมมือนี้จะเป็นโอกาสในการแลกเปลี่ยนแนวทางปฏิบัติที่ดีเกี่ยวกับการจัดการนิคมอุตสาหกรรม อุตสาหกรรมมากีลา (Maquila Industries) และการส่งเสริมการลงทุนในอุตสาหกรรมเป้าหมายของทั้งสองประเทศ

ที่มา : https://www.thaigov.go.th/news/contents/details/94001