รัฐบาลไทย-ข่าวทำเนียบรัฐบาล- นายกฯ หารือภาคเอกชน ณ นครซูริก  ก่อนบินต่อเบอร์ลิน กระชับความร่วมมือผู้บริหารบริษัท DKSH หาแนวทางร่วมมือ  


วันอังคารที่ 4 มีนาคม 2568
04/03/2568
พิมพ์
นายกฯ หารือภาคเอกชน ณ นครซูริก  ก่อนบินต่อเบอร์ลิน กระชับความร่วมมือผู้บริหารบริษัท DKSH หาแนวทางร่วมมือ
ขยายบทบาทไทยในภูมิภาครวมทั้งแสวงหาความร่วมมือประเด็นความท้าทายด้านสิ่งแวดล้อม เพื่อความยั่งยืน และช่วยเหลือประชาชนรากหญ้า
วันนี้ (4 มีนาคม 2568) เวลา 10.00 น (ตามเวลาท้องถิ่นนครซูริก ซึ่งช้ากว่าไทย 6 ชั่วโมง) ณ โรงแรม Mandarin Oriental Savoy Zurich สมาพันธรัฐสวิส นางสาวแพทองธาร ชินวัตร นายกรัฐมนตรี พบหารือกับนาย Stefan P. Butz ผู้บริหารบริษัท DKSH Holding Ltd.  ระหว่างเดินทางไปยังนครเบอร์ลิน สหพันธ์สาธารณรัฐเยอรมนี  เพี่อร่วมงาน ITB Berlin 2025
DKSH Holding AG ขอบคุณรัฐบาลที่ให้ความสำคัญกับการลงทุนของบริษัทฯ ในประเทศไทยเสมอมา โดยบริษัทฯ เชื่อมั่นและสนับสนุนวิสัยทัศน์นายกรัฐมนตรีที่ได้กำหนดนโยบายที่จะเป็นประโยชน์ และสอดคล้องกับกระแสการพัฒนาของโลกปัจจุบัน
นายกรัฐมนตรีได้ขอบคุณที่บริษัทฯ ให้ความสำคัญกับการลงทุนในประเทศไทย พร้อมกันนี้ทั้งสองฝ่ายได้หารือถึงแนวทางการทำงานของบริษัทในอนาคต โดยนายกรัฐมนตรีพร้อมให้การสนับสนุนลดขั้นตอน ข้อจำกัดในการขอใบอนุญาตจำหน่ายยาและเวชภัณฑ์ ที่มีกระบวนการและใช้เวลานาน
โดยนายกรัฐมนตรีเน้นย้ำการแก้ปัญหาการดำเนินงานที่ซับซ้อนของภาครัฐ พร้อมสานต่อนโยบายเอื้ออำนวยการทำธุรกิจมากขึ้น (Ease of Doing Business)
นอกจากนี้ทั้งสองฝ่ายได้หารือเรื่องการทำธุรกิจที่เป็นมิตรกับสิ่งแวดล้อม ไม่ว่าจะเป็นการส่งเสริมการใช้รถยนต์ไฟฟ้าขนส่งสินค้า และใช้ประโยชน์จากโครงการ Landbridge ของไทยยกระดับการขนส่งสินค้า โลจิสติกส์  พร้อมกันนี้ ทางบริษัทฯ สนใจที่จะลงทุนในด้านชิ้นส่วนของ semi-conductor ที่ทางบริษัทฯ มีความเชี่ยวชาญ และตั้งอยู่ในไทยแล้ว ซึ่งถือว่าเป็นภาคอุตสาหกรรมอนาคตที่รัฐบาลต้องการให้การสนับสนุน
นายกรัฐมนตรีได้ใช้โอกาสนี้ขอให้บริษัทฯ สนับสนุนสินค้าจากชาวนา และเกษตรกรไทยเพื่อส่งเสริมยกระดับสินค้าไทย โดยเฉพาะอย่างยิ่งสินค้าเกษตร
ทั้งนี้ ทั้งสองฝ่ายได้หารือเพื่อเพิ่มการรักษาสิ่งแวดล้อมเพื่อความยั่งยืน ซึ่งเป็นประเด็นที่ทั้งสองฝ่ายตระหนักถึง ถือเป็นความสำคัญ เป็นความท้าทายของโลก โดยนายกรัฐมนตรี พร้อมร่วมมือกับบริษัทฯ ในประเด็นที่เป็นประโยชน์ร่วมกันต่อไป
โดยในช่วงเช้าก่อนการหารือนายกรัฐมนตรีได้ใช้เวลาสำรวจตลาดนัดสินค้าเกษตรบริเวณหน้าโรงแรม ซึ่งเป็นสินค้าที่เกษตรกรนำมาจำหน่ายให้ผู้บริโภคโดยตรงโดยไม่ผ่านพ่อค้าคนกลาง

ที่มา : https://www.thaigov.go.th/news/contents/details/94037