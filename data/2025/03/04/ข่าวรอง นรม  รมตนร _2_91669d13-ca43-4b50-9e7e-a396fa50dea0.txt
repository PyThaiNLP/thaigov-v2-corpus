รัฐบาลไทย-ข่าวทำเนียบรัฐบาล-“คกก.นโยบายเครื่องดื่มแอลกอฮอล์ฯ”  เห็นชอบปรับปรุงข้อกฎหมาย เปิดทางขายเครื่องดื่มแอลกอฮอล์ ตอบรับการท่องเที่ยว ‘Amazing Thailand Grand Tourism and Sport Year 2025’ 


วันอังคารที่ 4 มีนาคม 2568
04/03/2568
พิมพ์
“คกก.นโยบายเครื่องดื่มแอลกอฮอล์ฯ”  เห็นชอบปรับปรุงข้อกฎหมาย เปิดทางขายเครื่องดื่มแอลกอฮอล์ ตอบรับการท่องเที่ยว ‘Amazing Thailand Grand Tourism and Sport Year 2025’
“คกก.นโยบายเครื่องดื่มแอลกอฮอล์ฯ”  เห็นชอบปรับปรุงข้อกฎหมาย เปิดทางขายเครื่องดื่มแอลกอฮอล์ ตอบรับการท่องเที่ยว ‘Amazing Thailand Grand Tourism and Sport Year 2025’
วันนี้ ( 4 มีนาคม 2568 ) เวลา 10.00 น. ณ ห้องประชุม 301 ตึกบัญชาการ 1 ทำเนียบรัฐบาล นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม เป็นประธานการประชุมคณะกรรมการนโยบายเครื่องดื่มแอลกอฮอล์แห่งชาติ ครั้งที่ 1/2568 โดยมีนายสมศักดิ์ เทพสุทิน รัฐมนตรีว่าการกระทรวงสาธารณสุข รองประธานคณะกรรมการนโยบายเครื่องดื่มแอลกอฮอล์แห่งชาติ และคณะกรรมการนโยบายเครื่องดื่มแอลกอฮอล์แห่งชาติ เข้าร่วมประชุม
โดยที่ประชุมได้พิจารณาแนวทางการยกเลิก หรือ แก้ไขปรับปรุงประกาศสำนักนายกรัฐมนตรี เรื่อง กำหนดวันและเวลาห้ามขายเครื่องดื่มแอลกอฮอล์ พ.ศ. 2567 โดยเห็นการผ่อนปรนวันห้ามขายเครื่องดื่มแอลกอฮอล์ให้กับในโรงแรมตามกฎหมายว่าด้วยโรงแรม และสถานบริการตามกฎหมายว่าด้วยสถานบริการ เนื่องด้วยในปี 2568 เป็นปีแห่งการท่องเที่ยวไทย Amazing Thailand Grand Tourism and Sport Year 2025 โดยจะส่งเสริมการจัดเทศกาลระดับโลกต่าง ๆ รวมถึงการจัดกิจกรรมการท่องเที่ยวตลอดทั้งปี เพื่อเป็นการขับเคลื่อนภาคการท่องเที่ยวให้เป็นไปตามเป้าหมาย แต่บางเรื่องยังมีข้อจำกัดทางกฎหมายที่ใช้บังคับอยู่ในการขายเครื่องดื่มแอลกอฮอล์แก่นักท่องเที่ยว ที่ประชุมได้มอบหมายให้หน่วยงานที่เกี่ยวข้องเร่งศึกษาความเหมาะสมและความเป็นไปได้ ในการแก้ไขและปรับปรุงกฎหมายเกี่ยวกับการขายเครื่องดื่มแอลกอฮอล์ อาทิ เวลาห้ามขายเครื่องดื่มแอลกอฮอล์ การขายเครื่องดื่มแอลกอฮอล์โดยวิธีการทางอิเล็กทรอนิกส์
“การพิจารณาแก้ไข ปรับปรุงกฎหมาย จะต้องคำนึงถึงการรักษาความสงบเรียบร้อยของสังคม ความปลอดภัยและสุขภาพของประชาชน การจำกัดการเข้าถึงเครื่องดื่มแอลกอฮอล์ที่ไม่เหมาะสมของเยาวชนเป็นสำคัญ เพื่อสร้างสมดุลระหว่างสุขภาพ เศรษฐกิจ และสังคมไทยต่อไป” นายประเสริฐ ระบุ

ที่มา : https://www.thaigov.go.th/news/contents/details/94024