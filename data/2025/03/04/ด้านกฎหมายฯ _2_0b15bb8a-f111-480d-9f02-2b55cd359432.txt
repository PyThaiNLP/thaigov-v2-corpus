รัฐบาลไทย-ข่าวทำเนียบรัฐบาล-รมว.ยุติธรรม ต้อนรับคณะศึกษาดูงานความมั่นคง หลักสูตร การป้องกันราชอาณาจักรผู้บริหารแห่งอนาคต (วปอ.บอ.) รุ่นที่ 2


วันอังคารที่ 4 มีนาคม 2568
04/03/2568
พิมพ์
รมว.ยุติธรรม ต้อนรับคณะศึกษาดูงานความมั่นคง หลักสูตร การป้องกันราชอาณาจักรผู้บริหารแห่งอนาคต (วปอ.บอ.) รุ่นที่ 2
รมว.ยุติธรรม ต้อนรับคณะศึกษาดูงานความมั่นคง หลักสูตร การป้องกันราชอาณาจักรผู้บริหารแห่งอนาคต (วปอ.บอ.) รุ่นที่ 2
ในวันอังคารที่ 4 มีนาคม 2568 เวลา 14.00 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม ต้อนรับคณะศึกษาดูงานความมั่นคง หลักสูตร การป้องกันราชอาณาจักรผู้บริหารแห่งอนาคต (วปอ.บอ.) รุ่นที่ 2 โดยมี นายสมบูรณ์ ม่วงกล่ำ ที่ปรึกษารัฐมนตรีว่าการกระทรวงยุติธรรม นายนิยม เติมศรีสุข ผู้ช่วยรัฐมนตรีประจำกระทรวงยุติธรรม นายยู่สิน จินตภากร ผู้ช่วยรัฐมนตรีประจำกระทรวงยุติธรรม นายไตรยฤทธิ์ เตมหิวงศ์ รองปลัดกระทรวงยุติธรรม คณะผู้บริหารและผู้แทนหน่วยงานในสังกัดกระทรวงยุติธรรม เข้าร่วมฯ ณ ห้องประชุม 10-09 (Auditorium) ชั้น 10 อาคารกระทรวงยุติธรรม
โอกาสนี้ รัฐมนตรีว่าการกระทรวงยุติธรรม กล่าวใจความสำคัญตอนหนึ่งว่า เรื่องความมั่นคงของรัฐ กับความมั่นคงของมนุษย์หรือความมั่นคงของประชาชนจะต้องเป็นเรื่องเดียวกัน มิเช่นนั้นจะเกิดความเหลื่อมล้ำ เกิดความยากจน และทำให้เกิดการวิพากษ์จากสังคมได้ โดยกระทรวงยุติธรรมเป็นกระทรวงที่จะสร้างความปลอดภัยและความมั่นคงให้แก่ประเทศ โดยเปลี่ยนกรมคุมประพฤติ กรมพินิจและคุ้มครองเด็กและเยาวชน และกรมราชทัณฑ์ ให้เป็นสถานที่ฟื้นฟูให้เป็นคนใหม่และมีชีวิตใหม่ รวมถึงการแก้ไขปัญหาหนี้สินให้แก่ประชาชนซึ่งอยู่ในภารกิจของกรมบังคับคดี ที่ถือเป็นเรื่องใหญ่ที่กระทรวงยุติธรรมต้องปฏิรูปการบังคับคดี คือ การแก้หนี้ของประชาชน รวมถึงการแก้ปัญหายาเสพติดของสำนักงาน ป.ป.ส. การส่งเสริมกระบวนการยุติธรรมทางเลือกในภารกิจงานการระงับข้อพิพาทของสถาบันอนุญาโตตุลาการ รวมถึงภารกิจงานของหน่วยงานอื่น ๆ ที่ล้วนมีความสำคัญยิ่งในกระบวนการยุติธรรม ทั้งนี้ สิ่งสำคัญที่สุดในกระบวนการยุติธรรม คือ “ภาวะผู้นำ” และขอฝากโจทย์ให้แก่นักศึกษา คือ อยากให้มีแผนพัฒนากำลังคน โดยเฉพาะคนที่อยู่ในความดูแลของกรมคุมประพฤติ กรมพินิจและคุ้มครองเด็กและเยาวชน และกรมราชทัณฑ์ ที่จะทำอย่างไรให้คนทุกคนได้รับการคัดกรองความรู้ความสามารถ ทำอย่างไรให้คนกลุ่มนี้มีศักยภาพ กลับไปสร้างความปลอดภัยให้กับประชาชนและสร้างความมั่นคงของประเทศต่อไป
ทั้งนี้​ สำหรับกิจกรรมภายในงานมีการบรรยายให้ความรู้พร้อมแลกเปลี่ยนความคิดเห็นกับคณะศึกษาดูงาน โดยมีผู้แทนหน่วยงานในสังกัดกระทรวงยุติธรรม ได้แก่ สำนักงานปลัดกระทรวงยุติธรรม กรมคุ้มครองสิทธิและเสรีภาพ กรมราชทัณฑ์ กรมสอบสวนคดีพิเศษ และสำนักงานคณะกรรมการป้องกันและปราบปรามยาเสพติด ร่วมเป็นวิทยากร รวมทั้งมีการจัดบูธนิทรรศการจาก 4 หน่วยงาน ได้แก่ กรมราชทัณฑ์ กรมสอบสวนคดีพิเศษ กรมคุ้มครองสิทธิและเสรีภาพ และสำนักงานคณะกรรมการป้องกันและปราบปรามยาเสพติด

ที่มา : https://www.thaigov.go.th/news/contents/details/94038