รัฐบาลไทย-ข่าวทำเนียบรัฐบาล-“รมช.อัครา” ขับเคลื่อนนโยบายครัวไทยสู่ครัวโลก ผลักดันเกษตรทันสมัย สร้างความมั่นคงทางอาหาร ผ่านการยกระดับอุตสาหกรรมการเกษตร 


วันอังคารที่ 4 มีนาคม 2568
“รมช.อัครา” ขับเคลื่อนนโยบายครัวไทยสู่ครัวโลก ผลักดันเกษตรทันสมัย สร้างความมั่นคงทางอาหาร ผ่านการยกระดับอุตสาหกรรมการเกษตร
“รมช.อัครา” ขับเคลื่อนนโยบายครัวไทยสู่ครัวโลก ผลักดันเกษตรทันสมัย สร้างความมั่นคงทางอาหาร
ผ่านการยกระดับอุตสาหกรรมการเกษตร และช่วยแก้ไขปัญหาให้เกษตรกรอย่างยั่งยืน
นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ เป็นประธานการประชุมคณะกรรมการขับเคลื่อนยกระดับเกษตรทันสมัย ฟื้นฟูครัวไทยสู่ครัวโลกและความมั่นคงทางอาหาร ครั้งที่ 1/2568 ณ ห้องประชุมกระทรวงเกษตรและสหกรณ์ 134-135 และผ่านระบบ Zoom Meeting โดยที่ประชุมได้มีมติเห็นชอบแนวทางการขับเคลื่อนยกระดับเกษตรทันสมัย ฟื้นฟูครัวไทยสู่ครัวโลกและความมั่นคงทางอาหาร 5 กิจกรรม ได้แก่ 1) แนวทางส่งเสริมการปลูกพืชและเลี้ยงสัตว์ทางเลือกที่มีตลาดรองรับบนพื้นที่ต้นแบบบ้านแม่ต๋ำน้อย ด้วยการรวมกลุ่มเกษตรกรปลูกพืชผักมูลค่าสูงในโรงเรือนให้มีมาตรฐานปลอดภัย มีการลงพื้นที่จัดหาตลาดที่รองรับผลผลิต อาทิ แตงกวาญี่ปุ่น เมล่อน ฟักทองบัตเตอร์นัท เป็นต้น 8.2 แสนบาทต่อไร่ ต่อปี 2) แนวทางการปรับเปลี่ยนที่ดินไม่เหมาะสมเป็นการเกษตรแม่นยำ เช่น การปรับเปลี่ยนนาข้าวร้างสู่การปลูกปาล์มน้ำมัน 3) แนวทางการบริหารจัดการน้ำแบบบูรณาการเพื่อพัฒนาการผลิตในพื้นที่เฉพาะ เช่น การพัฒนาแหล่งน้ำขนาดเล็กในพื้นที่กุลาร้องไห้ให้สามารถเพาะปลูกพืชได้ในหน้าแล้ง 4) แนวทางการแปรรูปสินค้าเกษตร อาทิ การผลิตสุราชุมชนจากข้าวหลากสี การแปรรูปกาแฟจากเกษตรกรชาติพันธุ์ การแปรรูปปลานิลมีมาตรฐานจัดจำหน่ายบนหน้าร้านและช่องทางออนไลน์ และ 5) แนวทางการพัฒนาพื้นที่นำร่องเกษตรทันสมัย แม่นยำ อำเภอแม่ใจ จังหวัดพะเยา (พะเยาโมเดล) ซึ่งทุกกิจกรรมนำร่องสามารถสร้างรายได้ให้เกษตรกร และสามารถหยิบยกนำต้นแบบดังกล่าวไปใช้ในพื้นที่อื่นได้ในอนาคต
“กระทรวงเกษตรและสหกรณ์ขานรับนโยบายครัวไทยสู่ครัวโลกจากรัฐบาลมาทำเป็นโครงการนำร่องให้เกษตรกรมีความเป็นอยู่ที่ดียิ่งขึ้น ซึ่งกระทรวงเกษตรฯ จะมีการปรับเปลี่ยนนาข้าวร้างให้เป็นพืชเศรษฐกิจมูลค่าสูง อาทิ การปลูกปาล์มน้ำมัน ยางพารา ส้มโอทับทิมสยาม หรือการทำพืชผักสวนครัวที่มีตลาดรองรับ จึงมอบหมายให้หน่วยงานที่เกี่ยวข้องใช้บันทึกข้อตกลงความร่วมมือ MOU โครงการยกระดับการพัฒนาภาคการเกษตรในพื้นที่ ระหว่างกระทรวงเกษตรและสหกรณ์ สมาคมองค์การบริหารส่วนจังหวัดแห่งประเทศไทย (อบจ.) และองค์การบริหารส่วนตำบลแห่งประเทศไทย (อบต.) ให้เป็นประโยชน์ให้การทำงานร่วมกับท้องถิ่น โดยในส่วนของกระทรวงเกษตรฯ จะต้องทำงานอย่างแข็งขันเพื่อยกระดับอุตสาหกรรมการเกษตร และแก้ไขปัญหาให้เกษตรกรอย่างยั่งยืนต่อไป” รมช.อัครา กล่าว

ที่มา : https://www.thaigov.go.th/news/contents/details/94033