รัฐบาลไทย-ข่าวทำเนียบรัฐบาล-​วธ. แจงทราบข่าวอาจารย์เฉลิมชัยลาออกจากศิลปินแห่งชาติ แต่ยังเป็นศิลปินของชาติ ทำงานเพื่อชาติได้ต่อไป


วันจันทร์ที่ 9 มิถุนายน 2568
​วธ. แจงทราบข่าวอาจารย์เฉลิมชัยลาออกจากศิลปินแห่งชาติ แต่ยังเป็นศิลปินของชาติ ทำงานเพื่อชาติได้ต่อไป
​วธ. แจงทราบข่าวอาจารย์เฉลิมชัยลาออกจากศิลปินแห่งชาติ แต่ยังเป็นศิลปินของชาติ ทำงานเพื่อชาติได้ต่อไป
วธ. แจงทราบข่าวอาจารย์เฉลิมชัยลาออกจากศิลปินแห่งชาติ แต่ยังเป็นศิลปินของชาติ ทำงานเพื่อชาติได้ต่อไป
นายประสพ เรียงเงิน ปลัดกระทรวงวัฒนธรรม (วธ.) เปิดเผยว่า ตามที่ปรากฏเป็นข่าวทางสื่อมวลชนและสื่อออนไลน์ กรณีอาจารย์เฉลิมชัย โฆษิตพิพัฒน์ ซึ่งได้รับการประกาศยกย่องเป็นศิลปินแห่งชาติ สาขาทัศนศิลป์ (จิตรกรรม) ปีพุทธศักราช 2554 ได้ประกาศลาออกในระหว่างการบรรยายถ่ายทอดองค์ความรู้การจัดงานไทยแลนด์เบียนนาเล่ จังหวัดเชียงราย ให้แก่ผู้เกี่ยวข้องที่จะจัดงานไทยแลนด์เบียนนาเล่ ภูเก็ต เมื่อวันที่ 9 มิถุนายน 2568  ณ โรงแรมรอยัลภูเก็ตซิตี้ โดยอาจารย์เฉลิมชัยให้เหตุผลว่าเนื่องจากมีอายุมากแล้ว จึงได้ประกาศหยุดสร้างสรรค์ผลงานศิลปะ ปรารถนาจะพักผ่อนท่องเที่ยวหาความสุขในบั้นปลายชีวิต โดยอาจารย์มีความรู้สึกส่วนตัวว่าเมื่อศิลปินแห่งชาติได้หยุดสร้างสรรค์ผลงานแล้วก็ไม่ควรจะมีตำแหน่งอันทรงเกียรตินี้อีกต่อไปจึงมีหนังสือให้กรมส่งเสริมวัฒนธรรม ตัดชื่อออกจากการเป็นศิลปินแห่งชาติ รายละเอียดตามหนังสือขอลาออก นั้น
ปลัด วธ. กล่าวต่อว่า วธ. โดยสำนักงานปลัดกระทรวงวัฒนธรรม และกรมส่งเสริมวัฒนธรรม (สวธ.) ขอแจ้งให้ทราบว่า ได้รับการประสานงานจากอาจารย์เฉลิมชัย เพื่อส่งหนังสือขอลาออกดังกล่าวมายัง วธ.ตั้งแต่วันที่ 30 พฤษภาคม 2568 แล้วจริง และนางสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม พร้อมด้วยตนได้ขอความกรุณาจากอาจารย์เฉลิมชัย ยุติความตั้งใจที่จะลาออกเนื่องจากหลักเกณฑ์และเงื่อนไขของความเป็นศิลปินแห่งชาติ มิได้กำหนดให้บุคคลที่ได้รับการประกาศยกย่องให้เป็นศิลปินแห่งชาติแล้ว จะต้องสร้างสรรค์ผลงานอย่างต่อเนื่องแต่อย่างใด รวมทั้งสอบถามถึงเหตุผลความจำเป็นอื่นๆ และได้รับคำชี้แจง พร้อมทั้งคำยืนยันจากอาจารย์เฉลิมชัยว่าเป็นเจตนาส่วนตัวของอาจารย์ที่มีความตั้งใจจะลาออก ต้องการความเป็นอิสระในการใช้ชีวิตในบั้นปลายอย่างมีความสุขและมิได้สร้างสรรค์งานศิลปะใดๆ แล้ว รวมทั้งไม่ต้องการให้ส่งผลกระทบต่อความเป็นศิลปินแห่งชาติ หรือกระทรวงวัฒนธรรมและคณะกรรมการวัฒนธรรมแห่งชาติ (กวช.) ที่เคยประกาศยกย่องให้เป็นศิลปินแห่งชาติ จึงมีความประสงค์ยืนยันที่จะลาออกด้วยความสมัครใจ มิได้มีเหตุผลอื่นใดมาเกี่ยวข้องแต่อย่างใด
ปลัด วธ กล่าวต่อว่า กรมส่งเสริมวัฒนธรรมในฐานะเป็นฝ่ายเลขานุการการประกาศยกย่องศิลปินแห่งชาติ และสำนักงานปลัดกระทรวงวัฒนธรรมในฐานะเป็นฝ่ายเลขานุการคณะกรรมการวัฒนธรรมแห่งชาติ ซึ่งมีอำนาจในการประกาศยกย่องศิลปินแห่งชาติ จะรายงานเรื่องดังกล่าวต่อที่ประชุม กวช.เพื่อรับทราบการลาออกของอาจารย์เฉลิมชัยต่อไป ทั้งนี้เมื่ออาจารย์ได้ลาออกแล้วก็จะส่งผลให้ต้องยุติการจัดสวัสดิการและประโยชน์ตอบแทนในฐานะศิลปินแห่งชาติตามกฎระเบียบที่เกี่ยวข้องต่อไป
“กรณีที่กรมส่งเสริมวัฒนธรรมและ วธ.ไม่ได้แจ้งข่าวการลาออกของอาจารย์ต่อสาธารณะ เนื่องจากเรื่องดังกล่าวเป็นเรื่องส่วนตัวของอาจารย์และเป็นความสมัครใจของอาจารย์เองจึงให้เกียรติอาจารย์ รอให้อาจารย์เป็นผู้ประกาศเผยแพร่ต่อสาธารณะในนาม วธ.รู้สึกเสียดายที่อาจารย์ตัดสินใจลาออกจากความเป็นศิลปินแห่งชาติ เพราะอาจารย์ได้สร้างคุณูปการต่อวงการศิลปะของประเทศไทยและเป็นแบบอย่างที่ดีของการเป็นศิลปินแห่งชาติเป็นอย่างมาก รวมทั้งอาจารย์ก็เป็นแรงบันดาลใจของเด็กเยาวชนและศิลปินรุ่นหลังได้เป็นอย่างดี อย่างไรก็ตามเมื่อเป็นความสมัครใจและความตั้งใจของอาจารย์ กระทรวงคงต้องเคารพในความตั้งใจและการตัดสินใจของอาจารย์และเชื่อมั่นว่าอาจารย์จะยังคงทำประโยชน์ต่อวงการศิลปะและประเทศไทยต่อไป รวมถึงขอความกรุณาจารย์เป็นที่ปรึกษาและช่วยงานต่างๆตามความเหมาะสมในโอกาสต่อไป” ปลัด วธ กล่าว

ที่มา : https://www.thaigov.go.th/news/contents/details/97287