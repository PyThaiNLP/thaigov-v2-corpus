รัฐบาลไทย-ข่าวทำเนียบรัฐบาล-นายสรพงศ์ ไพฑูรย์พงษ์ รองปลัดกระทรวงคมนาคม ลงพื้นที่ตรวจสอบข้อเท็จจริงเส้นทางจุดเสี่ยงบนถนน ทล.4 ตอนเขาพับผ้า - พัทลุง จังหวัดพัทลุง หาแนวทางการแก้ไขปัญหาและลดผลกระทบ


วันจันทร์ที่ 9 มิถุนายน 2568
นายสรพงศ์ ไพฑูรย์พงษ์ รองปลัดกระทรวงคมนาคม ลงพื้นที่ตรวจสอบข้อเท็จจริงเส้นทางจุดเสี่ยงบนถนน ทล.4 ตอนเขาพับผ้า - พัทลุง จังหวัดพัทลุง หาแนวทางการแก้ไขปัญหาและลดผลกระทบ
.....
วานนี้ (8 มิถุนายน 2568) นายสรพงศ์ ไพฑูรย์พงษ์ รองปลัดกระทรวงคมนาคม หัวหน้ากลุ่มภารกิจด้านการขนส่ง ลงพื้นที่สำรวจเส้นทางจุดเสี่ยงบนถนน ทล.4 ตอนเขาพับผ้า - พัทลุง จังหวัดพัทลุง พร้อมด้วย นายชีพ น้อมเศียร รองอธิบดีกรมการขนส่งทางบก นายพิศิษฐ์ แสงชูโต ผู้แทนสภาวิศวกร ผู้แทนกรมทางหลวง สมาคมผู้ประกอบการรถโดยสารสองชั้นไทย (สปส.) และหน่วยงานที่เกี่ยวข้องร่วมลงพื้นที่ เพื่อตรวจสอบข้อเท็จจริงของสภาพถนน นำมาประกอบการพิจารณาแนวทางการแก้ไขปัญหาและลดผลกระทบให้กับประชาชนและผู้ประกอบการรถโดยสาร
นายสรพงศ์ ไพฑูรย์พงษ์ กล่าวว่า ตนได้รับมอบหมายจากรัฐมนตรีช่วยว่าการกระทรวงคมนาคม นายสุรพงษ์ ปิยะโชติ ให้ลงพื้นที่สำรวจเส้นทางจุดเสี่ยงบนถนน ทล.4 ตอนเขาพับผ้า - พัทลุง จ.พัทลุง ซึ่งเป็นหนึ่งในเส้นทางที่กรมการขนส่งทางบก (ขบ.) ออกประกาศกำหนดเส้นทางจุดเสี่ยง (Zoning) ห้ามรถโดยสารสาธารณะสองชั้น ทั้งประจำทางและไม่ประจำทางเดินรถ เนื่องจากเป็นเส้นทางที่มีความเสี่ยงในการเกิดอุบัติเหตุสูง โดย ขบ. และกรมทางหลวง (ทล.) ได้ร่วมกันกำหนดเส้นทางที่มีความเสี่ยง โดยมีเกณฑ์พิจารณาจากปัจจัย ดังนี้ ถนนทางหลวงที่มีความลาดชันตั้งแต่ 8% ขึ้นไป ระยะทางยาวต่อเนื่อง 5 กม. และมีสถิติการเกิดอุบัติเหตุมากกว่า 5 ครั้งต่อปี ซึ่งการลงพื้นที่ในครั้งนี้เป็นการตรวจสอบสภาพความปลอดภัยของพื้นที่และให้เห็นภาพของสิ่งอำนวยความสะดวก ความปลอดภัย เพื่อนำข้อมูลที่ได้ไปหารือร่วมกับหน่วยงานที่เกี่ยวข้องทั้งหมด ประกอบกับนำข้อเสนอที่ได้รับจากสปส. ในการแก้ไขปัญหาเพื่อลดผลกระทบที่เกิดขึ้นกับผู้ประกอบการ ไปพิจารณากำหนดแนวทางดำเนินการที่เหมาะสมต่อไป โดยยึดความปลอดภัยในชีวิตและทรัพย์สินของผู้โดยสารและสร้างความมั่นใจให้กับพี่น้องประชาชนที่จะต้องเดินทางได้รับประโยชน์สูงสุด ทั้งนี้ ขอให้ทาง สปส. มั่นใจว่ากระทรวงคมนาคมต้องการแก้ปัญหาตามที่เรียกร้องมา อีกทั้งการลงพื้นที่ครั้งนี้ยังมีผู้แทนจากสภาวิศวกรรม ซึ่งทำหน้าที่เป็นคนกลางเพื่อพิจารณาในข้อเท็จจริงต่าง ๆ มาร่วมในการลงพื้นที่ครั้งนี้ด้วย ส่วนอำนาจของการพิจารณาเป็นเรื่องของคณะกรรมการขนส่งทางบกกลาง ซึ่งจะรับข้อเสนอในพื้นที่ไปหารือกับคณะกรรมการฯ ต่อไป
จากนั้น นายสรพงศ์ ไพฑูรย์พงษ์ ได้เดินทางไปยังสำนักงานขนส่งจังหวัดตรัง เพื่อตรวจเยี่ยมการปฏิบัติงานศูนย์บริหารจัดการการเดินรถด้วยระบบ GPS และประชุมพิจารณาผลการสำรวจ ซึ่งจากการลงพื้นที่พบว่า บริเวณเขาพับผ้า เฉพาะช่วง กม. ที่ 1134+000 - 1139+000 มีเนินสำคัญ 6 ลูก โดย 4 ลูก มีความลาดชัน 8% ส่วนอีก 2 ลูก มีความลาดชัน 9.5% และ 9.6% ตามลำดับ ลักษณะและคุณภาพถนนมีสภาพดี และมีเนินขึ้น - ลงเหมาะสม สามารถรองรับแรงและการจราจรได้อย่างมีประสิทธิภาพ

ที่มา : https://www.thaigov.go.th/news/contents/details/97289