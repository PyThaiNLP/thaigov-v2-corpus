รัฐบาลไทย-ข่าวทำเนียบรัฐบาล-พม. มอบรางวัลองค์กรคุณธรรม ปี 2568 พร้อมหนุนบุคลากร เป็นคนดี คนเก่ง คนมีคุณภาพ


วันจันทร์ที่ 9 มิถุนายน 2568
พม. มอบรางวัลองค์กรคุณธรรม ปี 2568 พร้อมหนุนบุคลากร เป็นคนดี คนเก่ง คนมีคุณภาพ
พม. มอบรางวัลองค์กรคุณธรรม ปี 2568 พร้อมหนุนบุคลากร เป็นคนดี คนเก่ง คนมีคุณภาพ
วันที่ 9 มิถุนายน 2568 นางจตุพร โรจนพานิช รองปลัดกระทรวงการพัฒนาสังคมและความมั่นคงของมนุษย์ เป็นประธานในพิธีเปิด โครงการ "พม.สุขใจ" องค์กรแห่งความสุขด้วยคุณธรรมและความดี ประจำปีงบประมาณ พ.ศ. 2568 พร้อมมอบรางวัลองค์กรคุณธรรม อีกทั้งมีการบรรยายถ่ายทอดประสบการณ์ “จุดเปลี่ยนชีวิต สู่เส้นทางสายธรรมะ” โดย คุณนที เอกวิจิตร (อุ๋ย บุดดาเบลส) ศิลปิน และนักจิตบำบัดอาสา โดยมีคณะผู้บริหาร ข้าราชการ และเจ้าหน้าที่กระทรวง พม. เข้าร่วม ณ ห้องประชุมปกรณ์ อังศุสิงห์ ชั้น 2 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ และผ่านสื่ออิเล็กทรอนิกส์
นางจตุพร  กล่าวว่า โครงการ "พม.สุขใจ" องค์กรแห่งความสุขด้วยคุณธรรมและความดี ประจำปีงบประมาณ พ.ศ. 2568 มีวัตถุประสงค์เพื่อส่งเสริมให้บุคลากรพัฒนาตนเองให้เป็นมนุษย์ที่สมบูรณ์ครบทุกมิติ คือ เป็นคนดี คนเก่ง คนมีคุณภาพ ร่วมกันขับเคลื่อนการดำเนินงานขององค์กรด้วยหลักธรรมาภิบาล ที่มีการส่งเสริมคุณธรรมจริยธรรม รวมถึงการส่งเสริมให้องค์กรมีบรรยากาศหรือสภาพแวดล้อมที่เอื้อต่อการทำงาน เพื่อนำไปสู่องค์กรแห่งความสุขด้วยคุณธรรมและความดีที่ยั่งยืน อีกทั้งเพื่อยกย่อง เชิดชูเกียรติบุคลากรสังกัดกระทรวง พม. ที่ปฏิบัติงานด้วยความซื่อสัตย์ สุจริต โปร่งใส ยึดมั่นในคุณธรรม จริยธรรม และหน่วยงานที่ผ่านการประเมินองค์กรคุณธรรม ทั้ง 3 ระดับ ตามหลักเกณฑ์และตัวชี้วัด ภายใต้แผนปฏิบัติการส่งเสริมคุณธรรมแห่งชาติ ระยะที่ 2 (พ.ศ. 2566 - 2570) ของคณะกรรมการส่งเสริมคุณธรรมแห่งชาติ
นางจตุพร กล่าวว่า วันนี้ มีพิธีมอบรางวัลองค์กรคุณธรรม ประจำปีงบประมาณ พ.ศ. 2567 โดยการพิจารณากลั่นกรองผลการประเมินฯ โดยคณะอนุกรรมการส่งเสริมคุณธรรมระดับกระทรวง พม. ซึ่งมีปลัดกระทรวง พม. เป็นประธานอนุกรรมการฯ และได้รับความเห็นชอบผลการประเมินจากคณะกรรมการส่งเสริมคุณธรรมแห่งชาติ ทั้งนี้ มีส่วนราชการระดับกรมรัฐวิสาหกิจ องค์การมหาชน สังกัดกระทรวง พม. จำนวน 8 หน่วยงาน และหน่วยงานระดับสำนัก กอง หรือเทียบเท่าในสังกัดสำนักงานปลัดกระทรวง พม. จำนวน 13 หน่วยงาน ผ่านการประเมินเป็น “องค์กรคุณธรรม” ตามหลักเกณฑ์ของกรมการศาสนา โดยคณะกรรมการส่งเสริมคุณธรรมแห่งชาติ ภายใต้แผนปฏิบัติการส่งเสริมคุณธรรมแห่งชาติ ระยะที่ 2 (พ.ศ.2566 - 2570)
นางจตุพร กล่าวว่า สาระของแผนปฏิบัติการส่งเสริมคุณธรรมแห่งชาติ ระยะที่ 2 (พ.ศ. 2566 - 2570) นั้น มีเป้าหมายหลัก คือ คนไทยมีพฤติกรรมที่สะท้อนการมีคุณธรรมเพิ่มขึ้น มุ่งสู่สังคมคุณธรรมที่คนไทยอยู่ร่วมกันด้วยความสมานฉันท์ ภายใต้หลักธรรมทางศาสนาหลักปรัชญาเศรษฐกิจพอเพียง วิถีวัฒนธรรมไทยที่ดีงาม และประเทศไทยปลอดทุจริตและประพฤติมิชอบ และสร้างมนุษย์ที่สมบูรณ์ คือ คนดี คนเก่ง คนมีคุณภาพ โดยมีแนวทางการพัฒนาประเทศไทยด้วยหลัก 3 มิติ ได้แก่ หลักธรรมทางศาสนา หลักปรัชญาเศรษฐกิจพอเพียง และวิถีวัฒนธรรมไทยที่ดีงาม อีกทั้งมีคุณธรรมที่พึงประสงค์ 5 ประการ ได้แก่ พอเพียง วินัย สุจริต จิตอาสา กตัญญู
นางจตุพร กล่าวเพิ่มเติมว่า ขอแสดงความยินดีกับ 3 หน่วยงานในสังกัดกระทรวง พม. ที่ได้รับโล่รางวัลหน่วยงานที่ขับเคลื่อนองค์กร สู่องค์กรคุณธรรมต้นแบบ “ระดับดีเด่น” ได้แก่ กรมกิจการเด็กและเยาวชน (ดย.) กรมพัฒนาสังคมและสวัสดิการ ( พส.) และการเคหะแห่งชาติ (กคช.) อีกทั้ง ดย. ที่ได้รับการคัดเลือกในระดับองค์กรคุณธรรมต้นแบบโดดเด่นในสังกัดกระทรวง พม. จากคณะกรรมการส่งเสริมคุณธรรมแห่งชาติ ทั้งนี้ หวังเป็นอย่างยิ่งว่า ผู้ที่เข้าร่วมโครงการในวันนี้ จะได้นำความรู้ไปขยายผลในหน่วยงานของตนเอง และได้นำหลักคุณธรรมที่พึงประสงค์ 5 ประการ ไปปรับใช้ในการดำเนินชีวิต และการทำงานในหน่วยงาน เพื่อเป็นคนดี คนเก่ง คนมีคุณภาพ และสร้างองค์กรคุณธรรมที่เข้มแข็งต่อไป
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #พม_สุขใจ #องค์กรแห่งความสุขด้วยคุณธรรม

ที่มา : https://www.thaigov.go.th/news/contents/details/97288