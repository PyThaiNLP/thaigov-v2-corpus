รัฐบาลไทย-ข่าวทำเนียบรัฐบาล-“สีหราชาแห่งธรรม” เจ้าคุณอารยวังโส เมตตาแสดงธรรม “ร้อยใจไทย สืบสานราชธรรม ทั้งแผ่นดิน" ด้าน "อรรษิษฐ์" ปลัด มท. นำพุทธศาสนิกชนชาวอ่างทอง ร่วมสดับตรับฟังด้วยความมุ่งมั่นแน่วแน่


วันจันทร์ที่ 9 มิถุนายน 2568
09/06/2568
พิมพ์
“สีหราชาแห่งธรรม” เจ้าคุณอารยวังโส เมตตาแสดงธรรม “ร้อยใจไทย สืบสานราชธรรม ทั้งแผ่นดิน" ด้าน "อรรษิษฐ์" ปลัด มท. นำพุทธศาสนิกชนชาวอ่างทอง ร่วมสดับตรับฟังด้วยความมุ่งมั่นแน่วแน่
“สีหราชาแห่งธรรม” เจ้าคุณอารยวังโส เมตตาแสดงธรรม “ร้อยใจไทย สืบสานราชธรรม ทั้งแผ่นดิน" ด้าน "อรรษิษฐ์ สัมพันธรัตน์" ปลัด มท. นำพุทธศาสนิกชนชาวอ่างทอง ร่วมสดับตรับฟังด้วยความมุ่งมั่นแน่วแน่อย่างพร้อมเพรียง
วันนี้ (9 มิ.ย. 68) เวลา 07.00 น. นายอรรษิษฐ์ สัมพันธรัตน์ ปลัดกระทรวงมหาดไทย เป็นประธานพิธีตักบาตรและบรรยายธรรม “โครงการร้อยใจไทย สืบสานราชธรรม ทั้งแผ่นดิน” ถวายเป็นพระราชกุศลแด่พระบาทสมเด็จพระเจ้าอยู่หัว เพื่อเฉลิมพระเกียรติเนื่องในโอกาสมหามงคลเฉลิมพระชนมพรรษา 6 รอบ 72 พรรษา ณ โดมอาคารสำนึกรักบ้านเกิด องค์การบริหารส่วนจังหวัดอ่างทอง โดยได้รับเมตตาจากพระราชวัชรสุทธิวงศ์ (เจ้าคุณอารยวังโส) เจ้าอาวาสวัดป่าพุทธพจน์หริภุญไชย (ธ) ในพระราชูปถัมภ์ฯ เป็นประธานสงฆ์ บรรยายธรรมบูชาคุณพระรัตนตรัยและประกาศราชธรรม พร้อมด้วยพระสงฆ์ 10 รูป
โอกาสนี้ นายชวนินทร์ วงศ์สถิตจิรกาล ผู้ว่าราชการจังหวัดอ่างทอง และนางศุทธิกานต์ วงศ์สถิตจิรกาล ประธานแม่บ้านมหาดไทยจังหวัดอ่างทอง พร้อมด้วยหัวหน้าส่วนราชการ ข้าราชการ เจ้าหน้าที่ และพุทธศาสนิกชนชาวจังหวัดอ่างทอง ร่วมในกิจกรรมเป็นจำนวนมาก
พระราชวัชรสุทธิวงศ์ กล่าวสัมโมทนียกถา ความตอนหนึ่งว่า “คุณค่าของธรรมะ” คือ ประโยชน์และผลดีที่เกิดขึ้นจากการเข้าใจและประพฤติตามหลักคำสอนของพระพุทธเจ้า การแสดงธรรมะเป็นการแสดงความชัดเจนของธรรมะด้วยอุตสาหะ เช่นกันอย่างท่านปลัดกระทรวงมหาดไทย มีความอุตสาหะเดินทางอย่างตั้งใจแน่วแน่เพื่อมาประกอบการกระทำความดีร่วมกับทุกคน ณ ที่นี้ เปรียบดัง “สีหราช” หรือ “ราชสีห์ผู้ยิ่งใหญ่” พระพุทธเจ้าทรงได้รับการยกย่องว่าเป็น “สีหราชาแห่งธรรม” หรือ “ธรรมราชสีห์” เพราะทรงแสดงธรรมอย่างมั่นคง เด็ดขาด กล้าหาญ ไม่มีความลังเล เหมือนเปรียบดัง กล้าหาญ มั่นคง หนักแน่น และความเป็นผู้นำของท่านปลัดกระทรวงมหาดไทย และบรรดาราชสีห์มหาดไทยทั้งหลาย
“การสร้างสรรค์ความดีของชีวิต คือ กระบวนการที่เราพัฒนาตนเองทั้งทาง ร่างกาย จิตใจ ปัญญา และจริยธรรม เพื่อให้ชีวิตมีคุณค่าแท้ มีความสุขทั้งต่อตนเองและผู้อื่น ไม่ใช่เพียงแค่ความสำเร็จภายนอก แต่รวมถึงการเป็น “คนดี” ที่มีผลดีต่อสังคมด้วย ธรรมะจึงเป็นเครื่องมือที่ทรงพลังในการสร้าง “ดุลยภาพ” และ “ความสมดุล” ในชีวิตการทำงาน เพราะธรรมะคือ “ความจริง” และ “ความถูกต้องตามธรรมชาติ” ซึ่งเมื่อนำมาประยุกต์ใช้ในชีวิตการทำงาน จะช่วยให้ทั้ง ความสำเร็จ และ ความสุข เดินไปด้วยกันอย่างมั่นคง เปรียบเหมือนดั่งโครงการ “ร้อยใจไทย สืบสานราชธรรม ทั้งแผ่นดิน” ที่มีเป้าหมายเพื่อให้ประชาชนไทยยึดมั่นในธรรมะ ร่วมแรงร่วมใจในการสร้างสังคมที่ดี และ สืบทอดคุณค่าของความเป็นไทยที่มีรากฐานจากธรรมะ อันจะนำไปสู่การทำความดีโดยไม่ได้หวังสิ่งใดตอบแทน ยึดถือประโยชน์ สร้างสรรค์สิ่งดีงามต่อสังคมและประเทศชาติ ทำงานเพื่อ “บำบัดทุกข์ บำรุงสุข” ประชาชนด้วยความตั้งใจจริง" พระราชวัชรสุทธิวงศ์ กล่าวในช่วงท้าย
นายอรรษิษฐ์ สัมพันธรัตน์ ปลัดกระทรวงมหาดไทย กล่าวว่า ตนได้รับทราบถึงดำริของท่านเจ้าคุณพระราชวัชรสุทธิวงศ์ (เจ้าคุณอารยวังโส) จึงเชิญชวนพุทธศาสนิกชนทั่วประเทศร่วมกันขับเคลื่อนและขยายผลต่อยอดโครงการ “ร้อยใจธรรม ร้อยอำเภอ สืบสานราชธรรม” สู่ระดับจังหวัด และส่วนกลาง ร่วมกับกระทรวงมหาดไทยและสมาคมแม่บ้านมหาดไทย เพื่อน้อมถวายเป็นพระราชกุศลแด่พระบาทสมเด็จพระเจ้าอยู่หัว ด้วยการเผยแผ่ราชธรรมที่นักปกครองและประชาชนควรเรียนรู้และถือปฏิบัติ อันจะเป็นการปลูกฝัง เสริมสร้างอุดมการณ์ให้แก่นักปกครอง องค์กรเอกชน ประชาชนทั่วไป รวมถึงคณะกรรมการและสมาชิกของสมาคมแม่บ้านมหาดไทยได้มีหลักการและวิธีการตามแนวทางราชธรรมในการทำความดีเพื่อสังคมส่วนรวม

ที่มา : https://www.thaigov.go.th/news/contents/details/97257