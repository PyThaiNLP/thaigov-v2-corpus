รัฐบาลไทย-ข่าวทำเนียบรัฐบาล-"อนุทิน" นำทีม มท. ให้กำลังใจประชาชน เจ้าหน้าที่แนวชายแดน อ.น้ำยืน จ.อุบลราชธานี ติดตามการฝึกซ้อมหลบภัย พร้อมกำชับคนมหาดไทยดูแลประชาชนให้ปลอดภัยสูงสุด


วันอาทิตย์ที่ 8 มิถุนายน 2568
08/06/2568
พิมพ์
"อนุทิน" นำทีม มท. ให้กำลังใจประชาชน เจ้าหน้าที่แนวชายแดน อ.น้ำยืน จ.อุบลราชธานี ติดตามการฝึกซ้อมหลบภัย พร้อมกำชับคนมหาดไทยดูแลประชาชนให้ปลอดภัยสูงสุด
"อนุทิน" นำทีมมหาดไทย ลงพื้นที่ให้กำลังใจประชาชน เจ้าหน้าที่แนวชายแดน อ.น้ำยืน จ.อุบลราชธานี ติดตามการฝึกซ้อมหลบภัย พร้อมกำชับคนมหาดไทยดูแลประชาชนให้ปลอดภัยสูงสุด
น.ส.ไตรศุลี  ไตรสรณกุล เลขานุการรมว.มหาดไทยและโฆษกกระทรวงมหาดไทย กล่าวว่า วันนี้ (8 มิ.ย. 68) นายอนุทิน  ชาญวีรกูล รองนายกรัฐมนตรีและรมว.มหาดไทย ลงพื้นที่ให้กำลังใจเจ้าหน้าที่และประชาชนที่พักอาศัยตามแนวชายแดนไทย-กัมพูชา ณ ศูนย์พัฒนาเขตพัฒนาพื้นที่ชายแดน บ้านทุ่งสมเด็จ หมู่ที่ 17 ต.โดมประดิษฐ์ อ.น้ำยืน จ.อุบลราชธานี โดยมี นายอรรษิษฐ์  สัมพันธรัตน์ ปลัดกระทรวงมหาดไทย นายไชยวัฒน์  จุนถิระพงศ์ อธิบดีกรมการปกครอง ว่าที่ พ.ต.อดิศักดิ์ น้อยสุวรรณ ผู้ว่าราชการจังหวัดอุบลราชธานี และผู้ว่าราชการจังหวัดภาคตะวันออกเฉียงเหนือที่มีพื้นที่ติดต่อกับแนวชายแดนประเทศกัมพูชา ผู้แทนหน่วยทหาร และส่วนราชการที่เกี่ยวข้อง ร่วมลงพื้นที่
โอกาสนี้ นายอนุทิน ได้มอบเครื่องอุปโภคบริโภคให้กับเจ้าหน้าที่ทหาร สมาชิกกองอาสารักษาดินแดน ชุดรักษาความปลอดภัยหมู่บ้าน และตัวแทนประชาชน พร้อมทั้งกล่าวพบปะและให้กำลังใจเจ้าหน้าที่และประชาชนที่พักอาศัยในพื้นที่ตำบลโดมประดิษฐ์ อำเภอน้ำยืน จังหวัดอุบลราชธานี
นายอนุทิน กล่าวว่า วันนี้ตนและคณะผู้บริหารกระทรวงมหาดไทยนำความห่วงใยของ น.ส.แพทองธาร ชินวัตร นายกรัฐมนตรี และคณะรัฐมนตรีทุกคนมายังประชาชน และได้ยกย่องว่าพ่อแม่พี่น้องประชาชนในจังหวัดที่มีชายแดนติดกับประเทศเพื่อนบ้านที่กำลังเกิดสถานการณ์ในขณะนี้เป็น "ผู้เสียสละ"
โดยความอดทนอดกลั้นของทุกคนถือเป็นกำลังใจของคนทำงาน ทั้งเจ้าหน้าที่ทหาร เจ้าหน้าที่บ้านเมือง ซึ่งรัฐบาลโดยผู้เกี่ยวข้องจะร่วมกันดูแลสถานการณ์ไม่ให้เลวร้ายเกินควบคุม โดยส่วนของกระทรวงมหาดไทยจะทำหนาที่พิทักษ์พื้นที่ส่วนหลังอย่างเต็มที่ ขณะที่ทางหน่วยงานรับผิดชอบด้านเจรจาด้านความสัมพันธ์ก็ทำหน้าที่ ทหารหาญเป็นแนวหน้าปฏิบัติหน้าที่อย่างแข็งขัน เพราะเราไม่มีวันสูญเสีย แม้แต่ 1 มิลลิเมตรก็ยอมไม่ได้
"เราไม่เชื่อในเรื่องของการสู้รบ เราไม่เชื่อในเรื่องของการศึกสงคราม เรายังมีความหวังว่าความสัมพันธ์อันดีของทั้ง 2 ประเทศจะกลับมา แต่ต้องไม่กลับมาเพราะต้องไปยอมหรือไปเสียเปรียบ เราจะไม่ให้เกิดสิ่งเหล่านั้น และหากจะเข้าใจกัน ต้องเข้าใจกันด้วยความยุติธรรมทั้งสองฝ่าย เราพยายามใช้ความสัมพันธ์และความผูกพันที่ดีในอดีตมาทำให้ความเข้าใจกันและกันเกิดขึ้นให้จงได้"นายอนุทิน กล่าว
นายอนุทิน กล่าวว่า ได้ขอให้ผู้ว่าฯ ที่มีพื้นที่ติดแนวชายแดน ทำการสำรวจครอบครัวทหารและร่วมกับแม่บ้านมหาดไทย และทุกภาคส่วน ลงไปติดตามถามไถ่ บำรุงขวัญกำลังใจ รวมถึงเรื่องความปลอดภัยของโรงเรียน การใช้ชีวิตของประชาชน ให้กำนัน ผู้ใหญ่บ้าน ผู้บริหาร สมาชิกสภาองค์กรปกครองส่วนท้องถิ่น ชรบ. อส. ช่วยกันสร้างความรับรู้เข้าใจกับพี่น้องประชาชน เพราะการปกป้องอธิปไตยไม่ใช่หน้าที่ฝ่ายใดฝ่ายหนึ่งหรือคนใดคนหนึ่ง แต่เป็นหน้าที่ของคนไทยทุกคน
น.ส.ไตรศุลี กล่าวว่า นายอนุทิน และคณะ ได้เดินทางต่อไปให้กำลังใจประชาชน พร้อมตรวจความพร้อมพื้นที่หลุมหลบภัย และร่วมรับประทานอาหารกลางวันอย่างเรียบง่ายที่วัดบ้านค้อ และเดินทางไปให้กำลังใจและพบปะกับนักเรียน และคณะครูโรงเรียนบ้านแปดอุ้ม พร้อมร่วมฝึกซ้อมการหลบภัยกรณีเกิดสถานการณ์ที่จำเป็น และร่วมเต้นเพลงไก่ย่างเพื่อสันทนาการสร้างรอยยิ้มให้กับนักเรียน
การลงพื้นที่ของนายอนุทิน และคณะในวันนี้ มีผู้ว่าราชการจังหวัดภาคตะวันออกเฉียงเหนือที่มีพื้นที่ติดต่อกับชายแดนประเทศกัมพูชาร่วมลงพื้นที่และรับนโยบาย ได้แก่ นายชาญชัย ศรศรีวิชัย ผู้ว่าราชการจังหวัดยโสธร นายอนุพงศ์ สุขสมนิตย์ ผู้ว่าราชการจังหวัดศรีสะเกษ นายชำนาญ ชื่นตา ผู้ว่าราชการจังหวัดสุรินทร์ นายณรงค์ เทพเสนา ผู้ว่าราชการจังหวัดอำนาจเจริญ และนายศรีธรรม ราชแก้ว รองผู้ว่าราชการจังหวัดบุรีรัมย์

ที่มา : https://www.thaigov.go.th/news/contents/details/97244