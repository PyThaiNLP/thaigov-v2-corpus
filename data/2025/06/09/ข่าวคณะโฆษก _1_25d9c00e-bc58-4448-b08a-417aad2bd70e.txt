รัฐบาลไทย-ข่าวทำเนียบรัฐบาล- EU ยกไทย “อยู่ในกลุ่มประเทศที่ดีขึ้น มีการตัดไม้ทำลายป่า – น้อยลง เปิดทางส่งออก 7 สินค้าหลักสู่ยุโรป ง่ายขึ้น สามารถแข่งขันได้มากขึ้น


วันจันทร์ที่ 9 มิถุนายน 2568
09/06/2568
พิมพ์
EU ยกไทย “อยู่ในกลุ่มประเทศที่ดีขึ้น มีการตัดไม้ทำลายป่า – น้อยลง เปิดทางส่งออก 7 สินค้าหลักสู่ยุโรป ง่ายขึ้น สามารถแข่งขันได้มากขึ้น
EU ยกไทย “อยู่ในกลุ่มประเทศที่ดีขึ้น มีการตัดไม้ทำลายป่า – น้อยลง เปิดทางส่งออก 7 สินค้าหลักสู่ยุโรป ง่ายขึ้น สามารถแข่งขันได้มากขึ้น
วันนี้ (9 มิถุนายน 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผย ว่าสหภาพยุโรป (EU) ได้ประกาศรายชื่อประเทศที่ถูกจัดในระบบ Benchmarking ซึ่งเป็นการประกาศรายชื่อประเทศตามระดับความเสี่ยงที่เกี่ยวข้องกับ การผลิตสินค้าที่อาจเกี่ยวข้องกับการตัดไม้ทำลายป่า ภายใต้มาตรการสินค้าที่ปลอดจากการตัดไม้ทำลายป่า (EUDR) โดยประเทศไทย ได้รับการจัดให้อยู่ในกลุ่มประเทศความเสี่ยงต่ำ (Low-Risk Country) เช่นเดียวกับ สิงคโปร์ เวียดนาม ฟิลิปปินส์ สปป.ลาว และบรูไน กล่าวคือ สินค้าที่ส่งออกจากประเทศกลุ่มนี้ไปยังสหภาพยุโรปจะมีขั้นตอนในการยื่นข้อมูล เอกสาร หรือการตรวจสอบย้อนกลับถึงแหล่งเพาะปลูกหรือพื้นที่เก็บเกี่ยววัตถุดิบ ตามข้อกำหนดของ EU เข้มงวดน้อยกว่าประเทศที่อยู่ในกลุ่มความเสี่ยงปานกลางและสูง
ทั้งนี้ การจัดระดับประเทศตามความเสี่ยงภายใต้มาตรการ EUDR แบ่งออกเป็น 3 กลุ่ม ได้แก่ กลุ่มประเทศความเสี่ยงต่ำ (Low-Risk Country) กลุ่มประเทศความเสี่ยงปานกลาง (Standard-Risk Country) และกลุ่มประเทศความเสี่ยงสูง (High-Risk Country)
ทั้งนี้ กรมการค้าต่างประเทศ กระทรวงพาณิชย์ รายงานว่าในปี 2567 ไทยมีมูลค่าการส่งออกสินค้าที่ปลอดการตัดไม้ทำลายป่าไปตลาดโลก 10,998.03 ล้านดอลลาร์สหรัฐ และมีมูลค่าการส่งออกสินค้าดังกล่าวไปตลาด EU 694.12 ล้านดอลลาร์สหรัฐ คิดเป็น 6.31% ของสินค้าที่ส่งออกจากไทยไปโลก  การที่ไทยได้รับการจัดอันดับเป็นประเทศ Low-Risk ภายใต้ EUDR ถือเป็นโอกาสสำคัญที่ช่วยลดต้นทุนด้านการตรวจสอบเอกสารและเสริมความสามารถในการแข่งขันของสินค้าไทยในตลาด EU
สำหรับมาตรการ EUDR มีวัตถุประสงค์เพื่อสนับสนุนการซื้อสินค้าที่ปลอดจากการตัดไม้ทำลายป่า รวมถึงรับมือการแก้ไขปัญหาการตัดไม้ทำลายป่าและความเสื่อมโทรมของป่าทั่วโลก ทั้งที่เกิดจากการตัดไม้ทำลายป่าที่ผิดกฎหมายและจากการขยายตัวทางการเกษตร ครอบคลุมสินค้าทั้งหมด 7 รายการ ได้แก่ วัว ไม้ ปาล์มน้ำมัน ถั่วเหลือง กาแฟ โกโก้ และยางพารา รวมถึงผลิตภัณฑ์แปรรูปจากสินค้าดังกล่าว โดยผู้ประกอบการในประเทศต่าง ๆ จะต้องแสดงข้อมูลการตรวจสอบย้อนกลับตามระดับความเสี่ยงที่ได้รับการจัดกลุ่มประเทศ ซึ่งผู้ประกอบการขนาดใหญ่จะต้องแสดงรายงานดังกล่าวให้กับหน่วยงานของ EU ตั้งแต่วันที่ 30 ธันวาคม 2568 ส่วนผู้ประกอบการขนาดกลาง ขนาดเล็ก และรายย่อย (SMEs) จะต้องแสดงรายงานตั้งแต่วันที่ 30 มิถุนายน 2569 เป็นต้นไป
“รัฐบาลให้ความสำคัญกับการบริหารจัดการทรัพยากรธรรมชาติอย่างยั่งยืน พร้อมผลักดันทุกภาคส่วนเพื่อยกระดับมาตรฐานการผลิตให้สอดคล้องกับแนวโน้มของตลาดโลก การที่ไทยได้รับการจัดให้อยู่ในกลุ่มประเทศความเสี่ยงต่ำเป็นโอกาสสำคัญที่ช่วยให้สินค้าไทยขยายตลาดในยุโรปได้อย่างมีประสิทธิภาพ และสร้างความได้เปรียบทางการแข่งขันในระยะยาว
ทั้งนี้ ผู้ประกอบการไทยสามารถศึกษารายละเอียดได้ที่ https://green-forum.ec.europa.eu/deforestation-regulation-implementation/eudr-cooperation-and-partnerships/country-classification-list_en หรือ สอบถามเพิ่มเติมได้ที่กลุ่มงานบริหารสินค้าสองทาง กองบริหารสินค้าข้อตกลงและมาตรการการค้า 02 528 7500-29 ต่อ 4710 หรือสายด่วน 1385” นางสาวศศิกานต์ กล่าว

ที่มา : https://www.thaigov.go.th/news/contents/details/97246