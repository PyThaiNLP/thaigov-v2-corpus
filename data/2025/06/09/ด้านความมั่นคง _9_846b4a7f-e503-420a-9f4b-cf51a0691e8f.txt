รัฐบาลไทย-ข่าวทำเนียบรัฐบาล-นายกรัฐมนตรี เปิดงาน OTOP MIDYEAR 2025 ชู OTOP และ Soft Power ให้ชีวิตความเป็นอยู่ของประชาชนดีขึ้น ด้าน "อนุทิน" มั่นใจยอดขายทะลุเป้า 600 ล้านบาท เผย 2 วันทำยอดแล้ว 154 ล้านบาท


วันจันทร์ที่ 9 มิถุนายน 2568
09/06/2568
พิมพ์
นายกรัฐมนตรี เปิดงาน OTOP MIDYEAR 2025 ชู OTOP และ Soft Power ให้ชีวิตความเป็นอยู่ของประชาชนดีขึ้น ด้าน "อนุทิน" มั่นใจยอดขายทะลุเป้า 600 ล้านบาท เผย 2 วันทำยอดแล้ว 154 ล้านบาท
นายกรัฐมนตรี เปิดงาน OTOP MIDYEAR 2025 ชู OTOP และ Soft Power ให้ชีวิตความเป็นอยู่ของประชาชนดีขึ้น ด้าน "อนุทิน" มั่นใจยอดขายทะลุเป้า 600 ล้านบาท เผย 2 วันทำยอดแล้ว 154 ล้านบาท
วันนี้ (9 มิ.ย. 68) เวลา 16.00 น. ณ เวทีกลาง อาคารชาเลนเจอร์ ศูนย์แสดงสินค้าและการประชุม อิมแพ็ค เมืองทองธานี อำเภอปากเกร็ด จังหวัดนนทบุรี น.ส.แพทองธาร ชินวัตร นายกรัฐมนตรี เป็นประธานเปิดงาน OTOP MIDYEAR 2025 ภายใต้แนวคิด “OTOP ทันโลก ทันสมัย เศรษฐกิจไทยยั่งยืน” โดยมี นายอนุทิน ชาญวีรกูล รองนายกรัฐมนตรีและรมว.มหาดไทย กล่าวรายงาน
ภายในงานมี นายปิฎก สุขสวัสดิ์ คู่สมรสนายกรัฐมนตรี น.ส.ธนนนท์ นิรามิษ ภริยารองนายกรัฐมนตรีและรมว.มหาดไทย นายภูมิธรรม เวชยชัย รองนายกรัฐมนตรีและรมว.กลาโหม นายชูศักดิ์ ศิรินิล รมต.ประจำสำนักนายกรัฐมนตรี นายพิชัย นริพทะพันธุ์ รมว.พาณิชย์ นายทรงศักดิ์ ทองศรี น.ส.ซาบีดา ไทยเศรษฐ์ น.ส.ธีรรัตน์ สำเร็จวาณิชย์ รมช.มหาดไทย นพ.พรหมินทร์ เลิศสุริย์เดช เลขาธิการนายกรัฐมนตรี นายอรรษิษฐ์ สัมพันธรัตน์ ปลัดกระทรวงมหาดไทย นางจิณณารัชช์ สัมพันธรัตน์ นายกสมาคมแม่บ้านมหาดไทย นายสยาม ศิริมงคล อธิบดีกรมการพัฒนาชุมชน คณะกรรมการอำนวยการโครงการ 1 ตำบล 1 ผลิตภัณฑ์แห่งชาติ ผู้บริหารระดับสูงของกระทรวงมหาดไทย ผู้ว่าราชการจังหวัด คณะทูตานุทูต ผู้บริหารหน่วยงานภาครัฐ ภาคเอกชน คณะทำงานโครงการผ้าไทยใส่ให้สนุก ผู้ประกอบการ OTOP สื่อมวลชน และภาคีเครือข่าย ร่วมในพิธีเป็นจำนวนมาก
น.ส.แพทองธาร กล่าวว่า นโยบาย OTOP เป็นหนึ่งในนโยบายของรัฐบาลตั้งแต่ 24 ปีที่แล้ว ที่ตนค่อนข้างจะผูกพันเพราะส่วนตัวตนได้เห็นตั้งแต่เริ่มจริง ๆ และในวันนี้ผู้ประกอบการเองก็ได้แสดงให้เห็นความสำเร็จอย่างเป็นรูปธรรม ทำให้ตนดีใจที่นโยบายนี้ทำให้พี่น้องประชาชนมีชีวิตความเป็นอยู่ที่ดีขึ้น
"เศรษฐกิจที่ดีต้องเริ่มจากรากฐานที่แข็งแรง ซึ่งศิลปะ Soft Power ของไทย คือ รากฐานที่สำคัญของคนไทยของเรา ประเทศไทยมีเสน่ห์ มี Soft Power มีวัฒนธรรมที่เข้มแข็งมาก ๆ ต่างชาติไปไหนก็ชื่นชอบใน Soft Power ในวัฒนธรรมของเรา และนี่คือสิ่งที่เราลงทุนทำอย่างต่อเนื่องยาวนานและเป็นสิ่งที่พวกเราทุกคนภูมิใจ ซึ่งในฐานะรัฐบาลที่ดูแลนโยบายต่าง ๆ ก็อยากสนับสนุนเรื่อง OTOP เพิ่มเติม เพราะเป็นนโยบายที่สามารถไปสู่พี่น้องทุกจังหวัดจริง ๆ และเป็นสิ่งที่ทำให้พี่น้องได้ใช้ความสามารถ ความถนัดของตนเองมาประกอบอาชีพ" น.ส.แพทองธาร กล่าว
น.ส.แพทองธาร กล่าวว่า ขอส่งกำลังใจไปยังผู้ประกอบการทุกท่าน ถึงแม้ว่าเศรษฐกิจทั่วโลกของเราจะค่อนข้างท้าทาย แต่คณะรัฐมนตรีและคณะทูตานุทูต จะช่วยกันโปรโมทงานนี้ มาช้อปปิ้งของไทย มาสนับสนุนผู้ประกอบการไทย และขอเชิญชวนพี่น้องประชาชนคนไทยมาเที่ยวงาน OTOP Midyear 2025 ถึงวันที่ 15 มิ.ย. 68 มาสัมผัสของดีจากทุกภูมิภาคในประเทศไทย
ด้าน นายอนุทิน กล่าวว่า งาน OTOP MIDYEAR 2025 จัดขึ้นภายใต้แนวคิด “OTOP ทันโลก ทันสมัย เศรษฐกิจไทยยั่งยืน” สอดคล้องกับนโยบายรัฐบาล ภายใต้การนำของ น.ส.แพทองธาร ชินวัตร นายกรัฐมนตรี ที่มุ่งยกระดับสินค้าและบริการ OTOP ทั้งด้านมาตรฐานและการออกแบบ ให้ทันสมัย โดดเด่น แตกต่าง รวมทั้งสามารถตอบสนองต่อความต้องการของผู้บริโภคทั่วโลก กำหนดจัดขึ้นระหว่างวันที่ 7-15 มิ.ย. 68 ณ อาคารชาเลนเจอร์ 1-3 ศูนย์แสดงสินค้าและการประชุมอิมแพค เมืองทองธานี อ.ปากเกร็ด จ.นนทบุรี
มีผู้ผลิต ผู้ประกอบการ OTOP จากทุกจังหวัดทั่วประเทศ กว่า 2,000 ราย นำเสนอสินค้าและนวัตกรรมที่สะท้อนภูมิปัญญาท้องถิ่น ผสานกับการออกแบบและพัฒนาอย่างทันสมัย พร้อมต่อยอดสู่ตลาดโลก และเป็นจุดเริ่มต้นของความร่วมมือระหว่างภาครัฐและภาคเอกชนที่มีศักยภาพสูง โดยเฉพาะการมีส่วนร่วมของกลุ่ม Modern Trade รายใหญ่ และแพลตฟอร์มออนไลน์ชั้นนำ เพื่อยกระดับผลิตภัณฑ์ OTOP ให้พร้อมแข่งขันในตลาดโลก ทั้งด้านคุณภาพมาตรฐานและการเข้าถึงผู้บริโภคยุคใหม่ และที่สำคัญคือ การพลิกโฉม OTOP ไทยสู่โลกออนไลน์และ Modern Trade อย่างเป็นรูปธรรม
ความพิเศษอีกประการหนึ่งของงาน OTOP MIDYEAR 2025 คือ การจัดแสดงผ้าไทยที่ได้น้อมนำแนวพระดำริและแรงบันดาลพระทัยของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ผู้ทรงเปี่ยมด้วยพระอัจฉริยภาพในการออกแบบและพัฒนาผ้าไทยให้มีความร่วมสมัย งดงาม และเข้าถึงผู้คนทุกวัย ทรงเป็นพลังสำคัญที่ทำให้ผ้าไทยกลับมาโดดเด่นและได้รับการยอมรับอย่างกว้างขวางทั้งในและต่างประเทศ ณ โซนผ้าไทยใส่ให้สนุก ที่ได้รวบรวมผลงานจากโครงการ Ethnic Model หรือผ้าชาติพันธุ์ที่พัฒนารูปแบบให้ทันสมัย จากกลุ่ม First Lady และนิทรรศการเส้นไหมเส้นใยธรรมชาติจากภูมิปัญญาท้องถิ่นทั่วประเทศอย่างกลมกลืน สนองนโยบาย Soft Power ของนายกรัฐมนตรี ซึ่งทั้งหมดนี้ คือ การพลิกโฉมผ้าไทยให้มีชีวิต มีเรื่องเล่า และมีคุณค่าทางเศรษฐกิจ
นายอนุทิน กล่าวว่า การจัดงานในครั้งนี้ตั้งเป้าสร้างรายได้รวม 600 ล้านบาท โดยยอดจำหน่าย 2 วันที่ผ่านมามากถึง 154 ล้านบาท และวันนี้เรามีนิมิตรหมายที่ดีเพราะท่านนายกรัฐมนตรีให้เกียรติมาเปิดงาน จึงมั่นใจว่ายอดจำหน่ายจะมากกว่าเป้าที่ตั้งไว้แน่นอน และการที่ท่านนายกรัฐมนตรีให้เกียรติมาเปิดงานแสดงให้เห็นถึงการให้ความสำคัญและคุณค่าของการจัดงาน อันเป็นขวัญและกำลังใจอย่างยิ่งแก่ผู้ประกอบการและผู้ที่เกี่ยวข้องกับการจัดงานในวันนี้
"การปรากฏตัวของท่านนายกรัฐมนตรีในวันนี้ ทำให้พวกเราซึ่งจัดงานกันมาอย่างทุ่มเทหายเหนื่อยเป็นปลิดทิ้งและมีความภาคภูมิใจ เพราะ OTOP ในครั้งนี้ที่ท่านมาเปิดถือเป็นรุ่นที่ 2 หลังจากรุ่นแรกที่ริเริ่ม OTOP เมื่อ 24 ปีก่อน คือ ดร.ทักษิณ ชินวัตร นายกรัฐมนตรีคนที่ 23 ของประเทศไทย ซึ่งการเดินทางมาเปิดงานของ น.ส.แพทองธาร ชินวัตร นายกรัฐมนตรีจะทำให้การจำหน่าย OTOP ครั้งนี้ เซ็งลี้ฮ้อ (生意好) อันหมายถึง "ค้าขายดี" อย่างแน่นอน"นายอนุทิน กล่าว
ภายในงาน ยังมีกิจกรรมร้านค้าหลากหลายโซน อาทิ โซนบริษัทประชารัฐรักสามัคคี วิสาหกิจเพื่อสังคม (ประเทศไทย) จำกัด โซนศิลปิน OTOP ที่นำเสนอผลงานที่มีอัตลักษณ์บ่งบอกถึงภูมิปัญญาอันทรงคุณค่า โซนผ้าไทยใส่ให้สนุก โซน OTOP First Lady โซนนิทรรศการเส้นไหมและเส้นใยธรรมชาติ โซนการจัดแสดงและจำหน่ายสินค้า OTOP ระดับ 3-5 ดาว และโซน OTOP ชวนชิม ซึ่งเป็นโซนพิเศษภายในงานที่พลิกโฉม OTOP ไทยสู่โลกออนไลน์และการค้า Modern Trade

ที่มา : https://www.thaigov.go.th/news/contents/details/97292