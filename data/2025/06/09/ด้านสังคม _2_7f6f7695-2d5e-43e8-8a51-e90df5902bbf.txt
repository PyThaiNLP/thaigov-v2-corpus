รัฐบาลไทย-ข่าวทำเนียบรัฐบาล-"วราวุธ" เผย ปลัด-ทีม พม. เด้งรับนโยบายช่วยกลุ่มเปราะบาง ยึดกลไก ศบปภ. กำชับทีม พม. 7 จังหวัดชายแดนไทย-กัมพูชา ทำงานร่วมหน่วยงานในพื้นที่


วันจันทร์ที่ 9 มิถุนายน 2568
"วราวุธ" เผย ปลัด-ทีม พม. เด้งรับนโยบายช่วยกลุ่มเปราะบาง ยึดกลไก ศบปภ. กำชับทีม พม. 7 จังหวัดชายแดนไทย-กัมพูชา ทำงานร่วมหน่วยงานในพื้นที่
"วราวุธ" เผย ปลัด-ทีม พม. เด้งรับนโยบายช่วยกลุ่มเปราะบาง ยึดกลไก ศบปภ. กำชับทีม พม. 7 จังหวัดชายแดนไทย-กัมพูชา ทำงานร่วมหน่วยงานในพื้นที่
เมื่อวันที่ 7 มิถุนายน 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ได้รับรายงานจาก นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์กรณีที่ได้ดำเนินการตามข้อสั่งการของ รมว.พม.แล้ว โดยปลัดกระทรวง พม. ระบุ ในส่วนของกระทรวง พม. ได้กำชับไปยัง พัฒนาสังคมและความมั่นคงของมนุษย์ (พมจ.) ทั้ง 7 จังหวัด ที่อยู่ตามแนวชายแดนติดกับกัมพูชา เพื่อเน้นย้ำให้ใช้กลไกการทำงาน โดยนำข้อมูลจากฝ่ายความมั่นคง มาประเมินสอดคล้องกับข้อมูลของกระทรวง พม. เพื่อให้ทราบว่าพื้นที่ตรงไหน ที่เป็นพื้นที่มีความเสี่ยงต่อกลุ่มเปราะบาง และกลุ่มเป้าหมายของกระทรวง พม. เพื่อให้ พมจ. และทีม พม.หนึ่งเดียว ทั้ง 7 จังหวัด ประสานงานกับหน่วยงานต่างๆ ในพื้นที่ โดยเฉพาะอาสาสมัครในพื้นที่ เพื่อส่งสัญญาณไปถึงพี่น้องประชาชนโดยเฉพาะกลุ่มเปราะบาง ได้มีความรู้ในการเตรียมตัวต่างๆ หากมีเหตุฉุกเฉินเกิดขึ้นจริงๆ ก็จะได้สามารถเคลื่อนย้ายไปพักพิง และกระทรวง พม. ก็จะได้เข้าไปดำเนินการให้ความช่วยเหลือไม่ว่าจะเป็น เด็ก คนพิการ และผู้สูงอายุ ซึ่งกระทรวง พม. เราจะต้องเข้าถึงคนกลุ่มนี้โดยเร็วที่สุด และใช้กลไกของ ศูนย์บริหารการดูแลกลุ่มเปราะบางจากภัยพิบัติ (ศบปภ.) กระทรวง พม. ซึ่งมีโครงสร้างการทำงานพร้อมอยู่แล้ว เข้าไปดำเนินการ ช่วยเหลือกลุ่มเปราะบางได้อย่างทันท่วงที
ขณะเดียวกัน ศบปภ. รายงานว่า ในวันนี้ (7 มิ.ย.68) นายกันตพงศ์ รังษีสว่าง อธิบดีกรมพัฒนาสังคมและสวัสดิการ (พส.) พร้อมเจ้าหน้าที่ได้ลงพื้นที่อำเภอกาบเชิง จังหวัดสุรินทร์ เพื่อมอบสิ่งของเครื่องใช้จำเป็นและให้กำลังใจหัวหน้าส่วนราชการ อาสาสมัคร ทหาร ตำรวจตระเวนชายแดน และพี่น้องประชาชน ที่ร่วมกันซักซ้อมเตรียมความพร้อมรับมือสถานฉุกเฉินที่หอประชุมที่ว่าการอำเภอกาบเชิง จังหวัดสุรินทร์ และได้เดินทางไปลงพื้นที่นิคมสร้างตนเองเลี้ยงไหม จังหวัดสุรินทร์ เพื่อให้กำลังใจพี่น้องสมาชิกนิคมฯ และประชาชนในพื้นที่ โดยได้พบปะพูดคุยสมาชิกนิคมฯ ที่กำลังปรับปรุงบังเกอร์หลบภัยรับมือเหตุฉุกเฉิน ท่ามกลางสถานการณ์ชายแดนไทย-กัมพูชา พร้อมมอบเครื่องอุปโภคบริโภคที่จำเป็น นอกจากนี้ ยังได้เดินตรวจเยี่ยมและประเมินสถานการณ์ในพื้นที่อย่างใกล้ชิด โดยเน้นย้ำให้เจ้าหน้าที่ในสังกัดกรม พส. ร่วมแรงร่วมใจดูแลกันและกัน เพื่อสร้างขวัญกำลังใจ และประสานความร่วมมือกับกับฝ่ายความมั่นคง เพื่อซักซ้อมวิธีปฏิบัติแก่เจ้าหน้าที่ สมาชิกนิคมฯ และพี่น้องประชาชนกลุ่มเปราะบาง ได้ก้าวข้ามผ่านเหตุการณ์ดังกล่าวไปด้วยกันอย่างปลอดภัยทุกคน
ในขณะที่ พัฒนาสังคมและความมั่นคงของมนุษย์จังหวัดสุรินทร์ (พมจ.สุรินทร์) พร้อมด้วย ปลัดอำเภอพนมดงรัก หัวหน้ากลุ่มบริหารงานปกครองอำเภอพนมดงรัก อบต.บักได นักสังคมสงเคราะห์ ผู้บริบาลและคุ้มครองสิทธิผู้สูงอายุ อาสาสมัครพัฒนาสังคมและความมั่นคงของมนุษย์ (อพม.) และผู้ช่วยคนพิการ ได้ร่วมกันลงพื้นที่เยี่ยมบ้านผู้สูงอายุ คนพิการ และกลุ่มเปราะบาง ในพื้นที่ตำบลบักได ตำบลตาเมียง อำเภอพนมดงรัก จังหวัดสุรินทร์ ซึ่งได้รับผลกระทบจากสถานการณ์ชายแดนไทย-กัมพูชา โดยได้พูดคุยเยียวยาให้กำลังใจ เพื่อคลายความกังวล ลดความเครียด และสอบถามถึงปัญหาความต้องการเพื่อให้การช่วยเหลือตามภารกิจกระทรวง พม. ต่อไป
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว
#วราวุธศิลปอาชา #ศบปภ #พันธกิจสำคัญ9ด้าน #ชายแดนไทยกัมพูชา

ที่มา : https://www.thaigov.go.th/news/contents/details/97254