รัฐบาลไทย-ข่าวทำเนียบรัฐบาล-“รมต.นร. ชูศักดิ์” เป็นประธานการประชุม ครน. เร่งรัดผลักดันการเสนอร่าง พ.ร.บ. ที่เป็นไปตามนโยบายของรัฐบาลและมีความสำคัญ 


วันจันทร์ที่ 9 มิถุนายน 2568
09/06/2568
พิมพ์
“รมต.นร. ชูศักดิ์” เป็นประธานการประชุม ครน. เร่งรัดผลักดันการเสนอร่าง พ.ร.บ. ที่เป็นไปตามนโยบายของรัฐบาลและมีความสำคัญ
“รมต.นร. ชูศักดิ์” เป็นประธานการประชุม ครน. เร่งรัดผลักดันการเสนอร่าง พ.ร.บ. ที่เป็นไปตามนโยบายของรัฐบาลและมีความสำคัญ
เมื่อวันที่ 6 มิถุนายน 2568 ณ ห้องประชุม 301 ตึกบัญชาการ 1 ทำเนียบรัฐบาล นายชูศักดิ์ ศิรินิล รัฐมนตรีประจำสำนักนายกรัฐมนตรี เป็นประธานการประชุมคณะกรรมการเร่งรัดการเสนอร่างพระราชบัญญัติ เพื่อขับเคลื่อนการดำเนินการตามนโยบายของรัฐบาล (ครน.) โดยที่ประชุมรับทราบ ความคืบหน้าสถานะร่างพระราชบัญญัติที่เป็นไปตามนโยบายของรัฐบาลและมีความสำคัญ ที่อยู่ในกระบวนการเร่งรัดการเสนอกฎหมาย (Fast-track) จำนวน 29 ฉบับ ซึ่ง ครน. ได้ติดตามเร่งรัดให้หน่วยงานที่เกี่ยวข้องเสนอร่างพระราชบัญญัติโดยเร็วต่อไป
นอกจากนี้ ที่ประชุมได้พิจารณาร่างพระราชบัญญัติโรงงาน (ฉบับที่ ..) พ.ศ. …. ซึ่งมีสาระสำคัญเกี่ยวกับการควบคุม จับ ปิด ชั่วคราว หากโรงงานฝ่าฝืนคำสั่ง เจ้าหน้าที่มีอำนาจสั่งหยุดหรือสั่งปิดโรงงาน ทั้งเพิกถอนใบแจ้งหรือใบอนุญาตได้ โดยนายชูศักดิ์ ศิรินิล รัฐมนตรีประจำสำนักนายกรัฐมนตรี ในฐานะประธานคณะกรรมการ ได้เร่งรัดหน่วยงานให้ดำเนินการในส่วนที่เกี่ยวข้องเพื่อเสนอคณะรัฐมนตรีพิจารณาโดยเร็ว
อีกทั้ง กระทรวงอุตสาหกรรมเสนอว่า เพื่อให้การแก้ไขปัญหาเป็นไปอย่างครอบคลุม จำเป็นต้องมีพระราชบัญญัติจัดการกากอุตสาหกรรม พ.ศ. .... มาใช้บังคับด้วย จึงเห็นควรเสนอเข้าสู่บัญชีร่างพระราชบัญญัติที่เป็นไปตามนโยบายของรัฐบาลและมีความสำคัญ ที่อยู่ในกระบวนการเร่งรัดการเสนอกฎหมาย (Fast-track) ต่อไป ซึ่งประธาน ครน. ขอให้หน่วยงานดำเนินการตามขั้นตอนเพื่อพิจารณาในโอกาสต่อไป

ที่มา : https://www.thaigov.go.th/news/contents/details/97284