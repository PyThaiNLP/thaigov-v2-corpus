รัฐบาลไทย-ข่าวทำเนียบรัฐบาล-นายสรพงศ์ ไพฑูรย์พงษ์ รองปลัดกระทรวงคมนาคม เป็นประธานการหารือแนวทางปรับปรุงกฎหมาย การให้เช่ารถจักรยานยนต์ เพื่อยกระดับความปลอดภัยนักท่องเที่ยวต่างชาติ


วันจันทร์ที่ 9 มิถุนายน 2568
นายสรพงศ์ ไพฑูรย์พงษ์ รองปลัดกระทรวงคมนาคม เป็นประธานการหารือแนวทางปรับปรุงกฎหมาย การให้เช่ารถจักรยานยนต์ เพื่อยกระดับความปลอดภัยนักท่องเที่ยวต่างชาติ
...
วันนี้ (9 มิถุนายน 2568) นายสรพงศ์ ไพฑูรย์พงษ์ รองปลัดกระทรวงคมนาคม หัวหน้ากลุ่มภารกิจด้านการขนส่ง เป็นประธานการประชุมติดตามความคืบหน้าการพิจารณาปรับแก้กฎหมายเกี่ยวกับรถจักรยานยนต์บริการให้เช่า โดยมี นายเสกสม อัครพันธุ์ รองอธิบดีกรมการขนส่งทางบก พันตำรวจเอก ศราวุธ ตันกุล รองผู้บังคับการตำรวจท่องเที่ยว 1 กองบัญชาการตำรวจท่องเที่ยว ผู้แทนกระทรวงการท่องเที่ยวและกีฬา และหน่วยงานที่เกี่ยวข้อง เข้าร่วมประชุม ณ ห้องประชุมกระทรวงคมนาคม
นายสรพงศ์ ไพฑูรย์พงษ์ กล่าวว่า ได้รับมอบหมายจาก นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ให้เตรียมความพร้อมเพื่อดำเนินการตามนโยบายความร่วมมือระหว่างกระทรวงคมนาคม กระทรวงการท่องเที่ยวและกีฬา และกองบัญชาการตำรวจท่องเที่ยว ในการยกระดับมาตรการความปลอดภัยทางถนนสำหรับนักท่องเที่ยวชาวต่างชาติ โดยเฉพาะการจัดระเบียบและควบคุมกิจการให้เช่ารถจักรยานยนต์ในพื้นที่ท่องเที่ยว ซึ่งพบว่ามีความเสี่ยงต่อความปลอดภัยและส่งผลกระทบต่อภาพลักษณ์ของประเทศ โดยที่ประชุมได้ร่วมกันพิจารณาแนวทางการดำเนินงานและมอบหมายให้หน่วยงานที่เกี่ยวข้องดำเนินการตามมาตรการระยะสั้นและระยะกลาง ดังนี้
1. มาตรการระยะสั้น กระทรวงการท่องเที่ยวและกีฬาจะประสานหน่วยงานที่เกี่ยวข้อง อาทิ กระทรวงมหาดไทยให้พิจารณาออกข้อบัญญัติท้องถิ่นเพื่อควบคุมพฤติกรรมการขับขี่รถจักรยานยนต์ของนักท่องเที่ยวต่างชาติ และกำหนดโทษกรณีฝ่าฝืน รวมถึงกำหนดให้ผู้ให้บริการเช่ารถต้องให้ความรู้เกี่ยวกับข้อห้ามในการขับขี่ ส่วนกองบัญชาการตำรวจท่องเที่ยวให้เพิ่มความเข้มงวดในการบังคับใช้กฎหมายกับนักท่องเที่ยวต่างชาติที่ขับขี่รถจักรยานยนต์ กรมการขนส่งทางบก (ขบ.) ให้ส่งเสริมและประชาสัมพันธ์การใช้ระบบขนส่งสาธารณะ พร้อมทั้งพิจารณาการใช้งบจากกองทุนความปลอดภัยในการใช้รถใช้ถนน (กปถ.) ในการประชาสัมพันธ์ความปลอดภัยในการขับขี่แก่นักท่องเที่ยวชาวต่างชาติ
2. มาตรการระยะกลาง กระทรวงคมนาคมจะประสานงานกับหน่วยงานที่เกี่ยวข้อง เช่น กระทรวงมหาดไทย กระทรวงการท่องเที่ยวและกีฬา และกองบัญชาการตำรวจท่องเที่ยว เพื่อร่วมกันพิจารณาแนวทางการควบคุมกิจการให้เช่ารถจักรยานยนต์ โดยให้ ขบ. จัดทำร่างกฎหมายควบคุมการให้เช่ารถจักรยานยนต์ กำหนดให้กิจการให้เช่าดังกล่าวต้องได้รับอนุญาตด้วย รวมทั้งพิจารณาเพิ่มบทลงโทษที่เข้มงวดกับผู้ให้บริการเช่ารถและผู้ขับขี่ ในกรณีฝ่าฝืนหรือขับขี่โดยไม่มีใบอนุญาตต่อไป

ที่มา : https://www.thaigov.go.th/news/contents/details/97277