รัฐบาลไทย-ข่าวทำเนียบรัฐบาล-  นายกฯ ติดตาม การแก้ปัญหาน้ำกินน้ำใช้ โครงการน้ำบาดาลตามแนวพระราชดำริ บ้านปากชัดหนองบัว ลั่นรัฐบาลพร้อมขยายผลไปยังพื้นที่ใกล้เคียงและจังหวัดอื่น ๆ 


วันจันทร์ที่ 9 มิถุนายน 2568
09/06/2568
พิมพ์
นายกฯ ติดตาม การแก้ปัญหาน้ำกินน้ำใช้ โครงการน้ำบาดาลตามแนวพระราชดำริ บ้านปากชัดหนองบัว ลั่นรัฐบาลพร้อมขยายผลไปยังพื้นที่ใกล้เคียงและจังหวัดอื่น ๆ
เพื่อได้รับประโยชน์ร่วมกันของประชาชนในท้องถิ่นทุกพื้นที่
วันนี้ (9 มิ.ย. 68) เวลา 10.40 น. ณ โครงการจัดหาน้ำบาดาลขนาดใหญ่แก้ปัญหาภัยแล้งอันเนื่องมาจากพระราชดำริ บ้านปากชัดหนองบัว ตำบลหนองฝ้าย อำเภอเลาขวัญ จังหวัดกาญจนบุรี นางสาวแพทองธาร ชินวัตร นายกรัฐมนตรี ลงพื้นที่ติดตามโครงการจัดหาน้ำบาดาลขนาดใหญ่แก้ปัญหาภัยแล้งอันเนื่องมาจากพระราชดำริ โดยมีนายเฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม นายสุรพงษ์ ปิยะโชติ รัฐมนตรีช่วยว่าการกระทรวงคมนาคม นายพรหมินทร์ เลิศสุริย์เดช เลขาธิการนายกรัฐมนตรี และนายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม เข้าร่วม
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรีได้ชมนิทรรศการการจัดการน้ำบาดาลในพื้นที่ และโครงการน้ำบาดาลอันเนื่องมาจากพระราชดำริ รวมถึงระบบผลิตน้ำบาดาลและจุดบริการน้ำแร่ จากนั้น นายกรัฐมนตรีรับชมวิดิทัศน์การจัดการน้ำบาดาลในพื้นที่และรับฟังรายงานปัญหาภัยแล้งและการจัดหาน้ำบาดาลในพื้นที่ ซึ่งเตรียมโครงการเสนอของบประมาณเพื่อกระตุ้นเศรษฐกิจในหมวดโครงสร้างพื้นฐานด้านน้ำ 12 โครงการ จำนวน 3,194 รายการ งบประมาณทั้งสิ้น 14,859 ล้านบาท โดยประชาชนจะได้รับประโยชน์กว่า 563,239 ครัวเรือน พื้นที่ได้รับประโยชน์กว่า 134,620 ไร่ และจะเกิดการจ้างงาน 29,214 คนรวมถึงเพิ่มปริมาณน้ำได้ถึง 211.46 ลูกบาศก์เมตรต่อปี
โอกาสนี้ นายกรัฐมนตรี กล่าวกับประชาชนว่า รู้สึกยินดีเป็นอย่างยิ่งที่ได้มีโอกาสเดินทางมาที่จังหวัดกาญจนบุรี เพื่อเยี่ยมชมและติดตามความคืบหน้าของโครงการจัดหาน้ำบาดาลขนาดใหญ่แก้ปัญหาภัยแล้งอันเนื่องมาจากพระราชดำริ ซึ่งเป็นโครงการที่มีความสำคัญในการช่วยเหลือและยกระดับคุณภาพชีวิตของพี่น้องประชาชนในพื้นที่ ทั้งนี้ จากข้อมูลที่ได้รับฟัง จะเห็นได้ว่าโครงการดังกล่าวสามารถช่วยเหลือประชาชนได้เกือบ 100,000 ครัวเรือน ถือเป็นตัวเลขที่น่าชื่นชมและสะท้อนให้เห็นถึงประโยชน์ของโครงการฯ ได้อย่างทั่วถึง อีกทั้ง โครงการนี้ยังเป็นหนึ่งในโครงการตามแนวพระราชดำริ ซึ่งให้ความสำคัญกับเรื่อง “น้ำ” หนึ่งในปัจจัยสี่ ที่จำเป็นต่อการดำรงชีวิตของทุกคน อีกทั้ง ยังช่วยทำให้พื้นที่ประสบปัญหาภัยแล้ง ขาดแคลนน้ำเพื่อการอุปโภค บริโภค และการเกษตร มีน้ำใช้อย่างเพียงพอ สามารถลดต้นทุนในการดำเนินชีวิต ไม่ว่าจะเป็นค่าใช้จ่ายในการซื้อน้ำอุปโภคบริโภค หรือต้นทุนทางการเกษตร ซึ่งนับว่าเป็นการแก้ปัญหาอย่างยั่งยืน
นายกรัฐมนตรี กล่าวอีกว่า สำหรับงบประมาณในการกระตุ้นเศรษฐกิจ รัฐบาลให้ความสำคัญกับการลงทุนด้านทรัพยากรน้ำ เนื่องจากเป็นการวางรากฐานที่มั่นคงให้กับประชาชนทั้งในระยะสั้น กลาง และยาว ไม่ใช่เพื่อบรรเทาความเดือดร้อนเฉพาะหน้าเท่านั้น แต่ยังช่วยส่งเสริมความมั่นคงและความยั่งยืนในอนาคตด้วย
“รัฐบาลพร้อมสนับสนุนโครงการแก้ไขปัญหาเรื่องน้ำอย่างต่อเนื่อง เพื่อสามารถขยายผลไปยังพื้นที่ใกล้เคียงและจังหวัดอื่น ๆ ได้รับประโยชน์ร่วมกัน รวมถึงเพื่อเป็นการยกระดับคุณภาพชีวิตให้ประชาชนในทุกภูมิภาคของประเทศอย่างยั่งยืน” นายกรัฐมนตรี ย้ำ
จากนั้น นายกรัฐมนตรีพบปะประชาชนผู้ได้รับประโยชน์ในพื้นที่และมอบตัวอย่างบรรจุภัณฑ์สำหรับใส่น้ำ แก่ผู้ว่าราชการจังหวัดกาญจนบุรี สำหรับนำไปแจกจ่ายแก่ประชาชนที่มาร่วมงานฯ ก่อนเดินทางต่อไปยังโครงการจัดหาน้ำบาดาลขนาดใหญ่แก้ปัญหาภัยแล้งอันเนื่องมาจากพระราชดำริ ระยะที่ 2 บ้านหนองบัวหิ่ง ตำบลสระลงเรือ อำเภอห้วยกระเจา จังหวัดกาญจนบุรี  ต่อไป
*********

ที่มา : https://www.thaigov.go.th/news/contents/details/97263