รัฐบาลไทย-ข่าวทำเนียบรัฐบาล-รอง นรม. และ รมว.คลัง ปาฐกถา ออท.-กสญ.ไทย 


วันจันทร์ที่ 9 มิถุนายน 2568
รอง นรม. และ รมว.คลัง ปาฐกถา ออท.-กสญ.ไทย
ย้ำการลงทุนโครงสร้าง ศก.อุตสาหกรรมเป้าหมาย-เพิ่มแรงขับเคลื่อน ศก.ระยะยาว
นายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง กล่าวปาฐกถาพิเศษในการประชุมเอกอัครราชทูตและกงสุลใหญ่ทั่วโลก เพื่อถ่ายทอดหลักคิดสำคัญของเศรษฐกิจไทย และแนวทางการยกระดับศักยภาพของประเทศผ่านการปฏิรูปเชิงโครงสร้าง โดยได้ชี้ให้เห็นถึงโครงสร้างรายได้ของประเทศที่พึ่งพาการส่งออกสินค้า และบริการ 73% และการบริโภคภาคเอกชน 60% เป็นหลัก พร้อมย้ำว่า รัฐบาลมีเป้าหมายที่จะเสริมสร้างความสมดุลให้กับระบบเศรษฐกิจไทย ผ่านการลงทุนในโครงสร้างพื้นฐาน การสนับสนุนอุตสาหกรรมใหม่ และการปฏิรูปกฎระเบียบเชิงระบบ
รองนายกรัฐมนตรีและรัฐมนตรีว่าการกระทรวงการคลัง ยังได้เน้นย้ำถึงการการเร่งลงทุนในโครงสร้างพื้นฐาน อาทิ คมนาคม การศึกษา สาธารณสุข และพลังงาน การส่งเสริมอุตสาหกรรมเป้าหมาย เช่น รถยนต์ไฟฟ้า (EV) อิเล็กทรอนิกส์ เทคโนโลยีชีวภาพ และอุตสาหกรรมฐานข้อมูล การปรับปรุงกฎหมายและระเบียบที่เกี่ยวข้องเพื่ออำนวยความสะดวกแก่ภาคธุรกิจและการค้า และการใช้จ่ายงบประมาณอย่างมีประสิทธิภาพเพื่อกระตุ้นการลงทุนทั้งภาครัฐและเอกชน
รองนายกรัฐมนตรีและ รัฐมนตรีว่าการกระทรวงการคลัง ยังย้ำว่า รัฐบาลยังให้ความสำคัญกับการสร้างการเติบโตที่ครอบคลุม โดยการจ้างงานที่เพิ่มขึ้น รายได้ที่สูงขึ้น และการบริโภคภายในประเทศ จะเป็นแรงขับเคลื่อนสำคัญของระบบเศรษฐกิจในระยะยาว
ทั้งนี้ ภายหลังจบการบรรยาย คณะทูตได้รับมอบหมายพันธกิจเชิงยุทธศาสตร์ในการขับเคลื่อนนโยบายเศรษฐกิจระหว่างประเทศของไทย ทั้งการเชิญชวนนักลงทุนจากต่างประเทศในอุตสาหกรรมเป้าหมาย การค้นหาโอกาสทางการค้าและการลงทุนในตลาดใหม่ ๆ และการเสนอแนวทางและความร่วมมือเพื่อพัฒนาระบบการศึกษาของไทย โดยเรียนรู้จากต้นแบบต่างประเทศ
การประชุมครั้งนี้ถือเป็นก้าวสำคัญ ในการเชื่อมโยงนโยบายการต่างประเทศ เข้ากับทิศทางการพัฒนาเศรษฐกิจของไทย เพื่อสร้างความเชื่อมั่นในระดับนานาชาติ และเสริมสร้างศักยภาพการแข่งขันของประเทศอย่างยั่งยืน

ที่มา : https://www.thaigov.go.th/news/contents/details/97260