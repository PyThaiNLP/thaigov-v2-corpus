รัฐบาลไทย-ข่าวทำเนียบรัฐบาล-รมว.ท่องเที่ยวฯ ลงพื้นที่ภูกระดึง รับฟังเสียงประชาชน ย้ำกระเช้าไฟฟ้าเพื่อการท่องเที่ยวอย่างเท่าเทียมและยั่งยืน


วันจันทร์ที่ 9 มิถุนายน 2568
รมว.ท่องเที่ยวฯ ลงพื้นที่ภูกระดึง รับฟังเสียงประชาชน ย้ำกระเช้าไฟฟ้าเพื่อการท่องเที่ยวอย่างเท่าเทียมและยั่งยืน
รมว.ท่องเที่ยวฯ ลงพื้นที่ภูกระดึง รับฟังเสียงประชาชน ย้ำกระเช้าไฟฟ้าเพื่อการท่องเที่ยวอย่างเท่าเทียมและยั่งยืน
วันที่ 9 มิถุนายน 2568 เวลา 09.00 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา ลงพื้นที่อุทยานแห่งชาติภูกระดึง จังหวัดเลย เพื่อรับฟังความคิดเห็นและความต้องการจากประชาชนในพื้นที่ พร้อมยืนยันนโยบายการพัฒนาการท่องเที่ยวภูกระดึงอย่างสมดุล ด้วยความเคารพและหวงแหนในทรัพยากรธรรมชาติ โดยมี นายกฤษฎา ตันเทอดทิตย์ เลขานุการรัฐมนตรีว่าการกระทรวงการท่องเที่ยวและกีฬา นายชัยพจน์ จรูญพงศ์ ผู้ว่าราชการจังหวัดเลย นายศิริปกรณ์ เชี่ยวสมุทร ผู้อำนวยการองค์การบริหารการพัฒนาพื้นที่พิเศษเพื่อการท่องเที่ยวอย่างยั่งยืน ผู้แทนจากภาครัฐ เอกชน และผู้บริหารองค์กรปกครองส่วนท้องถิ่น ร่วมลงพื้นที่ในครั้งนี้ด้วย
รมว.ท่องเที่ยวและกีฬา กล่าวว่า การสร้างกระเช้าไฟฟ้าขึ้นภูกระดึง เป็นโครงการที่มีเป้าหมายในการส่งเสริมการท่องเที่ยวให้กับทุกกลุ่มคน โดยเฉพาะผู้สูงอายุ เด็ก และผู้ที่มีข้อจำกัดทางร่างกาย ให้สามารถเข้าถึงความงดงามของธรรมชาติได้อย่างเท่าเทียม ภายใต้แนวคิดการท่องเที่ยวแบบ Green Destination ซึ่งเน้นความยั่งยืนและไม่ส่งผลกระทบต่อสิ่งแวดล้อม
“เราขอยืนยันว่า โครงการกระเช้าไฟฟ้าภูกระดึงจะไม่ทำลายธรรมชาติ แต่จะเป็นส่วนหนึ่งในการส่งเสริมการอนุรักษ์ เมื่อประชาชนได้ขึ้นกระเช้าและมองเห็นความงามของธรรมชาติจากมุมสูง อาจก่อให้เกิดความหวงแหนและปรารถนาที่จะรักษาธรรมชาตินี้ไว้ต่อไป” นายสรวงศ์กล่าว
นอกจากนี้ รัฐมนตรีว่าการกระทรวงการท่องเที่ยวและกีฬา ยังได้กล่าวว่า โครงการกระเช้าภูกระดึงจะสร้างประโยชน์ให้กับประชาชนทุกภาคส่วน ไม่ได้เป็นการพัฒนาเพื่อกลุ่มใดกลุ่มหนึ่งเท่านั้น หากแต่เป็นการเพิ่มมูลค่าทางเศรษฐกิจในพื้นที่ สร้างงาน สร้างรายได้ และยกระดับคุณภาพชีวิตของชุมชนท้องถิ่น
การลงพื้นที่ครั้งนี้ แสดงถึงความมุ่งมั่นของกระทรวงการท่องเที่ยวและกีฬาในการขับเคลื่อนนโยบาย “การท่องเที่ยวเพื่อทุกคน” (Tourism for All) เพื่อให้การท่องเที่ยวไทยเติบโตอย่างทั่วถึง ยั่งยืน และสมดุลกับธรรมชาติอย่างแท้จริง

ที่มา : https://www.thaigov.go.th/news/contents/details/97291