รัฐบาลไทย-ข่าวทำเนียบรัฐบาล-“ดร.เฉลิมชัย” รับ “นายกรัฐมนตรี” ตรวจเยี่ยม 2 โครงการน้ำบาดาลแก้ปัญหาขาดแคลน น้ำกิน - น้ำใช้ เพิ่มคุณภาพชีวิตให้ชาว จ.กาญจนบุรี


วันจันทร์ที่ 9 มิถุนายน 2568
“ดร.เฉลิมชัย” รับ “นายกรัฐมนตรี” ตรวจเยี่ยม 2 โครงการน้ำบาดาลแก้ปัญหาขาดแคลน น้ำกิน - น้ำใช้ เพิ่มคุณภาพชีวิตให้ชาว จ.กาญจนบุรี
“ดร.เฉลิมชัย” รับ “นายกรัฐมนตรี” ตรวจเยี่ยม 2 โครงการน้ำบาดาลแก้ปัญหาขาดแคลน น้ำกิน - น้ำใช้ เพิ่มคุณภาพชีวิตให้ชาว จ.กาญจนบุรี
วันที่ 9 มิถุนายน 2568 เวลา 10.30 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) พร้อมด้วย นายจตุพร บุรุษพัฒน์ ปลัดกระทรวงฯ นายภาดล ถาวรกฤชรัตน์ อธิบดีกรมทรัพยากรน้ำบาดาล และคณะผู้ตรวจราชการกระทรวงฯ ลงพื้นที่จังหวัดกาญจนบุรี ต้อนรับคณะของ นางสาวแพทองธาร ชินวัตร นายกรัฐมนตรี ในโอกาสตรวจเยี่ยมการดำเนินงานโครงการจัดหาน้ำบาดาลขนาดใหญ่แก้ปัญหาภัยแล้งอันเนื่องมาจากพระราชดำริ ณ บ้านปากชัดหนองบัว ตำบลหนองฝ้าย อำเภอเลาขวัญ จังหวัดกาญจนบุรี และโครงการฯ ระยะที่ 2 ณ บ้านหนองบัวหิ่ง ตำบลสระลงเรือ อำเภอห้วยกระเจา จังหวัดกาญจนบุรี ในการแก้ไขปัญหาให้กับประชาชนในพื้นที่ประสบภัยแล้งรุนแรงได้มีน้ำกิน - น้ำใช้ อย่างมั่นคง และสามารถเป็นโครงการต้นแบบการบริหารจัดการระบบ
ประปาขนาดใหญ่ และระบบส่งน้ำที่มีประสิทธิภาพ เพื่อขยายผลไปสู่พื้นที่อื่นทั่วประเทศต่อไป ทั้งนี้ รวมถึงเพื่อเตรียมพิจารณาโครงการเสนอของบประมาณเพื่อกระตุ้นเศรษฐกิจภายใต้กรอบวงเงิน 157,000 ล้านบาท ในหมวดโครงสร้างพื้นฐานด้านน้ำ จำนวน 12 โครงการ 3,194 รายการ งบประมาณทั้งสิ้น 14,859 ล้านบาท ซึ่งจะมีปริมาณน้ำต้นทุนเพิ่มขึ้นถึง 211.46 ลูกบาศก์เมตรต่อปี โดยประชาชนจะได้รับประโยชน์กว่า 563,239 ครัวเรือน มีพื้นที่ได้รับประโยชน์กว่า 134,620 ไร่ และจะเกิดการจ้างงาน 29,214 คน
นายกรัฐมนตรี กล่าวว่า โครงการจัดหาน้ำบาดาลขนาดใหญ่แก้ปัญหาภัยแล้งอันเนื่องมาจากพระราชดำริ เป็นหนึ่งในโครงการพระราชดำริ ที่ให้ความสำคัญกับเรื่อง “น้ำ” ซึ่งเป็นหนึ่งในปัจจัยสี่ ที่จำเป็นต่อการดำรงชีวิตของทุกคน และสามารถช่วยเหลือประชาชนในพื้นที่ได้เกือบ 100,000 ครัวเรือน ถือเป็นตัวเลขที่น่าชื่นชมและสะท้อนให้เห็นถึงประโยชน์ของโครงการฯ ได้อย่างทั่วถึง สำหรับงบประมาณในการกระตุ้นเศรษฐกิจ รัฐบาลให้ความสำคัญกับการลงทุนด้านทรัพยากรน้ำ เนื่องจากเป็นการวางรากฐานที่มั่นคงให้กับประชาชนทั้งในระยะสั้น กลาง และยาว ไม่ใช่เพื่อบรรเทาความเดือดร้อนเฉพาะหน้าเท่านั้น แต่ยังช่วยส่งเสริมความมั่นคงและความยั่งยืนในอนาคตด้วย โดยกล่าวเน้นย้ำว่า “รัฐบาลพร้อมสนับสนุนโครงการแก้ไขปัญหาเรื่องน้ำอย่างต่อเนื่อง เพื่อให้สามารถขยายผลไปยังพื้นที่ใกล้เคียงและจังหวัดอื่น ๆ ได้รับประโยชน์ร่วมกัน รวมถึงเพื่อเป็นการยกระดับคุณภาพชีวิตให้ประชาชนในทุกภูมิภาคของประเทศอย่างยั่งยืน”

ที่มา : https://www.thaigov.go.th/news/contents/details/97281