รัฐบาลไทย-ข่าวทำเนียบรัฐบาล-ธอส. ส่งโปรแรงกระตุ้นอสังหาริมทรัพย์ในงานมหกรรมทางการเงินออนไลน์ : Welfare Marketing Beyond 2025 


วันจันทร์ที่ 9 มิถุนายน 2568
09/06/2568
พิมพ์
ธอส. ส่งโปรแรงกระตุ้นอสังหาริมทรัพย์ในงานมหกรรมทางการเงินออนไลน์ : Welfare Marketing Beyond 2025
ธอส. ส่งโปรแรงกระตุ้นอสังหาริมทรัพย์ กับสินเชื่อบ้านดอกเบี้ยต่ำ 1.50% ต่อปี พร้อมสินเชื่อซ่อม – แต่ง ดอกเบี้ยเริ่มต้น 1.00% ต่อปี และเงินฝากดอกเบี้ยสูง 1.75% ต่อปี ในงานมหกรรมทางการเงินออนไลน์ : Welfare Marketing Beyond 2025 วันที่ 11 มิ.ย.นี้
ธนาคารอาคารสงเคราะห์ (ธอส.) ร่วมขับเคลื่อนเศรษฐกิจไทย ผ่านภาคอสังหาริมทรัพย์ มุ่งช่วยคนไทยมีบ้านเป็นของตนเอง ส่งโปรแรงสินเชื่อบ้านอัตราดอกเบี้ยต่ำ และเงินฝากดอกเบี้ยสูง ประกอบด้วย (1) สินเชื่องาน Welfare Marketing Beyond 2025 อัตราดอกเบี้ยคงที่ 5 เดือนแรก 1.50% ต่อปี (2) สินเชื่อซ่อม – แต่ง และสินเชื่อซ่อม – แต่ง Plus อัตราดอกเบี้ยเริ่มต้น 1.00% ต่อปีและ (3) เงินฝากออมทรัพย์ดอกเบี้ยสูง 1.75% ต่อปี ในงานมหกรรมทางการเงินออนไลน์ : Welfare Marketing Beyond 2025 รูปแบบ Live Streaming ผ่านช่องทาง Facebook Fanpage ธนาคารอาคารสงเคราะห์ วันพุธที่ 11 มิถุนายน 2568 เวลา 12.00-13.00 น. พร้อมร่วมสนุกกับกิจกรรม Lucky Award รับของรางวัลมากมาย
นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ธอส. พร้อมร่วมขับเคลื่อนเศรษฐกิจไทย เตรียมจัดงาน “มหกรรมทางการเงินออนไลน์ : Welfare Marketing Beyond 2025” รูปแบบ Live Streaming ผ่านช่องทาง Facebook Fanpage ธนาคารอาคารสงเคราะห์ วันพุธที่ 11 มิถุนายน 2568 เวลา 12.00-13.00 น. เพื่อสนับสนุนและเพิ่มโอกาสให้คนไทยมีที่อยู่อาศัยเป็นของตนเองมากขึ้น โดยภายในงาน ธนาคารจัดโปรโมชันสุดพิเศษ ทั้งผลิตภัณฑ์สินเชื่อ และเงินฝาก สำหรับลูกค้าธนาคาร ข้าราชการ พนักงานหน่วยงานราชการ รัฐวิสาหกิจ องค์กรของรัฐ รวมถึงพนักงานเอกชนที่หน่วยงานทำข้อตกลงโครงการสวัสดิการเงินกู้ที่อยู่อาศัย ประเภทไม่มีเงินฝากกับ ธอส. ประกอบด้วย
(1) สินเชื่องาน Welfare Marketing Beyond 2025 : ครอบคลุมทุกวัตถุประสงค์การกู้ อัตราดอกเบี้ยพิเศษ คงที่ 5 เดือนแรกเพียง 1.50% ต่อปี สำหรับลูกค้าที่มีความประสงค์ที่จะทำประกันชีวิตคุ้มครองสินเชื่อ (MRTA / MLTA) โดยผู้ที่สนใจสามารถจองสิทธิ์ภายในงานวันที่ 11 – 14 มิถุนายน 2568 ยื่นกู้ได้ตั้งแต่วันที่ 11 มิถุนายน 2568 และทำนิติกรรมภายในวันที่ 31 กรกฎาคม 2568 พิเศษ ! สำหรับลูกค้าที่มีวงเงินนิติกรรมสูงสุด 7 ลำดับแรก รับฟรี!! พัดลมทาวเวอร์ 1 รางวัลต่อ 1 ท่าน
(2) สินเชื่อซ่อม – แต่ง และสินเชื่อซ่อม – แต่ง Plus : สำหรับลูกค้าปัจจุบันของธนาคารที่ต้องการกู้เพิ่ม เพื่อปรับปรุง ต่อเติม หรือซื้ออุปกรณ์และสิ่งอำนวยความสะดวกที่เกี่ยวเนื่องเพื่อประโยชน์ในการอยู่อาศัย อาทิ รีโนเวทบ้านใหม่ เปลี่ยนเฟอร์นิเจอร์และเครื่องใช้ไฟฟ้าใหม่ หรือติดตั้ง Solar Roof ให้กู้เพิ่มรวมวงเงินสูงสุดไม่เกิน 300,000 บาท ต่อราย โดยวงเงิน 100,000 บาทแรก อัตราดอกเบี้ย ปีที่ 1 – 3 เท่ากับ 1.00% ต่อปี และวงเงิน 200,000 บาท ถัดมา อัตราดอกเบี้ย ปีที่ 1 – 3 เท่ากับ 1.99% ต่อปี และปีที่ 4 – 5 เท่ากับ 3.50% ต่อปี ยื่นกู้ง่ายๆ โดยไม่ต้องจดทะเบียนการจำนองเพิ่มที่สำนักงานที่ดิน ลูกค้าที่สนใจสามารถยื่นคำขอกู้ได้ตั้งแต่วันนี้เป็นต้นไป  พิเศษ! สำหรับผู้จองสิทธิ์ภายในงานวันที่ 11 – 14 มิถุนายน 2568 วงเงินทำนิติกรรม 300,000 บาท และทำนิติกรรมภายในวันที่ 30 มิถุนายน 2568 รับฟรี!! กระเป๋าลดโลกร้อน 1 ท่าน ต่อ 1 ใบ
(3) เงินฝากออมทรัพย์ GHB Welfare Savings :  อัตราดอกเบี้ยสูงถึง 1.75% ต่อปี พร้อมรับดอกเบี้ยรายเดือน พิเศษ !! สำหรับลูกค้าที่จองสิทธิ์และเปิดบัญชีเงินฝากตั้งแต่วันที่ 11 – 30 มิถุนายน 2568  และฝากเงินตั้งแต่ 100,000 บาท แต่ไม่ถึง 500,000 บาท ต่อรายการ รับฟรีกระบอกน้ำ ธอส. 1 ท่าน ต่อ 1 ใบ และฝากเงินตั้งแต่ 500,000 บาทขึ้นไป ต่อรายการ รับฟรี ร่มพับ 3 ตอน 1 ท่าน ต่อ 1 คัน
นอกจากนี้ยังมีกิจกรรม SPECIAL TALK กับ SPECIAL GUEST พบกับคุณพีท กันตพร หาญพาณิชย์ เซเลบชื่อดัง ผู้บริหารบริษัท บางกอก เชน ฮอสปิทอล จำกัด (มหาชน) และบริษัทในเครือ ในหัวข้อ “สวัสดิการสินเชื่อบ้านดีๆ มีให้พนักงาน”, กิจกรรม HR Talk with G H Bank กับ HR จากบริษัทพันธมิตร ในหัวข้อ “เจาะลึกสวัสดิการสินเชื่อบ้าน สร้างสุขให้องค์กร” พิเศษ !! สำหรับลูกค้าที่ร่วมสนุกกับกิจกรรม Lucky Award  จะได้สิทธิ์ลุ้นรับของรางวัลมากมาย อาทิ เครื่องฟอกอากาศ, บัตรน้ำมัน ปตท., บัตร HomePro และบัตร Starbucks
“งานในครั้งนี้จัดขึ้นผ่านช่องทางดิจิทัล เพื่อตอบโจทย์ไลฟ์สไตล์ของลูกค้าในปัจจุบัน เน้นความสะดวก รวดเร็ว และเข้าถึงง่าย ทั้งยังสอดคล้องกับนโยบายของรัฐบาลและกระทรวงการคลังที่ต้องการให้สถาบันการเงินของรัฐมีบทบาทสำคัญในการขับเคลื่อนเศรษฐกิจ ด้วยการเพิ่มโอกาสการเข้าถึงแหล่งเงินทุน โดยเฉพาะภาคที่อยู่อาศัย ซึ่งเป็นกลไกหนึ่งในการกระตุ้นเศรษฐกิจของประเทศให้เติบโตอย่างยั่งยืน” นายกมลภพ กล่าว
หน่วยงานภาครัฐ หรือภาคเอกชน ที่สนใจสมัครเข้าร่วม “โครงการสวัสดิการเงินกู้เพื่อที่อยู่อาศัย ประเภทไม่มีเงินฝาก” เพื่อให้พนักงานได้รับสิทธิพิเศษต่าง ๆ ทั้งด้านสินเชื่อ เงินฝาก และการบริการ สามารถสอบถามรายละเอียดเพิ่มเติมได้ที่ ธอส. ทุกสาขาทั่วประเทศ หรือ G H Bank Call Center โทร.0-2645-9000 หรือ Facebook Fanpage ธนาคารอาคารสงเคราะห์ และติดตามข่าวสารของธนาคารได้ที่ Application : GHB ALL GEN และ  www.ghbank.co.th

ที่มา : https://www.thaigov.go.th/news/contents/details/97282