รัฐบาลไทย-ข่าวทำเนียบรัฐบาล-รพ.ท่าแซะ ชุมพร เปิดอาคารผู้ป่วยหนัก ฟื้นฟูสมรรถภาพผู้พิการฯ ให้บริการการแพทย์แผนไทยครบวงจร และเป็นแหล่งเรียนรู้สมุนไพรต้นแบบ


วันจันทร์ที่ 9 มิถุนายน 2568
รพ.ท่าแซะ ชุมพร เปิดอาคารผู้ป่วยหนัก ฟื้นฟูสมรรถภาพผู้พิการฯ ให้บริการการแพทย์แผนไทยครบวงจร และเป็นแหล่งเรียนรู้สมุนไพรต้นแบบ
ปลัดกระทรวงสาธารณสุข เปิดอาคารผู้ป่วยหนัก ฟื้นฟูสมรรถภาพผู้พิการฯ โรงพยาบาลท่าแซะ จังหวัดชุมพร รองรับการให้บริการการแพทย์แผนไทยครบวงจร พร้อมส่งเสริมอนุรักษ์ภูมิปัญญาท้องถิ่นและเป็นแหล่งเรียนรู้สมุนไพรต้นแบบ
สำหรับเกษตรกร ประชาชน นักเรียน และนักท่องเที่ยว เผย โรงพยาบาลฯ มีศักยภาพผลิตยาสมุนไพรและผลิตภัณฑ์สมุนไพรได้ถึง 43 รายการ ป้อนสถานบริการทุกแห่งในจังหวัด รวมถึงในภาคกลางและภาคใต้ สร้างรายได้ปีละกว่า 6 ล้านบาท
วันนี้ (9 มิถุนายน 2568) นพ.โอภาส การย์กวินพงศ์ ปลัดกระทรวงสาธารณสุข เป็นประธานเปิดอาคารผู้ป่วยหนักฟื้นฟูสมรรถภาพผู้พิการ (กายภาพบำบัด) หน่วยแพทย์แผนไทย และหออภิบาลผู้ป่วยกึ่งวิกฤต (Semi-ICU) ที่ โรงพยาบาลท่าแซะ จังหวัดชุมพร โดยมี นายอภิชาติ สาราบรรณ์ รองผู้ว่าราชการจังหวัดชุมพร นพ.ปิยะ ศิริลักษณ์ ผู้ตรวจราชการกระทรวงสาธารณสุข เขตสุขภาพที่ 11 นพ.อนุ ทองแดง นายแพทย์สาธารณสุขจังหวัดชุมพร
นพ.ภูมิธพัฒน์ มายุศิริ ผู้อำนวยการโรงพยาบาลท่าแซะ คณะผู้บริหาร หัวหน้าส่วนราชการ ประชาชน และภาคีเครือข่าย เข้าร่วม โดยกล่าวว่า จังหวัดชุมพร มีการประสานความร่วมมือกับภาคีเครือข่ายสุขภาพในพื้นที่ดำเนินการด้านการแพทย์แผนไทย การแพทย์พื้นบ้านและการแพทย์ทางเลือกในโรงพยาบาลและโรงพยาบาลส่งเสริมสุขภาพตำบลทุกแห่ง โดยในส่วนของโรงพยาบาลท่าแซะ มีศักยภาพในการผลิตยาสมุนไพรและผลิตภัณฑ์สมุนไพรถึง 43 รายการ ได้นำไปใช้ในสถานบริการสาธารณสุขภายในจังหวัดทุกแห่ง รวมทั้งสถานบริการจังหวัดในภาคกลางและภาคใต้ โดยมีมูลค่าการสั่งซื้อปีละกว่า 6 ล้านบาท ล่าสุด ปี 2568 (ต.ค.2567-เม.ย.2568) มีมูลค่า 4,366,525 บาท ซึ่งอาคารผู้ป่วยหนักฯ ที่เปิดในวันนี้ นอกจากเป็นการเพิ่มโอกาสการเข้าถึงบริการของประชาชนในพื้นที่ห่างไกล ช่วยลดภาวะแออัดของโรงพยาบาลใหญ่ ช่วยให้ผู้ป่วยมีคุณภาพชีวิตที่ดีขึ้น ยังเป็นการส่งเสริมอนุรักษ์ภูมิปัญญาท้องถิ่นด้านสมุนไพร และเป็นแหล่งเรียนรู้สมุนไพรต้นแบบ สำหรับเกษตรกร ประชาชน นักเรียน และนักท่องเที่ยว อีกด้วย
ด้าน นพ.ภูมิธพัฒน์ กล่าวเสริมว่า อาคารผู้ป่วยหนักฯ เป็นอาคารคอนกรีตเสริมเหล็ก 5 ชั้น ใช้งบประมาณในการก่อสร้าง 54,631,200 บาท  ชั้น 1 ให้บริการหออภิบาลผู้ป่วยกึ่งวิกฤต (Semi -ICU) ชั้น 2 ให้บริการแพทย์แผนไทยครบวงจร ตั้งแต่การส่งเสริมสุขภาพ การป้องกันโรค และการรักษา อาทิ การบำบัดผู้ป่วยกลุ่มโรคทางระบบกล้ามเนื้อและทางเดินหายใจ ทำให้มีอาการดีขึ้นถึง ร้อยละ 95.32 การแช่เท้าด้วยยาสมุนไพรในผู้ป่วยเบาหวานช่วยให้อาการชาเท้าลดลง ร้อยละ 85 การนวดกระตุ้นน้ำนมและจ่ายยาบำรุงเพื่อให้มารดาหลังคลอดมีน้ำนมเลี้ยงบุตรอย่างเพียงพอ เป็นต้น ชั้น 3 เป็นคลังยาและเวชภัณฑ์ ชั้น 4 ให้บริการทันตกรรม ทั้งการตรวจรักษา ถอนฟัน อุดฟัน รักษารากฟัน ทำฟันปลอมประเภทต่างๆ ส่วนชั้น 5 เป็นห้องผู้บริหาร กลุ่มงานบริหารงานทั่วไป และห้องประชุม
******************************************* 9 มิถุนายน 2568

ที่มา : https://www.thaigov.go.th/news/contents/details/97265