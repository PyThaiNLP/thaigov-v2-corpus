รัฐบาลไทย-ข่าวทำเนียบรัฐบาล-นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ร่วมคณะนายกรัฐมนตรี ลงพื้นที่ ติดตาม - เร่งแก้ปัญหาภัยแล้งจังหวัดกาญจนบุรี ในโครงการจัดหาน้ำบาดาลขนาดใหญ่แก้ไขปัญหาภัยแล้ง


วันจันทร์ที่ 9 มิถุนายน 2568
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ร่วมคณะนายกรัฐมนตรี ลงพื้นที่ ติดตาม - เร่งแก้ปัญหาภัยแล้งจังหวัดกาญจนบุรี ในโครงการจัดหาน้ำบาดาลขนาดใหญ่แก้ไขปัญหาภัยแล้ง
......
วันนี้ (9 มิถุนายน 2568) นางสาวแพทองธาร ชินวัตร นายกรัฐมนตรี พร้อมคณะ และนายสุรพงษ์ ปิยะโชติ รัฐมนตรีช่วยว่าการกระทรวงคมนาคม ลงพื้นที่จังหวัดกาญจนบุรี เพื่อตรวจราชการและติดตามการดำเนินงานโครงการจัดหาน้ำบาดาลขนาดใหญ่แก้ปัญหาภัยแล้งอันเนื่องมาจากพระราชดำริ ณ บ้านปากชัดหนองบัว อำเภอเลาขวัญ และบ้านหนองบัวหิ่ง อำเภอห้วยกระเจา จังหวัดกาญจนบุรี ซึ่งเป็นโครงการด้านการพัฒนาน้ำบาดาลเพื่อการอุปโภคบริโภค ต้นแบบที่ดีในการผลิตน้ำประปาบาดาลระยะไกลส่งน้ำบาดาลในพื้นที่ที่มีศักยภาพสูงทั้งคุณภาพและปริมาณไปให้บริการในพื้นที่ขาดแคลน เพื่อให้ประชาชนสามารถดำรงชีวิตและ ประกอบอาชีพได้อย่างมั่นคงและยั่งยืน
นายกรัฐมนตรี กล่าวกับประชาชนว่า รู้สึกยินดีเป็นอย่างยิ่งที่ได้มีโอกาสเดินทางมาที่จังหวัดกาญจนบุรี เพื่อเยี่ยมชมและติดตามความคืบหน้าของโครงการจัดหาน้ำบาดาลขนาดใหญ่แก้ปัญหาภัยแล้ง อันเนื่องมาจากพระราชดำริ ซึ่งเป็นโครงการที่มีความสำคัญในการช่วยเหลือและยกระดับคุณภาพชีวิตของพี่น้องประชาชนในพื้นที่ อีกทั้ง “น้ำ” ถือเป็นหนึ่งในปัจจัยสี่ ที่จำเป็นต่อการดำรงชีวิตของทุกคน และยังช่วยทำให้พื้นที่ประสบปัญหาภัยแล้ง ขาดแคลนน้ำเพื่อการอุปโภค บริโภค และการเกษตร มีน้ำใช้อย่างเพียงพอ สามารถลดต้นทุนในการดำเนินชีวิต ไม่ว่าจะเป็นค่าใช้จ่ายในการซื้อน้ำอุปโภคบริโภค หรือต้นทุนทางการเกษตรซึ่งนับว่าเป็นการแก้ปัญหาอย่างยั่งยืน

ที่มา : https://www.thaigov.go.th/news/contents/details/97278