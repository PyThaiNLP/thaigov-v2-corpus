รัฐบาลไทย-ข่าวทำเนียบรัฐบาล-รมช.อัครา เปิดการประชุมวิชาการประมง ประจำปี 2568 มุ่งขับเคลื่อนงานวิจัยและนวัตกรรมสู่การประมงอัจฉริยะและยั่งยืน


วันจันทร์ที่ 9 มิถุนายน 2568
รมช.อัครา เปิดการประชุมวิชาการประมง ประจำปี 2568 มุ่งขับเคลื่อนงานวิจัยและนวัตกรรมสู่การประมงอัจฉริยะและยั่งยืน
รมช.อัครา เปิดการประชุมวิชาการประมง ประจำปี 2568 มุ่งขับเคลื่อนงานวิจัยและนวัตกรรมสู่การประมงอัจฉริยะและยั่งยืน
นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ เป็นประธานเปิดการประชุมวิชาการประจำปี 2568 ภายใต้หัวข้อ “วิจัยและนวัตกรรม ขับเคลื่อนการประมงอัจฉริยะและยั่งยืน” ที่จัดขึ้นระหว่างวันที่ 9 – 10 มิถุนายน 2568 ณ โรงแรม เดอะ รีเจนท์ ชะอำ บีช รีสอร์ท จังหวัดเพชรบุรี โดยภายในงานมีการนำเสนอผลงานวิจัยด้านประมงใน 9 สาขาวิชา ได้แก่ สาขาการเพาะเลี้ยงสัตว์น้ำชายฝั่ง สาขาการประมงทะเล สาขาการเพาะเลี้ยงสัตว์น้ำจืด สาขาอาหารสัตว์น้ำ สาขาพันธุกรรมสัตว์น้ำ สาขาโรคสัตว์น้ำ สาขาอุตสาหกรรมสัตว์น้ำ สาขาการจัดการทรัพยากรและสิ่งแวดล้อมประมง และสาขาเศรษฐกิจ สังคม และต่างประเทศ รวมกว่า 90 เรื่อง แบ่งเป็น การนำเสนอภาคบรรยาย 46 เรื่อง และโปสเตอร์อีก 44 เรื่อง และนิทรรศการนำเสนอการต่อยอดงานวิจัยนวัตกรรมสู่ความสำเร็จ พร้อมจัดการบรรยายพิเศษ 4 หัวข้อ โดยมีอธิบดีกรมประมงบรรยายเรื่องมิติใหม่ งานวิจัยด้านการประมงกับความท้าทายในสถานการณ์โลกที่เปลี่ยนแปลง และเวทีเสวนา “ความสำคัญงานวิจัยด้านการประมงในมุมมองของหน่วยงานผู้ให้ทุน” กับ “Thai Fish Project ความสำเร็จด้านงานวิจัย สู่การเพาะเลี้ยงสัตว์น้ำไทยอย่างยั่งยืน” เพื่อผลักดันองค์ความรู้สู่การประยุกต์ใช้อย่างยั่งยืน สร้างแนวทางใหม่พลิกโฉมภาคประมงไทยสู่อนาคต
นายอัครา กล่าวว่า ภาคประมงของไทยเป็นภาคส่วนที่มีความสำคัญต่อระบบเศรษฐกิจและวิถีชีวิตของคนไทย ปัจจุบันภาคประมงไทยกำลังเผชิญกับความท้าทายหลายประการ ทั้งการเปลี่ยนแปลงของสภาพภูมิอากาศ การเสื่อมโทรมของทรัพยากรธรรมชาติ การทำการประมงเกินขนาด และสถานการณ์การค้าสินค้าประมงระหว่างประเทศ กระทรวงเกษตรฯ โดยกรมประมง จึงได้ให้ความสำคัญในการพัฒนาและสร้างสรรค์นวัตกรรมที่มีคุณค่าและการนำองค์ความรู้และเทคโนโลยีที่ได้จากงานวิจัยไปถ่ายทอดสู่เกษตรกร ซึ่งสามารถนำไปประยุกต์ใช้ได้จริง เพื่อเป็นเครื่องมือในการแก้ไขปัญหาต่าง ๆ ช่วยขับเคลื่อนภาคประมงไทยให้เติบโตได้อย่างยั่งยืน
ด้าน นายบัญชา สุขแก้ว อธิบดีกรมประมง เปิดเผยว่า ด้วยภารกิจของกรมประมงที่มีหน้าที่ในการศึกษา ค้นคว้า สำรวจ วิจัย พัฒนาด้านการประมง ตลอดจนถ่ายทอดเทคโนโลยีด้านการประมง เพื่อยกระดับพัฒนาอาชีพในสาขาต่าง ๆ ที่เกี่ยวข้องกับภาคการประมงให้มีการเติบโตอย่างยั่งยืน สร้างคุณภาพชีวิตที่ดีให้แก่ประชาชน และสร้างขีดความสามารถในการแข่งขันของภาคประมงไทยสู่เวทีโลกอย่างมั่นคง พร้อมรับมือความผันผวนจากพลวัตทางเทคโนโลยี เศรษฐกิจ สิ่งแวดล้อมที่เปลี่ยนแปลงไปอย่างรวดเร็ว และส่งผลกระทบกับภาคอุตสาหกรรมการประมง กรมประมงจึงมีนโยบายในการจัดการประชุมวิชาการประมงในทุกปี เพื่อเป็นช่องทางในการเผยแพร่และถ่ายทอดเทคโนโลยีด้านการประมงที่มาจากผลการวิจัยของนักวิชาการกรมประมง รวมทั้งผลงานวิจัยจากหน่วยงานภายนอกอื่น ๆ ทั้งภาครัฐและเอกชน ให้แก่นักวิจัย เกษตรกร และประชาชนที่สนใจ เข้าร่วมแลกเปลี่ยนความรู้ความคิดเห็น เกิดการสร้างเครือข่ายเพื่อต่อยอดพัฒนาองค์ความรู้เหล่านี้นำมาสู่การประยุกต์ใช้จริง อีกทั้งยังมุ่งเน้นการพัฒนาศักยภาพเกษตรกรและการส่งเสริมภาคการประมงให้เติบโตอย่างยั่งยืน โดยบูรณาการงานวิจัยและนวัตกรรมเข้ากับการพัฒนาอาชีพ เพื่อยกระดับคุณภาพชีวิตของประชาชนและสร้างความมั่นคงทางอาหารของประเทศ การประชุมวิชาการในครั้งนี้ จึงถือเป็นกลไกสำคัญในการผลักดันองค์ความรู้จากงานวิจัยและนวัตกรรมสู่การใช้ประโยชน์ในเชิงปฏิบัติ ตอบโจทย์ความท้าทายทั้งด้านเทคโนโลยี สิ่งแวดล้อม และเศรษฐกิจ พร้อมขับเคลื่อนภาคการประมงไทยสู่ความเข้มแข็ง ยั่งยืน และมีศักยภาพในการแข่งขันบนเวทีโลกอย่างแท้จริง

ที่มา : https://www.thaigov.go.th/news/contents/details/97273