รัฐบาลไทย-ข่าวทำเนียบรัฐบาล-“อนุทิน” ฝังชิพ DNA นักเรียนนายอำเภอ รุ่นที่ 85 86 และ 87 ฟังเสียงประชาชน สร้างทีมมีวิสัยทัศน์ เปลี่ยนพื้นที่เพื่อประชาชนมีชีวิตที่ดีขึ้น


วันจันทร์ที่ 9 มิถุนายน 2568
09/06/2568
พิมพ์
“อนุทิน” ฝังชิพ DNA นักเรียนนายอำเภอ รุ่นที่ 85 86 และ 87 ฟังเสียงประชาชน สร้างทีมมีวิสัยทัศน์ เปลี่ยนพื้นที่เพื่อประชาชนมีชีวิตที่ดีขึ้น
“อนุทิน” ฝังชิพ DNA นักเรียนนายอำเภอ รุ่นที่ 85 86 และ 87 ฟังเสียงประชาชน สร้างทีมมีวิสัยทัศน์ เปลี่ยนพื้นที่เพื่อประชาชนมีชีวิตที่ดีขึ้น
วันนี้ (9 มิ.ย. 68) เวลา 09.30 น. นายอนุทิน ชาญวีรกูล รองนายกรัฐมนตรีและรมว.มหาดไทย บรรยายพิเศษในหัวข้อ "ภารกิจสำคัญของกระทรวงมหาดไทย" ให้แก่ผู้เข้ารับการศึกษาอบรมหลักสูตรนายอำเภอ รุ่นที่ 85, 86 และ 87 โดยมี นายอรรษิษฐ์ สัมพันธรัตน์ ปลัดกระทรวงมหาดไทย นายไชยวัฒน์ จุนถิระพงศ์ อธิบดีกรมการปกครอง นายพรพจน์ เพ็ญพาส อธิบดีกรมที่ดิน นายนฤชา โฆษาศิวิไลซ์ อธิบดีกรมส่งเสริมการปกครองท้องถิ่น นายพงษ์นรา เย็นยิ่ง อธิบดีกรมโยธาธิการและผังเมือง นายสมคิด จันทมฤก ผู้ว่าราชการจังหวัดปทุมธานี พล.ต.ท.คำรณวิทย์ ธูปกระจ่าง นายกองค์การบริหารส่วนจังหวัดปทุมธานี พร้อมด้วยหัวหน้าส่วนราชการ นายอำเภอ และข้าราชการที่เกี่ยวข้อง ร่วมให้การต้อนรับ
นายอนุทิน กล่าวว่า นายอำเภอ คือผู้ที่อยู่ในพื้นที่ใกล้ชิดเป็นที่พึ่งพาของคนในพื้นที่ ต้องเป็นผู้ที่ทำงานได้อย่างครบเครื่อง "ครบเครื่องทั้งบู๊และบุ๋น" ใส่ใจ ทุ่มเทต่อประชาชนด้วยความซื่อสัตย์ สุจริต คำนึงถึง3 เป้าหมาย คือ ประเทศได้ประโยชน์ ประชาชนได้ประโยชน์ และหน่วยงานได้ประโยชน์ เมื่อท่านได้ทำหน้าที่แล้ว ขอให้ยึดแนวทางการทำงานที่เด็ดขาด เป็นศัตรูกับยาเสพติด การค้าประเวณีโดยเฉพาะการหลอกลวงเด็กและเยาวชน บ่อนการพนัน และกลุ่มผู้มีอิทธิพลที่ผิดกฎหมาย โดยไม่อ่อนข้อ จัดระเบียบสังคมให้เข้มข้นเป็นไปตามกฎหมาย ทำงานกับชาวบ้านด้วยความยุติธรรม อย่าให้คนที่อำนาจเหนือกว่ามาเอาเปรียบคนที่มีอำนาจน้อยกว่า และให้ความสำคัญกับการสร้างโอกาส ต่อยอดให้ประชาชนมีอาชีพ มีรายได้
"ขอฝากแนวทางการทำงาน เพื่อความทันโลก ทันสมัย ทันท่วงที ตาม DNA ของคนมหาดไทยให้แก่ทุกท่านได้ยึดถือ ด้วย 3 แนวปฏิบัติ คือ "ฟัง" โดยฟังเสียงชาวบ้าน ฟังเสียงผู้นำชุมชน ฟังเสียงภาคเอกชน "สร้าง" สร้างทีมงานให้เขามีวิสัยทัศน์เดียวกับเรา สร้างพันธมิตร สร้างโอกาส และ “เปลี่ยน” เปลี่ยนพื้นที่ให้ดีขึ้น เปลี่ยนความคิดของคนให้เชื่อมั่นในศักยภาพของตัวเอง แล้วเอาศักยภาพของทุกคนมารวมกัน เพื่อสร้างความเปลี่ยนแปลง นายอำเภอคือผู้นำ และต่อไปหลายท่านก็จะต้องเป็นผู้นำในระดับที่สูงขึ้นไปเรื่อย ๆ ขอให้ท่านได้ใช้โอกาสที่ได้รับ ในการพัฒนา สร้างความเจริญ และความเป็นอยู่ที่ดีขึ้นแก่พี่น้องประชาชน เดินไปข้างหน้า ด้วยความทุ่มเท ซื่อสัตย์สุจริต นำพาชีวิตไปสู่เป้าหมายที่ตั้งเอาไว้" นายอนุทิน กล่าว
ด้าน นายอรรษิษฐ์ สัมพันธรัตน์ ปลัดกระทรวงมหาดไทย กล่าวว่า ข้าราชการมหาดไทยต้องดำรงตนเป็นคนที่มีความเก่ง คือ 1. ต้องทำงานเร็ว โดยยึดหลักความถูกต้อง สามารถตอบสนองต่อสิ่งที่ผู้บังคับบัญชามอบหมายได้ 2. ต้องหนักเอาเบาสู้ พร้อมทำงานตลอด 24 ชม. เพื่อบำบัดทุกข์ บำรุงสุขให้พี่น้องประชาชนอย่างสุดความสามารถ มากไปกว่านั้นเราจะต้องมีทักษะการแก้ไขปัญหาเฉพาะหน้า รู้จักจัดลำดับความสำคัญของชีวิต เตรียมตัว เตรียมสติปัญญาในการทำงานเพื่อให้เกิดผลงานที่มีประสิทธิภาพมากที่สุด ซึ่งอยากเน้นย้ำให้ว่าที่นายอำเภอทุกท่านได้ยึดถือเอาไว้เป็นแนวทางการทำงาน

ที่มา : https://www.thaigov.go.th/news/contents/details/97261