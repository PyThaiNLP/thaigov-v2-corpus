รัฐบาลไทย-ข่าวทำเนียบรัฐบาล-"วราวุธ" ระบุ ห่วงใยสภาพจิตใจคนกลุ่มเปราะบาง กำชับหน่วยงาน พม. จังหวัดชายแดน ไทย-กัมพูชา เข้ม แนวทางปฏิบัติงานของ ศบปภ.


วันจันทร์ที่ 9 มิถุนายน 2568
"วราวุธ" ระบุ ห่วงใยสภาพจิตใจคนกลุ่มเปราะบาง กำชับหน่วยงาน พม. จังหวัดชายแดน ไทย-กัมพูชา เข้ม แนวทางปฏิบัติงานของ ศบปภ.
"วราวุธ" ระบุ ห่วงใยสภาพจิตใจคนกลุ่มเปราะบาง กำชับหน่วยงาน พม. จังหวัดชายแดน ไทย-กัมพูชา เข้ม แนวทางปฏิบัติงานของ ศบปภ.
เมื่อวันที่ 7 มิถุนายน 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า จากสถานการณ์ความตึงเครียดที่เกิดขึ้นตามแนวชายแดนของไทย-กัมพูชา ในฐานะรัฐมนตรีว่าการกระทรวงการพัฒนาสังคมและความมั่นคงของมนุษย์ ได้แจ้งไปยังปลัดกระทรวง พม. กำชับไปยังเจ้าหน้าที่หน่วยงานในสังกัดกระทรวง พม. ที่ปฏิบัติงานอยู่ในจังหวัดที่อยู่ติดชายแดนดังกล่าว อาทิ จังหวัดตราด จันทบุรี สระแก้ว อุบลราชธานี ศรีสะเกษ สุรินทร์ และบุรีรัมย์ ให้ปฏิบัติตามแนวทางปฏิบัติงานของศูนย์บริหารการดูแลกลุ่มเปราะบางจากภัยพิบัติ (ศบปภ.) อย่างเข้มงวด เนื่องจากภัยอันเกิดจากความไม่สงบถือเป็นภัยพิบัติอย่างหนึ่ง ซึ่งกระทรวง พม. พร้อมเข้าดูแลกลุ่มเปราะบาง และกลุ่มเป้าหมายของกระทรวง ซึ่งเราพร้อมให้ความช่วยเหลือทั้ง เด็ก คนพิการ ผู้สูงอายุ
และอยากให้เจ้าหน้าที่ทุกส่วนคอยติดตามสถานการณ์อย่างใกล้ชิด พร้อมที่จะบูรณาการทำงานประสานความร่วมมือกับหน่วยงานความมั่นคง กระทรวงอื่นๆ ทั้งมหาดไทย กลาโหม สาธารณสุข และหน่วยงานอื่นๆ ติดตามดูแล พี่น้องประชาชนที่อยู่ในพื้นที่ โดยเฉพาะกลุ่มเปราะบางซึ่งอยู่ภายใต้ความดูแลของกระทรวง พม. ในแต่ละจังหวัด อย่างไรก็ตาม ขณะนี้พี่น้องประชาชนบางท่านที่ดูข่าวจนเกิดความตึงเครียด มีภาวะกระทบกระเทือนทางจิตใจ มีความกลัวต่างๆ เกิดขึ้น หรือหากมีปัญหา มีเหตุจำเป็นที่จะทำให้ต้องย้ายออกจากเคหสถาน ทาง ศบปภ. กระทรวง พม. ก็พร้อมที่จะดำเนินการช่วยเหลือในทันที โดยไม่รอช้า พร้อมจัดทีมนักสังคมสงเคราะห์ นักจิตวิทยา และเจ้าหน้าที่ที่เกี่ยวข้อง ลงพื้นที่เยี่ยมบ้านเพื่อให้คำปรึกษา บำบัดฟื้นฟูสภาพจิตใจ เพื่อผ่อนคลายความวิตกกังวล ซึ่ง ศบปภ. มีข้อมูลที่อยู่ของคนกลุ่มเปราะบางในพื้นที่ เราพร้อมที่จะประสานข้อมูลกับหน่วยงานในจังหวัด หน่วยงานต่างๆ เช่น ทีมกู้ภัยว่าจะอพยพคนกลุ่มเปราะบางจากที่ใดไปที่ใดหากจะต้องเคลื่อนย้ายเมื่อเกิดเหตุการณ์ไม่พึงประสงค์ขึ้น
ขอฝากไปถึงทุกท่านด้วยว่า ช่วงเวลาที่มีความเคร่งเครียดเกิดขึ้น ขอให้บริโภคข่าว รับรู้ข่าวสารอย่างระมัดระวัง อย่าถึงกับสร้างความเครียดให้ตัวเองมากจนเกินไป เพราะอาจจะทำให้เกิดความเจ็บป่วยได้ โดยเฉพาะอย่างยิ่งในกลุ่มผู้สูงอายุ ที่มีความกังวลต่อสถานการณ์ หรือเด็กๆที่ยังมีประสบการณ์น้อยจากการรับมือต่อเหตุการณ์ต่างๆ ขอให้ระมัดระวังในการที่จะรับทราบข่าวจากสื่อต่างๆ ขอให้รับฟังข่าวสารจากทางราชการเป็นหลัก เพราะในเวลาเช่นนี้มักจะมีข่าวลือ ข่าวลวง ข่าวปล่อยเกิดขึ้นเยอะมาก จึงขอฝากความห่วงใยไปถึงพี่น้องประชาชนกลุ่มเปราะบางทุกคน
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว
#วราวุธศิลปอาชา #ศบปภ #พันธกิจสำคัญ9ด้าน #ชายแดนไทยกัมพูชา

ที่มา : https://www.thaigov.go.th/news/contents/details/97253