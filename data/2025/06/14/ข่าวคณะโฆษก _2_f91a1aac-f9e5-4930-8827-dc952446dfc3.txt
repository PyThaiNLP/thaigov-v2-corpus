รัฐบาลไทย-ข่าวทำเนียบรัฐบาล-รัฐบาลเชิญชวน ปชช.แจ้งเบาะแส ด้านปศุสัตว์ ผ่านแอปฯ DLD 4.0 เผยขยายผลจับจริง! ยึดอาหารสัตว์เถื่อน 5.9 ล้านบาท ย้ำผู้ประกอบการอย่าฝ่าฝืน กม. อาหารสัตว์ เจอโทษหนัก


วันเสาร์ที่ 14 มิถุนายน 2568
14/06/2568
พิมพ์
รัฐบาลเชิญชวน ปชช.แจ้งเบาะแส ด้านปศุสัตว์ ผ่านแอปฯ DLD 4.0 เผยขยายผลจับจริง! ยึดอาหารสัตว์เถื่อน 5.9 ล้านบาท ย้ำผู้ประกอบการอย่าฝ่าฝืน กม. อาหารสัตว์ เจอโทษหนัก
รัฐบาลเชิญชวน ปชช.แจ้งเบาะแส ด้านปศุสัตว์ ผ่านแอปฯ DLD 4.0 เผยขยายผลจับจริง! ยึดอาหารสัตว์เถื่อน 5.9 ล้านบาท ย้ำผู้ประกอบการอย่าฝ่าฝืน กม. อาหารสัตว์ เจอโทษหนัก
วันนี้ (14 มิถุนายน 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า รัฐบาล โดยกระทรวงเกษตรและสหกรณ์ ให้ความสำคัญต่อความปลอดภัยของสัตว์ ทั้งในด้านปศุสัตว์และสัตว์เลี้ยง รวมถึงการตรวจสอบและควบคุมคุณภาพอาหารสัตว์อย่างเข้มงวด ล่าสุดเจ้าหน้าที่สารวัตรปศุสัตว์ไซเบอร์ และหน่วยงานที่เกี่ยวข้อง ร่วมกับตำรวจกองบังคับการปราบปรามการกระทำความผิดเกี่ยวกับการคุ้มครองผู้บริโภค (บก.ปคบ.) เข้าตรวจสอบโกดังสีเขียว บริเวณถนนกาญจนาภิเษก แขวงท่าข้าม เขตบางขุนเทียน กรุงเทพมหานคร หลังได้รับเรื่องร้องเรียนผ่านแอปพลิเคชัน DLD 4.0 ว่ามีการลักลอบจำหน่ายอาหารสัตว์เลี้ยงที่ไม่ได้ขึ้นทะเบียน ผ่านร้านค้าออนไลน์บนแพลตฟอร์มออนไลน์ โดยได้ดำเนินการอายัดอาหารสัตว์เลี้ยงควบคุมเฉพาะทั้งหมด 59 รายการ รวมมูลค่า 5,937,734 บาท
จากการดำเนินการดังกล่าว เจ้าหน้าที่ได้เข้าตรวจค้นโกดังขนาดใหญ่ พบอาหารสัตว์เลี้ยงหลากหลายประเภท อาทิ ชนิดเม็ด ชนิดเปียก และขนมแมวเลีย โดยไม่มีเอกสารอนุญาตนำเข้าหรือใบขึ้นทะเบียนอาหารสัตว์ควบคุมเฉพาะ ซึ่งเข้าข่ายความผิดตามพระราชบัญญัติควบคุมคุณภาพอาหารสัตว์ พ.ศ. 2558 ทั้งความผิด 2 ฐาน ได้แก่ มาตรา 15 ไม่มีใบอนุญาตนำเข้าอาหารสัตว์ควบคุมเฉพาะ มีโทษตาม มาตรา 74 จำคุกไม่เกิน 3 ปี หรือปรับไม่เกิน 60,000 บาท หรือทั้งจำทั้งปรับ และมาตรา 56 (4) จำหน่ายอาหารสัตว์ที่ต้องขึ้นทะเบียนโดยมิได้ขึ้นทะเบียน มีโทษตามมาตรา 86 วรรคแรก จำคุก 1–5 ปี หรือปรับ 20,000–100,000 บาท หรือทั้งจำทั้งปรับ ทั้งนี้ ได้มอบหมายให้เจ้าหน้าที่ที่เกี่ยวข้อง ควบคุมของกลาง ก่อนดำเนินการขนย้ายและแจ้งความดำเนินคดีต่อไปแล้ว
“กระทรวงเกษตรและสหกรณ์ เดินหน้ามาตรการด้านความปลอดภัยของสัตว์อย่างต่อเนื่อง พร้อมขอความร่วมมือจากประชาชน หากพบเห็นการกระทำผิดลักษณะเดียวกัน สามารถแจ้งเบาะแสได้ผ่านแอปพลิเคชัน DLD 4.0 หรือหน่วยงานในพื้นที่ เพื่อให้สามารถดำเนินการควบคุมและปราบปรามได้อย่างทันท่วงที การดำเนินภารกิจครั้งนี้ เป็นการขับเคลื่อนนโยบายของรัฐบาลเพื่อสร้างความมั่นใจให้แก่ผู้บริโภค และย้ำเตือนผู้ประกอบการให้ปฏิบัติตามกฎหมายอย่างเคร่งครัด เพื่อปกป้องสุขภาพสัตว์และความปลอดภัยของประชาชน” นายอนุกูล ระบุ

ที่มา : https://www.thaigov.go.th/news/contents/details/97448