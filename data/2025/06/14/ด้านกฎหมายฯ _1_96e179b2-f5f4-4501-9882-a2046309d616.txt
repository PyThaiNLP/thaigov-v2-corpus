รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม นำทัพ 8 หน่วยงาน ผนึกกำลังผู้นำศาสนา-ประชาชน ประกาศ "ปฏิบัติการวาระพืชกระท่อม 120 วัน ชายแดนใต้"


วันเสาร์ที่ 14 มิถุนายน 2568
14/06/2568
พิมพ์
รัฐมนตรีว่าการกระทรวงยุติธรรม นำทัพ 8 หน่วยงาน ผนึกกำลังผู้นำศาสนา-ประชาชน ประกาศ "ปฏิบัติการวาระพืชกระท่อม 120 วัน ชายแดนใต้"
รัฐมนตรีว่าการกระทรวงยุติธรรม นำทัพ 8 หน่วยงาน ผนึกกำลังผู้นำศาสนา-ประชาชน ประกาศ "ปฏิบัติการวาระพืชกระท่อม 120 วัน ชายแดนใต้"
ในวันเสาร์​ที่ 14 มิถุนายน 2568 ณ จังหวัดปัตตานี พันตำรวจเอก ทวี สอดส่อง รัฐมนตรีว่าการกระทรวงยุติธรรม ผนึกกำลังกับ 8 หน่วยงานสำคัญ พร้อมด้วยผู้นำชุมชน ผู้นำศาสนา และประชาชนกว่า 500 คน ร่วมกันประกาศเจตนารมณ์ครั้งสำคัญใน "ปฏิบัติการ 120 วัน ป้องกันและแก้ไขปัญหายาเสพติดในจังหวัดชายแดนภาคใต้" ซึ่งมุ่งเน้นไปที่การลดปัญหาการใช้พืชกระท่อมในทางที่ผิด โดยมีเป้าหมายให้เห็นผลเป็นรูปธรรม ภายในวันที่ 30 กันยายน 2568
โดยปฏิบัติการนี้เริ่มตั้งแต่วันที่ 1 มิถุนายน 2568 โดยมีวัตถุประสงค์หลักเพื่อลดปัญหาการค้าและการใช้พืชกระท่อมอย่างผิดวัตถุประสงค์ในพื้นที่ 4 จังหวัดชายแดนใต้ ได้แก่ ปัตตานี ยะลา นราธิวาส สตูล และ 4 อำเภอของจังหวัดสงขลา ได้แก่ อำเภอ​จะนะ, นาทวี, เทพา, และสะบ้าย้อย รวมทั้งหมด 688 ชุมชนเป้าหมาย จากการสำรวจที่พบปัญหาการใช้พืชกระท่อมในทางที่ผิดอย่างแพร่หลาย
โดยรัฐมนตรีว่าการกระทรวงยุติธรรม ได้เน้นย้ำถึงการทำงานร่วมกันแบบบูรณาการระหว่างภาครัฐ ผู้นำศาสนา และประชาชน โดยจะมีการนำจิตอาสาเข้ามามีบทบาทสำคัญในการปฏิบัติงานในพื้นที่ 688 หมู่บ้าน เพื่อควบคุมมิให้มีการจำหน่ายหรือใช้พืชกระท่อมในทางที่ผิด และจัดระเบียบการจำหน่ายและการค้าขายพืชกระท่อมในพื้นที่ให้ถูกต้องตามกฎหมาย
โอกาส​นี้​ รัฐมนตรีว่าการกระทรวงยุติธรรม ได้มอบนโยบาย 10 ประการ เพื่อให้การแก้ไขปัญหาพืชกระท่อมและยาเสพติดในจังหวัดชายแดนภาคใต้เป็นไปอย่างมีประสิทธิภาพ ดังนี้
- ทำความเข้าใจบทบาทหน้าที่ : ทุกหน่วยงานต้องทำความเข้าใจและนำปฏิบัติการ 120 วันไปปฏิบัติอย่างพร้อมเพรียงกัน
- กำหนดเป้าหมายที่เป็นรูปธรรม : ตั้งเป้าหมายและตัวชี้วัดที่ชัดเจน โดยเน้นคุณภาพและผลลัพธ์ที่ประชาชนสัมผัสได้
- ประกาศห้ามจำหน่าย : ฝ่ายปกครอง ตำรวจ ผู้นำศาสนา และภาคประชาสังคมในแต่ละจังหวัด ต้องเริ่มกำหนดและปิดประกาศห้ามขายห้ามจำหน่ายพืชกระท่อมตั้งแต่เดือนมิถุนายน 2568
- ประชุมคณะกรรมการต่อเนื่อง : ศอ.บต. และ ป.ป.ส. ภาค 9 จะจัดการประชุมคณะกรรมการภายใต้แผนปฏิบัติการป้องกันและแก้ไขปัญหายาเสพติดฯ อย่างต่อเนื่องตลอด 120 วัน เพื่อติดตามความก้าวหน้า
- บทบาทของผู้นำศาสนา : ผู้นำศาสนาในทุกมัสยิด โรงเรียนปอเนาะ โรงเรียนตาดีกา และวัด จะเข้ามามีส่วนร่วมในการให้ความรู้ แจกสื่อ ติดป้ายรณรงค์ และช่วยเหลือฟื้นฟูผู้เสพ รวมถึงใช้ "ฮูกุมปากัต" (ธรรมนูญชุมชน) ในการแก้ไขปัญหา
- ค้นหาและบำบัด : X-ray ค้นหาผู้ค้า ผู้เสพ และกลุ่มเสี่ยงในหมู่บ้านเป้าหมาย เพื่อนำเข้าสู่ระบบบำบัดของสาธารณสุขในพื้นที่ พร้อมพัฒนาอาชีพ
- แสดงพลังต่อต้าน : แสดงพลังเชิงสัญลักษณ์ในการต่อต้านพืชกระท่อมผ่านโซเชียลมีเดีย และติดป้ายรณรงค์ตามเส้นทางสำคัญในพื้นที่
- จิตอาสาร่วมรณรงค์ : หน่วยจิตอาสาจะช่วยรณรงค์ ค้นหาผู้เสพ นำเข้าบำบัดรักษา และป้องกันภัยจากยาเสพติดในชุมชน
- สรุปปัญหาและวางแผนแก้ไข : ศอ.บต., กอ.รมน. ภาค 4, ป.ป.ส., ผู้นำศาสนา, และผู้นำชุมชน จะร่วมกันสรุปปัญหาอุปสรรคและจัดทำแผนแก้ไขอย่างเหมาะสม
- สำรวจผู้ติดกระท่อมต่อเนื่อง : สำรวจและค้นหาผู้ติดกระท่อมอย่างต่อเนื่อง เพื่อนำข้อมูลไปใช้ลดการใช้พืชกระท่อมที่ทำให้มึนเมาในพื้นที่
ด้านนายมูฮำมัดซูวรี สาแล นายกสมาคมสถาบันศึกษา จชต. และนายแวดือราแม มะมิงจิ ประธานคณะกรรมการอิสลามประจำจังหวัดปัตตานี ได้กล่าวถึงแนวทางการปฏิบัติของผู้นำศาสนาว่า พร้อมจะนำนโยบายไปสู่การปฏิบัติ โดยจะให้ความรู้ในสถาบันการศึกษาทุกรูปแบบ รวมถึงนำวาระพืชกระท่อมเป็นหัวข้อก่อนการอ่านคุตบะห์ในวันศุกร์ และเป็นหัวข้อแทรกในการบรรยายธรรมของผู้นำศาสนา เพื่อให้จังหวัดชายแดนภาคใต้เป็นพื้นที่ที่สะอาด ปราศจากสิ่งมึนเมา ซึ่งเป็นสิ่งต้องห้ามตามหลักการศาสนาอิสลาม

ที่มา : https://www.thaigov.go.th/news/contents/details/97459