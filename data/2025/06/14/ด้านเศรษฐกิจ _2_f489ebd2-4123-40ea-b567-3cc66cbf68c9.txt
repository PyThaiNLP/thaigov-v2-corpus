รัฐบาลไทย-ข่าวทำเนียบรัฐบาล-เลขาฯ ลอรี่ เปิดงาน Kind + Jugend ASEAN 2025 หนุนอุตสาหกรรมของเล่น-ผลิตภัณฑ์เด็ก ดัน AI 'มอก. Watch' สแกนของเล่นปลอดภัย


วันเสาร์ที่ 14 มิถุนายน 2568
14/06/2568
พิมพ์
เลขาฯ ลอรี่ เปิดงาน Kind + Jugend ASEAN 2025 หนุนอุตสาหกรรมของเล่น-ผลิตภัณฑ์เด็ก ดัน AI 'มอก. Watch' สแกนของเล่นปลอดภัย
เลขาฯ ลอรี่ เปิดงาน Kind + Jugend ASEAN 2025 หนุนอุตสาหกรรมของเล่น-ผลิตภัณฑ์เด็ก ดัน AI 'มอก. Watch' สแกนของเล่นปลอดภัย
วันที่ 12 มิถุนายน 2568 นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม ได้รับมอบหมายจากรัฐมนตรีว่าการกระทรวงอุตสาหกรรม (นายเอกนัฏ พร้อมพันธุ์) ให้เป็นประธานพิธีเปิดงาน “Kind + Jugend ASEAN 2025” งานแสดงสินค้านานาชาติด้านของเล่นและผลิตภัณฑ์สำหรับแม่และเด็ก พร้อมด้วย นายนรุณ สุขสมาน รองเลขาธิการสำนักงานมาตรฐานผลิตภัณฑ์อุตสาหกรรม เข้าร่วมงาน โดยมีแขกผู้มีเกียรติคับคั่ง อาทิ นายพจน์ อร่ามวัฒนานนท์ ประธานกรรมการหอการค้าไทยและสภาหอการค้าแห่งประเทศไทย นายจิรุตถ์ อิศรางกูร ณ อยุธยา ผู้อำนวยการสำนักงานส่งเสริมการจัดประชุมและนิทรรศการ (องค์การมหาชน) นายแมทเธียส คูเปอร์ กรรมการผู้จัดการ บริษัท เอ็กซ์โปลิงค์ โกลบอล เน็ทเวอร์ค จำกัด และรองประธานประจำภูมิภาคเอเชียแปซิฟิกโคโลญเมสเซ่ ผศ.ดร.รวิน ระวิวงศ์ ผู้อำนวยการองค์การพิพิธภัณฑ์วิทยาศาสตร์แห่งชาติ (อพวช.) ดร.ชาญชัย สิริเกษมเลิศ ผู้อำนวยการสถาบันพัฒนาอุตสาหกรรมสิ่งทอ นายปริวรรต วงษ์สำราญ รองผู้อำนวยการด้านระบบนวัตกรรม สำนักงานนวัตกรรมแห่งชาติ (องค์การมหาชน) นางอุไรวรรณ บุนนาคม นายกสมาคมการค้าของเล่นและผลิตภัณฑ์เด็กไทย เข้าร่วมงาน ณ Hall 5-6 ศูนย์การประชุมแห่งชาติสิริกิติ์
นายพงศ์พล กล่าวว่า"ขอให้ผมเริ่มต้นด้วยความจริงง่าย ๆ ข้อหนึ่ง-เมื่อคุณกลายเป็นพ่อแม่ มุมมองที่คุณมีต่อโลกจะเปลี่ยนไปตลอดกาล ทันใดนั้น ‘ความปลอดภัย’ ไม่ใช่ทางเลือกอีกต่อไป และ "ความไว้วางใจ" ก็ไม่สามารถสมมุติขึ้นมาได้ ทุกผลิตภัณฑ์ ทุกการตัดสินใจ เราจะกลับมาทบทวนอย่างรอบคอบ เพราะสิ่งเหล่านี้ไม่ใช่แค่ของเล่นของใช้ แต่คือการส่งต่อความห่วงใยถึงลูกหลานของเรา ซึ่งการจัดงาน Kind + Jugend ASEAN 2025 ในประเทศไทย ไม่ใช่เพียงงานแสดงสินค้า แต่เป็น "เวทีความร่วมมือของภูมิภาค" ที่หลอมรวมเอาความคิดสร้างสรรค์ นวัตกรรม และความมุ่งมั่น เพื่อคนสำคัญที่สุดในชีวิตของเราทุกคนคือ เด็ก ๆ กระทรวงอุตสาหกรรมให้ความสำคัญอย่างยิ่งกับมาตรฐานความปลอดภัยในผลิตภัณฑ์แม่และเด็ก ซึ่งมีผลอย่างมากต่อพัฒนาการของเด็ก และคือโอกาสของอุตสาหกรรมไทยที่จะเติบโตบนพื้นฐานของคุณภาพและความรับผิดชอบ ในการพัฒนาและส่งเสริมของเล่นและผลิตภัณฑ์เด็กยังช่วยเสริมสร้าง ทักษะการเรียนรู้แบบบูรณาการ เช่น การแก้ปัญหา การคิดเชิงสร้างสรรค์ การเคลื่อนไหว และการเข้าสังคม ทักษะสำคัญของเด็กเจเนอเรชันใหม่ที่เติบโตขึ้นมาในยุคดิจิทัลและเศรษฐกิจความรู้"
ทั้งนี้ กระทรวงอุตสาหกรรมมีแผนยกระดับมาตรฐานความปลอดภัยด้านผลิตภัณฑ์เด็ก ด้วยการนำเทคโนโลยี AI เข้ามาใช้ในการกำกับดูแล โดยพัฒนาระบบ “มอก. Watch” ร่วมกับสำนักงานมาตรฐานผลิตภัณฑ์อุตสาหกรรม (สมอ.) เพื่อใช้ตรวจสอบ “สินค้า 0 เหรียญ” หรือสินค้าที่อาจไม่ผ่านมาตรฐานบนแพลตฟอร์มออนไลน์ โดยระบบดังกล่าวสามารถวิเคราะห์สินค้าน่าสงสัยได้มากกว่า 100,000 รายการ ซึ่งช่วยเพิ่มประสิทธิภาพในการกำกับดูแล ลดภาระเจ้าหน้าที่ และคุ้มครองผู้บริโภคได้อย่างมีประสิทธิผล นอกจากนี้ กระทรวงฯ ยังอยู่ระหว่างการยกระดับเกณฑ์มาตรฐาน มอก. สำหรับของเล่นเด็ก อาทิ การตรวจหาสารอันตราย การออกแบบชิ้นส่วนที่ปลอดภัยจากการสำลัก และความทนทานของวัสดุ เพื่อให้สินค้าทุกชิ้นสามารถตอบโจทย์ทั้งด้านคุณภาพ ความปลอดภัย และการส่งเสริมพัฒนาการของเด็กในระยะยาว
"ของเล่นทุกชิ้นที่เราผลิต อาจเป็นส่วนหนึ่งของก้าวแรกในชีวิตเด็กคนหนึ่ง เราจึงต้องมั่นใจว่า ก้าวแรกนั้นจะเต็มไปด้วยความปลอดภัย การสนับสนุน และคำสัญญาแห่งอนาคต ไม่ใช่แค่สำหรับเด็ก แต่รวมถึงอุตสาหกรรมและสังคมที่เติบโตไปพร้อมกัน" นายพงศ์พล กล่าวทิ้งท้าย
ทั้งนี้ งาน Kind + Jugend ASEAN 2025 จะจัดแสดงต่อเนื่องจนถึงวันที่ 14 มิถุนายนนี้ โดยมีผู้แสดงสินค้ากว่า 200 รายจากทั่วโลก พร้อมกิจกรรมสัมมนา นิทรรศการ และการจับคู่ธุรกิจ เพื่อส่งเสริมผู้ประกอบการไทยให้เชื่อมโยงสู่ตลาดสากลอย่างยั่งยืน

ที่มา : https://www.thaigov.go.th/news/contents/details/97457