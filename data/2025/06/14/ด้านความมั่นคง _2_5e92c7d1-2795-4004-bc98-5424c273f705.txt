รัฐบาลไทย-ข่าวทำเนียบรัฐบาล-"บุญจง" นำความห่วงใย "อนุทิน" จับมือทีมมหาดไทยลงพื้นที่ติดตามงานบำบัดทุกข์ บำรุงสุข พร้อมออกหน่วย “One Stop Service” มหาดไทยพบประชาชน อ.หนองบุญมาก จ.นครราชสีมา


วันเสาร์ที่ 14 มิถุนายน 2568
14/06/2568
พิมพ์
"บุญจง" นำความห่วงใย "อนุทิน" จับมือทีมมหาดไทยลงพื้นที่ติดตามงานบำบัดทุกข์ บำรุงสุข พร้อมออกหน่วย “One Stop Service” มหาดไทยพบประชาชน อ.หนองบุญมาก จ.นครราชสีมา
"บุญจง" นำความห่วงใย "อนุทิน" จับมือทีมมหาดไทยลงพื้นที่ติดตามงานบำบัดทุกข์ บำรุงสุข พร้อมออกหน่วย “One Stop Service” มหาดไทยพบประชาชน อ.หนองบุญมาก จ.นครราชสีมา
วันที่ 13 มิ.ย. 68 นายบุญจง วงศ์ไตรรัตน์ ผู้ช่วยรัฐมนตรีประจำกระทรวงมหาดไทย ในฐานะประธานคณะทำงานติดตามและประเมินผลการดำเนินการตามนโยบายของรองนายกรัฐมนตรีและรมว.มหาดไทย ลงพื้นที่จังหวัดนครราชสีมา เปิดโครงการ “มหาดไทยพบประชาชน” ประจำปีงบประมาณ พ.ศ. 2568 ณ วัดป่าสมบูรณ์ หมู่ที่ 3 ต.บ้านใหม่ อ.หนองบุญมาก จ.นครราชสีมา
การลงพื้นที่ในวันนี้ มีหัวหน้าส่วนราชการ นำโดย นายอนุชา อินทศร หัวหน้าสำนักงานจังหวัดนครราชสีมา นายสัญญ์ธวัชช์ ริ้วเหลือง ผู้อำนวยการศูนย์ป้องกันและบรรเทาสาธารณภัย เขต 5 นครราชสีมา นายทวีศักดิ์ บัวพา หัวหน้าสำนักงานป้องกันและบรรเทาสาธารณภัยจังหวัดนครราชสีมา นายพงษ์เทพ จันทร์นอก นายอำเภอหนองบุญมาก และภาคีเครือข่ายกระทรวงมหาดไทยทั้งส่วนราชการ รัฐวิสาหกิจ เหล่ากาชาดจังหวัด แม่บ้านมหาดไทย ตลอดจนภาคเอกชน ร่วมลงพื้นที่อย่างพร้อมเพรียง
นายบุญจง กล่าวว่า โครงการ "มหาดไทยพบประชาชน" เป็นไปตามความตั้งใจของ "นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย" ที่ต้องการลงพื้นที่พบปะให้กำลังใจผู้ว่าราชการจังหวัด นายอำเภอ ข้าราชการในพื้นที่ ตลอดจนผู้นำท้องถิ่น ท้องที่ เพื่อถ่ายทอดเจตนารมณ์ในการขับเคลื่อน นโยบายสำคัญ 5 ด้านของกระทรวงมหาดไทย คือ การจัดระเบียบสังคมและปราบปรามผู้มีอิทธิพล การป้องกันและปราบปรามยาเสพติด การสร้างอาชีพและเพิ่มรายได้ให้ประชาชน การส่งเสริมการท่องเที่ยวชุมชนและยกระดับเศรษฐกิจฐานราก และน้ำดื่มสะอาดบริการประชาชน ให้เกิดผลอย่างเป็นรูปธรรม และสามารถขยายผลสู่การปฏิบัติได้อย่างทั่วถึงในทุกพื้นที่ของประเทศ
"นโยบายทั้ง 5 ด้านของนายอนุทิน มาจากการรับฟังปัญหาและข้อเสนอแนะจากพี่น้องประชาชน โดยกระทรวงมหาดไทยในฐานะหน่วยงานที่มีบทบาทเกี่ยวข้องกับประชาชนตั้งแต่เกิดจนถึงเสียชีวิต เช่น การแจ้งเกิด การทำบัตรประจำตัวประชาชน การจดทะเบียนสมรส การแจ้งการเสียชีวิต ตลอดจนการดำเนินการเกี่ยวกับมรดก ล้วนแสดงให้เห็นถึงความใกล้ชิดและบทบาทสำคัญของกระทรวงมหาดไทยต่อชีวิตของประชาชนทุกพื้นที่ นอกจากนี้ เพื่อให้หน่วยงานราชการในระดับพื้นที่ได้รับทราบทิศทางการพัฒนาที่ชัดเจน พร้อมทั้งร่วมกันวางแนวทางการดำเนินงานในเชิงบูรณาการ เพื่อบรรลุเป้าหมายสำคัญของกระทรวงมหาดไทย ในการขับเคลื่อนภารกิจ “บำบัดทุกข์ บำรุงสุข” เพื่อความอุดมสมบูรณ์พูนสุขของประชาชน และที่สำคัญคือ การยกระดับคุณภาพชีวิตและสร้างความสุขให้แก่ประชาชนอย่างถ้วนหน้า" นายบุญจง กล่าว
การออกหน่วยให้บริการประชาชนในพื้นที่อำเภอหนองบุญมาก ในวันนี้ เป็นรูปแบบเบ็ดเสร็จจุดเดียว “One Stop Service” เพื่ออำนวยความสะดวกให้ประชาชนสามารถเข้าถึงบริการของภาครัฐได้อย่างสะดวกรวดเร็ว และเป็นการลดภาระค่าใช้จ่ายของประชาชนในการติดต่อราชการ โดยได้รับการสนับสนุนจากหน่วยงานราชการ หน่วยงานรัฐวิสาหกิจ และภาคเอกชน อาทิ บริการทำบัตรประจำตัวประชาชน การบริการรับเรื่องร้องเรียนร้องทุกข์ การให้ความรู้ด้านกฎหมาย บริการตัดผมชายโดยกองร้อย อส.อำเภอ สำนักงาน ปภ. จังหวัดนครราชสีมา การจำหน่ายสินค้า OTOP สินค้าพื้นบ้านและผลิตภัณฑ์ชุมชน หน่วยบริการแพทย์เคลื่อนที่ให้บริการตรวจรักษา บริการซ่อมแชมเครื่องใช้ไฟฟ้า เครื่องจักรกลทางการเกษตร เป็นต้น

ที่มา : https://www.thaigov.go.th/news/contents/details/97451