รัฐบาลไทย-ข่าวทำเนียบรัฐบาล-“อนุทิน” นำคณะ ติดตามโครงการป้องกันน้ำท่วม จ.อุบลราชธานี เข้มข้อกฎหมาย จัดการสิ่งกีดขวางทางน้ำ


วันศุกร์ที่ 13 มิถุนายน 2568
13/06/2568
พิมพ์
“อนุทิน” นำคณะ ติดตามโครงการป้องกันน้ำท่วม จ.อุบลราชธานี เข้มข้อกฎหมาย จัดการสิ่งกีดขวางทางน้ำ
“อนุทิน” นำคณะ ติดตามโครงการป้องกันน้ำท่วม จ.อุบลราชธานี เข้มข้อกฎหมาย จัดการสิ่งกีดขวางทางน้ำ
น.ส.ไตรศุลี ไตรสรณกุล เลขานุการรมว.มหาดไทยและโฆษกกระทรวงมหาดไทย เปิดเผยว่า วันนี้ (13 มิ.ย. 68) เวลา 15.00 น. นายอนุทิน ชาญวีรกูล รองนายกรัฐมนตรีและรมว.มหาดไทย นำคณะลงพื้นที่ติดตามการดำเนินโครงการก่อสร้างระบบป้องกันน้ำท่วมพื้นที่ชุมชนในจังหวัดอุบลราชธานี พร้อมมอบแนวทางยกระดับการป้องกันสาธารณภัย ณ พื้นที่ชุมชนพิบูลมังสาหาร อ. พิบูลมังสาหาร จ.อุบลราชธานี โดยมี น.ส.ซาบีดา ไทยเศรษฐ์ รมช.มหาดไทย นายอรรษิษฐ์ สัมพันธรัตน์ ปลัดกระทรวงมหาดไทย นายพงษ์นรา เย็นยิ่ง อธิบดีกรมโยธาธิการและผังเมือง ผู้บริหารระดับสูงของกระทรวงมหาดไทย ว่าที่พ.ต.อดิศักดิ์ น้อยสุวรรณ ผู้ว่าราชการจังหวัดอุบลราชธานี และหัวหน้าส่วนราชการ ร่วมลงพื้นที่
นายอนุทิน กล่าวว่า การเดินทางลงพื้นที่ในวันนี้ด้วยความห่วงใยพี่น้องประชาชนชาว ที่ต้องเผชิญกับสถานการณ์อุทกภัยในฤดูฝน ตนได้เน้นย้ำผู้ว่าราชการจังหวัดและหัวหน้าส่วนราชการ ได้ร่วมกับทุกภาคส่วนที่เกี่ยวข้องเตรียมความพร้อมป้องกันสถานการณ์และบรรเทาทุกข์ร้อนของพี่น้องประชาชน อย่างไรก็ตาม สิ่งสำคัญต้องขอความร่วมมือพี่น้องและผู้นำชุมชนร่วมมือกันคนละเล็กคนละน้อยปฏิบัติตามระเบียบ ทำตามกฎหมาย ไม่ทิ้งสิ่งปฏิกูล เศษขยะวัชพืช มากีดขวางทางน้ำ ทั้งทางระบายน้ำ ลำคลอง และแม่น้ำ เพราะจะเป็นสาเหตุทำให้น้ำไม่สามารถระบายได้เต็มที่ เอ่อล้นพื้นที่ชุมชนรอบแม่น้ำมูล ซึ่งในวันนี้ท่านผู้ว่าฯ นายอำเภอ ได้มารับทราบแนวทางการดำเนินการแล้ว ซึ่งตนได้กำชับให้เร่งดำเนินการให้ทันฝนตกและพายุในช่วงฤดูน้ำหลากที่ใกล้จะถึง
นายอนุทิน กล่าวถึง ความตึงเครียดตามแนวชายแดนไทย-กัมพูชาว่า ขณะนี้ท่านผู้ว่าราชการจังหวัดได้รับข้อสั่งการจากท่านนายกรัฐมนตรีและกระทรวงมหาดไทยอย่างชัดเจน โดยยึดหลักการที่ว่า มหาดไทยเป็นบ้าน ทหารเป็นรั้ว ขอให้มั่นใจว่า สถานการณ์จะไม่ผลกระทบต่อคุณภาพชีวิตชาวพิบูลมังสาหารตลอดจนพี่น้องจังหวัดที่มีพื้นที่ติดชายแดนประเทศกัมพูชา
"ขอเป็นกำลังใจให้กับผู้บริหาร จ.อุบลราชธานี ผู้นำท้องที่ และผู้บริหาร สมาชิกสภา อปท. ในการร่วมมือกันทำให้โครงการระบบป้องกันน้ำท่วมฯ นี้ สามารถยกระดับคุณภาพชีวิตของพี่น้องประชาชนชาว อ.พิบูลมังสาหาร ได้อย่างเป็นรูปธรรม ตลอดจนขอให้คำมั่นสัญญาในการดูแลความปลอดภัยของพี่น้องประชาชนไม่ให้ได้รับผลกระทบจากปัญหาข้อพิพาทชายแดนกับประเทศเพื่อนบ้าน และฝากให้ทุกส่วนได้มุ่งมั่นทำงานอย่างเต็มที่เพื่อให้เกิดประโยชน์อย่างแท้จริงและยั่งยืน" นายอนุทิน กล่าว

ที่มา : https://www.thaigov.go.th/news/contents/details/97446