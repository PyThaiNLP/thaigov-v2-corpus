รัฐบาลไทย-ข่าวทำเนียบรัฐบาล-รัฐบาลเดินหน้าปราบปราม แรงงานต่างชาติทำงานผิดกฎหมายไม่มีใบอนุญาตอย่างต่อเนื่อง ย้ำลักลอบทำงาน มีโทษทั้งจำทั้งปรับ


วันเสาร์ที่ 14 มิถุนายน 2568
14/06/2568
พิมพ์
รัฐบาลเดินหน้าปราบปราม แรงงานต่างชาติทำงานผิดกฎหมายไม่มีใบอนุญาตอย่างต่อเนื่อง ย้ำลักลอบทำงาน มีโทษทั้งจำทั้งปรับ
เผยตั้งแต่ 1 ต.ค. 67 – 18 เม.ย. 68 ดำเนินคดีแรงงานต่างชาติแล้ว 2 พันกว่าคน
วันนี้ (14 มิถุนายน 2568) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า ในช่วงระยะเวลาที่ผ่านมาประเทศไทยได้เผชิญสถานการณ์ แรงงานต่างชาติลักลอบเข้ามาทำงานในประเทศไทยอย่างต่อเนื่อง ส่งผลต่อการแย่งงานของคนไทยโดย เช่นแรงงานในตลาดนัด ตลาดสด ลูกจ้างร้านทำเล็บ อู่ซ่อมรถ แผงค้าขาย รถเข็น และแอบค้าขายออนไลน์ เป็นต้น ทั้งนี้ เพื่อรักษาเสถียรภาพแรงงานไทยในประเทศ รวมทั้งป้องกันปัญหาจากการจ้างงานผิดกฎหมายที่อาจส่งผลกระทบต่อความมั่นคงทางเศรษฐกิจในสังคมระยะยาว  รัฐบาลโดยกระทรวงแรงงานบูรณาการกับหน่วยงานที่เกี่ยวข้อง ดำเนินการสนธิกำลังปราบปรามแรงงานต่างชาติลักลอบเข้ามาทำงานในประเทศอย่างเข้มข้นและต่อเนื่อง
นายคารม กล่าวว่า ผลการดำเนินการในปีงบประมาณ 2568 (ระหว่างวันที่ 1 ตุลาคม 2567 – 18 เมษายน 2568) มีการเข้าตรวจสอบสถานประกอบการที่จ้างแรงงานต่างชาติทั่วประเทศแล้ว จำนวน 38,734 แห่ง ดำเนินคดี 1,329 แห่ง และตรวจสอบแรงงานต่างชาติ จำนวน 523,706 คน แยกเป็นสัญชาติเมียนมา 398,493 คน กัมพูชา 70,371 คน ลาว 32,983 คน เวียดนาม 522 คน จีน 9,189 คน และสัญชาติอื่น ๆ 12,148 คน มีการดำเนินคดีกับแรงงานต่างชาติทั้งสิ้น 2,575 คน ในจำนวนนี้ พบเป็นการแย่งอาชีพคนไทยถึง 883 คน แยกเป็นสัญชาติเมียนมา 481 คน กัมพูชา 139 คน ลาว 109 คน อินเดีย 24 คน เวียดนาม 54 คน จีน 21 คน และสัญชาติอื่น ๆ 55 คน โดยอาชีพที่พบคนต่างชาติแย่งอาชีพมากที่สุด ได้แก่ งานเร่ขายสินค้า งานตัดผม งานขับขี่ยานพาหนะ และงานนวด ตามลำดับ ส่วนงานที่คนต่างชาติถูกดำเนินคดีเนื่องจากไม่ปฏิบัติตามเงื่อนไข ได้แก่ งานขายของหน้าร้าน งานช่างก่อสร้าง และงานกรรมกร ตามลำดับ
“ปัญหาแรงงานต่างชาติถือเป็นหนึ่งในปัญหาที่รัฐบาลมุ่งแก้ไขและบังคับใช้กฎหมายเชิงรุกอย่างเข้มงวดและชัดเจนในการปราบปรามอย่างต่อเนื่อง รัฐบาลขอย้ำเตือนแรงงานต่างด้าวที่ไม่มีใบอนุญาตทำงาน หรือทำงานนอกเหนือจากสิทธิที่ทำได้ มีโทษปรับตั้งแต่ 5,000 – 50,000 บาท และจะถูกส่งกลับประเทศต้นทาง รวมถึงห้ามขอใบอนุญาตทำงานเป็นเวลา 2 ปี นับตั้งแต่วันที่ได้รับโทษ ขณะที่นายจ้าง/สถานประกอบการที่รับคนต่างด้าวที่ไม่มีใบอนุญาตทำงานเข้าทำงาน มีโทษปรับตั้งแต่ 10,000 – 100,000 บาท ต่อคนต่างด้าวที่จ้างหนึ่งคน หากกระทำผิดซ้ำต้องระวางโทษจำคุกไม่เกิน 1 ปี หรือปรับตั้งแต่ 50,000 – 200,000 บาท ต่อคนต่างด้าวที่จ้างหนึ่งคน และห้ามจ้างคนต่างด้าวทำงานเป็นเวลา 3 ปี หากประชาชนพบเห็นการจ้างแรงงานต่างชาติโดยผิดกฎหมาย สามารถแจ้งเบาะแสได้ที่ กองทะเบียนจัดหางานกลางและคุ้มครองคนหางาน โทร. 02 354 1729 หรือที่สำนักงานจัดหางานกรุงเทพมหานครพื้นที่ 1-10 และสำนักงานจัดหางานจังหวัดทุกจังหวัด หรือสายด่วนกระทรวงแรงงาน โทร. 1506 กด 2 หรือสายด่วนกรมการจัดหางาน 1694 ” นายคารม ระบุ

ที่มา : https://www.thaigov.go.th/news/contents/details/97447