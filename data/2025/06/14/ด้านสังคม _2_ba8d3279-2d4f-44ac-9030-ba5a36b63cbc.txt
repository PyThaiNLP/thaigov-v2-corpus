รัฐบาลไทย-ข่าวทำเนียบรัฐบาล-ดีอี คิกออฟเสริมทักษะดิจิทัล “ผู้นำชุมชน – ผู้สูงอายุ - เยาวชน” ภาคเหนือตอนล่าง สร้างภูมิคุ้มกัน รู้เท่าทันข่าวปลอม


วันเสาร์ที่ 14 มิถุนายน 2568
ดีอี คิกออฟเสริมทักษะดิจิทัล “ผู้นำชุมชน – ผู้สูงอายุ - เยาวชน” ภาคเหนือตอนล่าง สร้างภูมิคุ้มกัน รู้เท่าทันข่าวปลอม
ดีอี คิกออฟเสริมทักษะดิจิทัล “ผู้นำชุมชน – ผู้สูงอายุ - เยาวชน” ภาคเหนือตอนล่าง สร้างภูมิคุ้มกัน รู้เท่าทันข่าวปลอม
วันที่ 13-14 มิถุนายน 2568 ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม (ดีอี) เป็นประธานการจัดกิจกรรมสร้างการรับรู้ เพื่อรู้เท่าทันและรับมือกับข่าวปลอม ครั้งที่ 2 ภายใต้โครงการศูนย์ประสานงานและแก้ไขปัญหาข่าวปลอม (Anti Fake News Center: AFNC) จังหวัดพิษณุโลก โดยมีนายเวทางค์ พ่วงทรัพย์ เลขาธิการคณะกรรมการดิจิทัลเพื่อเศรษฐกิจและสังคมแห่งชาติ (BDE) ในฐานะโฆษกกระทรวงดีอี พร้อมด้วยผู้บริหารหน่วยงานในสังกัดกระทรวงดีอี ผู้นำชุมชน กลุ่มผู้สูงอายุในพื้นที่จังหวัดพิษณุโลก และเยาวชนจากโรงเรียนวังทองพิทยาคม เข้าร่วม
ศาสตราจารย์พิเศษวิศิษฏ์ กล่าวว่า การสร้างความตระหนักรู้ เสริมสร้างทักษะการใช้งานเทคโนโลยี สร้างภูมิคุ้มกัน และแนวทางป้องกันภัยทางออนไลน์ ถือเป็นภารกิจสำคัญของกระทรวงดีอี เพื่อสร้างความเชื่อมั่นในการใช้งานดิจิทัล และรู้เท่าทันสื่อสังคมออนไลน์ ที่มีบทบาทสำคัญในชีวิตประจำวันของประชาชน สอดคล้องกับที่เทคโนโลยี AI (ปัญญาประดิษฐ์) กำลังมีบทบาทเพิ่มมากขึ้น ทั้งในการเผยแพร่ข้อมูลเนื้อหาและข่าวสารที่อยู่ในอินเทอร์เน็ต สร้างความเข้าใจในการวิเคราะห์ข่าว รู้จักแยกแยะข้อความที่เป็นข่าวจริง ข่าวปลอม และข่าวบิดเบือน ซึ่งสามารถเข้าถึงได้ง่าย ผ่านการใช้สมาร์ทโฟน และแท็บเล็ต
ทั้งนี้จากผลสำรวจของสำนักงานสถิติแห่งชาติ เรื่องการใช้เทคโนโลยีสารสนเทศและการสื่อสารในครัวเรือน พ.ศ.2567 (ไตรมาส 1) พบว่า ประชาชนทั่วประเทศใช้โทรศัพท์มือถือแบบ Smart Phone มากถึงร้อยละ 96.3 ทำให้เป็นที่สังเกตว่าปัจจุบัน ข้อมูล ข่าวสาร และเนื้อหาต่างๆ มักจะแพร่กระจายอย่างรวดเร็วและไปในวงกว้างมาก โดยเฉพาะข่าวสารที่บิดเบือนข้อเท็จจริง อาจก่อให้เกิดความเข้าใจผิดและส่งผลกระทบต่อประชาชน สังคม เศรษฐกิจ หรือความมั่นคงของประเทศในวงกว้าง ไม่ว่าจะเป็นด้านภัยพิบัติ เศรษฐกิจ สุขภาพอนามัย นโยบายรัฐบาล และด้านอื่นๆ รวมถึงข่าวสารที่กระทบต่อความมั่นคงของชาติ
ดังนั้นกระทรวงดีอี ได้กำหนดจัดกิจกรรมนิทรรศการสร้างความรู้ และเสริมทักษะรู้เท่าทันและรับมือกับข่าวปลอม ให้กับผู้นำชุมชน กลุ่มผู้สูงอายุ และเยาวชน ในพื้นที่จังหวัดพิษณุโลกและพื้นที่ใกล้เคียง เพื่อสร้างภูมิคุ้มกัน และสร้างทักษะการป้องกันภัยและรับมือกับข่าวปลอมให้กับประชาชน โดยแบ่งเป็น 2 กิจกรรม เพื่อให้เหมาะสมกับเยาวชน นักเรียน นักศึกษา และผู้นำชุมชน กลุ่มผู้สูงอายุ
ขณะเดียวกัน กระทรวงดีอี ยังได้มุ่งเน้นส่งเสริมทักษะการใช้งานเทคโนโลยี AI หรือ ปัญญาประดิษฐ์ ในการวิเคราะห์เชิงลึก สามารถแยกแยะและตรวจสอบข้อมูลข่าวสาร ข้อเท็จจริง ข่าวปลอม ข่าวบิดเบือน ได้อย่างมีประสิทธิภาพ เพื่อใช้ในการสร้างภูมิคุ้มกันการใช้งานสื่อสังคมออนไลน์ หรือ โซเชียลมีเดีย ปิดกั้นช่องทางการก่ออาชญากรรมออนไลน์ของมิจฉาชีพ และสร้างการมีส่วนร่วมของประชาชนโดยสามารถแจ้งเบาะแส สอบถามข้อมูลเพิ่มเติม หรือตรวจสอบรายละเอียดข้อมูลข่าวสาร ข้อเท็จจริง ได้ที่เว็บไซต์ศูนย์ต่อต้านข่าวปลอมประเทศไทย www.antifakenewscenter.com
Line OA: @antifakenewscenter
เฟซบุ๊ก แฟนเพจ : Anti Fake News Center Thailand
ทวิตเตอร์ (X) : https://twitter.com/AFNCThailand
Tiktok: @antifakenewscenter
Instagram : afnc_thailand
อย่างไรก็ตามการจัดกิจกรรม  สร้างการรับรู้ เพื่อรู้เท่าทันและรับมือกับข่าวปลอม ครั้งที่ 2 ภายใต้โครงการศูนย์ประสานงานและแก้ไขปัญหาข่าวปลอม (Anti Fake News Center: AFNC) จังหวัดพิษณุโลก เน้นสร้างทักษะด้านดิจิทัล สร้างภูมิคุ้มกันให้กับประชาชน เพื่อการรู้เท่าทัน “ข่าวปลอม” ซึ่งเป็นช่องทางหนึ่งของอาชญากรรมกรรมออนไลน์ ทั้งนี้การจัดกิจกรรมเน้นให้ความสำคัญกับนักเรียน เยาวชน ซึ่งถือเป็นพลังสำคัญในการพัฒนาประเทศชาติ และเป็นสื่อสัมพันธ์ที่ดี ระหว่างหน่วยงาน โรงเรียน และสถาบันครอบครัว ด้านผู้นำชุมชน และกลุ่มผู้สูงอายุนั้น ถือเป็นส่วนหนึ่งของผู้เผยแพร่ส่งต่อความรู้และทักษะ ภูมิคุ้มกันด้านอาชญากรรมออนไลน์ให้กับชุมชน ประชาชนในพื้นที่ต่อไป
--------------------------------------------------------------------------------------

ที่มา : https://www.thaigov.go.th/news/contents/details/97454