รัฐบาลไทย-ข่าวทำเนียบรัฐบาล-​รัฐมนตรีฯ เอกนัฏ พบปะกับผู้นำธุรกิจยุโรป สร้างความร่วมมือเชิงกลยุทธ์ด้านอุตสาหกรรม


วันเสาร์ที่ 14 มิถุนายน 2568
14/06/2568
พิมพ์
​รัฐมนตรีฯ เอกนัฏ พบปะกับผู้นำธุรกิจยุโรป สร้างความร่วมมือเชิงกลยุทธ์ด้านอุตสาหกรรม
​รัฐมนตรีฯ เอกนัฏ พบปะกับผู้นำธุรกิจยุโรป สร้างความร่วมมือเชิงกลยุทธ์ด้านอุตสาหกรรม
วันที่ 11 มิถุนายน 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ร่วมงาน Cocktail Reception ซึ่งจัดโดยสมาคมการค้าไทย-ยุโรป (TEBA) เนื่องในโอกาสการประชุมใหญ่สามัญประจำปี พ.ศ. 2568 (Annual General Meeting: AGM) เพื่อหารือ แลกเปลี่ยนวิสัยทัศน์ และแนวทางการกระชับความสัมพันธ์ทางด้านการค้าและการลงทุนระหว่างประเทศไทยและบริษัทในเครือทวีปยุโรป พร้อมด้วย นางสาวฐนิตา ศิริทรัพย์ ที่ปรึกษาด้านการลงทุน(นักวิเคราะห์นโยบายและแผนทรงคุณวุฒิ) สำนักงานคณะกรรมการส่งเสริมการลงทุน (BOI) ผู้แทนจาก the Delegation to the European Union to Thailand Ms. Renita Bhaskar, Minister Counsellor, Head of Trade and Economic Section และผู้บริหารหน่วยงานภาครัฐและเอกชน เข้าร่วมรวมกว่า … คน โดยมี นายปิแอร์ เจฟเฟร่ นายกสมาคมการค้าไทย-ยุโรป และผู้บริหารสมาคมฯ จากบริษัทและนักลงทุนชั้นนำของยุโรป ให้การต้อนรับ ณ โรงแรม ดิ แอทธินี กรุงเทพฯ
รัฐมนตรีฯ เอกนัฏ กล่าวว่า สมาคมการค้าไทย-ยุโรป มุ่งมั่นในการสนับสนุนธุรกิจยุโรป ให้เข้าถึงตลาดในประเทศไทย เพื่อส่งเสริมความสัมพันธ์ทางการค้าและการลงทุนที่แข็งแกร่งระหว่างทั้งสองฝ่าย อีกทั้งยังสนับสนุนข้อตกลงเขตการค้าเสรีไทย-สหภาพยุโรป (Thai-EU Free Trade Agreement: FTA) ที่กำลังดำเนินอยู่ในขณะนี้ ซึ่งจะไม่เพียงช่วยลดภาษีและอุปสรรคทางการค้าเท่านั้นแต่ยังช่วยเพิ่มศักยภาพด้านการค้าและการลงทุนของผู้ประกอบการยุโรปในประเทศไทย ที่นับวันจะมีจำนวนเพิ่มมากยิ่งขึ้น อันจะช่วยเพิ่มความสามารถในการแข่งขันของประเทศไทย อีกทั้งยังเป็นการเพิ่มการผลิตในอุตสาหกรรมท้องถิ่น ส่งเสริมการเติบโตทางด้านเศรษฐกิจและการจ้างงาน พร้อมทั้งยกระดับและขับเคลื่อนการพัฒนาอุตสาหกรรมของประเทศ นอกจากนี้ ความก้าวหน้าทางเทคโนโลยี จะต้องควบคู่กับการเป็นมิตรต่อสิ่งแวดล้อม เพื่อรักษาสภาพแวดล้อมและลดการปล่อยคาร์บอนต่อโลก ซึ่งประเทศไทย ให้ความสำคัญในการต่อสู้กับเปลี่ยนแปลงสภาพภูมิอากาศเป็นอย่างมาก เพื่อการบริโภคและการผลิตที่ยั่งยืน และที่ผ่านมา สมาคมการค้าไทย-ยุโรป มีการส่งเสริมความร่วมมืออย่างใกล้ชิดกับประเทศไทย ในด้านต่าง ๆ โดยเฉพาะอย่างยิ่ง การสนับสนุนการลงทุนเพิ่มเติมในเทคโนโลยีสีเขียว รวมถึงภาคพลังงานสะอาดและพลังงานหมุนเวียน ภายใต้การกำกับดูแลของกระทรวงอุตสาหกรรม
ทั้งนี้ สมาคมการค้าไทย-ยุโรป ก่อตั้งขึ้นในปี พ.ศ. 2552 โดยเป็นสมาคมธุรกิจการผลิตและบริการเชิงอุตสาหกรรม ซึ่งประกอบด้วยบริษัทชั้นนำของยุโรปและนักลงทุนจากภาคส่วนสำคัญ ได้แก่ ยานยนต์, การบินและอวกาศ, และบริการ ภารกิจหลักของสมาคมการค้าไทย-ยุโรป คือ การส่งเสริมโอกาสทางการค้าและการลงทุนระหว่างยุโรปและไทย ในขณะเดียวกันมีส่วนช่วยในการพัฒนาเศรษฐกิจและสังคมของประเทศไทย และช่วยเหลือธุรกิจไทยและวิสาหกิจขนาดกลางและขนาดย่อม (SMEs) ในการแข่งขันในห่วงโซ่อุปทานระดับภูมิภาคและระดับโลกอีกด้วย

ที่มา : https://www.thaigov.go.th/news/contents/details/97458