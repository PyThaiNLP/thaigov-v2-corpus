รัฐบาลไทย-ข่าวทำเนียบรัฐบาล-"ธีรรัตน์" เดินหน้าขับเคลื่อนแผนแก้ปัญหาคุณภาพน้ำแม่น้ำกก–แม่น้ำสาย ย้ำทำงานเชิงรุก–สื่อสารสร้างความเชื่อมั่นประชาชน


วันเสาร์ที่ 14 มิถุนายน 2568
14/06/2568
พิมพ์
"ธีรรัตน์" เดินหน้าขับเคลื่อนแผนแก้ปัญหาคุณภาพน้ำแม่น้ำกก–แม่น้ำสาย ย้ำทำงานเชิงรุก–สื่อสารสร้างความเชื่อมั่นประชาชน
"ธีรรัตน์" เดินหน้าขับเคลื่อนแผนแก้ปัญหาคุณภาพน้ำแม่น้ำกก–แม่น้ำสาย ย้ำทำงานเชิงรุก–สื่อสารสร้างความเชื่อมั่นประชาชน
เมื่อวานนี้ (13 มิถุนายน 2568) นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เป็นประธานการประชุมศูนย์อำนวยการแก้ไขปัญหาคุณภาพน้ำ (ส่วนหน้า) ในพื้นที่แม่น้ำกกและแม่น้ำสาย ครั้งที่ 3/2568 ผ่านระบบประชุมทางไกล (ZOOM) โดยมีผู้บริหารจากส่วนกลาง ผู้ว่าราชการจังหวัดเชียงราย และหัวหน้าหน่วยงานที่เกี่ยวข้องเข้าร่วมประชุมอย่างพร้อมเพรียง เพื่อร่วมกันติดตามความคืบหน้าและวางแนวทางการดำเนินงานอย่างเป็นรูปธรรม
การประชุมครั้งนี้มีเป้าหมายเพื่อเร่งรัดการแก้ไขปัญหาให้เห็นผลชัดเจน โดยรัฐมนตรีช่วยว่าการกระทรวงมหาดไทยได้เน้นย้ำให้ทุกหน่วยงานที่เกี่ยวข้องบูรณาการการทำงานอย่างเป็นระบบ ดำเนินการเชิงรุก และรายงานสถานการณ์อย่างรวดเร็ว ถูกต้อง และต่อเนื่อง ทั้งในระดับพื้นที่และส่วนกลาง พร้อมทั้งสื่อสารข้อมูลต่อประชาชนอย่างตรงไปตรงมา เพื่อสร้างความเชื่อมั่น และลดความวิตกกังวลจากกระแสข่าวที่อาจคลาดเคลื่อน
ในที่ประชุมยังมีการพิจารณาที่สำคัญด้านการยกระดับบริการประชาชน โดยได้พิจารณาขยายรูปแบบศูนย์เฝ้าระวังคุณภาพสิ่งแวดล้อมในลักษณะหน่วยเคลื่อนที่ เพื่อให้เข้าถึงพื้นที่ได้ครอบคลุมยิ่งขึ้น โดยเฉพาะในจุดที่ประชาชนต้องการความช่วยเหลือเร่งด่วน พร้อมเตรียมประชาสัมพันธ์จุดและช่วงเวลาการให้บริการอย่างชัดเจน เพื่อให้ประชาชนสามารถเข้าถึงบริการได้อย่างสะดวกและทั่วถึงเร็ว ๆ นี้
ทั้งนี้ การดำเนินงานทั้งหมดเป็นไปภายใต้การสั่งการของนางสาวแพทองธาร ชินวัตร นายกรัฐมนตรี ซึ่งให้ความสำคัญกับการแก้ไขปัญหาคุณภาพน้ำในพื้นที่ภาคเหนือ โดยคำนึงถึงความปลอดภัย สิ่งแวดล้อม และคุณภาพชีวิตของประชาชน โดยผลักดันให้หน่วยงานที่เกี่ยวข้องทำงานเชิงรุก สื่อสารชัดเจน และมุ่งสู่เป้าหมายการแก้ไขปัญหาอย่างยั่งยืน

ที่มา : https://www.thaigov.go.th/news/contents/details/97452