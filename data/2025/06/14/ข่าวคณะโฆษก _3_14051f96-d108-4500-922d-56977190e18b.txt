รัฐบาลไทย-ข่าวทำเนียบรัฐบาล-ขายสินค้าไม่มี มอก.โดนจับแน่ ก.อุตฯ เปิดตัว “มอก.วอทช์” ยกระดับการคุมเข้ม สินค้าออนไลน์ด้วย AI ปกป้องผู้บริโภคไทย จากสินค้าคุณภาพต่ำมาตรฐานแล้ว กว่า 9 หมื่นรายการ


วันเสาร์ที่ 14 มิถุนายน 2568
14/06/2568
พิมพ์
ขายสินค้าไม่มี มอก.โดนจับแน่ ก.อุตฯ เปิดตัว “มอก.วอทช์” ยกระดับการคุมเข้ม สินค้าออนไลน์ด้วย AI ปกป้องผู้บริโภคไทย จากสินค้าคุณภาพต่ำมาตรฐานแล้ว กว่า 9 หมื่นรายการ
ขายสินค้าไม่มี มอก.โดนจับแน่ ก.อุตฯ เปิดตัว “มอก.วอทช์“ ยกระดับการคุมเข้ม สินค้าออนไลน์ด้วย AI ปกป้องผู้บริโภคไทย จากสินค้าคุณภาพต่ำมาตรฐานแล้ว กว่า 9 หมื่นรายการ
วันนี้ (14 มิถุนายน 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผย ในรายการ ‘เสียงจากใจ ไทยคู่ฟ้า’ ออกอากาศวันที่ 14 มิถุนายน 2568 ว่า รัฐบาลโดย กระทรวงอุตสาหกรรม ซึ่งนำโดย นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เดินหน้าผลักดันมาตรการเชิงรุกในการคุ้มครองผู้บริโภคและสนับสนุนผู้ประกอบการไทย ได้เปิดตัวระบบตรวจสอบสินค้าออนไลน์อัจฉริยะ “มอก.วอทช์ (MOT WATCH)” ซึ่งพัฒนาโดยคณะกรรมการเทคโนโลยีเพื่อการปฏิรูปอุตสาหกรรม (INDX) เพื่อเป็นเครื่องมือสำคัญในการคัดกรองสินค้าไม่ได้มาตรฐานจากโลกออนไลน์
ระบบ “มอก.วอทช์” ใช้เทคโนโลยีปัญญาประดิษฐ์ (AI) และบอทอัตโนมัติ สแกนหน้าเว็บไซต์จำหน่ายสินค้าออนไลน์แบบครอบคลุมทุกแพลตฟอร์ม ทั้งในและต่างประเทศ เพื่อตรวจจับสินค้าที่ฝ่าฝืนกฎหมาย ไม่ผ่านมาตรฐานผลิตภัณฑ์อุตสาหกรรม (มอก.) โดยในช่วงเวลาเพียง 5 เดือนที่ผ่านมา ระบบสามารถรวบรวมลิงก์สินค้าที่เข้าข่ายผิดกฎหมายได้มากถึง 98,756 รายการ
ทั้งนี้ พบว่าสินค้าที่ละเมิดกฎหมายสูงสุด 3 ประเภท ได้แก่ 1. พลาสติกที่สัมผัสอาหาร 2.ของเล่นเด็ก 3.เครื่องใช้ไฟฟ้า โดยสินค้าดังกล่าว ล้วนอยู่ภายใต้ข้อบังคับที่ต้องได้รับมาตรฐาน มอก. เพื่อความปลอดภัยของผู้บริโภค แต่กลับมีการนำเข้าจำหน่ายผ่านช่องทางออนไลน์อย่างแพร่หลาย ส่งผลกระทบต่อร้านค้าท้องถิ่น ผู้ประกอบการไทย และสร้างความเสี่ยงต่อผู้ใช้สินค้าอย่างยิ่ง
ทั้งนี้ ที่ผ่านมา การตรวจสอบทำได้จำกัด เนื่องจากบุคลากรมีจำนวนไม่เพียงพอ รัฐบาลจึงสนับสนุนให้พัฒนาเทคโนโลยี AI เพื่อเป็นเครื่องมือในการขยายศักยภาพการกำกับดูแลอย่างมีประสิทธิภาพ โดยไม่ต้องใช้งบประมาณเพิ่มเติม
นอกจากการดำเนินงานของภาครัฐแล้ว รัฐบาลยังขอความร่วมมือจากประชาชนทุกคน หากพบเห็นสินค้าน่าสงสัยหรืออาจไม่ได้มาตรฐาน สามารถแจ้งเบาะแสผ่านช่องทาง “แจ้งอุต” ทางไลน์ของกระทรวงอุตสาหกรรม เพื่อร่วมเป็นส่วนหนึ่งในการปกป้องความปลอดภัยของผู้บริโภคไทย
“มาตรการ ‘มอก.วอทช์’ ไม่ใช่เพียงนโยบายชั่วคราว แต่คือการปักหมุดแนวป้องกันเชิงรุก เพื่อยกระดับความปลอดภัยของผู้บริโภค สนับสนุนผู้ประกอบการไทย และสร้างสภาพแวดล้อมทางการค้าออนไลน์ที่โปร่งใส และเป็นธรรม
มอก.วอทช์ คือจุดเริ่มต้นของการใช้เทคโนโลยี เพื่อสร้างแนวป้องกันใหม่ให้กับเศรษฐกิจไทย และยืนยันว่าประเทศไทยจะไม่เป็นตลาดสำหรับสินค้าที่ไร้มาตรฐานอีกต่อไป ขอให้ประชาชนมั่นใจว่า ทุกมาตรการของรัฐทำเพื่อประโยชน์สูงสุดของคนไทยทุกคน“ นางสาวศศิกานต์ ทิ้งท้าย

ที่มา : https://www.thaigov.go.th/news/contents/details/97449