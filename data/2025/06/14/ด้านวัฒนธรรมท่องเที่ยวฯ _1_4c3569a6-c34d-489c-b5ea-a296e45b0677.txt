รัฐบาลไทย-ข่าวทำเนียบรัฐบาล-ที่ปรึกษาฯ จักรพรรดิ์ เป็นประธานพิธีปิดแคมป์ฝึกเยาวชนวอลเลย์บอล “Domestic Power Training Camp” ผลักดันสู่ทีมชาติและมืออาชีพ


วันเสาร์ที่ 14 มิถุนายน 2568
ที่ปรึกษาฯ จักรพรรดิ์ เป็นประธานพิธีปิดแคมป์ฝึกเยาวชนวอลเลย์บอล “Domestic Power Training Camp” ผลักดันสู่ทีมชาติและมืออาชีพ
ที่ปรึกษาฯ จักรพรรดิ์ เป็นประธานพิธีปิดแคมป์ฝึกเยาวชนวอลเลย์บอล “Domestic Power Training Camp” ผลักดันสู่ทีมชาติและมืออาชีพ
วันที่ 13 มิถุนายน 2568 เวลา 13.30 น. นายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา ในฐานะประธานคณะทำงานดำเนินโครงการส่งเสริมกีฬาที่มีศักยภาพอย่างเต็มระบบครบวงจร ชนิดกีฬาวอลเลย์บอล เป็นประธานในพิธีปิดโครงการ “Domestic Power Training Camp” ณ ห้องประชุมชั้น 25 อาคารเฉลิมพระเกียรติ 7 รอบพระชนมพรรษา การกีฬาแห่งประเทศไทย โดยมีผู้บริหารหน่วยงานด้านกีฬาและบุคลากรที่เกี่ยวข้อง เข้าร่วมเป็นเกียรติในพิธีอย่างพร้อมเพรียง อาทิ นายมงคล วิมลรัตน์ อธิบดีกรมพลศึกษา, นายทนูเกียรติ จันทร์ชุม ผู้จัดการกองทุนพัฒนาการกีฬาแห่งชาติ
โครงการดังกล่าวจัดขึ้นภายใต้นโยบายของรัฐบาลและกระทรวงการท่องเที่ยวและกีฬา โดยได้รับงบประมาณสนับสนุนจากกองทุนพัฒนาการกีฬาแห่งชาติ รวมมูลค่า 50 ล้านบาท เพื่อส่งเสริมและพัฒนานักกีฬาเยาวชนไทยในกีฬาวอลเลย์บอล ซึ่งถือเป็นหนึ่งใน 7 ชนิดกีฬานำร่องที่ได้รับการสนับสนุนในปีงบประมาณ 2567–2568
นายจักรพรรดิ์ กล่าวว่า “โครงการ Domestic Power Training Camp เป็นกลไกสำคัญในการพัฒนานักกีฬาเยาวชนที่มีศักยภาพจากทั่วประเทศ โดยไม่เพียงเน้นทักษะกีฬาวอลเลย์บอลเท่านั้น แต่ยังรวมถึงการพัฒนาทัศนคติ ความมีวินัย และความมุ่งมั่นสู่เป้าหมายในระดับอาชีพและทีมชาติ” พร้อมเน้นย้ำบทบาทของภาครัฐในการสนับสนุนการเติบโตของนักกีฬาในทุกมิติ
สำหรับโครงการฝึกอบรมครั้งนี้ มีนักกีฬาเยาวชนเข้าร่วมจำนวน 40 คน แบ่งเป็นนักกีฬาชาย 20 คน และนักกีฬาหญิง 20 คน ผ่านการดูแลและฝึกซ้อมจากอดีตนักกีฬาวอลเลย์บอลทีมชาติไทยระดับตำนาน ได้แก่ นางสาววิลาวัณย์ อภิญญาพงศ์ (หัวหน้าโครงการ), ปลื้มจิตร์ ถินขาว, อรอุมา สิทธิรักษ์, วรรณา บัวแก้ว และมลิกา กันทอง
ทั้งนี้ นักกีฬาที่มีผลงานโดดเด่น จำนวน 28 คน (ชาย 14 คน หญิง 14 คน) จะได้รับการคัดเลือกเข้าสู่โครงการพัฒนาในระดับนานาชาติ “Volleyball Excellent Players: VEP 2025” ซึ่งจะจัดขึ้น ณ สาธารณรัฐเกาหลี ระหว่างวันที่ 14–22 มิถุนายน 2568 เพื่อเตรียมความพร้อมสู่เวทีระดับโลกในอนาคต
กระทรวงการท่องเที่ยวและกีฬา พร้อมเดินหน้าผลักดันนโยบายพัฒนากีฬาที่มีศักยภาพของไทยอย่างต่อเนื่อง มุ่งหวังสร้างนักกีฬาคุณภาพและเสริมสร้าง Soft Power ไทยผ่านความแข็งแกร่งด้านกีฬาในระดับสากล

ที่มา : https://www.thaigov.go.th/news/contents/details/97455