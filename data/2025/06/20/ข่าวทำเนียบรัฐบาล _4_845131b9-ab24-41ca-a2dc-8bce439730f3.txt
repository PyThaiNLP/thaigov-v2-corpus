รัฐบาลไทย-ข่าวทำเนียบรัฐบาล-กิจกรรมของขวัญประชาชนฯ ครั้งที่ 3 ณ จังหวัดเชียงราย คณะกรรมการคณะคู่สมรสคณะรัฐมนตรีร่วมกับกระทรวงสาธารณสุขจัดกิจกรรมของขวัญประชาชน 


วันศุกร์ที่ 20 มิถุนายน 2568
20/06/2568
พิมพ์
กิจกรรมของขวัญประชาชนฯ ครั้งที่ 3 ณ จังหวัดเชียงราย คณะกรรมการคณะคู่สมรสคณะรัฐมนตรีร่วมกับกระทรวงสาธารณสุขจัดกิจกรรมของขวัญประชาชน
เพื่อให้กำลังใจผู้ป่วยที่เข้ารับการผ่าตัดโรคนิ้วล็อก พร้อมทั้งมอบเครื่องช่วยฟังแก่ผู้ป่วยที่มีความบกพร่องทางการได้ยิน
วันนี้ (20 มิถุนายน 2568) เวลา 09.30 น. ณ โรงพยาบาลเชียงรายประชานุเคราะห์ จ. เชียงราย นางอภิญญา เวชยชัย ในฐานะรองประธานคณะกรรมการคณะคู่สมรสคณะรัฐมนตรี (คกก.คสร.) ซึ่งได้รับมอบหมายจากนายปิฎก สุขสวัสดิ์ ประธาน คกก.คสร. เป็นประธานจัดกิจกรรมฯ พร้อมด้วยนายชรินทร์ ทองสุข ผู้ว่าราชการจังหวัดเชียงราย และคณะผู้บริหารกระทรวงสาธารณสุข
ในส่วนของ คกก.คสร. มีผู้เข้าร่วม ดังนี้ นางสาวสุทธาสินี สกุลคู  นางก่อกาญจน์ เสงี่ยมพงษ์  นางธัญยธรณ์ นริพทะพันธุ์  นางสุนีย์ สอดส่อง  นางอนงค์วรรณ เทพสุทิน  นางสาววนิดา นาคพาณิชย์  นางสาววิสาระดี เตชะธีราวัฒน์  นางวรัญญา โรจนสกุล และนางมัธยา เลิศสุริย์เดช
โดย นางอภิญญาฯ ได้กล่าวเปิดโครงการถึงความมุ่งมั่นของคณะกรรมการคณะคู่สมรสคณะรัฐมนตรี ในการขับเคลื่อนบริการด้านสาธารณสุข ตามนโยบายรัฐบาลของนางสาวแพทองธาร ชินวัตร นายกรัฐมนตรี ที่ต้องการยกระดับคุณภาพชีวิตที่ดีขึ้นใหักับประชาชนในทุกมิติ ถือได้ว่าโครงการนี้ซึ่งจัดมาถึงครั้งที่ 3 แล้ว เป็นหนี่งในกิจกรรมที่มีส่วนช่วยผลักดันให้นโยบายของรัฐบาลบรรลุผลสำเร็จ ผ่านการให้บริการผ่าตัดนิ้วล็อค การจัดหาเครื่องช่วยฟังแก่ประชาชน
นอกจากนี้ นางอภิญญาฯ เชื่อว่าโครงการนี้ยังเป็นโอกาสในการให้กำลังใจแก่ผู้ป่วยในพื้นที่ห่างไกล เปรียบเสมือน “สะพานใจ” ที่เชื่อมโยงผู้สูงอายุให้มีความมั่นคงและปลอดภัย พร้อมทั้งส่งเสริมการมีส่วนร่วมกับครอบครัวและคนรอบข้าง การเข้าถึงคุณภาพชีวิตที่ดีไม่เพียงแต่ช่วยฟื้นฟูสุขภาพกายเท่านั้น แต่ยังช่วยเยียวยาสุขภาพใจอีกด้วย
ทั้งนี้ นางสาววิสาระดี เตชะธีราวัฒน์ กรรมการคู่สมรสคณะรัฐมนตรี คู่สมรสรัฐมนตรีช่วยว่าการกระทรวงการคลัง (นายจุลพันธ์ อมรวิวัฒน์) ในฐานะชาวจังหวัดเชียงรายได้กล่าวขอบคุณ คกก.คสร. ผู้ว่าราชการจังหวัดเชียงราย ผู้บริหารกระทรวงสาธารณสุข หัวหน้าส่วนราชการจังหวัดเชียงราย ทีมแพทย์เฉพาะทาง โรงพยาบาลเชียงรายประชานุเคราะห์ ที่ได้มีส่วนร่วมทำกิจกรรมดีๆ ให้บริการประชาชนเชียงรายในวันนี้

ที่มา : https://www.thaigov.go.th/news/contents/details/97671