รัฐบาลไทย-ข่าวทำเนียบรัฐบาล-"แพทองธาร” นำประชุมติดตามพื้นที่ชายแดน “ธีรรัตน์” ร่วม ย้ำดูแลความปลอดภัย–สกัดยาเสพติด–ป้องกันข่าวปลอม


วันศุกร์ที่ 20 มิถุนายน 2568
20/06/2568
พิมพ์
"แพทองธาร” นำประชุมติดตามพื้นที่ชายแดน “ธีรรัตน์” ร่วม ย้ำดูแลความปลอดภัย–สกัดยาเสพติด–ป้องกันข่าวปลอม
"แพทองธาร” นำประชุมติดตามพื้นที่ชายแดน “ธีรรัตน์” ร่วม ย้ำดูแลความปลอดภัย–สกัดยาเสพติด–ป้องกันข่าวปลอม
วันนี้ (20 มิ.ย. 68) เวลา 09.00 น. นางสาวแพทองธาร ชินวัตร นายกรัฐมนตรี​ เป็นประธานการประชุมติดตามดูแลการให้ความช่วยเหลือประชาชนในพื้นที่จังหวัดชายแดนไทย-กัมพูชา โดยมี นางสาวธีรรัตน์​ สำเร็จวาณิชย์ รัฐมนตรีช่วยว่าการกระทรวงมหาดไทย นพ.พรหมินทร์ เลิศสุริย์เดช เลขาธิการนายกรัฐมนตรี นายอรรษิษฐ์ สัมพันธรัตน์ ปลัดกระทรวงมหาดไทย นายไชยวัฒน์ จุนถิระพงศ์ อธิบดีกรมการปกครอง และนายภาสกร บุญญลักษม์ อธิบดีกรมป้องกันและบรรเทาสาธารณภัย ร่วมการประชุม ณ ห้องสีเขียว ตึกไทยคู่ฟ้า ทำเนียบรัฐบาล โดยเป็นการประชุมผ่านระบบคอนเฟอร์เร้นท์ร่วมกับผู้ว่าราชการจังหวัด 7 จังหวัดชายแดนไทย-กัมพูชา ได้แก่ จ.อุบลราชธานี ศรีสะเกษ สุรินทร์ บุรีรัมย์ ตราด จันทบุรี และ จ.สระแก้ว
นายกรัฐมนตรี​ กล่าวว่า ในช่วงสัปดาห์ที่ผ่านมาได้มีการลงพื้นที่ จ.สุรินทร์ และได้พบกับผู้ว่าราชการจังหวัดและมีการพูดคุยถึงเรื่องหลุมหลบภัย​ และบังเกอร์ โดยมีการสั่งการให้ทำเพิ่มเติม​พร้อมเน้นย้ำว่า​ ให้ดูเรื่องคุณภาพให้ดี สามารถป้องกันได้อย่างปลอดภัย และได้ขอให้หน่วยงานด้านความมั่นคง ได้ดูแลด้านยุทโธปกรณ์ กำลังพล ให้มีความเพียงพอ หลีกเลี่ยงการปะทะ แต่หากเกิดสุดวิสัย ก็ต้องรักษาชีวิตของทหารชายแดนนับหมื่นคน และรัฐบาลยังคงให้ความสำคัญกับความปลอดภัยชีวิตของประชาชนเป็นหลัก ซึ่งถือเป็นสิ่งสำคัญ
"มหาดไทยเป็นบ้าน​ ทหารเป็นรั้ว มหาดไทยเองก็ต้องดูแลคนในบ้านให้ปลอดภัย ถือเป็นสิ่งที่สำคัญมาก ๆ ผู้ว่าราชการจังหวัด นายอำเภอ นายกองค์การปกครองส่วนท้องถิ่น 7 จังหวัดชายแดนไทย-กัมพูชา ขอให้ดูแลประชาชนตามหน้าที่ "พิทักษ์พื้นที่ส่วนหลัง" เตรียมความพร้อมทุกอย่าง หากเกิดเหตุการณ์มีการปะทะ​ โรงพยาบาลและทุกอย่างต้องมีความพร้อม บุคลากรต้องพร้อม และให้ดำเนินการควบคู่ไปกับเรื่องยาเสพติดในพื้นที่ แม้ว่าจะสามารถปราบไปได้เยอะมาก ๆ ในช่วงที่ผ่านมา แต่ยังมีล็อตเล็ก ๆ ที่ลักลอบเข้ามาแล้วในหมู่บ้าน/ชุมชน นี่ถือเป็นสิ่งที่สำคัญมาก ๆ ขอให้ช่วยเป็นหูเป็นตา และดูแลความปลอดภัยของชาวบ้านที่นำข้อมูลเรื่องยาเสพติดมาให้​ ต้องสร้างความมั่นใจว่า​ เขาสามารถให้ข้อมูลได้​ ไม่ว่าจะเป็นเรื่องใดที่เกิดขึ้นในชุมชน และต้องสร้างความตระหนักรู้ในเรื่องข่าวปลอม (Fake News) โดยติดตามข้อมูลข่าวสารจากเพจหลัก" นายกรัฐมนตรี กล่าวเพิ่มเติม
นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย กล่าวว่า ข้าราชการในสังกัดกระทรวงมหาดไทยทุกคนมีความพร้อมในการร่วมปกป้องรักษาอธิปไตยอย่างเต็มกำลังความสามารถ ซึ่งปัญหาความมั่นคงบริเวณชายแดนไทย-กัมพูชา เป็นประเด็นสำคัญที่รัฐบาลให้ความสำคัญอย่างยิ่ง และกระทรวงมหาดไทย ในฐานะหน่วยงานที่มีบทบาทสำคัญในระดับพื้นที่ ซึ่งมีหน้าที่รับผิดชอบในการ "พิทักษ์พื้นที่ส่วนหลัง" เพื่อให้เกิดความพร้อมหลังแนวรบ และอำนวยความสะดวกให้แก่เจ้าหน้าที่ทหาร รวมทั้งการสนับสนุนทรัพยากร และบรรเทาภัยเพื่อรักษาความสงบเรียบร้อย ในเขตพื้นที่ซึ่งมีความไม่สงบอยู่ในขณะนี้
"ตนได้เน้นย้ำให้ผู้ว่าราชการจังหวัดในพื้นพื้นที่ชายแดนในฐานะผู้อำนวยการศูนย์สั่งการชายแดนจังหวัด เตรียมความพร้อม และกำชับให้นายอำเภอ กำนัน ผู้ใหญ่บ้าน ผู้ช่วยผู้ใหญ่บ้าน ชุดรักษาความปลอดภัยหมู่บ้าน (ชรบ.) รวมถึง สมาชิกกองอาสารักษาดินแดน (อส.) ปฏิบัติหน้าที่ด้วยความกล้าหาญ และเข้มแข็ง ทั้งในด้านกลยุทธ์ ด้านการข่าวมาโดยตลอด โดยสิ่งที่สำคัญที่สุด คือ การดูแลความปลอดภัยในชีวิตและทรัพย์สินของพี่น้องประชาชน เป็นอันดับแรก โดยกำลังพลในอำเภอชายแดนไทย - กัมพูชาที่พร้อมปฏิบัติหน้าที่ ซึ่งสามารถสั่งใช้กำลังพลได้ตลอด 24 ชั่วโมง" รัฐมนตรีช่วยว่าการกระทรวงมหาดไทย กล่าวเพิ่มเติม
นายอรรษิษฐ์ สัมพันธรัตน์ ปลัดกระทรวงมหาดไทย กล่าวว่า สิ่งสำคัญในการร่วมกันปกป้องรักษาอธิปไตย นั่นคือ "ความสามัคคี" ที่จะนำพาให้พวกเราทุกคนฝ่าวิกฤตได้ ซึ่งผู้ว่าราชการจังหวัดสวมหมวกหลายใบ ทั้งผู้อำนวยการรักษาความมั่นคงภายในจังหวัด ผู้อำนวยการศูนย์สั่งการชายแดน ผู้บังคับการกองอาสารักษาดินแดนจังหวัด ต้องใช้อำนาจหน้าที่ตามกฎหมายในการดูแลพี่น้องประชาชนตามนโยบายนายกรัฐมนตรี และรัฐมนตรีช่วยว่าการกระทรวงมหาดไทย อย่างเต็มกำลัง สำรวจและปรับปรุงซ่อมแซมหลุทหลบภัยให้มีความปลอดภัยและสามารถใช้งานได้ทันที รวมทั้งต้องฝึกซ้อมให้เหมือนจริง ทำจริงให้เหมือนซ้อม กำหนดไว้ในหลักการทำงานของกำลังพล นอกจากนี้ ให้กำชับกำนัน ผู้ใหญ่บ้าน ได้ใช้กลไกหอกระจายข่าว หมู่บ้านชุมชนสื่อสารสิ่งที่เป็นข้อมูลที่ถูกต้อง และสิ่งที่ต้องให้ประชาชนรับรู้อย่างต่อเนื่อง และตามหน้าที่พิทักษ์ส่วนหลัง พร้อมทั้งกำชับในเรื่องยาเสพติด ต้องไม่ให้หลุดรอดเข้ามาในพื้นที่ชุมชนหมู่บ้าน ด้วยการตั้งด่านจุดตรวจจุดสกัด โดยเฉพาะอย่างยิ่งด่านชุมชน เพื่อสกัดกั้นยาเสพติดอย่างเข้มข้น
นายภาสกร บุญญลักษม์ อธิบดีกรมป้องกันและบรรเทาสาธารณภัย ได้กล่าวถึงกรณีหากเกิดการปะทะสู้รบ ที่ถือเป็นภัยประเภทหนึ่ง ตามกฎหมายว่าด้วยการป้องกันและบรรเทาสาธารณภัย ซึ่งผู้ว่าราชการจังหวัดสามารถใช้อำนาจหน้าที่ตามกฎหมายดังกล่าวในการบริหารจัดการด้านงบประมาณได้อีกทางหนึ่ง
จากนั้น นายกรัฐมนตรี และคณะ ได้รับฟังการนำเสนอภาพรวมสถานการณ์และแนวทางการดำเนินการตามนโยบาย จาก นายณัฐพงษ์ สงวนจิตร ผู้ว่าราชการจังหวัดตราด นายมนต์สิทธิ์ ไพศาลธนวัฒน์ ผู้ว่าราชการจังหวัดจันทบุรี นายปริญญา โพธิสัตย์ ผู้ว่าราชการจังหวัดสระแก้ว นายปิยะ ปิจนำ ผู้ว่าราชการจังหวัดบุรีรัมย์ นายชำนาญ ชื่นตา ผู้ว่าราชการจังหวัดสุรินทร์ นายอนุพงศ์ สุขสมนิตย์ ผู้ว่าราชการจังหวัดศรีสะเกษ และว่าที่พันตรี อดิศักดิ์ น้อยสุวรรณ ผู้ว่าราชการจังหวัดอุบลราชธานี ซึ่งรายงานจากศาลากลางจังหวัด
การประชุมในวันนี้ นายเสรี กัณฑโรจน์ ผู้อำนวยการสำนักนโยบายและแผน สำนักงานปลัดกระทรวงมหาดไทย นางสาวอรอุมา วรแสน ผู้อำนวยการกองการต่างประเทศ สำนักงานปลัดกระทรวงมหาดไทย นางปณิดา พันธุ์โชติ ผู้อำนวยการสำนักกิจการความมั่นคงภายใน กรมการปกครอง นายนพรัตน์ ศรีพรหม ผู้อำนวยการกองวิชาการและแผนงาน กรมการปกครอง และเจ้าหน้าที่ที่เกี่ยวข้อง ร่วมประชุมด้วย

ที่มา : https://www.thaigov.go.th/news/contents/details/97674