รัฐบาลไทย-ข่าวทำเนียบรัฐบาล-ดร.เฉลิมชัย รมว.ทส. หนุนพลังชุมชนชายฝั่ง – อาสาสมัครพิทักษ์ทะเล ร่วมดูแลทรัพยากรทางทะเลอย่างยั่งยืน


วันศุกร์ที่ 20 มิถุนายน 2568
ดร.เฉลิมชัย รมว.ทส. หนุนพลังชุมชนชายฝั่ง – อาสาสมัครพิทักษ์ทะเล ร่วมดูแลทรัพยากรทางทะเลอย่างยั่งยืน
ดร.เฉลิมชัย รมว.ทส. หนุนพลังชุมชนชายฝั่ง – อาสาสมัครพิทักษ์ทะเล ร่วมดูแลทรัพยากรทางทะเลอย่างยั่งยืน
วันที่ 20 มิถุนายน 2568 เวลา 14.00 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานเปิดการประชุมความเข้าใจในบทบาทหน้าที่ของชุมชนชายฝั่งและอาสาสมัครพิทักษ์ทะเล (อสทล.) ในการอนุรักษ์และฟื้นฟูทรัพยากรทางทะเลและชายฝั่ง ครั้งที่ 3 ณ โรงเรียนประจวบวิทยาลัย จังหวัดประจวบคีรีขันธ์ โดยมีนายนิพนธ์ จำนงสิริศักดิ์ รองปลัดกระทรวงฯ นายเผด็จ ลายทอง รองอธิบดีกรมทรัพยากรทางทะเลและชายฝั่ง (ทช.) นายกิตติพงศ์ สุขภาคกุล รองผู้ว่าราชการจังหวัดประจวบคีรีขันธ์ เจ้าหน้าที่จากหน่วยงานรัฐ และเครือข่ายชุมชนชายฝั่งจาก 3 อำเภอ ได้แก่ สามร้อยยอด กุยบุรี และเมืองประจวบคีรีขันธ์ ตลอดจนเด็กและเยาวชนจากโรงเรียนประจวบวิทยาลัย เข้าร่วมกว่า 200 คน
โอกาสนี้ ดร.เฉลิมชัย ได้มอบเข็ม “รักษ์ทะเลยิ่งชีพ” ให้แก่ผู้ที่มีผลงานดีเด่นด้านการอนุรักษ์ทรัพยากรทางทะเลและชายฝั่ง พร้อมทั้งมอบเงินอุดหนุนและอุปกรณ์จัดเก็บขยะให้แก่ตัวแทนชุมชนชายฝั่งที่เข้าร่วมโครงการกับกรมทรัพยากรทางทะเลและชายฝั่ง (ทช.) รวมถึงมอบบัตรประจำตัวแก่ อสทล. ที่ผ่านการอบรมและร่วมปฏิบัติงานกับ ทช. อย่างต่อเนื่อง พร้อมกันนี้ได้กล่าวขอบคุณและชื่นชมพลังของอาสาสมัครและเครือข่ายชุมชนที่อุทิศตนในการดูแลทรัพยากรธรรมชาติโดยไม่หวังผลตอบแทน อีกทั้งได้เน้นย้ำว่า การอนุรักษ์ต้องควบคู่ไปกับการพัฒนา ซึ่งในการอนุรักษ์ทรัพยากรทางทะเลและชายฝั่ง ไม่สามารถทำได้โดยลำพัง ต้องอาศัยความร่วมมือจากทุกภาคส่วน ทั้งภาครัฐ ผู้นำท้องถิ่น ชุมชน และโดยเฉพาะอย่างยิ่ง เด็กและเยาวชน ที่ต้องได้รับการปลูกฝังให้มีจิตสำนึกรักธรรมชาติ เพื่อส่งต่อทรัพยากรอันมีค่านี้สู่ลูกหลานอนาคต ทั้งนี้ จังหวัดประจวบคีรีขันธ์มีชุมชนชายฝั่งที่จดทะเบียนกับ ทช. แล้ว 17 กลุ่ม และมีอาสาสมัครพิทักษ์ทะเลกว่า 954 คน ที่ร่วมภารกิจดูแลทะเลไทยอย่างแข็งขัน ถือเป็นกำลังสำคัญในการรักษาทรัพยากรทางทะเลของประเทศให้คงอยู่อย่างยั่งยืน
นอกจากนี้ ดร.เฉลิมชัย ยังกล่าวถึงปัญหา ขยะอาหาร (Food Waste) ที่มีแนวโน้มเพิ่มขึ้นอย่างต่อเนื่องถึง 30–40% ต่อปี ซึ่งเป็นภัยเงียบที่กระทบต่อสิ่งแวดล้อมอย่างรุนแรง จึงขอความร่วมมือจากประชาชนร่วมบริโภคอาหารอย่างพอเพียง ลดของเสียจากอาหาร ช่วยลดภาระขยะ และประหยัดค่าใช้จ่ายในครัวเรือนไปพร้อมกัน

ที่มา : https://www.thaigov.go.th/news/contents/details/97680