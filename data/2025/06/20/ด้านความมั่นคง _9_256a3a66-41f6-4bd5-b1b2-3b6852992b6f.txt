รัฐบาลไทย-ข่าวทำเนียบรัฐบาล-สำนักงานปลัดกระทรวงกลาโหม เปิดปฐมนิเทศหลักสูตรข้าราชการบรรจุใหม่ชั้นสัญญาบัตร รุ่นที่ ๑๒ สร้างนายทหารสัญญาบัตรผู้ทรงคุณค่าเพื่อชาติ


วันศุกร์ที่ 20 มิถุนายน 2568
สำนักงานปลัดกระทรวงกลาโหม เปิดปฐมนิเทศหลักสูตรข้าราชการบรรจุใหม่ชั้นสัญญาบัตร รุ่นที่ ๑๒ สร้างนายทหารสัญญาบัตรผู้ทรงคุณค่าเพื่อชาติ
วันศุกร์ที่ ๒๐ มิถุนายน ๒๕๖๘ เวลา ๐๙.๐๐ นาฬิกา พลเอก สนิทชนก สังขจันทร์ ปลัดกระทรวงกลาโหม ได้ให้เกียรติเป็นประธานในพิธีเปิดการปฐมนิเทศหลักสูตรข้าราชการบรรจุใหม่ ชั้นสัญญาบัตรของสำนักงานปลัดกระทรวงกลาโหม รุ่นที่ ๑๒ ประจำปีงบประมาณ พ.ศ.๒๕๖๘
ณ ห้องพินิตประชานาถ โดยมี รองปลัดกระทรวงกลาโหม หัวหน้าหน่วยขึ้นตรงสำนักงานปลัดกระทรวงกลาโหม ผู้บัญชาการโรงเรียนนายร้อยพระจุลจอมเกล้า เข้าร่วมพิธีอย่างพร้อมเพรียง เพื่อร่วมเป็นสักขีพยานในการเริ่มต้นเส้นทางแห่งเกียรติยศของนายทหารรุ่นใหม่
หลักสูตรข้าราชการบรรจุใหม่ชั้นสัญญาบัตรนี้ นับเป็นก้าวแรกที่สำคัญยิ่งและเป็นรากฐานอันมั่นคงสำหรับผู้ที่ได้รับการบรรจุเข้ารับราชการเป็นนายทหารสัญญาบัตรของสำนักงานปลัดกระทรวงกลาโหม ผู้เข้ารับการฝึกอบรมทุกนายจะได้เรียนรู้และซึมซับวิชาทหารอย่างลึกซึ้ง เข้าใจแบบธรรมเนียม ปฏิบัติของการเป็นทหารอย่างถ่องแท้ เพื่อเสริมสร้างความเข้มแข็งทั้งร่างกายและจิตใจ ความอดทน และระเบียบวินัยอันเป็นหัวใจของการเป็นทหารอาชีพ ยิ่งไปกว่านั้น หลักสูตรยังมุ่งเน้นการปลูกฝังอุดมการณ์ทางทหารอันสูงส่ง การเรียนรู้ประวัติศาสตร์ชาติไทย ตลอดจนศาสตร์ของพระราชาที่เกี่ยวข้องกับการปฏิบัติหน้าที่ราชการ เพื่อให้นายทหารทุกนายเป็นผู้ที่มีทั้งความรู้ ความสามารถ และจิตวิญญาณของผู้พิทักษ์ชาติอย่างแท้จริง
ในโอกาสอันเป็นมงคลนี้ ปลัดกระทรวงกลาโหม ได้กล่าวขอบคุณโรงเรียนนายร้อยพระจุลจอมเกล้าที่ได้ให้การอุปถัมภ์และดูแลข้าราชการบรรจุใหม่เป็นอย่างดีเยี่ยม ในทุกปีโรงเรียนนายร้อยพระจุลจอมเกล้าในฐานะสถาบันผลิตนายทหารสัญญาบัตรอันทรงเกียรติ ได้มอบโอกาสอันล้ำค่าให้แก่ข้าราชการบรรจุใหม่ได้ใช้ชีวิตระยะสั้น ณ ที่แห่งนี้ เพื่อเรียนรู้และเตรียมความพร้อมก่อนเข้าสู่เส้นทางการรับราชการอย่างเต็มตัว นอกจากนี้ยังได้เน้นย้ำให้ผู้เข้ารับการฝึกอบรมทุกนายตั้งใจศึกษาหาความรู้ มีความเข้มแข็งอดทน ประพฤติปฏิบัติตนอยู่ในระเบียบวินัย เพื่อเป็นนายทหารสัญญาบัตรที่ดี และเมื่อสำเร็จการฝึกอบรมแล้วขอให้นำความรู้และประสบการณ์ที่ได้รับ มาใช้ในการปฏิบัติงานให้เกิดประโยชน์ต่อทางราชการอย่างเต็มความสามารถและเต็มศักยภาพ
ขอให้ทุกคนตระหนักไว้เสมอว่า ยังมีคนไทยอีกมากมายที่มีความรู้ความสามารถ และมีความปรารถนาอย่างแรงกล้าที่จะมารับราชการเฉกเช่นเดียวกับพวกท่าน ดังนั้น เมื่อมีโอกาสอันดีเช่นนี้แล้วขอให้ทุกคนทำตนให้คุ้มค่ากับภาษีของราษฎรที่ได้เสียสละเพื่อสนับสนุนการทำงานของท่านตั้งแต่วินาทีแรกที่ได้รับสิทธิประโยชน์ต่างๆ อย่างมากมาย สิ่งสำคัญที่สุดคือการยึดมั่นในอุดมการณ์ ทัศนคติ และความเป็นทหาร ทั้งทางร่างกายและจิตใจ เพราะเครื่องแบบที่สวมใส่คืออาชีพและเกียรติยศที่จะติดตัวไปตลอดชีวิต
พิธีเปิดการปฐมนิเทศในวันนี้ จึงมิใช่เพียงแค่การต้อนรับกำลังพลใหม่ แต่ยังเป็นการจุดประกายให้เห็นถึงคุณค่าและความสำคัญของการเป็นทหารสัญญาบัตร ที่พร้อมจะอุทิศตนเพื่อปกป้องอธิปไตยสร้างความมั่นคง และเป็นกำลังสำคัญในการพัฒนาประเทศชาติให้เจริญก้าวหน้าสืบไป

ที่มา : https://www.thaigov.go.th/news/contents/details/97677