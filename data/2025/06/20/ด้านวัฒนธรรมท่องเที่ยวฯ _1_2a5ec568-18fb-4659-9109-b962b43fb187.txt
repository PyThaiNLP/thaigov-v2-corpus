รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา ร่วมศึกษาดูงานศูนย์ฝึกโรงเรียนจิตอาสา 904 ต่อยอดแนวคิดเศรษฐกิจพอเพียงเพื่อพัฒนาการท่องเที่ยวอย่างยั่งยืน


วันศุกร์ที่ 20 มิถุนายน 2568
รมว.ท่องเที่ยวและกีฬา ร่วมศึกษาดูงานศูนย์ฝึกโรงเรียนจิตอาสา 904 ต่อยอดแนวคิดเศรษฐกิจพอเพียงเพื่อพัฒนาการท่องเที่ยวอย่างยั่งยืน
รมว.ท่องเที่ยวและกีฬา ร่วมศึกษาดูงานศูนย์ฝึกโรงเรียนจิตอาสา 904 ต่อยอดแนวคิดเศรษฐกิจพอเพียงเพื่อพัฒนาการท่องเที่ยวอย่างยั่งยืน
วันที่ 19 มิถุนายน 2568 เวลา 14.00 น. ณ ศูนย์ฝึกโรงเรียนจิตอาสา 904 (บางเขน) กรุงเทพฯ นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา ร่วมคณะนางสาวแพทองธาร ชินวัตร นายกรัฐมนตรี พร้อมด้วยคณะรัฐมนตรี เข้าร่วมศึกษาดูงานหลักสูตรการฝึกปฏิบัติ งานเศรษฐกิจพอเพียง และกิจกรรมภายในศูนย์ฝึกโรงเรียนจิตอาสา 904 โดยมี พลเรือเอก คณีพล สงเจริญ ผู้อำนวยการศูนย์อำนวยการใหญ่จิตอาสาพระราชทาน ให้การต้อนรับ
ในการศึกษาดูงานครั้งนี้ นายกรัฐมนตรีและคณะได้รับชมวีดิทัศน์สรุปการดำเนินงานของศูนย์ฯ ก่อนลงพื้นที่เรียนรู้ใน 3 พื้นที่ ได้แก่
พื้นที่แปลงที่ 1: ฐานการแก้ไขปัญหาตามหลักภูมิสังคม อาทิ การบริหารจัดการน้ำ น้ำเสีย ขยะ และการพึ่งพาตนเองในครัวเรือน
พื้นที่แปลงที่ 2: การฝึกเผชิญสถานการณ์วิกฤต เช่น การเอาตัวรอดจากภัยพิบัติ สึนามิ แผ่นดินไหว และเหตุฉุกเฉินต่าง ๆ
พื้นที่แปลงที่ 3: การพึ่งพาตนเอง เช่น การสร้างบ้านดิน การปลูกป่า การทำนา และการอนุรักษ์กระบือไทย
นายสรวงศ์ เทียนทอง กล่าวว่า การศึกษาดูงานครั้งนี้ถือเป็นโอกาสอันดีที่รัฐบาลจะได้เรียนรู้แนวทางการพัฒนาอย่างยั่งยืนภายใต้หลักเศรษฐกิจพอเพียง ซึ่งสามารถนำไปต่อยอดในการส่งเสริมการท่องเที่ยวของประเทศไทยให้เติบโตอย่างมั่นคง ควบคู่กับการพัฒนาชุมชน สิ่งแวดล้อม และความมั่นคงของสังคม โดยเฉพาะในรูปแบบการท่องเที่ยวเชิงนิเวศและการท่องเที่ยวชุมชน ที่กำลังได้รับความนิยมจากนักท่องเที่ยวทั่วโลก
ทั้งนี้ นายสรวงศ์ พร้อมด้วยคณะรัฐมนตรีกลุ่มที่ 1 ได้ร่วมเยี่ยมชมฐานต่าง ๆ อย่างใกล้ชิด และร่วมพูดคุยกับเยาวชนที่เข้าร่วมอบรมอย่างเป็นกันเอง รวมถึงรับฟังการนำเสนอผลงานจากนักเรียนเรื่องการประดิษฐ์หมอนจากหลอดพลาสติกใช้แล้ว อันเป็นตัวอย่างของการสร้างสรรค์นวัตกรรมเพื่อสังคมโดยเยาวชนไทย
กิจกรรมดังกล่าวแสดงถึงความมุ่งมั่นของรัฐบาลในการปลูกฝังจิตสำนึกจิตอาสา ส่งเสริมการพึ่งพาตนเอง และนำแนวคิดเศรษฐกิจพอเพียงไปประยุกต์ใช้ในทุกมิติของการพัฒนา เพื่อประโยชน์สูงสุดต่อประชาชนและประเทศชาติอย่างยั่งยืน

ที่มา : https://www.thaigov.go.th/news/contents/details/97660