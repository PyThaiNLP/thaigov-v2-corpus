รัฐบาลไทย-ข่าวทำเนียบรัฐบาล-“รมต.ธีรรัตน์” ประชุมหารือข้อราชการร่วมกับปลัด มท. และหน่วยงานที่เกี่ยวข้อง ถึงการดูแลประชาชนพื้นที่ 7 จังหวัดชายแดนไทย-กัมพูชา ย้ำแนวทาง “มหาดไทยเป็นบ้าน ทหารเป็นรั้ว” 


วันพฤหัสบดีที่ 19 มิถุนายน 2568
19/06/2568
พิมพ์
“รมต.ธีรรัตน์” ประชุมหารือข้อราชการร่วมกับปลัด มท. และหน่วยงานที่เกี่ยวข้อง ถึงการดูแลประชาชนพื้นที่ 7 จังหวัดชายแดนไทย-กัมพูชา ย้ำแนวทาง “มหาดไทยเป็นบ้าน ทหารเป็นรั้ว”
“รมต.ธีรรัตน์” ประชุมหารือข้อราชการร่วมกับปลัด มท. และหน่วยงานที่เกี่ยวข้อง ถึงการดูแลประชาชนพื้นที่ 7 จังหวัดชายแดนไทย-กัมพูชา ย้ำแนวทาง “มหาดไทยเป็นบ้าน ทหารเป็นรั้ว” พร้อมเตรียมมอบนโยบายการขับเคลื่อนงานบำบัดทุกข์ บำรุงสุข ตามแนวทาง “สานงานต่อ ก่อง
วันนี้ (19 มิ.ย. 68) เวลา 18.00 น. นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทยในฐานะผู้รักษาการในตำแหน่งรัฐมนตรีว่าการกระทรวงมหาดไทย เป็นประธานการประชุมหารือข้อราชการร่วมกับ นายอรรษิษฐ์ สัมพันธรัตน์ ปลัดกระทรวงมหาดไทย ณ ห้องประชุมอาคารศาลาว่าการกระทรวงมหาดไทย โดยมี นายวิรุฬห์ สิทธิวงศ์ รองอธิบดีกรมการปกครองฝ่ายความมั่นคง นายเสรี กัณฑโรจน์ ผู้อำนวยการสำนักนโยบายและแผน สำนักงานปลัดกระทรวงมหาดไทย นางปณิดา พันธุ์โชติ ผู้อำนวยการสำนักกิจการความมั่นคงภายใน กรมการปกครอง และนายพันธุ์พงศ์ อัศวชัยโสภณ ผู้อำนวยการส่วนแผนงานยุทธศาสตร์ กองวิชาการและแผนงาน กรมการปกครอง ร่วมประชุม
การประชุมหารือข้อราชการในครั้งนี้ นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ได้กล่าวถึงการเตรียมการประชุมเพื่อติดตามการดูแลพี่น้องประชาชนในพื้นที่ 7 จังหวัดชายแดนไทย-กัมพูชา ซึ่งได้เน้นย้ำให้กระทรวงมหาดไทยนำแนวทางที่นางสาวแพทองธาร ชินวัตร นายกรัฐมนตรี ได้มอบนโยบายให้กับกระทรวงมหาดไทย ดังภาษิต “มหาดไทยเป็นบ้าน ทหารเป็นรั้ว” ดูแลประชาชนทั้งด้านชีวิตความเป็นอยู่ เศรษฐกิจ การเตรียมความพร้อมกรณีเกิดเหตุฉุกเฉิน สร้างความปลอดภัยให้กับประชาชน
นอกจากนี้ นางสาวธีรรัตน์ ยังได้กล่าวถึงการขับเคลื่อนงานเพื่อบำบัดทุกข์ บำรุงสุขประชาชนตามนโยบายของรัฐบาลภายใต้การนำของนางสาวแพทองธาร ชินวัตร นายกรัฐมนตรี ซึ่งตนในฐานะผู้รักษาการในตำแหน่งรัฐมนตรีว่าการกระทรวงมหาดไทย จะใช้แนวทาง “สานงานต่อ ก่องานใหม่” โดยเตรียมการที่จะมอบนโยบายให้กับท่านผู้บริหารกระทรวงมหาดไทย อธิบดี ผู้ว่าราชการจังหวัด และหัวหน้าหน่วยงานรัฐวิสาหกิจในสังกัดกระทรวงมหาดไทย

ที่มา : https://www.thaigov.go.th/news/contents/details/97650