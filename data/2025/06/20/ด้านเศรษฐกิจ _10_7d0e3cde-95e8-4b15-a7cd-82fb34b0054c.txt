รัฐบาลไทย-ข่าวทำเนียบรัฐบาล-กยศ. เชิญชวนเข้าร่วมงาน “กยศ. Expo สร้างโอกาส สร้างอนาคต” 3 ก.ค. 68 นี้ เติมเต็มความรู้ พัฒนาทักษะ สร้างโอกาสสู่ตลาดแรงงาน


วันศุกร์ที่ 20 มิถุนายน 2568
20/06/2568
พิมพ์
กยศ. เชิญชวนเข้าร่วมงาน “กยศ. Expo สร้างโอกาส สร้างอนาคต” 3 ก.ค. 68 นี้ เติมเต็มความรู้ พัฒนาทักษะ สร้างโอกาสสู่ตลาดแรงงาน
กยศ.  เชิญชวนนักเรียน นักศึกษา และประชาชนผู้สนใจเข้าร่วมงาน “กยศ. Expo สร้างโอกาส สร้างอนาคต” ซึ่งจะจัดขึ้นในวันพฤหัสบดีที่ 3 กรกฎาคม 2568 เวลา 08.30 – 16.00 น. ณ อาคารคอนเวนชั่น ฮอลล์ ชั้น 3 สถาบันการจัดการปัญญาภิวัฒน์ ถนนแจ้งวัฒนะ
กองทุนเงินให้กู้ยืมเพื่อการศึกษา (กยศ.) เชิญชวนนักเรียน นักศึกษา และประชาชนผู้สนใจเข้าร่วมงาน “กยศ. Expo สร้างโอกาส สร้างอนาคต” ซึ่งจะจัดขึ้นในวันพฤหัสบดีที่ 3 กรกฎาคม 2568 เวลา 08.30 – 16.00 น. ณ อาคารคอนเวนชั่น ฮอลล์ ชั้น 3 สถาบันการจัดการปัญญาภิวัฒน์ ถนนแจ้งวัฒนะ โดยภายในงานพบกับกิจกรรมที่หลากหลายครบทั้งความรู้ แนะแนว และโอกาสในสายอาชีพ โดยได้รับความร่วมมือจากหน่วยงานพันธมิตรทั้งภาครัฐและภาคเอกชน
กยศ. เปิดเผยว่า การจัดงาน “กยศ. Expo สร้างโอกาส สร้างอนาคต” ครั้งนี้เป็นความมุ่งมั่นของ กยศ. ที่ต้องการส่งเสริมและสนับสนุนโอกาสทางการศึกษา รวมถึงพัฒนาศักยภาพคนไทยให้พร้อมรับความเปลี่ยนแปลง โดยกิจกรรมภายในงานจะมีจุดบริการ One Stop Service ให้คำปรึกษาเกี่ยวกับการกู้ยืมเงิน กยศ. การชำระหนี้และการปรับโครงสร้างหนี้ และพบกับบูทกิจกรรมจากหน่วยงานพันธมิตร รวมทั้งสถานศึกษากว่า 20 แห่งร่วมแนะแนวการศึกษาในด้านต่าง ๆ และหลักสูตร Reskill & Upskill เพื่อเตรียมความพร้อมด้านทักษะที่จำเป็นสำหรับโลกการทำงานยุคใหม่ นอกจากนี้ ยังมีบูทรับสมัครงานจากองค์กรที่เปิดโอกาสในการสมัครงานและฝึกงานกับองค์กรชั้นนำของประเทศ พร้อมฟัง Special Talk “ปลดล็อกทักษะ  การเรียนรู้ดิจิทัลแห่งอนาคต (Unlocking Digital Learning Skills for the Future)” เพื่อพัฒนาทักษะสำคัญที่จำเป็นต่อการเรียนรู้และทำงานในยุคดิจิทัล และเตรียมความพร้อมรับมือกับการเปลี่ยนแปลงของเทคโนโลยีและตลาดแรงงานในอนาคต
ทั้งนี้ กยศ. ขอเชิญชวนนักเรียน นักศึกษา และประชาชนเข้าร่วมงาน “กยศ. สร้างโอกาส สร้างอนาคต” โดยไม่มีค่าใช้จ่ายใด ๆ ทั้งสิ้น นอกจากนี้ ยังมีของที่ระลึกและลุ้นรับของรางวัลพิเศษมากมายจากหน่วยงานพันธมิตร ผู้สนใจเข้าร่วมงานดังกล่าวสามารถดูข้อมูลเพิ่มเติมได้ที่เว็บไซต์ กยศ. www.studentloan.or.th

ที่มา : https://www.thaigov.go.th/news/contents/details/97665