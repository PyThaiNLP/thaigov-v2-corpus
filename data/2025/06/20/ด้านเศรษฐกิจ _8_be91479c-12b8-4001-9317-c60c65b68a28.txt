รัฐบาลไทย-ข่าวทำเนียบรัฐบาล-กรมบัญชีกลางเตือน! อย่าเชื่อเอกสารปลอมเรื่องคุ้มครองบัญชีเงินฝาก 


วันศุกร์ที่ 20 มิถุนายน 2568
20/06/2568
พิมพ์
กรมบัญชีกลางเตือน! อย่าเชื่อเอกสารปลอมเรื่องคุ้มครองบัญชีเงินฝาก
ขณะนี้มีเอกสารราชการปลอม ซึ่งแอบอ้างชื่อผู้บริหารของกรมบัญชีกลาง และหน่วยงานอื่นที่เกี่ยวข้อง ดำเนินการส่งเอกสารข้อมูลบัญชีเงินฝากที่จะทำการคุ้มครองเงินฝาก อย่าได้หลงเชื่อ และขอให้ตรวจสอบกับหน่วยงานต้นสังกัดของท่านก่อนที่จะดำเนินการใด ๆ
นางสาวทิวาพร ผาสุข รองอธิบดีกรมบัญชีกลาง ในฐานะโฆษกกรมบัญชีกลาง เปิดเผยว่า ขณะนี้มีเอกสารราชการปลอม ซึ่งแอบอ้างชื่อผู้บริหารของกรมบัญชีกลาง และหน่วยงานอื่นที่เกี่ยวข้อง แจ้งให้ข้าราชการ ลูกจ้างประจำ และผู้รับบำเหน็จบำนาญ ดำเนินการส่งเอกสารข้อมูลบัญชีเงินฝากที่จะทำการคุ้มครองเงินฝาก เพื่อสร้างหลักประกันคุ้มครองเงินฝากตามกฎหมาย อีกทั้งแจ้งให้ผู้รับบำนาญดำเนินการส่งเรื่องคุ้มครองข้อมูลส่วนบุคคล เพื่อให้มีมาตรการเยียวยาเจ้าของข้อมูลส่วนบุคคลจากการถูกละเมิดข้อมูลส่วนบุคคล เช่น สิทธิขอรับข้อมูล สิทธิในการคัดค้าน สิทธิขอให้ลบ สิทธิขอให้ระงับการใช้ สิทธิขอให้แก้ไขเปลี่ยนแปลงข้อมูล โดยมิจฉาชีพจะอ้างว่ากรมบัญชีกลางให้ดำเนินการส่งเรื่องคุ้มครองข้อมูลส่วนบุคคลเพื่อคุ้มครองบัญชีเงินฝากให้มีความปลอดภัยยิ่งขึ้น ดังนั้น หากได้รับการติดต่อในลักษณะดังกล่าว ขออย่าได้หลงเชื่อ และขอให้ตรวจสอบกับหน่วยงานต้นสังกัดของท่านก่อนที่จะดำเนินการใด ๆ
“กรมบัญชีกลางยังคงย้ำว่า ไม่มีนโยบายให้เจ้าหน้าที่ติดต่อข้าราชการ ผู้รับบำนาญหรือทายาท เพื่อให้ดำเนินการใด ๆ ที่เกี่ยวข้องกับภารกิจของกรมบัญชีกลาง ดังนั้น เพื่อป้องกันไม่ให้ตกเป็นเหยื่อของมิจฉาชีพ ขอให้ติดตามข่าวสารของกรมบัญชีกลางอย่างใกล้ชิด เพื่อรู้เท่าทันกลโกงรูปแบบใหม่ๆ ที่อาจเกิดขึ้น ซึ่งช่องทางการติดตามข่าวสารของกรมบัญชีกลางที่เชื่อถือได้ ได้แก่ เว็บไซต์กรมบัญชีกลาง www.cgd.go.th และสื่อโซเชียลของกรมบัญชีกลางที่มีเครื่องหมายถูก (verified) เท่านั้น หรือสอบถามโดยตรงได้ที่ Call Center ของกรมบัญชีกลาง หมายเลข 0 2270 6400 ในวัน เวลาราชการ” โฆษกกรมบัญชีกลางกล่าว

ที่มา : https://www.thaigov.go.th/news/contents/details/97662