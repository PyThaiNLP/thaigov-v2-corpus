รัฐบาลไทย-ข่าวทำเนียบรัฐบาล-รมว.นฤมล ให้การต้อนรับผู้ช่วยผู้อำนวยการใหญ่ FAO คนใหม่ พร้อมสานต่อความร่วมมือด้านเกษตรและอาหารที่ยั่งยืน มุ่งเพิ่มขีดความสามารถเกษตรกรไทย


วันศุกร์ที่ 20 มิถุนายน 2568
รมว.นฤมล ให้การต้อนรับผู้ช่วยผู้อำนวยการใหญ่ FAO คนใหม่ พร้อมสานต่อความร่วมมือด้านเกษตรและอาหารที่ยั่งยืน มุ่งเพิ่มขีดความสามารถเกษตรกรไทย
รมว.นฤมล ให้การต้อนรับผู้ช่วยผู้อำนวยการใหญ่ FAO คนใหม่ พร้อมสานต่อความร่วมมือด้านเกษตรและอาหารที่ยั่งยืน มุ่งเพิ่มขีดความสามารถเกษตรกรไทย
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ ได้ให้การต้อนรับ นายอาลู โดฮง (Mr. Alue Dohong) ผู้ช่วยอำนวยการใหญ่องค์การอาหารและการเกษตรแห่งสหประชาชาติ (FAO) และผู้แทน FAO ประจำภูมิภาคเอเชียและแปซิฟิกคนใหม่ ในโอกาสเข้าแนะนำตัวอย่างเป็นทางการหลังจากที่ได้รับการแต่งตั้งจาก Dr. Qu Dongyu ผู้อำนวยการใหญ่ FAO ให้ดำรงตำแหน่งดังกล่าว โดยมี นายถาวร ทันใจ รองปลัดกระทรวงเกษตรและสหกรณ์ นายพรเทพ ศรีธนาธร ผู้ช่วยปลัดกระทรวงเกษตรและสหกรณ์ และเจ้าหน้าที่ที่เกี่ยวข้องเข้าร่วม ณ ห้องประชุมกระทรวงเกษตรและสหกรณ์ 112 ทั้งนี้ รัฐมนตรีว่าการกระทรวงเกษตรและสหกรณ์ ได้แสดงความยินดีและเชื่อมั่นว่าประสบการณ์ของนายโดฮง โดยเฉพาะด้านการจัดการสิ่งแวดล้อมและการพัฒนาที่ยั่งยืน จะช่วยนำพา FAO ประจำภูมิภาคฯ ไปสู่ความสำเร็จและส่งผลดีต่อภาคเกษตรกรรมในเอเชียและแปซิฟิก
ศ.ดร.นฤมล ภิญโญสินวัฒน์ กล่าวต่อว่า ตลอดระยะเวลากว่า 70 ปี นับตั้งแต่ก่อตั้งสำนักงาน FAO ประจำภูมิภาคเอเชียและแปซิฟิกในประเทศไทยเมื่อปี พ.ศ. 2495 ฝ่าย FAO ได้แสดงความชื่นชมต่อความร่วมมืออันยาวนานและแน่นแฟ้นกับประเทศไทย อีกทั้งยกย่องความสำเร็จของการจัดงานสำคัญระดับโลก 3 รายการในประเทศไทย ได้แก่ 1) การประชุม International Soil and Water Forum (9 - 11 ธันวาคม 2567, กรุงเทพฯ) 2) การประชุม The Second Global Working Conference of FAO Representatives (10 - 13 ธันวาคม 2567, กรุงเทพฯ) และ 3) การเฉลิมฉลองวันดินโลก (5 ธันวาคม 2567, จังหวัดนครราชสีมา)
โดยฝ่าย FAO ได้แสดงความชื่นชมการดำเนินงานที่หลากหลายมิติของประเทศไทยในความมุ่งมั่นต่อการเปลี่ยนแปลงระบบเกษตรและอาหารที่ยั่งยืน รวมถึงส่งเสริมเศรษฐกิจ BCG (เศรษฐกิจชีวภาพ-หมุนเวียน-สีเขียว) รวมทั้งการสนับสนุนความร่วมมือด้านความมั่นคงทางอาหาร สิ่งบ่งชี้ทางภูมิศาสตร์ และความร่วมมือทางวิชาการแบบใต้-ใต้ในภูมิภาคอาเซียน และการมีบทบาทนำทางเทคนิคอย่างแข็งแกร่งในนโยบาย 4 Betters ของ FAO อีกด้วย
ในโอกาสนี้ ศ.ดร.นฤมล ได้ขอบคุณ FAO สำหรับความร่วมมือที่ยอดเยี่ยมมาโดยตลอด พร้อมยืนยันว่าประเทศไทย มีความพร้อมอย่างเต็มที่ในการทำงานร่วมกับ FAO อย่างใกล้ชิด โดยเฉพาะด้านการเสริมสร้างขีดความสามารถของเกษตรกรไทย ให้สามารถรับมือกับผลกระทบจากการเปลี่ยนแปลงสภาพภูมิอากาศ พร้อมทั้งเชื่อมั่นว่าภายใต้การนำของ Mr. Alue Dohong FAO/RAP จะสามารถขับเคลื่อนพันธกิจขององค์การได้อย่างมีประสิทธิภาพ

ที่มา : https://www.thaigov.go.th/news/contents/details/97668