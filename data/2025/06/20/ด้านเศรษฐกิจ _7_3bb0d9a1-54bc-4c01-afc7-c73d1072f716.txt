รัฐบาลไทย-ข่าวทำเนียบรัฐบาล-กยศ. ชวนผู้กู้ยืมรุ่นพี่มอบอนาคตให้รุ่นน้อง ด้วยการชำระเงินคืนภายใน 5 ก.ค. นี้


วันศุกร์ที่ 20 มิถุนายน 2568
20/06/2568
พิมพ์
กยศ. ชวนผู้กู้ยืมรุ่นพี่มอบอนาคตให้รุ่นน้อง ด้วยการชำระเงินคืนภายใน 5 ก.ค. นี้
กองทุนเงินให้กู้ยืมเพื่อการศึกษา (กยศ.) ขอเชิญชวนผู้กู้ยืมรุ่นพี่ชำระเงินคืนภายในวันที่ 5 กรกฎาคมนี้ เพื่อมอบอนาคตทางการศึกษาให้กับนักเรียน นักศึกษารุ่นน้อง
กยศ. เปิดเผยว่า “เนื่องจากวันที่ 5 กรกฎาคมของทุกปี เป็นวันครบกำหนดชำระเงินคืน กยศ. สำหรับการผ่อนชำระรายปี ซึ่งในปีนี้มีผู้กู้ยืมที่จะต้องชำระเงินคืนประมาณ 3.5 ล้านบัญชี กยศ. จึงขอเชิญชวนให้ผู้กู้ยืมชำระเงินคืน กยศ. ภายในระยะเวลาและเงื่อนไขที่กำหนด ทั้งนี้ กยศ. จะมีการส่งหนังสือแจ้งภาระหนี้ รวมถึงมีข้อความแจ้งทาง SMS และ Notification ผ่านแอปพลิเคชัน กยศ. Connect ให้ผู้กู้ยืมทราบ โดยผู้กู้ยืมสามารถชำระเงินผ่านช่องทาง Mobile Banking ของทุกธนาคารด้วยการสแกน QR code ซึ่งจ่ายได้สะดวกทุกที่ทุกเวลา และผู้กู้ยืมสามารถดูช่องทางการชำระอื่นๆ ได้ที่เว็บไซต์ www.studentloan.or.th
ปัจจุบันกองทุนมีนักเรียน นักศึกษาที่ได้รับโอกาสทางการศึกษาไปแล้วจำนวนกว่า 7.1 ล้านราย คิดเป็นเงินกู้ยืมกว่า 8 แสนล้านบาท กยศ. ขอขอบคุณผู้กู้ยืมรุ่นพี่ทุกท่านที่ชำระคืนเงินกู้ยืมเพื่อการศึกษาเพื่อเป็นทุนหมุนเวียนเพื่อมอบอนาคตทางการศึกษาให้แก่นักเรียน นักศึกษารุ่นน้องต่อไป

ที่มา : https://www.thaigov.go.th/news/contents/details/97657