รัฐบาลไทย-ข่าวทำเนียบรัฐบาล-กองทัพบกแจ้งเหตุการณ์นักท่องเที่ยวกัมพูชาเข้าทำกิจกรรมในพื้นที่ปราสาทตาควายพร้อมชี้แจงสร้างความเข้าใจ ให้งดการแสดงออกเชิงสัญลักษณ์ในพื้นที่


วันศุกร์ที่ 20 มิถุนายน 2568
กองทัพบกแจ้งเหตุการณ์นักท่องเที่ยวกัมพูชาเข้าทำกิจกรรมในพื้นที่ปราสาทตาควายพร้อมชี้แจงสร้างความเข้าใจ ให้งดการแสดงออกเชิงสัญลักษณ์ในพื้นที่
กองทัพบกได้รับรายงานจากกองกำลังสุรนารี โดยกองร้อยทหารพรานที่ 2602 เมื่อวันที่ 18 มิถุนายน 2568 เวลาประมาณ 13.00 น. พบคณะนักท่องเที่ยวชาวกัมพูชาจำนวนประมาณ 30 คน เดินทางเข้ามายังบริเวณปราสาทตาควาย ตำบล บักได อำเภอ พนมดงรัก จังหวัดสุรินทร์
โดยได้มีการบันทึกภาพ วิดีโอ และร่วมร้องเพลงในพื้นที่ดังกล่าว ซึ่งเจ้าหน้าที่ทหารฝ่ายไทยได้เข้าระงับเหตุการณ์อย่างสุภาพและเหมาะสม พร้อมทั้งเข้าเจรจาอธิบายด้วยเหตุผล เพื่อสร้างความเข้าใจ โดยชี้แจงให้ทราบว่า การแสดงออกเชิงสัญลักษณ์ในพื้นที่ดังกล่าว ไม่สอดคล้องกับแนวทางและข้อตกลงร่วมกัน ที่ทั้งสองฝ่ายเคยหารือไว้ก่อนหน้านี้ จึงขอความร่วมมือให้งดเว้นพฤติกรรมในลักษณะเช่นนี้ โดย คณะนักท่องเที่ยวกัมพูชาได้แสดงความเข้าใจและยุติกิจกรรมโดยสมัครใจ ก่อนเดินทางกลับจากพื้นที่ โดยใช้เวลาอยู่ในบริเวณดังกล่าวประมาณ 20 นาที เหตุการณ์เป็นไปด้วยความเรียบร้อย และยังสามารถพูดคุยในบรรยากาศที่ดีตามแนวทางความร่วมมือที่ทั้งสองฝ่ายยึดถือร่วมกัน
ทั้งนี้ตามข้อตกลงร่วมกันระหว่างฝ่ายไทยและกัมพูชา พื้นที่ปราสาทตาควายสามารถจัดเจ้าหน้าที่ทหารที่ไม่พกพาอาวุธ เข้ามาอำนวยความสะดวกให้กับประชาชนที่เดินทางมาท่องเที่ยวในพื้นที่ปราสาทได้
ที่มา: ศูนย์ประชาสัมพันธ์กองทัพบก โดยทีมโฆษกกองทัพบก, 20 มิถุนายน 2568
#RTA #กองทัพบก #กองกำลังสุรนารี #ปราสาทตาควาย #ไทยกัมพูชา
#กระทรวงกลาโหม #สำนักงานปลัดกระทรวงกลาโหม #กองทัพไทย #กองบัญชาการกองทัพไทย #กองทัพบก #กองทัพเรือ #กองทัพอากาศ #ทหารบก #ทหารเรือ #ทหารอากาศ #เหล่าทัพ

ที่มา : https://www.thaigov.go.th/news/contents/details/97672