รัฐบาลไทย-ข่าวทำเนียบรัฐบาล-“รัฐบาล” เผยช่องทางสร้างโอกาสให้ผู้พิการ และผู้ดูแล ผ่าน “แอป DepFund” กู้ยืมกองทุนไม่มีดอก ผ่อนชำระ 5 ปี


วันศุกร์ที่ 20 มิถุนายน 2568
20/06/2568
พิมพ์
“รัฐบาล” เผยช่องทางสร้างโอกาสให้ผู้พิการ และผู้ดูแล ผ่าน “แอป DepFund” กู้ยืมกองทุนไม่มีดอก ผ่อนชำระ 5 ปี
“รัฐบาล” เผยช่องทางสร้างโอกาสให้ผู้พิการ และผู้ดูแล ผ่าน “แอป DepFund” กู้ยืมกองทุนไม่มีดอก ผ่อนชำระ 5 ปี
วันนี้ (20 มิ.ย. 68) เวลา 09.00 น. นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า เพื่อส่งเสริมการพัฒนาศักยภาพจัดสวัสดิการสังคม ให้สอดคล้องกับสภาพสังคมที่เปลี่ยนแปลง พร้อมทั้งสร้างความเท่าเทียมทางโอกาสและเศรษฐกิจโดยเฉาพะในกลุ่มผู้เปราะบาง ให้สามารถเข้าถึงสิทธิและสวัสดิการของรัฐได้โดยสะดวก รัฐบาล โดยกรมส่งเสริมและพัฒนาคุณภาพชีวิตคนพิการ กระทรวงการพัฒนาสังคมและความมั่นคงของมนุษย์ เดินหน้ามาตรการส่งเสริมสนับสนุนและพัฒนาศักยภาพคนพิการให้สามารถพึ่งพาตนเองได้ ด้วยมาตรการให้คนพิการหรือผู้ดูแลคนพิการสามารถกู้ยืมเงิน “กองทุนส่งเสริมและพัฒนาคุณภาพชีวิตคนพิการ”ผ่านการกู้ยืมเงินกองทุนโดยไม่มีดอกเบี้ย” และผ่อนชำระยะเวลา 5 ปี ด้วยการกู้ยืมเงินกองทุนฯ แบ่งเป็น 2 ประเภท ได้แก่ 1. การกู้รายบุคคล รายละไม่เกิน 60,000 – 120,000 บาท 2. การกู้รายกลุ่ม กลุ่มละไม่เกิน 1 ล้านบาท
นายอนุกูล  กล่าวว่า มาตรการให้คนพิการหรือผู้ดูแลคนพิการสามารถกู้ยืมเงิน “กองทุนส่งเสริมและพัฒนาคุณภาพชีวิตคนพิการ” เพื่อเป็นทุนในการประกอบอาชีพหรือขยายกิจการ ถือเป็นหนึ่งในมาตรการและกลไกสำคัญที่จะช่วยเสริมโอกาสและสร้างความเสมอภาคทางเศรษฐกิจและสังคมให้กับประชาชนทุกคน โดยจากข้อมูลของกรมส่งเสริมและพัฒนาคุณภาพชีวิตคนพิการ กระทรวงการพัฒนาสังคมและความมั่นคงของมนุษย์ พบว่าในปัจจุบันประเทศไทยมีคนพิการที่จดทะเบียน จำนวน 2.2 ล้านคน คิดเป็นร้อยละ 3.39 ของประชากรไทยทั้งหมด (ข้อมูล ณ วันที่ 30 เมษายน 2568) มีคนพิการหรือผู้ดูแลคนพิการใช้บริการกู้ยืมเงินกองทุนฯ เพื่อเป็นทุนประกอบอาชีพหรือขยายกิจการทั่วประเทศ ประมาณ 3 แสนราย มีวงเงินกู้ยืมประมาณ 11 ล้านบาทเศษ (ข้อมูล ณ วันที่ 16 พฤษภาคม 2568) ซึ่งผู้กู้ส่วนใหญ่ประกอบอาชีพเกษตรกรรม รองลงมาคือค้าขาย อย่างไรก็ตามนอกจากการลงทุนในการสร้างโอกาสการให้ประชาชนทุกกลุ่มสามารถเข้าถึงการกู้ยืมเงินกองทุนที่มีประสิทธิภาพแล้ว รัฐบาลให้ความสำคัญกับการนำเอาเทคโนโลยีมาสนับสนุนเพื่อให้คนพิการหรือผู้ดูแลคนพิการ สามารถเข้าถึงบริการของภาครัฐได้อย่างสะดวก รวดเร็ว โดยกรมส่งเสริมและพัฒนาคุณภาพชีวิตคนพิการ กระทรวงการพัฒนาสังคมและความมั่นคงของมนุษย์ได้พัฒนาแอปพลิเคชันในการเข้าถึงการกู้ยืมเงินกองทุนฯ โดยผ่านแอปพลิเคชัน "DepFund" ที่รองรับทั้งระบบปฏิบัติการ IOS และ Android ด้วยการเข้าใช้งานผ่าน DIGITAL ID โดยสามารถตรวจสอบผลการอนุมัติการกู้ยืมเงิน ยอดคงเหลือ และประวัติการชำระเงิน อีกทั้งยังสามารถชำระหนี้ที่กู้ยืมผ่าน QR Code
“เพื่อสร้างโอกาสความเสมอภาคทางเศรษฐกิจและสังคมให้กับประชาชนทุกคน รัฐบาลพร้อมจะต่อยอดการพัฒนาความสามารถผ่านความร่วมมือทุกภาคส่วนเพื่อพลิกความท้าทายให้เป็นโอกาสในการพัฒนาประเทศโดยมุ่งเน้นการแก้ไขปัญหาทุกภาคส่วน โดยเฉพาะในกลุ่มเปราะบางทั้งคนพิการ ผู้สูงอายุ ให้สามารถเข้าถึงสิทธิและสวัสดิการของรัฐได้โดยสะดวก ทั้งนี้ สำหรับมาตรการให้คนพิการหรือผู้ดูแลคนพิการสามารถกู้ยืมเงิน “กองทุนส่งเสริมและพัฒนาคุณภาพชีวิตคนพิการ” ผ่านการกู้ยืมเงินกองทุนโดยไม่มีดอกเบี้ย ผู้พิการหรือผู้ดูแลคนพิการ ที่ประสงค์กู้ยืมเงินเพื่อเป็นทุนสำหรับประกอบอาชีพ หรือขยายกิจการ สามารถยื่นคำร้องได้ทางเว็บไซต์ https://efund.dep.go.th/ และสามารถสอบถามข้อมูลเพิ่มเติมได้ที่ กองกองทุนส่งเสริมความเสมอภาคคนพิการ และศูนย์บริการคนพิการกรุงเทพมหานคร สังกัดกรมส่งเสริมและพัฒนาคุณภาพชีวิตคนพิการ  ศูนย์บริการคนพิการจังหวัด  สำนักงานพัฒนาสังคมและความมั่นคงของมนุษย์จังหวัดทั่วประเทศ” นายอนุกูล ระบุ

ที่มา : https://www.thaigov.go.th/news/contents/details/97656