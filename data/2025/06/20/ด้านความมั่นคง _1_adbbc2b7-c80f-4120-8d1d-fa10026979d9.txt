รัฐบาลไทย-ข่าวทำเนียบรัฐบาล-กระทรวงมหาดไทยเชิญชวนร่วมบำเพ็ญกุศลทอดผ้าป่าสามัคคีมูลนิธิภูมิพโลภิกขุ ประจำปี 2568 วันที่ 20 มิถุนายน 2568 ณ วัดสระเกศ ราชวรมหาวิหาร กรุงเทพฯ


วันพฤหัสบดีที่ 19 มิถุนายน 2568
19/06/2568
พิมพ์
กระทรวงมหาดไทยเชิญชวนร่วมบำเพ็ญกุศลทอดผ้าป่าสามัคคีมูลนิธิภูมิพโลภิกขุ ประจำปี 2568 วันที่ 20 มิถุนายน 2568 ณ วัดสระเกศ ราชวรมหาวิหาร กรุงเทพฯ
กระทรวงมหาดไทยเชิญชวนร่วมบำเพ็ญกุศลทอดผ้าป่าสามัคคีมูลนิธิภูมิพโลภิกขุ ประจำปี 2568 วันที่ 20 มิถุนายน 2568 ณ วัดสระเกศ ราชวรมหาวิหาร กรุงเทพฯ
วันนี้ (19 มิ.ย. 68) นายอรรษิษฐ์ สัมพันธรัตน์ ปลัดกระทรวงมหาดไทย เปิดเผยว่า กระทรวงมหาดไทยร่วมกับมูลนิธิภูมิพโลภิกขุ เพื่อการค้นคว้าและเผยแผ่ทางพระพุทธศาสนา กำหนดจัดงานบำเพ็ญกุศลทอดผ้าป่าสามัคคีมูลนิธิภูมิพโลภิกขุ ประจำปี 2568 เพื่อสมทบทุนสร้างพระคัมภีร์ทางพระพุทธศาสนา ฉบับภูมิพโลภิกขุ ในวันศุกร์ที่ 20 มิถุนายน 2568 เวลา 13.30 น. ณ ศาลาการเปรียญ วัดสระเกศ ราชวรมหาวิหาร กรุงเทพฯ
การจัดงานบำเพ็ญกุศลฯ ในครั้งนี้ เพื่อสมทบทุนสร้างพระคัมภีร์ทางพระพุทธศาสนาฉบับภูมิพโลภิกขุเผยแผ่ผ่านการถวายวัดที่มีการเรียนการสอนพระปริยัติธรรม และมอบแก่สถาบันการศึกษาที่มีการศึกษาทางพระพุทธศาสนารวมทั้งภาษาบาลี และหอสมุดสำคัญ ๆ ทั้งในและต่างประเทศ เพื่อสืบทอดพระพุทธศาสนาให้ยั่งยืน อันเป็นการบำเพ็ญกุศลอุทิศถวาย พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ทั้งยังเป็นการขับเคลื่อนงานร่วมกับภาคีเครือข่ายของกระทรวงมหาดไทยในการเทิดทูนไว้ซึ่งสถาบันหลักของชาติ ซึ่งพี่น้องประชาชนคนไทยทุกคนถือเป็นพลังที่สำคัญในการสืบสาน รักษา และต่อยอดในสิ่งที่ดีงามยังคงอยู่คู่กับสังคมไทยตลอดไป
สำหรับพี่น้องประชาชนผู้สนใจร่วมสมทบทุนในการทอดผ้าป่าฯ ครั้งนี้ สามารถร่วมทำบุญได้ผ่านทางบัญชีธนาคารกรุงไทย ชื่อบัญชี มูลนิธิภูมิพโลภิกขุ เลขที่ 051-117-2869 โดยผู้ร่วมบริจาคทำบุญ จะได้รับอภินันทนาการพระเครื่อง 25 พุทธศตวรรษ และเหรียญที่ระลึกเฉลิมพระเกียรติพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เนื่องในโอกาสพระราชพิธีมหามงคลเฉลิมพระชนมพรรษา 6 รอบ 5 ธันวาคม 2552 สอบถามรายละเอียดเพิ่มเติมได้ที่ มูลนิธิภูมิพโลภิกขุ เพื่อการค้นคว้าและเผยแผ่ทางพระพุทธศาสนา โทร. 02-223-0361 เวลาทำการวันจันทร์-ศุกร์ เวลา 09.00 น.-16.00 น. เพื่อประสานการจัดส่งใบอนุโมทนาบัตรสำหรับนำไปหักลดหย่อนภาษีเงินได้ประจำปีต่อไป

ที่มา : https://www.thaigov.go.th/news/contents/details/97649