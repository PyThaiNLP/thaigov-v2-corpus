รัฐบาลไทย-ข่าวทำเนียบรัฐบาล-ปีทองของการส่งออกไทย! ทำสถิติส่งออกเดือน พ.ค. สูงสุดในประวัติศาสตร์ ขยายตัว  18.4  %  ต่อเนื่อง สะท้อนความแข็งแกร่งของภาคการผลิตและการค้าไทยในตลาดโลก


วันศุกร์ที่ 20 มิถุนายน 2568
20/06/2568
พิมพ์
ปีทองของการส่งออกไทย! ทำสถิติส่งออกเดือน พ.ค. สูงสุดในประวัติศาสตร์ ขยายตัว  18.4  %  ต่อเนื่อง สะท้อนความแข็งแกร่งของภาคการผลิตและการค้าไทยในตลาดโลก
ปีทองของการส่งออกไทย! ทำสถิติส่งออกเดือน พ.ค. สูงสุดในประวัติศาสตร์ ขยายตัว  18.4  %  ต่อเนื่อง สะท้อนความแข็งแกร่งของภาคการผลิตและการค้าไทยในตลาดโลก
วันนี้ (20 มิถุนายน 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า กระทรวงพาณิชย์รายงานการส่งออกของไทยเดือน พฤษภาคม 2568  มีมูลค่า 31,044.6 ล้านดอลลาร์ ขยายตัว 18.4 %  ต่อเนื่องเป็นเดือนที่ 11  นับเป็นการขยายตัวสูงสุดในรอบ 38 เดือน นับตั้งแต่มีนาคม 2565 และถือเป็นมูลค่าการส่งออกรายเดือน สูงสุดในประวัติศาสตร์
โดยปัจจัยในการขยายตัวมาจากสินค้าเกษตรและอุตสาหกรรมเกษตร ที่ขยายตัว 8.1 %  กลับมาขยายตัวในรอบ 3 เดือน โดยสินค้าเกษตร ขยายตัว 6.8 %  กลับมาขยายตัวในรอบ 5 เดือน และสินค้าอุตสาหกรรมเกษตร ขยายตัว 10.1 %  ขยายตัวต่อเนื่อง 2 เดือน โดยมีสินค้าสำคัญที่ขยายตัว ได้แก่ ผลไม้สด แช่เย็น แช่แข็งและแห้ง ไก่สด แช่เย็น แช่แข็ง และแปรรูป ไขมันและน้ำมันจากพืชและสัตว์  อาหารทะเลกระป๋องและแปรรูป ผลิตภัณฑ์ข้าวสาลีและอาหารสำเร็จรูปอื่น ผลิตภัณฑ์มันสำปะหลัง และผลไม้กระป๋องและแปรรูป
ส่วนการส่งออกสินค้าอุตสาหกรรมขยายตัว 22.9 %  ขยายตัวต่อเนื่อง 14 เดือน โดยมีสินค้าสำคัญที่ขยายตัว อาทิ เครื่องคอมพิวเตอร์ อุปกรณ์และส่วนประกอบ รถยนต์ อุปกรณ์และส่วนประกอบ ผลิตภัณฑ์ เครื่องจักรกลและส่วนประกอบของเครื่องจักรกล แผงวงจรไฟฟ้า อัญมณีและเครื่องประดับ (ไม่รวมทองคำ)
โดยภาพรวมการส่งออกไปยังกลุ่มตลาดต่าง ๆ สรุปได้ดังนี้ ตลาดหลัก ขยายตัว  19.0  % โดยขยายตัวต่อเนื่องในตลาดสหรัฐฯ   35.1  % จีน 28.0 %  สหภาพยุโรป (27) 16.6  % และ CLMV  20.8 %  แต่หดตัวเล็กน้อยในตลาดอาเซียน (5) 0.3 %และญี่ปุ่น 0.9 %  ส่วนตลาดรอง ขยายตัว 18.6 %  โดยขยายตัวในตลาดเอเชียใต้ 22.3 % ทวีปออสเตรเลีย 8.4  % ตะวันออกกลาง  22.8 % แอฟริกา 21.4  % ลาตินอเมริกา 15.9 %  รัสเซียและกลุ่ม CIS 18.0 %  และสหราชอาณาจักร  20.0  % (3) ตลาดอื่น ๆ หดตัว 15.0 %
สำหรับภาพรวม 5 เดือนแรกของปี 2568 การส่งออกไทยขยายตัว 14.9 %  สินค้าเด่นและตลาดสำคัญที่ขยายตัว สินค้าอุตสาหกรรม ขยายตัวถึง 22.9 %  ต่อเนื่องเป็นเดือนที่ 14 นำโดย คอมพิวเตอร์ แผงวงจรไฟฟ้า รถยนต์ และอัญมณี (ไม่รวมทองคำ) ด้านสินค้าเกษตร ขยายตัว  6.8 % โดยเฉพาะผลไม้สด มันสำปะหลัง และมะม่วง โดยตลาดส่งออกสำคัญที่เติบโตดี ได้แก่ ตลาดสหรัฐฯ  ขยายตัว  35.1% โตต่อเนื่อง 20 เดือน จีน 28 % ตะวันออกกลาง 22.8% เอเชียใต้  22.3% แอฟริกา 21.4% สหภาพยุโรป 16.6% และอาเซียน 8.8%
ทั้งนี้ 8 เดือนที่ผ่านมา การส่งออกไทยขยายตัวแล้วถึง 13.3  % สร้างรายได้เข้าสู่ประเทศรวมกว่า 215,798.1 ล้านดอลลาร์ หรือ 7.23 ล้านล้านบาท และคาดว่าหากแนวโน้มยังคงอยู่ในทิศทางบวก จะเป็นปีทองของการส่งออกไทยอย่างแท้จริง
“รัฐบาลให้ความสำคัญสูงสุดต่อสถานการณ์ด้านการค้า ติดตามปัจจัยเสี่ยงอย่างใกล้ชิด เพื่อรักษาเสถียรภาพและความเป็นธรรมทางการค้า โดยยังคงเฝ้าระวังปัจจัยเสี่ยงต่าง ๆ ที่อาจส่งผลกระทบต่อการค้าไทยอย่างต่อเนื่อง ทั้งนี้ ภาพรวมการขยายตัวของภาคการค้า สะท้อนสัญญาณเชิงบวกจากการฟื้นตัวของเศรษฐกิจโลก โดยเฉพาะการชะลอการใช้มาตรการภาษีศุลกากรตอบโต้ของสหรัฐฯ ประกอบกับความต้องการสินค้าเทคโนโลยีที่เพิ่มขึ้นตามการเติบโตของเศรษฐกิจดิจิทัล ส่งผลให้ภาคการค้าของไทยมีแนวโน้มฟื้นตัวในทิศทางที่ดีขึ้นอย่างมีเสถียรภาพ” นางสาวศศิกานต์ กล่าว

ที่มา : https://www.thaigov.go.th/news/contents/details/97653