รัฐบาลไทย-ข่าวทำเนียบรัฐบาล-ปลัดกระทรวงกลาโหมร่วมพิธีปิด "โครงการอบรมพระวิปัสสนาจารย์เฉลิมพระเกียรติฯ" สานต่อพระราชปณิธานสมเด็จพระศรีนครินทราบรมราชชนนี สร้างรากฐานธรรมนำสังคมสงบสุข


วันศุกร์ที่ 20 มิถุนายน 2568
ปลัดกระทรวงกลาโหมร่วมพิธีปิด "โครงการอบรมพระวิปัสสนาจารย์เฉลิมพระเกียรติฯ" สานต่อพระราชปณิธานสมเด็จพระศรีนครินทราบรมราชชนนี สร้างรากฐานธรรมนำสังคมสงบสุข
เมื่อวันพฤหัสบดีที่ ๑๙ มิถุนายน ๒๕๖๘ เวลา ๑๔.๐๐ นาฬิกา พลเอก สนิธชนก สังขจันทร์ ปลัดกระทรวงกลาโหม ได้เดินทางไปร่วมพิธีปิด "โครงการอบรมพระวิปัสสนาจารย์เฉลิมพระเกียรติ" ณ พระอุโบสถ วัดมหาธาตุยุวราชรังสฤษฎิ์ เขตพระนคร กรุงเทพมหานคร
โครงการอันทรงคุณค่าที่ขึ้นเพื่อสืบสานพระราชปณิธานและ น้อมรำลึกถึงพระมหากรุณาธิคุณของสมเด็จพระศรีนครินทราบรมราชชนนี สมเด็จพระอัยยิกาเจ้า เนื่องในโอกาสครบ ๗๐ ปี แห่งการเสด็จมาทรงปฏิบัติวิปัสสนากรรมฐาน ณ สำนักวัดมหาธาตุยุวราชรังสฤษฎิ์แห่งนี้ อีกทั้งยังเป็นการเฉลิมพระเกียรติพระบาทสมเด็จพระเจ้าอยู่หัว ผู้ทรงเป็นองค์อัครศาสนูปถัมภก
พิธีปิดโครงการฯ ได้รับความเมตตาจาก เจ้าประคุณสมเด็จพระพุฒาจารย์ (สนิท ชวนปญฺโญ ป.ธ.๙) กรรมการมหาเถรสมาคม เจ้าอาวาสวัดไตรมิตรวิทยาราม เจ้าคณะใหญ่หนตะวันออก
ประธานสมัชชามหาคณิสสรคณะสงฆ์ไทยฝ่ายมหานิกาย เป็นประธานฝ่ายสงฆ์ และ พระพรหมวัชรวิมลมุนี วิ. กรรมการมหาเถรสมาคม เจ้าคณะกรุงเทพมหานคร ประธานส่งเสริมสำนักปฏิบัติธรรมแห่งคณะสงฆ์ฝ่ายมหานิกาย ประธานโครงการฯ อันสะท้อนถึงการรวมพลังของคณะสงฆ์ในการส่งเสริมการปฏิบัติธรรมในพระพุทธศาสนาให้มั่นคงสืบไป
ทั้งนี้ โครงการอบรมพระวิปัสสนาจารย์ทั่วประเทศจำนวน ๗๗ รูป ได้ดำเนินโครงการมาตั้งแต่วันที่ ๕ – ๑๙ มิถุนายน พ.ศ. ๒๕๖๘ ณ พระอุโบสถ วัดมหาธาตุยุวราชรังสฤษฎิ์ นับเป็นการพัฒนาศักยภาพของพระภิกษุผู้เผยแผ่ธรรมให้มีความรู้ความเข้าใจที่ลึกซึ้งในหลักวิปัสสนากรรมฐาน ทั้งยังเป็นการสร้างเครือข่ายพระวิปัสสนาจารย์ผู้ทรงคุณวุฒิ เพื่อเผยแผ่การปฏิบัติธรรมที่ถูกต้องตามแนวทางพระพุทธศาสนา แก่พุทธศาสนิกชนทั่วประเทศ อันจะนำมาซึ่งความสงบสุขทางจิตใจและเป็นรากฐานสำคัญในการพัฒนาคุณธรรมจริยธรรมของสังคม
การสร้างพระวิปัสสนาจารย์ที่มีคุณภาพจำนวน ๗๗ รูป จะเป็นกำลังสำคัญในการเผยแผ่หลักธรรมคำสอนและวิธีการปฏิบัติวิปัสสนากรรมฐานไปสู่พุทธศาสนิกชนทุกหมู่เหล่า ให้เข้าถึงแก่นแท้แห่งพระพุทธศาสนา และเป็นส่วนหนึ่งของการสร้างสังคมที่เปี่ยมด้วยสติปัญญาและสันติสุขอย่างยั่งยืน

ที่มา : https://www.thaigov.go.th/news/contents/details/97651