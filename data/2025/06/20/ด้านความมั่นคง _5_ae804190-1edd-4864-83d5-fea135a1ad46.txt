รัฐบาลไทย-ข่าวทำเนียบรัฐบาล-กรมการจัดหางาน รับสมัครพนักงานต้อนรับบนเครื่องบิน ทำงานสิงคโปร์ 100 อัตรา ตั้งแต่บัดนี้ถึง 26 มิ.ย. 68


วันศุกร์ที่ 20 มิถุนายน 2568
20/06/2568
พิมพ์
กรมการจัดหางาน รับสมัครพนักงานต้อนรับบนเครื่องบิน ทำงานสิงคโปร์ 100 อัตรา ตั้งแต่บัดนี้ถึง 26 มิ.ย. 68
นายสมชาย มรกตศรีวรรณ อธิบดีกรมการจัดหางาน เปิดเผยว่า กรมการจัดหางาน เปิดรับสมัครคนไทย ไปทำงานในประเทศสิงคโปร์ กับนายจ้างบริษัท Singapore Airlines Limited ซึ่งประกอบกิจการขนส่งทางอากาศระหว่างประเทศ จำนวน 100 อัตรา
เงินเดือน 1,550 เหรียญสิงคโปร์ หรือประมาณ 39,388 บาท โดยมีระยะเวลาจ้างงาน 5 ปี นายจ้างจัดหาที่พักให้ใน 5 วันแรก มีเงินสนับสนุนค่าอาหาร ค่าโดยสารเครื่องบินเที่ยวไป (กรุงเทพฯ - สิงคโปร์) เมื่อลงนามในสัญญาจ้าง และบัตรโดยสารเครื่องบินเที่ยวกลับ (สิงคโปร์ - กรุงเทพฯ) เมื่อทำงานครบสัญญา ค่าประกัน และฝึกอบรมระหว่างการทำงานตามกฎหมายสิงคโปร์กำหนด ผู้ที่สนใจสามารถศึกษารายละเอียดการสมัครสอบ และยื่นใบสมัครทางเว็บไซต์ของบริษัทโดยตรงที่เว็บไซต์ singaporeair.com.sg/en_UK/sg/careers ได้ตั้งแต่วันที่ 2 ถึง 26 มิถุนายน 2568 ไม่เว้นวันหยุดราชการ และศึกษารายละเอียดการรับสมัครได้ที่เว็บไซต์
doe.go.th/overseas หัวข้อ “ข่าวประกาศรับสมัคร"
นายสมชาย กล่าวต่อไปว่า สำหรับคุณสมบัติเบื้องต้น รับหญิงไทยส่วนสูง 158 เซนติเมตรขึ้นไป สามารถสื่อสารภาษาอังกฤษได้เป็นอย่างดี จบการศึกษาไม่ต่ำกว่าชั้นปริญญาตรี มีใจรักงานบริการ และสมัครใจปฏิบัติงานที่ประเทศสิงคโปร์ ซึ่งการรับสมัครในครั้งนี้เป็นการดำเนินการเพื่อจัดส่งคนหางานไปทำงานต่างประเทศโดยวิธีรัฐจัดส่ง คนหางานไม่เสียค่าสมัครหรือค่าบริการใด ๆ ทั้งสิ้น ผู้ที่ได้รับการคัดเลือกให้ไปทำงานจ่ายเพียงค่าใช้จ่ายที่จำเป็น ได้แก่ ค่าถ่ายรูป ค่าทำหนังสือเดินทาง (กรณียังไม่มี) และค่าสมัครสมาชิกกองทุนเพื่อช่วยเหลือคนหางานไปทำงานในต่างประเทศ รวมค่าใช้จ่าย ประมาณ 1,600 บาท
ทั้งนี้ กรมการจัดหางานจะประกาศรายชื่อผู้ผ่านการคัดเลือกให้ทราบโดยทั่วกัน ที่เว็บไซต์ doe.go.th/overseas หัวข้อ “ข่าวประกาศรับสมัคร” ภายในวันที่ 7 สิงหาคม 2568 ผู้สนใจสามารถสอบถามรายละเอียดเพิ่มเติมได้ที่ สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 - 10 หรือกองบริหารแรงงานไทยไปต่างประเทศ หมายเลขโทรศัพท์ 0 2245 1034 ในวันและเวลาราชการ หรือสายด่วนกระทรวงแรงงาน โทร. 1506 กด 2 กรมการจัดหางาน หรือสายด่วนกรมการจัดหางาน 1694

ที่มา : https://www.thaigov.go.th/news/contents/details/97661