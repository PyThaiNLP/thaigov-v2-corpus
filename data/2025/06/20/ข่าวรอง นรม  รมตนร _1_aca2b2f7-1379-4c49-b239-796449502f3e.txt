รัฐบาลไทย-ข่าวทำเนียบรัฐบาล-“จิราพร” ผู้แทน รบ. กล่าวสุนทรพจน์งานฉลองสมรสเท่าเทียมสถานทูตในไทย สุดปลื้ม! นานาชาติยินดีไทยก้าวหน้าสิทธิมนุษยชน


วันศุกร์ที่ 20 มิถุนายน 2568
20/06/2568
พิมพ์
“จิราพร” ผู้แทน รบ. กล่าวสุนทรพจน์งานฉลองสมรสเท่าเทียมสถานทูตในไทย สุดปลื้ม! นานาชาติยินดีไทยก้าวหน้าสิทธิมนุษยชน
“จิราพร” ผู้แทน รบ. กล่าวสุนทรพจน์งานฉลองสมรสเท่าเทียมสถานทูตในไทย สุดปลื้ม! นานาชาติยินดีไทยก้าวหน้าสิทธิมนุษยชน
ค่ำวานนี้ (19 มิถุนายน 2568) เวลา 18.30 น. ณ โรงแรมคอนราด กรุงเทพฯ นางสาวจิราพร สินธุไพร รัฐมนตรีประจำสำนักนายกรัฐมนตรี ในฐานะแขกเกียรติยศผู้แทนรัฐบาล ได้ขึ้นกล่าวสุนทรพจน์ในงาน EU-AUS-CAN-UK Pride Reception 2025 ซึ่งจัดขึ้นโดยความร่วมมือของสถานเอกอัครราชทูตสหภาพยุโรป ออสเตรเลีย แคนาดา และสหราชอาณาจักร ประจำประเทศไทย
.
นางสาวจิราพร กล่าวว่า การที่ประเทศไทยผ่านกฎหมายสมรสเท่าเทียมในปีนี้ ถือเป็นหมุดหมายสำคัญทางประวัติศาสตร์ที่ไม่เพียงสะท้อนความก้าวหน้าของชุมชน LGBTQIA+ แต่ยังแสดงให้เห็นถึงพลังของความรัก ความยุติธรรม และศักดิ์ศรีความเป็นมนุษย์ที่ไม่ควรถูกจำกัดด้วยเพศสภาพหรือรสนิยมทางเพศ การแก้ไขประมวลกฎหมายแพ่งและพาณิชย์เพื่อใช้ภาษาที่ครอบคลุมทุกเพศ ถือเป็นมากกว่าการปรับปรุงกฎหมาย แต่เป็นการสะท้อนถึงทิศทางของสังคมไทย ที่กำลังก้าวไปสู่ความเสมอภาคอย่างแท้จริง
.
“ประเทศไทยเป็นประเทศแรกในเอเชียตะวันออกเฉียงใต้ ที่รับรองการสมรสของคู่รักเพศเดียวกันตามกฎหมาย ถือเป็นก้าวที่แสดงออกถึงความเท่าเทียม และเป็นสัญญาณแห่งความหวังให้กับทั้งภูมิภาคเอเชีย อย่างไรก็ตาม การออกกฎหมายเป็นเพียงจุดเริ่มต้น ยังมีความท้าทายอีกมากที่ต้องร่วมกันขับเคลื่อน ทั้งด้านการศึกษา การสร้างความเข้าใจ และการปรับปรุงกฎหมาย รัฐบาลไทยพร้อมทำงานร่วมกับทุกภาคส่วน ทั้งในประเทศและนานาชาติ เพื่อให้ทุกคนสามารถใช้ชีวิตได้อย่างเท่าเทียม ปลอดภัย และได้รับความเคารพจากคนในสังคม” นางสาวจิราพรกล่าว
.
ในช่วงท้าย นางสาวจิราพรได้กล่าวแสดงความขอบคุณต่อสหภาพยุโรป ออสเตรเลีย แคนาดา และสหราชอาณาจักร ที่ให้การสนับสนุนอย่างต่อเนื่อง และร่วมยืนหยัดในหลักการสิทธิมนุษยชน ซึ่งเป็นแนวทางสำคัญให้ประเทศไทยเดินหน้าสู่ความเท่าเทียมอย่างยั่งยืน การจัดกิจกรรมครั้งนี้ ถือเป็นเวทีสำคัญที่สะท้อนการยอมรับของประชาคมโลก ต่อบทบาทของประเทศไทยในฐานะผู้นำด้านความเท่าเทียมในภูมิภาคเอเชียตะวันออกเฉียงใต้
///////////////////////////////////////

ที่มา : https://www.thaigov.go.th/news/contents/details/97654