รัฐบาลไทย-ข่าวทำเนียบรัฐบาล-​”เอกนัฏ“ จับมือ Bosch ดันไทยขึ้นแท่นศูนย์กลางผลิตชิ้นส่วนยานยนต์ไฟฟ้าขั้นสูง ครองเบอร์1 ผู้ผลิตยานยนต์ในภูมิภาค


วันพฤหัสบดีที่ 19 มิถุนายน 2568
19/06/2568
พิมพ์
​”เอกนัฏ“ จับมือ Bosch ดันไทยขึ้นแท่นศูนย์กลางผลิตชิ้นส่วนยานยนต์ไฟฟ้าขั้นสูง ครองเบอร์1 ผู้ผลิตยานยนต์ในภูมิภาค
​”เอกนัฏ“ จับมือ Bosch ดันไทยขึ้นแท่นศูนย์กลางผลิตชิ้นส่วนยานยนต์ไฟฟ้าขั้นสูง ครองเบอร์1 ผู้ผลิตยานยนต์ในภูมิภาค
วันที่ 17 มิถุนายน 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ให้ Mr.Stuart Brown President ASEAN Power Solution/Plant Manager นำคณะผู้บริหารจากบริษัท Robert Bosch Automotive Technology ประเทศไทย จำกัด เข้าพบ เพื่อหารือแนวทางการส่งเสริมอุตสาหกรรมการผลิตชิ้นส่วนยานยนต์ขั้นสูง โดยมี นายณัฐพล รังสิตพล ปลัดกระทรวงอุตสาหกรรม นายภาสกร ชัยรัตน์ ผู้อำนวยการสำนักงานเศรษฐกิจอุตสาหกรรม นายดุสิต อนันตรักษ์ รองอธิบดีกรมส่งเสริมอุตสาหกรรม นายเริงฤทธิ์ กุศลกรรมบถ รองผู้ว่าการนิคมอุตสาหกรรมแห่งประเทศไทย นายเกรียงศักดิ์ วงศ์พร้อมรัตน์ ผู้อำนวยการสถาบันยานยนต์ และผู้บริหารกระทรวงอุตสาหกรรม เข้าร่วม ณ ห้องประชุม อก.1 อาคารสำนักงานปลัดกระทรวงอุตสาหกรรม
การหารือในครั้งนี้ มีเป้าหมายในการส่งเสริมอุตสาหกรรมการผลิตชิ้นส่วนยานยนต์ขั้นสูง ซึ่งปัจจุบันเทคโนโลยียานยนต์ ได้พัฒนาไปอย่างรวดเร็ว เช่น เทคโนโลยีการผลิต Traction Motor (มอเตอร์ขับเคลื่อนในรถยนต์ไฟฟ้า) ที่มีการเปลี่ยนกระบวนการผลิตจากการพันขดลวด สู่การขึ้นรูปขดลวด รวมถึงเทคโนโลยี e-axle (ระบบส่งกำลังที่รวมอุปกรณ์หลายอย่างไว้ในชิ้นเดียว) เช่น Reduction Gear และ Inverter ล่าสุดคือการรวม Traction Motor Reduction Gear และ Inverter ซึ่งอาจจะเรียกว่า 3 in 1 หรือมากกว่า 3 ชิ้น (X in 1) เข้าด้วยกันตามเทคโนโลยีการผลิตของแต่ละบริษัท ซึ่งปัจจุบันการลงทุน e-axle หรือ X in 1 อยู่ในช่วงระยะเริ่มต้น โดย Bosch มีแผนดึงการลงทุนที่จะผลิตชิ้นส่วนข้างต้นมายังประเทศไทย และมีความประสงค์ขอสนับสนุนจากภาครัฐพิจารณาให้การส่งเสริมการลงทุนในการผลิตชิ้นส่วนยานยนต์ไฟฟ้าขั้นสูงดังกล่าว
รัฐมนตรีฯ เอกนัฏ กล่าวว่า รัฐบาลและกระทรวงอุตสาหกรรม ให้ความสำคัญกับการรักษาการเติบโตของเศรษฐกิจ และการพัฒนาอุตสาหกรรม โดยเฉพาะการใช้ชิ้นส่วนที่ผลิตในประเทศ และกระบวนการผลิตที่สร้างมูลค่าเพิ่ม เพื่อรักษาการเป็นฐานการผลิตยานยนต์อันดับหนึ่งในภูมิภาคอาเซียนต่อไป และมีการขยายตัวอย่างต่อเนื่องและยั่งยืน โดยต้องมีการเปลี่ยนผ่านจากยานยนต์ที่ใช้เครื่องยนต์สันดาปภายในสู่ยานยนต์แห่งอนาคตอย่างราบรื่น โดยมอบหมายให้สถาบันยานยนต์หารือกับผู้ประกอบการ เพื่อพิจารณาด้านเทคนิคและแนวทางสู่การปฏิบัติเพื่อพิจารณาเพิ่มเติมกระบวนการผลิตที่เหมาะสม และจูงใจให้เกิดการลงทุนผลิตชิ้นส่วนยานยนต์ไฟฟ้าขั้นสูงดังกล่าว โดยคำนึงถึงการให้สิทธิประโยชน์ที่เปิดกว้าง ไม่เลือกปฏิบัติ และเกิดประโยชน์ต่ออุตสาหกรรมโดยรวมของประเทศ และยินดีที่ Bosch เชื่อมั่นที่จะขยายการลงทุนในประเทศไทย

ที่มา : https://www.thaigov.go.th/news/contents/details/97642