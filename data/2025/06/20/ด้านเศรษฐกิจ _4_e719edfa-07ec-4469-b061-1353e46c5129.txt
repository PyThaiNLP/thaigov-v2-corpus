รัฐบาลไทย-ข่าวทำเนียบรัฐบาล-ปลัดฯ ณัฐพล ร่วมประชุมคณะหัวหน้าส่วนราชการระดับกระทรวงหรือเทียบเท่า ครั้งที่ 5/2568


วันพฤหัสบดีที่ 19 มิถุนายน 2568
19/06/2568
พิมพ์
ปลัดฯ ณัฐพล ร่วมประชุมคณะหัวหน้าส่วนราชการระดับกระทรวงหรือเทียบเท่า ครั้งที่ 5/2568
ปลัดฯ ณัฐพล ร่วมประชุมคณะหัวหน้าส่วนราชการระดับกระทรวงหรือเทียบเท่า ครั้งที่ 5/2568
18 มิถุนายน 2568 นายณัฐพล รังสิตพล ปลัดกระทรวงอุตสาหกรรม ร่วมประชุมคณะหัวหน้าส่วนราชการระดับกระทรวงหรือเทียบเท่า ครั้งที่ 5/2568 โดยมี นางสาวแพทองธาร ชินวัตร นายกรัฐมนตรี เป็นประธานการประชุมฯ พร้อมด้วย หัวหน้าส่วนราชการระดับกระทรวงหรือเทียบเท่า จำนวน 42 คน เข้าร่วมประชุม ณ ห้องประชุม The Synergy Hall ชั้น 6 อาคาร C Energy Complex (EnCo) กระทรวงพลังงาน ถนนวิภาวดีรังสิต เขตจตุจักร กรุงเทพฯ
การประชุมฯ ในครั้งนี้ นายกรัฐมนตรี ได้มอบนโยบายว่า สถานการณ์ในปัจจุบันทั้งในประเทศและต่างประเทศ มีความเคลื่อนไหวและเปลี่ยนแปลงอย่างรวดเร็ว โดยเฉพาะข้อมูลข่าวสาร ซึ่งประชาชนได้รับข้อมูลมากมาย ทั้งข้อมูลที่ไม่มีที่มา หรือการสร้างขึ้นที่ของ AI บางครั้งอาจทำให้เกิดความสับสน จึงสั่งการให้กระทรวงดิจิทัลเพื่อเศรษฐกิจและสังคม ติดตามและดำเนินการจัดการข่าวปลอม (Fake News) อย่างจริงจังมากยิ่งขึ้น เพื่อสร้างความเชื่อมั่นและความเข้าใจที่ถูกต้องให้แก่ประชาชน พร้อมเน้นย้ำการผลักดันการเบิกจ่ายงบประมาณให้ทันการณ์ โดยขอความร่วมมือจากทุกหน่วยงานเร่งรัดเบิกจ่ายที่ค้างอยู่ให้แล้วเสร็จ หากดำเนินการล่าช้าอาจจะทำให้สูญเสียโอกาสสำคัญในการพัฒนาประเทศ
นอกจากนี้ยังกล่าวถึงสถานการณ์ระหว่างไทย-กัมพูชา ซึ่งรัฐบาลได้ดำเนินการด้วยแนวทางสันติวิธีมาโดยตลอด และพยายามทำให้สถานการณ์กลับเข้าสู่ภาวะปกติโดยเร็วที่สุด เพื่อให้ประชาชนได้สามารถกลับไปดำเนินชีวิต ประกอบอาชีพ และเลี้ยงดูครอบครัวได้อย่างมั่นคง โดยขอให้ทุกกระทรวงและผู้บริหารระดับสูงของทุกหน่วยงาน เร่งดูแลพี่น้องประชาชนในความรับผิดชอบของตนเอง ทำให้ประชาชนเกิดความมั่นใจ และมีความปลอดภัยในการดำรงชีวิต ทุกหน่วยงานจะต้องบูรณาการการทำงานร่วมกันเพื่อให้เกิดประโยชน์สูงสุดต่อประชาชนและประเทศชาติ

ที่มา : https://www.thaigov.go.th/news/contents/details/97646