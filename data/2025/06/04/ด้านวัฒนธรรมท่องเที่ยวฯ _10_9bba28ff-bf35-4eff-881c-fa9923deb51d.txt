รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา ร่วมพิธีถวายเครื่องราชสักการะและจุดเทียนถวายพระพรชัยมงคล สมเด็จพระนางเจ้าฯ พระบรมราชินี


วันพุธที่ 4 มิถุนายน 2568
รมว.ท่องเที่ยวและกีฬา ร่วมพิธีถวายเครื่องราชสักการะและจุดเทียนถวายพระพรชัยมงคล สมเด็จพระนางเจ้าฯ พระบรมราชินี
รมว.ท่องเที่ยวและกีฬา ร่วมพิธีถวายเครื่องราชสักการะและจุดเทียนถวายพระพรชัยมงคล สมเด็จพระนางเจ้าฯ พระบรมราชินี
วันที่ 3 มิถุนายน 2568 เวลา 19.49 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา พร้อมด้วยนางญาณิกา เทียนทอง ภริยา, นายเศกสันฐ์ ง้าวสุวรรณ์ ผู้ช่วยปลัดกระทรวงการท่องเที่ยวและกีฬา และคณะผู้บริหาร ข้าราชการกระทรวงการท่องเที่ยวและกีฬา ร่วมพิธีถวายเครื่องราชสักการะและพิธีจุดเทียนถวายพระพรชัยมงคล เนื่องในโอกาสวันเฉลิมพระชนมพรรษา สมเด็จพระนางเจ้าฯ พระบรมราชินี ณ เวทีใหญ่ ท้องสนามหลวง โดยมีนายกรัฐมนตรีและคู่สมรสเดินทางมาเป็นประธานในพิธี พร้อมด้วยคณะรัฐมนตรี ข้าราชการ และประชาชนจากทุกภาคส่วน ร่วมแสดงความจงรักภักดีอย่างพร้อมเพรียง
ในการนี้ นายสรวงศ์ เทียนทอง และภริยา ได้ยืนประจำตำแหน่งร่วมกับคณะรัฐมนตรี คณะผู้บริหารระดับสูง และคู่สมรส เพื่อร่วมถวายเครื่องราชสักการะพุ่มทอง-พุ่มเงิน และจุดเทียนถวายพระพรชัยมงคลเบื้องหน้าพระฉายาลักษณ์สมเด็จพระนางเจ้าฯ พระบรมราชินี โดยภายหลังจากที่นายกรัฐมนตรีได้กล่าวกราบบังคมทูลถวายพระพรชัยมงคลและนำประชาชนกล่าวคำถวายพระพรชัยมงคล ผู้ร่วมพิธีต่างพร้อมใจเปล่งเสียง “ทรงพระเจริญ” ดังกึกก้อง สะท้อนถึงพลังแห่งความจงรักภักดีและสำนึกในพระมหากรุณาธิคุณอันหาที่สุดมิได้
จากนั้นวงดุริยางค์ได้บรรเลงเพลงสรรเสริญพระบารมี และร่วมขับร้องเพลงสดุดีจอมราชา 2 รอบ ท่ามกลางบรรยากาศอันปลื้มปีติของประชาชนผู้ร่วมพิธี
การเข้าร่วมพิธีในครั้งนี้ของรัฐมนตรีว่าการกระทรวงการท่องเที่ยวและกีฬา พร้อมคณะผู้บริหาร ข้าราชการ และบุคลากรในสังกัด ถือเป็นการแสดงออกถึงความสามัคคี ความจงรักภักดี และความมุ่งมั่นในการน้อมนำแนวพระราชดำรัสและพระราชปณิธานเป็นแนวทางในการขับเคลื่อนภารกิจของกระทรวง เพื่อประโยชน์สุขของประชาชนและประเทศชาติ ภายใต้ร่มพระบารมีแห่งสถาบันพระมหากษัตริย์ไทย

ที่มา : https://www.thaigov.go.th/news/contents/details/97125