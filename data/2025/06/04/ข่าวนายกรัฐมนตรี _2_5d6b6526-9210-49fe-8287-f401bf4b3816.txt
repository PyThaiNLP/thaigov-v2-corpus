รัฐบาลไทย-ข่าวทำเนียบรัฐบาล-นายกรัฐมนตรีร่วมกิจกรรม  “Pride for All” ส่งเสริมความเท่าเทียมทุกเพศ สร้างสังคมที่เคารพศักดิ์ศรีความเป็นมนุษย์ที่ทำเนียบรัฐบาล


วันพุธที่ 4 มิถุนายน 2568
04/06/2568
พิมพ์
นายกรัฐมนตรีร่วมกิจกรรม  “Pride for All” ส่งเสริมความเท่าเทียมทุกเพศ สร้างสังคมที่เคารพศักดิ์ศรีความเป็นมนุษย์ที่ทำเนียบรัฐบาล
นายกรัฐมนตรีร่วมกิจกรรม  “Pride for All” ส่งเสริมความเท่าเทียมทุกเพศ สร้างสังคมที่เคารพศักดิ์ศรีความเป็นมนุษย์ที่ทำเนียบรัฐบาล
วันนี้ (4 มิ.ย. 68) เวลา 09.30 น. ณ บริเวณโถงกลาง ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ นำคณะผู้บริหารและเจ้าหน้าที่กระทรวงการพัฒนาสังคมและความมั่นคงของมนุษย์ เข้าพบนางสาวแพทองธาร ชินวัตร นายกรัฐมนตรี เพื่อจัดกิจกรรมรณรงค์สร้างความเท่าเทียมระหว่างเพศในสังคม เนื่องในเดือนแห่งการเฉลิมฉลองความภาคภูมิใจ Pride for All โดยมีคณะรัฐมนตรี และผู้บริหารจากหน่วยงานในสังกัด พม. เข้าร่วม
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรีและคณะรัฐมนตรีได้เยี่ยมชมนิทรรศการ “Pride for All” ซึ่งจัดแสดงเรื่องราวของการเคลื่อนไหวเพื่อสิทธิเสรีภาพของกลุ่มผู้มีความหลากหลายทางเพศ และร่วมหยิบยื่นกำลังใจแก่ผู้ปฏิบัติงานภาคสนามในการขับเคลื่อนประเด็นด้านสิทธิมนุษยชนในสังคมไทย จากนั้น นายกรัฐมนตรีได้ร่วมติดเข็มกลัดไพรด์ (Pride Pin) โดยนายกรัฐมนตรีกล่าวเน้นย้ำว่า รัฐบาลพร้อมสนับสนุนทุกความหลากหลาย เพราะความหลากหลายคือพลังของสังคม การเคารพในสิทธิและศักดิ์ศรีของเพื่อนมนุษย์เป็นพื้นฐานของการอยู่ร่วมกัน รัฐบาลยืนยันที่จะสร้างพื้นที่ปลอดภัยและเท่าเทียมสำหรับทุกคน ไม่ว่าคุณจะเป็นใคร ทุกคนมีคุณค่าและสมควรได้รับโอกาสที่เท่าเทียมกัน
ภายหลังการเยี่ยมชมนิทรรศการ นายกรัฐมนตรี พร้อมด้วยปลัดกระทรวงการพัฒนาสังคมและความมั่นคงของมนุษย์ อธิบดีกรมกิจการสตรีและสถาบันครอบครัว และผู้แทนเครือข่ายได้ร่วมกิจกรรมเชิงสัญลักษณ์เฉลิมฉลองเดือนแห่งความภาคภูมิใจ โดยแต่ละคนถือตัวอักษรภาษาอังกฤษคำว่า P-R-I-D-E และนำไปปักลงบนฐาน เพื่อสะท้อนถึงการต้อนรับเดือนแห่งการเฉลิมฉลองความภาคภูมิใจของกลุ่มบุคคลที่มีความหลากหลายทางเพศ
“เดือนมิถุนายนถือเป็นเดือนแห่งความภาคภูมิใจของกลุ่มบุคคลที่มีความหลากหลายทางเพศ (Pride Month) เพื่อร่วมระลึกถึงเหตุการณ์การจลาจลสโตนวอลล์ ในวันที่ 28 มิถุนายน ค.ศ. 1969 ซึ่งเป็นจุดเริ่มต้นของกลุ่มบุคคลที่มีความหลากหลายทางเพศในการต่อสู้เรียกร้องสิทธิ โอกาส และเสรีภาพการใช้ชีวิตอย่างเท่าเทียมในสังคมตามหลักการสิทธิมนุษยชน และต่อมาได้ขยายประเด็นการเคลื่อนไหวเพื่อส่งเสริมให้บุคคลทุกเพศภาคภูมิใจในคุณค่าและศักดิ์ศรีของตนเอง รวมทั้งสร้างการยอมรับในความแตกต่างหลากหลาย การเคารพในศักดิ์ศรีความเป็นมนุษย์ของบุคคลทุกเพศในทุกมิติ” นายจิรายุ กล่าว

ที่มา : https://www.thaigov.go.th/news/contents/details/97099