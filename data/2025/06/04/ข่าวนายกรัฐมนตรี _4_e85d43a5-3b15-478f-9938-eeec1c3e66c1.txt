รัฐบาลไทย-ข่าวทำเนียบรัฐบาล-นายกรัฐมนตรี ชี้แจง สถานการณ์ชายแดน ไทย-กัมพูชา ยันรัฐบาลเดินหน้ารักษาอธิปไตย ปฏิบัติด้วยสันติวิธี แต่พร้อมรับมือทุกสถานการณ์ที่จะเกิดขึ้น


วันพุธที่ 4 มิถุนายน 2568
04/06/2568
พิมพ์
นายกรัฐมนตรี ชี้แจง สถานการณ์ชายแดน ไทย-กัมพูชา ยันรัฐบาลเดินหน้ารักษาอธิปไตย ปฏิบัติด้วยสันติวิธี แต่พร้อมรับมือทุกสถานการณ์ที่จะเกิดขึ้น
นายกรัฐมนตรี ชี้แจง สถานการณ์ชายแดน ไทย-กัมพูชา ยันรัฐบาลเดินหน้ารักษาอธิปไตย ปฏิบัติด้วยสันติวิธี แต่พร้อมรับมือทุกสถานการณ์ที่จะเกิดขึ้น
วันนี้ (4 มิถุนายน 2568) เวลา 11.30 น. ณ บริเวณโถงกลาง ตึกบัญชาการ 1 ทำเนียบรัฐบาล นางสาวแพทองธาร ชินวัตร นายกรัฐมนตรี ให้สัมภาษณ์ภายหลังการประชุมคณะรัฐมนตรี (ครม.) ถึงสถานการณ์ชายแดน ไทย-กัมพูชา ในพื้นที่อำเภอน้ำยืน จังหวัดอุบลราชธานี ว่า ตนเองเน้นย้ำความเป็นหนึ่งเดียวกัน ถือเป็นสิ่งสำคัญอย่างยิ่งที่คนไทยทุกคนต้องรักและสามัคคีกัน ซึ่งปัญหาที่เกิดขึ้นไม่ใช่ประเด็นของการเมืองภายในประเทศที่จะต้องมีการแบ่งฝ่ายว่า “ฝ่ายรัฐบาลทำงานดีหรือไม่ดี ทหารทำงานดีหรือไม่ดี” แต่ทุกคนต้องช่วยกัน
“ทุก ๆ สื่อ ต้องขอให้ช่วยเหลือกัน เพราะสื่อมีอิทธิพลทางความคิดต่อคนกลุ่มมากจำเป็นต้องสื่อสารกับคนทุกคน ให้เข้าใจถูกต้องว่า เมื่อมีปัญหาระหว่างประเทศ คนไทยต้องสามัคคีกัน ถึงจะมีแรงในการต่อสู้ พูดคุยเจรจา ต้องใช้ความสามัคคีเป็นหนึ่งเดียวกัน เพื่อสนับสนุนซึ่งกันและกัน” นายกรัฐมนตรี ระบุ
นายกรัฐมนตรีกล่าวต่อไปว่า ไม่ใช่พรรคการเมืองใดพรรคการเมืองหนึ่ง  แต่ทั้งรัฐบาล ฝ่ายค้าน ประชาชน ทุกคนคือคนไทยและประเทศไทย ซึ่งต้องให้ความร่วมมือ  การแสดงความคิดเห็นหรือการปล่อยเฟคนิวส์ เป็นสิ่งที่ไม่จำเป็น ทั้งนี้ รัฐบาลได้ดำเนินการอย่างเต็มที่ ในการรักษาอธิปไตยของประเทศไทยไว้ โดยรัฐบาลและทหารได้มีการพูดคุยหารืออยู่ตลอดเวลาว่าจะไปในทิศทางใดและอย่างไร รวมถึงความปลอดภัยได้เตรียมพร้อมไว้แล้ว หากเกิดการปะทะ สถานการณ์มีความรุนแรงขึ้น  แม้ประเทศไทยจะใช้สันติวิธี แต่เมื่อเกิดเหตุการณ์ที่ผิดคาด ก็พร้อมที่รับมือกับสถานการณ์ทุกรูปแบบ อย่างไรก็ตาม ประเทศไทยเลือกสันติวิธี เพราะไม่ต้องการให้มีการปะทะ ไม่ต้องการให้เกิดการเสียเลือดเสียเนื้อไม่ว่าจะเป็นคนของประเทศไหน
“เครื่องมือและอุปกรณ์มีความพร้อม แต่พร้อมที่พูดคุยได้ในทุกระดับ ซึ่งวันนี้ นายภูมิธรรม เวชยชัย รองนายกรัฐมนตรี และรัฐมนตรีว่าการกระทรวงกลาโหมจะมีการเดินลงพื้นที่เพื่อให้กำลังใจผู้ปฏิบัติงาน  รวมทั้งจะมีการประชุมคณะกรรมาธิการเขตแดนร่วม หรือ Joint Boundary Committee (JBC) ไทย-กัมพูชา ในวันที่ 14 มิถุนายน 68” นายกรัฐมนตรี ย้ำ
นายกรัฐมนตรีกล่าวต่อไปว่า ช่วงระยะเวลาก่อนถึงวันที่ 14 มิถุนายน 68 คนในชาติต้องรักกันและเข้าใจด้วยว่า ความร่วมมือต่าง ๆ เป็นสิ่งสำคัญมาก ส่วนรายละเอียดของการพูดคุยในทุกระดับนั้น ยังไม่สามารถเปิดเผยได้ทั้งหมด ขอให้ทุก ๆ คนเข้าใจ และขอย้ำว่า อย่ามองเป็นเรื่องการเมือง ทำให้คนที่ไม่สนับสนุนออกมาต่อสู้กัน วันนี้ คนไทยต้องร่วมมือกัน เพื่อที่จะปกป้องพื้นที่ ปกป้องคนไทย คือ สิ่งสำคัญ

ที่มา : https://www.thaigov.go.th/news/contents/details/97108