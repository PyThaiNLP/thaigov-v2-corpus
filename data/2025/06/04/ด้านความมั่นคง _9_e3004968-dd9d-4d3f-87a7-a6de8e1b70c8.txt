รัฐบาลไทย-ข่าวทำเนียบรัฐบาล-ทส. เร่งติดตามการแก้ไขปัญหาการปนเปื้อนแม่น้ำกก – แม่น้ำสาย - แม่น้ำโขง ขอทุกหน่วยงานเพิ่มความเข้มข้นในการดำเนินงาน พร้อมมอบ คพ. เป็นหลักในการชี้แจงทำความเข้าใจไปสู่ประชาชนอย่างต่อเนื่อง


วันพุธที่ 4 มิถุนายน 2568
ทส. เร่งติดตามการแก้ไขปัญหาการปนเปื้อนแม่น้ำกก – แม่น้ำสาย - แม่น้ำโขง ขอทุกหน่วยงานเพิ่มความเข้มข้นในการดำเนินงาน พร้อมมอบ คพ. เป็นหลักในการชี้แจงทำความเข้าใจไปสู่ประชาชนอย่างต่อเนื่อง
ทส. เร่งติดตามการแก้ไขปัญหาการปนเปื้อนแม่น้ำกก – แม่น้ำสาย - แม่น้ำโขง ขอทุกหน่วยงานเพิ่มความเข้มข้นในการดำเนินงาน พร้อมมอบ คพ. เป็นหลักในการชี้แจงทำความเข้าใจไปสู่ประชาชนอย่างต่อเนื่อง
วันที่ 4 มิถุนายน 2568 เวลา 08.30 น. นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม (ปกท.ทส.) เป็นประธานการประชุมติดตามการแก้ไขปัญหาการปนเปื้อนในแม่น้ำกก แม่น้ำสาย และแม่น้ำโขง เพื่อเพิ่มประสิทธิภาพการดำเนินงานแก้ไขปัญหาการปนเปื้อน และการติดตามประเมินผลการดำเนินงานอย่างใกล้ชิด เพื่อสร้างความเชื่อมั่นให้กับประชาชนในพื้นที่ถึงการเร่งแก้ไขปัญหาให้กับประชาชนอย่างจริงจัง โดยในการประชุมมีคณะผู้บริหารระดับสูงในสังกัดกระทรวงทรัพยากรธรรมชาติและสิ่งแวดล้อม รองผู้ว่าราชการจังหวัดเชียงราย รองผู้ว่าราชการจังหวัดเชียงใหม่ หัวหน้าส่วนราชการในระดับพื้นที่ และหน่วยงานที่เกี่ยวข้องเข้าร่วมประชุม ณ ห้องประชุม ชั้น 17 กระทรวงทรัพยากรธรรมชาติและสิ่งแวดล้อม และผ่านระบบการประชุม VDO Conference
โอกาสนี้ ปลัดกระทรวงฯ ได้แจ้งให้ที่ประชุมรับทราบถึงข้อห่วงใยของนายกรัฐมนตรี (นางสาวแพทองธาร ชินวัตร) และรัฐมนตรีว่าการกระทรวงทรัพยากรธรรมชาติและสิ่งแวดล้อม (ดร.เฉลิมชัย ศรีอ่อน) ในการติดตามการแก้ไขปัญหาการปนเปื้อนในแม่น้ำกก - แม่น้ำสาย - แม่น้ำโขง ซึ่งได้สั่งการให้เพิ่มความเข้มข้นในการแก้ไขปัญหา ตามแผนการดำเนินงานทั้งในระยะสั้น ระยะกลาง และระยะยาว โดยเน้นการสื่อสารทำความเข้าใจกับภาคประชาชนทั้งในพื้นที่จังหวัดเชียงใหม่ และจังหวัดเชียงราย สำหรับแนวทางการดำเนินการเพื่อเร่งรัดการแก้ไขปัญหาได้มอบหมายให้ 1) จัดตั้งศูนย์เฝ้าระวังการปนเปื้อนในแม่น้ำกกและแม่น้ำสายในพื้นที่จังหวัดเชียงใหม่และจังหวัดเชียงราย พร้อมทั้งจัดชุดหน่วยปฏิบัติการเคลื่อนที่เร็วประจำอยู่ในพื้นที่ทั้ง 3 จุด 2) การสื่อสารและชี้แจงข่าว มอบหมายให้อธิบดีกรมควบคุมพิษ เป็นหน่วยงานหลักในการชี้แจงข่าว สร้างการรับรู้ความเข้าใจให้แก่ประชาชนในพื้นที่ เพื่อสร้างความมั่นใจให้กับประชาชนว่าภาครัฐไม่ได้นิ่งนอนใจและพร้อมแก้ไขปัญหา 3) มอบหมายให้ผู้ตรวจราชการกระทรวงทรัพยากรธรรมชาติและสิ่งแวดล้อมในเขตพื้นที่รับผิดชอบลงพื้นที่ตรวจติดตามการดำเนินงาน และ 4) มอบหมายให้กรมทรัพยากรน้ำเร่งดำเนินการจัดทำฝายดักตะกอนโดยด่วน ทั้งนี้ ในการดำเนินงานเพื่อเร่งแก้ไขปัญหาให้กับพี่น้องประชาชน กระทรวงทรัพยากรธรรมชาติและสิ่งแวดล้อม พร้อมให้การสนับสนุนการดำเนินงานในพื้นที่อย่างเต็มกำลัง

ที่มา : https://www.thaigov.go.th/news/contents/details/97122