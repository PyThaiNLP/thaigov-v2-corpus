รัฐบาลไทย-ข่าวทำเนียบรัฐบาล-"วราวุธ" ประณาม มิจฉาชีพในคราบ จนท.เทศบาล พิจิตร ปลอมบัตรคนกลุ่มเปราะบาง-กดเงิน สูญ 2 ล้าน วอน สังคมช่วยสอดส่อง อย่าซ้ำเติม


วันพุธที่ 4 มิถุนายน 2568
"วราวุธ" ประณาม มิจฉาชีพในคราบ จนท.เทศบาล พิจิตร ปลอมบัตรคนกลุ่มเปราะบาง-กดเงิน สูญ 2 ล้าน วอน สังคมช่วยสอดส่อง อย่าซ้ำเติม
"วราวุธ" ประณาม มิจฉาชีพในคราบ จนท.เทศบาล พิจิตร ปลอมบัตรคนกลุ่มเปราะบาง-กดเงิน สูญ 2 ล้าน วอน สังคมช่วยสอดส่อง อย่าซ้ำเติม
วันที่ 4 มิถุนายน 2568 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวถึงกรณีตำรวจสอบสวนกลาง (CIB) โดยกองบังคับการปราบปราม (บก.ป.) จับกุมเจ้าหน้าที่เทศบาล 3 ราย ในจังหวัดพิจิตร เนื่องจากร่วมกันทำเอกสารปลอมจากบัตรประจำตัวประชาชนของกลุ่มเปราะบาง ได้แก่ คนพิการ ผู้ป่วยติดเตียง ผู้มีรายได้น้อย แล้วปลอมแปลงเอกสารเพื่อออกหนังสือรับรองเงินเดือนอ้างเป็น เจ้าหน้าที่หน่วยงานภาครัฐ ประกอบการขออนุมัติบัตรสินเชื่อเงินสด เพื่อกดเงินสดออกมาใช้จ่ายส่วนตัว พบความเสียหายประมาณ 2 ล้านบาท นั้น ในฐานะที่กระทรวงการพัฒนาสังคมและความมั่นคงของมนุษย์มีหน้าที่ให้การช่วยเหลือดูแลพี่น้องกลุ่มเปราะบาง ซึ่งเป็นกลุ่มเสี่ยงสูงที่จะตกเป็นเหยื่อของกลุ่มมิจฉาชีพ ขอประณามการกระทำดังกล่าว ผู้ก่อเหตุขาดมนุษยธรรมเป็นอย่างยิ่ง อีกทั้งเป็นการกระทำความผิดฐานปลอมเอกสาร ทำให้เกิดความเสียหายแก่ผู้อื่น ต้องระวางโทษสูงสุดทั้งจำทั้งปรับ
เพื่อเป็นการป้องกันไม่ให้มีเหตุการณ์ลักษณะนี้เกิดขึ้นซ้ำ ขอให้คนในครอบครัวของพี่น้องกลุ่มเปราะบาง พ่อแม่ ญาติพี่น้อง ช่วยกันเพิ่มความระมัดระวังมากขึ้น ตรวจสอบบุคคลหรือหน่วยงานที่มาขอเอกสารประจำตัว อาทิ บัตรประจำตัวประชาชน บัตรประจำตัวคนพิการ เพื่อนำไปประกอบการทำธุรกรรม สัญญากู้กับสถาบันการเงิน รวมถึงการมอบให้ผู้อื่นไปทำธุรกรรมแทน การเซ็นรับรอบเอกสารทุกประเภท พร้อมขอให้สังคมช่วย สอดส่องเป็นหูเป็นตา ไม่ให้เกิดปัญหาซ้ำเติมกับคนกลุ่มเปราะบาง ทั้งนี้ หากพี่น้องกลุ่มเปราะบางที่มีข้อสงสัย ได้รับความเสียหาย ต้องการความช่วยเหลือเร่งด่วน ขอให้โทรแจ้ง ศูนย์เร่งรัดจัดการสวัสดิภาพประชาชน (ศรส.) ผ่านสายด่วน พม. โทร. 1300 ตลอด 24 ชั่วโมง
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #ทุจริต #โกงเงิน #กลุ่มเปราะบาง #พิจิตร

ที่มา : https://www.thaigov.go.th/news/contents/details/97102