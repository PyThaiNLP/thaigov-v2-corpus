รัฐบาลไทย-ข่าวทำเนียบรัฐบาล-วธ.ปักหมุดเที่ยวชมมนต์เสน่ห์ล้านนา “ชุมชนวัดศรีสุพรรณ” สุดยอดชุมชนยลวิถี ยลศิลป์อุโบสถเงิน เครื่องเงินวิจิตร แอ่วถนนคนเดินวัวลาย สัมผัสกลิ่นอายล้านนา เรียนรู้งานศิลป์ ลิ้มลองอาหารพ


วันพุธที่ 4 มิถุนายน 2568
วธ.ปักหมุดเที่ยวชมมนต์เสน่ห์ล้านนา “ชุมชนวัดศรีสุพรรณ” สุดยอดชุมชนยลวิถี ยลศิลป์อุโบสถเงิน เครื่องเงินวิจิตร แอ่วถนนคนเดินวัวลาย สัมผัสกลิ่นอายล้านนา เรียนรู้งานศิลป์ ลิ้มลองอาหารพ
วธ.ปักหมุดเที่ยวชมมนต์เสน่ห์ล้านนา “ชุมชนวัดศรีสุพรรณ” สุดยอดชุมชนยลวิถี ยลศิลป์อุโบสถเงิน เครื่องเงินวิจิตร แอ่วถนนคนเดินวัวลาย สัมผัสกลิ่นอายล้านนา เรียนรู้งานศิลป์ ลิ้มลองอาหารพื้นเมือง ต่อยอดเศรษฐกิจท้องถิ่นและยกระดับการท่องเที่ยวเชิงวัฒนธรรม
วธ.ปักหมุดเที่ยวชมมนต์เสน่ห์ล้านนา “ชุมชนวัดศรีสุพรรณ” สุดยอดชุมชนยลวิถี ยลศิลป์อุโบสถเงิน เครื่องเงินวิจิตร แอ่วถนนคนเดินวัวลาย สัมผัสกลิ่นอายล้านนา เรียนรู้งานศิลป์ ลิ้มลองอาหารพื้นเมือง ต่อยอดเศรษฐกิจท้องถิ่นและยกระดับการท่องเที่ยวเชิงวัฒนธรรม
เมื่อวันที่ 31 พฤษภาคม 2568 นายประสพ เรียงเงิน ปลัดกระทรวงวัฒนธรรม เป็นประธานพิธีเปิดชุมชนวัดศรีสุพรรณ 1 ใน 10 สุดยอดชุมชนต้นแบบ “เที่ยวชุมชน ยลวิถี” ประจำปีงบประมาณ พ.ศ. 2567 ณ ชุมชนวัดศรีสุพรรณ จังหวัดเชียงใหม่ โดยมีพระครูพิทักษ์สุทธิคุณ เจ้าอาวาสวัดศรีสุพรรณ นายวีรพงศ์ ฤทธิ์รอด รองผู้ว่าราชการจังหวัดเชียงใหม่ นายสุรพล เกียรติไชยากร ที่ปรึกษารัฐมนตรีว่าการกระทรวงการท่องเที่ยวและกีฬา นายสถาพร เที่ยงธรรม ผู้ตรวจราชการกระทรวงวัฒนธรรม นายวิเชียร สุขสร้อย เลขานุการรัฐมนตรีว่าการกระทรวงวัฒนธรรม นางสาวลิปิการ์ กำลังชัยรองอธิบดีกรมส่งเสริมวัฒนธรรมและกำลัง รักษาราชการแทนอธิบดีกรมส่งเสริมวัฒนธรรม ผศ.ว่าที่ ร.ต.ดรณ์ สุทธิภิบาล ประธานคลัสเตอร์เครื่องเงินวัวลาย  วัฒนธรรมจังหวัดในพื้นที่จังหวัดภาคเหนือ หัวหน้าส่วนราชการ ชาวชุมชนวัดศรีสุพรรณ เครือข่ายวัฒนธรรม และนักท่องเที่ยวจำนวนมาก
โดยก่อนพิธีเปิด ปลัดกระทรวงวัฒนธรรม เยี่ยมชมอัตลักษณ์ชาวชุมชนวัดศรีสุพรรณ “ตอกดุนลายแผ่นโลหะ” และเปิดป้ายพิพิธภัณฑ์หอศิลป์ล้านนา ณ บ้านพ่อครูดิเรก สิทธิการ ศิลปินแห่งชาติ สาขาทัศนศิลป์ พ.ศ. 2565 ครูภูมิปัญญาสาขาอุตสาหกรรมและหัตถกรรม (สล่าดุนโลหะ) ตลอดจนเยี่ยมชมภายในพิพิธภัณฑ์หอศิลป์ล้านนา พร้อมกันทั้งร่วมตอกดุนลายพวงกุญแจที่ระลึกและมอบเกียรติบัตรแก่ผู้ชนะเลิศการประกวดสลักดุน 6 ราย เพื่อแสดงความยินดีและเป็นขวัญกำลังใจในการสืบสานงานศิลปะล้านนาอีกด้วย
ปลัด วธ. กล่าวว่า มีความยินดีเป็นอย่างยิ่งที่ชุมชนต้นแบบ “เที่ยวชุมชน ยลวิถี” ชุมชนวัดศรีสุพรรณ ชุมชนที่ประจักษ์พร้อมด้วยศักยภาพและความเข้มแข็งของคนในชุมชนในการขับเคลื่อนงานวัฒนธรรม สอดคล้องนโยบาย วธ.ที่มุ่งนำทุนทางวัฒนธรรมที่มีอยู่ในชุมชนมาพัฒนาต่อยอด สร้างคุณค่าและมูลค่าเพิ่มทางเศรษฐกิจ ผ่านการท่องเที่ยวเชิงวัฒนธรรมสร้างสรรค์ ซึ่งชุมชนวัดศรีสุพรรณมีจุดเด่นด้านการอนุรักษ์วัฒนธรรมล้านนา วิถีชุมชน และหัตถกรรมเครื่องเงินอันเลื่องชื่อ โดยชุมชนวัดศรีสุพรรณตั้งอยู่บนถนนวัวลายถือเป็นแหล่งท่องเที่ยวเชิงวัฒนธรรมที่มีชีวิต โดยมีอุโบสถเงิน เป็นอุโบสถที่สร้างจากเงินและโลหะแห่งแรกของโลกเป็นจุดเด่นสำคัญ ดึงดูดนักท่องเที่ยวทั้งชาวไทยและต่างชาติให้มาเยี่ยมชมความงดงามของสถาปัตยกรรมล้านนา
ทั้งนี้ นักท่องเที่ยวสามารถสัมผัสวิถีชีวิตท้องถิ่นผ่านกิจกรรมต่าง ๆ เช่น การทำเครื่องเงิน การเวียนเทียน ในคืนวันเสาร์และเวิร์กช็อปดุนลายที่เปิดสอนโดยช่างฝีมือในชุมชน รวมถึงร่วมพิธีสืบชะตาแบบล้านนา อันเป็นประเพณีที่สืบทอดกันมายาวนาน นอกจากนี้มีตลาดวัฒนธรรมถนนคนเดินวัวลายที่รวบรวมสินค้าทำมือ เช่น เครื่องประดับ เครื่องเขิน และงานศิลปะพื้นบ้าน รวมถึงอาหารท้องถิ่นอย่างข้าวซอย ไส้อั่ว แกงฮังเล และขนมไทยพื้นเมืองให้นักท่องเที่ยวได้ลิ้มลองอย่างจุใจ
“จังหวัดเชียงใหม่เป็นจุดหมายยอดนิยมของนักท่องเที่ยวด้วยความงดงามของธรรมชาติ ศิลปวัฒนธรรมและความเป็นเอกลักษณ์ของล้านนา อีกทั้งรายล้อมด้วยสถานที่ท่องเที่ยวทางศาสนาและวัฒนธรรมมากมาย เช่น วัดพระธาตุดอยสุเทพ วัดสวนดอก วัดโลกโมฬี รวมถึงพิพิธภัณฑ์หอศิลป์ล้านนาและบ้านพ่อครูดิเรก สิทธิการ ศิลปินแห่งชาติด้านการทำเครื่องเงิน จึงขอเชิญชวนนักท่องเที่ยวร่วมเปิดประสบการณ์ “เที่ยวชุมชน ยลวิถี” ที่ชุมชนวัดศรีสุพรรณ เพื่อร่วมกันขับเคลื่อนเศรษฐกิจฐานราก ส่งเสริมการท่องเที่ยวเชิงวัฒนธรรมอย่างยั่งยืน และช่วยสร้างรายได้ให้กับชุมชนท้องถิ่น”

ที่มา : https://www.thaigov.go.th/news/contents/details/97080