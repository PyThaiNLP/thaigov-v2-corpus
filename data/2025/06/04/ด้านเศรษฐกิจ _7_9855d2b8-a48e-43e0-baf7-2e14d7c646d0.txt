รัฐบาลไทย-ข่าวทำเนียบรัฐบาล-“รมว.นฤมล” ประชุมคณะอนุกรรมการฯ EUDR ตั้งเป้าผลักดันเกษตรกรไทยไม่รุกรานป่า รักษามาตรฐานกลุ่ม Low Risk 


วันพุธที่ 4 มิถุนายน 2568
“รมว.นฤมล” ประชุมคณะอนุกรรมการฯ EUDR ตั้งเป้าผลักดันเกษตรกรไทยไม่รุกรานป่า รักษามาตรฐานกลุ่ม Low Risk
“รมว.นฤมล” ประชุมคณะอนุกรรมการฯ EUDR ตั้งเป้าผลักดันเกษตรกรไทยไม่รุกรานป่า รักษามาตรฐานกลุ่ม Low Risk พร้อมแต่งตั้งคณะทำงานฯ 4 ด้านหลัก เพื่อยกระดับเกษตรไทยในระดับสากล
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ เป็นประธานการประชุมคณะอนุกรรมการขับเคลื่อนการดำเนินงานตามกฎระเบียบว่าด้วยสินค้าปลอดการตัดไม้ทำลายป่าของสหภาพยุโรป (EU Deforestation Regulation: EUDR) ครั้งที่ 1/2568 โดยมีผู้แทนหน่วยงานที่เกี่ยวข้อง เข้าร่วมประชุม ณ ห้องประชุมกระทรวงเกษตรและสหกรณ์ (134 - 135) และผ่านระบบ Zoom Meeting
ซึ่งคณะอนุกรรมการขับเคลื่อนการดำเนินงานตามกฎระเบียบว่าด้วยสินค้าปลอด การตัดไม้ทำลายป่าของสหภาพยุโรป (EU Deforestation Regulation: EUDR) จัดตั้งขึ้นตามมติที่ประชุมคณะกรรมการระดับชาติฯ EUDR ครั้งที่ 1/2568 เมื่อวันที่ 30 เมษายน 2568 โดยมีรัฐมนตรีว่าการกระทรวงเกษตรและสหกรณ์ เป็นประธานอนุกรรมการ และมีอำนาจหน้าที่ในการจัดทำแผนงาน และกลไกการขับเคลื่อนด้านการเตรียมความพร้อมสินค้าและแก้ไขปัญหาสินค้าเกษตรของประเทศไทยให้สอดคล้องกับกฎระเบียบ EUDR รวมถึงประสานท่าทีและข้อมูลหน่วยงานภายในและภายนอกประเทศที่เกี่ยวข้อง สำหรับใช้ในการขับเคลื่อนนโยบายและการดำเนินงานของคณะกรรมการระดับชาติฯ EUDR เพื่อให้การดำเนินงานเป็นไปอย่าง มีประสิทธิภาพ ประสิทธิผล และเกิดประโยชน์สูงสุดต่อการเกษตรไทย
ศ.ดร.นฤมล กล่าวว่า สำหรับการประขุมคณะอนุกรรมการฯ EUDR ครั้งนี้ เป็นการประชุมครั้งแรกหลังจากการแต่งตั้งของคณะกรรมการฯ EUDR ซึ่งเป็นโอกาสอันดีที่ได้บูรณาการความร่วมมือกับทุกภาคส่วนในการขับเคลื่อนภารกิจ เพื่อเสริมสร้างความเข้มแข็งภาคการเกษตรไทยภายใต้กฎระเบียบ EUDR อย่างมีประสิทธิภาพและสอดคล้องตามกรอบเวลาการเริ่มบังคับใช้ ทั้งนี้ ปัจจุบันประเทศไทยได้รับการจัดให้อยู่ในกลุ่มประเทศ “ความเสี่ยงต่ำ” (Low Risk) ในการผลิตสินค้าเกษตรที่อาจเกี่ยวข้องกับการตัดไม้ทำลายป่า จึงเป็นโอกาสอันดีในการต่อยอดการส่งออกสินค้าเกษตรและขยายผลเพิ่มเติม เพื่อผลักดันดำเนินการอย่างเป็นรูปธรรม สู่ผลลัพธ์ในการสร้างรายได้ที่เพิ่มขึ้นของเกษตรกร
นอกจากนี้ที่ประชุมได้พิจารณาการแต่งตั้งคณะทำงานการดำเนินงานที่เกี่ยวข้องภายใต้คณะอนุกรรมการขับเคลื่อนฯ EUDR จำนวน 4 ด้านหลัก ได้แก่ คณะทำงานด้านการจัดทำแผนที่ป่า, คณะทำงานด้านการเจรจากับองค์กรระหว่างประเทศและต่างประเทศ, คณะทำงานด้านการส่งเสริมการผลิตและการปรับตัวของเกษตรกร และคณะทำงานรายสินค้า ประกอบด้วย สินค้ายางพารา สินค้าไม้ สินค้าปาล์มน้ำมัน สินค้าโกโก้ สินค้ากาแฟ สินค้าถั่วเหลือง และสินค้าโค เพื่อการพัฒนาและยกระดับภาคการเกษตรไทยในระดับสากล ต่อไป

ที่มา : https://www.thaigov.go.th/news/contents/details/97121