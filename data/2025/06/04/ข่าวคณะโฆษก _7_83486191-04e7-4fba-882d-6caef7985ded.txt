รัฐบาลไทย-ข่าวทำเนียบรัฐบาล-​ครม. อนุมัติหลักการร่างพระราชกฤษฎีกากำหนดหลักเกณฑ์และอัตราการจ่ายเงินสมทบ ประเภทของประโยชน์ทดแทน ตลอดจนหลักเกณฑ์และเงื่อนไขแห่งสิทธิในการรับประโยชน์ทดแทนของบุคคล  


วันพุธที่ 4 มิถุนายน 2568
04/06/2568
พิมพ์
​ครม. อนุมัติหลักการร่างพระราชกฤษฎีกากำหนดหลักเกณฑ์และอัตราการจ่ายเงินสมทบ ประเภทของประโยชน์ทดแทน ตลอดจนหลักเกณฑ์และเงื่อนไขแห่งสิทธิในการรับประโยชน์ทดแทนของบุคคล
​ครม. อนุมัติหลักการร่างพระราชกฤษฎีกากำหนดหลักเกณฑ์และอัตราการจ่ายเงินสมทบ ประเภทของประโยชน์ทดแทน ตลอดจนหลักเกณฑ์และเงื่อนไขแห่งสิทธิในการรับประโยชน์ทดแทนของบุคคล ซึ่งสมัครเป็นผู้ประกันตน (ฉบับที่...) พ.ศ. ...
วันนี้ (วันพุธที่ 4 มิถุนายน พ.ศ. 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า คณะรัฐมนตรีพิจารณาอนุมัติหลักการร่าง พ.ร.ฎ. กำหนดหลักเกณฑ์และอัตราการจ่ายเงินสมทบ ประเภทของประโยชน์ทดแทน ตลอดจนหลักเกณฑ์และเงื่อนไขแห่งสิทธิในการรับประโยชน์ทดแทนของบุคคล ซึ่งสมัครเป็นผู้ประกันตน (ฉ. ..) พ.ศ. .. ตามที่ กระทรวงแรงงาน (รง.) เสนอ
รองโฆษกประจำสำนักนายกรัฐมนตรี กล่าวว่า ร่าง พ.ร.ฎ. ในเรื่องนี้ มีสาระสำคัญ ดังนี้
1) แก้ไขหลักเกณฑ์การได้รับประโยชน์ทดแทนของผู้ประกันตน ทางเลือกที่ 1 – 3 ในกรณีประสบอันตรายหรือเจ็บป่วยเป็นเงินทดแทนการขาดรายได้ โดยลดระยะเวลาให้น้อยลง ตั้งแต่ 1 วันขึ้นไป ปรับเพิ่มอัตราได้รับประโยชน์ทดแทนของผู้ประกันตน ทางเลือกที่ 1 – 2 หากไม่ได้พักรักษาพยาบาลในสถานพยาบาล โดยมีใบรับรองแพทย์มาแสดงต่อ สนง. ประกันสังคม (จาก 50 บาท เป็น 200 บาท) และปรับเพิ่มอัตราการได้รับประโยชน์ทดแทนของผู้ประกันตนทางเลือกที่ 3 หากไม่ได้พักรักษาพยาบาลในสถานพยาบาล โดยมีใบรับรองแพทย์มาแสดงต่อ สนง. ประกันสังคม (จากไม่ได้กำหนดไว้ เป็นครั้งละ 200 บาท)
2) กำหนดให้ผู้ประกันตน ทางเลือกที่ 1 – 3 ที่เจ็บป่วยด้วยโรคติดต่ออันตราย รวมถึงโควิด-19 และเข้ารับการรักษาฯ มีสิทธิได้รับประโยชน์ทดแทน (จาก ไม่ได้กำหนดไว้ เป็น 200 บาท/วัน)
3) แก้ไขหลักเกณฑ์การได้รับประโยชน์ทดแทนของผู้ประกันตน ทางเลือกที่ 1 - 2 ในกรณีทุพพลภาพ เป็นเงินทดแทนการขาดรายได้ต่อเดือนตลอดชีวิต (เดิม 15 ปี) และปรับเพิ่มอัตราการได้รับประโยชน์ทดแทนในแต่ละเดือนเป็น 1,000 – 2,000 บาท/เดือน และปรับเพิ่มอัตราการได้รับประโยชน์ทดแทนในแต่ละเดือนของผู้ประกันตน ทางเลือกที่ 3 เป็น 1,500 – 3,000 บาท/เดือน
4) แก้ไขระยะเวลา และอัตราการได้รับประโยชน์ทดแทนของผู้ประกันตน ทางเลือกที่ 3 ในกรณีสงเคราะห์บุตร ได้รับเงินสงเคราะห์บัตร สำหรับบุตรซึ่งมีอายุไม่เกิน 7 ปีบริบูรณ์ ในอัตรา 300 บาท/เดือน ต่อบุตร 1 คน
5) แก้ไขหลักเกณฑ์การจ่ายประโยชน์ทดแทนในกรณีผู้ประกันตน ทางเลือกที่ 2 – 3 ถึงแก่ความตายก่อนอายุครบ 60 ปีบริบูรณ์ หรือก่อนที่จะได้รับประโยชน์ทดแทนในกรณีชราภาพ โดยให้จ่ายเงินบำเหน็จชราภาพให้แก่บุคคล ซึ่งผู้ประกันตนทำหนังสือระบุ
6) กำหนดบทเฉพาะกาล เช่น ป่วยด้วยโรคโควิด-19 ตั้งแต่วันที่ 26 มี.ค. 63 – 30 ก.ย. 65 มีสิทธิได้รับเงินทดแทนการขาดรายได้ตามกฎหมายใหม่ กำหนดให้ผู้ประกันตน ทางเลือก 1-3 ที่ประสบอันตรายหรือเจ็บป่วยอยู่ก่อนวันร่าง พ.ร.ฎ. ใช้บังคับไปจนถึงวันที่ พ.ร.ฎ. นี้ใช้บังคับ มีสิทธิได้รับเงินทดแทนการขาดรายได้ตามกฎหมายใหม่ กำหนดให้ผู้ประกันตน ทางเลือก 1-3 ที่ได้รับประโยชน์ทดแทน ในกรณีทุพพลภาพ เป็นเงินทดแทนการขาดรายได้ตามกฎหมายเดิม ซึ่งสิ้นสุดการได้รับสิทธิไปแล้ว และกำหนดให้ผู้ประกันตน ทางเลือกที่ 3 ได้รับประโยชน์ทดแทนในกรณีสงเคราะห์บุตรตามกฎหมายเดิมมีสิทธิได้รับประโยชน์ทดแทนในกรณีสงเคราะห์บุตรเพิ่มขึ้นตามกฎหมายใหม่

ที่มา : https://www.thaigov.go.th/news/contents/details/97118