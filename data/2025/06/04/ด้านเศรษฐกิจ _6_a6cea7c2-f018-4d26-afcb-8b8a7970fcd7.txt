รัฐบาลไทย-ข่าวทำเนียบรัฐบาล-3 สถาบันการเงินรัฐ ผนึกพลังจัดใหญ่ “พาแบงก์รัฐ มาช่วยราษฎร์” จ.อุบลราชธานี หนุนเอสเอ็มอีเข้าถึงแหล่งทุนดอกเบี้ยต่ำและการพัฒนาพาเติบโตยั่งยืน 14 มิ.ย. นี้  


วันพุธที่ 4 มิถุนายน 2568
04/06/2568
พิมพ์
3 สถาบันการเงินรัฐ ผนึกพลังจัดใหญ่ “พาแบงก์รัฐ มาช่วยราษฎร์” จ.อุบลราชธานี หนุนเอสเอ็มอีเข้าถึงแหล่งทุนดอกเบี้ยต่ำและการพัฒนาพาเติบโตยั่งยืน 14 มิ.ย. นี้
3 สถาบันการเงินรัฐ ภายใต้กำกับ ก.คลัง จัดโครงการ “พาแบงก์รัฐ มาช่วยราษฎร์” นำบริการ 3 หน่วยงานสนับสนุนผู้ประกอบการเอสเอ็มอี จ.อุบลราชธานี และใกล้เคียง ในวันที่ 14 มิ.ย.2568 เวลา 9.00-11.00 น. ณ รร.สุนีย์ แกรนด์ แอนด์ คอนเวนชันเซ็นเตอร์ จ.อุบลราชธานี
3 สถาบันการเงินของรัฐ ภายใต้กำกับกระทรวงการคลัง ได้แก่ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank  ธนาคารเพื่อการส่งออกและนำเข้าแห่งประเทศไทย (EXIM BANK) และบรรษัทประกันสินเชื่ออุตสาหกรรมขนาดย่อม (บสย.) จับมือขับเคลื่อนนโยบายรัฐบาล เดินหน้าช่วยกระตุ้นเศรษฐกิจ จัดโครงการ  “พาแบงก์รัฐ มาช่วยราษฎร์” นำบริการจาก 3 หน่วยงานมาสนับสนุนผู้ประกอบการเอสเอ็มอี จ.อุบลราชธานี และใกล้เคียง ถึงพื้นที่อย่างครบถ้วนในจุดเดียว ทั้งด้านการเงินและการพัฒนา ในวันที่ 14 มิถุนายน 2568 เวลา 9.00-11.00 น.  ณ  โรงแรมสุนีย์ แกรนด์ แอนด์ คอนเวนชั่น เซ็นเตอร์ จ.อุบลราชธานี
ไฮไลท์พบกับการปาฐกาถาพิเศษ โดย ดร.เผ่าภูมิ โรจนสกุล รัฐมนตรีช่วยว่าการกระทรวงการคลัง อีกทั้ง บริการพาถึงแหล่งทุนสินเชื่ออัตราดอกเบี้ยพิเศษจาก SME D Bank ครอบคลุมทุกกลุ่มธุรกิจและทุกความต้องการของเอสเอ็มอี  จุดเด่นอัตราดอกเบี้ยพิเศษเพียง 3%ต่อปี  คงที่ตลอด 3 ปีแรก ผ่อนชำระนานสูงสุด 10 ปี  พร้อมทีมให้คำปรึกษาเตรียมพร้อมเข้าถึงแหล่งทุน ยื่นกู้ได้ทันทีภายในงาน  สำหรับ EXIM BANK จัดบริการ ฟรีประกันการส่งออก “EXIM for Small Biz” มูลค่า 1,800 บาท ด้วยวงเงินรับประกันสูงสุด 2 ล้านบาท วงเงินผู้ซื้อ 1 ราย มูลค่า 300,000 บาท  และ  บสย. มีโปรโมชันช่วยแก้หนี้เอสเอ็มอี ลูกหนี้ที่ถูกจ่ายเคลม ภายใต้มาตรการ “บสย. พร้อมช่วย” ลดต้นสูงถึง 30% พร้อม “ปลอดดอกเบี้ย” และโครงการค้ำประกันสินเชื่อต่างๆ ตอบโจทย์เอสเอ็มอีทุกกลุ่ม
ขอเชิญชวนผู้ประกอบการ จ.อุบลราชธานี และใกล้เคียง เข้าร่วมโดยไม่มีค่าใช้จ่ายใด ๆ ทั้งสิ้น ลงทะเบียนสแกน QR Code ในโปสเตอร์ประชาสัมพันธ์ หรือคลิก https://forms.cloud.microsoft/r/Ex0xNUYFVU?origin=QRCode&qrcodeorigin=presentation  สอบถามข้อมูลเพิ่มเติม Call Center 1357

ที่มา : https://www.thaigov.go.th/news/contents/details/97109