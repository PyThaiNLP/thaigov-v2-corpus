รัฐบาลไทย-ข่าวทำเนียบรัฐบาล-​ครม. เห็นชอบแผนการนำงานบริการของหน่วยงานของรัฐมาให้บริการบนแพลตฟอร์มดิจิทัลกลาง (Biz Portal หรือ Citizen Portal) 


วันพุธที่ 4 มิถุนายน 2568
04/06/2568
พิมพ์
​ครม. เห็นชอบแผนการนำงานบริการของหน่วยงานของรัฐมาให้บริการบนแพลตฟอร์มดิจิทัลกลาง (Biz Portal หรือ Citizen Portal)
​ครม. เห็นชอบแผนการนำงานบริการของหน่วยงานของรัฐมาให้บริการบนแพลตฟอร์มดิจิทัลกลาง (Biz Portal หรือ Citizen Portal)
วันนี้ (วันพุธที่ 4 มิถุนายน 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า คณะรัฐมนตรี เห็นชอบแผนการนำงานบริการของหน่วยงานของรัฐมาให้บริการบนแพลตฟอร์มดิจิทัลกลาง ตามที่สำนักงานคณะกรรมการพัฒนาระบบราชการ (ก.พ.ร.) เสนอ
โดยมีสาระสำคัญ เป็นการให้หน่วยงานรัฐเร่งดำเนินการพัฒนาและเชื่อมโยงงานบริการทั้งหมด มาให้บริการบนแพลตฟอร์ม ศูนย์การบริการภาครัฐเพื่อภาคธุรกิจ (Biz Portal) หรือ ระบบพอร์ทัลกลางเพื่อประชาชน (Citizen Portal) โดยมีกรอบการดำเนินการภายในปีงบประมาณ 68 -70 รวม 2,101 งานบริการ
จากมติคณะรัฐมนตรี เมื่อวันที่ 9 พฤษภาคม 2566 เห็นชอบแนวทางวิธีการทางอิเล็กทรอนิกส์ ในการให้หน่วยงานของรัฐนำงานบริการมาให้บริการบนแพลตฟอร์มดิจิทัลกลาง (Biz Portal หรือ Citizen Portal)  โดยแบ่งการดำเนินการเป็น 2 รูปแบบ ได้แก่
1. ให้หน่วยงานที่ยังไม่มีช่องทางการให้บริการรูปแบบอิเล็กทรอนิกส์ นำงานบริการมาให้บริการบนแพลตฟอร์มดิจิทัลกลางดังกล่าวเป็นทางเลือกแรก
2. ให้หน่วยงานที่มีงานบริการรูปแบบอิเล็กทรอนิกส์แล้ว นำงานบริการมาเชื่อมโยงกับแพลตฟอร์มดิจิทัลกลาง โดยให้ทาง ก.พ.ร. เป็นผู้ติดตามการดำเนินการเป็นระยะ
ซึ่งจากผลการดำเนินงานที่ผ่านมา พบว่า มีงานบริการภาครัฐที่เชื่อมโยง ให้บริการบน Biz Portal หรือ Citizen Portal ได้แล้ว 182 งานบริการ จากงานบริการภาครัฐ โดยแผนงานดังกล่าวจะถูกนำมาปรับใช้ให้สอดคล้องกับ 5 นโยบายเร่งด่วนของรัฐบาล และ 10 Focus Area ตามแผนพัฒนางานดิจิทัลของไทย พ.ศ. 66-70 เพื่อการพัฒนาในด้านต่างๆอย่างรอบด้าน ทั้งนี้ ส่วนราชการที่เกี่ยวข้อง จะดำเนินการจัดทำแนวทางการดำเนินงานให้รัดกุม เพื่อความสะดวกรวดเร็วในการใช้งาน และความปลอดภัยของข้อมูลส่วนบุคคล ต่อไป
ทั้งนี้ ครม. มีมติเห็นชอบในหลักการและกรอบระยะเวลาของแผนการนำงานบริการของหน่วยงานของรัฐมาให้บริการบนแพลตฟอร์มดิจิทัลกลาง รวมทั้งวิธีการและกลไกการดำเนินการในการพัฒนาและเชื่อมโยงงานบริการมาให้บริการบนแพลตฟอร์มดิจิทัลกลาง ตามมติ คกก. กลั่นกรองฯ คณะที่ 6 ในคราวประชุม ครั้งที่ 1/2568 เมื่อวันที่ 21 เมษายน 2568

ที่มา : https://www.thaigov.go.th/news/contents/details/97119