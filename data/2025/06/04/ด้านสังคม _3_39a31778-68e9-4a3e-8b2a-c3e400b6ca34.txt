รัฐบาลไทย-ข่าวทำเนียบรัฐบาล-“วราวุธ” เผย พม. จับมือ เครือข่าย เป็นหุ้นส่วนในการพัฒนาสังคม หนุน ให้ความช่วยเหลือด้านการศึกษาแก่เด็กเปราะบาง


วันพุธที่ 4 มิถุนายน 2568
“วราวุธ” เผย พม. จับมือ เครือข่าย เป็นหุ้นส่วนในการพัฒนาสังคม หนุน ให้ความช่วยเหลือด้านการศึกษาแก่เด็กเปราะบาง
“วราวุธ” เผย พม. จับมือ เครือข่าย เป็นหุ้นส่วนในการพัฒนาสังคม หนุน ให้ความช่วยเหลือด้านการศึกษาแก่เด็กเปราะบาง
วันที่ 4 มิถุนายน 2568 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า กระทรวง พม. กำหนดจัดพิธีเปิดมหกรรมจังหวัดน่าอยู่สำหรับเด็ก ประจำปี 2568 “เปิดเทอมใหม่ ส่งน้องไปเรียน ปีที่ 4 : สุพรรณบุรี Zero Dropout” ในวันที่ 6 มิถุนายน 2568 ที่โรงเรียนบรรหารแจ่มใสวิทยา 1 อำเภอดอนเจดีย์ จังหวัดสุพรรณบุรี ซึ่งมีพิธีมอบทุนและอุปกรณ์การศึกษาสำหรับเด็กที่หลุดจากระบบการศึกษา แต่มีชื่อในระบบการศึกษาภาคบังคับ และเด็กเปราะบาง , พิธีประกาศเจตนารมณ์ "สุพรรณบุรี Zero Dropout" โดย คณะกรรมการขับเคลื่อนการแก้ไขปัญหาเด็กและเยาวชนนอกระบบการศึกษาให้กลายเป็นศูนย์ (Thailand Zero Dropout) จังหวัดสุพรรณบุรี , เวทีเสวนา "From Home to School" โดยผู้ทรงคุณวุฒิ จากเครือข่ายด้านเด็ก อาทิ กองทุนเพื่อความเสมอภาคทางการศึกษา (กสศ.) , มูลนิธิศูนย์พิทักษ์สิทธิเด็ก , คณะกรรมการการศึกษาขั้นพื้นฐาน (กพฐ.) และองค์กรภาคเอกชน , การมอบเกียรติบัตรสำหรับบุคคลและองค์กรที่สนับสนุนมหกรรมฯ และบูธนิทรรศการขององค์กรหน่วยงานเครือข่ายด้านเด็กและเยาวชนจากทุกภาคส่วน โดยแบ่งออกเป็น 4 โซน ได้แก่ โซนที่ 1 Edu Kids การศึกษาสำหรับเด็ก , โซนที่ 2 Safe Zone for Every Child พื้นที่ปลอดภัยสำหรับเด็กทุกคน , โซนที่ 3 Happy Health สุขภาวะเด็ก เยาวชน และครอบครัว และ โซนที่ 4 Career Roots ตลาดนัดอาชีพ
สำหรับสถานการณ์เด็กจังหวัดสุพรรณบุรี ปี 2568 พบว่าเด็กและเยาวชนนอกระบบการศึกษาที่อยู่ในช่วงอายุ 3-18 ปี มีจำนวน 9,086 คน (ข้อมูล ณ วันที่ 24 ม.ค. 68) ซึ่งกระทรวง พม. ได้ขับเคลื่อนงานด้านเด็กและเยาวชน ตามนโยบาย 5x5 ฝ่าวิกฤตประชากร เพื่อเพิ่มคุณภาพและผลิตภาพของเด็กและเยาวชน ด้วยการส่งเสริมสถาบันครอบครัวและสถาบันการศึกษา , นโยบายรัฐบาล "Thailand Zero Dropout หรือ เด็กทุกคนต้องได้เรียน" ,  และโครงการเงินอุดหนุนเพื่อการเลี้ยงดูเด็กแรกเกิด โดยติดตามเด็กเมื่ออายุครบ 6 ปี รวมถึงการดำเนินงานของคณะกรรมการขับเคลื่อนการแก้ไขปัญหาเด็กและเยาวชนนอกระบบการศึกษาให้กลายเป็นศูนย์จังหวัดสุพรรณบุรี และคณะอนุกรรมการฯ ระดับอำเภอ ในการแก้ปัญหาเด็กที่ไม่มีชื่อในระบบการศึกษา เพื่อร่วมกันสร้างเด็กและเยาวชน เป็นพลเมืองคุณภาพ
กรมกิจการเด็กและเยาวชน กระทรวง พม. ตั้งเป้าหมายทั่วประเทศในการขับเคลื่อนโครงการนี้ ตั้งแต่เดือนพฤษภาคม-กันยายน 2568 เพื่อให้การสนับสนุนเด็กที่เป็นกลุ่มเปราะบางได้เข้าถึงโอกาสทางการศึกษาอย่างต่อเนื่อง จากการส่งเสริมให้ภาคีเครือข่ายทุกภาคส่วนทั้งหน่วยงานภาครัฐ ธุรกิจเอกชน ประชาชน และเครือข่ายจิตอาสาในระดับพื้นที่ เข้ามาเป็นหุ้นส่วนในการพัฒนาสังคม ด้วยการให้ความช่วยเหลือด้านการศึกษาแก่เด็กเปราะบางเป็นพลเมืองคุณภาพ ตลอดจนสนับสนุนทรัพยากรและความรู้ให้กับครอบครัวในการเลี้ยงดูเด็กเชิงบวก อีกทั้งส่งเสริมให้โรงเรียนเป็นที่ปลอดภัยสำหรับเด็ก หรือ โรงเรียนคุ้มครองเด็ก
อย่างไรก็ตามในปีการศึกษา 2567 ทางกระทรวงศึกษาธิการมีข้อมูลเด็กที่ไม่มีชื่อในระบบการศึกษาประมาณ 9.8 แสนคน ซึ่งเป็นเด็กในช่วงปฐมวัยก่อนการศึกษาภาคบังคับ ประมาณ 2.8 แสนคน เด็กในช่วงวัยระหว่างการศึกษาภาคบังคับ ประมาณ 3.9 แสนคน และเด็กในช่วงวัยหลังการศึกษาภาคบังคับ ประมาณ 3.1 แสนคน อีกทั้งยังพบว่า เด็กที่ศึกษาในระดับมัธยมศึกษาปีที่ 3 ส่วนหนึ่งไม่ได้เลือกศึกษาต่อในระดับชั้นมัธยมศึกษาปีที่ 4 หรือประกาศนียบัตรวิชาชีพ (ปวช.) เนื่องจากสภาพปัญหาเศรษฐกิจ ครอบครัวมีภาระค่าใช้จ่ายสูง และค่าใช้จ่ายทางการศึกษาที่ปรับเพิ่มขึ้นอย่างต่อเนื่อง อาทิ ค่าชุดนักเรียน รองเท้านักเรียน และอุปกรณ์ทางการศึกษาอื่น ๆ ทำให้บางครอบครัวต้องตัดสินใจให้เด็กออกจากการศึกษา เพื่อมาช่วยทำงานหารายได้ให้ครอบครัว
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #มหกรรมจังหวัดน่าอยู่สำหรับเด็ก #เปิดเทอมใหม่ส่งน้องไปเรียนปีที่4 #สุพรรณบุรีZero_Dropout #เด็ก #นักเรียน #ออกนอกระบบ #การศึกษา #ศึกษาต่อ

ที่มา : https://www.thaigov.go.th/news/contents/details/97098