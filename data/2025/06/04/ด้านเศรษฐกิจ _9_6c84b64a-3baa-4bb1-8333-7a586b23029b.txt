รัฐบาลไทย-ข่าวทำเนียบรัฐบาล-บสย. ผนึก สสว. เชื่อมข้อมูล SMEs ผ่านระบบ “SME ONE ID” ชูแพลตฟอร์มดิจิทัล ยกระดับเข้าถึงแหล่งทุน


วันพุธที่ 4 มิถุนายน 2568
04/06/2568
พิมพ์
บสย. ผนึก สสว. เชื่อมข้อมูล SMEs ผ่านระบบ “SME ONE ID” ชูแพลตฟอร์มดิจิทัล ยกระดับเข้าถึงแหล่งทุน
บสย. - สสว. และพันธมิตร ร่วมพิธีประกาศความร่วมมือบูรณาการส่งเสริม SMEs ผ่านการเชื่อมโยงข้อมูลผู้ประกอบการ ภายใต้ระบบงาน “หนึ่งรหัส หนึ่งผู้ประกอบการ” (SME ONE ID) ยกระดับเชื่อมโยงข้อมูล SMEs สู่การพัฒนาสิทธิประโยชน์ที่ครอบคลุมกับความต้องการ SMEs ไทย
นายกิตติพงษ์ บุรณศิริ รองผู้จัดการทั่วไป สายงานกลยุทธ์และผลิตภัณฑ์ บรรษัทประกันสินเชื่ออุตสาหกรรมขนาดย่อม (บสย.) พร้อมด้วย นางสาวสิริรัตน์ อร่ามเสรีวงศ์ รองผู้จัดการทั่วไป สายงานสารสนเทศและดิจิทัล ร่วมกับ นางสาวปณิตา ชินวัตร รองผู้อำนวยการสำนักงาน รักษาการแทนผู้อำนวยการ สำนักงานส่งเสริมวิสาหกิจขนาดกลางและขนาดย่อม (สสว.) และหน่วยงานพันธมิตรภาครัฐ และเอกชน ร่วมพิธีประกาศความร่วมมือบูรณาการส่งเสริม SMEs ผ่านการเชื่อมโยงข้อมูลผู้ประกอบการ ภายใต้ระบบงาน “หนึ่งรหัส หนึ่งผู้ประกอบการ” (SME ONE ID) ยกระดับการเชื่อมโยงข้อมูล SMEs สู่การพัฒนาสิทธิประโยชน์ที่ครอบคลุมกับความต้องการของผู้ประกอบการ SMEs ไทย เพื่ออำนวยความสะดวก รวดเร็วและมีประสิทธิภาพ ส่งเสริมผู้ประกอบการไทยให้แข็งแกร่งและปลอดภัยในโลกยุคดิจิทัล เมื่อวันที่ 4 มิถุนายน 2568 ณ โรงแรมมิราเคิล แกรนด์ คอนเวนชั่น
นายกิตติพงษ์ กล่าวว่า บสย. และ สสว. ได้ร่วมลงนาม บันทึกข้อตกลงความร่วมมือ (MOU) ภายใต้กรอบ “โครงการบูรณาการส่งเสริม SMEs ผ่านการเชื่อมโยงข้อมูลผู้ประกอบการ ภายใต้ระบบงานหนึ่งรหัส หนึ่งผู้ประกอบการ (SME ONE ID)” เพื่อยกระดับศักยภาพผู้ประกอบการไทยให้เข้าถึงแหล่งเงินทุนได้อย่างทั่วถึงและยั่งยืน มุ่งสนับสนุนผู้ประกอบการ SMEs ที่มีศักยภาพ แต่ขาดหลักประกันหรือมีหลักประกันไม่เพียงพอ ให้สามารถเข้าถึงสินเชื่อจากสถาบันการเงิน ผ่านกลไกการค้ำประกันของ บสย. ซึ่งถือเป็นก้าวสำคัญในการพัฒนาโครงสร้างพื้นฐานด้านข้อมูลผู้ประกอบการ SMEs ของประเทศ ช่วยลดความเหลื่อมล้ำในการเข้าถึงแหล่งทุน และเสริมสร้างความเข้มแข็งให้กับระบบเศรษฐกิจฐานรากของไทยอย่างมั่นคงและยั่งยืน
โดยความร่วมมือในครั้งนี้ ในกรอบระยะเวลา 3 ปี บสย. จะทำการเชื่อมโยงข้อมูลผู้ประกอบการ SMEs ภายใต้ระบบ SME ONE ID ของ สสว. กับ แพลตฟอร์ม บสย. ผ่าน LINE OA : @tcgfirst ซึ่งมีเครื่องมือการตรวจเช็คสุขภาพทางการเงิน และธุรกิจ พร้อมผู้เชี่ยวชาญประเมินความสามารถในการเข้าถึงสินเชื่อ ตลอดจนเตรียมความพร้อมในการขอสินเชื่อ ซึ่งจะช่วยเพิ่มโอกาสการเข้าถึงแหล่งเงินทุนของผู้ประกอบการ SMEs ผ่านกลไกการค้ำประกันสินเชื่อมากขึ้น นอกจากนี้ จากความร่วมมือดังกล่าว ยังเป็นการเชื่อมข้อมูลของผู้ประกอบการ SMEs ระหว่าง บสย. ซึ่งมีฐานข้อมูล SMEs กว่า 8 แสนราย และ สสว. ที่มีฐานข้อมูล SMEs ในระบบ SME ONE ID อยู่ที่ 1,112,078 ราย (ข้อมูล ณ พฤษภาคม 2568) เพื่อยกระดับการส่งเสริม และพัฒนา ตลอดจนการเชื่อมสิทธิประโยชน์ต่างๆ เพื่อตอบโจทย์ความต้องการของ SMEs ได้มากยิ่งขึ้น
“ความร่วมมือในครั้งนี้ สอดคล้องกับแผนยกระดับองค์กร เพื่อเพิ่มศักยภาพในการช่วยเหลือ SMEs ในประเทศไทยของ บสย. ในด้านการใช้ประโยชน์จาก Big Data มาวิเคราะห์ข้อมูลในมิติด้านต่างๆ เพื่อพัฒนาโอกาสในการช่วยเหลือ SMEs มากยิ่งขึ้น” นายกิตติพงษ์ กล่าว
ปัจจุบัน สสว. ได้ดำเนินการบูรณาการเชื่อมโยงข้อมูลระหว่างหน่วยงานผ่านระบบ SME ONE ID เรียบร้อยแล้วจำนวน 11 หน่วยงาน และในครั้งนี้ได้เพิ่มการบูรณาการเชื่อมโยงข้อมูลระหว่างหน่วยงาน อีก 9 หน่วยงาน ทั้งภาครัฐและเอกชน โดยมี บสย. เป็นหนึ่งในความร่วมมือในครั้งนี้

ที่มา : https://www.thaigov.go.th/news/contents/details/97127