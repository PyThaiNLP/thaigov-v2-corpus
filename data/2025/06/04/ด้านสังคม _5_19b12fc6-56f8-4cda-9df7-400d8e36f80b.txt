รัฐบาลไทย-ข่าวทำเนียบรัฐบาล-พม. ติดเข็มกลัดไพรด์ ให้นายกฯ-ครม. รณรงค์ Pride Month "Pride for All : ทุกเพศ ทุกคนเท่าเทียมกัน"


วันพุธที่ 4 มิถุนายน 2568
พม. ติดเข็มกลัดไพรด์ ให้นายกฯ-ครม. รณรงค์ Pride Month "Pride for All : ทุกเพศ ทุกคนเท่าเทียมกัน"
พม. ติดเข็มกลัดไพรด์ ให้นายกฯ-ครม. รณรงค์ Pride Month "Pride for All : ทุกเพศ ทุกคนเท่าเทียมกัน"
วันที่ 4 มิถุนายน 2568 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) มอบหมายให้นายอนุกูล ปีดแก้ว ปลัดกระทรวง พม. นำคณะผู้บริหารกระทรวง พม. และผู้แทนภาคีเครือข่าย ติดเข็มกลัดไพรด์ (Pride) ให้กับ นางสาวแพทองธาร ชินวัตร  นายกรัฐมนตรี และคณะรัฐมนตรี เพื่อร่วมเฉลิมฉลองเดือนแห่งความภาคภูมิใจ (Pride Month) เป็นกิจกรรมรณรงค์สร้างความเท่าเทียมระหว่างเพศในสังคม ภายใต้แนวคิดหลัก Pride for All : ทุกเพศ ทุกคนเท่าเทียมกัน เนื่องด้วยเดือนมิถุนายน ถือเป็นเดือนแห่งความภาคภูมิใจของกลุ่มบุคคลที่มีความหลากหลายทางเพศ (Pride Month) ในการร่วมสดุดีและระลึกถึงเหตุการณ์การจลาจลสโตนวอลล์ สหรัฐอเมริกา ในวันที่ 28 มิถุนายน ค.ศ. 1969 ซึ่งเป็นจุดเริ่มต้นของกลุ่มบุคคลที่มีความหลากหลายทางเพศในการต่อสู้เรียกร้องสิทธิ โอกาสและเสรีภาพการใช้ชีวิตอย่างเท่าเทียมในสังคม ตามหลักการสิทธิมนุษยชน และต่อมาได้ขยายประเด็นการเคลื่อนไหวทางสัฃคมไปสู่การส่งเสริมให้บุคคลทุกเพศภาคภูมิใจในคุณค่าและศักดิ์ศรีของตนเอง รวมทั้งสร้างการยอมรับในความแตกต่างหลากหลาย และการเคารพในศักดิ์ศรีความเป็นมนุษย์ของบุคคลทุกเพศ
กระทรวง พม. มีความมุ่งมั่นในการขับเคลื่อนภารกิจเพื่อสร้างความเท่าเทียมระหว่างเพศในสังคม โดยคำนึงถึงหลักการสิทธิมนุษยชนเป็นสำคัญ ด้วยการดำเนินงานส่งเสริม คุ้มครอง ป้องกัน และพิทักษ์สิทธิอย่างต่อเนื่อง อาทิ การประกาศใช้พระราชบัญญัติความเท่าเทียมระหว่างเพศ พ.ศ. 2558  , การจัดทำกฎหมายเพื่อการรับรองเพศ ,  การจัดทำคู่มือการจัดทำงบประมาณที่คำนึงถึงมิติเพศภาวะ , การผลักดันมาตรการป้องกันและแก้ไขปัญหาการล่วงละเมิดหรือคุกคามทางเพศในการทำงาน , การส่งเสริมให้องค์กรหน่วยงานมีนโยบาย กฎ ระเบียบ และกลไกต่างๆ ที่เอื้อต่อการส่งเสริมความเท่าเทียมระหว่างเพศ , การขับเคลื่อนศูนย์ส่งเสริมความเสมอภาคระหว่างเพศ (Gender Equality Center) และการสนับสนุนงบประมาณให้กับภาคีเครือข่าย โดยกองทุนส่งเสริมความเท่าเทียมระหว่างเพศ กรมกิจการสตรีและสถาบันครอบครัว กระทรวง พม. ตั้งแต่ปี 2561 เป็นต้นมา รวมถึงการสนับสนุนงบประมาณสำหรับการจัดกิจกรรม Pride Month ในจังหวัดต่างๆ
สำหรับกิจกรรมที่ภาคีเครือข่ายทุกภาคส่วนจะร่วมกันจัดขึ้นตลอดช่วงเดือนมิถุนายน (Pride Month) สะท้อนให้เห็นถึงความมุ่งมั่นตั้งใจร่วมกันของสังคมไทยในการสร้างความเท่าเทียมระหว่างเพศให้เกิดอย่างจริงจัง ซึ่งกระทรวง พม. พร้อมให้การสนับสนุน และมีส่วนร่วมสำหรับการรับฟังปัญหา ความคิดเห็น และข้อเสนอแนะจากทุกภาคส่วน และขอเชิญชวนภาคีเครือข่ายทุกภาคส่วน และพี่น้องประชาชน ร่วมกันขจัดอุปสรรคซึ่งเป็นผลมาจากความแตกต่างหลากหลายทางเพศ เพราะเราต้องการให้ทุกเพศ ทุกคนเท่าเทียมกัน หรือ Pride for All ซึ่งได้รับการยอมรับและภาคภูมิใจในคุณค่าและศักดิ์ศรีของตนเอง รวมทั้งการยอมรับและเคารพในความแตกต่างหลากหลายของสังคม
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #PrideforAll

ที่มา : https://www.thaigov.go.th/news/contents/details/97104