รัฐบาลไทย-ข่าวทำเนียบรัฐบาล-ผลการเปิดรับสมัครบุคคลเพื่อเข้ารับการพิจารณาคัดเลือกให้เป็นบุคคลที่สมควรได้รับการเสนอชื่อเป็นผู้ว่าการธนาคารแห่งประเทศไทย 


วันพุธที่ 4 มิถุนายน 2568
04/06/2568
พิมพ์
ผลการเปิดรับสมัครบุคคลเพื่อเข้ารับการพิจารณาคัดเลือกให้เป็นบุคคลที่สมควรได้รับการเสนอชื่อเป็นผู้ว่าการธนาคารแห่งประเทศไทย
ความคืบหน้าการเปิดรับสมัครบุคคลเพื่อเข้ารับการพิจารณาคัดเลือกให้เป็นบุคคลที่สมควรได้รับการเสนอชื่อเป็นผู้ว่าการ ธปท. ซึ่งได้ดำเนินการเปิดรับสมัครตั้งแต่วันที่ 13 พ.ค. – 4 มิ.ย.2568 ในวันและเวลาราชการ และปัจจุบันได้สิ้นสุดระยะเวลาการรับสมัครแล้ว
นายพรชัย ฐีระเวช ผู้อำนวยการสำนักงานเศรษฐกิจการคลัง ในฐานะเลขานุการคณะกรรมการคัดเลือกผู้ว่าการธนาคารแห่งประเทศไทย (คณะกรรมการคัดเลือกฯ) และโฆษกกระทรวงการคลัง เปิดเผยความคืบหน้าการเปิดรับสมัครบุคคลเพื่อเข้ารับการพิจารณาคัดเลือกให้เป็นบุคคลที่สมควรได้รับการเสนอชื่อเป็นผู้ว่าการธนาคารแห่งประเทศไทย ซึ่งได้ดำเนินการเปิดรับสมัครตั้งแต่วันที่ 13 พฤษภาคม – 4 มิถุนายน 2568 ในวันและเวลาราชการ และปัจจุบันได้สิ้นสุดระยะเวลาการรับสมัครแล้ว โดยมีผลการเปิดรับสมัครเป็นดังนี้
ภายหลังเวลาการปิดรับสมัครในวันที่ 4 มิถุนายน 2568 ประธานคณะกรรมการคัดเลือกฯ (นายสถิตย์  ลิ่มพงศ์พันธุ์) และเลขานุการคณะกรรมการคัดเลือกฯ ได้ร่วมกันเปิดซองเอกสารการสมัครของผู้สมัครทุกรายพร้อมกัน ซึ่งพบว่า มีผู้สมัครจำนวนทั้งสิ้น 7 ราย โดยผู้สมัครแต่ละรายได้ยื่นซองเอกสาร 2 ซอง ประกอบด้วย ซองที่ 1 ประวัติและเอกสารหลักฐานเพื่อประกอบการพิจารณาคุณสมบัติและคุณลักษณะ และซองที่ 2 เอกสารแสดงวิสัยทัศน์ ซึ่งฝ่ายเลขานุการจะได้ดำเนินการตรวจสอบข้อมูลและคุณสมบัติของผู้สมัครตามขั้นตอน และสรุปผลเพื่อนำเสนอต่อที่ประชุมคณะกรรมการคัดเลือกฯ ครั้งที่ 3/2568 ในวันศุกร์ที่ 20 มิถุนายน 2568 ซึ่งคณะกรรมการคัดเลือกฯ จะได้พิจารณาคุณสมบัติของผู้สมัครเพื่อทำการเรียกสัมภาษณ์และแสดงวิสัยทัศน์ สำหรับผู้ที่ได้รับการพิจารณาจากคณะกรรมการคัดเลือกฯ ให้เข้ารับการสัมภาษณ์และแสดงวิสัยทัศน์ ฝ่ายเลขานุการจะดำเนินการติดต่อผู้สมัครเพื่อแจ้งการนัดหมายซึ่งเบื้องต้นกำหนดวันสัมภาษณ์และแสดงวิสัยทัศน์ในวันที่ 24 มิถุนายน 2568 ทั้งนี้ ฝ่ายเลขานุการจะได้แจ้งยืนยันวัน เวลา และสถานที่สำหรับการเข้ารับการสัมภาษณ์แก่ผู้สมัครโดยตรงต่อไป และในขั้นตอนสุดท้าย คณะกรรมการคัดเลือกฯ จะสรุปผลการคัดเลือกและเสนอรายชื่อบุคคลที่สมควรได้รับการเสนอชื่อเป็นผู้ว่าการธนาคารแห่งประเทศไทยต่อรัฐมนตรีว่าการกระทรวงการคลังเพื่อพิจารณาภายในวันที่ 2 กรกฎาคม 2568 และจะมีการเสนอรายชื่อบุคคลที่ได้รับเลือกต่อคณะรัฐมนตรี (ครม.) เพื่อเสนอโปรดเกล้าแต่งตั้งต่อไป
กองนโยบายระบบการเงินและสถาบันการเงิน สำนักงานเศรษฐกิจการคลัง
โทร. 02 273 9020 ต่อ 3238 3229

ที่มา : https://www.thaigov.go.th/news/contents/details/97132