รัฐบาลไทย-ข่าวทำเนียบรัฐบาล-“รัฐบาล” คุมเข้ม ผนึกกำลังหน่วยงานภาครัฐ เดินหน้าจัดการแก้ไขปัญหาสินค้าและธุรกิจนอมินี เผยดำเนินคดีสินค้าผิดกฎหมายแล้ว 57,739 คดี มูลค่าเสียหายกว่า 2 พันล้านบาท


วันจันทร์ที่ 16 มิถุนายน 2568
16/06/2568
พิมพ์
“รัฐบาล” คุมเข้ม ผนึกกำลังหน่วยงานภาครัฐ เดินหน้าจัดการแก้ไขปัญหาสินค้าและธุรกิจนอมินี เผยดำเนินคดีสินค้าผิดกฎหมายแล้ว 57,739 คดี มูลค่าเสียหายกว่า 2 พันล้านบาท
“รัฐบาล” คุมเข้ม ผนึกกำลังหน่วยงานภาครัฐ เดินหน้าจัดการแก้ไขปัญหาสินค้าและธุรกิจนอมินี เผยดำเนินคดีสินค้าผิดกฎหมายแล้ว 57,739 คดี มูลค่าเสียหายกว่า 2 พันล้านบาท
วันนี้ (16 มิถุนายน 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรีเปิดเผยว่า ปัจจุบันจากสภาวะการเปลี่ยนของเศรษฐกิจโลกที่มีความรวดเร็วและผันผวนอย่างต่อเนื่อง  ทำให้บ่อยครั้งในหลายประเทศทั่วโลก รวมถึงประเทศไทยต้องเผชิญกับปัญหาสินค้าและธุรกิจต่างประเทศที่ได้มีการฝ่าฝืนมีการทำธุรกิจอย่างผิดกฎหมาย ซึ่งก่อให้เกิดผลกระทบต่อเศรษฐกิจ ความมั่นคง และสังคมในหลายมิติ
ทั้งนี้ เพื่อขับเคลื่อนมาตรการบริหารจัดการแก้ไขปัญหาสินค้าและธุรกิจต่างประเทศที่ฝ่าฝืนกฎหมาย ภายใต้ขอสั่งการของนางสาวแพทองธาร ชินวัตร นายกรัฐมนตรี รัฐบาล โดยกรมการค้าต่างประเทศ กระทรวงพาณิชย์ ได้บูรณาการความร่วมมือกระทรวงมหาดไทย จัดตั้งคณะทำงานเพื่อปฏิบัติการปราบปรามการกระทำความผิดเกี่ยวกับการประกอบธุรกิจที่ฝ่าฝืนกฎหมาย ระดับจังหวัด โดยมีเป้าหมาย เพื่อตรวจสอบ สืบสวน สอบสวน จับกุม และดำเนินคดีกับผู้กระทำความผิดนอมินี ซึ่งขณะนี้มีนิติบุคคลเป้าหมายเป็นจำนวนถึง 46,918 ราย ขณะนี้อยู่ระหว่างการดำเนินการตรวจสอบธุรกิจที่ฝ่าฝืนกฎหมาย
ทั้งนี้ จากผลการทำงานตั้งแต่เดือน ก.ย. 2567 - พ.ค.2568 หน่วยงานภายใต้คณะกรรมการบริหารจัดการแก้ไขปัญหาสินค้าและธุรกิจต่างประเทศที่ฝ่าฝืนกฎหมาย ได้ดำเนินคดีสินค้าผิดกฎหมายกว่า 57,739 คดี มูลค่าความเสียหาย 2,287 ล้านบาท และเก็บภาษีนำเข้าสินค้าต่ำกว่า 1,500 บาท ได้ถึง 1,875 ล้านบาท และมีการใช้มาตรการ Notice and Takedown ลบสินค้าผิดกฎหมายจากออนไลน์กว่า 14,976 รายการ และดำเนินคดีกับธุรกิจนอมินี 861 ราย มูลค่าความเสียหายกว่า 15,296 ล้านบาท
นายอนุกูล กล่าวว่า อย่างไรก็ตาม เพื่อให้มาตรการบริหารจัดการแก้ไขปัญหาสินค้าและธุรกิจต่างประเทศที่ฝ่าฝืนกฎหมายถูกขับเคลื่อนอย่างต่อเนื่อง พร้อมรับมือกับสถานการณ์การไหลทะลักของสินค้านำเข้าจากมาตรการภาษีของต่างประเทศ รัฐบาล โดยกระทรวงพาณิชย์ได้เดินหน้าเร่งดำเนินมาตรการเพื่อลดระยะเวลาการไต่สวนมาตรการปกป้องและตอบโต้ทางการค้าให้เหลือไม่เกิน 1 ปี อีกทั้ง ได้ร่วมมือกับภาคเอกชนเพื่อติดตามสถานการณ์อย่างใกล้ชิด และพิจารณาการใช้มาตรการเซฟการ์ดป้องกันตลาดภายในประเทศอย่างมีประสิทธิภาพด้วย

ที่มา : https://www.thaigov.go.th/news/contents/details/97488