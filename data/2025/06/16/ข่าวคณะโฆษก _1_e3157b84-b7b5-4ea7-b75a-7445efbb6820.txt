รัฐบาลไทย-ข่าวทำเนียบรัฐบาล-   รัฐบาลเดินหน้าปราบยาเสพติดต่อเนื่อง ตรวจยึด (ไอซ์) เตรียมส่งออกต่างประเทศกว่า 34 กก. มูลค่าปลายทางกว่า 100 ล้านบาท  เน้นย้ำมาตรการเชิงรุกควบคู่กับความร่วมมือจากทุกภาคส่วน


วันจันทร์ที่ 16 มิถุนายน 2568
16/06/2568
พิมพ์
รัฐบาลเดินหน้าปราบยาเสพติดต่อเนื่อง ตรวจยึด (ไอซ์) เตรียมส่งออกต่างประเทศกว่า 34 กก. มูลค่าปลายทางกว่า 100 ล้านบาท  เน้นย้ำมาตรการเชิงรุกควบคู่กับความร่วมมือจากทุกภาคส่วน
รัฐบาลเดินหน้าปราบยาเสพติดต่อเนื่อง ตรวจยึด (ไอซ์) เตรียมส่งออกต่างประเทศกว่า 34 กก. มูลค่าปลายทางกว่า 100 ล้านบาท  เน้นย้ำมาตรการเชิงรุกควบคู่กับความร่วมมือจากทุกภาคส่วน เพื่อปกป้องสังคมไทยให้ปลอดภัยจากภัยยาเสพติด
วันนี้ (16 มิถุนายน 2568) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า กรมศุลกากรเดินหน้ายึดยาเสพติดให้โทษประเภท 1 (ไอซ์) น้ำหนักรวมสิ่งห่อหุ้ม 33.73 กิโลกรัม มูลค่าปลายทางกว่า 100 ล้านบาท ขณะเตรียมลักลอบส่งออกไปยังต่างประเทศประเทศโดยซุกซ่อนภายในเครื่องกลึงโลหะ ทั้งนี้ การตรวจยึดดังกล่าวเป็นไปตามนโยบายของนางสาวแพทองธาร ชินวัตร นายกรัฐมนตรี ที่ให้ความสำคัญกับการป้องกันและปราบปรามการลักลอบนำเข้าและส่งออกยาเสพติด เพื่อป้องกันผลกระทบต่อสังคม สุขภาพประชาชน และความมั่นคงของประเทศ
นายคารม กล่าวต่อว่า กรมศุลกากรได้นำนโยบายของรัฐบาลไปสู่การปฏิบัติอย่างจริงจัง โดยใช้มาตรการควบคุมทางศุลกากรอย่างมีประสิทธิภาพ เช่น การบริหารความเสี่ยง การเปิดตรวจทางกายภาพ และการตรวจสอบด้วยเครื่องเอกซเรย์
โดยเมื่อวันที่ 26 พฤษภาคม 2568 ที่ผ่านมาเจ้าหน้าที่สำนักงานศุลกากรท่าเรือกรุงเทพ ตรวจพบเครื่องกลึงโลหะ 1 เครื่องที่สำแดงเป็นสินค้าส่งออกทางเรือไปต่างประเทศ บรรจุในลังไม้ เมื่อตรวจสอบด้วยเอกซเรย์พบความผิดปกติ จึงเปิดตรวจทางกายภาพ พบวัตถุคล้ายเกล็ดสีขาวบรรจุในห่อฟอยล์ จำนวน 26 ก้อน และถุงพลาสติก จำนวน 2 ถุง น้ำหนักรวมประมาณ 33.73 กิโลกรัม เจ้าหน้าที่ได้นำตัวอย่างมาตรวจสอบด้วยชุดทดสอบสารเสพติดเบื้องต้นมาร์ควิส (Marquis Reagent) ซึ่งให้ผลเป็นสีน้ำตาล และตรวจยืนยันด้วยเครื่อง Handheld Raman Spectrometer พบว่าเป็นสารเมทแอมเฟตามีน หรือไอซ์ ซึ่งเป็นยาเสพติดให้โทษประเภทที่ 1 การกระทำดังกล่าวถือเป็นความผิดฐานพยายามส่งออกยาเสพติดให้โทษประเภท 1 โดยไม่ได้รับอนุญาต มีไว้ในครอบครองเพื่อการค้า ซึ่งส่งผลกระทบต่อความมั่นคงของรัฐและความปลอดภัยของประชาชน อันเข้าข่ายความผิดตามประมวลกฎหมายยาเสพติด และพระราชบัญญัติศุลกากร พ.ศ. 2560
“สำหรับปีงบประมาณ 2568 ตั้งแต่วันที่ 1 ตุลาคม 2567 - 30 พฤษภาคม 2568 กรมศุลกากรสามารถจับกุมคดียาเสพติดได้รวม 156 คดี มูลค่ากว่า 922.31 ล้านบาท แสดงให้เห็นถึงการทำงานเชิงรุกและความมุ่งมั่นของหน่วยงานในการสกัดกั้นยาเสพติดอย่างจริงจัง รัฐบาลยืนยันความมุ่งมั่นในการป้องกันและปราบปรามยาเสพติดอย่างเข้มงวด และจะดำเนินมาตรการเชิงรุกควบคู่กับความร่วมมือจากทุกภาคส่วน เพื่อปกป้องสังคมไทยให้ปลอดภัยจากภัยยาเสพติด” นายคารม ระบุ

ที่มา : https://www.thaigov.go.th/news/contents/details/97485