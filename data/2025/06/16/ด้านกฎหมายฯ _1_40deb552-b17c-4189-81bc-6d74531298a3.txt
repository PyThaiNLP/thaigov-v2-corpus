รัฐบาลไทย-ข่าวทำเนียบรัฐบาล-รัฐมนตรี​ว่าการ​กระทรวง​ยุติธรรม ประชุมผู้บริหารกระทรวงยุติธรรมฯ พร้อมเปิดนิทรรศการ TO BE 1 TOGETHER และเว็บไซต์กรมคุมประพฤติ​ใหม่ มอบทุนสงเคราะห์แก่คนคุมประพฤติต้นแบบ


วันจันทร์ที่ 16 มิถุนายน 2568
16/06/2568
พิมพ์
รัฐมนตรี​ว่าการ​กระทรวง​ยุติธรรม ประชุมผู้บริหารกระทรวงยุติธรรมฯ พร้อมเปิดนิทรรศการ TO BE 1 TOGETHER และเว็บไซต์กรมคุมประพฤติ​ใหม่ มอบทุนสงเคราะห์แก่คนคุมประพฤติต้นแบบ
รัฐมนตรี​ว่าการ​กระทรวง​ยุติธรรม ประชุมผู้บริหารกระทรวงยุติธรรมฯ พร้อมเปิดนิทรรศการ TO BE 1 TOGETHER และเว็บไซต์กรมคุมประพฤติ​ใหม่ มอบทุนสงเคราะห์แก่คนคุมประพฤติต้นแบบ พร้อมเยี่ยมชมศูนย์ EMCC เสริมระบบกำกับดูแลผู้ถูกคุมประพฤติด้วยเทคโนโลยี
ในวันจันทร์ที่ 16 มิถุนายน 2568 เวลา 14.00 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานการประชุมผู้บริหารกระทรวงยุติธรรม ครั้งที่ 6/2568 โดยมี นางพงษ์สวาท นีละโยธิน ปลัดกระทรวงยุติธรรม นายนิยม เติมศรีสุข ผู้ช่วยรัฐมนตรีว่าการกระทรวงยุติธรรม นายยู่สิน จินตภากร ผู้ช่วยรัฐมนตรีประจำกระทรวงยุติธรรม พร้อมด้วย รองปลัดกระทรวงยุติธรรม ผู้ตรวจราชการกระทรวงยุติธรรม ตลอดจนหัวหน้าส่วนราชการในสังกัดกระทรวงยุติธรรม และเจ้าหน้าที่ที่เกี่ยวข้อง ทั้งในส่วนกลาง และภูมิภาคทั่วประเทศ เข้าร่วมฯ ณ ห้องประชุมกรมคุมประพฤติ ชั้น 4 อาคารราชบุรีดิเรกฤทธิ์ ศูนย์ราชการเฉลิมพระเกียรติฯ และผ่านระบบประชุมทางไกล (Video Conference)
โดยรัฐมนตรีว่าการกระทรวงยุติธรรมได้ให้ความสำคัญกับวาระเร่งด่วนของรัฐบาล โดยการบังคับใช้กฎหมายกับผู้จำหน่ายพืชกระท่อมทั้งใบและน้ำต้ม รวมทั้งให้ความสำคัญกับการป้องกันการกระทำผิดซ้ำ เพื่อ​เป็นทิศทางในการขับเคลื่อนการพัฒนาพฤตินิสัย ภายใต้โครงการ TO BE NUMBER ONE ระหว่างกรมคุมประพฤติ โดยสำนักงานคุมประพฤติ กรมราชทัณฑ์ และกรมพินิจและคุ้มครองเด็กและเยาวชน พร้อมทั้งหารือด้านงบประมาณ การบูรณาการฐานข้อมูลกลาง เพื่อนำมากำหนดนโยบาย นำไปสู่การพัฒนาระบบกระบวนการยุติธรรมต่อไป
นอกจากนี้ ได้เน้นย้ำให้หน่วยงานในสังกัดกระทรวงยุติธรรมนำเทคโนโลยีปัญญาประดิษฐ์ (Artificial Intelligence : AI) เพื่อให้คำปรึกษาทางกฎหมาย และระเบียบที่เกี่ยวข้องกับชีวิตประจำวัน ในการให้ความช่วยเหลือคุ้มครองสิทธิของประชาชน เช่น กรมคุ้มครองสิทธิและเสรีภาพ ได้เปิดตัว “พี่คุ้มครอง AI Chatbot ให้บริการปรึกษาทางกฎหมาย ช่วยเหลือคุ้มครองสิทธิของประชาชน”
ทั้งนี้ ที่ประชุมได้รายงานงบประมาณรายจ่ายกระทรวงยุติธรรม และผลการดำเนินงานตามข้อสั่งการรัฐมนตรีว่าการกระทรวงยุติธรรม รวมถึงพิจารณารายงานความคืบหน้าแนวทางการแก้ไขปัญหายาเสพติด เพื่อป้องกันการกระทำผิดซ้ำ และแผนการขับเคลื่อนเศรษฐกิจและการจัดทำข้อเสนอโครงการเพื่อการกระตุ้นเศรษฐกิจและสร้างความเข้มแข็งของระบบเศรษฐกิจ รวมทั้งกรมพินิจและคุ้มครองเด็กและเยาวชน ได้รายงานผลการดำเนินงาน ภายใต้การลงนามบันทึกความเข้าใจ “การประสานความร่วมมือในการพัฒนาองค์ความรู้ด้านเทคโนโลยีดิจิทัลขั้นสูง และส่งเสริมโอกาสเพื่อสร้างทางเลือกในการประกอบอาชีพ” ภายใต้โครงการราชทัณฑ์ปันสุข ทำความ ดี เพื่อชาติ ศาสน์ กษัตริย์ ระหว่าง กระทรวงยุติธรรม กับ บริษัท บิทคับ แคปปิตอล กรุ๊ป โฮลดิ้งส์ จำกัด และระหว่างกรมพินิจและคุ้มครองเด็กและเยาวชน กับหอการค้าไทย - จีน
โอกาสนี้ พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานเปิดนิทรรศการ TO BE NUMBER ONE และร้านจำหน่ายผลิตภัณฑ์ “TO BE 1 TOGETHER” ซึ่งเป็นผลงานของสมาชิกชมรม TO BE NUMBER ONE จากสำนักงานคุมประพฤติทั่วประเทศ รวมถึงผู้ถูกคุมความประพฤติและอาสาสมัครคุมประพฤติ นอกจากนี้ ยังมีสินค้าสวัสดิการของกรมคุมประพฤติวางจำหน่ายด้วย โดยรายได้ส่วนหนึ่งนำไปเป็นทุนประกอบอาชีพให้แก่สมาชิกและสนับสนุนกิจกรรมของชมรม พร้อมกันนี้ ได้เปิดตัวเว็บไซต์กรมคุมประพฤติโฉมใหม่ที่พัฒนาขึ้นเพื่อยกระดับการให้บริการประชาชนในยุคดิจิทัล เพิ่มความสะดวก รวดเร็ว และเข้าถึงง่ายยิ่งขึ้น
ต่อจากนั้น รัฐมนตรีว่าการกระทรวงยุติธรรม ได้มอบทุนสงเคราะห์แก่คนคุมประพฤติต้นแบบ จำนวน 3 ราย รวมเป็นเงินทั้งสิ้น 50,000 บาท และนำคณะผู้บริหารกระทรวงยุติธรรม เยี่ยมชมศูนย์ควบคุมอิเล็กทรอนิกส์ติดตามตัว (EMCC - Electronic Monitoring Control Center) ซึ่งเป็นกลไกสำคัญในการติดตาม ดูแล และเฝ้าระวังผู้ที่อยู่ในความดูแลของกรมคุมประพฤติตลอด 24 ชั่วโมง

ที่มา : https://www.thaigov.go.th/news/contents/details/97523