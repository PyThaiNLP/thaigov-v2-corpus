รัฐบาลไทย-ข่าวทำเนียบรัฐบาล-ด่วน..!! สหรัฐฯ ประกาศยกระดับไทย เป็นประเทศปลอดภัยสำหรับนักท่องเที่ยว (Level 1)เพิ่มความเชื่อมั่นการท่องเที่ยวไทยในสายตาชาวโลก


วันจันทร์ที่ 16 มิถุนายน 2568
16/06/2568
พิมพ์
ด่วน..!! สหรัฐฯ ประกาศยกระดับไทย เป็นประเทศปลอดภัยสำหรับนักท่องเที่ยว (Level 1)เพิ่มความเชื่อมั่นการท่องเที่ยวไทยในสายตาชาวโลก
ด่วน..!! สหรัฐฯ ประกาศยกระดับไทย เป็นประเทศปลอดภัยสำหรับนักท่องเที่ยว (Level 1)เพิ่มความเชื่อมั่นการท่องเที่ยวไทยในสายตาชาวโลก
วันนี้ (16 มิถุนายน 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า  กระทรวงการต่างประเทศสหรัฐอเมริกา (U.S. Department of State) ได้ปรับระดับคำแนะนำการเดินทาง (Travel Advisory) ฉบับล่าสุดเมื่อวันที่ 9 มิถุนายน 2568 โดยจัดประเทศไทยให้อยู่ใน ระดับ 1 – Exercise Normal Precautions ซึ่งเป็นระดับปลอดภัยสูงสุด หมายความว่านักท่องเที่ยวสามารถเดินทางมาไทยได้อย่างมั่นใจเรื่องความปลอดภัย เทียบเท่าประเทศชั้นนำอย่าง ญี่ปุ่น ออสเตรเลีย แคนาดา และสิงคโปร์
การได้รับการจัดอันดับให้อยู่ในระดับปลอดภัยที่สุดจากสหรัฐฯ ไม่เพียงสะท้อนภาพลักษณ์ที่ดีด้านความมั่นคงและความพร้อมในการต้อนรับนักท่องเที่ยวเท่านั้น แต่ยังส่งผลโดยตรงต่อภาคธุรกิจท่องเที่ยว โรงแรม ร้านอาหาร และบริการต่าง ๆ ที่จะมีแนวโน้มฟื้นตัวอย่างต่อเนื่อง สร้างงาน สร้างรายได้ และกระจายความเจริญสู่ชุมชนทั่วประเทศ โดยเฉพาะตลาดนักท่องเที่ยวสหรัฐฯ ซึ่งมีศักยภาพการใช้จ่ายสูงและนิยมเดินทางเชิงคุณภาพ
ทั้งนี้ แม้พื้นที่ 3 จังหวัดชายแดนภาคใต้ ได้แก่ ยะลา ปัตตานี และนราธิวาส จะยังอยู่ในระดับ 2 – Increased Caution แต่ภาพรวมเมืองท่องเที่ยวหลัก เช่น กรุงเทพฯ เชียงใหม่ ภูเก็ต พัทยา ฯลฯ ยังอยู่ในระดับปลอดภัยตามมาตรฐานสากลอย่างมั่นคง
“ความสำเร็จนี้สะท้อนถึงความพยายามของไทยในการดูแลความปลอดภัยแก่นักท่องเที่ยวผ่านมาตรการต่าง ๆ อาทิ การจัดตั้งศูนย์ช่วยเหลือนักท่องเที่ยว (Tourist Assistance Center: TAC) กองทุนช่วยเหลือเยียวยานักท่องเที่ยวชาวต่างชาติ และศาลแผนกคดีนักท่องเที่ยว เพื่ออำนวยความยุติธรรมอย่างเป็นระบบ”
“รัฐบาลขอขอบคุณประชาชนทุกภาคส่วนที่ร่วมกันสร้างความมั่นคงปลอดภัย จนประเทศไทยได้รับการยอมรับในระดับโลก การจัดอันดับระดับ 1 จากสหรัฐฯ คืออีกหนึ่งบทพิสูจน์ว่า ประเทศไทยพร้อมสำหรับการเป็นจุดหมายปลายทางด้านการท่องเที่ยวระดับสากล” นางสาวศศิกานต์ ทิ้งท้าย

ที่มา : https://www.thaigov.go.th/news/contents/details/97495