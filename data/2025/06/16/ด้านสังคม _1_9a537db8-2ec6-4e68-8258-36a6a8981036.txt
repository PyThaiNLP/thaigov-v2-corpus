รัฐบาลไทย-ข่าวทำเนียบรัฐบาล-“สมศักดิ์” หนุน “พยาบาล รพ.ชุมชน” พัฒนาทักษะด้านดิจิทัล ช่วยยกระดับการให้บริการ ปชช. ในพื้นที่


วันจันทร์ที่ 16 มิถุนายน 2568
“สมศักดิ์” หนุน “พยาบาล รพ.ชุมชน” พัฒนาทักษะด้านดิจิทัล ช่วยยกระดับการให้บริการ ปชช. ในพื้นที่
รัฐมนตรีว่าการกระทรวงสาธารณสุข เปิดประชุมวิชาการชมรมผู้บริหารการพยาบาลโรงพยาบาลชุมชน ประจำปี 2568 “พยาบาลไทยในยุคดิจิทัล & Trend Health Partners”
สนับสนุน “พยาบาล” มีความรู้ความเข้าใจกลไกในการขับเคลื่อนนโยบาย และการใช้เทคโนโลยีดิจิทัลในระบบบริการสุขภาพ ช่วยยกระดับการให้บริการประชาชนในพื้นที่ให้มีสุขภาพดีอย่างยั่งยืน
วันนี้ (16 มิถุนายน 2568) ที่ โรงแรมเอเชีย แอร์พอร์ท จ.ปทุมธานี นายสมศักดิ์ เทพสุทิน รัฐมนตรีว่าการกระทรวงสาธารณสุข เป็นประธานเปิดการประชุมวิชาการชมรมผู้บริหารการพยาบาลโรงพยาบาลชุมชน ประจำปี 2568 “พยาบาลไทยในยุคดิจิทัล & Trend Health Partners” จัดโดยสมาคมผู้บริหารการพยาบาลโรงพยาบาลชุมชน ร่วมกับ ชมรมผู้บริหารการพยาบาลโรงพยาบาลชุมชน ระหว่างวันที่ 16-18 มิถุนายน 2568 โดยมี นพ.โอภาส การย์กวินพงศ์ ปลัดกระทรวงสาธารณสุข นพ.ปรีชา เปรมปรี ผู้ตรวจราชการกระทรวงสาธารณสุข เขตสุขภาพที่ 4  นางเรืองศิริ ไกรคง นายกสมาคมผู้บริหารการพยาบาลโรงพยาบาลชุมชน นพ.นนท์ จินดาเวช นายแพทย์สาธารณสุขจังหวัดปทุมธานี คณะผู้บริหาร คณะกรรมการชมรมฯ และสมาคมฯ พยาบาลโรงพยาบาลชุมชน ตลอดจนผู้สนใจ เข้าร่วมกว่า 1,000 คน
นายสมศักดิ์ กล่าวว่า ปัจจุบันประเทศไทยมีพยาบาลประมาณ 210,000 คน คิดเป็นสัดส่วน 1 คนต่อประชากร 316 คน ซึ่งเป็นภาระงานที่หนักและส่งผลต่อขวัญกำลังใจในการปฏิบัติงาน รวมถึงคุณภาพ การให้บริการประชาชน กระทรวงสาธารณสุขได้วางแนวทางแก้ไขปัญหาอย่างเป็นระบบ ทั้งการลดจำนวนผู้ป่วยโดยเฉพาะโรค NCDs, การเพิ่มจำนวนบุคลากร โดยระยะสั้น ได้ของบประมาณภายใต้แผนการขับเคลื่อนเศรษฐกิจ ผลิตผู้ช่วยพยาบาล 6,000 คน ส่วนระยะยาว จะเพิ่มจำนวนพยาบาลอีกประมาณ 125,000 คน เพื่อให้มีสัดส่วนพยาบาล 1 คน ต่อประชากร 200 คน รวมถึงนำเทคโนโลยีมาใช้ในการให้บริการ เช่น การแพทย์ทางไกล, AI ทางการแพทย์ เพื่อช่วยลดภาระงานของบุคลากรทางการแพทย์ ซึ่งการประชุมวิชาการวันนี้ เป็นโอกาสที่พยาบาลโรงพยาบาลชุมชนจะได้พัฒนาความรู้ ความเข้าใจเกี่ยวกับการใช้เทคโนโลยีดิจิทัลในระบบบริการสุขภาพ และช่วยยกระดับการบริการ เพิ่มประสิทธิภาพการดูแลประชาชนให้มีสุขภาพที่ดีอย่างยั่งยืนต่อไป
ด้าน นางเรืองศิริกล่าวว่า การจัดประชุมวิชาการครั้งนี้ มีวัตถุประสงค์ให้ผู้เข้าร่วมประชุมสามารถพัฒนาระบบบริการพยาบาลภายใต้การเปลี่ยนแปลงในยุคดิจิทัล รวมทั้งมีความรู้ ความเข้าใจในการพัฒนาโรงพยาบาลตามนโยบาย SAP ของกระทรวงสาธารณสุข ตลอดจนได้แลกเปลี่ยนเรียนรู้การพัฒนางานบริการพยาบาล สร้างเครือข่ายความร่วมมือของผู้บริหารการพยาบาลโรงพยาบาลชุมชนทุกระดับ โดยมีกลุ่มเป้าหมาย ได้แก่ หัวหน้าพยาบาล พยาบาลจากโรงพยาบาลชุมชน และผู้สนใจ รวม 1,000 คน กิจกรรมประกอบด้วย การบรรยาย เสวนา การแลกเปลี่ยนเรียนรู้ร่วมกันในหัวข้อต่างๆ อาทิ ทิศทางระบบสุขภาพไทยในอนาคต, AI health care มีอะไรน่าสนใจบ้างในปี 2025, การใช้ AI กับบริการพยาบาล, ก้าวต่อไปของพยาบาลไทยในอนาคต, พยาบาลกับการเรียนในมหาวิทยาลัย Cyber เป็นต้น
******************************************** 16 มิถุนายน 2568

ที่มา : https://www.thaigov.go.th/news/contents/details/97500