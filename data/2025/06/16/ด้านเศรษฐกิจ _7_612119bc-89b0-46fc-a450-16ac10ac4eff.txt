รัฐบาลไทย-ข่าวทำเนียบรัฐบาล-“รมว.นฤมล” กำชับ “กรมชลประทาน” จัดการน้ำให้มีประสิทธิภาพ รับมือฤดูฝน พร้อมเก็บกักน้ำไว้ใช้ช่วงหน้าแล้ง ย้ำ “ประชาชนและเกษตรกร” ต้องได้ผลกระทบน้อยที่สุด


วันจันทร์ที่ 16 มิถุนายน 2568
“รมว.นฤมล” กำชับ “กรมชลประทาน” จัดการน้ำให้มีประสิทธิภาพ รับมือฤดูฝน พร้อมเก็บกักน้ำไว้ใช้ช่วงหน้าแล้ง ย้ำ “ประชาชนและเกษตรกร” ต้องได้ผลกระทบน้อยที่สุด
“รมว.นฤมล” กำชับ “กรมชลประทาน” จัดการน้ำให้มีประสิทธิภาพ รับมือฤดูฝน พร้อมเก็บกักน้ำไว้ใช้ช่วงหน้าแล้ง ย้ำ “ประชาชนและเกษตรกร” ต้องได้ผลกระทบน้อยที่สุด
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ กล่าวว่า ขณะนี้ประเทศไทยได้เข้าสู่ฤดูฝนแล้ว ตนจึงได้กำชับกรมชลประทานให้เตรียมความพร้อมในการรับมือฤดูฝน ปี 2568 อย่างเต็มศักยภาพ โดยเฉพาะการรองรับสถานการณ์น้ำอย่างรอบด้าน ติดตามสภาพอากาศ การเฝ้าระวังพื้นที่เสี่ยง จัดเตรียมบุคลากร เครื่องจักร เครื่องมือ และการตรวจสอบอาคารชลประทาน รวมถึงให้เร่งกำจัดผักตบชวาและวัชพืชในน้ำอย่างต่อเนื่อง เพื่อเพิ่มพื้นที่รับน้ำ และประสิทธิภาพการระบายน้ำ พร้อมติดตั้งเครื่องสูบน้ำในจุดเสี่ยงต่าง ๆ ทั่วประเทศ เพื่อรองรับปริมาณฝนที่อาจเพิ่มขึ้น
“กระทรวงเกษตรฯ ให้ความสำคัญกับการบริหารจัดการทรัพยากรน้ำเป็นอย่างมาก โดยเฉพาะการระบายน้ำและการเก็บกักน้ำฝนไว้ใช้ในช่วงหน้าแล้ง โดยมีเป้าหมายเพื่อให้ประชาชนมีน้ำใช้อย่างทั่วถึง และลดผลกระทบที่จะเกิดกับชีวิตและทรัพย์สินของประชาชน รวมถึงพื้นที่ทางการเกษตรให้ได้มากที่สุด “ศ.ดร.นฤมล กล่าว
ศ.ดร.นฤมล กล่าวต่อว่า ปีนี้ฝนตกมาตั้งแต่เดือน พ.ค.ซึ่งถือว่า มาไวกว่าปกติ และมีแนวโน้มสูงกว่าค่าเฉลี่ยประมาณร้อยละ 5 ในช่วงปลายเดือนมิถุนายน ถึงต้นเดือนกรกฎาคม ซึ่งสถานการณ์น้ำในปัจจุบันนั้น ประเทศไทยมีปริมาณน้ำในอ่างเก็บน้ำขนาดใหญ่และขนาดกลางทั้งสิ้น 43,220 ล้านลูกบาศก์เมตร หรือคิดเป็น 57% ของความจุรวม ยังเพียงพอที่จะรับน้ำได้อีก 43% หรือ 33,270 ล้านลูกบาศก์เมตร แต่เราก็จะไม่ประมาท และได้กำชับเรื่องการระบายน้ำในอ่างเก็บน้ำ รวมถึงพร่องน้ำในคลองสาขาต่างๆ เพื่อรองรับปริมาณน้ำ และตรวจตราประตูระบายน้ำ และคันกั้นน้ำต่างๆ ให้พร้อมใช้งานอย่างเต็มศักยภาพ สิ่งสำคัญ คือ การบริหารจัดการน้ำในอ่างเก็บน้ำ ต้องเป็นไปตามเกณฑ์ที่กำหนดและสอดคล้องกับสถานการณ์ด้วย

ที่มา : https://www.thaigov.go.th/news/contents/details/97509