รัฐบาลไทย-ข่าวทำเนียบรัฐบาล-ปลัด พม. ย้ำ ต้องสื่อสารเชื่อมโยงทีมงาน พร้อมวิเคราะห์ข้อมูลปัจจุบัน มุ่งช่วยเหลือกลุ่มเปราะบางได้ทันท่วงที


วันจันทร์ที่ 16 มิถุนายน 2568
ปลัด พม. ย้ำ ต้องสื่อสารเชื่อมโยงทีมงาน พร้อมวิเคราะห์ข้อมูลปัจจุบัน มุ่งช่วยเหลือกลุ่มเปราะบางได้ทันท่วงที
ปลัด พม. ย้ำ ต้องสื่อสารเชื่อมโยงทีมงาน พร้อมวิเคราะห์ข้อมูลปัจจุบัน มุ่งช่วยเหลือกลุ่มเปราะบางได้ทันท่วงที
วันที่ 14 มิถุนายน 2568 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า เมื่อวันที่ 13 มิถุนายน 2568  กระทรวง พม. โดย ศูนย์เร่งรัดจัดการสวัสดิภาพประชาชน หรือ (ศรส.) ได้จัดโครงการประชุมเชิงปฏิบัติการ “สื่อสารสาธารณะเพื่อสะท้อนปัญหาสังคม” โดยมี คณะผู้บริหารกระทรวง พม.  บุคลากรหน่วยงานส่วนกลางสังกัดกระทรวง พม. ทีม พม.หนึ่งเดียว 7 จังหวัดภาคกลาง ได้แก่ จังหวัดสุพรรณบุรี อุทัยธานี นครปฐม สิงห์บุรี อ่างทอง พระนครศรีอยุธยา และกาญจนบุรี รวมจำนวนทั้งสิ้น 150 คน เข้าร่วม ณ โรงแรมเลิศธานี อำเภอเมือง จังหวัดสุพรรณบุรี
นายอนุกูล กล่าวว่า กระทรวง พม. โดย ศรส. ได้ตระหนักถึงความสำคัญของการนำเสนอข้อมูลสถานการณ์ทางสังคม ซึ่งสะท้อนปัญหาความรุนแรงของพื้นที่ เพื่อการทำงานบูรณาการร่วมกับทีมสหวิชาชีพ จึงได้จัดโครงการประชุมเชิงปฏิบัติการ “สื่อสารสาธารณะเพื่อสะท้อนปัญหาสังคม” โดยมีวัตถุประสงค์เพื่อแลกเปลี่ยนเรียนรู้และพัฒนากลไก แนวทางการทำงาน อีกทั้งเป็นการส่งเสริมความร่วมมือระหว่างหน่วยงานภาครัฐ องค์กรปกครองส่วนท้องถิ่น ภาคประชาสังคมและภาคเอกชน เพื่อร่วมกันพัฒนาคุณภาพชีวิตของประชาชนทุกกลุ่มเป้าหมายอย่างยั่งยืน โดยมุ่งหวังให้เกิดการเชื่อมโยงการปฏิบัติงานอย่างเป็นระบบและมีประสิทธิภาพ และร่วมคิดกิจกรรม โครงการ ในการป้องกันปัญหาสังคมให้ลดลงในพื้นที่จังหวัดกลุ่มภาคกลาง
นายอนุกูล กล่าวว่า จากข้อมูลสถานการณ์เศรษฐกิจที่มีการวิเคราะห์ว่าจะถดถอยต่อเนื่องไปจนถึงปี 2569 ซึ่งอาจจะเกิดผลกระทบต่อประชาชน และเกิดปัญหาต่างๆ ตามมา โดยเฉพาะกลุ่มเปราะบางเป็นกลุ่มที่จะได้รับผลกระทบมากกว่ากลุ่มอื่น จึงเป็นบทบาทภารกิจสำคัญของ กระทรวง พม. ในการดูแลช่วยเหลือ เช่น ภาวะตกงาน ทำให้มีคนเปราะบางมากยิ่งขึ้น ซึ่งเราต้องติดตามสถานการณ์ทางสังคม เตรียมความพร้อมรอบด้าน โดยเฉพาะข้อมูลกลุ่มเปราะบางในทุกมิติ ต้องมีการอัปเดตข้อมูลให้เป็นปัจจุบันทั้งเชื่อมโยงข้อมูลกับทุกภาคส่วนที่เกี่ยวข้องเพื่อให้การช่วยเหลือได้ทันฉับพลัน ขณะเดียวกัน ต้องประสานกลไกสหวิชาชีพและภาคีเครือข่ายในพื้นที่วิเคราะห์ข้อมูลร่วมกัน และนำไปสู่การหามาตรการแนวทางป้องกันและแก้ไขปัญหาต่างๆ
"อย่างไรก็ตาม ขอเน้นย้ำว่าการทำงานนั้นเรื่องข้อมูลเป็นเรื่องที่สำคัญ ขอฝากทุกคนว่า เราต้องมีการวิเคราะห์ปัญหาให้สอดคล้องกับสถานการณ์ที่มีอยู่ในปัจจุบัน นอกจากนี้การสื่อสารยังเป็นเรื่องที่สำคัญในการทำงาน โดยเฉพาะการสื่อสารระหว่างทีมงานที่ต้องเชื่อมโยงเพื่อให้การทำงานเป็นไปในทิศทางเดียวกัน" นายอนุกูล กล่าว
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #สื่อสารสาธารณะ#ปัญหาสังคม

ที่มา : https://www.thaigov.go.th/news/contents/details/97508