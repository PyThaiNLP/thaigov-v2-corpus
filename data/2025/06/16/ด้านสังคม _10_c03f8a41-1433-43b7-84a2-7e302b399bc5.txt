รัฐบาลไทย-ข่าวทำเนียบรัฐบาล-“เดชอิศม์” ตรวจก่อสร้างอาคารผู้ป่วยนอก รพ.ตรัง เซ็นสัญญาผู้รับเหมารายใหม่วงเงิน 284.8 ล้านบาท ลั่นต้องเสร็จในปี 2570


วันจันทร์ที่ 16 มิถุนายน 2568
“เดชอิศม์” ตรวจก่อสร้างอาคารผู้ป่วยนอก รพ.ตรัง เซ็นสัญญาผู้รับเหมารายใหม่วงเงิน 284.8 ล้านบาท ลั่นต้องเสร็จในปี 2570
รัฐมนตรีช่วยว่าการกระทรวงสาธารณสุข ตรวจการก่อสร้างอาคารผู้ป่วยนอกฯ รพ.ตรัง จัดให้มีการลงนามสัญญาก่อสร้างครั้งใหม่ วงเงิน 284.8 ล้านบาท หลังประสบปัญหาผู้รับเหมาทิ้งงาน 3 ราย
ยืนยันไม่ให้มีล่าช้าอีก ต้องแล้วเสร็จในปีงบประมาณ 2570 พร้อมกำหนดมาตรการกำกับคุณภาพและการเงินเข้มงวด ก่อนตรวจติดตามการดำเนินงาน รพ.ห้วยยอด ห่วงในพื้นที่อัตราเกิดน้อยกว่าอัตราตาย แนวโน้มผู้สูงอายุเพิ่มขึ้น
วันนี้ (16 มิถุนายน 2568) ที่ จ.ตรัง นายเดชอิศม์ ขาวทอง รัฐมนตรีช่วยว่าการกระทรวงสาธารณสุขเป็นประธานพิธีเจริญพระพุทธมนต์ และลงนามสัญญาก่อสร้างอาคารอำนวยการผู้ป่วยนอกและอาคารอุบัติเหตุฉุกเฉิน 7 ชั้น โรงพยาบาลตรัง ระหว่าง นพ.สมบัติ สธนเสาวภาคย์ ผู้อำนวยการโรงพยาบาลตรัง และกิจการร่วมค้าวายเอส (ห้างหุ้นส่วนจำกัด ยุวากรศุภภัณฑ์ และ บริษัทสยามสกุลช่างจำกัด) พร้อมกล่าวว่า โครงการก่อสร้างอาคารผู้ป่วยนอกฯ โรงพยาบาลตรัง มีปัญหาผู้รับเหมาทิ้งงานต่อเนื่องถึง 3 ราย รวมเวลากว่า 14 ปี ทำให้ส่งผลกระทบต่อประชาชนจังหวัดตรังและพื้นที่ใกล้เคียงต้องเผชิญกับความแออัดและมีข้อจำกัดในการเข้ารับบริการทางการแพทย์ ซึ่งที่ผ่านมา กระทรวงสาธารณสุขได้ตั้งคณะกรรมการที่มีผู้แทนจากกระทรวงสาธารณสุข สำนักงานสาธารณสุขจังหวัดตรัง โรงพยาบาล และภาคประชาชน เพื่อร่วมกันติดตามตรวจสอบและกำกับการก่อสร้างอย่างรอบด้าน นอกจากนี้ ยังอยู่ระหว่างการพิจารณา แนวทางปรับปรุงกฎระเบียบด้านการจัดซื้อจัดจ้าง โดยเฉพาะกรณีระบบ e-Bidding เดิมที่สร้างข้อจำกัดให้กับการเลือกผู้รับเหมาที่มีคุณภาพ
“โครงการนี้คือภารกิจสำคัญเร่งด่วนที่จะต้องร่วมกันผลักดันให้แล้วเสร็จโดยเร็ว เพื่อไม่ให้โครงสร้างที่ค้างไว้ต้องเสียเปล่า วันนี้จึงได้ลงพื้นที่ตรวจเยี่ยมการก่อสร้างร่วมกับทีมบริหารโรงพยาบาลและตัวแทนประชาชนผู้ได้รับผลกระทบ รวมถึงจัดให้มีการลงนามในสัญญาจ้างก่อสร้าง หลังจากคณะรัฐมนตรี (ครม.) มีมติเห็นชอบเมื่อวันที่ 27 มีนาคม 2568 อนุมัติงบประมาณเพิ่มเติม จำนวน 284.8 ล้านบาท เพื่อก่อสร้างอาคารดังกล่าวให้แล้วเสร็จภายในปีงบประมาณ 2570 ขอยืนยันในเจตนารมณ์ว่า เราจะไม่ยอมให้ความล่าช้าเดิมๆ กลับมาสร้างความเดือดร้อนให้แก่ประชาชนอีกต่อไป” นายเดชอิศม์กล่าว
สำหรับอาคารอำนวยการผู้ป่วยนอกและอาคารอุบัติเหตุฉุกเฉิน โรงพยาบาลตรัง เป็นอาคารคอนกรีตเสริมเหล็ก 7 ชั้น พื้นที่ใช้สอย 23,765 ตารางเมตร พร้อมอุปกรณ์ทางการแพทย์และระบบสนับสนุนที่ครบถ้วนทันสมัย โดยสัญญาก่อสร้างครั้งนี้จะเริ่มวันที่ 17 มิถุนายน 2568 แล้วเสร็จวันที่ 12 มกราคม 2570 แบ่งจ่าย 10 งวดตามความก้าวหน้างาน พร้อมกำหนดมาตรการกำกับคุณภาพและวินัยทางการเงินอย่างเข้มงวด อาทิ การวางหลักประกันสัญญา การกำหนดค่าปรับรายวันในกรณีล่าช้า การรับประกันงานหลังส่งมอบ การใช้แรงงานฝีมือที่ผ่านการรับรอง การควบคุมคุณภาพวัสดุและอุปกรณ์ตามมาตรฐานกลางของภาครัฐ เป็นต้น เพื่อให้การก่อสร้างเป็นไปอย่างมีประสิทธิภาพ โปร่งใส และแล้วเสร็จตามแผนที่วางไว้
นายเดชอิศม์กล่าวต่อว่า วันนี้ยังได้ลงพื้นที่โรงพยาบาลห้วยยอด จังหวัดตรัง เพื่อมอบนโยบายและติดตามการพัฒนาโรงพยาบาลห้วยยอด การให้บริการด้านการแพทย์แผนไทยและการแพทย์ทางเลือก รวมถึงตรวจเยี่ยมให้กำลังใจบุคลากรสาธารณสุข และ อสม. โดยโรงพยาบาลห้วยยอดเป็นโรงพยาบาลชุมชนขนาด 90 เตียงมีบุคลากรรวม 464 คน ดูแลประชากรรวม 92,343 คน จำนวนนี้เป็นผู้สูงอายุมากกว่า 60 ปีขึ้นไป ร้อยละ 20.27 แนวโน้มผู้สูงอายุเพิ่มขึ้น ส่วนอัตราเกิดอยู่ที่ 4.26 ต่อประชากรพันคน น้อยกว่าอัตราตายที่ 5.36 ต่อประชากรพันคน หรือ -0.11 ต่อประชากรพันคน ช่วง 6 เดือนแรกของปี 2568 ให้บริการผู้ป่วยนอกเฉลี่ย 927 ครั้ง/วัน ผู้ป่วยในเฉลี่ย 102 ครั้ง/วัน อัตราครองเตียงร้อยละ 113.02 ปัญหาสาธารณสุขสำคัญของอำเภอห้วยยอด 10 อันดับ คือ โรคหลอดเลือดสมอง, โรคหัวใจและหลอดเลือด, มะเร็งหลอดลม-ปอด, เบาหวาน, ความดันโลหิตสูง, ยาเสพติดและสุขภาพจิต, ปอดบวม, เลปโตสไปโรสิส, ไข้เลือดออก และภาวะซีดในหญิงวัยเจริญพันธุ์ โดยสาเหตุที่ทำให้เสียชีวิตมากที่สุด คือ โรคมะเร็ง, ปอดบวม, โรคหลอดเลือดสมอง, โรคหัวใจและหลอดเลือด และโรคไตในระยะสุดท้าย
********************************************* 16 มิถุนายน 2568

ที่มา : https://www.thaigov.go.th/news/contents/details/97519