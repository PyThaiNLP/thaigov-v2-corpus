รัฐบาลไทย-ข่าวทำเนียบรัฐบาล-“อนุทิน” พร้อมผู้บริหาร มท. ติดตามสถานการณ์พร้อมเยี่ยมให้กำลังใจผู้ประสบภัยเพลิงไหม้ร้านพลาสติกอุดรธานี มอบหน่วยงานเกี่ยวข้อง เร่งบรรเทาเยียวยาประชาชนที่ได้รับผลกระทบ


วันอาทิตย์ที่ 15 มิถุนายน 2568
15/06/2568
พิมพ์
“อนุทิน” พร้อมผู้บริหาร มท. ติดตามสถานการณ์พร้อมเยี่ยมให้กำลังใจผู้ประสบภัยเพลิงไหม้ร้านพลาสติกอุดรธานี มอบหน่วยงานเกี่ยวข้อง เร่งบรรเทาเยียวยาประชาชนที่ได้รับผลกระทบ
“อนุทิน” พร้อมผู้บริหาร มท. ติดตามสถานการณ์พร้อมเยี่ยมให้กำลังใจผู้ประสบภัยเพลิงไหม้ร้านพลาสติกอุดรธานี มอบหน่วยงานเกี่ยวข้อง เร่งบรรเทาเยียวยาประชาชนที่ได้รับผลกระทบ
วันนี้ (15 มิ.ย. 68) เวลา 09.30 น. นายอนุทิน ชาญวีรกูล รองนายกรัฐมนตรีและรมว.มหาดไทย นำคณะลงพื้นที่เยี่ยมให้กำลังใจและมอบเครื่องอุปโภค-บริโภคแก่ประชาชนที่ได้รับผลกระทบจากเหตุการณ์ไฟไหม้ร้านจำหน่ายพลาสติกบริเวณถนนรอบเมือง (อุดรธานี-หนองบัวบลำภู) อ.เมืองอุดรธานี จ.อุดรธานี โดยมี นายอรรษิษฐ์ สัมพันธรัตน์ ปลัดกระทรวงมหาดไทย นายพรพจน์ เพ็ญพาส อธิบดีกรมที่ดิน นายไชยวัฒน์ จุนถิระพงศ์ อธิบดีกรมการปกครอง นายนฤชา โฆษาศิวิไลซ์ อธิบดีกรมส่งเสริมการปกครองท้องถิ่น นายพงษ์นรา เย็นยิ่ง อธิบดีกรมโยธาธิการและผังเมือง นายราชันย์ ซุ่นฮั้ว ผู้ว่าราชการจังหวัดอุดรธานี นายชวิศ ป้องขันธ์ นายอำเภอเมืองอุดรธานี สมาชิกเหล่ากาชาดจังหวัดอุดรธานี และหัวหน้าส่วนราชการ ร่วมลงพื้นที่
เหตุการณ์ดังกล่าว เกิดขึ้นเมื่อวันที่ 13 มิ.ย. 68 เวลาประมาณ 21.30 น. เกิดเหตุไฟไหม้ร้านจำหน่ายพลาสติก เลขที่ 310/14 ตำบลหมากแข้ง ตั้งอยู่บริเวณถนนรอบเมือง (อุดร - หนองบัวลำภู) ใกล้กับปั๊มน้ำมันบางจาก สาขารอบเมือง เขตเทศบาลนครอุดรธานี อำเภอเมืองอุดรธานี จังหวัดอุดรธานี ทำให้อาคารโกดังและสินค้าพลาสติกได้รับความเสียหาย โดยเหตุการณ์ดังกล่าว ไม่มีประชาชนได้รับบาดเจ็บหรือเสียชีวิต และจังหวัดอุดรธานี ได้บูรณาการรถน้ำ/รถดับเพลิงจากหน่วยงานในพื้นที่ ร่วมเข้าระงับเหตุ ซึ่งขณะนี้เจ้าหน้าที่สามารถควบคุมเพลิงไหม้ได้แล้ว และอยู่ระหว่างการสำรวจความเสียหายจากหน่วยงานที่เกี่ยวข้อง
นายอนุทิน กล่าวว่า จากการตรวจสอบเบื้องต้น พบว่าอาคารที่เกิดเหตุเป็นโกดังเก็บสินค้า ประกอบด้วยผลิตภัณฑ์พลาสติก เช่น จาน ชาม และเก้าอี้พลาสติก โดยคาดว่าสาเหตุของเพลิงไหม้น่าจะเกิดจากไฟฟ้าลัดวงจร เนื่องจากสภาพอาคารค่อนข้างเก่าและไม่ได้รับการบำรุงรักษาอย่างเหมาะสม ส่งผลให้เกิดความเสียหายทั้งหลัง ซึ่งหลังได้พบกับเจ้าของกิจการ ทราบว่าได้ทำประกันอัคคีภัยไว้ โดยมีวงเงินความคุ้มครองครอบคลุมสินค้าที่ได้รับความเสียหาย ขณะนี้อยู่ระหว่างการดำเนินการตามขั้นตอนของบริษัทประกันภัย โดยได้รับความร่วมมือและการประสานงานจากกสำนักงานคณะกรรมการกำกับและส่งเสริมการประกอบธุรกิจประกันภัยจังหวัด (คปภ.)
"ในส่วนของกระทรวงมหาดไทย ทางผู้ว่าราชการจังหวัดอุดรธานี ได้ประสานงานกับนายกเทศมนตรีนครอุดรธานี รวมถึงสำนักงานป้องกันและบรรเทาสาธารณภัยจังหวัดอุดรธานี ได้เข้าควบคุมสถานการณ์เพลิงไหม้จนสงบลงเป็นที่เรียบร้อย และได้มีการประกาศให้พื้นที่ดังกล่าวเป็นเขตภัยพิบัติ โดยห้ามมิให้บุคคลภายนอกเข้าไปในพื้นที่เกิดเหตุโดยเด็ดขาด หากฝ่าฝืนจะมีความผิดตามกฎหมาย เนื่องจากโครงสร้างของอาคารได้รับผลกระทบอย่างรุนแรงจากเพลิงไหม้ อาจเกิดการทรุดตัวหรือถล่มลงมาได้ จึงขอให้ประชาชนหลีกเลี่ยงการเข้าใกล้พื้นที่ดังกล่าวโดยเด็ดขาด เพื่อความปลอดภัยในชีวิตและทรัพย์สิน"
ทั้งนี้ นายอนุทิน ได้มีข้อสั่งการให้ผู้ว่าราชการจังหวัดอุดรธานี นายอำเภอ ผู้นำท้องที่ การไฟฟ้าส่วนภูมิภาค ดำเนินการสำรวจความเสียหายและหาสาเหตุการเกิดภัย พร้อมช่วยเหลือเยียวยาประชาชนที่ได้รับผลกระทบโดยเร็วที่สุด ทั้งในด้านการฟื้นฟูที่อยู่อาศัย และการประสานงานกับหน่วยงานในพื้นที่ เพื่อสนับสนุนสิ่งของดำรงชีพที่จำเป็น รวมถึงเร่งบรรเทาเยียวยาให้ประชาชนที่ได้รับผลกระทบ

ที่มา : https://www.thaigov.go.th/news/contents/details/97480