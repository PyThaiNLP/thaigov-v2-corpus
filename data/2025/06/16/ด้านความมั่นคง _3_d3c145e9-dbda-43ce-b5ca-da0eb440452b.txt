รัฐบาลไทย-ข่าวทำเนียบรัฐบาล-ลุยต่อไม่พัก! “อนุทิน” นำคณะลงพื้น อ.เพ็ญ อุดรธานี ฝากผู้ว่าฯ อีสานเหนือ Re X-Ray ยกระดับเป็น 


วันอาทิตย์ที่ 15 มิถุนายน 2568
15/06/2568
พิมพ์
ลุยต่อไม่พัก! “อนุทิน” นำคณะลงพื้น อ.เพ็ญ อุดรธานี ฝากผู้ว่าฯ อีสานเหนือ Re X-Ray ยกระดับเป็น
ลุยต่อไม่พัก! “อนุทิน” นำคณะลงพื้น อ.เพ็ญ อุดรธานี ฝากผู้ว่าฯ อีสานเหนือ Re X-Ray ยกระดับเป็น "มหาดไทยสีขาว" ทุกพื้นที่ปลอดยาเสพติด
วันนี้ (15 มิ.ย. 68) เวลา 15.00 น. นายอนุทิน ชาญวีรกูล รองนายกรัฐมนตรีและรมว.มหาดไทย พร้อมด้วย นายทรงศักดิ์ ทองศรี รมช.มหาดไทย และนายอรรษิษฐ์ สัมพันธรัตน์ ปลัดกระทรวงมหาดไทย และผู้บริหารระดับสูงกระทรวงมหาดไทย ลงพื้นที่ตรวจติดตามการขับเคลื่อนตามนโยบายของรัฐบาลและกระทรวงมหาดไทย ในพื้นที่อำเภอเพ็ญ จังหวัดอุดรธานี ต่อเนื่องจากช่วงเช้าที่ได้ลงพื้นที่อำเภอศรีธาตุ โดยมี นายราชันย์ ซุ้นหั้ว ผู้ว่าราชการจังหวัดอุดรธานี พร้อมด้วยผู้ว่าราชการจังหวัดเลย หนองบัวลำภู หนองคาย และบึงกาฬ ตลอดจนนายอำเภอ กำนัน ผู้ใหญ่บ้าน สมาชิก อส. อสม. นักเรียน และประชาชนกว่า 2,500 คน ร่วมรับฟัง ณ โรงเรียนอนุบาลเพ็ญประชานุกูล อ.เพ็ญ จ.อุดรธานี
โดยเมื่อ นายอนุทิน และคณะ เดินทางถึง ได้ร่วมกับคณะนักเรียนโรงเรียนอนุบาลเพ็ญประชานุกูล ขับร้องบทเพลง "สยามานุสสติ" ซึ่งทุกคนในบริเวณโรงเรียนต่างลุกขึ้นยืนและร้องเพลงแสดงออกซึ่งพลังของความรักชาติ ศาสนา และพระมหากษัตริย์
นายอนุทิน กล่าวว่า วันนี้ได้เห็นความรัก ความสามัคคี และการทุ่มเทของทุกภาคส่วนในการทำงานเพื่อประชาชน และแรงใจที่ส่งไปยังทหารหาญที่ปกป้องประเทศชาติ โดยกระทรวงมหาดไทยจะทำหน้าที่เป็นแนวหลังสนับสนุนให้ทหารทำหน้าที่ดูแลอธิปไตย ขณะเดียวกันประชาชนก็ได้รับการดูแลความปลอดภัย กระทรวงมหาดไทยมีความมุ่งมั่นในการเติมเต็มความสุขให้พี่น้องประชาชนในทั้ง 76 จังหวัด โดยส่วนของจังหวัดอุดรธานี วันนี้ผู้ว่าราชการจังหวัดได้มาร่วมด้วย เพื่อให้มั่นใจว่าได้มีการนำนโยบายและแนวคิดของมหาดไทยไปยังประชาชนบำบัดทุกข์บำรุงสุขผ่านการขับเคลื่อนนโยบายสำคัญ 5 ด้านที่ล้วนเป็นนโยบายที่เกี่ยวข้องกับชีวิตความเป็นอยู่ของประชาชนทั้งสิ้น
"ขอฝากผู้ว่าราชการจังหวัดอุดรธานี รวมถึงทุกจังหวัดที่มาในวันนี้ได้เน้นย้ำเรื่องยาเสพติด ซึ่งเป็นปัจจัยสำคัญที่บั่นทอนสังคม เราต้องร่วมมือกันขจัดให้หมดสิ้นผ่านกลไกทุกระดับ ตั้งแต่อำเภอ ตำบล หมู่บ้าน ผนึกกำลังทุกภาคส่วนร่วมกัน Re-X-ray ค้นหายาเสพติดในพื้นที่ เป็นมหาดไทยสีขาว อย่างแท้จริง เพื่อให้เป็นไปตามนโยบายของรัฐบาล ที่มุ่งปราบปรามยาเสพติดอย่างเด็ดขาด โดยถือเป็นภารกิจสำคัญที่ผู้ว่าราชการจังหวัดต้องดำเนินการให้เกิดผลเป็นรูปธรรม" นายอนุทิน กล่าว
หลังจากนั้น นายอนุทิน พร้อมคณะ ได้เดินทางไปตรวจติดตามพร้อมรับฟังปัญหาความเดือดร้อนของประชาชนในพื้นที่ เกี่ยวกับสภาพปัญหาไหล่ทางแคบและการจราจรติดขัด ที่ส่งผลให้เกิดความไม่ปลอดภัยในการใช้รถใช้ถนน รวมถึงติดตามโครงการด้านการพัฒนาเมืองและการปรับปรุงภูมิทัศน์ ณ วัดนิมิตโพธิญาณ อ.เพ็ญ จ.อุดรธานี

ที่มา : https://www.thaigov.go.th/news/contents/details/97482