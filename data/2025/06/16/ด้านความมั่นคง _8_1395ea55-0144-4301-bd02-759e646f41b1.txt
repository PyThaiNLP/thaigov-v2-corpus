รัฐบาลไทย-ข่าวทำเนียบรัฐบาล-"ธีรรัตน์" ลงพื้นที่ลำพูน ติดตามนโยบาย พบปะกลุ่มสตรี - สั่งการรับมือผลไม้ล้นตลาดตามข้อสั่งการนายกฯ


วันจันทร์ที่ 16 มิถุนายน 2568
16/06/2568
พิมพ์
"ธีรรัตน์" ลงพื้นที่ลำพูน ติดตามนโยบาย พบปะกลุ่มสตรี - สั่งการรับมือผลไม้ล้นตลาดตามข้อสั่งการนายกฯ
"ธีรรัตน์" รมช.มหาดไทย ลงพื้นที่ลำพูน ติดตามนโยบาย พบปะกลุ่มสตรี - สั่งการรับมือผลไม้ล้นตลาดตามข้อสั่งการนายกฯ
เมื่อวันที่ 15 มิถุนายน 2568 เวลา 14.30 น. นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย พร้อมคณะ เดินทางลงพื้นที่จังหวัดลำพูน เพื่อตรวจราชการและติดตามความคืบหน้าในการขับเคลื่อนนโยบายสำคัญของรัฐบาลและกระทรวงมหาดไทย โดยมี นายวิวัฒน์ อินทร์ไทยวงศ์ ผู้ว่าราชการจังหวัดลำพูน นายบูรณิศ ยุกตะนันทน์ ผู้อำนวยการองค์การตลาด ข้าราชการ กลุ่มภาคธุรกิจ กลุ่มสตรี และประชาชน ให้การต้อนรับ
โดยจุดแรก ได้ลงพื้นที่ตรวจเยี่ยมศูนย์เรียนรู้และอนุรักษ์การทอผ้าไหมลำพูน (ลำพูนไหมไทย) อำเภอเมืองลำพูน จังหวัดลำพูน ซึ่งเป็นแหล่งเรียนรู้ภูมิปัญญาท้องถิ่นด้านหัตถกรรมที่สำคัญของจังหวัด โดยได้พบปะกับกลุ่มผู้ทอผ้าไหมในพื้นที่อย่างใกล้ชิด พร้อมให้กำลังใจและรับฟังปัญหา รวมถึงแลกเปลี่ยนความคิดเห็นเกี่ยวกับการพัฒนาผลิตภัณฑ์และการต่อยอดอาชีพ
ในโอกาสเดียวกัน รัฐมนตรีช่วยว่าการกระทรวงมหาดไทย ได้ร่วมพูดคุยกับกลุ่มสตรีในจังหวัดลำพูน เพื่อรับฟังความคิดเห็นและแลกเปลี่ยนมุมมองเกี่ยวกับบทบาทของสตรีในการพัฒนาเศรษฐกิจระดับชุมชน ตลอดจนแนวทางความร่วมมือในการขับเคลื่อนกิจกรรมต่าง ๆ ให้เกิดผลอย่างเป็นรูปธรรม
ต่อจากนั้น ได้เดินทางไปยังสำนักงานองค์การตลาด สาขาลำพูน ตำบลอุโมงค์ อำเภอเมือง จังหวัดลำพูน เพื่อรับฟังบรรยายสรุปภาพรวมการดำเนินงานของหน่วยงานในพื้นที่ โดยได้พบปะแลกเปลี่ยนกับเจ้าหน้าที่และผู้ประกอบการ พร้อมเน้นย้ำถึงความสำคัญของการบูรณาการความร่วมมือระหว่างภาครัฐและชุมชนในการพัฒนาระบบตลาดสินค้าเกษตรให้เกิดความยั่งยืนและเป็นธรรม
ทั้งนี้ ได้สั่งการให้เร่งขับเคลื่อนมาตรการรับมือสถานการณ์ผลไม้ล้นตลาด ตามข้อสั่งการของนางสาวแพทองธาร ชินวัตร นายกรัฐมนตรี โดยเน้นย้ำให้องค์การตลาดบูรณาการร่วมกับหน่วยงานที่เกี่ยวข้อง เร่งจัดหาช่องทางระบายผลผลิต เช่น การกระจายผลไม้เข้าสู่ตลาดกลางในภูมิภาค การจัดงานส่งเสริมการจำหน่ายผลไม้ เพื่อบรรเทาความเดือดร้อนของเกษตรกร และรักษาราคาสินค้าเกษตรให้เป็นธรรม และ ยังได้เยี่ยมชมการดำเนินงานด้านการตรวจสอบคุณภาพอาหารและสารปนเปื้อน ซึ่งเป็นส่วนหนึ่งของกระบวนการควบคุมความปลอดภัยของผลิตภัณฑ์อาหารในระบบห่วงโซ่อุปทาน เพื่อสร้างความมั่นใจให้แก่ผู้บริโภค และยกระดับมาตรฐานความปลอดภัยด้านอาหารในชุมชนอย่างยั่งยืน
ก่อนเสร็จสิ้นภารกิจในจังหวัดลำพูน นางสาวธีรรัตน์ ได้เดินเยี่ยมชมตลาดหน้าสำนักงานองค์การตลาด พบปะพูดคุยกับพ่อค้าแม่ค้าและเกษตรกรในพื้นที่อย่างเป็นกันเอง รับฟังความคิดเห็นและข้อเสนอแนะเกี่ยวกับปัญหาในการประกอบอาชีพ พร้อมกล่าวให้กำลังใจ
“เกษตรกรไทยคือรากฐานสำคัญของประเทศ รัฐบาลพร้อมสนับสนุนทุกกลไกเพื่อให้พี่น้องเกษตรกรสามารถยืนหยัดได้อย่างมั่นคงในทุกสถานการณ์” นางสาวธีรรัตน์ ฯ กล่าว

ที่มา : https://www.thaigov.go.th/news/contents/details/97499