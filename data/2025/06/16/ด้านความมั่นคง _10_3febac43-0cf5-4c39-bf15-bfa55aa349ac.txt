รัฐบาลไทย-ข่าวทำเนียบรัฐบาล-“ทรงศักดิ์” นั่งหัวโต๊ะประชุม ศปถ. หารือแนวทางการดำเนินงานป้องกันและลดอุบัติเหตุทางถนนตามกรอบปฏิญญามาร์ราเกซ ชี้ทุกหน่วยงานต้องบูรณาการทำงานร่วมกันเพื่อลดความสูญเสียจากอุบัติเหตุทา


วันจันทร์ที่ 16 มิถุนายน 2568
16/06/2568
พิมพ์
“ทรงศักดิ์” นั่งหัวโต๊ะประชุม ศปถ. หารือแนวทางการดำเนินงานป้องกันและลดอุบัติเหตุทางถนนตามกรอบปฏิญญามาร์ราเกซ ชี้ทุกหน่วยงานต้องบูรณาการทำงานร่วมกันเพื่อลดความสูญเสียจากอุบัติเหตุทา
“ทรงศักดิ์” นั่งหัวโต๊ะประชุม ศปถ. หารือแนวทางการดำเนินงานป้องกันและลดอุบัติเหตุทางถนนตามกรอบปฏิญญามาร์ราเกซ ชี้ทุกหน่วยงานต้องบูรณาการทำงานร่วมกันเพื่อลดความสูญเสียจากอุบัติเหตุทางถนน
วันนี้ (16 มิ.ย. 68) เวลา 10.00 น. นายทรงศักดิ์ ทองศรี รัฐมนตรีช่วยว่าการกระทรวงมหาดไทย เป็นประธานการประชุมคณะกรรมการศูนย์อำนวยการความปลอดภัยทางถนน ครั้งที่ 2/2568 หารือแนวทางการดำเนินงานป้องกันและลดอุบัติเหตุทางถนนตามกรอบปฏิญญามาร์ราเกซ (Marrakesh Declaration) ให้บรรลุวัตถุประสงค์และเกิดผลอย่างเป็นรูปธรรม โดยมี นายภาสกร บุญญลักษม์ อธิบดีกรมป้องกันและบรรเทาสาธารณภัย นายชยชัย แสงอินทร์ ผู้ตรวจราชการกระทรวงมหาดไทย นางสาวชัชดาพร บุญพีระณัช นายสหรัฐ วงศ์สกุลวิวัฒน์ และนายชัยรัตน์ แก้วเพียงเพ็ญ รองอธิบดีกรมป้องกันและบรรเทาสาธารณภัย นายวิรุฬห์ สิทธิวงศ์ รองอธิบดีกรมการปกครอง นายศิริพันธ์ ศรีกงพลี รองอธิบดีกรมส่งเสริมการปกครองส่วนท้องถิ่น นายเกิดศักดิ์ ยะโสธร รองอธิบดีกรมโยธาธิการและผังเมือง และผู้แทนหน่วยงานที่เกี่ยวข้องในฐานะคณะกรรมการศูนย์อำนวยการความปลอดภัยทางถนน เข้าร่วมประชุม ณ ห้องประชุม 1 อาคาร 3 ชั้น 5 กรมป้องกันและบรรเทาสาธารณภัย และผ่านสื่ออิเล็กทรอนิกส์
นายทรงศักดิ์ ทองศรี รัฐมนตรีช่วยว่าการกระทรวงมหาดไทย เปิดเผยว่า การป้องกันและลดอุบัติเหตุทางถนนเป็นสิ่งที่รัฐบาลให้ความสำคัญมาอย่างต่อเนื่อง เนื่องจากข้อมูลสถิติชี้ให้เห็นว่าอุบัติเหตุทางถนนเป็นสาเหตุการเสียชีวิตอันดับต้น ๆ ของประเทศไทย โดยที่ผ่านมา รัฐบาลได้มีการเน้นย้ำให้ทุกภาคส่วนทำงานเพื่อป้องกันแก้ไขปัญหาอุบัติเหตุทางถนนอย่างจริงจัง ผ่านการถอดบทเรียนการดำเนินงานให้ห้วงที่ผ่านมาเพื่อหาแนวทางใหม่ ๆ ที่เพิ่มประสิทธิภาพในการทำงานให้มากยิ่งขึ้น รวมถึงการนำกรอบการทำงานและเป้าหมายการดำเนินงานด้านการสร้างความปลอดภัยทางถนนระดับโลกมาขับเคลื่อนอย่างจริงจัง ซึ่งถือเป็นเรื่องดีที่หน่วยงานที่เกี่ยวข้องได้ให้ความสำคัญกับการดำเนินการด้านการป้องกันและลดอุบัติเหตุทางถนน มีการนำมาตรการต่าง ๆ ไปขับเคลื่อน และชี้แจงผลการดำเนินการเป็นระยะ ดังจะเห็นได้จากการประชุมคณะกรรมการศูนย์อำนวยการความปลอดภัยทางถนนในวันนี้
“การประชุมในวันนี้เป็นการนำเสนอข้อมูลในประเด็นสำคัญที่มีผลต่อความปลอดภัยทางถนน ไม่ว่าจะเป็น ข้อเสนอแนวทางในการป้องกันและลดอุบัติเหตุทางถนนในช่วงการรณรงค์และภายหลังการรณรงค์การป้องกันและลดอุบัติเหตุทางถนน การแต่งตั้งคณะทำงานการจัดการความเร็วที่ปลอดภัยเพื่อวิเคราะห์สาเหตุ จัดการความเสี่ยง และหาวิธีการแก้ไขเชิงระบบในประเด็นที่เกี่ยวกับการใช้ความเร็ว การประเมินผลและขับเคลื่อนนโยบายความปลอดภัยทางถนนเพื่อบรรลุเป้าหมายภายใต้แผนแม่บทฯ ฉบับที่ 5 ช่วงปี 2565 – 2567 และการใช้งานระบบบูรณาการข้อมูลการบาดเจ็บและเสียชีวิตจากอุบัติเหตุทางถนน นอกจากนั้น การประชุมในวันนี้ ยังมีการหารือเรื่องการดำเนินงานป้องกันและลดอุบัติเหตุทางถนนตามกรอบปฏิญญามาร์ราเกซ (Marrakesh Declaration) โดยที่ประชุมได้มีมติเห็นชอบให้เสนอปฏิญญามาร์ราเกซให้คณะกรรมการนโยบายการป้องกันและลดอุบัติเหตุทางถนนแห่งชาติพิจารณาและเสนอให้คณะรัฐมนตรีทราบเพื่อใช้เป็นหลักการสำคัญในการดำเนินงานด้านความปลอดภัยทางถนนของประเทศ และมอบหมายให้คณะอนุกรรมการด้านการบริหารจัดการความปลอดภัยทางถนนในคณะกรรมการศูนย์อำนวยการความปลอดภัยทางถนนไปจัดทำแนวทางการขับเคลื่อนปฏิญญามาร์ราเกซก่อนเสนอให้คณะกรรมการศูนย์อำนวยการความปลอดภัยทางถนนพิจารณาให้ความเห็นชอบแนวทางดังกล่าวต่อไป” นายทรงศักดิ์ กล่าว
นายทรงศักดิ์ กล่าวเพิ่มเติมว่า จากผลการดำเนินงานป้องกันและลดอุบัติเหตุทางถนนในช่วงเทศกาลสงกรานต์ พ.ศ. 2568 ที่ผ่านมา ชี้ให้เห็นว่าจำนวนการเกิดอุบัติเหตุทางถนน จำนวนผู้ได้รับบาดเจ็บและเสียชีวิตมีจำนวนลดน้อยลง ซึ่งส่วนหนึ่งเป็นผลมาจากการทำงานอย่างเข้มข้นและต่อเนื่องของหน่วยงานที่เกี่ยวข้องและภาคีเครือข่ายทุกภาคส่วนในการดำเนินงานทั้งเชิงรับและเชิงรุกเพื่อสร้างความปลอดภัยทางถนน ขอให้ทุกหน่วยงานร่วมกันบูรณาการทำงานขับเคลื่อนนโยบายและมาตรการในการป้องกันและลดอุบัติเหตุทางถนนของศูนย์อำนวยการความปลอดภัยทางถนนเช่นนี้ต่อไป รวมถึงหาแนวทางและวิธีการใหม่ ๆ ในการเพิ่มประสิทธิภาพการป้องกันและลดอุบัติเหตุทางถนนของประเทศ เพื่อลดความสูญเสียจากอุบัติเหตุทางถนนให้เหลือน้อยที่สุด
นายภาสกร บุญญลักษม์ อธิบดีกรมป้องกันและบรรเทาสาธารณภัย ในฐานะกรรมการและเลขานุการคณะกรรมการศูนย์อำนวยการความปลอดภัยทางถนน กล่าวว่า “ความสูญเสียจากอุบัติเหตุทางถนนเป็นสิ่งที่ป้องกันได้ หากทุกองคาพยพให้ความสำคัญและร่วมกันดำเนินการในทุกมิติ ในส่วนของกรมป้องกันและบรรเทาสาธารณภัยในฐานะฝ่ายเลขานุการฯ จะเร่งนำข้อเสนอแนะและมติที่ประชุมในวันนี้ไปดำเนินการในส่วนที่เกี่ยวข้องและจะนำเสนอผลการดำเนินการให้ที่ประชุมทราบเป็นระยะ พร้อมกันประสานการดำเนินการกับทุกภาคส่วนอย่างจริงจัง ไม่เพียงแต่เพื่อลดจำนวนผู้ได้รับบาดเจ็บและเสียชีวิตจากอุบัติเหตุทางถนนเท่านั้น แต่เพื่อสร้างความปลอดภัยทางถนนให้เกิดขึ้นในสังคมไทยอย่างยั่งยืนอีกด้วย”
#ปภ #ข่าว #ถนน #ความปลอดภัยทางถนน
ข้อมูล : กรม ปภ.

ที่มา : https://www.thaigov.go.th/news/contents/details/97502