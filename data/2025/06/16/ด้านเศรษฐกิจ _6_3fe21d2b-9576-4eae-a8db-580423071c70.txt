รัฐบาลไทย-ข่าวทำเนียบรัฐบาล-​ที่ปรึกษาฯ ไพลิน ร่วมเปิดโครงการ "พลังสตรีเพื่อการพัฒนา เสริมสร้างโอกาส สร้างอนาคต" ชูกองทุนพัฒนาบทบาทสตรีหนุนการเปลี่ยนแปลง


วันจันทร์ที่ 16 มิถุนายน 2568
16/06/2568
พิมพ์
​ที่ปรึกษาฯ ไพลิน ร่วมเปิดโครงการ "พลังสตรีเพื่อการพัฒนา เสริมสร้างโอกาส สร้างอนาคต" ชูกองทุนพัฒนาบทบาทสตรีหนุนการเปลี่ยนแปลง
​ที่ปรึกษาฯ ไพลิน ร่วมเปิดโครงการ "พลังสตรีเพื่อการพัฒนา เสริมสร้างโอกาส สร้างอนาคต" ชูกองทุนพัฒนาบทบาทสตรีหนุนการเปลี่ยนแปลง
วันที่ 12 มิถุนายน 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม  มอบหมายให้ นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม เข้าร่วมพิธีเปิดโครงการ "พลังสตรีเพื่อการพัฒนา เสริมสร้างโอกาส สร้างอนาคต" ชูกองทุนพัฒนาบทบาทสตรีหนุนการเปลี่ยนแปลง โดยมี นางสาวแพทองธาร ชินวัตร นายกรัฐมนตรี เป็นประธานเปิดโครงการฯ และมีผู้แทนจากหน่วยงานภาครัฐและภาคเอกชนที่เกี่ยวข้องเข้าร่วม ณ ห้องรอยัล จูบิลี่ อิมแพค เมืองทองธานี
โครงการนี้เป็นส่วนหนึ่งของภารกิจในการขับเคลื่อนประเด็นยุทธศาสตร์ที่ 2 ของกระทรวงมหาดไทย คือ "การลดความเหลื่อมล้ำทางสังคม สร้างความเข้มแข็งของชุมชน และพัฒนาเศรษฐกิจฐานราก" ซึ่งสอดคล้องกับนโยบายของ นายกรัฐมนตรี ที่ให้ความสำคัญกับการเปิดโอกาสให้ประชาชนทุกกลุ่มได้เข้าถึงสวัสดิการของรัฐ และพัฒนาศักยภาพของตนได้อย่างเต็มที่ นอกจากนี้ ยังสอดคล้องกับเป้าหมายการพัฒนาที่ยั่งยืน (SDGs) ขององค์การสหประชาชาติ ที่เน้นความเท่าเทียม ทั่วถึง และการเสริมสร้างศักยภาพของสตรีในทุกมิติ
สำหรับภาพรวมการดำเนินกิจการกองทุนพัฒนาบทบาทสตรี  ในปีนี้และปีต่อ ๆ ไป ประกอบด้วย 1. อนุมัติเพิ่มวงเงินเงินทุนหมุนเวียนให้สมาชิกกู้ได้เพิ่มเติมมากกว่า 2,000 ล้านบาท เพื่อให้สตรีทุกพื้นที่เข้าถึงแหล่งทุนอย่างเท่าเทียม ในการนำไปต่อยอดกิจการและสร้างรายได้ให้ครอบครัว 2. ปรับภาพลักษณ์กองทุนพัฒนาบทบาทสตรีใหม่ให้ทัดเทียมกองทุนสตรีระดับโลก 3. การประกวดโมเดลธุรกิจในระดับมหาวิทยาลัย (Empower Young Women) ชิงเงินรางวัลรวมกว่า 500,000 บาท เพื่อให้กองทุนฯ มีโมเดลธุรกิจที่นำไปต่อยอดได้ทันที และ 4. ก้าวเข้าสู่ยุคดิจิทัลเพื่อให้ผู้หญิงไทยเข้าถึงโอกาสได้เร็วขึ้น ผ่าน Application ทางรัฐ
จากการดำเนินการของกองทุนพัฒนาบทบาทสตรี ข้างต้น จะส่งผลให้เกิดเปลี่ยนแปลง ในทางสร้างสรรค์และอีกทั้งยังสร้างภาพลักษณ์ของกองทุนสตรีไทยเพื่อไปสู่กองทุนสตรีระดับสากลที่มีศักยภาพในทุกมิติต่อไป

ที่มา : https://www.thaigov.go.th/news/contents/details/97498