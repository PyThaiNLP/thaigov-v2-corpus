รัฐบาลไทย-ข่าวทำเนียบรัฐบาล-AOC 1441 เตือนภัย “มิจฉาชีพ” อ้างเป็นทนาย-ตำรวจ หลอกช่วยเหลือคืนเงินผู้เสียหายคดีออนไลน์ พบสูญเงินกว่า 10 ล้านบาท


วันจันทร์ที่ 16 มิถุนายน 2568
AOC 1441 เตือนภัย “มิจฉาชีพ” อ้างเป็นทนาย-ตำรวจ หลอกช่วยเหลือคืนเงินผู้เสียหายคดีออนไลน์ พบสูญเงินกว่า 10 ล้านบาท
AOC 1441 เตือนภัย “มิจฉาชีพ” อ้างเป็นทนาย-ตำรวจ หลอกช่วยเหลือคืนเงินผู้เสียหายคดีออนไลน์ พบสูญเงินกว่า 10 ล้านบาท
นางสาววงศ์อะเคื้อ บุญศล โฆษกกระทรวงดิจิทัลเพื่อเศรษฐกิจและสังคม (ดีอี) ฝ่ายการเมือง เปิดเผยว่า ในช่วงวันที่ 9 – 15 มิถุนายน 2568 ที่ผ่านมา ศูนย์ AOC 1441 (Anti Online Scam Operation Center) ได้มีรายงานเคสตัวอย่างอาชญากรรมออนไลน์ที่ประชาชนได้รับผลกระทบจากการถูกหลอกลวง จำนวน 5 เคส ประกอบด้วย
คดีที่ 1 คดีหลอกลวงให้โอนเงินเพื่อรับรางวัล หรือวัตถุประสงค์อื่นๆ มูลค่าความเสียหาย 1,446,794 บาท โดยผู้เสียหายต้องการโพสต์ขายสินค้าในกลุ่ม Facebook จึงทักไปสอบถามรายละเอียดกับผู้ดูแลกลุ่ม และได้รับแจ้งกลับมาว่าจะต้องโอนเงินเป็นค่าเปิดบัญชีร้านค้าก่อนจึงจะเปิดให้โพสต์ขายสินค้าได้ หลังจากโอนเงินไปเปิดบัญชีร้านค้าแล้ว ได้รับแจ้งต่อมาว่าให้โอนเงินเป็นค่าเปิดการมองเห็น หากต้องการให้ผู้คนเห็นโพสต์มากขึ้น ให้โอนเงินเพื่อเพิ่มการโฆษณา ผู้เสียหายหลงเชื่อจึงโอนเงินเพิ่มขึ้นเรื่อยๆ แต่โพสต์ก็ยังไม่ได้รับความสนใจเท่าที่ควร จึงทักไปขอรายละเอียดการโฆษณาตามที่กล่าวอ้าง จากนั้นไม่สามารถเข้ากลุ่ม Facebook ได้อีก ผู้เสียหายเชื่อว่าตนถูกมิจฉาชีพหลอก
คดีที่ 2 คดีหลอกลวงให้ลงทุนผ่านระบบคอมพิวเตอร์ มูลค่าความเสียหาย 2,160,000 บาท โดยผู้เสียหายได้รับการติดต่อจากมิจฉาชีพผ่านช่องทาง Facebook ชักชวนเทรดหุ้นสหรัฐฯ โดยจะมีผู้สอนเทรดให้ ตนสนใจจึงเพิ่มเพื่อนทาง Line เพื่อสอบถามรายละเอียด จากนั้นทำตามขั้นตอนที่ได้รับคำแนะนำ โดยโอนเงินเพื่อเทรดหุ้นและได้เงินเป็นจำนวนมาก แต่ไม่สามารถถอนเงินได้ มิจฉาชีพแจ้งว่าต้องโอนเงินจ่ายค่าสอนเทรดและค่าภาษีก่อน แต่เมื่อโอนไปแล้วก็ยังรับเงินไม่ได้ ผู้เสียหายเชื่อว่าตนถูกมิจฉาชีพหลอก
คดีที่ 3 คดีหลอกลวงให้ลงทุนผ่านระบบคอมพิวเตอร์ มูลค่าความเสียหาย 5,500,000 บาท โดยผู้เสียหายพบโฆษณาเชิญชวนเทรดหุ้นผ่านช่องทาง Facebook ผู้เสียหายสนใจจึงเพิ่มเพื่อนทาง Line ที่แสดงหน้าเพจเพื่อสอบถามรายละเอียด และทำตามขั้นตอนที่ได้รับคำแนะนำ โดยโอนเงินไปเพื่อเทรดหุ้น ครั้งแรกได้รับเงินจริง ผู้เสียหายหลงเชื่อจึงโอนไปอีกครั้งเป็นจำนวนมากแต่ไม่สามารถถอนเงินได้ เมื่อต้องการติดต่อสอบถามพบว่าไม่สามารถติดต่อได้ ผู้เสียหายเชื่อว่าตนถูกมิจฉาชีพหลอก
คดีที่ 4 คดีหลอกลวงให้ติดตั้งโปรแกรมควบคุมระบบในเครื่องโทรศัพท์ เพื่อให้ได้ไปซึ่งทรัพย์ มูลค่าความเสียหาย 594,570 บาท ทั้งนี้ผู้เสียหายได้รับการติดต่อจากมิจฉาชีพผ่านทางโทรศัพท์ อ้างตนเป็นพนักงานของการไฟฟ้าส่วนภูมิภาค แจ้งว่าจะเปลี่ยนมิเตอร์ให้ใหม่และให้เพิ่มเพื่อนทาง Line มิจฉาชีพส่งลิงก์ให้ เพื่อติดตั้งแอปพลิเคชันพร้อมทั้งให้สแกนใบหน้าเพื่อยืนยันสิทธิ์ ผู้เสียหายทำตามคำแนะนำของเจ้าหน้าที่จนเสร็จขั้นตอน ต่อมาภายหลังได้รับข้อความยอดเงินในบัญชีได้ถูกโอนออกไปจนหมดบัญชี ผู้เสียหายเชื่อว่าตนเองถูกมิจฉาชีพหลอก
และคดีที่ 5 คดีหลอกลวงให้โอนเงินเพื่อรับรางวัล หรือวัตถุประสงค์อื่นๆ มูลค่าความเสียหาย 469,121 บาท โดยผู้เสียหายพบเห็นโพสต์ช่วยเหลือ การนำเงินจากมิจฉาชีพคืนแก่ผู้เสียหายผ่านช่องทาง Facebook อ้างตนเป็นทนายทำงานร่วมกับตำรวจไซเบอร์ สามารถตรวจสอบเส้นทางการเงินของมิจฉาชีพและดึงเงินกลับมาคืนแก่ผู้เสียหายได้ จึงทักไปสอบถามรายละเอียดผ่านทาง Messenger Facebook โดยได้รับแจ้งให้โอนเงินเป็นค่าดำเนินการ และให้โอนเพิ่มขึ้นเรื่อยๆ อ้างว่าความเสียหายมูลค่าสูงจะต้องใช้เงินในการตรวจสอบเป็นจำนวนมาก หลังจากโอนเงินไปหลายครั้ง เมื่อเปิดหน้าเพจพบว่ามีคนแสดงความคิดเห็นให้ระวังเพจนี้เนื่องจากเป็นมิจฉาชีพ จึงทราบว่าเป็นเพจปลอม ผู้เสียหายเชื่อว่าตนถูกมิจฉาชีพหลอก
สำหรับมูลค่าความเสียหายที่เกิดขึ้นทั้ง 5 คดี รวม 10,170,485 บาท
ทั้งนี้ ผลการดำเนินงานของ ศูนย์ AOC 1441 ตั้งแต่วันที่ 1 พฤศจิกายน 2566 ถึง วันที่ 13 มิถุนายน 2568 มีตัวเลขสถิติผลการดำเนินงาน ดังนี้
1. สายโทรเข้า 1441 จำนวน 1,812,978 สาย / เฉลี่ยต่อวัน 3,068 สาย
2. ระงับบัญชีธนาคาร จำนวน 712,732 บัญชี / เฉลี่ยต่อวัน 1,298 บัญชี
3. ระงับบัญชีตามประเภทคดีสูงสุด 5 ประเภท ได้แก่ (1) หลอกลวงซื้อขายสินค้าหรือบริการ 225,979 บัญชี คิด เป็นร้อยละ 31.71 (2) หลอกลวงหารายได้พิเศษ 165,072 บัญชี คิดเป็นร้อยละ 23.16 (3) หลอกลวงลงทุน 99,497 บัญชี คิดเป็นร้อยละ 13.96 (4) หลอกลวงให้โอนเงินเพื่อรับรางวัล 97,669 บัญชี คิดเป็นร้อยละ 13.70 (5) หลอกลวงให้กู้เงิน 51,052 บัญชี คิดเป็นร้อยละ 7.16 (และคดีอื่นๆ 73,463 บัญชี คิดเป็นร้อยละ 10.31)
“จากเคสตัวอย่างจะเห็นได้ว่า มิจฉาชีพใช้กลอุบายหลอกลวงผู้เสียหาย โดยใช้โฆษณาชักชวนลงทุนผ่าน Facebook แล้วให้เพิ่มเพื่อนผ่านทาง Line นอกจากนี้ยังมีเคสหลอกลวงคืนเงินให้กับผู้เสียหายในคดีอาชญากรรมออนไลน์ ทั้งการอ้างเป็นทนายและเจ้าหน้าที่ตำรวจ ซึ่งพบว่ามีมูลค่าความเสียหายรวมกว่า 10 ล้านบาท ทั้งนี้ขอย้ำว่า การลงทุนในธุรกิจที่ไม่มีการรับรองโดยหน่วยงานน่าเชื่อถือ เป็นการเสี่ยงต่อการถูกหลอกลวง ขอให้ผู้เสียหายตรวจสอบสอบถามรายละเอียดให้แน่ชัด ด้านการคืนเงินให้ผู้เสียหาย ขณะนี้อยู่ระหว่างการดำเนินการด้านกฎหมาย ยังไม่มีการคืนเงินอย่างเป็นทางการแต่อย่างใด โดยหน่วยงานของรัฐ ข้าราชการหรือเจ้าหน้าที่ จะไม่มีการโทรติดต่อโดยตรง หรือติดต่อผ่านทางโซเชียลมีเดีย และจะไม่มีการให้โอนเงินเพื่อตรวจสอบบัญชีแต่อย่างใด” นางสาววงศ์อะเคื้อ กล่าว
อย่างไรก็ตาม ขอให้ประชาชนยึดหลัก 4 ไม่ คือ 1. ไม่กดลิงก์ 2.ไม่เชื่อ 3.ไม่รีบ และ 4.ไม่โอน ก่อนที่จะทำธุรกรรมใดๆ อย่ากดเข้าลิงก์เว็บไซต์ หรือดาวน์โหลด และอัปโหลดแพลตฟอร์ม ที่มีการส่งต่อจากช่องทางที่ไม่แน่ใจ โดยกระทรวงดีอี ได้เร่งดำเนินการปราบปรามอาชญากรรมออนไลน์ทุกรูปแบบร่วมกับหน่วยงานที่เกี่ยวข้อง รวมถึงการเผยแพร่ให้ความรู้เกี่ยวกับการป้องกันภัยอาชญากรรมออนไลน์ ผ่านศูนย์ AOC 1441 เพื่อแก้ไขปัญหาที่ส่งผลกับประชาชนอย่างต่อเนื่อง
หากประชาชนโดนหลอกออนไลน์ โทรแจ้งดำเนินการ ระงับ อายัดบัญชี AOC 1441
แจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.)
| Line ID: @antifakenewscenter | เว็บไซต์ www.antifakenewscenter.com
--------------------------------------------------------------------------------------

ที่มา : https://www.thaigov.go.th/news/contents/details/97515