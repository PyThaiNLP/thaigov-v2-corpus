รัฐบาลไทย-ข่าวทำเนียบรัฐบาล-‘รมช.อิทธิ’ ปล่อยขบวน  “ALRO FORCE” พร้อมลุยเร่งรัดออกโฉนดเพื่อการเกษตร ยกระดับคุณภาพและความมั่นคงของเกษตรกรไทย


วันจันทร์ที่ 16 มิถุนายน 2568
‘รมช.อิทธิ’ ปล่อยขบวน  “ALRO FORCE” พร้อมลุยเร่งรัดออกโฉนดเพื่อการเกษตร ยกระดับคุณภาพและความมั่นคงของเกษตรกรไทย
‘รมช.อิทธิ’ ปล่อยขบวน  “ALRO FORCE” พร้อมลุยเร่งรัดออกโฉนดเพื่อการเกษตร ยกระดับคุณภาพและความมั่นคงของเกษตรกรไทย
นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ เป็นประธานพิธีปล่อยตัวหน่วยเคลื่อนที่เร็ว “ALRO FORCE” เพื่อเร่งรัดการออกโฉนดเพื่อการเกษตรในเขตปฏิรูปที่ดิน พร้อมด้วย นายอาดิลัน อาลีอีสเฮาะ ที่ปรึกษารัฐมนตรีช่วยว่าการกระทรวงเกษตรและสหกรณ์ นายธนดล สุวัณณะฤทธิ์ คณะที่ปรึกษารัฐมนตรีว่าการกระทรวงเกษตรและสหกรณ์ นายประยูร อินสกุล ปลัดกระทรวงเกษตรและสหกรณ์ คณะผู้บริหารสังกัดกระทรวงเกษตรและสหกรณ์ และเจ้าหน้าที่สำนักงานการปฏิรูปที่ดินเพื่อเกษตรกรรม (ส.ป.ก.) เข้าร่วม ณ สำนักงานการปฏิรูปที่ดินเพื่อเกษตรกรรม ถนนราชดำเนินนอก เขตพระนคร กรุงเทพฯ
รัฐมนตรีช่วยว่าการกระทรวงเกษตรและสหกรณ์ กล่าวว่า  กระทรวงเกษตรและสหกรณ์ ยังคงเดินหน้านโยบายสำคัญของรัฐบาลและรัฐมนตรีว่าการกระทรวงเกษตรและสหกรณ์ (ศ.ดร. นฤมล ภิญโญสินวัฒน์) อีกทั้งสานต่อนโยบายของอดีตรัฐมนตรีว่าการกระทรวงเกษตรและสหกรณ์ (ร.อ.ธรรมนัส พรหมเผ่า) ในการปรับปรุงและพัฒนาสิทธิในที่ดินของรัฐของ ส.ป.ก. ให้เป็นโฉนดเพื่อการเกษตร ให้บรรลุตามเป้าหมายวางไว้ ดังนั้น เพื่อให้การดำเนินนโยบายเป็นไปอย่างมีประสิทธิภาพและรวดเร็ว ส.ป.ก.  จึงจัดตั้งหน่วยเคลื่อนที่เร็ว “ALRO FORCE” โดยมีวัตถุประสงค์ เพื่อเร่งรัดในการดำเนินการตอบสนองภารกิจสำคัญของ ส.ป.ก. ในการปรับปรุงและยกระดับเอกสารสิทธิ ส.ป.ก. 4-01 เป็นโฉนดเพื่อการเกษตร เพื่อให้เกษตรกรในเขตปฏิรูปที่ดิน มีสิทธิในที่ดินอย่างมั่นคง สามารถใช้เป็นหลักประกัน เพื่อเข้าถึงแหล่งเงินทุนและต่อยอดการพัฒนาคุณภาพชีวิตในระยะยาว โดยจะทำการลงพื้นที่เข้าปฏิบัติภารกิจในทั่วทุกจังหวัด โดยมีจังหวัดนำร่อง 3 จังหวัด ได้แก่ นครราชสีมา อุบลราชธานี และสระแก้ว
“จังหวัดแรกที่หน่วย ALRO FORCE จะลงพื้นที่ปฏิบัติภารกิจ คือ จ.อุบลราชธานี เนื่องจากเป็นจังหวัดที่มีเป้าหมายการออกโฉนดเพื่อการเกษตรจำนวนมากที่สุด ประมาณ 70,000 กว่าฉบับ โดย ALRO FORCE จะเข้าไปเสริมทัพเจ้าหน้าที่ในการปฏิบัติงานร่วมกัน ช่วยเร่งรัดทำโฉนดเพื่อการเกษตร รวมทั้งแก้ไขปัญหาให้ครอบคลุมทุกจุด เพิ่มประสิทธิภาพให้รวดเร็วยิ่งขึ้น ขอยืนยันว่าเรากำลังเร่งรัดอย่างเต็มที่ เพื่อให้นโยบายบรรลุเป้าหมายให้สำเร็จเร็วยิ่งขึ้น โดยกำชับให้เจ้าหน้าที่หน่วยทำงานอย่างรวดเร็ว โปร่งใส ใส่ใจเกษตรกร เพื่อให้เกษตรกรในเขตปฏิรูปที่ดินมีชีวิตความเป็นอยู่ที่ดีขึ้น” รมช.อิทธิ กล่าวย้ำ
ทั้งนี้ รมช.อิทธิ ได้มอบแนวทางให้กับหน่วย  “ALRO FORCE” โดยยึดแนวทางดังนี้ 1. ทำงานด้วยหัวใจของผู้ให้บริการสาธารณะ ที่รับฟังและเข้าใจความต้องการของประชาชน 2. รักษาความถูกต้องตามกฎหมาย และสร้างความน่าเชื่อถือให้กับกระบวนการรัฐ 3. ร่วมแรงร่วมใจ ทำงานเป็นทีม เพราะภารกิจครั้งนี้ต้องอาศัยความร่วมมือในทุกระดับ
นายเศรษฐเกียรติ กระจ่างวงษ์ เลขาธิการ ส.ป.ก.  กล่าวเพิ่มเติมว่า สำหรับ “ALRO FORCE” เป็นหน่วยเคลื่อนที่เร็ว ที่แสดงถึงพลัง (Force) ความเป็นหนึ่งเดียว (Organization) ความรับผิดชอบ (Responsibility) ความร่วมมือ (Collaboration) และประสิทธิภาพ (Efficiency) ของบุคลากร ส.ป.ก. ของส่วนกลาง ที่ร่วมกันในการแก้ไขสถานการณ์ที่ต้องการกำลังคนและความรวดเร็วในการปฏิบัติภารกิจของ ส.ป.ก. เป็นพลังในการขับเคลื่อนที่ภารกิจที่สำคัญนี้ โดยจะทำการลงพื้นที่ปฏิบัติงานด้วยหัวใจที่ยึดถือประโยชน์ของเกษตรกรเป็นสำคัญ และยึดหลักการปฏิบัติงาน 4 ประการ ดังนี้ 1. ยึดหลักกฎหมาย และแนวนโยบายของ ส.ป.ก. เป็นแนวทางในการปฏิบัติงานอย่างเคร่งครัด 2. ทำงานด้วยความซื่อสัตย์ สุจริต โปร่งใสและตรวจสอบได้ 3. ปฏิบัติงานด้วยความสุภาพ อดทน ใส่ใจความเดือนร้อนของเกษตรกร และ 4. มีวินัย ตรงต่อเวลา ปฏิบัติงานเป็นทีมอย่างมีประสิทธิภาพ

ที่มา : https://www.thaigov.go.th/news/contents/details/97497