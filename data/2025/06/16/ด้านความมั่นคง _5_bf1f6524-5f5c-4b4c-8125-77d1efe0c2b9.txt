รัฐบาลไทย-ข่าวทำเนียบรัฐบาล-“ธีรรัตน์” ลงพื้นที่ลำปาง หนุนท่องเที่ยวชุมชน ดันผ้าสีครั่ง-ลายละกอนไส้หมู สู่มรดกวัฒนธรรม สร้างรายได้ยั่งยืน


วันอาทิตย์ที่ 15 มิถุนายน 2568
15/06/2568
พิมพ์
“ธีรรัตน์” ลงพื้นที่ลำปาง หนุนท่องเที่ยวชุมชน ดันผ้าสีครั่ง-ลายละกอนไส้หมู สู่มรดกวัฒนธรรม สร้างรายได้ยั่งยืน
“ธีรรัตน์” รมช.มหาดไทย ลงพื้นที่ลำปาง หนุนท่องเที่ยวชุมชน ดันผ้าสีครั่ง-ลายละกอนไส้หมู สู่มรดกวัฒนธรรม สร้างรายได้ยั่งยืน
วันที่ 15 มิถุนายน 2568 นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ลงพื้นที่จังหวัดลำปางเพื่อตรวจเยี่ยมและติดตามความก้าวหน้าด้านการพัฒนาชุมชน พร้อมรับฟังข้อคิดเห็น ปัญหา และความต้องการของประชาชนในพื้นที่อย่างใกล้ชิด โดยมีนางสาวนิติยา พงษ์พานิช รองผู้ว่าราชการจังหวัดลำปาง นางสาวตวงรัตน์ โล่ห์สุนทร นายกองค์การบริหารส่วนจังหวัดลำปาง คณะผู้บริหาร หัวหน้าส่วนราชการ และผู้นำชุมชน ให้การต้อนรับอย่างอบอุ่น
ในการลงพื้นที่ครั้งนี้ รัฐมนตรีช่วยว่าการกระทรวงมหาดไทยได้เน้นย้ำแนวทางการส่งเสริมการท่องเที่ยวชุมชนผ่านการพัฒนาแหล่งท่องเที่ยวเชิงวัฒนธรรมและธรรมชาติที่สะท้อนอัตลักษณ์ท้องถิ่นลำปาง อาทิ วัดพระธาตุลำปางหลวง วัดศักดิ์สิทธิ์คู่บ้านคู่เมืองที่เป็นศูนย์รวมจิตใจของชาวลำปาง วัดปงสนุก ที่มีประวัติความเป็นมายาวนาน รวมถึงแหล่งท่องเที่ยวธรรมชาติอย่างเช่น อุทยานแห่งชาติแจ้ซ้อน และสะพานดำข้ามแม่น้ำวัง ซึ่งล้วนเป็นจุดดึงดูดนักท่องเที่ยวที่สะท้อนเอกลักษณ์ของจังหวัดได้เป็นอย่างดี
อีกทั้ง นางสาวธีรรัตน์ได้ชื่นชมการอนุรักษ์และต่อยอดภูมิปัญญาท้องถิ่น อาทิ “ผ้าสีครั่ง” ผ้าย้อมจากครั่งธรรมชาติที่ให้สีแดงหม่นอันเป็นเอกลักษณ์ และ “ลายละกอนไส้หมู” ลวดลายโบราณเฉพาะถิ่นลำปาง ที่สะท้อนรากวัฒนธรรมอันทรงคุณค่า พร้อมส่งเสริมให้นำมาต่อยอดเป็นผลิตภัณฑ์สร้างสรรค์ เพิ่มมูลค่าสินค้าชุมชน และดึงดูดนักท่องเที่ยวเชิงวัฒนธรรม
นอกจากนี้ ยังให้ความสำคัญกับการพัฒนาโครงสร้างพื้นฐานด้านการคมนาคม โดยเห็นว่า “โครงการขยายท่าอากาศยานลำปาง” ถือเป็นยุทธศาสตร์สำคัญในการเชื่อมโยงระบบคมนาคมกับการท่องเที่ยวและเศรษฐกิจในพื้นที่ ซึ่งจะช่วยเพิ่มขีดความสามารถในการรองรับนักท่องเที่ยวทั้งในประเทศและต่างประเทศ รวมถึงสนับสนุนระบบโลจิสติกส์ของภูมิภาค ทั้งนี้ รัฐบาลภายใต้การนำของนางสาวแพทองธาร ชินวัตร นายกรัฐมนตรี พร้อมสนับสนุนและผลักดันโครงการอย่างมีประสิทธิภาพ โดยคำนึงถึงความต้องการของประชาชนในพื้นที่เป็นหลัก เพื่อให้เกิดการพัฒนาที่ยั่งยืนและสมดุลในทุกมิติ

ที่มา : https://www.thaigov.go.th/news/contents/details/97484