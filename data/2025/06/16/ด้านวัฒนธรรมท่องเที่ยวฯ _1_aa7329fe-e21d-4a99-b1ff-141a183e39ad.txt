รัฐบาลไทย-ข่าวทำเนียบรัฐบาล-“ สรวงศ์ ” แจ้งข่าวดีประเทศไทยติดอันดับท็อปท่องเที่ยวปลอดภัยโดยการจัดอันดับของสหรัฐฯล่าสุด


วันอาทิตย์ที่ 15 มิถุนายน 2568
“ สรวงศ์ ” แจ้งข่าวดีประเทศไทยติดอันดับท็อปท่องเที่ยวปลอดภัยโดยการจัดอันดับของสหรัฐฯล่าสุด
“ สรวงศ์ ” แจ้งข่าวดีประเทศไทยติดอันดับท็อปท่องเที่ยวปลอดภัยโดยการจัดอันดับของสหรัฐฯล่าสุด
( 15 มิย. 68 )นายสรวงศ์ เทียนทอง รัฐมนตรีว่าการ กระทรวงการท่องเที่ยวและกีฬา เปิดเผยถึงข่าวดีของท่องเที่ยวไทยว่า
สหรัฐฯ ได้ประกาศจัดไทยอยู่ในกลุ่มประเทศท่องเที่ยวปลอดภัย มีความเสี่ยงต่ำสุด ซึ่งช่วยหนุนความเชื่อมั่นนักท่องเที่ยวทั่วโลก
นายสรวงศ์ ฯ ได้แสดงความขอบคุณกระทรวงการต่างประเทศสหรัฐอเมริกา (U.S. Department of State) สำหรับการอัพเดทประกาศเตือนการเดินทาง (Travel Advisory) ล่าสุดเมื่อวันที่ 9 มิถุนายน 2568 โดยจัดให้ประเทศไทยอยู่ในระดับ “Level 1 – Exercise Normal Precautions” หรือระดับความเสี่ยงต่ำสุด ซึ่งหมายความว่านักท่องเที่ยวสามารถเดินทางเข้าประเทศไทยได้อย่าง มั่นใจ ปลอดภัย และไร้ความกังวล
ทั้งนี้ ประเทศไทยถือเป็นหนึ่งในประเทศไม่กี่แห่งในโลกที่ได้รับการประเมินว่ามีความปลอดภัยสูงของรัฐบาลสหรัฐฯ เทียบเท่ากับประเทศเช่น ญี่ปุ่น ออสเตรเลีย แคนาดา และสิงคโปร์ ซึ่งถือเป็นสัญญาณบวกอย่างยิ่งต่อความเชื่อมั่นของนักท่องเที่ยวต่างชาติโดยรวม และโดยเฉพาะตลาดนักท่องเที่ยวจากสหรัฐอเมริกา ซึ่งเป็นกลุ่มที่มีกำลังซื้อสูงและนิยมการเดินทางเชิงคุณภาพ
“การประกาศระดับเตือนภัยใหม่นี้ ไม่เพียงส่งผลดีต่อความเชื่อมั่นของนักท่องเที่ยวเท่านั้น แต่ยังส่งผลต่อ ภาคธุรกิจท่องเที่ยว โรงแรม ร้านอาหาร และบริการท่องเที่ยวในไทย ที่จะมีพัฒนาการอย่างต่อเนื่อง สร้างรายได้และกระจายเม็ดเงินสู่เศรษฐกิจฐานรากทั่วประเทศ และไทย พร้อมต้อนรับนักท่องเที่ยวจากทั่วโลก ด้วยรอยยิ้ม ความปลอดภัย และเสน่ห์อันเป็นเอกลักษณ์ของวัฒนธรรมไทย
นี่คืออีกหนึ่งก้าวสำคัญของการขับเคลื่อนประเทศไทยสู่การเป็น “จุดหมายปลายทางคุณภาพของโลก (Quality Destination)” นายสรวงศ์ฯ กล่าวย้ำ

ที่มา : https://www.thaigov.go.th/news/contents/details/97479