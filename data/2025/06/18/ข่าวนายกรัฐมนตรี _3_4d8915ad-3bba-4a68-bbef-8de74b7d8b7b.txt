รัฐบาลไทย-ข่าวทำเนียบรัฐบาล-นายกฯ นั่งหัวโต๊ะประชุม คกก.นโยบายโครงการกระตุ้นเศรษฐกิจ ให้ทุกหน่วยที่ได้รับการจัดสรรงบฯ ใช้งบประมาณอย่างรอบคอบ เพื่อขับเคลื่อนเศรษฐกิจไทยให้เติบโตอย่างแข็งแกร่ง


วันพุธที่ 18 มิถุนายน 2568
18/06/2568
พิมพ์
นายกฯ นั่งหัวโต๊ะประชุม คกก.นโยบายโครงการกระตุ้นเศรษฐกิจ ให้ทุกหน่วยที่ได้รับการจัดสรรงบฯ ใช้งบประมาณอย่างรอบคอบ เพื่อขับเคลื่อนเศรษฐกิจไทยให้เติบโตอย่างแข็งแกร่ง
นายกฯ นั่งหัวโต๊ะประชุม คกก.นโยบายโครงการกระตุ้นเศรษฐกิจ ให้ทุกหน่วยที่ได้รับการจัดสรรงบฯ ใช้งบประมาณอย่างรอบคอบ เพื่อขับเคลื่อนเศรษฐกิจไทยให้เติบโตอย่างแข็งแกร่ง
วันนี้ (18 มิถุนายน 2568) เวลา 14.00 น. ณ ตึกภักดีบดินทร์ ทำเนียบรัฐบาล นางสาวแพทองธาร ชินวัตร  นายกรัฐมนตรี เป็นประธานการประชุมคณะกรรมการนโยบายโครงการกระตุ้นเศรษฐกิจ ครั้งที่ 3/2568 โดยมี นายภูมิธรรม เวชยชัย รองนายกรัฐมนตรี และรัฐมนตรีว่าการกระทรวงกลาโหม  นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม นายชูศักดิ์ ศิรินิล รัฐมนตรีประจำสำนักนายกรัฐมนตรี นางสาวจิราพร สินธุไพร รัฐมนตรีประจำสำนักนายกรัฐมนตรี นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา นายพิชัย นริพทะพันธุ์ รัฐมนตรีว่าการกระทรวงพาณิชย์ นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง นายเผ่าภูมิ โรจนสกุล รัฐมนตรีช่วยว่าการกระทรวงการคลัง หัวหน้าส่วนราชการระดับปลัดกระทรวงหรือเทียบเท่า พร้อมด้วยหน่วยงานที่เกี่ยวข้อง เข้าร่วม
นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรี กล่าวก่อนการประชุมว่า ปัจจุบันเศรษฐกิจไทยมีปัญหาเรื่องการขยายตัวในอัตราที่ต่ำกว่าศักยภาพ สัดส่วนการลงทุนของภาครัฐและเอกชนเมื่อเทียบกับผลิตภัณฑ์มวลรวมภายในประเทศ (GDP) ก็อยู่ในระดับต่ำ ทำให้ประเทศไทยต้องเผชิญกับปัญหาเชิงโครงสร้างเศรษฐกิจที่สะสมมานาน จึงจำเป็นต้องแก้ไขปัญหาเชิงโครงสร้างโดยด่วน เพื่อให้เศรษฐกิจไทยเติบโตอย่างแข็งแกร่งได้อีกครั้ง
นายกรัฐมนตรี กล่าวต่อว่า เครื่องมือที่สำคัญในการแก้ปัญหาดังกล่าว คือเงินงบประมาณ โดยเฉพาะงบกลางรายการค่าใช้จ่ายเพื่อการกระตุ้นเศรษฐกิจ และสร้างความเข้มแข็งของระบบเศรษฐกิจ ซึ่งมีอยู่จำนวน 157,000 ล้านบาท กระทรวงการคลังจึงได้เสนอ "แผนการขับเคลื่อนเศรษฐกิจ ภายใต้กรอบวงเงิน 157,000 ล้านบาท" เข้าสู่การพิจารณาของคณะรัฐมนตรี ไปเมื่อวันที่ 20 พฤษภาคม 2568 ซึ่งคณะรัฐมนตรีได้เห็นชอบไปเรียบร้อยแล้ว ซึ่งหลังจากนั้น หน่วยงานต่าง ๆ ได้ทยอยเสนอโครงการเพื่อขอรับงบประมาณ มายังสำนักงบประมาณ และกระทรวงการคลัง โดยมีคณะอนุกรรมการกลั่นกรองโครงการกระตุ้นเศรษฐกิจ ที่มีนายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง เป็นประธานทำหน้าที่กลั่นกรองโครงการต่าง ๆ ตามหลักเกณฑ์ที่คณะรัฐมนตรีเห็นชอบไปแล้ว และนำมาเสนอในคณะกรรมการชุดนี้ร่วมกันพิจารณา
“ขอให้ช่วยกันพิจารณาข้อเสนอโครงการตามแผนการขับเคลื่อนเศรษฐกิจฯ อย่างรอบคอบ และปฏิบัติตามกฎหมายที่เกี่ยวข้องอย่างเคร่งครัด โดยเฉพาะระเบียบปฏิบัติ ตาม พ.ร.บ.วินัยการเงินการคลัง และ พ.ร.บ วิธีการงบประมาณ ให้รอบคอบ ตรวจสอบได้ และไม่เกิดการทุจริต เพื่อให้การขับเคลื่อนเศรษฐกิจเกิดประโยชน์เต็มที่ต่อระบบเศรษฐกิจ และพี่น้องประชาชน ทั้งในระยะสั้น และระยะยาวต่อไป” นายกรัฐมนตรี กล่าว
นางสาวศศิกานต์ กล่าวว่า ที่ประชุมฯรับทราบมติคณะรัฐมนตรีเมื่อวันที่ 20 พฤษภาคม 2568 เรื่อง แผนการขับเคลื่อนเศรษฐกิจภายใต้กรอบวงเงิน 157,000 ล้านบาทรวมถึงผลการประชุมคณะอนุกรรมการกลั่นกรองโครงการกระตุ้นเศรษฐกิจ ครั้งที่ 5/2568 - ครั้งที่ 9/2568
ทั้งนี้ ในที่ประชุมได้พิจารณาเห็นชอบข้อเสนอโครงการ/รายการกระตุ้นเศรษฐกิจตามแผนการขับเคลื่อนเศรษฐกิจภายใต้กรอบวงเงิน 157,000 ล้านบาท โดยมีมติที่ประชุมที่สำคัญ ดังนี้
1. รับทราบหลักเกณฑ์การพิจารณากลั่นกรองโครงการ/รายการ กระตุ้นเศรษฐกิจตามแผนการขับเคลื่อนเศรษฐกิจภายใต้กรอบวงเงิน 157,000 ล้านบาท (ข้อเสนอโครงการฯ)
2. ให้ความเห็นชอบข้อเสนอโครงการฯ ที่ผ่านการพิจารณาตามหลักเกณฑ์ ตามหลักเกณฑ์ตามข้อ 1
3. มอบหมายให้กระทรวงการคลังนำเสนอภาพรวมข้อเสนอโครงการฯ ต่อคณะรัฐมนตรี ต่อไป

ที่มา : https://www.thaigov.go.th/news/contents/details/97611