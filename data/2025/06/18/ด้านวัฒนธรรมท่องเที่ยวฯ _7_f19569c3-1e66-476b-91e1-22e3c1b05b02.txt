รัฐบาลไทย-ข่าวทำเนียบรัฐบาล-​เริ่มแล้ว.....ที่แรกจังหวัดลำพูน กิจกรรมขยายผลภูมิปัญญาศิลปินสู่การพัฒนาอาชีพ ระดับภูมิภาค 70 พรรษา สมเด็จพระกนิษฐาธิราชเจ้า “ศิลปินสร้างศิลปิน” ณ หอศิลป์อินสนธิ์ วงค์สาม


วันพุธที่ 18 มิถุนายน 2568
​เริ่มแล้ว.....ที่แรกจังหวัดลำพูน กิจกรรมขยายผลภูมิปัญญาศิลปินสู่การพัฒนาอาชีพ ระดับภูมิภาค 70 พรรษา สมเด็จพระกนิษฐาธิราชเจ้า “ศิลปินสร้างศิลปิน” ณ หอศิลป์อินสนธิ์ วงค์สาม
​เริ่มแล้ว.....ที่แรกจังหวัดลำพูน กิจกรรมขยายผลภูมิปัญญาศิลปินสู่การพัฒนาอาชีพ ระดับภูมิภาค 70 พรรษา สมเด็จพระกนิษฐาธิราชเจ้า “ศิลปินสร้างศิลปิน” ณ หอศิลป์อินสนธิ์ วงค์สาม
เริ่มแล้ว.....ที่แรกจังหวัดลำพูน กิจกรรมขยายผลภูมิปัญญาศิลปินสู่การพัฒนาอาชีพ ระดับภูมิภาค 70 พรรษา สมเด็จพระกนิษฐาธิราชเจ้า “ศิลปินสร้างศิลปิน” ณ หอศิลป์อินสนธิ์ วงค์สาม
วันที่ 17 มิถุนายน 2568 เวลา 09.00 น. นางสาวพลอย ธนิกุล ผู้ช่วยรัฐมนตรีประจำกระทรวงวัฒนธรรม เป็นประธานพิธีเปิดกิจกรรมขยายผลภูมิปัญญาศิลปินสู่การพัฒนาอาชีพ ระดับภูมิภาค 70 พรรษา สมเด็จพระกนิษฐาธิราชเจ้า “ศิลปินสร้างศิลปิน” โดยมี นายวิวัฒน์ อินทร์ไทยวงศ์ ผู้ว่าราชการจังหวัดลำพูน นายชาตรี ธินนท์ รองผู้ว่าราชการจังหวัดลำพูน นายสถาพร เที่ยงธรรม ผู้ตรวจราชการกระทรวงวัฒนธรรม ครูอินสนธิ์ วงศ์สาม ศิลปินแห่งชาติ ศิลปินศิลปาธร ศิลปินพื้นบ้าน วัฒนธรรมจังหวัดภาคเหนือตอนบน หัวหน้าส่วนราชการจังหวัดลำพูน และแขกผู้มีเกียรติ เข้าร่วม ณ หอศิลป์อินสนธิ์ วงค์สาม ตำบลบ้านแป้น อำเภอเมืองลำพูน จังหวัดลำพูน
นางสาวพลอย ธนิกุล ผู้ช่วยรัฐมนตรีประจำกระทรวงวัฒนธรรม กล่าวว่า กระทรวงวัฒนธรรม (วธ.) ได้ดำเนินกิจกรรมนี้ภายใต้แผนส่งเสริม สนับสนุน และพัฒนาศักยภาพอุตสาหกรรมวัฒนธรรมไทยสู่สากล ซึ่งสอดคล้องกับ แผนยุทธศาสตร์ชาติ 20 ปี ยุทธศาสตร์ที่ 2 การสร้างความสามารถในการแข่งขัน, นโยบายรัฐบาล ด้าน Soft Power, และ ยุทธศาสตร์กระทรวงวัฒนธรรม ได้แก่ ยุทธศาสตร์ที่ 1 เสริมพลังการเทิดทูนสถาบันหลักของชาติและการสืบสานสร้างสรรค์วัฒนธรรมอย่างยั่งยืน และ ยุทธศาสตร์ที่ 2 ส่งเสริมเศรษฐกิจฐานรากมิติทางวัฒนธรรมและพัฒนาศักยภาพอุตสาหกรรมวัฒนธรรมให้สามารถแข่งขันได้ในตลาดโลก เพื่อเฉลิมพระเกียรติสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เนื่องในโอกาสวันคล้ายวันพระราชสมภพ และเจริญพระชนมายุ 70 พรรษา ในฐานะ “องค์วิศิษฏศิลปิน” และเนื่องในโอกาสครบรอบ 40 ปี การประกาศยกย่องศิลปินแห่งชาติ โดยในครั้งนี้เป็นการเริ่มต้นจัดกิจกรรมครั้งแรก ด้วยความร่วมมือของสำนักงานวัฒนธรรมจังหวัดกลุ่มภาคเหนือตอนบน ได้แก่ จังหวัดลำพูน เชียงใหม่ แม่ฮ่องสอน ลำปาง เชียงราย น่าน พะเยา และแพร่ ร่วมกับหอศิลป์อินสนธิ์ วงค์สาม ศิลปิน สถานศึกษา และเครือข่ายทางวัฒนธรรม เพื่อส่งเสริมการนำทุนทางวัฒนธรรมมาต่อยอด สร้างรายได้ และสืบสานภูมิปัญญาท้องถิ่นอย่างยั่งยืน ผ่านการถ่ายทอดองค์ความรู้ด้านศิลปวัฒนธรรมจากศิลปินแห่งชาติ ศิลปินศิลปาธร ศิลปินพื้นบ้าน และครูศิลปะ ไปสู่เยาวชนและประชาชนทั่วไป โดยมีผู้เข้าร่วมกว่า 500 คน จาก 8 จังหวัดภาคเหนือตอนบน พร้อมทั้งจัดกิจกรรมการเรียนรู้เชิงปฏิบัติการ รวม 10 ฐาน แบ่งเป็น 3 รุ่น รุ่นที่ 1 วันที่ 17-19 มิถุนายน 2568 ฐานวาดภาพนามธรรม ภาพวาดพุทธศิลป์ ภาพวาดสีน้ำ และภาพพิมพ์ รุ่นที่ 2 วันที่ 23-25 มิถุนายน 2568 ฐานการแกะสลักไม้ วรรณศิลป์ งานสลักดุนเครื่องเงินและโลหะ รุ่นที่ 3 วันที่ 30 มิถุนายน – 2 กรกฎาคม 2568 ฐานประณีตศิลป์ (การปักผ้า และ Eco Print) ศิลปะการออกแบบ และการแสดงพื้นบาน (ขับซอ ฟ้อนรำ)
ทั้งนี้ การจัดกิจกรรมดังกล่าวถือเป็นอีกหนึ่งกลไกสำคัญในการขับเคลื่อนมิติทางวัฒนธรรมสู่เศรษฐกิจสร้างสรรค์ระดับภูมิภาค และส่งเสริม Soft Power ไทยอย่างเป็นรูปธรรม

ที่มา : https://www.thaigov.go.th/news/contents/details/97608