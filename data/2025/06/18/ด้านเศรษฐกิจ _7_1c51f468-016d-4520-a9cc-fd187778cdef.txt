รัฐบาลไทย-ข่าวทำเนียบรัฐบาล-“รมช.อิทธิ” ลุยต่อเนื่อง เดินหน้ามอบ ‘โฉนดเพื่อการเกษตร’ จ.พัทลุง ผลักดันเพิ่มโอกาสเข้าถึงแหล่งเงินทุนพัฒนาอาชีพและที่ดินอย่างยั่งยืน


วันพุธที่ 18 มิถุนายน 2568
“รมช.อิทธิ” ลุยต่อเนื่อง เดินหน้ามอบ ‘โฉนดเพื่อการเกษตร’ จ.พัทลุง ผลักดันเพิ่มโอกาสเข้าถึงแหล่งเงินทุนพัฒนาอาชีพและที่ดินอย่างยั่งยืน
“รมช.อิทธิ” ลุยต่อเนื่อง เดินหน้ามอบ ‘โฉนดเพื่อการเกษตร’ จ.พัทลุง ผลักดันเพิ่มโอกาสเข้าถึงแหล่งเงินทุนพัฒนาอาชีพและที่ดินอย่างยั่งยืน
นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ กล่าวในโอกาสเป็นประธานพิธีมอบโฉนด เพื่อการเกษตร ให้แก่เกษตรกรในเขตปฏิรูปที่ดิน จ.พัทลุง พร้อมพบปะและรับฟังปัญหาเกษตรกรในพื้นที่ ณ ตลาดน้ำบ้านปากพล หมู่ที่ 9 ต.นาปะขอ อ.บางแก้ว จ.พัทลุง ว่ากระทรวงเกษตรและสหกรณ์ ได้ขับเคลื่อนนโยบายเร่งรัด การจัดที่ดินทำกินให้กับเกษตรกร โดยยกระดับเอกสารสิทธิที่ดินจากหนังสืออนุญาตให้เข้าทำประโยชน์ในเขตปฏิรูปที่ดิน (ส.ป.ก. 4-01) ให้เป็นโฉนดเพื่อการเกษตร เพื่อให้พี่น้องเกษตรกรสามารถนำไปต่อยอดในการเข้าถึงโอกาสการให้บริการของภาครัฐ การเข้าถึงแหล่งเงินทุนได้เพิ่มมากขึ้น มีทางเลือกในการพัฒนาที่ดินและพัฒนาอาชีพของตนเอง และสร้างคุณภาพชีวิตที่ดีขึ้นอย่างยั่งยืน ซึ่งขณะนี้กระทรวงเกษตรฯ โดยสำนักงานการปฏิรูปที่ดินเพื่อเกษตรกรรม (ส.ป.ก.) ได้ดำเนินการอย่างเต็มกำลังในการขับเคลื่อนงานให้บรรลุตามเป้าหมาย โดยในปีงบประมาณ 2568 จังหวัดพัทลุง มีแผนดำเนินการปรับปรุงแก้ไขเอกสารสิทธิ ส.ป.ก. 4-01 เป็นโฉนดเพื่อการเกษตร ทั้งหมด 2,808 แปลง ซึ่งพื้นที่ตำบลนาปะขอ เป็นพื้นที่จำนวนมากที่สุดของอำเภอบางแก้ว มีเนื้อที่รังวัดประมาณ 9,809 ไร่ มีการจัดที่ดินให้เกษตรกรแล้วประมาณ 1,293 ราย ที่ดิน 1,746 แปลง เนื้อที่ 9,526 ไร่ ปัจจุบันได้มีการออกโฉนดเพื่อการเกษตรแล้ว จำนวน 862 ราย ที่ดิน 1,164 แปลง เนื้อที่ 5,793 ไร่ อยู่ระหว่างดำเนินการปรับเปลี่ยน จำนวน 511 ราย ที่ดิน 582 แปลง เนื้อที่ 5,793 ไร่ ซึ่งในวันนี้ได้มีเกษตรกรมารับมอบโฉนดเพื่อการเกษตร
จำนวน 850 ราย เนื้อที่ประมาณ 5,790 ไร่ (1,160 ฉบับ/แปลง)

ที่มา : https://www.thaigov.go.th/news/contents/details/97600