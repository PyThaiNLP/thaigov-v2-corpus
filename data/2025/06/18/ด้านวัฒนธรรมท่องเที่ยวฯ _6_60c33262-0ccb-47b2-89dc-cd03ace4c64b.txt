รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา ประชุมคณะกรรมการจัดซีเกมส์ ครั้งที่ 33 และอาเซียนพาราเกมส์ ครั้งที่ 13 มุ่งเตรียมความพร้อมสู่เจ้าภาพที่ดี


วันพุธที่ 18 มิถุนายน 2568
รมว.ท่องเที่ยวและกีฬา ประชุมคณะกรรมการจัดซีเกมส์ ครั้งที่ 33 และอาเซียนพาราเกมส์ ครั้งที่ 13 มุ่งเตรียมความพร้อมสู่เจ้าภาพที่ดี
รมว.ท่องเที่ยวและกีฬา ประชุมคณะกรรมการจัดซีเกมส์ ครั้งที่ 33 และอาเซียนพาราเกมส์ ครั้งที่ 13 มุ่งเตรียมความพร้อมสู่เจ้าภาพที่ดี
วันที่ 18 มิถุนายน 2568 เวลา 10.00 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานการประชุมคณะกรรมการจัดการแข่งขันกีฬาซีเกมส์ ครั้งที่ 33 และกีฬาอาเซียนพาราเกมส์ ครั้งที่ 13 ครั้งที่ 4/2568 ณ ห้องประชุม 1 ชั้น 2 กระทรวงการท่องเที่ยวและกีฬา โดยมี นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬาและโฆษกกระทรวงฯ, นายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา, นายต้น ณ ระนอง คณะที่ปรึกษาของรัฐมนตรีว่าการกระทรวงการท่องเที่ยวและกีฬา, ดร.ก้องศักด ยอดมณี ผู้ว่าการการกีฬาแห่งประเทศไทย (กกท.) พร้อมด้วยผู้บริหารระดับสูงของกระทรวงฯ, การกีฬาแห่งประเทศไทย (กกท.) และหน่วยงานที่เกี่ยวข้อง เข้าร่วมอย่างพร้อมเพรียง
นายสรวงศ์ เทียนทอง เปิดเผยว่า การแข่งขันซีเกมส์ ครั้งที่ 33 จะจัดพิธีเปิด ณ สนามหลวง และพิธีปิด ณ ราชมังคลากีฬาสถาน ขณะที่กีฬาอาเซียนพาราเกมส์ ครั้งที่ 13 จะจัดพิธีเปิดที่บริเวณลานย่าโม หรืออุทยานประวัติศาสตร์พิมาย จังหวัดนครราชสีมา และพิธีปิด ณ สนามกีฬาเฉลิมพระเกียรติ 80 พรรษา ซึ่งอยู่ระหว่างการหารือกับจังหวัดเจ้าภาพอย่างใกล้ชิด
“กระทรวงการท่องเที่ยวและกีฬา พร้อมด้วย กกท. ได้เร่งดำเนินการเตรียมความพร้อมในทุกมิติ เพื่อให้การเป็นเจ้าภาพครั้งนี้ประสบความสำเร็จสมศักดิ์ศรี ขอบคุณทุกภาคส่วนที่ร่วมแรงร่วมใจกันเพื่อให้งานระดับภูมิภาคครั้งนี้สร้างความประทับใจแก่ผู้ร่วมแข่งขันและผู้ชมจากทั่วอาเซียน” นายสรวงศ์กล่าว
ในการประชุมครั้งนี้ ยังได้พิจารณาและให้ความเห็นชอบแผนปฏิบัติงานและแผนการใช้จ่ายงบประมาณ รวมถึงการถ่ายทอดสดการแข่งขันผ่านทางสถานี NBT และโทรทัศน์รวมการเฉพาะกิจแห่งประเทศไทย (ทีวีพูล) เพื่อให้ประชาชนชาวไทยได้รับชมการแข่งขันอย่างทั่วถึง
นอกจากนี้ ยังมีการหารือถึงแนวทางการจัดหาแหล่งรายได้และสิทธิประโยชน์จากผู้สนับสนุน โดยจะมีสิทธิประโยชน์ตอบแทนที่เหมาะสมสำหรับภาคเอกชนและหน่วยงานรัฐที่ร่วมสนับสนุนโครงการ “1 กีฬา 1 รัฐวิสาหกิจ” เพื่อยกระดับการจัดการแข่งขันทั้งในด้านมาตรฐานและภาพลักษณ์ประเทศไทยในสายตานานาชาติ
ทั้งนี้ การแข่งขันกีฬาซีเกมส์ และอาเซียนพาราเกมส์ ถือเป็นเวทีสำคัญในการแสดงศักยภาพของประเทศไทยในฐานะศูนย์กลางกีฬาแห่งภูมิภาค และเป็นโอกาสในการกระตุ้นเศรษฐกิจ การท่องเที่ยว และภาพลักษณ์ประเทศผ่านพลังของกีฬาอย่างแท้จริง

ที่มา : https://www.thaigov.go.th/news/contents/details/97607