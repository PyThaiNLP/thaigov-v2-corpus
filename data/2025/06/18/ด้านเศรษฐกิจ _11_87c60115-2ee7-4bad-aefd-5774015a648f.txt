รัฐบาลไทย-ข่าวทำเนียบรัฐบาล-บสย. เร่งเครื่อง “ยกระดับ” สำนักงานเขตทั่วประเทศ เพิ่มศักยภาพช่วย SMEs ชู One Stop Service ให้คำปรึกษาค้ำประกัน-แก้หนี้ยั่งยืน


วันพุธที่ 18 มิถุนายน 2568
18/06/2568
พิมพ์
บสย. เร่งเครื่อง “ยกระดับ” สำนักงานเขตทั่วประเทศ เพิ่มศักยภาพช่วย SMEs ชู One Stop Service ให้คำปรึกษาค้ำประกัน-แก้หนี้ยั่งยืน
บสย. ลงพื้นที่ตรวจเยี่ยมสำนักงานเขต “อุบลราชธานี” ในโอกาสยกระดับสำนักงานเขต (Branch Reformat) ก้าวสู่ ศูนย์ที่ปรึกษาทางการเงิน SMEs หรือ บสย. F.A. Center พร้อมมอบนโยบายการดำเนินงาน ทิศทางการให้ความช่วยเหลือผู้ประกอบการ SMEs
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) พร้อมด้วย นางดุสิดา ทัพวงษ์ รองผู้จัดการทั่วไปอาวุโส สายงานบริหารช่องทางและพัฒนาผู้ประกอบการ บสย. ลงพื้นที่ตรวจเยี่ยมสำนักงานเขต “อุบลราชธานี” ในโอกาสยกระดับสำนักงานเขต (Branch Reformat) ก้าวสู่ ศูนย์ที่ปรึกษาทางการเงิน SMEs หรือ บสย. F.A. Center พร้อมมอบนโยบายการดำเนินงาน ทิศทางการให้ความช่วยเหลือผู้ประกอบการ SMEs โดย บสย. ตั้งเป้ายกระดับครบทุกสำนักงานเขตทั้ง 11 แห่ง ภายในสิ้นปี 2568 เพื่อเพิ่มศักยภาพในการช่วยเหลือ SMEs มากยิ่งขึ้น
นายสิทธิกร กล่าวว่า ปัจจุบันการช่วยเหลือผู้ประกอบการ SMEs เป็นโจทย์ใหญ่ของภาครัฐ บสย. พร้อมตอบโจทย์นโยบายรัฐบาล เพื่อเพิ่มศักยภาพในการช่วยเหลือผู้ประกอบการ SMEs ในประเทศไทย ที่มีจำนวนกว่า 3.2 ล้านราย โดยเดินหน้า “ยกระดับ” สำนักงานเขตทั่วประเทศ (Branch Reformat) ทั้ง 11 แห่งทั่วประเทศ สู่การเป็น ศูนย์ที่ปรึกษาทางการเงิน SMEs (บสย. F.A. Center) ซึ่งจะครบทั้ง 11 สำนักงานเขต ในสิ้นปี 2568
แผนงานดังกล่าว เป็นไปตามยุทธศาสตร์การยกระดับองค์กร (Transform) เพื่อเพิ่มศักยภาพในการช่วยเหลือ SMEs ตอบโจทย์นโยบายภาครัฐ หนึ่งในมิติที่สำคัญคือ การพัฒนาช่องทางการให้บริการที่หลากหลายและมีประสิทธิภาพมากยิ่งขึ้น โดยปีนี้ได้มอบนโยบายแก่สำนักงานเขต บสย. ทั้ง 11 แห่ง ทั่วประเทศ ยกระดับสู่ศูนย์กลางช่วยเหลือผู้ประกอบการ SMEs ในด้านการเงินครบวงจร (One Stop Service) ภายใต้แนวคิด “พร้อมค้ำ พร้อมช่วย” ชู 2 ภารกิจ ได้แก่ “พร้อมค้ำ” ช่วย SMEs เข้าถึงสินเชื่อผ่านกลไกการค้ำประกันของ บสย. และ “พร้อมช่วย” ช่วยแก้หนี้ให้ ลูกหนี้ที่ บสย. จ่ายเคลม ผ่านมาตรการ “บสย. พร้อมช่วย” หรือมาตรการ 3 สี ม่วง เหลือง เขียว ที่บูธ บสย. รับโปรโมชัน ลดต้นสูงสุด 30% และอัตราดอกเบี้ย 0% เพื่อต่อลมหายใจให้ SMEs สามารถกลับมาเดินหน้าต่อได้
สำหรับการยกระดับสำนักงานเขต นอกจากการปรับโฉมและภาพลักษณ์ ด้วยการเปิดรับลูกค้าและพันธมิตรทางธุรกิจ ก้าวสู่การเป็น Financial & Digital Gateway ศูนย์กลางในการช่วยเหลือผู้ประกอบการในพื้นที่ รวมถึงสถานที่ในการจัดอบรม การประชุม ของหน่วยงานพันธมิตรทั้งภาครัฐ และเอกชน  สิ่งที่ทำควบคู่กันไปคือ การเดินหน้าพัฒนาศักยภาพความรู้ทางการเงินของบุคลากรสำนักงานเขต บสย. สู่ที่ปรึกษาทางการเงิน ผ่านการอบรมทั้งจากผู้เชี่ยวชาญทีม “หมอหนี้ บสย.” ซึ่งเริ่มตั้งแต่ปี 2567 และจากหน่วยงานผู้เชี่ยวชาญภายนอก ให้การอบรมทั้งภาคทฤษฎีและปฏิบัติเกี่ยวกับการวิเคราะห์ การอนุมัติสินเชื่อ การแก้ปัญหาหนี้ และการวิเคราะห์เคสจริง เพื่อสอบเป็น Financial Advisor เพื่อตอบโจทย์การให้คำปรึกษาผู้ประกอบการ SMEs ได้มากยิ่งขึ้น รวมถึงการจัด Data Management by Segmentation โดยใช้ประโยชน์จาก Big Data ฐานข้อมูลการค้ำประกันสินเชื่อของแต่ละสำนักงานเขต มาวิเคราะห์ข้อมูลในมิติด้านต่างๆ เพื่อพัฒนาโอกาสในการช่วยเหลือผู้ประกอบการ SMEs ให้มากยิ่งขึ้น
ทั้งนี้ การยกระดับสำนักงานเขตของ บสย. ยังตอบโจทย์องค์กรในการแก้ Pain Point ให้ SMEs ใน 3 เรื่อง คือ “ขาดหลักทรัพย์ค้ำประกันสินเชื่อ” และ “ขาดคนค้ำประกันสินเชื่อ” โดยออกหนังสือค้ำประกันสินเชื่อ เพื่อให้ผู้กู้ที่ขาดหลักประกันใช้ยื่นขอสินเชื่อกับสถาบันการเงิน อีกบทบาทสำคัญคือ เป็น “ที่ปรึกษาทางการเงิน” เตรียมความพร้อม SMEs ในการขอสินเชื่อ เพิ่มศักยภาพ SMEs ให้มีความรู้ ความเข้าใจในด้านการเงิน และการบริหารหนี้
ทั้งนี้ ตั้งแต่เปิดศูนย์ที่ปรึกษาทางการเงิน SMEs (บสย. F.A. Center) เมื่อปี 2563 – 31 พฤษภาคม  2568 พบว่า F.A. Center ศูนย์กรุงเทพฯ และสำนักงานเขต บสย. ทั่วประเทศ (F.A. สาขา) มีผู้ประกอบการ SMEs เข้ามาใช้บริการรวม 49,323 ราย ครอบคลุมทั้งการรับคำปรึกษา และการอบรมความรู้ ฯลฯ โดยในปีที่ผ่านมา ศูนย์ที่ปรึกษาทางการเงิน SMEs สามารถช่วย SMEs เข้าถึงสินเชื่อในระบบ (Success rate) คิดเป็น 17% มากกว่าเป้าหมายที่วางไว้ที่ 16.54%
นอกจากช่องทางให้บริการผ่านสำนักงานเขตทั่วประเทศแล้ว บสย. ยังมีช่องทางออนไลน์ ผ่าน LINE OA : @tcgfirst เพิ่มความสะดวกให้ SMEs สามารถเข้ามาตรวจสุขภาพทางการเงิน พร้อมจองคิวขอรับคำปรึกษา และลงทะเบียนเข้าร่วมมาตรการต่างๆ ของ บสย. ฟรี! ไม่มีค่าใช้จ่าย เพื่อช่วยผู้ประกอบการให้ได้มากที่สุด

ที่มา : https://www.thaigov.go.th/news/contents/details/97610