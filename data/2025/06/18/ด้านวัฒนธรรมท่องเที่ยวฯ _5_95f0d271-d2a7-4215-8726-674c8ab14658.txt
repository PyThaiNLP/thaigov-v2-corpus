รัฐบาลไทย-ข่าวทำเนียบรัฐบาล-รมว.สรวงศ์ ร่วมประชุมคณะกรรมการโอลิมปิกแห่งประเทศไทย มอบนโยบาย–รับฟังข้อเสนอ เพิ่มงบหนุนกำลังใจนักกีฬาไทย


วันพุธที่ 18 มิถุนายน 2568
รมว.สรวงศ์ ร่วมประชุมคณะกรรมการโอลิมปิกแห่งประเทศไทย มอบนโยบาย–รับฟังข้อเสนอ เพิ่มงบหนุนกำลังใจนักกีฬาไทย
รมว.สรวงศ์ ร่วมประชุมคณะกรรมการโอลิมปิกแห่งประเทศไทย มอบนโยบาย–รับฟังข้อเสนอ เพิ่มงบหนุนกำลังใจนักกีฬาไทย
วันที่ 18 มิถุนายน 2568 เวลา 09.00 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เข้าร่วมประชุมและหารือร่วมกับคณะกรรมการโอลิมปิกแห่งประเทศไทย ณ ห้องประชุมคณะกรรมการโอลิมปิกแห่งประเทศไทย โดยมี นายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา ผศ.พิมล ศรีวิกรม์ ประธานคณะกรรมการโอลิมปิกแห่งประเทศไทย ดร.ก้องศักด ยอดมณี ผู้ว่าการการกีฬาแห่งประเทศไทย พร้อมด้วยคณะกรรมการฯ เข้าร่วมประชุมอย่างพร้อมเพรียง
นายสรวงศ์ กล่าวว่า รู้สึกเป็นเกียรติที่ได้มาพบปะหารือกับคณะกรรมการโอลิมปิกฯ ซึ่งเป็นหน่วยงานสำคัญในการขับเคลื่อนวงการกีฬาของไทย พร้อมเน้นย้ำว่า ตนในฐานะคนกีฬา พร้อมรับฟังข้อเสนอและปัญหาที่เกิดขึ้น เพื่อให้การประสานงานกับกระทรวงเป็นไปอย่างราบรื่น โดยเฉพาะประเด็นการดำเนินงานที่ไม่ควรถูกแทรกแซงด้วยปัจจัยทางการเมือง เช่น งบประมาณที่แม้รัฐบาลจะอนุมัติไว้แล้ว แต่เมื่อมีการเปลี่ยนแปลงตำแหน่งรัฐมนตรีหรือผู้บริหารกองทุนฯ มักเกิดปัญหาในการเบิกจ่าย ซึ่งควรได้รับการแก้ไขอย่างจริงจังเพื่อไม่ให้กระทบต่อภารกิจสำคัญด้านกีฬา
ในการประชุมครั้งนี้ ผศ.พิมล ศรีวิกรม์ ได้ยื่นข้อเสนอสำคัญ 2 ประการ ได้แก่
การปรับเพิ่มเบี้ยเลี้ยงนักกีฬา จากเดิมวันละ 600 บาท ซึ่งไม่เคยปรับเพิ่มมานานกว่า 16 ปี ขอปรับเป็นวันละ 900 บาท ใช้งบประมาณประมาณ 150 ล้านบาท
การปรับเพิ่มเงินรางวัลเหรียญรางวัลในกีฬาซีเกมส์ ให้สอดคล้องกับการแข่งขันระดับนานาชาติ โดยเสนอให้เหรียญทองในซีเกมส์เพิ่มเป็น 500,000 บาท จากเดิม 300,000 บาท และเหรียญเงิน เหรียญทองแดงปรับตามสัดส่วน ใช้งบประมาณรวมประมาณ 200 ล้านบาท เพื่อสร้างขวัญกำลังใจให้กับนักกีฬาไทย
นายสรวงศ์ เทียนทอง แสดงความเห็นด้วยกับข้อเสนอทั้งสองข้อ โดยระบุว่า เป็นเรื่องที่ควรดำเนินการโดยเร็ว เนื่องจากงบประมาณในส่วนนี้ไม่สูงนัก แต่มีคุณค่าทางจิตใจมหาศาล พร้อมกำชับให้กระทรวงฯ และ กกท. ร่วมหารือแนวทางผลักดันให้ทันในการมอบรางวัลในมหกรรมซีเกมส์ ครั้งที่ 33 ที่จะจัดขึ้นในประเทศไทยปลายปีนี้
“ผมเชื่อว่า หากเราดูแลนักกีฬาอย่างจริงใจ พวกเขาจะตอบแทนชาติด้วยผลงานที่ภาคภูมิใจ และสะท้อนให้เห็นถึงพลังของกีฬาไทยในเวทีนานาชาติ” นายสรวงศ์ กล่าวทิ้งท้าย

ที่มา : https://www.thaigov.go.th/news/contents/details/97606