รัฐบาลไทย-ข่าวทำเนียบรัฐบาล-เลขานุการ รมว.ท่องเที่ยวและกีฬา เป็นประธานเปิด “โคราชเกมส์” ส่งเสริมสุขภาพผู้สูงวัยทั่วประเทศ


วันพุธที่ 18 มิถุนายน 2568
เลขานุการ รมว.ท่องเที่ยวและกีฬา เป็นประธานเปิด “โคราชเกมส์” ส่งเสริมสุขภาพผู้สูงวัยทั่วประเทศ
เลขานุการ รมว.ท่องเที่ยวและกีฬา เป็นประธานเปิด “โคราชเกมส์” ส่งเสริมสุขภาพผู้สูงวัยทั่วประเทศ
วันที่ 17 มิถุนายน 2568 นายกฤษฎา ตันเทอดทิตย์ เลขานุการรัฐมนตรีว่าการกระทรวงการท่องเที่ยวและกีฬา เป็นประธานในพิธีเปิดการแข่งขันกีฬาและนันทนาการผู้สูงอายุแห่งประเทศไทย ครั้งที่ 17 ประจำปี 2568 “โคราชเกมส์” ณ เทอร์มินอลฮอลล์ ชั้น 4 ศูนย์การค้าเทอร์มินอล 21 โคราช จังหวัดนครราชสีมา
พิธีเปิดจัดขึ้นอย่างอบอุ่นและเต็มไปด้วยพลังจากนักกีฬาผู้สูงอายุที่เดินทางมาจากทั้ง 77 จังหวัดทั่วประเทศ รวมกว่า 5,700 คน โดยมีนายจรูญ แก้วมุกดากุล รองอธิบดีกรมพลศึกษา กล่าวรายงานวัตถุประสงค์ของการจัดงาน และนายชัยวัฒน์ ชื่นโกสุม ผู้ว่าราชการจังหวัดนครราชสีมา กล่าวต้อนรับนักกีฬาอย่างเป็นทางการ พร้อมด้วย นายสันติ ป่าหวาย หัวหน้าผู้ตรวจราชการกระทรวงการท่องเที่ยวและกีฬา ผู้บริหารระดับสูงจากกรมพลศึกษา กรมกิจการผู้สูงอายุ และองค์การบริหารส่วนจังหวัดนครราชสีมา ร่วมในพิธี
นายกฤษฎา ตันเทอดทิตย์ กล่าวว่า การแข่งขันในครั้งนี้สะท้อนถึงพลังและศักยภาพของผู้สูงวัยไทย ที่ยังคงมีไฟและแรงบันดาลใจในการออกกำลังกายและสร้างสรรค์กิจกรรมร่วมกัน ทั้งยังเป็นการส่งเสริมการท่องเที่ยวและกีฬาในระดับภูมิภาค ควบคู่ไปกับการสร้างเสริมสุขภาพที่ดีในผู้สูงอายุอย่างยั่งยืน
การแข่งขัน “โคราชเกมส์” จัดขึ้นระหว่างวันที่ 17-21 มิถุนายน 2568 โดยมีการแข่งขัน 11 ชนิดกีฬา ได้แก่ กรีฑา, กอล์ฟ, เกทบอล, แบดมินตัน, เปตอง, วู้ดบอล, หมากรุกไทย, เซปักตะกร้อ/ตะกร้อวงเตะทน, ลีลาศ, แอโรบิกมวยไทย และการประกวดร้องเพลงคาราโอเกะ ทั้งแนวลูกทุ่งและลูกกรุง
พิธีเปิดยังมีการแสดงวัฒนธรรมใน 3 ชุดการแสดง ได้แก่ “รวมใจ 4 ภาค”, “โคราชต้อนรับ” และ “สุขนี้ที่โคราช” ตอกย้ำความเป็นเจ้าภาพที่เปี่ยมด้วยรอยยิ้มและไมตรีจิตของชาวโคราช ที่พร้อมต้อนรับผู้สูงวัยจากทั่วประเทศเข้าสู่เทศกาลกีฬาแห่งความสุขครั้งยิ่งใหญ่อีกครั้งหนึ่ง

ที่มา : https://www.thaigov.go.th/news/contents/details/97574