รัฐบาลไทย-ข่าวทำเนียบรัฐบาล- ฉีด..หรือยัง!!      รัฐบาลเชิญชวนรีบจองสิทธิฉีดวัคซีนผ่านแอป “เป๋าตัง” จองก่อนได้ฉีดก่อน ภายใน 31 สิงหาคมนี้ เผย 7 กลุ่มเสี่ยงทุกสิทธิฉีดวัคซีนไข้หวัดใหญ่ไปแล้ว 1.96 ล้านคน


วันพุธที่ 18 มิถุนายน 2568
18/06/2568
พิมพ์
ฉีด..หรือยัง!!      รัฐบาลเชิญชวนรีบจองสิทธิฉีดวัคซีนผ่านแอป “เป๋าตัง” จองก่อนได้ฉีดก่อน ภายใน 31 สิงหาคมนี้ เผย 7 กลุ่มเสี่ยงทุกสิทธิฉีดวัคซีนไข้หวัดใหญ่ไปแล้ว 1.96 ล้านคน
ฉีด..หรือยัง!! รัฐบาลเชิญชวนรีบจองสิทธิฉีดวัคซีนผ่านแอป “เป๋าตัง” จองก่อนได้ฉีดก่อน ภายใน 31 สิงหาคมนี้ เผย 7 กลุ่มเสี่ยงทุกสิทธิฉีดวัคซีนไข้หวัดใหญ่ไปแล้ว 1.96 ล้านคน
วันนี้ ( 18 มิถุนายน 2568 )เวลา 09.15 น. นายคารม พลพรกลาง รองโฆษกประจำสำนักนายกรัฐมนตรี เปิดเผยว่า รัฐบาล โดยสำนักงานหลักประกันสุขภาพแห่งชาติ (สปสช.) ได้ดำเนินการร่วมกับกรมควบคุมโรค กระทรวงสาธารณสุข เพื่อให้ “บริการฉีดวัคซีนป้องกันโรคไข้หวัดใหญ่ตามฤดูกาล ประจำปี 2568” สิทธิประโยชน์กองทุนหลักประกันสุขภาพแห่งชาติ หรือบัตรทอง 30 บาท ภายใต้บริการสร้างเสริมสุขภาพและป้องกันโรค เพื่อดูแลคนไทยทุกสิทธิการรักษาพยาบาล 7 กลุ่มเสี่ยง ช่วยลดภาวะแทรกซ้อนและเจ็บป่วยรุนแรง รวมถึงการเสียชีวิตจากโรคไข้หวัดใหญ่ โดยตั้งเป้าหมายให้บริการ 4,335,380 คน กำหนดระยะเวลารณรงค์ฉีดวัคซีนตั้งแต่วันที่ 1 พฤษภาคม – 31 สิงหาคม 2568 นั้น
จากการดำเนินรณรงค์ฉีดวัคซีนถึงวันที่ 15 มิถุนายน 2568 ที่ผ่านมา มีประชาชนกลุ่มเสี่ยงเข้ารับบริการฉีดวัคซีนแล้วจำนวน 1,960,955 คน คิดเป็นร้อยละ 45.23 ของเป้าหมาย โดยแยกเป็นกลุ่มเสี่ยง ได้แก่ 1.ผู้สูงอายุตั้งแต่ 65 ปี จำนวน 1,001,162 คน 2.ผู้ป่วยโรคเรื้อรัง 7 กลุ่มโรค จำนวน 966,925 คน (ปอดอุดกั้นเรื้อรัง, หอบหืด, หัวใจ, หลอดเลือดสมอง,ไตวาย, เบาหวาน และผู้ป่วยมะเร็งที่ได้รับเคมีบำบัด) 3.โรคอ้วน (>100 กก. / BMI > 35 kg/m2) จำนวน 36,392 คน 4.โรคธาลัสซีเมียและผู้ที่ภูมิคุ้มกันบกพร่อง (รวมผู้ติดเชื้อ HIV ที่มีอาการ) จำนวน 27,180 คน 5.เด็กอายุ 6 เดือน - 2 ปี จำนวน 1,785 คน 6.ผู้พิการทางสมองที่ช่วยเหลือตนเองไม่ได้ จำนวน 576 คน และ 7.หญิงตั้งครรภ์ อายุครรภ์ที่แนะนำ 12 - 20 สัปดาห์ (สามารถให้ได้ตลอดการตั้งครรภ์)
ทั้งนี้ เมื่อดูข้อมูลอื่น ๆ ของการให้บริการ พบว่าประชาชนสิทธิบัตรทองได้รับการฉีดวัคซีนมากที่สุด คือที่จำนวน 1,534,613 คน รองลงมาเป็นสิทธิสวัสดิการข้าราชการจำนวน 304,165 คน สิทธิประกันสังคมจำนวน 80,028 คน และสิทธิอื่น ๆ อีกจำนวน 42,131 คน นอกจากนี้ เมื่อดูข้อมูลจังหวัดที่มีประชาชน 7 กลุ่มเสี่ยงมารับบริการฉีดวัคซีนสูงสุด 5 อันดับแรก คือ 1.กรุงเทพฯ รับบริการแล้วจำนวน 160,458 คน จากเป้าหมายจำนวน 387,320 คน (41%) 2.ขอนแก่น จำนวน 59,353 คน จากเป้าหมาย 125,960 คน (47%) 3.สงขลา 58,759 คน จากเป้าหมาย 99,180 คน (59%) 4.นครราชสีมา จำนวน 57,665 คน จากเป้าหมายจำนวน 154,580 คน (37%) 5.ชลบุรี จำนวน 53,768 คน จากเป้าหมาย 103,540 คน (52%)
“รัฐบาลเชิญชวนประชาชน 7 กลุ่มเสี่ยงมารับบริการ สำหรับการรณรงค์ฉีดวัคซีนมักดำเนินการในช่วงเดือนพฤษภาคม – สิงหาคม ของทุกปี เพื่อให้ร่างกายสร้างภูมิคุ้มกันทันก่อนฤดูระบาดของไข้หวัดใหญ่ ซึ่งในไทยจะอยู่ช่วงฤดูฝนถึงต้นฤดูหนาว คือเดือน มิถุนายน – กุมภาพันธ์ ซึ่งภูมิคุ้มกันจะเริ่มมีขึ้นภายใน 2 สัปดาห์หลังการฉีด และอยู่ได้นานประมาณ 6 – 12 เดือน นอกจากนี้วัคซีนที่ให้บริการในแต่ละปียังผลิตขึ้นให้ตรงกับสายพันธุ์ไข้หวัดใหญ่ที่คาดว่าจะระบาดในปีนั้น ตามองค์การอนามัยโลกเป็นผู้กำหนดสายพันธุ์ของเชื้อไวรัสไข้หวัดใหญ่ที่จะนำมาผลิตวัคซีน การฉีดในช่วงรณรงค์จึงมั่นใจได้ว่าวัคซีนมีประสิทธิภาพดีที่สุด สำหรับการเข้ารับบริการฯ สามารถติดต่อขอรับบริการฉีดวัคซีนป้องกันโรคไข้หวัดใหญ่ได้ที่หน่วยบริการในระบบบัตรทองได้ทุกแห่ง ไม่ว่าจะเป็นโรงพยาบาลรัฐ โรงพยาบาลส่งเสริมสุขภาพตำบล (รพ.สต.) ศูนย์บริการสาธารณสุขในพื้นที่ กทม. และคลินิกชุมชนอบอุ่นที่เข้าร่วมโครงการ หรือสถานพยาบาลตามสิทธิที่ท่านไปรักษาเป็นประจำ ทั้งนี้ สามารถจองสิทธิบริการฉีดวัคซีนไข้หวัดใหญ่ล่วงหน้าผ่านแอปพลิเคชันเป๋าตัง เมนูกระเป๋าสุขภาพได้ เลือกสิทธิสุขภาพดีป้องกันโรค ผู้ที่อยู่ใน กทม. หากไม่สะดวกจองผ่านแอปเป๋าตังสามารถโทร. สายด่วน สปสช. 1330 กด 8 เพื่อจองคิวฉีดวัคซีนไข้หวัดใหญ่

ที่มา : https://www.thaigov.go.th/news/contents/details/97575