รัฐบาลไทย-ข่าวทำเนียบรัฐบาล-ที่ปรึกษารัฐมนตรีฯ “จักรพรรดิ์ คล่องพยาบาล” ร่วมแถลงข่าวจัด "พัทยามาราธอน 2025" ชูนโยบาย Sport City และ EEC ดันเป็นต้นแบบ Sport Tourism ระดับโลก คาดรายได้กว่า 370 ล้าน


วันพุธที่ 18 มิถุนายน 2568
ที่ปรึกษารัฐมนตรีฯ “จักรพรรดิ์ คล่องพยาบาล” ร่วมแถลงข่าวจัด "พัทยามาราธอน 2025" ชูนโยบาย Sport City และ EEC ดันเป็นต้นแบบ Sport Tourism ระดับโลก คาดรายได้กว่า 370 ล้าน
ที่ปรึกษารัฐมนตรีฯ “จักรพรรดิ์ คล่องพยาบาล” ร่วมแถลงข่าวจัด "พัทยามาราธอน 2025" ชูนโยบาย Sport City และ EEC ดันเป็นต้นแบบ Sport Tourism ระดับโลก คาดรายได้กว่า 370 ล้าน
17 มิถุนายน 2568 – นายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา ได้รับมอบหมายจาก นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา ร่วมเป็นประธานในพิธีแถลงข่าวการจัดการแข่งขันวิ่งมาราธอนส่งเสริมการท่องเที่ยว รายการ "AMAZING THAILAND PATTAYA MARATHON 2025 Presented by MAMA" ซึ่งจะจัดขึ้นต่อเนื่องเป็นปีที่ 32 ในวันที่ 19-20 กรกฎาคม 2568 ณ เมืองพัทยา จังหวัดชลบุรี ที่จะถึงนี้
นายจักรพรรดิ์ คล่องพยาบาล กล่าวในพิธีแถลงข่าวว่า "พัทยามาราธอนเป็นงานที่สอดรับกับนโยบายของรัฐบาลอย่างสมบูรณ์ ในการผลักดันให้เมืองพัทยา ซึ่งเป็นเมืองหลวงของเขตพัฒนาพิเศษภาคตะวันออก (EEC) ก้าวสู่การเป็น 'เมืองกีฬา' (Sport City) อย่างเต็มภาคภูมิ การจัดงานครั้งนี้ไม่เพียงแต่เป็น Flagship Event ของกระทรวงฯ แต่ยังเป็นต้นแบบความสำเร็จในการใช้กีฬาเป็นเครื่องมือขับเคลื่อนเศรษฐกิจและการท่องเที่ยวที่สำคัญ โดยคาดว่าจะสร้างรายได้หมุนเวียนในพื้นที่มากกว่า 300-400 ล้านบาท ซึ่งทางกระทรวงฯ จะนำโมเดลนี้ไปถอดบทเรียนเพื่อขยายผลสู่การจัดงานวิ่งมาราธอนอื่นๆ ทั่วประเทศต่อไป"
ด้าน นายปรเมศวร์ งามพิเชษฐ์ นายกเมืองพัทยา กล่าวเสริมว่า "พัทยามาราธอน 2025 เติบโตสวนกระแสอย่างน่าทึ่ง คาดว่าจะมีเงินสะพัดแตะ 370 ล้านบาท เมืองพัทยามีความพร้อม 100% ในการต้อนรับนักวิ่งจาก 68 ประเทศทั่วโลก และผู้ติดตามรวมกว่า 53,000 คน เราได้เตรียมการอำนวยความสะดวกและความปลอดภัยไว้อย่างเต็มที่ โดยจะมีการปิดถนน 100% ในเส้นทางแข่งขัน เพื่อยกระดับการจัดงานสู่มาตรฐานสากลอย่างแท้จริง"
การแข่งขันครั้งประวัติศาสตร์นี้ได้รับการรับรองมาตรฐานจากสมาคมกรีฑาโลก (World Athletics) และจะจัดขึ้น 2 วัน ครอบคลุม 4 ระยะทาง ดังนี้:
• วันเสาร์ที่ 19 กรกฎาคม 2568:
• 10 กม. ปล่อยตัวเวลา 05:10 น.
• 4.5 กม. (Fun Run) ปล่อยตัวเวลา 06:25 น.
• วันอาทิตย์ที่ 20 กรกฎาคม 2568:
• มาราธอน (42.195 กม.) ปล่อยตัวเวลา 03:30 น.
• ฮาล์ฟมาราธอน (21.1 กม.) ปล่อยตัวเวลา 05:10 น.
โดยทุกระยะการแข่งขันมีจุดปล่อยตัวและเส้นชัยอยู่ที่ เทอร์มินอล 21 พัทยา (พัทยาเหนือ) เส้นทางวิ่งจะผ่านแลนด์มาร์คสำคัญของเมืองพัทยาอย่างหลากหลาย ท้าทายด้วยลมทะเลและความร้อนสลับกับเส้นทางที่ราบและเนินตลอดเส้นทางถนนเลียบชายหาดพัทยา, ถนนสุขุมวิท, และหาดจอมเทียน ถือเป็นเส้นทางที่สวยงามและมีเอกลักษณ์ระดับโลก
ที่ปรึกษารัฐมนตรีฯ ได้กล่าวทิ้งท้ายว่า "ในปีนี้ ท่านรัฐมนตรีว่าการกระทรวงการท่องเที่ยวและกีฬา จะให้เกียรติมาร่วมวิ่งในระยะ 10 กม. ด้วย เพื่อสัมผัสบรรยากาศของงานวิ่งในตำนานด้วยตัวเอง ผมขอฝากพี่น้องสื่อมวลชนและนักวิ่งทุกท่านช่วยกัน ประชาสัมพันธ์การจัดงานในครั้งนี้ให้เป็นที่รู้จักในวงกว้าง เพื่อร่วมกันสร้างชื่อเสียงให้แก่ประเทศไทย"
***สำหรับผู้ที่สนใจสามารถตรวจสอบรายชื่อและดูรายละเอียดเพิ่มเติมได้ที่เว็บไซต์ www.pattayamarathon.go.th ***

ที่มา : https://www.thaigov.go.th/news/contents/details/97577