รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ประชุมขับเคลื่อนการพัฒนาระบบงานยุติธรรม 


วันพุธที่ 18 มิถุนายน 2568
18/06/2568
พิมพ์
รัฐมนตรีว่าการกระทรวงยุติธรรม ประชุมขับเคลื่อนการพัฒนาระบบงานยุติธรรม
รัฐมนตรีว่าการกระทรวงยุติธรรม ประชุมขับเคลื่อนการพัฒนาระบบงานยุติธรรม
ในวันพุธที่ 18 มิถุนายน 2568 เวลา 14.30 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานการประชุมคณะอนุกรรมการพัฒนาระบบงานยุติธรรม ครั้งที่ 3/2568 โดยมี พันตำรวจโท พงษ์ธร ธัญญสิริ ผู้อำนวยการสำนักงานกิจการยุติธรรม นางอุษา จั่นพลอย บุญเปี่ยม ผู้ช่วยปลัดกระทรวงยุติธรรม พร้อมด้วย ผู้แทนหน่วยงาน ผู้เชี่ยวชาญ ผู้ทรงคุณวุฒิ จากหน่วยงานในกระบวนการยุติธรรม และสถาบันการศึกษา เป็นอนุกรรมการฯ รวมทั้งเจ้าหน้าที่ที่เกี่ยวข้อง เข้าร่วมฯ ณ ห้องประชุม 10 - 01 อาคารกระทรวงยุติธรรม และผ่านระบบการประชุมทางไกล (Video Conference)
รัฐมนตรีว่าการกระทรวงยุติธรรม กล่าวใจความสำคัญตอนหนึ่งว่า การพัฒนาระบบงานยุติธรรมต้องอยู่ภายใต้หลักนิติธรรม รวมทั้งสอดคล้องกับรัฐธรรมนูญจะช่วยสร้างความเชื่อมั่นให้กับประชาชนว่า ระบบยุติธรรมจะให้ความเป็นธรรมกับทุกคน รวมทั้งผู้ก้าวพลาด ซึ่งหนึ่งในนโยบาย คือ การยกระดับการปฏิบัติงานราชทัณฑ์ เกี่ยวกับงานดูแลผู้ต้องขัง การแยกผู้ต้องขัง ระหว่างคดี ออกจากเด็ดขาด รวมไปถึงแนวทางในการเฝ้าระวังและบำบัดฟื้นฟูผู้ติดยาเสพติด ที่มุ่งเน้นการบูรณาการความร่วมมือจากทุกภาคส่วน เพื่อป้องกันและแก้ไขปัญหายาเสพติดอย่างเป็นระบบ
นอกจากนี้ ควรให้ความสำคัญกับการประเมินผล และการทำวิจัย เช่นสถานการณ์ยาเสพติดในพื้นที่ภาคใต้ เพื่อนำผลการวิจัยไปใช้ประโยชน์จริงและการสร้างความยั่งยืนในการดำเนินงาน โดยยึดประชาชนเป็นศูนย์กลาง
ทั้งนี้ ที่ประชุมได้รับทราบความคืบหน้าการดำเนินการตามมติที่ประชุมคณะอนุกรรมการฯ จำนวน 3 เรื่อง ประกอบด้วย 1) แนวทางการดำเนินคดีในความผิดเกี่ยวกับยาเสพติดและแนวทางการบำบัดฟื้นฟูผู้กระทำผิดคดียาเสพติด 2) หลักสูตรการไกล่เกลี่ยข้อพิพาทตามพระราชบัญญัติการไกล่เกลี่ยข้อพิพาท พ.ศ. 2562 และ 3) การประชุมคณะกรรมการพัฒนาการบริหารงานยุติธรรมแห่งชาติ (กพยช.) ครั้งที่ 1/2568 เมื่อวันพุธที่ 5 มีนาคม 2568 พร้อมทั้งการรายงานสรุปผลการดำเนินงานของคณะทำงานศึกษากฎหมายที่ขัดหรือแย้งต่อรัฐธรรมนูญ
นอกจากนี้ ที่ประชุมเห็นชอบให้นำร่างหลักสูตรอบรมการไกล่เกลี่ยข้อพิพาทตามพระราชบัญญัติการไกล่เกลี่ยข้อพิพาท พ.ศ. 2562 ฉบับปรับปรุง ไปทดลองจัดฝึกอบรมในสถาบันการศึกษาและหน่วยงานที่ได้รับอนุญาต โดยไม่ถือว่าเป็นการรับรองหลักสูตรดังกล่าว
รวมทั้งพิจารณาการขับเคลื่อนการดำเนินงานตามพระราชบัญญัติกำหนดระยะเวลาการดำเนินงานในกระบวนการยุติธรรม พ.ศ. 2565​ โดยที่ประชุมมีมติมอบหมายฝ่ายเลขานุการฯ รับข้อสังเกตของอนุกรรมการไปพิจารณาเพื่อปรับปรุงในรายละเอียด และนำเสนอคณะกรรมการพัฒนาการบริหารงานยุติธรรมแห่งชาติ (กพยช.) ต่อไป

ที่มา : https://www.thaigov.go.th/news/contents/details/97613