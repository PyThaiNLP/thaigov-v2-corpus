รัฐบาลไทย-ข่าวทำเนียบรัฐบาล-นายกฯ-ครม. สักขีพยาน เซ็น MOU 29 ฝ่าย ร่วมเชื่อมโยงฐานข้อมูล กลุ่มเปราะบาง คนพิการ ผู้สูงอายุ  พม. หนุน บูรณาการเพื่อพัฒนาคุณภาพชีวิต-สิทธิสวัสดิการ


วันพุธที่ 18 มิถุนายน 2568
นายกฯ-ครม. สักขีพยาน เซ็น MOU 29 ฝ่าย ร่วมเชื่อมโยงฐานข้อมูล กลุ่มเปราะบาง คนพิการ ผู้สูงอายุ  พม. หนุน บูรณาการเพื่อพัฒนาคุณภาพชีวิต-สิทธิสวัสดิการ
นายกฯ-ครม. สักขีพยาน เซ็น MOU 29 ฝ่าย ร่วมเชื่อมโยงฐานข้อมูล กลุ่มเปราะบาง คนพิการ ผู้สูงอายุ  พม. หนุน บูรณาการเพื่อพัฒนาคุณภาพชีวิต-สิทธิสวัสดิการ
วันที่ 18 มิถุนายน 2568 ที่ตึกสันติไมตรี ทำเนียบรัฐบาล นางสาวแพทองธาร ชินวัตร นายกรัฐมนตรี เป็นประธานและสักขีพยานในพิธีลงนามบันทึกความเข้าใจ (MOU) “การเชื่อมโยงและปรับปรุงฐานข้อมูลประชาชนในกลุ่มเปราะบางและกลุ่มคนพิการ และการจัดทำฐานข้อมูลผู้สูงอายุตามสิทธิ สวัสดิการ ที่จะได้รับรายบุคคล เพื่อบูรณาการข้อมูลจากทุกภาคส่วนที่ขับเคลื่อนงานด้านผู้สูงอายุ” ระหว่าง 29 ฝ่าย ประกอบด้วย 15 กระทรวง 14 หน่วยงาน โดยมี นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวรายงาน และมี นพ.พรหมินทร์ เลิศสุริย์เดช เลขาธิการนายกรัฐมนตรี นายภูมิธรรม เวชยชัย รองนายกรัฐมนตรี และรัฐมนตรีว่าการกระทรวงกลาโหม นายพิชัย นริพทะพันธุ์ รัฐมนตรีว่าการกระทรวงพาณิชย์ นายเดชอิศม์ ขาวทอง รัฐมนตรีช่วยว่าการกระทรวงสาธารณสุข และนายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ เข้าร่วม
นายวราวุธ กล่าวว่า สืบเนื่องจากการประชุมคณะรัฐมนตรี เมื่อวันที่ 15 ตุลาคม 2567 นางสาวแพทองธาร ชินวัตร นายกรัฐมนตรี ได้เสนอให้บูรณาการจัดทำฐานข้อมูลของประชาชนกลุ่มเปราะบางและคนพิการของหน่วยงานต่างๆ ให้มีความเชื่อมโยง ถูกต้อง ครบถ้วน และเป็นระบบเดียวกัน เพื่อจะได้นำฐานข้อมูลมาใช้ในการส่งเสริมและพัฒนาคุณภาพชีวิตประชาชนได้อย่างถูกต้อง และมีประสิทธิภาพ ซึ่งภายหลังจากดำเนินโครงการกระตุ้นเศรษฐกิจ ปี 2567 ผ่านผู้มีบัตรสวัสดิการแห่งรัฐและคนพิการ แล้วพบว่ามีข้อมูลประชาชนกลุ่มเปราะบางและกลุ่มคนพิการอยู่ในฐานข้อมูลของหน่วยงานต่างๆ ของรัฐ มีความไม่เชื่อมโยงกัน ทำให้เกิดปัญหาข้อมูลไม่ครบถ้วน และมีความซ้ำซ้อนกัน จึงได้มอบหมายให้กระทรวงการพัฒนาสังคมและความมั่นคงของมนุษย์ (พม.) เป็นหน่วยงานหลัก ร่วมกับกระทรวงมหาดไทย กระทรวงสาธารณสุข กระทรวงการคลัง กระทรวงดิจิทัลเพื่อเศรษฐกิจและสังคม และหน่วยงานที่เกี่ยวข้อง อีกทั้งให้สถาบันข้อมูลขนาดใหญ่ (องค์การมหาชน) (Big Data Institute - BDI) หรือ สขญ. สนับสนุนการดำเนินการดังกล่าว
จากนั้นสำนักเลขาธิการนายกรัฐมนตรี ร่วมกับกระทรวง พม. สขญ. และ หน่วยงานที่เกี่ยวข้อง ได้จัดการประชุมหารือการบูรณาการจัดทำฐานข้อมูลของประชาชนกลุ่มเปราะบางและคนพิการ เมื่อเดือน พ.ย. 67 ซึ่งตลอดระยะเวลา 7 เดือนที่ผ่านมา ได้กำหนดการเชื่อมโยงและปรับปรุงฐานข้อมูลประชาชนกลุ่มเปราะบาง ประกอบด้วย กลุ่มคนพิการ ผู้สูงอายุ และผู้มีรายได้น้อย และออกแบบการบูรณาการใน 5 ด้าน ประกอบด้วย ด้านรายได้ , การมีงานทำ , สุขภาพ ,การศึกษา , สวัสดิการสังคม โดยมุ่งให้เกิดการขับเคลื่อนภายใต้แนวคิด One Data for All Rights : การบูรณาการเพื่อสิทธิประชาชน ซึ่งในระยะต่อไปนั้นข้อมูลที่ได้มาจะไม่เป็นเพียงแค่การเชื่อมโยง แต่จะนำเทคโนโลยีปัญญาประดิษฐ์ (AI) และ การเรียนรู้ของเครื่องกล (Machine Learning) เข้ามาช่วยในการวิเคราะห์แนวโน้มความต้องการ และช่องว่างของบริการ ทำให้การช่วยเหลือประชาชนได้อย่างตรงความต้องการเฉพาะรายบุคคล ส่งผลให้สามารถเข้าถึงบริการได้มากขึ้น โดยใช้เครื่องมือในการวิเคราะห์และออกแบบจาก สขญ. ซึ่งการลงนาม MOU ครั้งนี้ จะเป็นต้นแบบของกระบวนการทำ ข้อตกลงการแบ่งปันข้อมูล (Data Sharing Agreement - DSA) โดยคำนึงถึงการรักษาความมั่นคงปลอดภัยของข้อมูลเป็นสำคัญ ด้วยเป้าหมายตามเจตนารมณ์ของรัฐบาล เพื่อให้ทุกคนได้เข้าถึงสิทธิขั้นพื้นฐานอย่างเท่าเทียม ซึ่งรัฐมีข้อมูลที่เป็นหนึ่งเดียว หรือ  One Data เพื่อวางแผนการช่วยเหลืออย่างแม่นยำ และพัฒนาคุณภาพชีวิตที่ดีให้กับกลุ่มเปราะบางต่อไป
สำหรับการลงนามบันทึกความเข้าใจ (MOU) “การเชื่อมโยงและปรับปรุงฐานข้อมูลประชาชนในกลุ่มเปราะบางและกลุ่มคนพิการ และการจัดทำฐานข้อมูลผู้สูงอายุตามสิทธิ สวัสดิการ ที่จะได้รับรายบุคคล เพื่อบูรณาการข้อมูลจากทุกภาคส่วนที่ขับเคลื่อนงานด้านผู้สูงอายุ” เป็นการบูรณาการความร่วมมือระหว่าง 29 ฝ่าย ประกอบด้วย 15 กระทรวง 14 หน่วยงาน ได้แก่ กระทรวง พม. , กระทรวงกลาโหม, กระทรวงการคลัง, กระทรวงการอุดมศึกษา วิทยาศาสตร์ วิจัยและนวัตกรรม, กระทรวงเกษตรและสหกรณ์, กระทรวงคมนาคม, กระทรวงดิจิทัลเพื่อเศรษฐกิจและสังคม, กระทรวงทรัพยากรธรรมชาติและสิ่งแวดล้อม, กระทรวงพาณิชย์, กระทรวงมหาดไทย, กระทรวงยุติธรรม, กระทรวงแรงงาน, กระทรวงศึกษาธิการ , กระทรวงอุตสาหกรรม , กระทรวงสาธารณสุข , สำนักงานคณะกรรมการข้าราชการพลเรือน, สำนักงานสภาพัฒนาการเศรษฐกิจและสังคมแห่งชาติ, สำนักงานคณะกรรมการการศึกษาขั้นพื้นฐาน, สำนักงานหลักประกันสุขภาพแห่งชาติ, องค์การสวนสัตว์แห่งประเทศไทย ในพระบรมราชูปถัมภ์, การประปานครหลวง, การประปาส่วนภูมิภาค, สำนักงานพัฒนารัฐบาลดิจิทัล (องค์การมหาชน), สถาบันบริหารจัดการธนาคารที่ดิน (องค์การมหาชน), สถาบันข้อมูลขนาดใหญ่ (องค์การมหาชน), กองทุนการออมแห่งชาติ , กองทุนบำเหน็จบำนาญข้าราชการ , กรุงเทพมหานคร , เมืองพัทยา
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #MOU #ฐานข้อมูลกลุ่มเปราะบาง #กลุ่มเปราะบาง #คนพิการ #ผู้สูงอายุ

ที่มา : https://www.thaigov.go.th/news/contents/details/97597