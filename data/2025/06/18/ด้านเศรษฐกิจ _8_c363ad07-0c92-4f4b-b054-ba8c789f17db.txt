รัฐบาลไทย-ข่าวทำเนียบรัฐบาล-กบข. ลงนาม MOU เชื่อมโยงข้อมูล ร่วมกับ 26 หน่วยงาน เพื่อช่วยส่งเสริมคุณภาพชีวิตประชาชน


วันพุธที่ 18 มิถุนายน 2568
18/06/2568
พิมพ์
กบข. ลงนาม MOU เชื่อมโยงข้อมูล ร่วมกับ 26 หน่วยงาน เพื่อช่วยส่งเสริมคุณภาพชีวิตประชาชน
กบข. ร่วมพิธีลงนามบันทึกความเข้าใจ (MOU) “การเชื่อมโยงและปรับปรุงฐานข้อมูลประชาชนในกลุ่มเปราะบางและกลุ่มคนพิการ และการจัดทำฐานข้อมูลผู้สูงอายุตามสิทธิ/สวัสดิการที่จะได้รับรายบุคคลเพื่อบูรณาการข้อมูลจากทุกภาคส่วนที่ขับเคลื่อนงานด้านผู้สูงอายุ”
กองทุนบำเหน็จบำนาญข้าราชการ (กบข.) ซึ่งมีนายรณชัย วินทวามร ผู้ช่วยเลขาธิการกลุ่มงานเทคโนโลยีสารสนเทศ เป็นตัวแทน กบข. เข้าร่วมพิธีลงนามบันทึกความเข้าใจ (MOU) “การเชื่อมโยงและปรับปรุงฐานข้อมูลประชาชนในกลุ่มเปราะบางและกลุ่มคนพิการ และการจัดทำฐานข้อมูลผู้สูงอายุตามสิทธิ/สวัสดิการที่จะได้รับรายบุคคลเพื่อบูรณาการข้อมูลจากทุกภาคส่วนที่ขับเคลื่อนงานด้านผู้สูงอายุ” ร่วมกับกระทรวงการพัฒนาสังคมและความมั่นคงของมนุษย์ และ 26 หน่วยงาน ทั้งนี้ นางสาวแพทองธาร ชินวัตร นายกรัฐมนตรี ได้ให้เกียรติเป็นประธานในพิธี ณ ตึกสันติไมตรี ทำเนียบรัฐบาล
สำหรับบทบาทของ กบข. จะสนับสนุนข้อมูลในมิติรายได้ที่เกี่ยวข้องและข้อมูลที่จะเป็นประโยชน์ต่อการเชื่อมโยงและปรับปรุงฐานข้อมูลประชาชนในกลุ่มเปราะบาง กลุ่มคนพิการ และกลุ่มผู้สูงอายุ เพื่อส่งเสริมและพัฒนาคุณภาพชีวิตของประชาชนได้อย่างถูกต้องและมีประสิทธิภาพมากยิ่งขึ้น รวมถึงร่วมแลกเปลี่ยนความคิดเห็น และมีส่วนร่วมในการอภิปรายในประเด็นต่าง ๆ อันจะนำไปสู่การบรรลุวัตถุประสงค์ที่กำหนดไว้ในบันทึกความเข้าใจนี้
แนวทางดังกล่าวยังสอดคล้องกับเป้าหมายการพัฒนาที่ยั่งยืน (Sustainable Development Goals: SDGs) ขององค์การสหประชาชาติ ซึ่ง กบข. ยึดถือเป็นแนวทางในการดำเนินงาน โดยเฉพาะเป้าหมายที่ 11: เมืองและถิ่นฐานมนุษย์อย่างยั่งยืน (Sustainable Cities and Communities) ที่มุ่งเน้นการพัฒนาระบบข้อมูลเพื่อสนับสนุนการวางแผนและจัดสรรทรัพยากรในชุมชนอย่างมีประสิทธิภาพ โดยเฉพาะในกลุ่มประชากรที่มีความเปราะบาง การดำเนินงานของ กบข. จึงไม่เพียงแต่ตอบสนองต่อภารกิจภายในประเทศเท่านั้น แต่ยังเป็นส่วนหนึ่งของการขับเคลื่อนสังคมไทยไปสู่การพัฒนาที่ยั่งยืนในมิติสังคม เศรษฐกิจ และสิ่งแวดล้อมอย่างสมดุล

ที่มา : https://www.thaigov.go.th/news/contents/details/97603