รัฐบาลไทย-ข่าวทำเนียบรัฐบาล-"อนุทิน" นำชาวนนทบุรี เปิด Big Cleaning Day โครงการนนทบุรีน่าอยู่ เฉลิมพระเกียรติสมเด็จพระนางเจ้า ฯ พระบรมราชินี เนื่องในโอกาสวันเฉลิมพระชนมพรรษา 3 มิถุนายน 2568


วันพุธที่ 18 มิถุนายน 2568
18/06/2568
พิมพ์
"อนุทิน" นำชาวนนทบุรี เปิด Big Cleaning Day โครงการนนทบุรีน่าอยู่ เฉลิมพระเกียรติสมเด็จพระนางเจ้า ฯ พระบรมราชินี เนื่องในโอกาสวันเฉลิมพระชนมพรรษา 3 มิถุนายน 2568
"อนุทิน" นำชาวนนทบุรี เปิด Big Cleaning Day โครงการนนทบุรีน่าอยู่ เฉลิมพระเกียรติสมเด็จพระนางเจ้า ฯ พระบรมราชินี เนื่องในโอกาสวันเฉลิมพระชนมพรรษา 3 มิถุนายน 2568
น.ส.ไตรศุลี ไตรสรณกุล เลขานุการ รมว.มหาดไทยและโฆษกกระทรวงมหาดไทย เปิดเผยว่า วันนี้ (18 มิ.ย. 68) เวลา 09.30 น. นายอนุทิน ชาญวีรกูล รองนายกรัฐมนตรีและรมว.มหาดไทย เป็นประธานเปิดโครงการนนทบุรีน่าอยู่ เฉลิมพระเกียรติสมเด็จพระนางเจ้า ฯ พระบรมราชินี เนื่องในโอกาสวันเฉลิมพระชนมพรรษา 3 มิถุนายน 2568 "Big Cleaning Day" ณ อาคารนนทบุรียิมเนเซียม สนามกีฬากลางจังหวัดนนทบุรี อ.เมืองนนทบุรี จ.นนทบุรี โดยมี นายอรรษิษฐ์ สัมพันธรัตน์ ปลัดกระทรวงมหาดไทย พร้อมด้วยผู้บริหารระดับสูงของกระทรวงมหาดไทย ผู้ว่าราชการจังหวัดนนทบุรี นายกองค์การบริหารส่วนจังหวัดนนทบุรี หัวหน้าส่วนราชการ ทหาร ตำรวจ พลเรือน นักเรียน นักศึกษา และประชาชนชาวจังหวัดนนทบุรีกว่า 4,000 คน ร่วมในกิจกรรมด้วยความพร้อมเพรียง
โอกาสนี้ นายอนุทิน นำผู้ร่วมพิธีถวายธูปเทียนแพเบื้องหน้าพระฉายาลักษณ์สมเด็จพระนางเจ้า ฯ พระบรมราชินี และเยี่ยมชมนิทรรศการบริหารจัดการขยะ สินค้า OTOP และสินค้าเกษตร และปล่อยขบวนรถ "Big Cleaning Day" พร้อมเปิดกิจกรรม "น้ำดื่มสะอาดบริการประชาชน" ขององค์การบริหารส่วนจังหวัดนนทบุรี
นายอนุทิน ได้กล่าวชื่นชมจังหวัดนนทบุรี ที่ได้จัดกิจกรรม "Big Cleaning Day" โดยบูรณาการความร่วมมือจากทุกภาคส่วน ร่วมกันเป็นจิตอาสาทำความสะอาด โดยการจัดเก็บขยะมูลฝอยในทุกพื้นที่ของจังหวัดนนทบุรี เพื่อแสดงออกถึงความจงรักภักดีและน้อมสำนึกในพระมหากรุณาธิคุณ เนื่องในโอกาสวันเฉลิมพระชนมพรรษา สมเด็จพระนางเจ้า ฯ พระบรมราชินี 3 มิถุนายน 2568 และสอดคล้องกับมติคณะรัฐมนตรี เมื่อวันที่ 18 เมษายน 2567 ที่มอบหมายให้ทุกส่วนราชการและหน่วยงานของรัฐ ดำเนินมาตรการรักษาความสะอาดในพื้นที่อย่างต่อเนื่องและทั่วถึง เพื่อให้เกิดประโยชน์สุขแก่ประชาชน และมีคุณภาพชีวิตที่ดี เป็นมิตรกับสิ่งแวดล้อม เพื่อให้จังหวัดนนทบุรีพัฒนาไปสู่การเป็นเมืองหลักที่รองรับการเติบโตอย่างยั่งยืน
กิจกรรมในวันนี้มี นายไชยวัฒน์ จุนถิระพงศ์ อธิบดีกรมการปกครอง นายนฤชา โฆษาศิวิไลซ์ อธิบดีกรมส่งเสริมการปกครองท้องถิ่น นายพงษ์นรา เย็นยิ่ง อธิบดีกรมโยธาธิการและผังเมือง ร่วมด้วย

ที่มา : https://www.thaigov.go.th/news/contents/details/97589