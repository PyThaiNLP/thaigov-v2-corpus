รัฐบาลไทย-ข่าวทำเนียบรัฐบาล-กรุงไทย ผนึกกระทรวงการคลัง  เดินหน้าเสริมภูมิคุ้มกันทางการเงินกลุ่มเปราะบาง ต่อเนื่องปีที่ 2


วันศุกร์ที่ 6 มิถุนายน 2568
06/06/2568
พิมพ์
กรุงไทย ผนึกกระทรวงการคลัง  เดินหน้าเสริมภูมิคุ้มกันทางการเงินกลุ่มเปราะบาง ต่อเนื่องปีที่ 2
กรุงไทย จับมือกระทรวงการคลัง โดย สศค. ลงพื้นที่ให้ความรู้ทางการเงินให้กับชุมชนในพื้นที่กรุงเทพฯ และต่างจังหวัด เพื่อเสริมสร้างภูมิคุ้มกันให้กลุ่มเปราะบาง ต่อเนื่องเป็นปีที่ 2 ต่อยอดโครงการ “กรุงไทย รักชุมชน” สนับสนุนชุมชนเข้มแข็งอย่างยั่งยืน
กรุงไทย จับมือกระทรวงการคลัง โดยสำนักงานเศรษฐกิจการคลัง ลงพื้นที่ให้ความรู้ทางการเงินให้กับชุมชนในพื้นที่กรุงเทพฯ และต่างจังหวัด เพื่อเสริมสร้างภูมิคุ้มกันให้กลุ่มเปราะบาง ต่อเนื่องเป็นปีที่ 2 ต่อยอดโครงการ “กรุงไทย รักชุมชน” สนับสนุนชุมชนเข้มแข็งอย่างยั่งยืน
ธนาคารกรุงไทย ในฐานะธนาคารพาณิชย์ชั้นนำของประเทศ ตระหนักถึงบทบาทและความรับผิดชอบต่อสังคม เดินหน้าโครงการ “กรุงไทยรักชุมชน” เสริมสร้างชุมชนเข้มแข็งอย่างต่อเนื่อง ล่าสุด ร่วมกับกระทรวงการคลัง เดินหน้าจัดกิจกรรมให้ความรู้ทางการเงิน (Financial Literacy) เป็นปีที่ 2 ต่อเนื่องจากปีที่ผ่านมา ที่ได้จัดกิจกรรมเสริมสร้างภูมิคุ้มกันทางการเงิน ผ่านหลักสูตรความรู้เบื้องต้นทางการเงินที่เหมาะสมกับทุกช่วงวัย ให้กับกลุ่มเปราะบาง 18 ชุมชน ครอบคลุม 9 เขต ในพื้นที่กรุงเทพฯ จำนวน 809 คน โดยได้รับการตอบรับที่ดีจากชุมชน
สำหรับปีนี้ ธนาคารและกระทรวงการคลัง นำร่องให้ความรู้ทางการเงินใน 3 ชุมชน เริ่มที่ กรุงเทพฯ กับชุมชนศูนย์พัฒนาศักยภาพผู้สูงอายุ 11-ชุมชนห้วยขวาง วังทองหลาง และชุมชนวัดไชยทิศ บางกอกน้อย รวมทั้ง จังหวัดราชบุรี กับชุมชนตำบลเจดีย์หัก พร้อมขยายผลสู่ชุมชนในเขตอื่นๆ ของกรุงเทพฯ และต่างจังหวัดในทุกภูมิภาค อาทิ อ่างทอง นครศรีธรรมราช ขอนแก่น และลำปาง เป็นต้น โดยมี จิตอาสาธนาคารกรุงไทย “VVE Vayu Volunteer” เป็นพี่เลี้ยงถ่ายทอดความรู้ทางการเงินขั้นพื้นฐาน การวางแผนทางการเงินโดยตั้งเป้าหมายแบบ SMART เพื่อสร้างวินัยทางการเงิน บริหารจัดการรายรับ รายจ่าย ไม่ก่อหนี้เกินตัว และตระหนักรู้ถึงภัยทางการเงิน รวมถึงสร้างภูมิคุ้มกันทางการเงินอย่างยั่งยืน ซึ่งสอดรับกับแผนปฏิบัติการด้านการพัฒนาทักษะทางการเงิน พ.ศ. 2565 – 2570 นอกจากนี้ สำนักงานเศรษฐกิจการคลัง ได้เข้าร่วมเป็นวิทยากรให้ความรู้เกี่ยวกับการคุ้มครองเงินฝากในยุคดิจิทัล เพื่อสร้างพื้นฐานความเข้มแข็งทางการเงินจากระดับชุมชน สังคม และมุ่งสู่ภาพรวมในการพัฒนาประเทศ และกองทุนการออมแห่งชาติ (กอช.) ให้ความรู้การวางแผนการออมเพื่อวัยเกษียณ การรับสิทธิประโยชน์เงินสมทบผ่านการเป็นสมาชิก กอช. เพื่อคุณภาพชีวิตที่ดีในวัยเกษียณ
ธนาคารกรุงไทยมุ่งมั่นยกระดับคุณภาพชีวิตความเป็นอยู่ของคนไทยทุกกลุ่มให้ดีขึ้นในทุกมิติ ขับเคลื่อนการแก้ปัญหาหนี้ครัวเรือนของประเทศ ตอบโจทย์เป้าหมายการพัฒนาที่ยั่งยืนขององค์การสหประชาชาติ (SDGs)  สร้างการเติบโตที่ยั่งยืน ตามวิสัยทัศน์ “กรุงไทย เคียงข้างไทย สู่ความยั่งยืน”

ที่มา : https://www.thaigov.go.th/news/contents/details/97202