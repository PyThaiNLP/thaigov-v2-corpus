รัฐบาลไทย-ข่าวทำเนียบรัฐบาล-รัฐบาลติดตามผลการแก้ไขปัญหาปลาหมอคางดำ ต่อเนื่อง ด้านประมงสมุทรสาครรับซื้อยอดทะลุ 513 ตัน ขอความร่วมมือทุกภาคส่วน ร่วมกำจัดปลาหมอคางดำอย่างต่อเนื่อง


วันศุกร์ที่ 6 มิถุนายน 2568
06/06/2568
พิมพ์
รัฐบาลติดตามผลการแก้ไขปัญหาปลาหมอคางดำ ต่อเนื่อง ด้านประมงสมุทรสาครรับซื้อยอดทะลุ 513 ตัน ขอความร่วมมือทุกภาคส่วน ร่วมกำจัดปลาหมอคางดำอย่างต่อเนื่อง
รัฐบาลติดตามผลการแก้ไขปัญหาปลาหมอคางดำ ต่อเนื่อง ด้านประมงสมุทรสาครรับซื้อยอดทะลุ 513 ตัน ขอความร่วมมือทุกภาคส่วน ร่วมกำจัดปลาหมอคางดำอย่างต่อเนื่อง
วันนี้ (6 มิถุนายน 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า ตามมติคณะรัฐมนตรีเมื่อวันที่ 20 สิงหาคม 2567 ได้เห็นชอบ “แผนปฏิบัติการแก้ไขปัญหาการแพร่ระบาดของปลาหมอคางดำ พ.ศ. 2567-2570” กรมประมงจึงดำเนินโครงการควบคุมและกำจัดประชากรปลาหมอคางดำอย่างต่อเนื่อง โดยร่วมมือกับการยางแห่งประเทศไทยและกรมพัฒนาที่ดิน รับซื้อปลาหมอคางดำจากทั้งบ่อเพาะเลี้ยงและแหล่งน้ำธรรมชาติ เพื่อนำไปผลิตน้ำหมักชีวภาพ สำหรับจังหวัดสมุทรสาคร ได้รับการจัดสรรโควตารับซื้อปลาหมอคางดำ จำนวน 750,000 กิโลกรัม วงเงินรวม 15 ล้านบาท โดยเกษตรกรจะได้รับค่าตอบแทนในอัตรากิโลกรัมละ 15 บาท และแพรวบรวมจะได้รับเพิ่มอีก 5 บาทต่อกิโลกรัม ซึ่งจะดำเนินการให้แล้วเสร็จภายในเดือนกันยายน 2568
นายอนุกูล กล่าวว่า จากข้อมูลรายงานความคืบหน้าการดำเนินงานภายใต้โครงการควบคุมและกำจัดประชากรปลาหมอคางดำอย่างต่อเนื่องในจังหวัดสมุทรสาคร ซึ่งได้เปิดจุดรับซื้อปลาหมอคางดำ จำนวน 10 แพ อำนวยความสะดวกแก่เกษตรกร ประชาชน และชาวประมงในพื้นที่ ขณะนี้มีแพรับซื้อที่โควตาเต็มแล้ว 5 แพ เหลืออีก 5 แพที่ยังเปิดรับซื้อ โดยจะให้บริการต่อไปจนกว่าจะครบจำนวนตามใบสั่งจ้างจากสำนักงานประมงจังหวัดสมุทรสาคร ทั้งนี้ สำนักงานประมงจังหวัดสมุทรสาคร ได้มอบหมายให้บุคลากรในสังกัดสำนักงานประมงจังหวัดและสำนักงานประมงอำเภอ ให้บริการชั่งปลาให้เกษตรกรและชาวประมงทุกวัน ไม่เว้นวันหยุดราชการ ส่งผลให้มียอดจับปลาหมอคางดำในวันที่ 2 มิถุนายน 2568 จำนวน 21,767 กิโลกรัม รวมจังหวัดสมุทรสาครรับซื้อปลาหมอคางดำส่งไปยังอินโนฟาร์ม จังหวัดกาญจนบุรีแล้ว 513,973 กิโลกรัม คงเหลือจำนวนปลาที่ต้องรับซื้อในโครงการฯ อีก 236,027 กิโลกรัม
“รัฐบาลเชิญชวนทุกภาคส่วน ร่วมมือกำจัดปลาหมอคางดำอย่างต่อเนื่อง โดยสามารถนำปลามาจำหน่ายได้ที่จุดรับซื้อ ในราคากิโลกรัมละ 15 บาท ตั้งแต่นี้เป็นต้นไป จนกว่าจะครบเป้าหมาย 750,000 กิโลกรัม หรือภายในวันที่ 11 กันยายน 2568 โดยสามารถติดต่อแพรวบรวมโดยตรง หรือติดต่อสำนักงานประมงจังหวัดสมุทรสาคร เพื่อประสานนัดหมายจับปลาต่อไป” นายอนุกูล ระบุ

ที่มา : https://www.thaigov.go.th/news/contents/details/97178