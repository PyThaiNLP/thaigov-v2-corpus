รัฐบาลไทย-ข่าวทำเนียบรัฐบาล-เลขาฯ รมว.กษ. เปิดงาน“7 มิถุนายน วันสหกรณ์นักเรียน” สืบสานพระราชปณิธาน ส่งเสริมการจัดการเรียนรู้การสหกรณ์ในโรงเรียน


วันศุกร์ที่ 6 มิถุนายน 2568
เลขาฯ รมว.กษ. เปิดงาน“7 มิถุนายน วันสหกรณ์นักเรียน” สืบสานพระราชปณิธาน ส่งเสริมการจัดการเรียนรู้การสหกรณ์ในโรงเรียน
เลขาฯ รมว.กษ. เปิดงาน“7 มิถุนายน วันสหกรณ์นักเรียน” สืบสานพระราชปณิธาน ส่งเสริมการจัดการเรียนรู้การสหกรณ์ในโรงเรียน
นางสาวอนงค์นาถ จ่าแก้ว เลขานุการรัฐมนตรีว่าการกระทรวงเกษตรและสหกรณ์ เปิดเผยภายหลังเป็นประธานเปิดงาน “7 มิถุนายน      วันสหกรณ์นักเรียน ประจำปี 2568” โดยมี นายวิศิษฐ์ ศรีสุวรรณ์ อธิบดีกรมส่งเสริมสหกรณ์ และเจ้าหน้าที่ที่เกี่ยวข้องเข้าร่วม ณ สำนักพัฒนาและถ่ายทอดเทคโนโลยีการสหกรณ์ เขตดุสิต กรุงเทพมหานคร ว่า สหกรณ์นักเรียนเป็นกิจกรรมที่แสดงให้เห็นถึงพระอัจฉริยภาพของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ที่ได้พระราชทานเครื่องมืออันล้ำค่าในการพัฒนานักเรียนให้มีทักษะการทำงานร่วมกัน มีคุณธรรม รู้จักช่วยเหลือผู้อื่น และอยู่ในสังคมอย่างมีความสุข โดยเฉพาะอย่างยิ่ง “สหกรณ์นักเรียน” ถือเป็นเวทีสำคัญในการสร้างเยาวชนสหกรณ์ที่จะเติบโตเป็นพลเมืองที่รู้จักการออม รู้จักวางแผน และร่วมมือกันพัฒนาองค์กรเล็ก ๆ ของตนเองผ่านกิจกรรมร้านค้าสหกรณ์ การออมเงิน การผลิต การบริหารจัดการ และการตัดสินใจร่วมกัน สิ่งเหล่านี้คือการฝึกระดับรากฐานประชาธิปไตยที่แท้จริง
เลขานุการรัฐมนตรีว่าการกระทรวงเกษตรและสหกรณ์ กล่าวเพิ่มเติมว่า จากพระมหากรุณาธิคุณที่ทรงมีต่อการพัฒนางานสหกรณ์ กระทรวงเกษตรและสหกรณ์ ได้ตระหนักถึงความสำคัญของสหกรณ์นักเรียนอย่างยิ่ง โดยได้มอบหมายให้กรมส่งเสริมสหกรณ์ และกรมตรวจบัญชีสหกรณ์ ดำเนินโครงการพัฒนาสหกรณ์นักเรียนทั่วประเทศพร้อมทั้งสนับสนุนการเรียนรู้ การปฏิบัติจริง และการพัฒนาอย่างต่อเนื่องเพื่อให้สหกรณ์นักเรียนเป็นต้นแบบของสหกรณ์ไทยในอนาคต จึงขอให้โรงเรียนพร้อมทั้งหน่วยงานที่เกี่ยวข้องได้ร่วมกันสนับสนุนส่งเสริมการเรียนรู้การสหกรณ์อย่างต่อเนื่อง นับเป็นการเพาะต้นกล้าสหกรณ์ที่แข็งแรงให้พร้อมที่จะเติบโตเพื่อเป็นอนาคต ในการพัฒนาขบวนการสหกรณ์ให้เข้มแข็งต่อไป
นายวิศิษฐ์ ศรีสุวรรณ์ อธิบดีกรมส่งเสริมสหกรณ์ กล่าวว่า ในโอกาสครบรอบ 34 ปี กระทรวงเกษตรและสหกรณ์ โดย กรมส่งเสริมสหกรณ์ ได้สนองพระราชดำริ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ  สยามบรมราชกุมารี โดยดำเนินการส่งเสริมสหกรณ์ในโรงเรียนและขยายผลอย่างต่อเนื่อง ซึ่งได้กำหนดให้วันที่ 7 มิถุนายนของทุกปี เป็นวันสหกรณ์นักเรียนเพื่อเผยแพร่และปลูกฝังแนวคิดเรื่องการสหกรณ์ให้แก่นักเรียนและเยาวชน นอกจากนี้ กิจกรรมสหกรณ์นักเรียนยังสามาถทำให้เด็กนักเรียนได้เรียนรู้ในการทำกิจกรรมต่าง ๆ รวมถึงการเรียนรู้ในบทบาทของการทำหน้าที่คณะกรรมการดำเนินการสหกรณ์ ทำให้เด็กๆ ได้เรียนรู้และสร้างเสริมประสบการณ์ในการปฏิบัติงาน นำไปปรับใช้ในการดำเนินชีวิต อีกทั้งมุ่งมั่นที่จะขยายผลไปสู่โรงเรียนทั่วประเทศ เพื่อให้เกิดความเข้มแข็งในการที่จะเสริมสร้างความเป็นอยู่ให้ดีขึ้น สร้างเศรษฐกิจให้ดีกับประเทศอีกด้วย
ทั้งนี้ ภายในงานมีกิจกรรมหลากหลายรูปแบบที่เปิดโอกาสให้นักเรียนได้แสดงศักยภาพ ทั้งการจัดนิทรรศการกิจกรรมการสาธิตผลิตภัณฑ์นักเรียน และกิจกรรมตอบปัญหาชิงรางวัล ในรูปแบบ Onsite และ Online โดยมีกลุ่มเป้าหมายกว่า 400 คน ประกอบด้วย นักเรียน ครู ผู้บริหารสถานศึกษา พร้อมด้วยบุคลากรจากภาคส่วนต่าง ๆ และขบวนการสหกรณ์ที่ให้การสนับสนุนการส่งเสริมสหกรณ์ในโรงเรียนและการจัดงานในครั้งนี้ และมีการมอบประกาศเกียรติคุณหน่วยงานที่สนับสนุนการจัดการเรียนรู้การสหกรณ์ในโรงเรียน และมอบรางวัลโรงเรียนชนะเลิศการประกวดโครงการส่งเสริมกิจกรรมสหกรณ์นักเรียน ภายใต้โครงการพัฒนาเด็กและเยาวชนในถิ่นทุรกันดารตามพระราชดำริ สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ประจำปี พ.ศ.2568  ของสำนักงานส่งเสริมสหกรณ์กรุงเทพมหานคร พื้นที่ 1 และ 2
ปัจจุบันมีโรงเรียนที่จัดกิจกรรมสหกรณ์นักเรียนทั่วประเทศ รวมทั้งสิ้น 30,525 โรงเรียน ประกอบด้วย โรงเรียนตำรวจตระเวนชายแดน 218  แห่ง โรงเรียนโรงเรียนพระปริยัติธรรม (ใน กพด.) 69 แห่ง โรงเรียนพระปริยัติธรรม (นอก กพด.) 339  แห่ง โรงเรียนสังกัดสำนักงานคณะกรรมการการศึกษาขั้นพื้นฐาน (ใน กพด.) 200 แห่ง โรงเรียนสังกัดกรุงเทพมหานคร 39 แห่ง โรงเรียนสังกัดองค์กรปกครองส่วนท้องถิ่น 8 แห่ง โรงเรียนในสังกัดสำนักงานคณะกรรมการส่งเสริมการศึกษาเอกชน (สช.) 19 แห่ง โรงเรียนสังกัดสำนักงานคณะกรรมการการศึกษาขั้นพื้นฐาน 29,642 แห่ง โดยมีโรงเรียนต้นแบบการจัดการเรียนรู้การสหกรณ์ 1,103 แห่ง และมีครูผู้สอนที่ผ่านการอบรมครู สหกรณ์ 20,367 คน โดยตลอดระยะเวลาที่ผ่านมา กรมส่งเสริมสหกรณ์ได้จัดอบรมเรื่องการสหกรณ์แก่ครูผู้สอน พัฒนาคู่มือการเรียนการสอนวิชาสหกรณ์ให้สอดคล้องกับหลักสูตรการศึกษาขั้นพื้นฐาน รวมถึงโรงเรียนปอเนาะและพระปริยัติธรรม แผนกสามัญศึกษา

ที่มา : https://www.thaigov.go.th/news/contents/details/97193