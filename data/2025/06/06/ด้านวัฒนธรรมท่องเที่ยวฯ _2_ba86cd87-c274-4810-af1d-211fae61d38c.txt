รัฐบาลไทย-ข่าวทำเนียบรัฐบาล-รัฐมนตรีว่าการกระทรวงการท่องเที่ยวและกีฬา ร่วมงานเฉลิมฉลองวันคล้ายวันพระราชสมภพพระเจ้าชาร์ลส์ที่ 3 แห่งสหราชอาณาจักร


วันศุกร์ที่ 6 มิถุนายน 2568
รัฐมนตรีว่าการกระทรวงการท่องเที่ยวและกีฬา ร่วมงานเฉลิมฉลองวันคล้ายวันพระราชสมภพพระเจ้าชาร์ลส์ที่ 3 แห่งสหราชอาณาจักร
รัฐมนตรีว่าการกระทรวงการท่องเที่ยวและกีฬา ร่วมงานเฉลิมฉลองวันคล้ายวันพระราชสมภพพระเจ้าชาร์ลส์ที่ 3 แห่งสหราชอาณาจักร
วันที่ 5 มิถุนายน พ.ศ. 2568 เวลา 18.30 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เข้าร่วมงานเฉลิมฉลองวันคล้ายวันพระราชสมภพพระเจ้าชาร์ลส์ที่ 3 แห่งสหราชอาณาจักร ซึ่งจัดขึ้น ณ โรงแรมโฟร์ซีซันส์ กรุงเทพฯ โดยมีนายมาร์ก กูดดิง (H.E. Mr. Mark Gooding) เอกอัครราชทูตสหราชอาณาจักรประจำประเทศไทย เป็นประธานในพิธี พร้อมด้วยแขกผู้มีเกียรติทั้งจากภาครัฐ เอกชน และคณะทูตานุทูต เข้าร่วมงานอย่างคับคั่ง
ในโอกาสนี้ นายสรวงศ์ เทียนทอง ได้กล่าวแสดงความยินดีต่อพระเจ้าชาร์ลส์ที่ 3 และสหราชอาณาจักร พร้อมย้ำถึงสายสัมพันธ์อันแน่นแฟ้นและยาวนานระหว่างประเทศไทยกับสหราชอาณาจักร ที่สืบเนื่องมานานกว่าสี่ศตวรรษ ทั้งในด้านพระราชไมตรี ความร่วมมือทางเศรษฐกิจ การศึกษา การลงทุน และการท่องเที่ยว
รัฐมนตรีว่าการกระทรวงการท่องเที่ยวและกีฬา กล่าวว่า “ความสัมพันธ์ระหว่างสองประเทศเป็นความสัมพันธ์พิเศษ ที่เติบโตและแข็งแกร่งขึ้นในทุกระดับ ตั้งแต่สายสัมพันธ์ระหว่างราชวงศ์ ไปจนถึงความร่วมมือระหว่างประชาชนของทั้งสองประเทศในด้านการค้า การลงทุน การศึกษา และการท่องเที่ยว”
นอกจากนี้ นายสรวงศ์ ยังกล่าวถึงการยกระดับความร่วมมือระหว่างสองประเทศว่า “ในปีที่ผ่านมา ประเทศไทยและสหราชอาณาจักรได้ก้าวไปสู่ระดับ ‘หุ้นส่วนทางยุทธศาสตร์’ อย่างเป็นทางการ ซึ่งสหราชอาณาจักรเป็นประเทศเดียวในยุโรปที่ได้รับสถานะนี้ ความสัมพันธ์ทางการค้าระหว่างเรายังได้ยกระดับเป็นพันธมิตรทางการค้า สะท้อนถึงความลึกซึ้งของความร่วมมือระหว่างกัน”
พร้อมทั้งเน้นย้ำว่า รากฐานของความสัมพันธ์ที่มั่นคงระหว่างสองประเทศ คือความไว้วางใจและการเคารพซึ่งกันและกัน โดยแสดงความมุ่งมั่นที่จะพัฒนาความร่วมมือในทุกมิติให้แน่นแฟ้นยิ่งขึ้นในอนาคต
“ด้วยวิสัยทัศน์ร่วมกันและสายสัมพันธ์ที่เข้มแข็ง เรามุ่งมั่นที่จะเสริมสร้างความร่วมมือให้ลึกซึ้งและครอบคลุมยิ่งขึ้นในทุกมิติ” นายสรวงศ์กล่าว
การเข้าร่วมงานในครั้งนี้ สะท้อนถึงบทบาทของประเทศไทยในการส่งเสริมความสัมพันธ์ระหว่างประเทศ และสนับสนุนความร่วมมือทางการทูตที่เกื้อกูลต่อการพัฒนาเศรษฐกิจ การท่องเที่ยว และความเข้าใจอันดีระหว่างประชาชนของทั้งสองประเทศ

ที่มา : https://www.thaigov.go.th/news/contents/details/97183