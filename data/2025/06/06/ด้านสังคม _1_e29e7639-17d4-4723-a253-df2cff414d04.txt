รัฐบาลไทย-ข่าวทำเนียบรัฐบาล-องคมนตรี ตรวจเยี่ยม รพ.เขาชะเมาเฉลิมพระเกียรติฯ จ.ระยอง โรงพยาบาลอัจฉริยะระดับเงิน เพิ่มการเข้าถึงบริการ ลดค่าใช้จ่ายให้ประชาชน


วันศุกร์ที่ 6 มิถุนายน 2568
องคมนตรี ตรวจเยี่ยม รพ.เขาชะเมาเฉลิมพระเกียรติฯ จ.ระยอง โรงพยาบาลอัจฉริยะระดับเงิน เพิ่มการเข้าถึงบริการ ลดค่าใช้จ่ายให้ประชาชน
องคมนตรี ติดตามการพัฒนางานโรงพยาบาลเขาชะเมาเฉลิมพระเกียรติ ๘๐ พรรษา จังหวัดระยอง ซึ่งเป็นโรงพยาบาลอัจฉริยะระดับเงิน ให้บริการการแพทย์ทางไกล ช่วยลดค่าใช้จ่ายให้ผู้ป่วยโรคไม่ติดต่อเรื้อรังได้เกือบ 8 หมื่นบาท
เตรียมขยายบริการสู่ รพ.สต. และกลุ่มเปราะบาง พร้อมพัฒนาเป็นรมณียสถาน ผู้ป่วยที่นอนโรงพยาบาลมีความพึงพอใจเพิ่มสูงถึง 97% อีกทั้งติดตั้งโซล่าเซลล์ช่วยประหยัดค่าไฟฟ้าได้กว่า 1.24 ล้านบาท
วันนี้ (6 มิถุนายน 2568) ที่ โรงพยาบาลเขาชะเมาเฉลิมพระเกียรติ ๘๐ พรรษา จังหวัดระยอง ศาสตราจารย์เกียรติคุณ นายแพทย์เกษม วัฒนชัย องคมนตรี รองประธานกรรมการมูลนิธิเทพรัตนเวชชานุกูล พร้อมด้วย นายแพทย์มนู ศุกลสกุล สาธารณสุขนิเทศก์ เขตสุขภาพที่ 6 คณะผู้บริหาร และหน่วยงานที่เกี่ยวข้อง ตรวจเยี่ยมให้กำลังใจการปฏิบัติงานและติดตามความก้าวหน้าการพัฒนางานสำคัญของโรงพยาบาล พร้อมมอบของเยี่ยมให้กับผู้ป่วย
นายแพทย์มนู กล่าวว่า โรงพยาบาลเขาชะเมาเฉลิมพระเกียรติฯ เป็นโรงพยาบาลชุมชน ขนาด 30 เตียง ดูแลประชากร 23,587 คน ให้บริการผู้ป่วยนอกเฉลี่ยวันละ 150-200 คน โรคที่เป็นปัญหาสำคัญ ได้แก่ ความดันโลหิตสูง เบาหวาน ปวดหลังส่วนล่าง ไข้หวัด และกระเพาะอาหาร มีการพัฒนาระบบสุขภาพปฐมภูมิชุมชนเข้มแข็ง ผ่านกลไกคณะกรรมการพัฒนาคุณภาพชีวิตระดับอำเภอ (พชอ.) คัดกรองและกระตุ้นพัฒนาการเด็ก จัดตั้งศูนย์ฝึกสมอง ให้บริการคลินิกผู้สูงอายุ ดูแลผู้ป่วยโรคหลอดเลือดสมอง เยี่ยมบ้าน และดูแลผู้ป่วยระยะกลางร่วมกับภาคีเครือข่าย จัดตั้งมินิธัญญารักษ์แบบพักระยะยาว เพิ่มการเข้าถึงบริการสุขภาพจิตและบำบัดยาเสพติดใช้สมุนไพรและพัฒนาภูมิปัญญาท้องถิ่นบำบัดรักษาด้วยแพทย์แผนไทย แผนจีน การแพทย์พื้นบ้าน ผสานกับการแพทย์แผนปัจจุบัน ตลอดจนจัดบริการ DM Remission ใน รพ.สต. เครือข่าย ช่วยผู้ป่วยเบาหวานที่เข้ารับบริการ 107 ราย ลดยาได้ 33 ราย และไม่ใช้ยา 3 ราย
นอกจากนี้ ยังพัฒนาสู่การเป็นโรงพยาบาลอัจฉริยะระดับเงิน ที่ผ่านเกณฑ์การประเมินความมั่นคงปลอดภัยไซเบอร์ระดับสูง ให้บริการการแพทย์ทางไกล (Telemedicine) ในกลุ่มผู้ป่วยโรค NCDs จัดส่งยาถึงบ้านด้วย Health Rider บริการฝากยาที่ รพ.สต. และ สอน. ซึ่งช่วยลดค่าใช้จ่ายให้กับประชาชนในการเข้ารับบริการได้ถึง 78,800 บาท พร้อมเตรียมขยายบริการสู่ รพ.สต. และกลุ่มเปราะบาง ผู้ติดเชื้อ HIV ผู้ป่วยระยะท้าย อีกทั้งให้บริการออกใบส่งตัวผู้ป่วยอิเล็กทรอนิกส์ผ่านระบบ MOPH Refer 250 ใบ ช่วยลดต้นทุนจากเอกสารกระดาษได้กว่า 2,000 บาท และยังพัฒนาโรงพยาบาลเป็นรมณียสถาน สร้างความพึงพอใจให้กับผู้ป่วยนอกเพิ่มขึ้นจาก 83% ในปี  2564 เป็น 89% ในปี 2568 ผู้ป่วยในพึงพอใจเพิ่มขึ้นจาก 79% ในปี 2564 เป็น 97% ในปี 2568 รวมทั้งติดตั้งโซล่าเซลล์ ตั้งแต่ปี 2564 ช่วยลดค่าไฟฟ้าได้ถึง 1,244,030.69 บาท
จากนั้น องคมนตรี พร้อมคณะ ได้ลงพื้นที่ตำบลชำฆ้อ อำเภอเขาชะเมา ติดตามโครงการโรงพยาบาลสร้างสุขสู่ชุมชน ซึ่งได้ซ่อมแซมบ้านให้ผู้ยากไร้ใน 4 ตำบลๆ ละ 2 หลัง รวม 8 หลัง ช่วยให้กลุ่มเปราะบางและผู้ยากไร้มีคุณภาพชีวิตที่ดีขึ้น
****************************************** 6 มิถุนายน 2568

ที่มา : https://www.thaigov.go.th/news/contents/details/97200