รัฐบาลไทย-ข่าวทำเนียบรัฐบาล-รองปลัดฯ ศุภกิจ เข้าร่วมการประชุมคณะกรรมการขับเคลื่อนงานสิทธิมนุษยชนของประเทศไทย ครั้งที่ 2/2568 พัฒนากฎหมายให้สอดคล้องกับหลักสิทธิมนุษยชน 


วันศุกร์ที่ 6 มิถุนายน 2568
06/06/2568
พิมพ์
รองปลัดฯ ศุภกิจ เข้าร่วมการประชุมคณะกรรมการขับเคลื่อนงานสิทธิมนุษยชนของประเทศไทย ครั้งที่ 2/2568 พัฒนากฎหมายให้สอดคล้องกับหลักสิทธิมนุษยชน
รองปลัดฯ ศุภกิจ เข้าร่วมการประชุมคณะกรรมการขับเคลื่อนงานสิทธิมนุษยชนของประเทศไทย ครั้งที่ 2/2568 พัฒนากฎหมายให้สอดคล้องกับหลักสิทธิมนุษยชน
วันที่ 5 มิถุนายน 2568 นายศุภกิจ บุญศิริ รองปลัดกระทรวงอุตสาหกรรม ได้รับมอบหมายจากปลัดกระทรวงอุตสาหกรรม (นายณัฐพล รังสิตพล) ให้เข้าร่วมการประชุมคณะกรรมการขับเคลื่อนงานสิทธิมนุษยชนของประเทศไทย ครั้งที่ 2/2568 โดยมีพันตำรวจเอก ทวี สอดส่อง รัฐมนตรีว่าการกระทรวงยุติธรรม ในฐานะรองประธานกรรมการ เป็นประธานการประชุมฯ ณ ห้องประชุม 301 ตึกบัญชาการ ทำเนียบรัฐบาล
สำหรับการประชุมในครั้งนี้ คณะกรรมการฯ ได้รับทราบการรายงานความคืบหน้าการดำเนินงานของคณะอนุกรรมการฯ ทั้ง 3 คณะ ได้แก่ คณะอนุกรรมการติดตาม พิจารณา และคัดเลือกองค์กรต้นแบบด้านสิทธิมนุษยชน คณะอนุกรรมการขับเคลื่อนแผนระดับชาติว่าด้วยสิทธิมนุษยชน และคณะอนุกรรมการประสานการดำเนินงานตามพันธกรณีระหว่างประเทศด้านสิทธิมนุษยชน
นอกจากนี้ ยังได้ร่วมกันพิจารณาแนวทางการดำเนินงานเพื่อพัฒนากฎหมายให้สอดคล้องกับหลักสิทธิมนุษยชน และร่างตัวชี้วัดหลักที่เกี่ยวข้องกับสิทธิมนุษยชน ซึ่งที่ประชุมได้เห็นชอบในหลักการ และเสนอให้เพิ่มเติมตัวชี้วัดที่สามารถสะท้อนถึงความโปร่งใสของภาครัฐ
ความเชื่อมั่นและการมีส่วนร่วมของประชาชน รวมทั้งสามารถเชื่อมโยงต่อเป้าหมายการพัฒนาที่ยั่งยืน (SDGs) สมดุลกันทั้งด้านเศรษฐกิจ สังคม และสิ่งแวดล้อม ตลอดจนสอดคล้องกับพันธกรณีด้านสิทธิมนุษยชนที่ประเทศไทยเป็นภาคี รวมถึงยุทธศาสตร์ชาติ ที่ประชุมฯ เห็นควรให้มีการสื่อสารกับประชาชนและภาคส่วนต่าง ๆ  เพื่อยกระดับการขับเคลื่อนงานสิทธิมนุษยชนของประเทศไทยให้เห็นผลงานที่เป็นรูปธรรมยิ่งขึ้น

ที่มา : https://www.thaigov.go.th/news/contents/details/97188