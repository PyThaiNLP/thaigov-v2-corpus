รัฐบาลไทย-ข่าวทำเนียบรัฐบาล-ไฟเขียวเจรจาภาษีสหรัฐฯ รมว.กต. แถลงความคืบหน้า ฝ่ายสหรัฐฯ พร้อมเริ่มเจรจาการค้ากับไทย ด้านนายกฯ สั่งการเร่งนัดหมายการเจรจาเร็วที่สุด โดยรองนายกฯ พิชัย นำทีมเจรจา 3 หน่วยงานสหรัฐฯ


วันศุกร์ที่ 6 มิถุนายน 2568
06/06/2568
พิมพ์
ไฟเขียวเจรจาภาษีสหรัฐฯ รมว.กต. แถลงความคืบหน้า ฝ่ายสหรัฐฯ พร้อมเริ่มเจรจาการค้ากับไทย ด้านนายกฯ สั่งการเร่งนัดหมายการเจรจาเร็วที่สุด โดยรองนายกฯ พิชัย นำทีมเจรจา 3 หน่วยงานสหรัฐฯ
ไฟเขียวเจรจาภาษีสหรัฐฯ รมว.กต. แถลงความคืบหน้า ฝ่ายสหรัฐฯ พร้อมเริ่มเจรจาการค้ากับไทย ด้านนายกฯ สั่งการเร่งนัดหมายการเจรจาเร็วที่สุด โดยรองนายกฯ พิชัย นำทีมเจรจา 3 หน่วยงานสหรัฐฯ
วันนี้ (วันศุกร์ที่ 6 มิถุนายน 2568) เวลา 12.30 น. ณ โถงกลาง ตึกบัญชาการ 1 ทำเนียบรัฐบาล นายมาริษ เสงี่ยมพงษ์ รัฐมนตรีว่าการกระทรวงการต่างประเทศ ให้สัมภาษณ์เกี่ยวกับความคืบหน้าการเจรจาการค้าระหว่างประเทศไทยกับสหรัฐอเมริกา โดยสรุปสาระสำคัญดังนี้
รัฐมนตรีว่าการกระทรวงการต่างประเทศได้เดินทางไปร่วมการประชุมคณะมนตรี OECD ในระดับรัฐมนตรี (OECD Ministerial Council Meeting: MCM) ประจำปี ค.ศ. 2025 ณ กรุงปารีส ฝรั่งเศส เมื่อวันที่ 3 - 4 มิถุนายน 2568 ที่ผ่านมา และได้มีโอกาสพบกับเอกอัครราชทูต Jamieson Greer ผู้แทนการค้าสหรัฐฯ (USTR) ซึ่งทางผู้แทนการค้าของสหรัฐฯ แสดงความพร้อมที่จะพูดคุยกับประเทศไทย และหลังจากนั้น รัฐมนตรีว่าการกระทรวงการต่างประเทศได้ประสานสถานเอกอัครราชทูตไทย ณ กรุงวอชิงตัน และสถานเอกอัครราชทูตสหรัฐฯ ประจำประเทศไทย ซึ่งมีการประสานงานร่วมกันอย่างใกล้ชิด และได้รับรายงานด่วนเมื่อคืน (วันที่ 5 มิถุนายน 2568) จากเอกอัครราชทูตไทย ณ กรุงวอชิงตัน ว่า ฝ่ายสหรัฐฯ พร้อมเจรจากับประเทศไทย โดยขอให้มีการนัดหมายการเจรจาระหว่างนายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง ซึ่งได้รับมอบหมายจากรัฐบาลให้เป็นหัวหน้าคณะเจรจาฝ่ายไทยในการเจรจากับฝ่ายสหรัฐฯ ให้เกิดขึ้นโดยเร็ว
รัฐมนตรีว่าการกระทรวงการต่างประเทศกล่าวเพิ่มเติมว่า ขณะนี้นายกรัฐมนตรีได้สั่งการให้เร่งประสานงานนัดหมายการเจรจาโดยเร็ว โดยสถานเอกอัครราชทูตไทย ณ กรุงวอชิงตัน และสถานเอกอัครราชทูตสหรัฐฯ ประจำประเทศไทยกำลังเร่งดำเนินการนัดหมาย และคาดว่าจะสามารถนัดหมายได้ในเร็ววันนี้ เพื่อให้เกิดการเจรจาระหว่างนายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง กับ 3 หน่วยงานของสหรัฐฯ ที่รับผิดชอบในการเจรจาทางการค้า ได้แก่ ผู้แทนการค้าสหรัฐฯ รัฐมนตรีว่าการกระทรวงการคลังสหรัฐฯ และรัฐมนตรีว่าการกระทรวงพาณิชย์สหรัฐฯ ซึ่งทั้ง 3 หน่วยงานนี้ รัฐบาลสหรัฐฯ กำหนดให้เป็นตัวแทนเจรจาทางการค้ากับทุกประเทศ และหากนัดหมายหน่วยงานใดได้ก่อน ก็พร้อมจะเริ่มการเจรจาทันที เพื่อให้เกิดความรวดเร็ว และเกิดประโยชน์สูงสุดกับประเทศ

ที่มา : https://www.thaigov.go.th/news/contents/details/97194