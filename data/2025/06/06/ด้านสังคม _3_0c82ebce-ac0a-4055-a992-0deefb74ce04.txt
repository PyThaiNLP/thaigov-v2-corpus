รัฐบาลไทย-ข่าวทำเนียบรัฐบาล-พม. จับมือเครือข่าย จ.สุพรรณบุรี หนุนจังหวัดน่าอยู่สำหรับเด็ก 2568 พร้อมแก้ปัญหาเด็กออกนอกระบบ “Thailand Zero Dropout”


วันศุกร์ที่ 6 มิถุนายน 2568
พม. จับมือเครือข่าย จ.สุพรรณบุรี หนุนจังหวัดน่าอยู่สำหรับเด็ก 2568 พร้อมแก้ปัญหาเด็กออกนอกระบบ “Thailand Zero Dropout”
พม. จับมือเครือข่าย จ.สุพรรณบุรี หนุนจังหวัดน่าอยู่สำหรับเด็ก 2568 พร้อมแก้ปัญหาเด็กออกนอกระบบ “Thailand Zero Dropout”
วันที่ 6 มิถุนายน 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) มอบหมายให้ นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานร่วมกับนายอุดม โปร่งฟ้า นายกองค์การบริหารส่วนจังหวัดสุพรรณบุรี ในพิธีเปิดมหกรรมจังหวัดน่าอยู่สำหรับเด็ก ประจำปี 2568 "เปิดเทอมใหม่ ส่งน้องไปเรียน ปีที่ 4 : สุพรรณบุรี Zero Dropout" พร้อมมอบทุนการศึกษาและอุปกรณ์การเรียนสำหรับเด็กที่หลุดจากระบบการศึกษา แต่มีชื่อในระบบการศึกษาภาคบังคับ และเด็กเปราะบาง จำนวน 300 คน และร่วมเป็นสักขีพยานในพิธีประกาศเจตนารมณ์ "สุพรรณบุรี Zero Dropout" เพื่อการแก้ไขปัญหาเด็กและเยาวชนนอกระบบการศึกษาให้กลายเป็นศูนย์ (Thailand Zero Dropout) โดย นายพิริยะ ฉันทดิลก ผู้ว่าราชการจังหวัดสุพรรณบุรี อีกทั้งมอบเกียรติบัตรแก่บุคคลและองค์กรที่สนับสนุนมหกรรมฯ โดยมี นางอภิญญา ชมภูมาศ อธิบดีกรมกิจการเด็กและเยาวชน กล่าวรายงาน พร้อมคณะผู้บริหารกระทรวง พม. ผู้บริหารและผู้นำท้องถิ่น ผู้แทนภาคีเครือข่าย หน่วยงานทีม พม.หนึ่งเดียว จังหวัดสุพรรณบุรี และอาสาสมัครพัฒนาสังคมและความมั่นคงของมนุษย์ (อพม.) ในพื้นที่ ณ ห้องประชุมศิลปอาชา โรงเรียนบรรหารแจ่มใสวิทยา 1 อำเภอดอนเจดีย์ จังหวัดสุพรรณบุรี
นายอนุกูล กล่าวว่า ประเทศไทยได้ลงนามในอนุสัญญาว่าด้วยสิทธิเด็ก ซึ่งมีผลบังคับใช้เมื่อวันที่ 27 มีนาคม 2535 เป็นต้นมา ซึ่งกล่าวถึงสิทธิของเด็กทุกคนที่ติดตัวมาตั้งแต่เกิด 4 ด้าน ได้แก่ สิทธิที่จะมีชีวิตรอด สิทธิที่จะได้รับการปกป้องคุ้มครอง สิทธิที่จะได้รับการพัฒนา และสิทธิที่จะมีส่วนร่วม โดยตั้งอยู่บนหลักการของการไม่เลือกปฏิบัติ และถือประโยชน์สูงสุดของเด็กเป็นที่ตั้ง ทั้งนี้ กระทรวง พม. โดย นายวราวุธ ศิลปอาชา รัฐมนตรีว่าการกระทรวง พม. ได้ขับคลื่อนนโยบายการเพิ่มคุณภาพและผลิตภาพของเด็กและเยาวชน เด็กเกิดน้อย แต่เปี่ยมด้วยคุณภาพ โดยมีมาตรการสำคัญในการทำให้เด็กได้รับการพัฒนาทักษะชีวิต และทักษะวิชาชีพตามวัย รวมถึงการส่งเสริมศักยภาพ คุ้มครองพิทักษ์สิทธิ และจัดสวัสดิการสังคมต่างๆ เพื่อให้สามารถเติบโตในสภาพแวดล้อมที่ปลอดภัย สร้างสรรค์  มีศักยภาพและความสามารถในการเติบโตเป็นกำลังสำคัญในการพัฒนาประเทศ
สถานการณ์ปัญหาของเด็กและเยาวชนไทย กำลังเผชิญกับความเสี่ยงและความไม่ปลอดภัยในทุกมิติ จากสภาพสังคมและสิ่งแวดล้อม และที่เราพบเห็นจากข่าวในสื่อต่าง ๆ  อาทิ การถูกทำร้ายร่างกาย การถูกล่วงละเมิดทางเพศ การถูกทอดทิ้งละเลย และการเลี้ยงดูไม่เหมาะสม นอกจากนี้ ยังพบว่าปัญหาเด็กและเยาวชนที่ตกหล่นจากระบบการศึกษา ในปีการศึกษา 2567 มีข้อมูลเด็กที่ไม่มีชื่อในระบบการศึกษา จำนวน 982,304 คน ดังนี้ 1. ช่วงปฐมวัยก่อนการศึกษาภาคบังคับ จำนวน 279,296 คน (28.4%) 2. ช่วงวัยการศึกษาภาคบังคับ (9 ปี : ป.1-ม.3) จำนวน 387,591 คน (39.4%) และ 3. ช่วงวัยหลังการศึกษาภาคบังคับ จำนวน 315,417 คน (32.1%)
อีกทั้งตามบันทึกข้อตกลงความร่วมมือเพื่อแก้ไขปัญหาเด็กและเยาวชนนอกระบบการศึกษา ให้กลับเข้าสู่ระบบการศึกษา หรือได้รับการส่งเสริมการเรียนรู้ตามศักยภาพ (Thailand Zero Dropout) แสดงให้เห็นถึงการลดความเหลื่อมล้ำทางการศึกษา และการบูรณาการการทำงานร่วมกันของหน่วยงาน 11 หน่วยงาน ซึ่งจะส่งผลให้เด็กและเยาวชนที่หลุดจากระบบการศึกษา รวมถึงเด็กและเยาวชนกลุ่มยากจนและด้อยโอกาส สามารถเข้าถึงโอกาสและการคุ้มครองทางสังคมได้ ส่งผลให้มีคุณภาพชีวิตที่ดี มีความพร้อมเข้าสู่การศึกษา มีการเรียนรู้และพัฒนาอย่างเต็มศักยภาพ สามารถพึ่งพาตนเองได้ และหลุดพ้นจากวงจรความยากจน ทั้งนี้ พลังความร่วมมือ ในการทำงานด้านเด็กและเยาวชนของทุกภาคส่วน และของพวกเราทุกคน ที่ได้ร่วมกันพัฒนาเด็กและเยาวชนของจังหวัดสุพรรณบุรี ให้เป็นพลเมืองที่มีคุณภาพในวันนี้ และเปิดโอกาสให้เด็กและเยาวชนมีส่วนร่วมในการออกแบบเมืองแห่งอนาคต ภายใต้แนวคิด “จังหวัดน่าอยู่สำหรับเด็ก” ซึ่งจะทำให้ทุกพื้นที่เป็นที่ที่ปลอดภัย สำหรับเด็กและเยาวชน
นายอนุกูล กล่าวว่า งานวันนี้ ต้องขอขอบคุณทุกหน่วยงานทั้งภาครัฐ ภาคเอกชน ภาคธุรกิจ ภาคประชาชน และเครือข่ายจิตอาสาระดับพื้นที่ สำหรับการเป็นหุ้นส่วนพัฒนาสังคม ด้วยการให้ความช่วยเหลือด้านการศึกษาแก่เด็กและครอบครัว การสนับสนุนทรัพยากรและความรู้ให้กับครอบครัวในการเลี้ยงดูเด็กเชิงบวก การสนับสนุนความคิดสร้างสรรค์และการแสดงออก การสอนทักษะชีวิตและความรับผิดชอบ รวมถึงการสร้างพื้นที่ปลอดภัยและความรู้สึกมั่นคงจากความรุนแรงในทุกรูปแบบ ที่อาจส่งผลต่อสวัสดิภาพของเด็กและเยาวชนทุกคน
“ตนเชื่อมั่นว่าเด็กและเยาวชนทุกคนมีศักยภาพ และความสามารถเฉพาะตัวที่มีคุณค่า การศึกษานับเป็นกุญแจสำคัญในการปลดล็อกศักยภาพเหล่านั้น ซึ่งช่วยให้เด็กและเยาวชนได้พัฒนาทักษะทั้งทางวิชาการและอาชีพ ทำให้สามารถยืนหยัดในสังคมและพึ่งพาตนเองได้ ซึ่งเป็นก้าวสำคัญที่ทำให้ทุกคนรู้สึกถึงศักดิ์ศรีและคุณค่าของตนเอง”  นายอนุกูล กล่าว
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #มหกรรมจังหวัดน่าอยู่สำหรับเด็ก #เปิดเทอมใหม่ส่งน้องไปเรียนปีที่4 #สุพรรณบุรีZero_Dropout

ที่มา : https://www.thaigov.go.th/news/contents/details/97206