รัฐบาลไทย-ข่าวทำเนียบรัฐบาล-นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ให้สมาคมผู้ประกอบการรถโดยสารสองชั้นไทยเข้าพบ เพื่อหารือเกี่ยวกับการแก้ไขผลกระทบที่เกิดขึ้นจากการกำหนดจุดเสี่ยงห้ามเดินรถ


วันพฤหัสบดีที่ 5 มิถุนายน 2568
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ให้สมาคมผู้ประกอบการรถโดยสารสองชั้นไทยเข้าพบ เพื่อหารือเกี่ยวกับการแก้ไขผลกระทบที่เกิดขึ้นจากการกำหนดจุดเสี่ยงห้ามเดินรถ
......
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เป็นประธานการประชุมร่วมกับสมาคมผู้ประกอบการรถโดยสารสองชั้นไทย เพื่อหารือเกี่ยวกับการแก้ไขผลกระทบที่เกิดขึ้นจากการกำหนดจุดเสี่ยง ห้ามรถโดยสารสองชั้นเดินรถในเส้นทางอันตราย โดยมี นายมนตรี ตั้งเจริญถาวร ที่ปรึกษารัฐมนตรีช่วยว่าการกระทรวงคมนาคม นางสาวณภัทรา กมลรักษา ผู้ช่วยเลขานุการรัฐมนตรีว่าการกระทรวงคมนาคม นายสรพงศ์ ไพฑูรย์พงษ์ รองปลัดกระทรวงคมนาคม นายปิยะ โยมา รองอธิบดีกรมการขนส่งทางบก ผู้ประกอบการรถโดยสารสองชั้น และหน่วยงานที่เกี่ยวข้องเข้าร่วมประชุม ในวันที่ 5 มิถุนายน 2568 ณ ห้องประชุมกระทรวงคมนาคม
นายสุรพงษ์ ปิยะโชติ กล่าวว่า วันนี้ตนได้รับฟังข้อมูลผลกระทบและข้อร้องเรียนจากนายสุริยะ แกล้วทนงค์ นายกสมาคมผู้ประกอบการรถโดยสารสองชั้นไทย และสมาชิก เกี่ยวกับรายได้ที่ลดลง จากคำสั่งของกรมการขนส่งทางบก (ขบ.) ห้ามรถโดยสารสองชั้นเดินรถในเส้นทางอันตราย ตามประกาศนายทะเบียนกลาง เรื่อง การกำหนด (ปรับปรุง) เงื่อนไขในใบอนุญาตประกอบการขนส่งไม่ประจำทางด้วยรถ ที่ใช้ในการขนส่งผู้โดยสารเกี่ยวกับท้องที่ทำการขนส่งและมาตรฐานบริการในการประกอบการขนส่งสำหรับรถโดยสารไม่ประจำทางมาตรฐาน 4 (รถโดยสารสองชั้น) โดยทางสมาคมฯ ขอให้ ขบ. กระทรวงคมนาคม พิจารณาทบทวนหรือยกเลิกคำสั่ง เพื่อบรรเทาผลกระทบที่เกิดขึ้นกับผู้ประกอบการรถโดยสารสองชั้น เนื่องจากคำสั่งดังกล่าวทำให้รายได้ผู้ประกอบการลดลง รวมถึงจำเป็นต้องเปลี่ยนเส้นทางการเดินรถ ใช้เวลาเดินทางอ้อม 2 - 3 ชั่วโมง ระยะทางเพิ่มขึ้นกว่า 200 - 300 กิโลเมตร ทำให้ต้นทุนการดำเนินงานเพิ่มขึ้น ขณะที่จำนวนผู้โดยสารกลับลดลง
ทั้งนี้ รัฐมนตรีช่วยว่าการกระทรวงคมนาคม ได้มอบหมายให้ ขบ. ดำเนินการตรวจสอบจุดเสี่ยงทั้งหมดอย่างละเอียด เพื่อประเมินว่ายังคงมีลักษณะหรือสภาพแวดล้อมที่เข้าข่ายตามเกณฑ์ข้อจำกัดในการให้รถโดยสารสองชั้นเดินรถหรือไม่ เพื่อใช้เป็นข้อมูลประกอบการพิจารณาและหารือร่วมกัน พร้อมทั้งขอความร่วมมือจากสมาคมฯ หาแนวทางกำหนดเงื่อนไขของรถที่ใช้ในการเดินรถให้เหมาะสม อาทิ ลักษณะของรถ อายุการใช้งานของรถ ความสูงหรือขนาดของรถ และประเภทของรถที่ควรวิ่งหรือไม่ควรวิ่ง เพื่อให้การเดินรถมีประสิทธิภาพและความปลอดภัยสูงสุด ก่อนนำมาหารือให้ได้ข้อสรุปร่วมกัน และลงนามในบันทึกข้อตกลงความร่วมมือ (MOU) เพื่อยกระดับมาตรฐานความปลอดภัย จากนั้นจะประชาสัมพันธ์ให้ประชาชนและนักท่องเที่ยวได้รับทราบ เพื่อสร้างความเชื่อมั่นในการใช้บริการรถโดยสารสองชั้นให้กับประชาชนต่อไป

ที่มา : https://www.thaigov.go.th/news/contents/details/97176