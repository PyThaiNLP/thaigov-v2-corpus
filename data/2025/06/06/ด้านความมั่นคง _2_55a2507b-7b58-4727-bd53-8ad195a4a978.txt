รัฐบาลไทย-ข่าวทำเนียบรัฐบาล-วัดมหาธาตุฯ เปิดโครงการอบรมพระวิปัสสนาจารย์ ๗๗ รูป ทั่วประเทศ เฉลิมพระเกียรติฯ และสืบสานพระราชปณิธานสมเด็จย่า


วันศุกร์ที่ 6 มิถุนายน 2568
วัดมหาธาตุฯ เปิดโครงการอบรมพระวิปัสสนาจารย์ ๗๗ รูป ทั่วประเทศ เฉลิมพระเกียรติฯ และสืบสานพระราชปณิธานสมเด็จย่า
เมื่อวันที่ ๕ มิถุนายน ๒๕๖๘ ณ พระอุโบสถ วัดมหาธาตุยุวราชรังสฤษฎิ์ ได้มีพิธีเปิด "โครงการอบรมพระวิปัสสนาจารย์เฉลิมพระเกียรติ"
เพื่อสืบสานพระราชปณิธานสมเด็จพระศรีนครินทราบรมราชชนนี ในโอกาสครบ ๗๐ ปี แห่งการเสด็จมาทรงปฏิบัติวิปัสสนากรรมฐาน ณ วัดมหาธาตุยุวราชรังสฤษฎิ์
พิธีได้รับเมตตาจาก เจ้าประคุณสมเด็จพระมหาธีราจารย์ เจ้าคณะใหญ่หนเหนือ ประทานสัมโมทนีกถาและเปิดโครงการ พระพรหมวัชรวิมลมุนี วิ. กรรมการมหาเถรสมาคม เจ้าคณะกรุงเทพมหานคร ประธานโครงการกล่าวรายงานวัตถุประสงค์ของโครงการอบรมพระวิปัสสนาจาย์เฉลิมพระเกียรติ นายชัชชาติ สิทธิพันธุ์ ผู้ว่าราชการกรุงเทพมหานคร ประธานฝ่ายคฤหัสถ์ โดยโครงการมีวัตถุประสงค์ เพื่ออบรบพระวิปัสสนาจารย์จากทั่วประเทศจำนวน ๗๗ รูป ระหว่างวันที่ ๕ - ๑๙ มิถุนายน ๒๕๖๘
โครงการนี้มุ่งพัฒนาศักยภาพและสร้างเครือข่ายพระวิปัสสนาจารย์ผู้ทรงคุณวุฒิ เพื่อเผยแผ่การปฏิบัติธรรมที่ถูกต้องตามหลักพระพุทธศาสนาให้แก่พุทธศาสนิกชน อันจะนำมาซึ่งความสงบสุขทางจิตใจและเป็นรากฐานการพัฒนาคุณธรรมในสังคมอย่างยั่งยืน โดยได้รับการอุปถัมภ์จาก พระสาริศ สิทฺธิสาโร (รัตนาวะดี) และครอบครัว พลตรี จิตนาถ ปุณโณทก เลขานุการสำนักงานปลัดกระทรวงกลาโหม พร้อมด้วยคณะผู้มีจิตศรัทธา ซึ่งแสดงให้เห็นถึงความสำคัญของภาครัฐในการสนับสนุนกิจกรรมทางศาสนาที่เป็นประโยชน์ต่อสังคมและประเทศชาติ
การอบรมครั้งนี้ไม่เพียงแต่เป็นการพัฒนาศักยภาพของพระภิกษุผู้เผยแผ่ธรรมให้มีความรู้ความเข้าใจที่ลึกซึ้ง ในหลักวิปัสสนากรรมฐานเท่านั้น แต่ยังเป็นการสร้างเครือข่ายพระวิปัสสนาจารย์ผู้ทรงคุณวุฒิ เพื่อเผยแผ่การปฏิบัติธรรมที่ถูกต้องตามแนวทางพระพุทธศาสนาแก่พุทธศาสนิกชนทั่วประเทศ อันจะนำมาซึ่งความสงบสุขทางจิตใจและเป็นรากฐานสำคัญในการพัฒนาคุณธรรมจริยธรรมของสังคม

ที่มา : https://www.thaigov.go.th/news/contents/details/97179