รัฐบาลไทย-ข่าวทำเนียบรัฐบาล-ไทยช่วยไทย..รัฐบาลเชิญชวน ซื้อสินค้าผู้ประกอบการ OTOP ในงาน "OTOP Midyear 2025 ระหว่าง 7-15 มิ.ย นี้ที่เมืองทองธานี


วันศุกร์ที่ 6 มิถุนายน 2568
06/06/2568
พิมพ์
ไทยช่วยไทย..รัฐบาลเชิญชวน ซื้อสินค้าผู้ประกอบการ OTOP ในงาน "OTOP Midyear 2025 ระหว่าง 7-15 มิ.ย นี้ที่เมืองทองธานี
ไทยช่วยไทย..รัฐบาลเชิญชวน ซื้อสินค้าผู้ประกอบการ OTOP ในงาน "OTOP Midyear 2025 ระหว่าง 7-15 มิ.ย นี้ที่เมืองทองธานี
วันนี้ (6 มิถุนายน 2568) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า รัฐบาล โดยกรมการพัฒนาชุมชน กระทรวงมหาดไทย ขอเชิญชวนพี่น้องประชาชนทุกคนร่วมสนับสนุนสินค้าจากผู้ผลิต ผู้ประกอบการ OTOP ในงาน "OTOP Midyear 2025 ภายใต้แนวคิด OTOP ทันโลก ทันสมัย เศรษฐกิจไทยยั่งยืน" พบกับความหลากหลายของสินค้าที่คัดสรรรจากทั่วทุกภูมิภาคของไทยมาให้ ชม ชิม ช้อป กันอย่างเพลิดเพลิน ตั้งแต่วันที่ 7 - 15 มิถุนายน 2568 ณ อาคารชาเลนเจอร์ฮอลล์ 1 - 3 ศูนย์แสดงสินค้าและการประชุมอิมแพ็ค เมืองทองธานี จังหวัดนนทบุรี หรือท่านใดที่ไม่มีเวลาแวะมาเลือกซื้อ เลือกช้อปกันในงาน ท่านก็สามารถร่วมอุดหนุนสินค้าจากภูมิปัญญาชุมชนผ่านแพลตฟอร์มออนไลน์ต่าง ๆ ได้เช่นกัน
นายคารม กล่าวว่า การจัดงาน OTOP Midyear 2025 ในครั้งนี้ ถือเป็นการส่งเสริมการตลาดสินค้า OTOP และกระตุ้นเศรษฐกิจกลางปีที่สำคัญงานหนึ่งของประเทศไทยผ่านการขับเคลื่อนเศรษฐกิจระดับฐานรากให้เติบโต เข้มแข็ง และเชื่อมโยงไปยังเศรษฐกิจระดับภูมิภาค เพื่อสร้างรายได้ เกิดการกระตุ้นเศรษฐกิจในชุมชน ซึ่งภายในงานมีกิจกรรมหลากหลาย ประกอบด้วย โซนนิทรรศการเฉลิมพระเกียรติ พระบาทสมเด็จพระเจ้าอยู่หัวฯ โซนนิทรรศการกิจกรรมและการจำหน่ายสินค้าของหน่วยงานภาคี  โซนแสดงและจำหน่ายผลิตภัณฑ์ OTOP 3-5 ดาว กว่า 2,000 บูธ โซน OTOP ชวนชิม กว่า 160 ร้านค้าทั่วประเทศ โซน OTOP Trader ประเทศไทย และ OTOP Trader จังหวัด และไฮไลต์สำคัญคือโซนศิลปิน OTOP จัดแสดงและจำหน่ายผลิตภัณฑ์จากศิลปิน OTOP กว่า 40 ราย โซนชุมชนท่องเที่ยว OTOP นวัตวิถี โซนผ้าไทยใส่ให้สนุก และ Frst Lady ในการจัดแสดงผ้าที่มีอัตลักษณ์และเอกลักษณ์ของแต่ละจังหวัด มีดีไซน์ที่ทันสมัยเหมาะกับทุกรุ่น ทุกเพศ ทุกวัย ที่สำคัญพลาดไม่ได้กับโซนพิเศษภายในงาน ที่พลิกโฉม OTOP ไทยสู่โลกออนไลน์และการค้า Modern Trade โดยความร่วมมือกับพันธมิตรภาคเอกชนในการเพิ่มช่องทางการจำหน่ายนำเสนอสินค้า OTOP ผ่านแพลตฟอร์มออนไลน์ผ่านโซเชียลมีเดีย     ต่าง ๆ สร้างความน่าสนใจด้วยคอนเทนต์และกิจกรรมออนไลน์แบบทันสมัย เพิ่มมูลค่าและความน่าสนใจให้กับผลิตภัณฑ์ เปิดโอกาสให้ผู้ซื้อเชื่อมต่อกับผู้ผลิตโดยตรง
“รัฐบาลเชิญชวนพี่น้องคนไทยทุกคนร่วมเป็นส่วนหนึ่งในการช่วยสนับสนุนการสร้างโอกาส สร้างอาชีพ และสร้างรายได้  ให้พี่น้องผู้ผลิต ผู้ประกอบการ OTOP ในงาน "OTOP Midyear 2025 ตั้งแต่วันที่ 7 - 15 มิถุนายน 2568 ณ อาคารชาเลนเจอร์ฮอลล์ 1 - 3 ศูนย์แสดงสินค้าและการประชุมอิมแพ็ค เมืองทองธานี หรือสามารถร่วมอุดหนุนสินค้าจากภูมิปัญญาชุมชนผ่านแพลตฟอร์มออนไลน์ต่าง ๆ” นายคารม ระบุ

ที่มา : https://www.thaigov.go.th/news/contents/details/97177