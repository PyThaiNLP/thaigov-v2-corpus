รัฐบาลไทย-ข่าวทำเนียบรัฐบาล-เริ่มแล้ว!! JOB EXPO 2025 “พิพัฒน์” นำทัพเปิดมหกรรมหางาน ที่มากกว่าการหางาน สุดยิ่งใหญ่แห่งปี สร้างโอกาส สร้างอาชีพ เตรียมพร้อมแรงงานไทยสู่อนาคต วันแรกประชาชนแห่ร่วมงาน คึกคัก 


วันศุกร์ที่ 6 มิถุนายน 2568
06/06/2568
พิมพ์
เริ่มแล้ว!! JOB EXPO 2025 “พิพัฒน์” นำทัพเปิดมหกรรมหางาน ที่มากกว่าการหางาน สุดยิ่งใหญ่แห่งปี สร้างโอกาส สร้างอาชีพ เตรียมพร้อมแรงงานไทยสู่อนาคต วันแรกประชาชนแห่ร่วมงาน คึกคัก
6 มิถุนายน 2568 - นายพิพัฒน์ รัชกิจประการ รัฐมนตรีว่าการกระทรวงแรงงาน เป็นประธานพิธีเปิดงาน JOB EXPO THAILAND 2025 : มหกรรมหางาน ที่มากกว่าการหางาน สร้างโอกาสให้ประชาชนทุกกลุ่มทุกช่วงวัยมีอาชีพและรายได้ที่มั่นคง
เริ่มแล้ว!! JOB EXPO 2025 “พิพัฒน์” นำทัพเปิดมหกรรมหางาน ที่มากกว่าการหางาน สุดยิ่งใหญ่แห่งปี สร้างโอกาส สร้างอาชีพ เตรียมพร้อมแรงงานไทยสู่อนาคต วันแรกประชาชนแห่ร่วมงาน คึกคัก ห้ามพลาด 6 - 8 มิ.ย. นี้ ที่ศูนย์สิริกิติ์
6 มิถุนายน 2568 - นายพิพัฒน์ รัชกิจประการ รัฐมนตรีว่าการกระทรวงแรงงาน เป็นประธานพิธีเปิดงาน JOB EXPO THAILAND 2025 : มหกรรมหางาน ที่มากกว่าการหางาน สร้างโอกาสให้ประชาชนทุกกลุ่มทุกช่วงวัยมีอาชีพและรายได้ที่มั่นคง โดยมี นายบุญสงค์ ทัพชัยยุทธ์ ปลัดกระทรวงแรงงาน ผู้บริหารกระทรวงแรงงาน ร่วมเป็นเกียรติ นายสมชาย มรกตศรีวรรณ อธิบดีกรมการจัดหางาน กล่าวรายงานวัตถุประสงค์การจัดงาน ณ ฮอลล์ 5 - 6 ศูนย์การประชุมแห่งชาติสิริกิติ์ เขตคลองเตย กรุงเทพมหานคร
นายพิพัฒน์ รัชกิจประการ รัฐมนตรีว่าการกระทรวงแรงงาน กล่าวว่า ปัจจุบันประเทศไทยกำลังเผชิญกับความเปลี่ยนแปลงอย่างรวดเร็วและรุนแรงทั้งในด้านเศรษฐกิจ สังคม สิ่งแวดล้อม และเทคโนโลยี ซึ่งล้วนส่งผลต่อการจ้างงานและรูปแบบการทำงานในอนาคต กระทรวงแรงงานเล็งเห็นถึงความสำคัญในการวางแผนการบริหารจัดการกำลังแรงงานอย่างเป็นระบบ เพื่อตอบสนองต่อความต้องการของตลาดแรงงาน ที่เปลี่ยนแปลงอย่างรวดเร็ว ครอบคลุมการจัดการแรงงานในทุกมิติ ตั้งแต่การจับคู่งาน การพัฒนาทักษะ การคุ้มครองแรงงาน ไปจนถึงการสร้างสวัสดิการที่เหมาะสม เพื่อให้แรงงานไทยมีความพร้อมในการเผชิญกับความท้าทายและโอกาสใหม่ ๆ ที่จะเกิดขึ้นในอนาคต พร้อมเป็นกำลังสำคัญในการขับเคลื่อนภาคอุตสาหกรรมของประเทศ และเพื่อสนองนโยบายดังกล่าว กระทรวงแรงงานจึงได้จัด “งาน JOB EXPO THAILAND 2025” ภายใต้แนวคิด “มหกรรมหางาน ที่มากกว่าการหางาน” เพื่อส่งเสริมให้ประชาชนทุกกลุ่มทุกช่วงวัยได้พบกับเส้นทางอาชีพที่เหมาะสม มีรายได้และหลักประกันทางสังคมที่มั่นคง และได้เตรียมความพร้อมสำหรับอนาคตที่เต็มไปด้วยความท้าทาย
ด้าน นายสมชาย มรกตศรีวรรณ อธิบดีกรมการจัดหางาน กล่าวว่า การจัดงาน JOB EXPO THAILAND ได้รับการตอบรับที่ดีทุกปีและประสบความสำเร็จอย่างมาก ซึ่งในปี 2567 ที่ผ่านมา มีผู้เข้าร่วมงานสูงถึง 112,296 คน ในขณะที่แอปพลิเคชัน ‘ไทยมีงานทำ’ และ ‘คนทำงาน’ ก็ได้รับการตอบรับเป็นอย่างดี โดยมียอดดาวน์โหลดใหม่เพิ่มขึ้น จากผลตอบรับที่ดีในปีที่ผ่านมา ส่งผลให้กรมการจัดหางานคาดการณ์ว่า JOB EXPO THAILAND 2025  ในปีนี้จะได้รับความสนใจเพิ่มขึ้นอย่างต่อเนื่อง ทั้งนี้ มีผู้สนใจลงทะเบียนสมัครงานทั้งออนไลน์และออฟไลน์เข้ามาแล้วมากกว่า 5,000 ราย โดยตั้งเป้าว่าจะมีผู้เข้าร่วมงานตลอด 3 วัน มากกว่า 80,000 คน
นายสมชาย กล่าวเพิ่มเติมว่า งาน JOB EXPO THAILAND 2025 ในครั้งนี้ เป็น “มหกรรมหางาน        ที่มากกว่าการหางาน” เน้นการสร้างประสบการณ์การหางานที่ครบวงจร เข้าถึงง่าย และตอบโจทย์ทุกกลุ่มเป้าหมาย เพื่อให้ทุกคนที่มาร่วมงานได้รับมากกว่าแค่โอกาสในการสมัครงาน แต่ยังได้รับความรู้ ทักษะในการประกอบอาชีพ และแรงบันดาลใจในการการเตรียมความพร้อมเพื่อสร้างอนาคตที่ดีกว่าให้กับตนเอง
โดยภายในงาน พบกับกิจกรรมที่น่าสนใจ มากมาย อาทิ
• โซน Job Matching ครบวงจร สำหรับผู้จบใหม่ คนว่างงาน หรือผู้ที่กำลังหางาน เปิดรับสมัครงานในประเทศกว่า 500,000 อัตรา สถานประกอบการชั้นนำ 172 ราย งานต่างประเทศกว่า 100,000 อัตรา พร้อมบริการหางานผ่านแอปพลิเคชัน “ไทยมีงานทำ” และ “คนทำงาน”
• โซนตำแหน่งงานสำหรับผู้สูงอายุและผู้พิการ ที่เหมาะกับความสามารถและศักยภาพของแต่ละบุคคล
• โซน UPSKILL /RESKILL สำหรับผู้ที่ต้องการเพิ่มทักษะใหม่เพื่อสร้างโอกาสและรายได้ที่เพิ่มขึ้น
• โซนสาธิตอาชีพอิสระ จัดแสดงและจำหน่ายสินค้าแฟรนไชส์ชั้นนำ กลุ่มรับงานไปทำที่บ้าน และกลุ่มหนึ่งตำบล หนึ่งกลุ่มอาชีพอิสระ เพื่อหารายได้เสริม ประกอบอาชีพอิสระ
• โซนแนะแนวการศึกษาและอาชีพ เพื่อนักเรียน นักศึกษา และเยาวชนที่กำลังก้าวสู่ตลาดแรงงานได้เลือก “คณะที่ชอบ อาชีพที่ใช่” พร้อมคลินิกให้คำปรึกษาและทดสอบความพร้อมด้านอาชีพ
• โซน INSPIRATION TALK โดยวิทยากรแนวหน้าระดับประเทศ ที่จะมาแชร์ประสบการณ์ทักษะอาชีพที่จำเป็น และแนวโน้มกำลังแรงงานในอนาคต
• โซน SSO MARKET 2025 ตลาดรวมพลคนทำงานหลากหลายอาชีพ ผู้สนใจมองหาช่องทางประกอบอาชีพเสริมเพิ่มรายได้ พร้อมอัพเดทสิทธิประโยชน์สำหรับผู้ประกันตนในระบบประกันสังคม
ห้ามพลาด!! กระทรวงแรงงาน โดยกรมการจัดหางาน ขอเชิญผู้สนใจร่วมงาน JOB EXPO THAILAND 2025 มหกรรมหางานที่มากกว่าการหางาน ระหว่างวันที่ 6 – 8 มิถุนายนนี้ ตั้งแต่ เวลา 10.00 - 19.00 น. ณ ฮอลล์ 5 - 6 ศูนย์การประชุมแห่งชาติสิริกิติ์ เขตคลองเตย กรุงเทพมหานคร ผู้สนใจสามารถลงทะเบียนเข้าร่วมงาน และดูตำแหน่งงานที่ว่าง ได้ที่ https://jobit.doe.go.th/JOBEXPOTHAILAND2025 หรือโทร.สอบถามเพิ่มเติมได้ที่สายด่วนกระทรวงแรงงาน 1506 กด 2 กรมการจัดหางาน หรือ 1694

ที่มา : https://www.thaigov.go.th/news/contents/details/97208