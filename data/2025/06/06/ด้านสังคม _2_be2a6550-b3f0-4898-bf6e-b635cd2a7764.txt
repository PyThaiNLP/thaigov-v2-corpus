รัฐบาลไทย-ข่าวทำเนียบรัฐบาล-สธ. ถวายความรู้พระสงฆ์ภาคอีสาน เพิ่มทักษะการดูแลสุขภาพ ป้องกัน NCDs ช่วยขยายผลในหมู่พระสงฆ์และประชาชน


วันศุกร์ที่ 6 มิถุนายน 2568
สธ. ถวายความรู้พระสงฆ์ภาคอีสาน เพิ่มทักษะการดูแลสุขภาพ ป้องกัน NCDs ช่วยขยายผลในหมู่พระสงฆ์และประชาชน
กระทรวงสาธารณสุข จัดโครงการ “พระสงฆ์ปลอดโรค NCDs สุขภาพดีทั่วไทย ภาคตะวันออกเฉียงเหนือ”ถวายความรู้การป้องกัน NCDs และทักษะในการดูแลสุขภาพ เพื่อส่งต่อความรู้สู่พระสงฆ์และประชาชนในชุมชน
เดินหน้าสู่เป้าหมายถวายการตรวจคัดกรองโรค NCDs และระบุพิกัดพระสงฆ์ที่ป่วยด้วยโรค NCDs ให้ได้ ร้อยละ 80 ของพระสงฆ์ทั่วประเทศ เผย จังหวัดขอนแก่น คัดกรองสุขภาพพระสงฆ์ 4,900 รูป พบเสี่ยงความดันโลหิตสูง ร้อยละ 12.27 เสี่ยงเบาหวานร้อยละ 26.94 และมีค่าดัชนีมวลกายเกิน ร้อยละ 21.48
วันนี้ (6 มิถุนายน 2568) ที่ ศูนย์การประชุมและแสดงสินค้านานาชาติไคซ์ ขอนแก่น จังหวัดขอนแก่น พระธรรมวชิรดิลก เจ้าคณะภาค 9 ผู้ช่วยเจ้าอาวาสวัดสุทัศเทพวราราม ราชวรมหาวิหาร ประธานฝ่ายสงฆ์ พร้อมด้วย นายสมศักดิ์ เทพสุทิน รัฐมนตรีว่าการกระทรวงสาธารณสุข ประธานฝ่ายฆราวาส เปิดโครงการขับเคลื่อน “พระสงฆ์ปลอดโรค NCDs สุขภาพดีทั่วไทย ภาคตะวันออกเฉียงเหนือ” โดยมี นพ.โอภาส การย์กวินพงศ์ ปลัดกระทรวงสาธารณสุข นพ.เอกชัย เพียรศรีวัชรา ผู้ตรวจราชการกระทรวงสาธารณสุข เขตสุขภาพที่ 7 พระสงฆ์ คณะผู้บริหาร และประชาชน ร่วมงานกว่า 3,700 คน
นายสมศักดิ์กล่าวว่า รัฐบาลมีนโยบายให้ความสำคัญกับการส่งเสริมสุขภาพของประชาชน โดยเฉพาะกลุ่มที่มีความเสี่ยงสูงต่อการเป็นโรคไม่ติดต่อเรื้อรัง หรือ NCDs ซึ่งพระภิกษุสงฆ์สูงอายุเป็นกลุ่มหนึ่งที่พบว่าป่วยเป็นโรค NCDsเพิ่มมากขึ้น กระทรวงสาธารณสุขจึงจัดโครงการ “พระสงฆ์ปลอดโรค NCDs สุขภาพดีทั่วไทย” เพื่อส่งเสริม ป้องกัน รักษา ฟื้นฟู และดูแลสุขภาพพระภิกษุสงฆ์ ให้มีสุขภาพและคุณภาพชีวิตที่ดี สามารถปฏิบัติศาสนกิจได้อย่างเต็มที่ อีกทั้งยังช่วยสนับสนุนนโยบายลดโรค NCDs ด้วยการส่งต่อความรู้ในการดูแลสุขภาพ ลดโรค NCDs ไปสู่พระสงฆ์และประชาชนในชุมชน โดยตั้งเป้าหมายถวายการตรวจคัดกรองโรค NCDs และระบุพิกัดพระสงฆ์ที่ป่วยด้วยโรค NCDs ให้ได้ร้อยละ 80 ของพระสงฆ์ทั่วประเทศ
ด้าน นพ.โอภาสกล่าวว่า ประเทศไทยมีพระสงฆ์ทั่วประเทศ 2.9 แสนรูป ส่วนใหญ่มีอายุ 60 ปีขึ้นไป และมีพระสงฆ์อีกจำนวนมากป่วยด้วยโรค NCDs โดยพบว่าพระสงฆ์ร้อยละ 30.8 มีภาวะเสี่ยงต่อการเกิดโรคกลุ่ม NCDs โดยเฉพาะโรคความดันโลหิตสูงและเบาหวาน สอดคล้องกับข้อมูลการคัดกรองสุขภาพพระสงฆ์ของจังหวัดขอนแก่น จำนวน 4,900 รูป จากทั้งหมด 6,036 รูป พบว่า ร้อยละ 12.27 มีความเสี่ยงเป็นโรคความดันโลหิตสูง, ร้อยละ 26.94 มีความเสี่ยงเป็นโรคเบาหวาน และร้อยละ 21.48 มีค่าดัชนีมวลกาย (BMI) มากกว่า 25 ขณะที่การคัดกรองภาวะถดถอย 9 ด้าน ในพระสงฆ์อายุ 60 ปีขึ้นไป จำนวน 1,499 รูป พบมีความถดถอย ร้อยละ 32.30 มากสุดคือด้านการเคลื่อนไหว ร้อยละ10.99 การมองเห็น ร้อยละ 8.24 และสุขภาพช่องปาก ร้อยละ 7.36 ตามลำดับ
สำหรับโครงการ “พระสงฆ์ปลอดโรค NCDs สุขภาพดีทั่วไทยภาคตะวันออกเฉียงเหนือ” สำนักงานเขตสุขภาพที่ 7 และสำนักงานสาธารณสุขจังหวัดขอนแก่น ได้ร่วมกันถวายความรู้แก่พระภิกษุสงฆ์ภาคอีสานในเขตสุขภาพที่ 7 - 10 รวม 20 จังหวัด โดยกิจกรรมประกอบด้วย การแลกเปลี่ยนเรียนรู้การดำเนินงานการดูแลสุขภาพพระสงฆ์ ได้แก่ โรงเรียนเบาหวานคณาราม กุฏิชีวาภิบาล และการจัดบริการดูแลพระสงฆ์อาพาธในโรงพยาบาล, การถวายความรู้พระสงฆ์ในการส่งเสริมป้องกัน โรค NCDs และการนับคาร์บ, การมอบเกียรติบัตรเชิดชูเกียรติพระคิลานุปัฏฐากดีเด่น ขับเคลื่อนการดูแลสุขภาพพระสงฆ์ จำนวน 70 รางวัล/รูป, รางวัลวัดต้นแบบวัดส่งเสริมสุขภาพ จำนวน 30 แห่ง และการแสดงนิทรรศการของกรมวิชาการ สำนักงานเขตสุขภาพที่ 7-10
****************************************** 6 มิถุนายน 2568

ที่มา : https://www.thaigov.go.th/news/contents/details/97204