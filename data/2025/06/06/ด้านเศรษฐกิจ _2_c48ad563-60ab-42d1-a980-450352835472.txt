รัฐบาลไทย-ข่าวทำเนียบรัฐบาล-​ที่ปรึกษาฯ ไพลิน เปิดโครงการ SILQ™: ATELIER THAILAND – Mark of Thai Textile Mastery ส่งเสริม ต่อยอด ผ้าไทยสู่แฟชั่นสากล


วันศุกร์ที่ 6 มิถุนายน 2568
06/06/2568
พิมพ์
​ที่ปรึกษาฯ ไพลิน เปิดโครงการ SILQ™: ATELIER THAILAND – Mark of Thai Textile Mastery ส่งเสริม ต่อยอด ผ้าไทยสู่แฟชั่นสากล
​ที่ปรึกษาฯ ไพลิน เปิดโครงการ SILQ™: ATELIER THAILAND – Mark of Thai Textile Mastery ส่งเสริม ต่อยอด ผ้าไทยสู่แฟชั่นสากล
วันที่ 5 มิถุนายน 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม มอบหมายให้นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม ร่วมเปิดงาน โครงการ SILQ™: ATELIER THAILAND – Mark of Thai Textile Mastery ภายใต้ชื่องาน “THE SILQ REIMAGINATION” จัดโดย บริษัท เน็กซัสลิงค์ โกลบอล มีเดีย จำกัด ร่วมกับห้องเสื้อ Petch Boutique ได้กำหนดจัดงานเปิดตัวโครงการ SILQ™: ATELIER THAILAND – Mark of Thai Textile Mastery  เพื่อส่งเสริมผ้าไทยให้ก้าวสู่เวทีแฟชั่นระดับโลก โดยมี นายจารุต ภิญโญกีรติ ประธานโครงการ SILQ นางสาวอโณทัย ธนาดำรงศักดิ์ ผู้ริเริ่มและผู้อำนวยการโครงการ SILQ นางปารีสา จาตนิลพันธุ์ ที่ปรึกษาการบริหารความร่วมมือกับองค์กรบริษัท สยามพิวรรธน์ จำกัด และนางสาวพลอย ธนิกุล ผู้ช่วยรัฐมนตรีประจำกระทรวงวัฒนธรรม โดยภายในงานมีแขกผู้มีเกียรติ เอกอัครราชทูต ผู้แทนจากหน่วยงานภาครัฐและเอกชน และสื่อมวลชน ให้ความสนใจเข้าร่วมงานกว่า 300 คน ณ สุราลัย ฮอลล์ ชั้น 7 ไอคอนสยาม
ที่ปรึกษาฯ ไพลิน กล่าวว่า ผ้าไทยเป็นมรดกอันทรงคุณค่าทางภูมิปัญญาของคนไทย ซึ่งได้มีการสร้างสรรค์ และพัฒนาสืบต่อกันมาจนถึงปัจจุบัน ผ้าไทยจากเส้นใยธรรมชาติจำพวกไหม และฝ้าย ได้รับความนิยมเพิ่มขึ้นอย่างต่อเนื่องทั้งในและต่างประเทศ สามารถสร้างมูลค่ากว่า 3 แสนล้านบาทต่อปี ผ้าไทยในวันนี้ไม่ใช่เป็นเพียงมรดกทางวัฒนธรรม แต่เป็น Soft Power ที่สามารถต่อยอดอย่างมหาศาล โดยเฉพาะเมื่อพัฒนาอย่างสมดุลทั้งด้านออกแบบ คุณภาพ และการเชื่อมโยงตลาดและอุตสาหกรรมที่ทันสมัย ทั้งนี้ กระทรวงอุตสาหกรรม ให้ความสำคัญกับการยกระดับอุตสาหกรรมผ้าและสิ่งทอไทยในทุกระดับเพื่อพัฒนาผ้าไทยสู่แฟชั่นระดับโลก โดยส่งเสริมผู้ประกอบการ วิสาหกิจชุมชน และช่างฝีมือทั่วประเทศ ให้เติบโตจากฐานรากสู่ “อุตสาหกรรมสร้างสรรค์” อย่างยั่งยืน

ที่มา : https://www.thaigov.go.th/news/contents/details/97180