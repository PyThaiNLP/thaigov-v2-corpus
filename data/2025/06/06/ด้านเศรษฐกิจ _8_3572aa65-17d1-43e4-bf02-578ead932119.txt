รัฐบาลไทย-ข่าวทำเนียบรัฐบาล-​รัฐมนตรีฯ เอกนัฏ หารือ อาร์เอ็กซ์ เทรดเด็กซ์  เปิดฉาก "ยุทธศาสตร์ใหม่ อุตสาหกรรมไทยต้องรอด" ผลักดันอุตฯ ไทยสู่เวทีโลก


วันศุกร์ที่ 6 มิถุนายน 2568
06/06/2568
พิมพ์
​รัฐมนตรีฯ เอกนัฏ หารือ อาร์เอ็กซ์ เทรดเด็กซ์  เปิดฉาก "ยุทธศาสตร์ใหม่ อุตสาหกรรมไทยต้องรอด" ผลักดันอุตฯ ไทยสู่เวทีโลก
​รัฐมนตรีฯ เอกนัฏ หารือ อาร์เอ็กซ์ เทรดเด็กซ์  เปิดฉาก "ยุทธศาสตร์ใหม่ อุตสาหกรรมไทยต้องรอด" ผลักดันอุตฯ ไทยสู่เวทีโลก
วันที่ 4 มิถุนายน 2568  นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ให้การต้อนรับคณะผู้บริหารจากบริษัท อาร์เอ็กซ์ เทรดเด็กซ์ จำกัด ในโอกาสเข้าหารือเกี่ยวกับการจัดงาน ออโตโมทิฟ ชัมมิท ครั้งที่ 12 พร้อมเชิญท่านเป็นประธานในพิธีเปิดงาน "แมแฟกเจอริ่ง เอ็กซ์โป 2025"  พร้อมทั้งกล่าวปาฐกถาพิเศษในหัวข้อ "ยุทธศาสตร์ใหม่ อุตสาหกรรมไทยต้องรอด" โดยมีนายณัฐพล รังสิตพล ปลัดกระทรวงอุตสาหกรรม และนายเกรียงศักดิ์ วงศ์พร้อมรัตน์ ผู้อำนวยการสถาบันยานยนต์ เข้าร่วม ณ ห้องประชุมชุณหะวัณ ชั้น 3 สำนักงานปลัดกระทรวงอุตสาหกรรม
ในการนี้ บริษัท อาร์เอ็กซ์ เทรดเด็กซ์ และสถาบันยานยนต์ ได้ร่วมกันจัดงาน ออโตโมทิฟ ชัมมิท ครั้งที่ 12 ซึ่งเป็นงานสัมมนาวิชาการในกลุ่มผู้บริหารของอุตสาหกรรมยานยนต์และชิ้นส่วนยานยนต์ในภูมิภาคอาเซียน เพื่อเป็นเวทีในการแลกเปลี่ยนความรู้ มุมมอง ข้อมูลเชิงนโยบาย และการเตรียมความพร้อมทางธุรกิจ โดยมีเป้าหมายเพื่อเสริมสร้างองค์ความรู้ ความตื่นตัว และการประสานความร่วมมือในกลุ่มนักอุตสาหกรรม มีกำหนดจัดขึ้นระหว่างวันที่ 18–19 มิถุนายน 2568 ณ ศูนย์นิทรรศการและการประชุมไบเทค กรุงเทพฯ
ทั้งนี้ อาร์เอ็กซ์ เทรดเด็กซ์ ผู้นำด้านการจัดงานแสดงสินค้าในภูมิภาคอาเซียน และหนึ่งในสมาชิกของกลุ่ม อาร์เอ็กซ์ โกลบอล ผู้นำระดับโลกด้านการจัดงานแสดงสินค้า ด้วยจำนวนงานกว่า 350 งานใน 25 ประเทศ ครอบคลุม 42 อุตสาหกรรม มีกำหนดการจัดงาน "แมแฟกเจอริ่ง เอ็กซ์โป 2025" มหกรรมแสดงเทคโนโลยีเครื่องจักรและโซลูชันเพื่ออุตสาหกรรมการผลิตและอุตสาหกรรมสนับสนุนที่ครบวงจรที่สุดในอาเซียน โดยมีผู้เข้าร่วมแสดงสินค้ามากกว่า 2,000 แบรนด์ จาก 20 ประเทศ และการสัมมนามากกว่า 100 หัวข้อ คาดว่าจะมีผู้เข้าร่วมงานกว่า 85,000 รายจากแวดวงอุตสาหกรรมทั่วประเทศ โดยงานดังกล่าวจะจัดขึ้นระหว่างวันที่ 18–21 มิถุนายน 2568 ณ ศูนย์นิทรรศการและการประชุมไบเทค กรุงเทพฯ

ที่มา : https://www.thaigov.go.th/news/contents/details/97191