รัฐบาลไทย-ข่าวทำเนียบรัฐบาล-  รัฐบาลเดินหน้าปราบปรามสินค้าลักลอบนำเข้าผิดกฎหมาย! พ.ค.เดือนเดียว ยึดของกลางกว่า 12.5 ล้านบาท


วันอาทิตย์ที่ 1 มิถุนายน 2568
01/06/2568
พิมพ์
รัฐบาลเดินหน้าปราบปรามสินค้าลักลอบนำเข้าผิดกฎหมาย! พ.ค.เดือนเดียว ยึดของกลางกว่า 12.5 ล้านบาท
รัฐบาลเดินหน้าปราบปรามสินค้าลักลอบนำเข้าผิดกฎหมาย! พ.ค.เดือนเดียว ยึดของกลางกว่า 12.5 ล้านบาท
วันอาทิตย์ ที่ 1 มิถุนายน 2568   เวลา 08.30 น.  นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า ในช่วงเดือนพฤษภาคม 2568 กรมศุลกากร ได้ดำเนินการปราบปรามการลักลอบนำเข้าสินค้าในหลายพื้นที่อย่างเคร่งครัด โดยเฉพาะอย่างยิ่งการส่งพัสดุ การซุกซ่อนในโกดังและร้านค้า และการลักลอบนำเข้าผ่านบริเวณพรมแดน ซึ่งสามารถจับกุมของกลาง อาทิ บุหรี่ บุหรี่ไฟฟ้า น้ำมันดีเซล และน้ำมันเบนซิน รวมมูลค่ากว่า 12.56 ล้านบาท ซึ่งความสำเร็จในการปราบปรามในครั้งนี้เกิดจากการเฝ้าระวังและลงพื้นที่ตรวจค้นอย่างต่อเนื่องของกองสืบสวนและปราบปราม สำนักงานศุลกากร ตามข้อสั่งการของนางสาวแพทองธาร ชินวัตร นายกรัฐมนตรี ทำให้สามารถตรวจยึดสินค้าผิดกฎหมายได้ ดังนี้
1. บุหรี่ไฟฟ้า สำนักงานศุลกากรภาคที่ 4 ด่านศุลกากรสงขลา และด่านศุลกากรท่าอากาศยานหาดใหญ่ตรวจค้นพัสดุในบริษัทขนส่งเอกชนในพื้นที่จังหวัดสงขลา พบบุหรี่ไฟฟ้าและอุปกรณ์ จำนวน 22,136 ชิ้น มูลค่า 6,927,000 บาท ด่านศุลกากรสุไหงโก-ลก ได้ออกลาดตระเวนในพื้นที่ความรับผิดชอบของด่านฯ และตรวจค้นรถยนต์ต้องสงสัยบริเวณด่านพรมแดนสุไหงโก-ลก พบบุหรี่ไฟฟ้าจำนวน 1,646 ชิ้น มูลค่าประมาณ 400,000 บาท และด่านศุลกากรชุมพร ได้ทำการตรวจค้นรถบรรทุกรับจ้างขนส่งสินค้าทั่วไป พบบุหรี่ไฟฟ้า จำนวน 552 ชิ้น มูลค่า 102,400 บาท รวมมูลค่าทั้งสิ้น 7,429,400 บาท
2. บุหรี่ต่างประเทศ กองสืบสวนและปราบปราม ร่วมกับด่านศุลกากรคลองใหญ่ ร่วมกันออกตรวจตรา ในพื้นที่อำเภอคลองใหญ่ จังหวัดตราด พบบุหรี่ต่างประเทศ จำนวน 93,200 มวน มูลค่า 300,000 บาท สำนักงานศุลกากรหนองคาย ทำการตรวจค้นรถยนต์ส่วนบุคคลขาเข้าด่านพรมแดนหนองคาย พบบุหรี่ต่างประเทศ จำนวน 15,200 มวน มูลค่า 76,000 บาท สำหรับสำนักงานศุลกากรภาคที่ 4 ด่านศุลกากรสงขลา และด่านศุลกากรท่าอากาศยานหาดใหญ่ ตรวจค้นพัสดุในบริษัทขนส่งเอกชนในพื้นที่จังหวัดสงขลา พบบุหรี่ต่างประเทศ จำนวน 972,000 มวน มูลค่า 4,630,000 บาท อีกทั้งยังได้เข้าตรวจค้นร้านค้าไม่ปรากฏเลขที่ในอำเภอหาดใหญ่ ซึ่งต้องสงสัยว่ามีการซุกซ่อนของต้องห้าม ผลการตรวจค้นพบบุหรี่เมืองกำเนิดต่างประเทศ จำนวน 8,360 มวน มูลค่าประมาณ 40,000 บาท นอกจากนี้ ด่านศุลกากรชุมพร ได้ทำการตรวจค้นรถบรรทุกรับจ้างขนส่งสินค้าทั่วไป พบบุหรี่ไฟฟ้า จำนวน 10,800 มวน มูลค่า 10,800 บาท รวมมูลค่าทั้งสิ้น 5,056,800 บาท
3. น้ำมันดีเซลและน้ำมันเบนซิน สำนักงานศุลกากรภาคที่ 4 เข้าตรวจค้นโกดังร้างไม่มีเลขที่ อำเภอคลองหอยโข่ง จังหวัดสงขลาซึ่งต้องสงสัยว่าอาจมีการลักลอบขนย้ายสินค้าที่มิได้เสียภาษีอากรและไม่ผ่านพิธีการศุลกากร จากการตรวจค้นพบ น้ำมันเชื้อเพลิงชนิดดีเซลบรรจุถังขนาด 1,000 ลิตร จำนวน 1 ถัง และน้ำมันเชื้อเพลิงชนิดเบนซินบรรจุถังขนาด 30 ลิตร จำนวน 34 ถัง จำนวน 1,020 ลิตร รวมมูลค่าทั้งสิ้น 2,020 ลิตร มูลค่าประมาณ 74,020 บาท
“จากผลการดำเนินมาตรการเข้มงวดอย่างต่อเนื่องในการป้องกันและปราบปรามสินค้าที่ผิดกฎหมาย ตั้งแต่ต้นปีงบประมาณ 2568 ถึงปัจจุบัน (1 ต.ค. 67 – 26 พ.ค. 68) สามารถตรวจยึดบุหรี่ไฟฟ้าพร้อมอุปกรณ์ จำนวน 1,066,042 ชิ้น มูลค่า 111.63 ล้านบาท บุหรี่ จำนวน 39,060,397 มวน มูลค่า 189.34 ล้านบาท น้ำมันเชื้อเพลิง 179,655 ลิตร มูลค่า 5.51 ล้านบาท และเครื่องดื่มแอลกอฮอล์ 36,059 ลิตร มูลค่า 8.62 ล้านบาท“
”รัฐบาลมุ่งมั่นดำเนินมาตรการป้องกันและปราบปรามสินค้าที่ผิดกฎหมาย ซึ่งกรมศุลกากรจะยังคงเข้มงวดในการป้องกันและปราบปรามสินค้าที่ผิดกฎหมายตามนโยบายภาครัฐอย่างต่อเนื่องต่อไป เพื่อให้ประชาชนมั่นใจว่ารัฐบาลมุ่งดูแลเศรษฐกิจของประเทศให้มั่นคง แข็งแรง และเดินหน้าต่อไปได้อย่างยั่งยืน” นางสาวศศิกานต์ ระบุ
***

ที่มา : https://www.thaigov.go.th/news/contents/details/97007