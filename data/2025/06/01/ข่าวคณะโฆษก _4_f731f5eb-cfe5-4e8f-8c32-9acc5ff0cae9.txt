รัฐบาลไทย-ข่าวทำเนียบรัฐบาล-​เริ่มแล้ว 1 มิ.ย. 68 ไม่สวมหมวกกันน็อก โดนปรับ 2 พัน คนซ้อนไม่สวมปรับคูณ 2 หนุน ปชช. สวมหมวกกันน็อกทุกครั้งที่สตาร์ทมอเตอร์ไซค์ ร่วมสร้างวินัยจราจร 


วันอาทิตย์ที่ 1 มิถุนายน 2568
01/06/2568
พิมพ์
​เริ่มแล้ว 1 มิ.ย. 68 ไม่สวมหมวกกันน็อก โดนปรับ 2 พัน คนซ้อนไม่สวมปรับคูณ 2 หนุน ปชช. สวมหมวกกันน็อกทุกครั้งที่สตาร์ทมอเตอร์ไซค์ ร่วมสร้างวินัยจราจร
​เริ่มแล้ว 1 มิ.ย. 68 ไม่สวมหมวกกันน็อก โดนปรับ 2 พัน คนซ้อนไม่สวมปรับคูณ 2 หนุน ปชช. สวมหมวกกันน็อกทุกครั้งที่สตาร์ทมอเตอร์ไซค์ ร่วมสร้างวินัยจราจร
วันนี้ 1 มิถุนายน 2568 เวลา 11.20 น.  นายอนุกูล พฤกษานุศักดิ์ รองโฆษกประจำสำนักนายกรัฐมนตรี ย้ำเตือนประชาชน เริ่มบังคับใช้วันนี้  1 มิถุนายน 2568 ผู้ขับขี่และผู้โดยสารรถจักรยานยนต์ ต้องปฏิบัติตามกฎหมาย 100% ตามพระราชบัญญัติจราจรทางบก มาตรา 122 ซึ่งกำหนดให้ผู้ขับขี่รถจักรยานยนต์ และคนโดยสารรถจักรยานยนต์ ต้องสวมหมวกนิรภัยเพื่อป้องกันอันตรายในขณะขับขี่และโดยสารรถจักรยานยนต์  หากฝ่าฝืนมีโทษปรับไม่เกิน 2,000 บาท และในส่วนของผู้โดยสารหากไม่สวมหมวกกันน็อก ผู้ขับขี่จะมีโทษปรับเป็น 2 เท่า
นายอนุกูล กล่าวต่อไปว่า รัฐบาลให้ความสำคัญต่อความปลอดภัยของผู้ใช้รถบนถนน ทั้งนี้ เพื่อสร้างความตระหนักรู้และความเข้าใจให้ประชาชนเกี่ยวกับมาตรการป้องกันและลดอุบัติเหตุบนท้องถนน ศูนย์บริหารงานจราจร สำนักงานตำรวจแห่งชาติ ได้จัดทำ “โครงการถนนปลอดภัย” มุ่งการเสริมสร้างวินัยจราจรและสร้างความปลอดภัยทางถนน เพื่อให้การบริหารงานจราจรเป็นไปด้วยความเรียบร้อยและมีประสิทธิภาพ โดยให้ทุกหน่วยทั่วประเทศ พิจารณาเลือกถนนสายสำคัญ หรือถนนที่มีการฝ่าฝืนกฎจราจรจำนวนมาก หรือถนนที่มีอุบัติเหตุในเส้นทางบ่อยครั้ง รวมทั้งให้ต้องความสำคัญต่อถนนที่มีที่ตั้งของสถานศึกษาอยู่ เพื่อรณรงค์ให้ผู้ใช้รถใช้ถนนต้องปฏิบัติตามกฎหมายจราจรอย่างจริงจัง นอกจากนี้ ได้สั่งการให้เจ้าหน้าที่ตำรวจบังคับใช้กฎหมายจราจรทางบกและกฎหมายที่เกี่ยวข้องกับรถ หรือการใช้ทางบนถนนดังกล่าวอย่างเข้มงวด เพื่อป้องกันการเกิดอุบัติเหตุและสร้างความปลอดภัยในการสัญจร
"รัฐบาลย้ำเตือนให้ประชาชนตระหนักถึงความปลอดภัยบนท้องถนน ด้วยการสวมหมวกนิรภัย ซึ่งเป็นอุปกรณ์ที่จะช่วยป้องกันและลดความรุนแรงจากการบาดเจ็บที่ศีรษะหากเกิดอุบัติเหตุเพื่อความปลอดภัยของตนเอง และเป็นจุดเริ่มต้นของการปรับเปลี่ยนพฤติกรรมในการใช้รถใช้ถนนที่ปลอดภัย พร้อมทั้งเชิญชวนให้ร่วมกันปฏิบัติตามกฎจราจร ช่วยกันรณรงค์และตรวจตราผู้ใช้เส้นทาง มิให้มีการฝ่าฝืนกฎจราจร " นายอนุกูล ระบุ

ที่มา : https://www.thaigov.go.th/news/contents/details/97011