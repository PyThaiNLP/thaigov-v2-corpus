รัฐบาลไทย-ข่าวทำเนียบรัฐบาล-​รมว.เอกนัฏ เปิดงาน "มหกรรม SME Beyond เติมทุน ปลุกพลัง เติบโต ยั่งยืน“ ส่งเสริมพลังงานสะอาด หนุน SME ให้เข้าถึงแหล่งทุน 


วันเสาร์ที่ 31 พฤษภาคม 2568
31/05/2568
พิมพ์
​รมว.เอกนัฏ เปิดงาน "มหกรรม SME Beyond เติมทุน ปลุกพลัง เติบโต ยั่งยืน“ ส่งเสริมพลังงานสะอาด หนุน SME ให้เข้าถึงแหล่งทุน
​รมว.เอกนัฏ เปิดงาน "มหกรรม SME Beyond เติมทุน ปลุกพลัง เติบโต ยั่งยืน“ ส่งเสริมพลังงานสะอาด หนุน SME ให้เข้าถึงแหล่งทุน
เมื่อวันที่ 30 พฤษภาคม 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เป็นประธานเปิดงาน "มหกรรม SME Beyond เติมทุน ปลุกพลัง เติบโต ยั่งยืน“ พร้อมปาฐกถาพิเศษในหัวข้อ ”ยกระดับ SMEs ไทย: เติบโตฝ่าวิกฤต อย่างยั่งยืน“ โดยมี นายณัฐพล รังสิตพล ปลัดกระทรวงอุตสาหกรรม นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม นางสาวณัฏฐิญา เนตยสุภา อธิบดีกรมส่งเสริมอุตสาหกรรม นายพรยศ กลั่นกรอง อธิบดีกรมโรงงานอุตสาหกรรม นายเดชา จาตุธนานันท์ หัวหน้าผู้ตรวจราชการกระทรวงอุตสาหกรรม นายธนวัฒน์ ปัญญาสกุลวงศ์ กรรมการการนิคมอุตสาหกรรมแห่งประเทศไทย (กนอ.) รักษาการในตำแหน่งรักษาการผู้ว่าการ กนอ. เข้าร่วมเป็นเกียรติ และมีนายภาสกร ชัยรัตน์ ผู้อำนวยการสำนักงานเศรษฐกิจอุตสาหกรรม กล่าวรายงาน และนายพิชิต มิทราวงษ์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (SME D Bank)ให้การต้อนรับ ณ ห้องประชุมแก้ววิเชียร อาคาร SME Bank Tower
โดยนายเอกนัฏ พร้อมพันธุ์  รัฐมนตรีว่าการกระทรวงอุตสาหกรรม กล่าวปาฐกถาพิเศษฯ ในตอนหนึ่งว่า  สถานการณ์ปัจจุบัน  เศรษฐกิจไทยและผู้ประกอบการเอสเอ็มอีกำลังอยู่บนความท้าทาย เพราะต้องเผชิญกับการแข่งขันที่สูง การเปลี่ยนแปลงที่รวดเร็วจากเทคโนโลยี กฎกติกาการค้าโลกบีบบังคับ ภูมิอากาศและภัยธรรมชาติที่ทวีความรุนแรง
ทั้งนี้ การผลักดันให้เศรษฐกิจไทยกลับมาฟื้นตัวและมีขีดความสามารถในการแข่งขันที่สูงขึ้น และเติบโตในระยะยาวนั้น ภาคอุตสาหกรรมและผู้ประกอบการเอสเอ็มอีจำเป็นต้องปรับทิศทางการพัฒนาให้สอดคล้องกับบริบทของโลกที่เปลี่ยนแปลงไป  ด้วยการเพิ่มผลิตภาพ หรือ Productivity ด้วยการมุ่งเน้นใช้เทคโนโลยี และนวัตกรรม ลงทุนเครื่องจักร หรือปรับเปลี่ยนกระบวนการ เพื่อเปลี่ยนผ่านสู่อุตสาหกรรมใหม่ที่ทำน้อยแต่ได้มูลค่าสูง ตอบโจทย์ความต้องการของทิศทางโลกในอนาคต รวมถึง อยู่บนพื้นฐานการใช้พลังงานสะอาดที่มีต้นทุนต่ำ และเป็นมิตรต่อสิ่งแวดล้อม
รัฐบาลจึงมอบนโยบายให้ SME D Bank  เป็นกลไกหลักของภาครัฐในการสนับสนุนพาผู้ประกอบการเอสเอ็มอีเข้าถึงแหล่งทุน ซึ่งจะช่วยเพิ่มสภาพคล่อง ลดต้นทุน ประคับประคองข้ามผ่านสถานการณ์ยากลำบาก  เดินหน้าธุรกิจต่อไปได้ ผ่านโครงการสินเชื่อตามนโยบายรัฐ (Public Service Account : PSA) วงเงินรวมกว่า 30,000 ล้านบาท ที่ครอบคลุมทุกกลุ่มธุรกิจและทุกความต้องการของเอสเอ็มอีไทย รวมถึง สอดคล้องกับส่งเสริมเปลี่ยนผ่านสู่อุตสาหกรรมเป้าหมายของประเทศไทย  โดยมีจุดเด่น คืออัตราดอกเบี้ยพิเศษเพียง 3%ต่อปี  คงที่ตลอด 3 ปีแรก ผ่อนชำระนานสูงสุด 10 ปี ปลอดชำระหนี้เงินต้นสูงสุด 12 เดือน  ได้แก่
1.สินเชื่อ “SME Green Productivity” วงเงินกู้สูงสุด 10 ล้านบาท  สนับสนุนผู้ประกอบการลงทุนติดตั้งระบบอุปกรณ์ โดยเฉพาะแผงโซลาร์เซลล์ เพื่อช่วยลดต้นทุนค่าพลังงาน และมุ่งสู่ธุรกิจสีเขียว   2.สินเชื่อ "ปลุกพลัง SME"  วงเงินกู้สูงสุด 1.5 ล้านบาท  สำหรับผู้ประกอบการรายเล็กที่มีรายได้ต่อปีไม่เกิน 2 ล้านบาท ช่วยต่อยอดเพิ่มสภาพคล่องในธุรกิจ และ 3.สินเชื่อ "Beyond ติดปีก SME"  วงเงินกู้สูงสุด 15 ล้านบาท สำหรับผู้ประกอบการที่มีรายได้ต่อปีมากกว่า 2 ล้านบาทขึ้นไป  เพื่อเพิ่มศักยภาพยกระดับการดำเนินธุรกิจ  และการเสริมสภาพคล่อง
โดยนายพิชิต มิทราวงศ์ กรรมการผู้จัดการ  SME D Bank กล่าวว่าเพิ่มเติมว่า ธนาคารพร้อมขานรับนโยบายรัฐบาลในการมุ่งมั่นพาผู้ประกอบการเอสเอ็มอีเข้าถึงแหล่งทุน   ซึ่งการจัดงาน  “มหกรรม SME Beyond เติมทุน ปลุกพลัง เติบโต ยั่งยืน”  ถือเป็นอีกหนึ่งในความตั้งใจจริงของธนาคารที่ต้องการรวบรวมความช่วยเหลือที่สำคัญและจำเป็นมามอบให้ผู้ประกอบการเอสเอ็มอีอย่างครบถ้วนในจุดเดียว ด้วยรูปแบบ ONE Stop Service ซึ่งจะช่วยให้ผู้ประกอบการเอสเอ็มอี สามารถเพิ่ม Productivity มุ่งใช้พลังงานสะอาด อีกทั้ง มีความพร้อมในการปรับตัวพร้อมรับความท้าทายต่างๆ ที่จะเกิดขึ้นได้อย่างเหมาะสม  รวมถึง ช่วยลดต้นทุน และปูพื้นฐานสู่ความยั่งยืนในอนาคต
ทั้งนี้ ภายในงานดังกล่าว มีผู้ประกอบการเอสเอ็มอีให้ความสนใจเข้าร่วมจำนวนมาก โดยมีกิจกรรมน่าสนใจมากมาย เช่น  บริการเติมทุน โดยมีทีมให้คำปรึกษาเตรียมพร้อมเข้าถึงแหล่งทุน สามารถแจ้งความประสงค์ยื่นกู้ได้ทันที บริการเสริมแกร่งครบวงจรผ่านแพลตฟอร์ม "DX by SME D Bank" สามารถสมัครใช้บริการได้ในงานเช่นกัน รวมถึง ยังมีการสัมมนาให้ความรู้และข้อมูลของสถานการณ์เศรษฐกิจจากผู้เชี่ยวชาญระดับประเทศ  และกิจกรรมเสวนา  ชี้ประโยชน์ของการใช้พลังงานทางเลือก นอกจากนั้น ยังมีการออกบูธจากหน่วยงานภาครัฐและเอกชน เพื่อนำเสนอบริการเกี่ยวกับด้านยกระดับเสริมแกร่งธุรกิจ รวมถึง สร้างโอกาสในการเชื่อมโยงเครือข่ายพันธมิตรธุรกิจ  อันนำไปสู่การจับคู่ และขยายตลาด เพื่อเพิ่มรายได้ รวมถึงสนับสนุนการใช้พลังงานสะอาดด้วยการสนับสนุนติดตั้งโซลาร์เซลล์  เป็นต้น

ที่มา : https://www.thaigov.go.th/news/contents/details/97002