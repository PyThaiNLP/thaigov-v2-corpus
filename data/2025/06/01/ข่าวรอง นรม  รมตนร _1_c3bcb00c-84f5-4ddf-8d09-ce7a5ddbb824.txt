รัฐบาลไทย-ข่าวทำเนียบรัฐบาล-รมต.จิราพร มอบรางวัล “Bangkok Pride Awards 2025” ปีแรกกระหึ่มทำเนียบ! ร่วมเชิดชูเกียรติบุคคลและองค์กร ที่มีส่วนร่วมขับเคลื่อนความเท่าเทียม ชวน ปชช. ร่วมทำกิจกรรมเฉลิมฉลองเดือนไพรด์


วันเสาร์ที่ 31 พฤษภาคม 2568
31/05/2568
พิมพ์
รมต.จิราพร มอบรางวัล “Bangkok Pride Awards 2025” ปีแรกกระหึ่มทำเนียบ! ร่วมเชิดชูเกียรติบุคคลและองค์กร ที่มีส่วนร่วมขับเคลื่อนความเท่าเทียม ชวน ปชช. ร่วมทำกิจกรรมเฉลิมฉลองเดือนไพรด์
รมต.จิราพร มอบรางวัล “Bangkok Pride Awards 2025” ปีแรกกระหึ่มทำเนียบ! ร่วมเชิดชูเกียรติบุคคลและองค์กร ที่มีส่วนร่วมขับเคลื่อนความเท่าเทียม ชวน ปชช. ร่วมทำกิจกรรมเฉลิมฉลองเดือนไพรด์ ทั่วประเทศ
31 พฤษภาคม 2568) เวลา 17.30 น. ณ ตึกสันติไมตรี (หลังนอก) ทำเนียบรัฐบาล นางสาวแพทองธาร ชินวัตร นายกรัฐมนตรี มอบหมายให้นางสาวจิราพร  สินธุไพร รัฐมนตรีประจำสำนักนายกรัฐมนตรี กล่าวเปิดงานพร้อมอบรางวัล “Bangkok Pride Awards 2025”  โดยมี นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย นางยุถิกา อิศรางกูร ณ อยุธยา รองปลัดกระทรวงวัฒนธรรม นายศานนท์ หวังสร้างบุญ รองผู้ว่าราชการกรุงเทพมหานคร นางสาววราพรรณ ชัยชนะศิริ รองอธิบดีกรมส่งเสริมวัฒนธรรม หม่อมราชวงศ์เฉลิมชาตรี ยุคล นายภัทร เลิศสุกิตติวงษา Creative Director จาก Yellow Channel และผู้ก่อตั้ง Drag Bangkok นายอรรณว์ ชุมาพร ประธานและผู้ก่อตั้งบริษัท นฤมิตไพรด์ จำกัด ในฐานะผู้จัดงาน Bangkok Pride และหน่วยงานที่เกี่ยวข้องเข้าร่วมงานอย่างพร้อมเพรียง
นางสาวจิราพร กล่าวว่าได้รับมอบหมายจากนางสาวแพทองธาร ชินวัตร นายกรัฐมนตรี ให้เป็นประธานในพิธีมอบรางวัล Bangkok Pride Awards ซึ่งเป็นส่วนหนึ่งของงาน Bangkok Pride Festival 2025  การจัดงานที่ทำเนียบรัฐบาลแห่งนี้ ไม่ได้เป็นเพียงแค่การเฉลิมฉลองความสำเร็จ แต่ว่าวันนี้เป็นวันที่ได้ร่วมกันจารึกประวัติศาสตร์แห่งความหวังแห่งศักดิ์ศรี และเป็นการยืนยันตัวตนของทุกชีวิตที่ดำรงอยู่อย่างเท่าเทียมกัน  ทำเนียบรัฐบาลถือเป็นหนึ่งในสถานที่ประวัติศาสตร์ เป็นสถานที่ที่รัฐบาลใช้ขับเคลื่อนนโยบายต่าง ๆ รวมถึงนโยบายด้านความเท่าเทียมทางเพศจนสามารถทำให้ พ.ร.บ. สมรสเท่าเทียมประสบความสำเร็จ
“รางวัล Bangkok Pride Awards ไม่ได้เป็นเพียงเครื่องหมายของการยกย่องบุคคลแต่ว่าองค์กรที่ได้อุทิศตนให้การสร้างความเปลี่ยนแปลงในสังคมเท่านั้น แต่ว่ายังเป็นการยืนยันถึงคุณค่า การมีอยู่ การต่อสู้  และความฝันที่เป็นจริงของบุคคลที่กล้าเดินบนเส้นทางที่ไม่เคยมีใครปูเอาไว้มาก่อน” นางสาวจิราพร ระบุ
นางสาวจิราพร กล่าวต่อว่า รางวัล Bangkok Pride Awards ในปีนี้ มีผู้ร่วมโหวตหลายสิบล้านคนทั่วโลก ดังนั้น ไม่ใช่เพียงตัวเลขที่ชี้วัดถึงความนิยมแต่ว่าเป็นตัวเลขที่แสดงให้เห็นว่าสายตาของทั่วโลกกำลังจับจ้องมาที่ประเทศไทย พลังของการมีส่วนร่วมที่เป็นการส่งสัญญาณว่าโลกกำลังให้ความหวังกับประเทศนี้ว่าเป็นประเทศที่มีศักยภาพที่จะเป็นผู้นำในเรื่องของสิทธิมนุษยชนความเท่าเทียม ความยุติธรรมในระดับภูมิภาคหรือแม้แต่ในระดับโลกได้ในอนาคต
นางสาวจิราพรเน้นย้ำว่ารางวัลนี้ไม่ได้เป็นเพียงรางวัลที่มอบให้กับทุกคนที่เคยทำงานเพื่อความเปลี่ยนแปลงเท่านั้น แต่เป็นการส่งต่อสังคมแห่งโอกาสให้กับคนรุ่นใหม่ ในฐานะตัวแทนของนายกรัฐมนตรีและตัวแทนของภาครัฐ ขอยืนยันว่าความหลากหลายทางเพศไม่ใช่เรื่องของใครคนใดคนหนึ่งแต่ว่าเรื่องนี้เป็นเรื่องที่ทุกคนต้องทำร่วมกัน เป็นเรื่องของรากฐานประชาธิปไตย รวมทั้งความเป็นมนุษย์ ทุกคนต้องเดินหน้าไปด้วยกัน เคียงข้างไปด้วยกัน โดยไม่ปล่อยใครอยู่หลังข้างหลัง วันนี้ ขอแสดงความยินดีกับผู้ได้รับรางวัลทุกท่าน ถือว่าทุกท่านเป็นตัวแทนในการสร้างความเปลี่ยนแปลงในสังคม ขอให้ร่วมมือกันสร้างสังคมที่มีหัวใจ สร้างสังคมที่เข้าอกเข้าใจกัน ขอให้ผู้ได้รับรางวัลในวันนี้ร่วมกันทำงานส่งต่อแรงบันดาลใจให้กับคนรุ่นหลัง ขอบคุณทุกคนที่ได้ทำงานหนักร่วมกัน ช่วยกันสร้างสังคมที่ศักดิ์ศรีความเป็นมนุษย์มีความเท่าเทียมกัน  ที่เป็นแสงสว่างที่ส่องนำทางอนาคตให้คนไทยทุกคน
จากนั้น นางสาวจิราพรได้มอบรางวัล Bangkok Pride Awards 2025 ให้กับบุคคลและองค์กรต่างๆ จำนวนทั้งสิ้น 11 สาขา ประกอบด้วย 1 สาขาธุรกิจ 2 สาขาสื่อมวลชน 3 สาขาวัฒนธรรม 4.สาขาสังคม 5.สาขารณรงค์เคลื่อนไหว 6.สาขาคอนเทนต์ครีเอเตอร์ 7.สาขานักแสดง 8.สาขาซีรีส์และภาพยนตร์ 9.สาขาดนตรี 10. สาขา  Drag Entertainment  และสาขาการเมือง
ทั้งนี้ “Bangkok Pride Awards 2025” เป็นรางวัลที่มุ่งหวังต่อการสร้างวัฒนธรรมใหม่ของการยกย่อง เชิดชู และให้คุณค่ากับผู้ที่ผลักดันสังคมให้ก้าวหน้า เป็นส่วนช่วยสนับสนุนให้ทุกภาคส่วนตระหนักถึงความสำคัญของความเท่าเทียมทางเพศ และร่วมกันขับเคลื่อนประเทศไทยให้เป็นศูนย์กลางของสิทธิมนุษยชนและเสรีภาพทางเพศในระดับโลก สำหรับกิจกรรมในวันอาทิตย์ที่ 1 มิถุนายน 2568 นางสาวแพทองธาร ชินวัตร นายกรัฐมนตรี จะเดินทางไปร่วมเดินขบวน Pride Parade ในงาน“Bangkok Pride Festival 2025” เริ่มตั้งแต่สนามกีฬาแห่งชาติ ถนนพระราม 1 ไปจนถึงแยกราชประสงค์ จากนั้น จะมอบ “ธงไพรด์ประจำจังหวัด”
สัญลักษณ์การเปิดเทศกาลเฉลิมฉลองเดือนไพรด์ให้กับเครือข่าย Pride City Network ในจังหวัดต่างๆ ทั่วประเทศ เพื่อปักหมุดไพรด์เฟสติวัลทั่วประเทศ
///////

ที่มา : https://www.thaigov.go.th/news/contents/details/97004