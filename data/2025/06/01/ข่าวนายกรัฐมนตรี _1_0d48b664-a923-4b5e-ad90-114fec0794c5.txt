รัฐบาลไทย-ข่าวทำเนียบรัฐบาล-นายกฯ เผย 5 ภาพประทับใจจากเวทีโลกถึงท้องถิ่นไทย ที่มีความหมายสำคัญทั้งทางการทูต และการพัฒนาประเทศ ย้ำรัฐบาลเดินหน้าเต็มที่เพื่อประเทศชาติและประชาชน


วันอาทิตย์ที่ 1 มิถุนายน 2568
01/06/2568
พิมพ์
นายกฯ เผย 5 ภาพประทับใจจากเวทีโลกถึงท้องถิ่นไทย ที่มีความหมายสำคัญทั้งทางการทูต และการพัฒนาประเทศ ย้ำรัฐบาลเดินหน้าเต็มที่เพื่อประเทศชาติและประชาชน
นายกฯ เผย 5 ภาพประทับใจจากเวทีโลกถึงท้องถิ่นไทย ที่มีความหมายสำคัญทั้งทางการทูต และการพัฒนาประเทศ ย้ำรัฐบาลเดินหน้าเต็มที่เพื่อประเทศชาติและประชาชน
วันอาทิตย์ที่ 1 มิถุนายน 2568  เวลา 08.00 น.  นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรี กล่าวในรายการ “โอกาสไทยกับนายกแพทองธาร” ออกอากาศทางสถานีวิทยุโทรทัศน์แห่งประเทศไทย NBT2HD และวิทยุเครือข่ายกรมประชาสัมพันธ์ทั่วประเทศ
โดยในช่วงเรื่องเล่าจากภาพ นั้นภาพแรก นายกรัฐมนตรี ได้เล่าถึงภาพถ่ายที่ได้มีโอกาสที่ได้เข้าเฝ้าฯ เจ้าชายอัลแบร์ที่ 2 แห่งราชรัฐโมนาโก ซึ่งระหว่างที่อยู่ในห้องรับรอง เพื่อรอเข้าเฝ้าฯ ได้เห็นภาพถ่าย ซึ่งเป็นภาพที่เจ้าชายอัลแบร์ที่ 2 แห่งราชรัฐโมนาโก ได้ถ่ายร่วมกับพระประมุขและผู้นำจากประเทศต่าง ๆ ในโอกาสเสด็จเยือนประเทศไทย เนื่องในโอกาสที่รัชกาลที่ 9 ทรงครองสิริราชสมบัติครบ 60 ปี  ซึ่งได้มีการเตรียมงานอย่างยิ่งใหญ่ รู้สึกประทับใจมาก ที่มีราชวงศ์จากทั่วโลกเสด็จฯ มาแสดงความยินดีกับในหลวงของเรา
ภาพที่ 2 เป็นภาพวาดของนายกรัฐมนตรีแพทองธาร ที่วาดโดยนายกรัฐมนตรีเวียดนาม พร้อมเขียนข้อความให้กำลังใจด้วย ซึ่งเป็นเหตุการณ์ที่เกิดขึ้นระหว่างที่นายกรัฐมนตรีได้เดินทางเยือนสาธารณรัฐสังคมนิยมเวียดนาม อย่างเป็นทางการ ระหว่างวันที่ 15-16 พฤษภาคม 2568  ระหว่างประชุม Joint Cabinet Retreat: JCR
ภาพที่ 3 เป็นการเดินทางไปประเทศอังกฤษ นายกรัฐมนตรีได้ไปเยี่ยมชมตลาด Wing Yip ห้างค้าปลีกรายใหญ่ ในกรุงลอนดอน ซึ่งมีการจำหน่ายสินค้าต่าง ๆ จากประเทศไทย โดยได้เห็นนมข้นหวานที่ทำจากมะพร้าวเป็นครั้งแรกและได้ซื้อมาทาน รสชาติไม่หวานมาก และมีความหอมของมะพร้าว รสชาติอร่อย รวมถึงมีลูกชิ้นปลาภูเก็ตที่อร่อยมากเช่นกัน นอกจากนี้ยังมีทอดมันปลากราย รวมถึงห่อข้าวเหนียวมะม่วงสำเร็จรูป สามารถอุ่นไมโครเวฟ 1 นาทีก็ได้ข้าวเหนียวมะม่วงพร้อมทานได้ทันที และมีผลไม้ไทยชนิดต่าง ๆ ทั้งทุเรียน มะละกอ  และอื่น ๆ เป็นต้น ตรงนี้คือโอกาสและศักยภาพของไทยที่อยากให้ทุกคนเห็นว่าเราผลิตอะไรมาแล้ว สามารถส่งออกไปทั่วโลกได้จริง ๆ เพื่อให้ผู้บริโภคทั่วโลกได้มีประสบการณ์และสัมผัสอาหารและสินค้าไทย
ภาพที่ 4 ถ่ายระหว่าง lunch ที่ official Visit โดยอินโดนีเซีย โดยเป็นภาพนายกรัฐมนตรีถ่ายร่วมกับ รองนายกรัฐมนตรีอนุทิน ชาญวีรกูล และ Cabinet Secretary ของอินโดนีเซีย
และภาพสุดท้าย เป็นภาพความประทับใจที่นายกรัฐมนตรีได้ไปดูโรงงานบรรจุมังคุดส่งออกไปต่างประเทศ ซึ่งมีเครื่องคัดมังคุดที่ทันสมัยได้มังคุดที่มีคุณภาพและขนาดตามมาตรฐานที่กำหนด ก่อนส่งออกไปยังต่างประเทศ เป็นการนำเทคโนโลยีเข้ามาช่วยได้อย่างดี รวมถึงการทำโลจิสติกส์ที่ดีให้ประหยัดเวลาให้เร็วขึ้นสามารถส่งผลไม้ได้สดใหม่ถึงปลายทางเหมือนเช่นต้นทางได้รับ ซึ่งเป็นการดำเนินการครบวงจร
สิ่งต่าง ๆ เหล่านี้รัฐบาลพร้อมสนับสนุนต่ออย่างแน่นอน ซึ่งตรงนี้ได้มีการพูดคุยแล้วทั้งเรื่องของมังคุด และทุเรียน โดยเฉพาะปัญหาการติดขัดเรื่องกระบวนการของการส่งออกต่าง ๆ นั้น โดยนายกรัฐมนตรีเน้นย้ำ
ว่า ได้มอบหมายให้รัฐมนตรีว่าการกระทรวงพาณิชย์และรัฐมนตรีว่าการกระทรวงเกษตรและสหกรณ์ไปดำเนินการในเรื่องนี้เรียบร้อยแล้ว รวมไปถึงเรื่องปัญหาการขนส่งไปต่างประเทศ ได้สั่งการให้พูดคุยกับจีนเรียบร้อยแล้วเช่นกัน ซึ่งการไปลงพื้นที่รับฟังปัญหาต่าง ๆ ที่เกิดขึ้นจากประชาชนด้วยตนเองก็ทำให้ได้รับทราบและแก้ไขตรงนั้นเลย รู้สึกว่าเป็นประโยชน์มาก ๆ
“ขอบคุณทุกท่านที่รับชมรายการนี้ หวังว่าทุกท่านจะได้รับประสบการณ์ไปด้วยกัน มากไปกว่านั้นก็หวังว่าทุกท่านจะได้รู้สึกว่าจริง ๆ แล้ว รัฐบาลกำลังดูอยู่ทุกเรื่องที่จะเป็นโอกาสของพี่น้องประชาชนและโอกาสของประเทศ ดิฉันในฐานะของหัวหน้ารัฐบาลตั้งใจจะทำเรื่องนี้อย่างเต็มที่ การเข้ามาตรงนี้ การพัฒนา การกระตุ้นเศรษฐกิจจะทำให้ชีวิตของพี่น้องประชาชนกินดีอยู่ดีขึ้นนั้น ดิฉันรู้สึกว่าเป็นสิ่งที่สำคัญที่สุด และทำอย่างเต็มที่แน่นอน ไว้พบกันใหม่เทปหน้า” นายกรัฐมนตรี กล่าวปิดท้าย
***

ที่มา : https://www.thaigov.go.th/news/contents/details/97012