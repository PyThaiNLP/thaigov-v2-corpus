รัฐบาลไทย-ข่าวทำเนียบรัฐบาล-ดีอี เตือนภัย “โจรออนไลน์” เปิดบัญชี TikTok ปลอม อ้าง “ธ.ออมสินเปิดลงทะเบียนสินเชื่อ” ระวังหลอกดูดเงิน-ข้อมูลส่วนบุคคล


วันอาทิตย์ที่ 1 มิถุนายน 2568
ดีอี เตือนภัย “โจรออนไลน์” เปิดบัญชี TikTok ปลอม อ้าง “ธ.ออมสินเปิดลงทะเบียนสินเชื่อ” ระวังหลอกดูดเงิน-ข้อมูลส่วนบุคคล
ดีอี เตือนภัย “โจรออนไลน์” เปิดบัญชี TikTok ปลอม อ้าง “ธ.ออมสินเปิดลงทะเบียนสินเชื่อ” ระวังหลอกดูดเงิน-ข้อมูลส่วนบุคคล
กระทรวงดิจิทัลเพื่อเศรษฐกิจและสังคม (ดีอี) ตรวจพบข่าวปลอมรายสัปดาห์ที่เกี่ยวข้องกับอาชญากรรมออนไลน์ ซึ่งประชาชนให้ความสนใจสูงสุดอันดับที่ 1 เรื่อง “ออมสินเปิดลงทะเบียนสินเชื่อ ผ่านบัญชี TikTok gsb.social.bank30” รองลงมาคือเรื่อง “ธนาคารออมสิน ปล่อยเงินกู้ฉุกเฉิน ดอกเบี้ยต่ำ ไม่ต้องใช้คนค้ำ ผ่านเพจ LEASE it PCL 6544” โดยขอให้ประชาชน อย่าหลงเชื่อข่าวปลอม เลือกเชื่อ-แชร์ ข้อมูลที่เป็นประโยชน์ หวั่นสร้างความสูญเสียทั้งข้อมูลส่วนบุคคล ทรัพย์สิน และอาจส่งผลกระทบต่อประชาชนในสังคมเป็นวงกว้าง
นายเวทางค์ พ่วงทรัพย์ เลขาธิการคณะกรรมการดิจิทัลเพื่อเศรษฐกิจและสังคมแห่งชาติ (BDE) ในฐานะโฆษกกระทรวงดิจิทัลเพื่อเศรษฐกิจและสังคม (ดีอี) กล่าวถึงผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 23 – 29 พฤษภาคม 2568 พบข้อความที่เข้ามาทั้งหมด 839,680 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 741 ข้อความ
สำหรับช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 689 ข้อความ ตามมาด้วยการแจ้งเบาะแสผ่าน Line Official จำนวน 40 ข้อความ และช่องทาง Facebook จำนวน 12 ข้อความ รวมเรื่องที่ต้องดำเนินการตรวจสอบทั้งหมด 238 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 224 เรื่อง โดยในจำนวนนี้เป็นข่าวปลอมเกี่ยวกับอาชญากรรมออนไลน์ที่ได้รับความสนใจจากประชาชนมากที่สุด 10 อันดับ ได้แก่
อันดับที่ 1 : เรื่อง ออมสินเปิดลงทะเบียนสินเชื่อ ผ่านบัญชี TikTok gsb.social.bank30
อันดับที่ 2 : เรื่อง ธนาคารออมสิน ปล่อยเงินกู้ฉุกเฉิน ดอกเบี้ยต่ำ ไม่ต้องใช้คนค้ำ ผ่านเพจ LEASE it PCL 6544
อันดับที่ 3 : เรื่อง กระทรวงยุติธรรม เปิดเพจ “Law Office for the people” ให้คำปรึกษาเหยื่อมิจฉาชีพ
อันดับที่ 4 : เรื่อง ตลาดหลักทรัพย์จัดแคมเปญ 21-Day Challenge เทรดหุ้นเป็น เชิญเข้ากลุ่มเรียนหุ้นออนไลน์ฟรี
อันดับที่ 5 : เรื่อง บริษัท ซีพี ออลล์จำกัด ได้การรับรองจาก ก.ล.ต. เสนอขายหุ้นให้แก่ผู้ลงทุนทั่วไปและผู้ลงทุนสถาบัน
อันดับที่ 6 : เรื่อง ฝ่ายสินเชื่อออมสิน ปล่อยสินเชื่อ ผ่านบัญชี TikTok bird0818dmg
อันดับที่ 7 : เรื่อง ปปง. เปิดรับแจ้งความออนไลน์ สําหรับผู้ตกเป็นเหยื่อมิจฉาชีพ ผ่านเพจ Online Case Operation
อันดับที่ 8 : เรื่อง กระทรวงยุติธรรม เปิดให้ผู้เสียหายที่ถูกหลอกลงทุนติดต่อรับทรัพย์สินคืน ผ่านเพจเฟซบุ๊ก
อันดับที่ 9 : เรื่อง ป.ป.ท. เปิดให้ลงทะเบียนคุ้มครองสิทธิ์ คืนเงินให้ผู้เสียหายที่ถูกหลอกลงทุน ทางเพจ Fight Back Against Scammers
อันดับที่ 10 : เรื่อง กระทรวงมหาดไทย เปิดเพจ Return the rights to the injured party
“เมื่อพิจารณาจากข่าวปลอมที่ประชาชนสนใจมากที่สุด จาก 10 อันดับข้างต้น พบว่าเป็นข่าวการให้บริการด้านสินเชื่อของธนาคารออมสิน รวมทั้งการเปิดช่องทางแนะนำการลงทุน และบริการให้ความช่วยเหลือประชาชนของหน่วยงานต่างๆ ซึ่งอาจทำให้ประชาชนที่สนใจเกิดความเข้าใจผิด มีผลกระทบต่อทั้งตัวบุคคลที่เชื่อและแชร์ข้อมูลส่งต่อกันไปเป็นวงกว้าง เกิดความสับสน โดยประชาชนอาจตกเป็นเหยื่อของมิจฉาชีพ สร้างความเสียหายทั้งทรัพย์สินและข้อมูลส่วนบุคคลได้” นายเวทางค์ กล่าว
สำหรับอันดับ 1 เรื่อง “ออมสินเปิดลงทะเบียนสินเชื่อ ผ่านบัญชี TikTok gsb.social.bank30” กระทรวงดีอี ได้ประสานงานร่วมกับ ธนาคารออมสิน ตรวจสอบพบว่า เป็นข้อมูลเท็จ โดยขอชี้แจงว่า บัญชี TikTok ชื่อ gsb.social.bank30 เป็นบัญชีที่มิจฉาชีพสร้างขึ้นมา ซึ่งใช้ชื่อและโลโก้ของธนาคารโดยไม่ได้รับอนุญาต ธนาคารออมสินจึงขอแจ้งให้ทราบว่าไม่มีส่วนเกี่ยวข้องกับบัญชีดังกล่าวและข้อความเชิญชวนต่าง ๆ ดังนั้นจึงขอให้ประชาชนอย่าหลงเชื่อ และระมัดระวังการหลอกลวงจากมิจฉาชีพ
ทั้งนี้บัญชี TikTok อย่างเป็นทางการของธนาคารออมสินมีเพียงบัญชีเดียวคือ @gsbsociety หรือโทรติดต่อ 02 299 8000 หากต้องการสอบถามข้อมูลเพิ่มเติม
อย่างไรก็ตาม ดีอี มีความห่วงใยประชาชน เรื่องความตระหนักรู้เท่าทันข่าวปลอมที่ถูกแพร่กระจายบนสื่อออนไลน์ โซเชียล ซึ่งหากขาดความรู้เท่าทัน ส่งต่อข้อมูลข่าวปลอม ทำให้เกิดการหลงเชื่อ สร้างความเข้าใจที่คลาดเคลื่อน สร้างความเสียหายต่อทรัพย์สิน หรือข้อมูลส่วนบุคคล และอาจส่งผลกระทบต่อประชาชนในสังคมเป็นวงกว้าง ดังนั้นจึงควรตรวจสอบข้อเท็จจริงของข่าวหรือลิงก์เว็บไซต์ให้แน่ชัด
สามารถแจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.)
|  Line ID: @antifakenewscenter | เว็บไซต์ www.antifakenewscenter.com
--------------------------------------------------------------------------------------

ที่มา : https://www.thaigov.go.th/news/contents/details/97016