รัฐบาลไทย-ข่าวทำเนียบรัฐบาล-​กระทรวงอุตฯ จับมือ สมาคมเกษตรเอเชียฯ ผลักดัน “น้ำตาลสีเขียว” มาตรฐานใหม่ ดีต่อสิ่งแวดล้อม เพิ่มรายได้เกษตรกรไทย


วันอาทิตย์ที่ 1 มิถุนายน 2568
01/06/2568
พิมพ์
​กระทรวงอุตฯ จับมือ สมาคมเกษตรเอเชียฯ ผลักดัน “น้ำตาลสีเขียว” มาตรฐานใหม่ ดีต่อสิ่งแวดล้อม เพิ่มรายได้เกษตรกรไทย
​กระทรวงอุตฯ จับมือ สมาคมเกษตรเอเชียฯ ผลักดัน “น้ำตาลสีเขียว” มาตรฐานใหม่ ดีต่อสิ่งแวดล้อม เพิ่มรายได้เกษตรกรไทย
วันที่ 29 พฤษภาคม 2568 นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม ให้การต้อนรับผู้บริหารสมาคมการตลาดเกษตรและอาหารแห่งภูมิภาคเอเชียแปซิฟิก (AFMA) เข้าพบ เพื่อหารือเกี่ยวกับการกำหนดมาตรฐานด้านการผลิตอย่างยั่งยืนสำหรับ อ้อย น้ำตาล และผลิตภัณฑ์ที่เกี่ยวข้อง โดยมี นายสามารถ  น้อยวัน รองเลขาธิการคณะกรรมการอ้อยและน้ำตาลทราย คณะผู้บริหาร และเจ้าหน้าที่ที่เกี่ยวข้องร่วม ณ ห้องประชุม อก.1 ชั้น 2 อาคารสำนักงานปลัดกระทรวงอุตสาหกรรม
การหารือในครั้งนี้ มุ่งเน้นการนำโมเดลเศรษฐกิจ BCG มาเป็นแกนหลักในการยกระดับมาตรฐานการผลิตในอุตสาหกรรมอ้อยและน้ำตาล ตามนโยบายของรัฐมนตรีเอกนัฏ พร้อมพันธุ์ ที่ต้องการเปลี่ยนผ่านอุตสาหกรรมอ้อยและน้ำตาลไทย ก้าวสู่ยุคใหม่ ที่ขับเคลื่อนด้วยนวัตกรรม การใช้ทรัพยากรอย่างมีประสิทธิภาพ สร้างรายได้ให้เกษตรกร ลดการพึ่งพาเงินชดเชยอ้อยสดจากรัฐบาล ทั้งยังลดปัญหาการเผาอ้อย และสร้างความยั่งยืนในภาคอุตสาหกรรม
เลขาฯลอรี่ กล่าวว่า "กระทรวงอุตสาหกรรมนำโดยรัฐมนตรีเอกนัฏ ให้ความสำคัญอย่างยิ่งกับการพัฒนาอุตสาหกรรมการเกษตรของไทยให้สามารถแข่งขันได้อย่างยั่งยืนในระดับนานาชาติ การกำหนดมาตรฐานการผลิตที่สอดคล้องกับหลักสากล ไม่เพียงส่งผลดีต่อความปลอดภัยของผู้บริโภคเท่านั้น แต่ยังช่วยเสริมสร้างภาพลักษณ์ที่ดีให้กับอุตสาหกรรมไทยในเวทีโลก โดยเฉพาะการสนับสนุนให้ภาคอุตสาหกรรมเดินหน้าสู่ แนวคิดโรงงานน้ำตาลสีเขียว และการมีส่วนร่วมในการลดการปล่อยก๊าซเรือนกระจกผ่านกลไกคาร์บอนเครดิต จะเป็นกุญแจสำคัญในการขับเคลื่อนอุตสาหกรรมที่เป็นมิตรกับสิ่งแวดล้อม ความร่วมมือระหว่างภาครัฐและภาคเอกชน รวมถึงองค์กรระหว่างประเทศ เช่น AFMA ถือเป็นแรงผลักดันสำคัญในการยกระดับมาตรฐานอุตสาหกรรมของประเทศในระยะยาว”
“ที่ผ่านมาเราเผชิญกับความผันผวนของราคาอ้อยในตลาดโลก ปัญหาการเผาอ้อยที่ส่งผลกระทบต่อสิ่งแวดล้อม อุตสาหกรรมอ้อยและน้ำตาลในอนาคตจะไม่ติดกับดักเดิมๆอีกต่อไป กระทรวงอุตสาหกรรมพร้อมขับเคลื่อนมาตรฐาน “น้ำตาลสีเขียว” ที่สร้างมูลค่าเพิ่มได้ทั้งระบบ supply chain ส่งผ่านราคาอ้อยที่ดีกว่าสู่เกษตกรไทย ตั้งแต่การปลูกจนถึงการแปรรูปในโรงงาน และการส่งออกสู่ตลาดโลก จะต้องใช้นวัตกรรมเทคโนโลยี เพื่อเพิ่มประสิทธิภาพ สร้างมูลค่า และลดการเกิดของเสียในกระบวนการให้น้อยที่สุด การเปลี่ยนผ่านนี้จะทำให้อุตสาหกรรมอ้อยและน้ำตาลไทย ก้าวสู่ความยั่นยืนอย่างแท้จริงและเป็นผู้นำในตลาดโลกต่อไปครับ “เลขาฯลอรี่ กล่าวปิดท้าย

ที่มา : https://www.thaigov.go.th/news/contents/details/97017