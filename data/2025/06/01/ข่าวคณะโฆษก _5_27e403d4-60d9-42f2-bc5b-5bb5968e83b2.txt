รัฐบาลไทย-ข่าวทำเนียบรัฐบาล-     57 ปีที่รอคอย ‘โอปอล สุชาตา’ สร้างประวัติศาสตร์ คว้ามิสเวิลด์ 2025 คนแรกของไทย...นายกฯ ชื่นชมเป็นคนมีความคิดบวก เตรียมเปิดทำเนียบรัฐบาล ต้อนรับอีกครั้ง


วันอาทิตย์ที่ 1 มิถุนายน 2568
01/06/2568
พิมพ์
57 ปีที่รอคอย ‘โอปอล สุชาตา’ สร้างประวัติศาสตร์ คว้ามิสเวิลด์ 2025 คนแรกของไทย...นายกฯ ชื่นชมเป็นคนมีความคิดบวก เตรียมเปิดทำเนียบรัฐบาล ต้อนรับอีกครั้ง
57 ปีที่รอคอย ‘โอปอล สุชาตา’ สร้างประวัติศาสตร์ คว้ามิสเวิลด์ 2025 คนแรกของไทย...นายกฯ ชื่นชมเป็นคนมีความคิดบวก เตรียมเปิดทำเนียบรัฐบาล ต้อนรับอีกครั้ง
วันอาทิตย์ที่ 1 มิถุนายน 2568  เวลา 11.45 น.     นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่านางสาวแพทองธาร ชินวัตร นายกรัฐมนตรี กล่าวแสดงความยินดี และชื่นชมความสำเร็จกับ  “น้องโอปอล” นางสาว สุชาตา ช่วงศรี เจ้าของตำแหน่ง Miss World Thailand 2025 ซึ่งเป็นตัวแทนประเทศไทย ร่วมประกวด Miss World ครั้งที่ 72 ที่ประเทศอินเดีย และประสบความสำเร็จสามารถคว้าตำแหน่งมงฟ้า   Miss World 2025 มงกุฎแรกในประวัติศาสตร์ของประเทศไทย
ทั้งนี้ นายกฯ  ชื่นชม  “น้องโอปอล” ที่มีความพยายามร่วมกิจกรรมแคมเปญในแต่ละรอบ ร่วมกับเพื่อนนางงาม 118 ประเทศทั่วโลก ระยะเวลากว่า 1 เดือน ซึ่งเวทีดังกล่าว ถือว่าการได้มงกุฎนั้น ไม่ใช่เรื่องง่าย แต่วันนี้น้องสามารถทำได้ จากความพยายามความตั้งใจและความจริงใจ ที่สามารถสื่อไปถึงกรรมการ และคนทั่วโลก
สำหรับชุดราตรีในการประกวดครั้งนี้ เป็นชุดราตรียาวประดับคริสตัลของ Swarovski แฝงความหมายลึกซึ้งสัญลักษณ์แห่งการเยียวยารักษาด้วยพลังอันแข็งแกร่งและเงียบสงบ โดยได้รับแรงบันดาลใจจากการเดินทางของ Opal For HER จากแบรนด์ GL Garlet Design สวยสมใจไทยแลนด์ โอปอลได้ทะลุผ่านเข้ารอบ 40 คนสุดท้ายด้วยพลังแห่งรักจากคนไทยในการโหวต รอบ “Multimedia Challenge
นายจิรายุกล่าวว่า ก่อนหน้านี้ น้องโอปอล สุชาตา ได้เคยเข้าพบนายกรัฐมนตรีที่ทำเนียบรัฐบาลแล้ว หลังจากได้รับรางวัลรองอันดับ 3 ในการประกวด Miss Universe 2024 ครั้งที่ 73  ที่ประเทศเม็กซิโก ซึ่งนายกรัฐมนตรีได้ชื่นชมครั้งนั้นว่า จากการได้พูดคุยระหว่างกัน น้องโอปอลเป็นคนที่มีความคิดสร้างสรรค์ และพลังบวก จึงทำให้ได้รับความสำเร็จในการประกวดครั้งนี้ โดยหลังจากเดินทางกลับ คาดว่าจะมีการ เปิดทำเนียบต้อนรับ “โอปอล สุชาตา” อีกครั้งในฐานะ Miss World 2025 คนแรกของประเทศไทย
****

ที่มา : https://www.thaigov.go.th/news/contents/details/97014