รัฐบาลไทย-ข่าวทำเนียบรัฐบาล-“วราวุธ” เผย กระทรวง พม.-จ.สุพรรณบุรี-คกก.โอลิมปิคแห่งประเทศไทยฯ-เครือข่าย จัดเดิน-วิ่ง “OLYMPIC DAY SUPHANBURI 2025” 13 - 14 มิ.ย.นี้


วันอังคารที่ 10 มิถุนายน 2568
“วราวุธ” เผย กระทรวง พม.-จ.สุพรรณบุรี-คกก.โอลิมปิคแห่งประเทศไทยฯ-เครือข่าย จัดเดิน-วิ่ง “OLYMPIC DAY SUPHANBURI 2025” 13 - 14 มิ.ย.นี้
“วราวุธ” เผย กระทรวง พม.-จ.สุพรรณบุรี-คกก.โอลิมปิคแห่งประเทศไทยฯ-เครือข่าย จัดเดิน-วิ่ง “OLYMPIC DAY SUPHANBURI 2025” 13 - 14 มิ.ย.นี้
วันที่ 10 มิถุนายน 2568 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า กระทรวง พม. ร่วมกับ คณะกรรมการโอลิมปิคแห่งประเทศไทย ในพระบรมราชูปถัมภ์ และจังหวัดสุพรรณบุรี รวมถึงหน่วยงานพันธมิตรทั้งภาครัฐและเอกชน เป็นเจ้าภาพจัดกิจกรรมเดิน-วิ่ง “OLYMPIC DAY SUPHANBURI 2025” ระหว่างวันที่ 13-14 มิถุนายน 2568 ณ สนามกีฬากลางจังหวัดสุพรรณบุรี เพื่อร่วมเฉลิมฉลองวันโอลิมปิกสากล (Olympic Day) ซึ่งตรงกับวันที่ 23 มิถุนายนของทุกปี และส่งเสริมให้คนไทยออกกำลังกายตามนโยบายโอลิมปิกสากล อีกทั้งเป็นการส่งเสริมความเท่าเทียม ด้วยกิจกรรมที่สามารถเข้าร่วมได้ทุกเพศทุกวัย พร้อมรณรงค์การป้องกันและแก้ไขปัญหาการล่วงละเมิดหรือคุกคามทางเพศในการกีฬา (Safe Sports) และการส่งเสริมการจัดกิจกรรมการกีฬาของไทย ภายใต้กรอบการทำงานด้านกีฬา เพื่อเตรียมพร้อมต่อการรับมือการเปลี่ยนแปลงสภาพภูมิอากาศ (UN Sports for Climate Action)
สำหรับกิจกรรมเดิน-วิ่ง “OLYMPIC DAY SUPHANBURI 2025” ครั้งนี้ จัดขึ้นภายใต้ปรัชญาของ ปิแอร์ เดอ กูแบร์แต็ง ผู้ก่อตั้งโอลิมปิกสมัยใหม่คือ สิ่งสำคัญในโอลิมปิกเกมส์ไม่ใช่แค่การเอาชนะ แต่คือการมีส่วนร่วม จึงได้ใช้พลังของกีฬาเชื่อมโยงผู้คน และสื่อถึงจิตวิญญาณโอลิมปิก (Excellence, Friendship, Respect) ผสมผสานกับจุดเด่นของจังหวัดสุพรรณบุรี โดยมีจุดเช็คอินประวัติศาสตร์โอลิมปิก ที่วิ่งผ่านแลนด์มาร์กสำคัญในจังหวัดสุพรรณบุรี เชื่อมโยงกับการเป็นจังหวัดเครือข่ายเมืองสร้างสรรค์ด้านดนตรีของยูเนสโก ด้วยการนำเสนอการเดินทางของการกีฬา บนเส้นทางแห่งความสุข ‘IT’S NOT THE GOAL , BUT THE JOURNEY’ เพราะเป้าหมายของการวิ่งที่ไม่ใด้อยู่ที่เส้นชัย แต่อยู่ที่การมีส่วนร่วม
สำหรับวันแรก 13 มิ.ย. 68 มีกิจกรรมที่น่าสนใจ ได้แก่ พิธีมอบรางวัลและการแสดงจากผู้ชนะกิจกรรมกีฬาสร้างแรงบันดาลใจ อาทิ มวยไทย เต้นแอโรบิก กระบี่กระบอง , การเสวนากิจกรรม “OLYMPIC DAY SUPHANBURI 2025” จากประธานคณะกรรมการจัดกิจกรรม ผู้แทนจาก UN  ประจำประเทศไทย , นักกีฬาฮีโร่โอลิมปิก นักกีฬาพาราลิมปิก ได้แก่ เล็ก ชนาธิป ซ้อนขำ โค้ชเช เทวินทร์ หาญปราบ  แวว สายสุนีย์ จ๊ะนะ ไก่ ปวีณา ทองสุข ขาวผ่อง สิทธิชูชัย และนักกีฬาโอลิมปิกชาวสุพรรณบุรี ลูกหมุน ทองผาภูมิ วงศ์สุขดี , การแสดงทางวัฒนธรรม , การแสดงคอนเสิร์ตจากศิลปิน ได้แก่ NOT'TOY และ กัน นภัทร อินทร์ใจเชื้อ
ส่วนวันที่สอง 14 มิ.ย. 68 มีกิจกรรมที่น่าสนใจ ได้แก่ กิจกรรมเดิน - วิ่ง  “OLYMPIC DAY SUPHANBURI 2025” ระยะทาง 5.8 กม. และ 12.5 กม. โดยเส้นทางการวิ่งจะผ่านแลนด์มาร์กสำคัญของจังหวัดสุพรรณบุรี ได้แก่ สนามกีฬากลางจังหวัด ประตูเมืองสุพรรณบุรี อุทยานมังกรสวรรค์ หอนาฬิกาบรรหาร-แจ่มใส หอคอยบรรหาร-แจ่มใส พระบรมราชานุสาวรีย์สมเด็จพระนเรศวรมหาราช วัดป่าเลไลยก์วรวิหาร
ในงานดังกล่าว มีประธานคณะกรรมการโอลิมปิคแห่งประเทศไทย ในพระบรมราชูปถัมภ์ เป็นประธานในพิธี  และมีรัฐมนตรีว่าการกระทรวงการท่องเที่ยวและกีฬา  กับรัฐมนตรีว่าการกระทรวงการพัฒนาสังคมและความมั่นคงของมนุษย์  เป็นประธานร่วมในพิธี นอกจากนี้ ผู้เข้าร่วมกิจกรรมฯ  7,000 คน จะได้รับประกาศนียบัตรอิเล็กทรอนิกส์ (E-Certificate) เสื้อวิ่ง และเหรียญที่ระลึก โดยไม่เสียค่าใช้จ่ายแต่อย่างใด อีกทั้งจะมีพิธีมอบรางวัลและการแสดงจากผู้ชนะกิจกรรมสร้างแรงบันดาลใจ , พิธีมอบโล่หน่วยงานและสถาบันต่างๆ ที่เข้าร่วมกิจกรรม , การให้บริการวิทยาศาสตร์การกีฬา เช่น บริการนวด , กิจกรรมส่งเสริมวัฒนธรรมกีฬาโอลิมปิก เพื่อให้ความรู้กิจกรรมโอลิมปิก  การสรรสร้างสิ่งประดิษฐ์ คบเพลิงวิ่ง กิจกรรมวาดภาพเกี่ยวกับกีฬาโอลิมปิก กิจกรรมค่านิยมโอลิมปิก มินิโอลิมปิกเกม นอกจากนี้ในงานจะมีร้านค้า OLYMPIC DAY FAIR 2025 เปิดให้บริการตลอดด้วย
กระทรวง พม. ได้เข้าร่วม จัดกิจกรรมเรียนรู้และเข้าใจเป็นนิทรรศการ รณรงค์ป้องกันและแก้ไขปัญหาการล่วงละเมิดหรือคุกคามทางเพศในการกีฬา (Safe Sports) , กิจกรรมป้องกันและแก้ไขปัญหาความรุนแรงต่อเด็ก สตรี และบุคคลในครอบครัว ซึ่งจะเป็นกิจกรรมสนุกและตระหนักรู้ กิจกรรมครอบครัวนักกีฬา และเปิดบูธศูนย์ช่วยเหลือสังคม 1300 การประชุมเชิงปฏิบัติการ หัวข้อ "การป้องกันและแก้ไขความรุนแรงของกลุ่มเปราะบาง : เคารพศักดิ์ศรีความเป็นมนุษย์  และกิจกรรมการมอบกล่องของขวัญสร้างแรงบันดาลใจ (Pink Box) ให้สตรีกลุ่มเปราะบาง มีการจัดกิจกรรมด้านสิ่งแวดล้อม โดยองค์การบริหารจัดการก๊าซเรือนกระจก (องค์การมหาชน) เพื่อส่งเสริมแนวคิดรักษ์โลก ร่วมรณรงค์รักษาสิ่งแวดล้อมอันเป็นหนึ่งในเป้าหมายของโอลิมปิกสากล
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #OLYMPIC #OLYMPICDAY2025 #OLYMPICDAY #ความสุขทุกก้าว #สายวิ่งห้ามพลาด #คณะกรรมการโอลิมปิกแห่งประเทศไทย #สุพรรณบุรี

ที่มา : https://www.thaigov.go.th/news/contents/details/97332