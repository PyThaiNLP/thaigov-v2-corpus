รัฐบาลไทย-ข่าวทำเนียบรัฐบาล-ดร.เฉลิมชัย เปิดงาน “มหกรรมทรัพยากรชีวภาพฯ” ชูแนวคิด WONDERS OF BIODIVERSITY ดันเศรษฐกิจชีวภาพสู่ความยั่งยืน


วันอังคารที่ 10 มิถุนายน 2568
ดร.เฉลิมชัย เปิดงาน “มหกรรมทรัพยากรชีวภาพฯ” ชูแนวคิด WONDERS OF BIODIVERSITY ดันเศรษฐกิจชีวภาพสู่ความยั่งยืน
ดร.เฉลิมชัย เปิดงาน “มหกรรมทรัพยากรชีวภาพฯ” ชูแนวคิด WONDERS OF BIODIVERSITY ดันเศรษฐกิจชีวภาพสู่ความยั่งยืน
วันที่ 10 มิถุนายน 2568 เวลา 14.00 น. ดร. เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานเปิดงาน “มหกรรมทรัพยากรชีวภาพและการสร้างโอกาสทางการตลาด” ภายใต้แนวคิด “WONDERS OF BIODIVERSITY – มหัศจรรย์ทรัพยากรชีวภาพ” พร้อมเน้นย้ำความสำคัญของการพัฒนาเศรษฐกิจต้องควบคู่กับการอนุรักษ์ทรัพยากรธรรมชาติ โดยมี นายอภิชาต ศักดิเศรษฐ์ ที่ปรึกษา รมว.ทส. พร้อมด้วย นายจตุพร บุรุษพัฒน์ ปลัดกระทรวงฯ นางสุวรรณา เตียรถ์สุวรรณ ผู้อำนวยการสำนักงานพัฒนาเศรษฐกิจจากฐานชีวภาพ หรือ BEDO ตลอดจนคณะผู้บริหารระดับสูงของกระทรวงฯ ผู้แทนหน่วยงานภาครัฐ ภาคเอกชน และชุมชนจากทั่วประเทศ เข้าร่วมงาน ณ ลานอเนกประสงค์ ชั้น 2 อาคารรัฐประศาสนภักดี ศูนย์ราชการเฉลิมพระเกียรติฯ ถนนแจ้งวัฒนะ กรุงเทพฯ
การจัดงานครั้งนี้ มุ่งสร้างความตระหนักรู้ในคุณค่าทรัพยากรชีวภาพ เสริมพลังเศรษฐกิจ BCG (Bio-Circular-Green Economy) และขับเคลื่อนประเทศสู่เป้าหมายการพัฒนาที่ยั่งยืน (SDGs) โดยกิจกรรมภายในงาน ประกอบด้วย นิทรรศการผลงานเด่นของ BEDO การจำหน่ายผลิตภัณฑ์ชีวภาพจากกว่า 60 ชุมชนทั่วประเทศ พิธีมอบรางวัล “BEDO Award on Biodiversity & Sustainability” การมอบโล่ B Mark แก่ผู้ประกอบการที่ใช้ทรัพยากรชีวภาพอย่างรับผิดชอบ และการประชุมวิชาการระดับชาติ “Biodiversity & Bioeconomy Forum 2025” ในวันที่ 10–12 มิถุนายน 2568 ณ โรงแรมเซ็นทารา ไลฟ์ ศูนย์ราชการฯ โดยงานมหกรรมฯ จะมีการจัดแสดงต่อเนื่องระหว่างวันที่ 9–13 มิถุนายน 2568 เพื่อเรียนรู้ แบ่งปัน และร่วมกันขับเคลื่อนอนาคตของประเทศไทยไปสู่เศรษฐกิจชีวภาพอย่างยั่งยืน

ที่มา : https://www.thaigov.go.th/news/contents/details/97341