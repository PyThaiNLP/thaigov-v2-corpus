รัฐบาลไทย-ข่าวทำเนียบรัฐบาล-รองปลัดเกษตรฯ เป็นประธานการประชุมเชิงปฏิบัติการหัวข้อ Digital Innovation and Co-Creation Workshop: Digitalization as a Driver for Transforming Agri-food Systems in the Greater Meko


วันอังคารที่ 10 มิถุนายน 2568
รองปลัดเกษตรฯ เป็นประธานการประชุมเชิงปฏิบัติการหัวข้อ Digital Innovation and Co-Creation Workshop: Digitalization as a Driver for Transforming Agri-food Systems in the Greater Meko
รองปลัดเกษตรฯ เป็นประธานการประชุมเชิงปฏิบัติการหัวข้อ Digital Innovation and Co-Creation Workshop: Digitalization as a Driver for Transforming Agri-food Systems in the Greater Mekong Subregion
นายถาวร ทันใจ รองปลัดกระทรวงเกษตรและสหกรณ์ เป็นประธานกล่าวเปิดการประชุมเชิงปฏิบัติการ "Digital Innovation and Co-Creation Workshop: Digitalization as a Driver for Transforming Agri-food Systems in the Greater Mekong Subregion" ณ โรงแรมใบหยก สกาย กรุงเทพฯ โดยเน้นย้ำถึงบทบาทสำคัญของเทคโนโลยีดิจิทัลในการยกระดับระบบเกษตร  อาหารของอนุภูมิภาคลุ่มน้ำโขง (GMS) ให้ยั่งยืนและตอบสนองความต้องการของผู้บริโภคยุคใหม่
นายถาวร กล่าวว่า อนุภูมิภาคลุ่มน้ำโขงกำลังเผชิญกับการเปลี่ยนแปลงระบบเกษตรอาหารอย่างรวดเร็ว ผลจากความต้องการของผู้บริโภคที่ให้ความสำคัญกับความปลอดภัยด้านอาหารสูงขึ้น ส่งผลให้ต้องมีการตรวจสอบย้อนกลับได้ตลอดห่วงโซ่อุปทาน ทำให้เมื่อวันที่ 22 พฤศจิกายน 2567 ที่ประชุมรัฐมนตรีเกษตร GMS ครั้งที่ 3 (the 3rd GMS Agriculture Ministers’ Meeting : AMM-3) ณ เมืองคุนหมิง สาธารณรัฐประชาชนจีน มีการรับรองกรอบยุทธศาสตร์คุณหมิงสำหรับการเปลี่ยนแปลงระบบเกษตรอาหารภายใต้กรอบความร่วมมือทางเศรษฐกิจในอนุภูมิภาคลุ่มน้ำโขง 2030 เพื่อเป็นแนวทางในการปฏิรูประบบเกษตรอาหารให้เป็นมิตรกับสิ่งแวดล้อม ยืดหยุ่น ครอบคลุม และยั่งยืน โดยเฉพาะอย่างยิ่งมุ่งเน้นการใช้ดิจิทัลเป็นกลไกขับเคลื่อนหลัก เพื่อให้เกษตรกรรายย่อยและผู้ประกอบการมีความพร้อมด้านทักษะ การเข้าถึงโครงสร้างพื้นฐานดิจิทัล และเข้าถึงเงินทุนให้มากขึ้น สำหรับประเทศไทยได้ผลักดันนโยบายรัฐบาล “ตลาดนำ นวัตกรรมเสริม เพิ่มรายได้” โดยให้ความสำคัญกับการเกษตรมูลค่าสูงผ่านเทคโนโลยีและนวัตกรรม รวมถึงการเกษตรยั่งยืน ซึ่งสอดคล้องกับนโยบายของไทย โมเดลเศรษฐกิจ BCG (Bio-Circular-Green Economy) ที่เน้นเศรษฐกิจชีวภาพ เศรษฐกิจหมุนเวียน และเศรษฐกิจสีเขียว
นอกจากนี้ รองปลัดเกษตรฯ ได้เน้นย้ำถึงความจำเป็นในการสร้างความร่วมมือที่เชื่อมโยงและสอดประสานกัน โดยเสนอให้ใช้ "Durian Digital Collaboration Framework for Sustainable and Traceable Agrifood Trade" ภายใต้ TA 9916 เป็นกรณีศึกษาและต้นแบบในการอำนวยความสะดวกทางการค้าและการบูรณาการระบบดิจิทัลข้ามพรมแดนอีกทั้ง ได้เชิญชวนผู้เข้าร่วมประชุมร่วมแลกเปลี่ยนความรู้ เพื่อส่งเสริมภาคส่วนเกษตรและอาหาร โดยให้ความมั่นใจว่าการประชุมครั้งนี้จะเป็นเวทีสำคัญในการจัดหาแนวทางการใช้ระบบดิจิทัลร่วมกัน เพื่อปูทางไปสู่ความร่วมมือที่กว้างขวางและยั่งยืนในระยะยาว อันเป็นประโยชน์ของภูมิภาค GMS

ที่มา : https://www.thaigov.go.th/news/contents/details/97308