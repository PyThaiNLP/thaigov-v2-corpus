รัฐบาลไทย-ข่าวทำเนียบรัฐบาล-กระทรวงเกษตรฯ จัดใหญ่! Field Day กล้วยหอมทองอุบลฯ


วันอังคารที่ 10 มิถุนายน 2568
กระทรวงเกษตรฯ จัดใหญ่! Field Day กล้วยหอมทองอุบลฯ
กระทรวงเกษตรฯ จัดใหญ่! Field Day กล้วยหอมทองอุบลฯ เตรียมความพร้อมเกษตรกร 4 จังหวัดอีสานใต้ สู่ฤดูกาลผลิตใหม่
นายบุญสิงห์ วรินทร์รักษ์ ที่ปรึกษารัฐมนตรีว่าการกระทรวงเกษตรและสหกรณ์ เป็นประธานในพิธีเปิดงาน "วันถ่ายทอดเทคโนโลยีเพื่อเริ่มต้นฤดูกาลผลิตใหม่ (Field Day) ปี 2568" โดยมี นายวีรศักดิ์​ บุญเชิญ​ รองอธิบดีกรมส่งเสริมการเกษตร ผู้บริหารส่วนท้องถิ่น และเกษตรกรเป้าหมายจาก 4 จังหวัด ได้แก่ อุบลราชธานี อำนาจเจริญ ยโสธร และศรีสะเกษ เข้าร่วมงานกว่า 400 ราย ณ โรงเรียนท่าโพธิ์ศรีพิทยา อำเภอเดชอุดม จังหวัดอุบลราชธานี เพื่อเตรียมความพร้อมและเรียนรู้เทคโนโลยีการผลิต "กล้วยหอมทอง" คุณภาพเพื่อการส่งออก
ทั้งนี้ กระทรวงเกษตรและสหกรณ์มีนโยบายสำคัญในการจัดงาน Field Day เพื่อเป็นสัญญาณเริ่มต้นฤดูกาลผลิตใหม่ และเปิดโอกาสให้เกษตรกรได้เข้าถึงเทคโนโลยี นวัตกรรม ช่องทางการตลาด และแลกเปลี่ยนเรียนรู้กับผู้เชี่ยวชาญโดยตรง สำหรับปี 2568 กรมส่งเสริมการเกษตรได้มอบหมายให้สำนักงานส่งเสริมและพัฒนาการเกษตร (สสก.) ทั้ง 6 เขต จัดงานอย่างน้อยเขตละ 1 จุด ซึ่งการจัดงานในครั้งนี้ เป็นความร่วมมือระหว่างสำนักงานส่งเสริมและพัฒนาการเกษตรที่ 4 จังหวัดขอนแก่น และสำนักงานเกษตรจังหวัดอุบลราชธานี โดยมุ่งเน้นที่ "กล้วยหอมทอง" ที่เป็นพืชเศรษฐกิจที่มีศักยภาพในพื้นที่ ภายในงานประกอบด้วยกิจกรรมที่น่าสนใจ โดยเฉพาะสถานีเรียนรู้หลัก 6 สถานี ที่ครอบคลุมทุกมิติของการปลูกกล้วยหอมทอง ได้แก่ การจัดการดินและปุ๋ย การบริหารจัดการน้ำอย่างรู้คุณค่า เทคนิคการปลูกและดูแลรักษา การผลิตกล้วยหอมทองตามมาตรฐานเพื่อการส่งออก การแปรรูปผลผลิตและจัดการเศษเหลือจากการผลิต
นอกจากนี้ ยังมีการจัดนิทรรศการจากหน่วยงานภาครัฐและรัฐวิสาหกิจรวม 16 หน่วยงาน เพื่อให้ความรู้และบริการแก่เกษตรกรที่มาร่วมงานอย่างครบวงจร นับเป็นการสร้างความพร้อมและความมั่นใจให้แก่เกษตรกรในการเริ่มต้นฤดูกาลผลิตใหม่อย่างมีประสิทธิภาพและยั่งยืนอีกด้วย

ที่มา : https://www.thaigov.go.th/news/contents/details/97342