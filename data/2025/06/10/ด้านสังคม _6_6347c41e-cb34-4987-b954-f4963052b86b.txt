รัฐบาลไทย-ข่าวทำเนียบรัฐบาล-ปลัด สธ. นำทีมผู้บริหารประชุมสัญจร จ.ประจวบคีรีขันธ์ ร่วมแลกเปลี่ยนเรียนรู้การพัฒนางานตามความต้องการของประชาชนและบริบทของพื้นที่


วันอังคารที่ 10 มิถุนายน 2568
ปลัด สธ. นำทีมผู้บริหารประชุมสัญจร จ.ประจวบคีรีขันธ์ ร่วมแลกเปลี่ยนเรียนรู้การพัฒนางานตามความต้องการของประชาชนและบริบทของพื้นที่
ปลัดกระทรวงสาธารณสุข นำทีมผู้บริหารส่วนกลาง ประชุมร่วมผู้บริหารส่วนภูมิภาคทั่วประเทศ ที่จังหวัดประจวบคีรีขันธ์
พร้อมแลกเปลี่ยนเรียนรู้การพัฒนางาน “ศูนย์เชี่ยวชาญหัวใจและสมอง - ศูนย์กลางเวลเนส รพ.หัวหิน, ผ่าตัดมดลูกผ่านกล้องแบบไร้แผล ผ่าตัดข้อเข่าด้วยหุ่นยนต์ และบริการผู้ป่วยในไร้กระดาษ รพ.บางสะพาน, ระบบดูแลผู้ป่วยสุขภาพจิตและยาเสพติดแบบไร้รอยต่อ รพ.ประจวบคีรีขันธ์“ ด้านเขตสุขภาพที่ 5 จัดแสดงผลงานเด่น โดยเฉพาะการพัฒนาเศรษฐกิจสุขภาพ ทั้งเวลเนส สถานประกอบการเพื่อสุขภาพ แคตาล็อกรายการผลิตภัณฑ์สุขภาพ พร้อม Line Bot ให้ข้อมูล
วันนี้ (10 มิถุนายน 2568) ที่ โรงแรมประจวบแกรนด์ จ.ประจวบคีรีขันธ์ นพ.โอภาส การย์กวินพงศ์ ปลัดกระทรวงสาธารณสุข เป็นประธานการประชุมสำนักงานปลัดกระทรวงสาธารณสุขส่วนกลางและส่วนภูมิภาค ครั้งที่ 3/2568 มีผู้บริหารระดับสูง ผู้บริหารในส่วนกลางและส่วนภูมิภาคทั่วประเทศเข้าร่วม โดยกล่าวว่า การประชุมสัญจรเป็นการเปิดโอกาสให้ผู้บริหารหน่วยงานได้แลกเปลี่ยนเรียนรู้การพัฒนางานของแต่ละพื้นที่ ซึ่งจังหวัดประจวบคีรีขันธ์ ได้นำชมการพัฒนางานสำคัญ 3 เรื่อง คือ 1.Excellent Center : Amazing Heart and Brain 24/7 และ Huahin Wellness Coordination Hub ของโรงพยาบาลหัวหิน ที่สามารถให้บริการสวนหัวใจ (Cath Lab)ได้ตลอด 24 ชั่วโมงทุกวัน ช่วยลดอัตราตายของผู้ป่วยหลอดเลือดหัวใจอุดตันเฉียบพลัน จาก 22.5% เหลือ 4.55% ในปี 2568 ซึ่งดีกว่าค่าเฉลี่ยของประเทศ ให้บริการสวนลากลิ่มเลือดทางสายสวน (Thrombectomy) และดูแลผู้ป่วยโรคหลอดเลือดสมองได้อย่างครบวงจร ช่วยลดการส่งต่อ ลดความพิการและลดอัตราตาย และศูนย์สุขภาวะบูรณาการ Hua Hin ที่เชื่อมโยงพลังทุกภาคส่วนสร้างเมืองสุขภาวะที่ยั่งยืน ส่งเสริมเศรษฐกิจสุขภาพชุมชน 2.การเปลี่ยนผ่านจากบริการพื้นฐานสู่ความเป็นเลิศเฉพาะด้าน (From Basic to Excellent Services : vNOTES, Robotic Assisted TK Smart Hospital : full IPD Paperless) ของโรงพยาบาลบางสะพาน สามารถผ่าตัดมดลูกผ่านกล้องแบบไร้แผลได้เป็นแห่งแรกของเขตสุขภาพที่ 5 ผู้ป่วยแทบไม่มีอาการเจ็บ ฟื้นตัวเร็ว และเป็นโรงพยาบาลทั่วไปขนาดเล็กแห่งแรกของประเทศ ที่ผ่าตัดเปลี่ยนข้อเข่าด้วยหุ่นยนต์ ROSA ช่วยให้ใส่ข้อเข่าเทียมได้อย่างเหมาะสม รวมทั้งยังให้บริการผู้ป่วยในแบบไร้กระดาษ (IPD Paperless) ในหอผู้ป่วยครบ 100% ช่วยลดระยะเวลาบันทึกข้อมูล เพิ่มประสิทธิภาพการทำงานและความปลอดภัยของผู้ป่วย ลดการใช้กระดาษและประหยัดค่าใช้จ่าย ทั้งบุคลากรและผู้ป่วยมีความพึงพอใจเพิ่มขึ้น และ 3.Smart collaborative Mental health & Drug ของโรงพยาบาลประจวบคีรีขันธ์ ช่วยเพิ่มการเข้าถึงบริการสุขภาพจิตและบำบัดยาเสพติด โดยร่วมมือกับภาคีเครือข่ายสร้างระบบการดูแลไร้รอยต่อในทุกระดับ ตั้งแต่การคัดกรอง ส่งต่อ บำบัดรักษา และฟื้นฟู เพื่อมุ่งสู่เป้าหมายคืนชุมชนสู่สังคมที่ปลอดภัยไร้ความรุนแรง และเตรียมประกาศเป็นจังหวัดสีขาว ในเดือนกรกฎาคม 2568 นี้
ด้าน ภญ.สุภัทรา บุญเสริม ผู้ตรวจราชการกระทรวงสาธารณสุข เขตสุขภาพที่ 5 กล่าวว่าในการประชุมครั้งนี้ 8 จังหวัดในเขตฯ ประกอบด้วย นครปฐม ราชบุรี สุพรรณบุรี กาญจนบุรี ประจวบคีรีขันธ์ เพชรบุรี สมุทรสงคราม และสมุทรสาคร ยังได้นำเสนอผลงานเด่นด้านเศรษฐกิจสุขภาพ อาทิ การพัฒนาสถานบริการรัฐสู่ Wellness Center ภาครัฐ 6 แห่ง พัฒนาสถานพยาบาล/สถานประกอบการเพื่อสุขภาพ 219 แห่ง จัดทำแคตาล็อกผลิตภัณฑ์สุขภาพของเขต มี Line Bot @Wellness_region5 ให้ข้อมูลเส้นทาง รายชื่อสถานบริการด้านสุขภาพ ร้านอาหาร สปา ช่วยกระตุ้นเศรษฐกิจและสร้างรายได้ให้กับชุมชน จัดทำแพ็คเกจตรวจสุขภาพ ยกระดับการนวดไทยและคลินิกการแพทย์แผนไทย พร้อมขับเคลื่อนโครงการผลิตภัณฑ์การแพทย์ขั้นสูง (ATMPs) นอกจากนี้ ยังมีผลงานในการจัดเก็บดวงตาและปลูกถ่ายกระจกตาสูงสุดเป็นอันดับ 1 ของประเทศ ในปี 2568 ตลอดจนพัฒนาสู่การเป็นโรงพยาบาลดิจิทัลที่มีการเชื่อมโยงข้อมูลตามมาตรฐานสากล ผ่านแพลตฟอร์มกลางที่มีความปลอดภัย ใช้ปัญญาประดิษฐ์วิเคราะห์ข้อมูล ให้การปรึกษาผ่านระบบการแพทย์ทางไกล และมีการแลกเปลี่ยนข้อมูลระหว่างโรงพยาบาล ภายใต้หลักการความปลอดภัยตามพ.ร.บ.คุ้มครองข้อมูลส่วนบุคคล เป็นต้น
***************************************** 10 มิถุนายน 2568

ที่มา : https://www.thaigov.go.th/news/contents/details/97337