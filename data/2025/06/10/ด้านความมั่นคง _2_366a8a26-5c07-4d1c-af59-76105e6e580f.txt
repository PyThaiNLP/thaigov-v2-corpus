รัฐบาลไทย-ข่าวทำเนียบรัฐบาล-กรมการจัดหางานลุยเข้ม ตรวจสอบแรงงานต่างชาติผิดกฎหมายกลางกรุงฯ พบการกระทำผิด 10 ราย ย้ำนายจ้าง - ลูกจ้างปฏิบัติตามกฎหมายอย่างเคร่งครัด


วันอังคารที่ 10 มิถุนายน 2568
10/06/2568
พิมพ์
กรมการจัดหางานลุยเข้ม ตรวจสอบแรงงานต่างชาติผิดกฎหมายกลางกรุงฯ พบการกระทำผิด 10 ราย ย้ำนายจ้าง - ลูกจ้างปฏิบัติตามกฎหมายอย่างเคร่งครัด
นายสมชาย มรกตศรีวรรณ อธิบดีกรมการจัดหางาน เปิดเผยว่า กรมการจัดหางานยังคงเดินหน้าส่งเจ้าหน้าที่ชุดปฏิบัติการด้านการตรวจสอบการทำงานของแรงงานต่างชาติโดยบูรณาการร่วมกับหน่วยงานที่เกี่ยวข้อง
ลงพื้นที่ตรวจสอบการทำงานของคนต่างด้าวและสถานประกอบการในพื้นที่กรุงเทพมหานครอย่างต่อเนื่อง เพื่อป้องกันการลักลอบทำงานผิดกฎหมายและการแย่งอาชีพคนไทย โดยเมื่อวันที่ 7 มิถุนายน 2568 เจ้าหน้าที่ชุดปฏิบัติการ ฯ สนธิกำลังกับกองกำกับการสืบสวน กองบังคับการตรวจคนเข้าเมือง 1 ลงพื้นที่ตรวจสอบร้านค้าและแผงจำหน่ายสินค้าภายในตลาดนัดจตุจักร Mixt Chatuchak และตลาด อ.ต.ก. แขวงจตุจักร เขตจตุจักร กรุงเทพมหานคร การดำเนินการดังกล่าวมีขึ้นหลังได้รับแจ้งเบาะแสจากประชาชนว่ามีคนต่างชาติลักลอบเปิดร้านจำหน่ายสินค้าอันเป็นการแย่งอาชีพคนไทย จากการตรวจสอบร้านจำหน่ายอาหารและผลไม้ ร้านจำหน่ายกระเป๋า และร้านจำหน่ายน้ำหอม พบแรงงาน ผิดกฎหมาย 9 ราย แยกเป็น ทำงานโดยไม่มีใบอนุญาตทำงาน จำนวน 3 ราย ทำงานนอกเหนือจากที่มีสิทธิจะทำได้    4 ราย และไม่แจ้งให้นายทะเบียนทราบถึงผู้เป็นนายจ้าง สถานที่ทำงานของนายจ้าง และลักษณะงานหลักที่ทำภายใน สิบห้าวันนับแต่วันที่เข้าทำงาน 2 ราย นอกจากนี้ ยังพบนายจ้างกระทำผิด 6 ราย เจ้าหน้าที่จึงแจ้งข้อกล่าวหาและควบคุมตัวทั้งหมดส่งพนักงานสอบสวนสถานีตำรวจนครบาลบางซื่อเพื่อดำเนินคดีตามกฎหมาย
และในวันที่ 9 มิถุนายน 2568 เจ้าหน้าที่ชุดปฏิบัติการ ฯ บูรณาการร่วมกับกองกำกับการสืบสวน กองบังคับการตรวจคนเข้าเมือง 1 และสำนักงานเขตลาดกระบัง ฝ่ายเทศกิจ ได้ลงพื้นที่ตรวจสอบคนต่างชาติลักลอบทำงานผิดกฎหมายในพื้นที่เขตลาดกระบังอีก 2 แห่ง ได้แก่ที่ตลาดแย้มเจริญรัตน์ ถนนฉลองกรุง แขวงลำปลาทิว เขตลาดกระบัง ตรวจสอบแผงจำหน่ายสินค้า 20 แผง พบแรงงานต่างด้าวสัญชาติเมียนมา เพศชาย 6 คน ในจำนวนนี้ 5 คน มีใบอนุญาตทำงานถูกต้อง และพบ 1 ราย ไม่มีใบอนุญาตทำงาน โดยทำงานจัดของ ยกของภายในแผงจำหน่ายอาหารสดและผักสด เจ้าหน้าที่จึงควบคุมตัวส่งพนักงานสอบสวนสถานีตำรวจนครบาลฉลองกรุง เพื่อดำเนินคดีตามกฎหมาย และไซต์งานก่อสร้างหมู่บ้านจัดสรร ถนนฉลองกรุง แขวงลำปลาทิว เขตลาดกระบัง พบแรงงานต่างด้าวสัญชาติเมียนมา 84 คน ซึ่งทั้งหมดมีเอกสารการอนุญาตให้อยู่ในราชอาณาจักรและใบอนุญาตทำงานถูกต้อง
นายสมชาย กล่าวย้ำว่า คนต่างด้าวที่ทำงานโดยไม่มีใบอนุญาตทำงาน หรือทำงานนอกเหนือจากสิทธิที่ทำได้ มีโทษปรับตั้งแต่ 5,000 – 50,000 บาท และจะถูกส่งกลับประเทศต้นทาง รวมถึงห้ามขอใบอนุญาตทำงานเป็นเวลา 2 ปี นับตั้งแต่วันที่ได้รับโทษ ขณะที่นายจ้าง/สถานประกอบการที่รับคนต่างด้าวที่ไม่มีใบอนุญาตทำงานเข้าทำงาน หรือให้คนต่างด้าวทำงานนอกเหนือจากที่มีสิทธิ มีโทษปรับตั้งแต่ 10,000 – 100,000 บาท ต่อคนต่างด้าวที่จ้างหนึ่งคน หากกระทำผิดซ้ำต้องระวางโทษจำคุกไม่เกิน 1 ปี หรือปรับตั้งแต่ 50,000 – 200,000 บาท ต่อคนต่างด้าวที่จ้างหนึ่งคน และห้ามจ้างคนต่างด้าวทำงานเป็นเวลา 3 ปี
“กรมการจัดหางานขอความร่วมมือจากสถานประกอบการปฏิบัติตามกฎหมายอย่างเคร่งครัดเพื่อรักษาสิทธิแรงงานไทย และสร้างระบบการจ้างงานที่มีมาตรฐาน หากประชาชนพบเห็นการจ้างแรงงานต่างชาติโดยผิดกฎหมาย สามารถแจ้งเบาะแสได้ที่ กองทะเบียนจัดหางานกลางและคุ้มครองคนหางาน โทร. 02 354 1729 หรือที่สำนักงานจัดหางานกรุงเทพมหานครพื้นที่ 1-10 และสำนักงานจัดหางานจังหวัดทุกจังหวัด หรือสายด่วนกระทรวงแรงงาน โทร. 1506 กด 2 หรือสายด่วนกรมการจัดหางาน 1694” นายสมชาย กล่าวทิ้งท้าย

ที่มา : https://www.thaigov.go.th/news/contents/details/97312