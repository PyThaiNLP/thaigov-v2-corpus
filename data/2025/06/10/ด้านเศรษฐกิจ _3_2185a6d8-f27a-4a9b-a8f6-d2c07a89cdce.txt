รัฐบาลไทย-ข่าวทำเนียบรัฐบาล-ร่างพระราชบัญญัติหลักทรัพย์และตลาดหลักทรัพย์ (ฉบับที่ ..) พ.ศ. .... (หลักทรัพย์อิเล็กทรอนิกส์)


วันอังคารที่ 10 มิถุนายน 2568
10/06/2568
พิมพ์
ร่างพระราชบัญญัติหลักทรัพย์และตลาดหลักทรัพย์ (ฉบับที่ ..) พ.ศ. .... (หลักทรัพย์อิเล็กทรอนิกส์)
คณะรัฐมนตรีได้มีมติเมื่อวันที่ 10 มิถุนายน 2568 เห็นชอบร่างพระราชบัญญัติหลักทรัพย์และตลาดหลักทรัพย์ (ฉบับที่ ..) พ.ศ. .... (หลักทรัพย์อิเล็กทรอนิกส์) (ร่างพระราชบัญญัติฯ) ที่ได้ผ่านการตรวจพิจารณาของสำนักงานคณะกรรมการกฤษฎีกา (สคก.) แล้ว
นายพรชัย ฐีระเวช ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยว่า คณะรัฐมนตรีได้มีมติเมื่อวันที่ 10 มิถุนายน 2568 เห็นชอบร่างพระราชบัญญัติหลักทรัพย์และตลาดหลักทรัพย์ (ฉบับที่ ..) พ.ศ. .... (หลักทรัพย์อิเล็กทรอนิกส์) (ร่างพระราชบัญญัติฯ) ที่ได้ผ่านการตรวจพิจารณาของสำนักงานคณะกรรมการกฤษฎีกา (สคก.) แล้ว โดยสาระสำคัญของร่างพระราชบัญญัติฯ เป็นการปรับปรุงบทบัญญัติเกี่ยวกับการออกหลักทรัพย์อิเล็กทรอนิกส์ซึ่งมีลักษณะแตกต่างจากหลักทรัพย์ที่เป็นใบตราสารทั่วไปให้ชัดเจนและเหมาะสมยิ่งขึ้น เพื่อรองรับกระบวนการออกหลักทรัพย์อิเล็กทรอนิกส์และการทำธุรกรรมต่าง ๆ ที่จะอยู่ในระบบอิเล็กทรอนิกส์ทั้งหมดตลอดอายุของหลักทรัพย์อิเล็กทรอนิกส์นั้น เช่น สถานะของหลักทรัพย์อิเล็กทรอนิกส์ การควบคุมกำกับดูแล กระบวนการออกหลักทรัพย์อิเล็กทรอนิกส์ การทำธุรกรรมเกี่ยวกับหลักทรัพย์อิเล็กทรอนิกส์ ผลผูกพันของหลักทรัพย์อิเล็กทรอนิกส์ การเปลี่ยนระบบหลักทรัพย์ในรูปแบบใบตราสารให้เป็นหลักทรัพย์อิเล็กทรอนิกส์ เป็นต้น รวมทั้งเพิ่มเติมบทกำหนดโทษเพื่อให้การบังคับใช้กฎหมายสามารถบรรลุตามวัตถุประสงค์
ร่างพระราชบัญญัติฯ เป็นการปรับปรุงกฎหมายให้ทันสมัยเพื่อรองรับการนำเทคโนโลยีมาใช้เพื่ออำนวยความสะดวกแก่ประชาชน และเพิ่มขีดความสามารถด้านตลาดทุนของประเทศ สำหรับการดำเนินการในขั้นตอนถัดไป จะมีการนำร่างพระราชบัญญัติฯ เข้าสู่กระบวนการพิจารณาตามขั้นตอนทางกฎหมายเพื่อให้มีผลใช้บังคับต่อไป
กองนโยบายการออมและการลงทุน สำนักงานเศรษฐกิจการคลัง
โทร. 02 273 9020 ต่อ 3646

ที่มา : https://www.thaigov.go.th/news/contents/details/97311