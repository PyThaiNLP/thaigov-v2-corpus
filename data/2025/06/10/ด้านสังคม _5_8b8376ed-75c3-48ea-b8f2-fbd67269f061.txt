รัฐบาลไทย-ข่าวทำเนียบรัฐบาล-รพ.ชุมพรเขตรอุดมศักดิ์ พัฒนารูปแบบ “GPO in the hospital” ให้องค์การเภสัชกรรมร่วมบริหารจัดการคลังยาของ รพ. ลดมูลค่าสำรองยาได้เกือบ 10 ล้านบาท


วันอังคารที่ 10 มิถุนายน 2568
รพ.ชุมพรเขตรอุดมศักดิ์ พัฒนารูปแบบ “GPO in the hospital” ให้องค์การเภสัชกรรมร่วมบริหารจัดการคลังยาของ รพ. ลดมูลค่าสำรองยาได้เกือบ 10 ล้านบาท
ปลัดกระทรวงสาธารณสุข เผย โรงพยาบาลชุมพรเขตรอุดมศักดิ์ จังหวัดชุมพร มีการพัฒนารูปแบบการบริหารจัดการคลังยาและเวชภัณฑ์ “GPO in the hospital” ให้องค์การเภสัชกรรม ซึ่งมีความเชี่ยวชาญร่วมบริหารคลังยาและเวชภัณฑ์ของโรงพยาบาล
ช่วยให้ไม่ต้องรอสินค้านาน ไม่มีรายการยาหมดอายุ ลดการสต็อกยา และลดมูลค่าคงคลังตั้งแต่เริ่มดำเนินการในปี 2567 - ปัจจุบัน ได้รวมเกือบ 10 ล้านบาท เตรียมสรุปผลพร้อมปรับปรุงแนวทางเพื่อขยายใช้ครอบคลุมโรงพยาบาลทุกแห่งในจังหวัดชุมพร และเป็นศูนย์กลางคลังยาของเขตภาคใต้ตอนบนในระยะต่อไป
นพ.โอภาส การย์กวินพงศ์ ปลัดกระทรวงสาธารณสุข เปิดเผยว่า โรงพยาบาลชุมพรเขตรอุดมศักดิ์ จ.ชุมพร มีการพัฒนารูปแบบใหม่ในการบริหารจัดการคลังยาในโรงพยาบาล โดยทำบันทึกความร่วมมือ (MOU)กับองค์การเภสัชกรรม ในการดำเนินการจัดกิจกรรมการเรียนรู้การบริหารจัดการคลังยาและเวชภัณฑ์ในโรงพยาบาล หรือ “GPO in the hospital” โดยให้องค์การเภสัชกรรมซึ่งมีความเชี่ยวชาญในการจัดการคลังยาและเวชภัณฑ์เข้ามามีส่วนร่วมในการบริหารงาน ทำให้โรงพยาบาลลดการสต็อกยาคงคลังจาก 1.5 เดือน เป็นสต็อกหน้างานพร้อมใช้  คือสั่งซื้อยาทุก 7 วัน คิดเป็นมูลค่าสต็อกยาคงคลังที่ลดได้ในปีงบประมาณ 2567 (21 มีนาคม - 30 กันยายน 2567) จำนวน 3,553,465.99 บาท ส่วนปีงบประมาณ 2568 ตั้งแต่ 1 ตุลาคม 2567 - 31 พฤษภาคม 2568 ลดมูลค่าสต็อกยาคงคลังได้ 6,241,867.12 บาท และจำนวนยาคงคลังยังเป็นปัจจุบัน สินค้าหมุนเวียนเร็วทำให้ไม่มีรายการยาหมดอายุ ระยะเวลารอคอยสินค้าลดลงจากเดิม 7-14 วัน เหลือเพียง 1-2 วัน ซึ่งหลังจากครบระยะดำเนินการ จะให้มีการสรุปผลพร้อมปรับปรุงแนวทางเพื่อขยายใช้ครอบคลุมต่อไป
ด้าน พญ.ปัทมพันธ์ อนันตาพงศ์ ผู้อำนวยการโรงพยาบาลชุมพรเขตรอุดมศักดิ์ กล่าวเสริมว่า โรงพยาบาลมีคลังยาทั้งหมด 857 รายการ เริ่มดำเนินการ “GPO in the hospital” เฟสที่ 1 ช่วง 18 มีนาคม 2567 - 31 มีนาคม 2568 มีรายการยานำร่องทั้งที่ผลิตโดยองค์การเภสัชกรรมและบริษัทอื่น 16% ขณะนี้อยู่ในเฟสที่ 2 ซึ่งจะสิ้นสุด 31 ธันวาคม 2568 ได้ขยายรายการที่องค์การเภสัชกรรมบริหารคลังเพิ่มเป็น 34% ส่วนเฟสที่ 3 ตั้งแต่ 1 มกราคม -30 กันยายน 2569 จะขยายรายการเป็น 88% ทั้งนี้ เตรียมขยายความร่วมมือ GPO in the hospital กับโรงพยาบาลชุมชนทุกแห่งในจังหวัดชุมพรและใกล้เคียง เช่น โรงพยาบาลระนอง เพื่อเพิ่มปริมาณยาที่องค์การเภสัชกรรมบริหารจัดการ ทำให้มีอำนาจในการต่อรองกับบริษัทยาคู่ค้ามากขึ้น ซึ่งจะเป็นประโยชน์ในการบริหารยาในภาพรวมของจังหวัด โดยคาดหวังว่าโรงพยาบาลชุมพรจะเป็นต้นแบบที่ดีและนำไปสู่รูปแบบใหม่ในการบริหารจัดการคลังยาและเวชภัณฑ์โดยหน่วยงานภายนอกที่มีความเชี่ยวชาญ (outsourced   pharmacy) 100% ทั้งด้านบริหารจัดการยาและบริหารจัดการคน ทำให้มีเภสัชกรดูแลการใช้ยาของผู้ป่วยนอกและผู้ป่วยในได้อย่างมีประสิทธิภาพมากขึ้น
นอกจากนี้ โรงพยาบาลยังพัฒนาระบบบริหารและจัดยาอัตโนมัติแบบครบวงจร หรือหุ่นยนต์จัดยา สำหรับผู้ป่วยนอก ซึ่งจะลดระยะเวลารอคอยยาจาก 40 นาที เหลือเพียง  15 นาที ลดการสำรองยา สามารถตรวจสอบสถานะยาได้แบบ real time ลดความคลาดเคลื่อนในการจัดยา ตรวจสอบและจ่ายยา เพิ่มประสิทธิภาพในการควบคุมยาเสพติด และลดการใช้กำลังคน ทำให้เภสัชกรมีเวลาในการดูแลให้คำแนะนำด้านยาแก่ผู้รับบริการมากขึ้นด้วย
***************************************** 10 มิถุนายน 2568

ที่มา : https://www.thaigov.go.th/news/contents/details/97336