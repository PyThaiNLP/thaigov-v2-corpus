รัฐบาลไทย-ข่าวทำเนียบรัฐบาล-มหาดไทยประชุมผู้ว่าฯ กลุ่มจังหวัดภาคเหนือตอนล่าง 1 เตรียมข้อมูลประชุม ครม. ครั้งที่ 3 จังหวัดพิษณุโลก เดินหน้าพัฒนาพื้นที่ฐานเศรษฐกิจมูลค่าสูง (High-value Economy) อย่างเป็นรูปธรรม


วันอังคารที่ 10 มิถุนายน 2568
10/06/2568
พิมพ์
มหาดไทยประชุมผู้ว่าฯ กลุ่มจังหวัดภาคเหนือตอนล่าง 1 เตรียมข้อมูลประชุม ครม. ครั้งที่ 3 จังหวัดพิษณุโลก เดินหน้าพัฒนาพื้นที่ฐานเศรษฐกิจมูลค่าสูง (High-value Economy) อย่างเป็นรูปธรรม
มหาดไทยประชุมผู้ว่าฯ กลุ่มจังหวัดภาคเหนือตอนล่าง 1 เตรียมข้อมูลประชุม ครม. ครั้งที่ 3 จังหวัดพิษณุโลก เดินหน้าพัฒนาพื้นที่ฐานเศรษฐกิจมูลค่าสูง (High-value Economy) อย่างเป็นรูปธรรม
เมื่อวานนี้ (9 มิ.ย. 68) เวลา 13.30 น. นายเชษฐา โมสิกรัตน์ รองปลัดกระทรวงมหาดไทย ในฐานะกำกับดูแล ตรวจสอบ เร่งรัด เกี่ยวกับการปฏิบัติราชการในหน้าที่ของกระทรวงมหาดไทยพื้นที่ภาคเหนือ เป็นประธานการประชุมเตรียมข้อเสนอประเด็นและวาระการพัฒนากลุ่มจังหวัดภาคเหนือตอนล่าง 1 (จังหวัดพิษณุโลก ตาก เพชรบูรณ์ สุโขทัย และจังหวัดอุตรดิตถ์) ณ ห้องประชุมดำรงธรรม ชั้น 2 อาคารศาลาว่าการกระทรวงมหาดไทย และผ่านสื่ออิเล็กทรอนิกส์ โดยมี นายณรงค์ จีนอ่ำ ผู้ตรวจราชการกระทรวงมหาดไทย ผู้บริหารระดับกรมในสังกัดกระทรวงมหาดไทย ผู้ว่าราชการจังหวัดกลุ่มจังหวัดภาคเหนือตอนล่าง 1 หัวหน้าส่วนราชการ และหัวหน้าหน่วยงานภาครัฐและภาคเอกชนที่เกี่ยวข้อง ร่วมประชุม
กระทรวงมหาดไทยกำหนดเตรียมความพร้อมสำหรับการประชุมคณะรัฐมนตรีอย่างเป็นทางการนอกสถานที่ ครั้งที่ 3/2568 ณ จังหวัดพิษณุโลก ซึ่งได้รับมอบหมายภารกิจร่วมกับสำนักงานสภาพัฒนาการเศรษฐกิจและสังคมแห่งชาติ สำนักเลขาธิการคณะรัฐมนตรี และสำนักงบประมาณ ดำเนินการจัดการประชุมบูรณาการพัฒนากลุ่มจังหวัดภาคเหนือตอนล่าง 1 เพื่อเสนอประเด็นและวาระการพัฒนากลุ่มจังหวัดต่อที่ประชุมคณะรัฐมนตรีอย่างเป็นทางการ ณ จังหวัดพิษณุโลก
การประชุมในครั้งนี้เป็นการรับฟังร่างข้อเสนอประเด็นและวาระการพัฒนาของกลุ่มจังหวัดฯ และจังหวัด เพื่อร่วมกันพิจารณาให้ความเห็น/ข้อเสนอแนะในการปรับปรุงข้อเสนอโครงการให้มีความสมบูรณ์ยิ่งขึ้น โดยภายหลังจากที่กลุ่มจังหวัดและจังหวัดได้นำเสนอประเด็นข้อเสนอโครงการแล้ว หน่วยงานที่เกี่ยวข้องได้ร่วมกันให้ความเห็นหรือข้อเสนอแนะต่อร่างข้อเสนอโครงการฯ ดังกล่าว เพื่อปรับปรุงให้มีความสมบูรณ์และมีความพร้อมสำหรับเสนอต่อนายสุริยะ จึงรุ่งเรืองกิจ รองนายกรัฐมนตรี ในการประชุมบูรณาการพัฒนากลุ่มจังหวัดภาคเหนือตอนล่าง 1 ต่อไป
การประชุมในวันนี้ นายทวี เสริมภักดีกุล ผู้ว่าราชการจังหวัดพิษณุโลกในฐานะหัวหน้ากลุ่มจังหวัดภาคเหนือตอนล่าง 1 พร้อมด้วยนายชูชีพ พงษ์ไชย ผู้ว่าราชการจังหวัดตาก นายศรัณยู มีทองคำ ผู้ว่าราชการจังหวัดเพชรบูรณ์ นายพฤทธิ์ ศิริโกศล ผู้ว่าราชการจังหวัดสุโขทัย และนายศิริวัฒน์ บุปผาเจริญ ผู้ว่าราชการจังหวัดอุตรดิตถ์ ได้นำเสนอการพัฒนาพื้นที่ในประเด็นการพัฒนา “ฐานเศรษฐกิจมูลค่าสูง” (High-value Economy) ตามแนวทางของสำนักงานสภาพัฒนาการเศรษฐกิจและสังคมแห่งชาติ โดยมีประเด็นสำคัญ 4 ด้าน ได้แก่ 1. ส่งเสริมการท่องเที่ยวคุณภาพสูง (High-quality Tourism) 2. ยกระดับเกษตรมูลค่าสูง (High-value Agriculture) 3. พัฒนาการค้าและโลจิสติกส์ที่ทันสมัยมีประสิทธิภาพ (Modern and Efficient Trade & Logistics) 4. บูรณาการบริหารจัดการน้ำ (Water Resources Management) ซึ่งที่ประชุมได้ร่วมพิจารณาการดำเนินโครงการโดยคำนึงถึงความสอดคล้องกับแนวทางการพัฒนาที่กำหนด อีกทั้งต้องมีลักษณะที่มีความพร้อมในการดำเนินการได้ทันที โดยมุ่งให้เกิดผลประโยชน์ต่อพื้นที่อย่างเป็นรูปธรรม

ที่มา : https://www.thaigov.go.th/news/contents/details/97314