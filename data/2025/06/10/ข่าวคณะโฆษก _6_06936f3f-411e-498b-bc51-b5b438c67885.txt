รัฐบาลไทย-ข่าวทำเนียบรัฐบาล-ครม.เห็นชอบให้การรถไฟแห่งประเทศไทยปรับเพิ่มเงินสวัสดิการพิเศษให้แก่เจ้าหน้าที่ผู้ปฏิบัติงานในพื้นที่เสี่ยงภัยจังหวัดชายแดนภาคใต้


วันอังคารที่ 10 มิถุนายน 2568
10/06/2568
พิมพ์
ครม.เห็นชอบให้การรถไฟแห่งประเทศไทยปรับเพิ่มเงินสวัสดิการพิเศษให้แก่เจ้าหน้าที่ผู้ปฏิบัติงานในพื้นที่เสี่ยงภัยจังหวัดชายแดนภาคใต้
และการจ่ายเงินสวัสดิการพิเศษเพิ่มเติมให้กับผู้ปฏิบัติงานที่มีสำนักงานอยู่นอกพื้นที่เสี่ยงภัย แต่เข้าไปปฏิบัติงานในพื้นที่เสี่ยงภัยจังหวัดชายแดนภาคใต้
วันนี้ (10 มิถุนายน 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า คณะรัฐมนตรีมีมติเห็นชอบให้การรถไฟแห่งประเทศไทย (รฟท.) ปรับเพิ่มเงินสวัสดิการพิเศษให้แก่เจ้าหน้าที่ผู้ปฏิบัติงานในพื้นที่เสี่ยงภัยจังหวัดชายแดนภาคใต้ และการจ่ายเงินสวัสดิการพิเศษเพิ่มเติมให้กับผู้ปฏิบัติงานที่มีสำนักงานอยู่นอกพื้นที่เสี่ยงภัย แต่เข้าไปปฏิบัติงานในพื้นที่เสี่ยงภัยจังหวัดชายแดนภาคใต้ ตามที่กระทรวงคมนาคม (คค.) เสนอ
นายอนุกูล กล่าวว่า ปัจจุบันการรถไฟแห่งประเทศไทย (รฟท.) จ่ายเงินสวัสดิการพิเศษให้กับผู้ปฏิบัติงานที่ปฏิบัติงานประจำสำนักงานในพื้นที่พิเศษ (จังหวัดปัตตานี ยะลา นราธิวาส และ 5 อำเภอในจังหวัดสงขลา) ในอัตรา 2,500 บาท ต่อคนต่อเดือน ตั้งแต่ปี 2551 เป็นต้นมา ซึ่งไม่ครอบคลุมถึงกลุ่มผู้ปฏิบัติงานที่มีที่ตั้งของสำนักงานอยู่นอกพื้นที่พิเศษ แต่มีลักษณะงานจำเป็นต้องเข้าไปปฏิบัติงานในพื้นที่พิเศษ ประกอบกับสถานการณ์ปัจจุบันยังคงมีเหตุการณ์ความไม่สงบที่เกิดขึ้นในเขตพื้นที่จังหวัดชายแดนภาคใต้อยู่เป็นประจำ โดยเฉพาะในเขตพื้นที่พิเศษ ส่งผลให้ผู้ปฏิบัติงานของ รฟท. ตกเป็นเป้าหมายของกลุ่มผู้ก่อความไม่สงบในพื้นที่ อีกทั้งในปัจจุบันมีภาวะเศรษฐกิจตกต่ำและค่าครองชีพสูง รฟท. จึงเห็นควรปรับปรุงค่าเสี่ยงภัยในอัตราใหม่และจ่ายค่าเสี่ยงภัยเพิ่มเติมให้แก่กลุ่มผู้ปฏิบัติงานที่มีสำนักงานอยู่นอกพื้นที่พิเศษแต่มีลักษณะงานต้องเข้าไปปฏิบัติงานในพื้นที่พิเศษ เพื่อเป็นการสร้างแรงจูงใจให้แก่ผู้ปฏิบัติงานในการเข้าปฏิบัติหน้าที่ในพื้นที่พิเศษ ดังนี้
1.ผู้ปฏิบัติงานประจำในพื้นที่พิเศษ จำนวน 219 คน อัตราเดิม 2,500 บาทต่อคนต่อเดือน อัตราใหม่ 3,500 บาทต่อคนต่อเดือน กรณีปฏิบัติงานในพื้นที่ไม่เต็มเดือน หากมีระยะเวลาตั้งแต่ 15 วันขึ้นไป ให้มีสิทธิได้รับเงินสวัสดิการพิเศษในอัตรา 3,500 บาทต่อคนต่อเดือน
2.ผู้ปฏิบัติงานนอกพื้นที่พิเศษ 1) ปฏิบัติงานประจำขบวนรถไฟ จำนวน 115 คน อัตราเดิมไม่จ่าย อัตราใหม่ 233.33 บาท  2) ปฏิบัติงานเข้า – ออกเป็นครั้งคราว จำนวน 165 คน อัตราเดิมไม่จ่าย อัตราใหม่ 233.33 บาทต่อคนต่อวัน
ทั้งนี้ การปรับปรุงการจ่ายเงินสวัสดิการพิเศษในครั้งนี้ จะมีค่าใช้จ่ายเพิ่มขึ้นจากเดิม จำนวน 1,357,768.98 บาทต่อเดือน หรือ 16.29 ล้านบาทต่อปี โดยจะใช้จ่ายจากเงินรายได้ของ รฟท. และให้มีผลตั้งแต่วันที่คณะรัฐมนตรีมีมติให้ความเห็นชอบ
นายอนุกูล กล่าวว่า คณะกรรมการการรถไฟแห่งประเทศไทยและคณะกรรมการแรงงานรัฐวิสาหกิจสัมพันธ์ มีมติเห็นชอบแล้ว และกระทรวงมหาดไทย กระทรวงแรงงาน สำนักงบประมาณ (สงป.) สำนักงาน ก.พ. สำนักงานสภาพัฒนาการเศรษฐกิจและสังคมแห่งชาติ (สศช.) และศูนย์อำนวยการบริหารจังหวัดชายแดนภาคใต้พิจารณาแล้วเห็นชอบ/ไม่ขัดข้อง โดยมีความเห็นเพิ่มเติม เช่น สงป. เห็นว่า รฟท. ควรพิจารณาค่าใช้จ่ายบุคลากรในภาพรวม
โดยคำนึงถึงสถานะการเงิน ผลการดำเนินงานของกิจการ มีการจัดทำแผนการเพิ่มประสิทธิภาพ การดำเนินงานหรือเพิ่มรายได้อย่างต่อเนื่อง เพื่อชดเชยค่าใช้จ่ายที่เพิ่มขึ้นและไม่ก่อให้เกิดภาระแก่ประชาชน ตลอดจนไม่ส่งผลกระทบต่อภาระงบประมาณและฐานะทางการเงินในอนาคต และ สศช. เห็นควรให้ รฟท. กำกับการจ่ายค่าตอบแทนดังกล่าวให้เป็นไปตามความจำเป็นและเหมาะสม พร้อมทั้งกำหนดให้มีระบบควบคุมตรวจสอบเพื่อให้การใช้จ่ายเป็นไปอย่างมีประสิทธิภาพ

ที่มา : https://www.thaigov.go.th/news/contents/details/97323