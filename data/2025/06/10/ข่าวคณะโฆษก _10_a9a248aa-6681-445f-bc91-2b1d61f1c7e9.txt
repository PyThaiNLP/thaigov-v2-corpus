รัฐบาลไทย-ข่าวทำเนียบรัฐบาล-นายกฯ ลงพื้นที่ชายแดน ไทยกัมพูชาที่จุดผ่านแดนถาวรช่องจอม กาบเชิง สุรินทร์ พรุ่งนี้ พบปะประชาชนในพื้นที่ พร้อมรับฟังผลการปฏิบัติงานของกองกำลังสุรนารี ในทุกมิติ


วันอังคารที่ 10 มิถุนายน 2568
10/06/2568
พิมพ์
นายกฯ ลงพื้นที่ชายแดน ไทยกัมพูชาที่จุดผ่านแดนถาวรช่องจอม กาบเชิง สุรินทร์ พรุ่งนี้ พบปะประชาชนในพื้นที่ พร้อมรับฟังผลการปฏิบัติงานของกองกำลังสุรนารี ในทุกมิติ
นายกฯ ลงพื้นที่ชายแดน ไทยกัมพูชาที่จุดผ่านแดนถาวรช่องจอม กาบเชิง สุรินทร์ พรุ่งนี้ พบปะประชาชนในพื้นที่ พร้อมรับฟังผลการปฏิบัติงานของกองกำลังสุรนารี ในทุกมิติ
วันนี้ (10 มิ.ย. 68) เวลา 15.45 น. นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า พรุ่งนี้ (11 มิถุนายน 2568) นางสาวแพทองธาร ชินวัตร นายกรัฐมนตรีพร้อมคณะจะเดินทาง ไปตรวจเยี่ยมให้กำลังใจเจ้าหน้าที่ ที่ปฏิบัติงานที่อำเภอกาบเชิง จังหวัดสุรินทร์ โดยในช่วงเช้าจะเดินทางไปที่สนามบินบุรีรัมย์ อำเภอสตึก จากนั้น เดินทางต่อโดยรถยนต์ไปยังห้องประชุม ที่ว่าการอำเภอกาบเชิง จังหวัดสุรินทร์ โดยนายกรัฐมนตรี จะเป็นประธานการประชุมในประเด็นเรื่องความมั่นคง รวมถึงมาตรการในการสนับสนุนและช่วยเหลือประชาชนในพื้นที่ 7 จังหวัดชายแดน ไทยกัมพูชา
โดยนายกรัฐมนตรีจะตรวจเยี่ยมและมอบสิ่งของบำรุงขวัญและกำลังใจให้แก่กำลังพล กองกำลังสุรนารี อำเภอกาบเชิง  และร่วมรับประทานอาหารกลางวันกับกำลังพล จากนั้น นายกรัฐมนตรีพร้อมคณะ จะออกเดินทางต่อไปยังจุดผ่านแดนถาวร ช่องจอม อำเภอกาบเชิง จังหวัดสุรินทร์ เพื่อพบปะประชาชนในพื้นที่ และพูดคุยถึงสถานการณ์ปัจจุบันหลังจากสถานการณ์ชายแดนเริ่มคลี่คลายดีขึ้น
“การลงพื้นที่ของนายกรัฐมนตรีและคณะครั้งนี้ นายกรัฐมนตรีให้ความสำคัญต่อความปลอดภัยของพี่น้องประชาชนในพื้นที่   พร้อมทั้งให้กำลังใจเจ้าหน้าที่ที่ปฏิบัติงาน รวมทั้งรับฟังข้อมูลสถานการณ์โดยตรง เพื่อให้ได้ทราบข้อมูลข้อเท็จจริงนำไปแก้ไขปัญหาและพร้อมให้การช่วยเหลือต่อไป ทั้งนี้ นายกรัฐมนตรีเน้นย้ำมาโดยตลอดเรื่องสันติวิธี ไม่ต้องการให้เกิดการสูญเสียชีวิต และไม่ต้องการให้ประชาชนได้รับผลกระทบแต่จะไม่ยอมให้ใครรุกล้ำอธิปไตย” นายจิรายุ กล่าว

ที่มา : https://www.thaigov.go.th/news/contents/details/97330