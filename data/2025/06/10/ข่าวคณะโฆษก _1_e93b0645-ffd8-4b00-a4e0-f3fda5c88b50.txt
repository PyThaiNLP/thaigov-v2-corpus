รัฐบาลไทย-ข่าวทำเนียบรัฐบาล- รอง นรม.และ รมว. กห.  รมว. กต.  รมช. กลาโหม รายงาน ครม. ระบุ   สถาณการณ์ชายแดนดีขึ้น กัมพูชา กลบ “คูเลต” สนามเพลาะพร้อมปรับกำลัง กลับที่ตั้งเดิมเหมือนปีที่แล้ว 


วันอังคารที่ 10 มิถุนายน 2568
10/06/2568
พิมพ์
รอง นรม.และ รมว. กห.  รมว. กต.  รมช. กลาโหม รายงาน ครม. ระบุ   สถาณการณ์ชายแดนดีขึ้น กัมพูชา กลบ “คูเลต” สนามเพลาะพร้อมปรับกำลัง กลับที่ตั้งเดิมเหมือนปีที่แล้ว
รอง นรม.และ รมว. กห.  รมว. กต.  รมช. กลาโหม รายงาน ครม. ระบุ สถาณการณ์ชายแดนดีขึ้น กัมพูชา กลบ “คูเลต” สนามเพลาะพร้อมปรับกำลัง กลับที่ตั้งเดิมเหมือนปีที่แล้ว ย้ำ 14 มิ.ย. นี้ คุย JBC ต่อ พร้อมยืนยันประเทศไทยไม่รับเขตอำนาจศาลโลก
วันนี้ (10 มิถุนายน 2568)  นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า ในการประชุมคณะรัฐมนตรี วันนี้ นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหมและพลเอกณัฐพล นาคพาณิชย์ รัฐมนตรีช่วยว่าการกระทรวงกลาโหม นายมาริษ เสงี่ยมพงษ์ รัฐมนตรีว่าการกระทรวงการต่างประเทศ ได้รายงานต่อนายกรัฐมนตรี และคณะรัฐมนตรีว่า
การแก้ไขปัญาชายแดน ไทย-กัมพูชา นับตั้งแต่วันที่ 29 พฤษภาคม ที่ผ่านมา ได้ดำเนินการมาอย่างต่อเนื่อง ซึ่งบางเรื่องไม่สามารถเปิดเผยได้ในทุกขั้นตอนของการเจรจา แต่รัฐบาลได้ยึดประโยชน์และความปลอดภัยของประชาชนและประเทศเป็นหลัก
ทั้งนี้ ผลการดำเนินการของกระทรวงกลาโหม และกระทรวงการต่างประเทศ  ในการเจรจาซึ่งขณะนี้ได้ดำเนินการให้พื้นที่ ช่องบก จังหวัดอุบลราชธานี กลับไปอยู่ในสภาพเดิมเหมือนเช่นเมื่อปี 2567 โดยรัฐบาลกัมพูชาได้ดำเนินการตามการเจรจาของรัฐบาลไทยเป็นที่เรียบร้อย
โดยได้กลบคืน“คูเลต”(แนวสนามเพลาะ) คืนสู่สภาพเดิมและปรับกำลังกลับไปอยู่ในที่ตั้งเดิม ตามข้อตกลง MOU 43 ทั้งนี้ รัฐบาล พร้อมร่วมประชุม คณะกรรมาธิการเขตแดนร่วมไทย – กัมพูชา (Joint Boundary Commission – JBC) ในวันเสาร์ที่ 14 มิถุนายน นี้
นายจิรายุ กล่าวต่อไป ว่าพลเอกณัฐพล นาคพาณิชย์ รัฐมนตรีช่วยว่าการกระทรวงกลาโหมยืนยัน ว่าประเทศไทยยืนยันไม่รับเขตอำนาจของศาลยุติธรรมระหว่างประเทศ( ICJ ) หรือศาลโลก ส่วนการแก้ไขปัญหาชายแดนได้เสนอให้ ไม่มีการปิดด่านถาวร โดยเน้นหลักการ เรื่องความปลอดภัยของประชาชนเป็นหลัก  โดยได้ลำดับความสำคัญ เช่น การจำกัดคนเข้า-ออก จำกัดเวลาปิด   การปิดบางจุด หรือปิดตลอดแนว ตามสถานการณ์ความเหมาะสม โดยมีเป้าหมายสำคัญให้ประชาชนได้รับความปลอดภัย
นายจิรายุ กล่าวต่อไป ว่า  นายกรัฐมนตรีมีข้อสั่งการต่อว่า ในการจัดทำโครงการต่างๆ และการพิจารณางบประมาณขณะนี้ ซึ่งมีการพิจารณางบประมาณที่สำคัญ ในหลายส่วน  ทั้งนี้ สภาผู้แทนราษฎร ซึ่งได้มีมติรับหลักการวาระ 1 ร่าง พ.ร.บ. งบประมาณรายจ่ายประจำปี  2569  วงเงิน 3.78 ล้านล้านบาท ไปแล้ว เมื่อวันที่ 31 พฤษภาคม 2568 และขณะนี้อยู่ระหว่างการพิจารณาของกรรมาธิการ
ทั้งนี้ ในส่วนของงบกลางปี 2568 สำหรับกระตุ้นเศรษฐกิจภายใต้กรอบวงเงิน 157,000  ล้านบาท ที่ขณะนี้อยู่ระหว่างการพิจารณาของคณะอนุกรรมการกลั่นกรองโครงการ รวมถึงงบกลางต่าง ๆ ที่แต่ละกระทรวงได้เสนอมา และอยู่ระหว่างการพิจารณาของสำนักงบประมาณนั้น นายกรัฐมนตรีได้กำชับให้ทุกกระทรวง มีการพิจารณางบประมาณและโครงการที่เสนอของบประมาณด้วยความละเอียดรอบคอบ ตลอดจนผ่านการพิจารณาและกลั่นกรองอย่างถี่ถ้วน จากสำนักงบประมาณและทุกหน่วยงานที่เกี่ยวข้องเพื่อให้เป็นไปตามกรอบของกฎหมาย โดยเฉพาะอย่างยิ่งมาตรา 144 ของรัฐธรรมนูญที่บัญญัติไว้ว่า  "การกระทำด้วยประการใด ๆ ที่ มีผลให้สมาชิกสภาผู้แทนราษฎร สมาชิกวุฒิสภา หรือกรรมาธิการ มีส่วนไม่ว่าโดยทางตรงหรือทางอ้อมในการใช้งบประมาณรายจ่าย จะกระทำมิได้“  ทั้งนี้ เพื่อให้โครงการต่าง ๆ ที่ผ่านการอนุมัติของ ครม. เป็นไปด้วยความรอบคอบ ถูกต้อง และสอดคล้องกับข้อกฎหมาย

ที่มา : https://www.thaigov.go.th/news/contents/details/97307