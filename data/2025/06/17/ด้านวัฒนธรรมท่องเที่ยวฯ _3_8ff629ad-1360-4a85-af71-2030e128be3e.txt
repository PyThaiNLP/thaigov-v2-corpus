รัฐบาลไทย-ข่าวทำเนียบรัฐบาล-​ศน. ประกาศผลประกวดบรรยายธรรมระดับประเทศ ๒๔ เยาวชนคนเก่ง รับโล่พระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี


วันอังคารที่ 17 มิถุนายน 2568
​ศน. ประกาศผลประกวดบรรยายธรรมระดับประเทศ ๒๔ เยาวชนคนเก่ง รับโล่พระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี
​ศน. ประกาศผลประกวดบรรยายธรรมระดับประเทศ ๒๔ เยาวชนคนเก่ง รับโล่พระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี
ศน. ประกาศผลประกวดบรรยายธรรมระดับประเทศ ๒๔ เยาวชนคนเก่ง รับโล่พระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี
กระทรวงวัฒนธรรม โดยกรมการศาสนา ประกวดบรรยายธรรม คัดสุดยอดเยาวชน ๒๔ คนจากทั่วประเทศ เพื่อเข้ารับรางวัลโล่พระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เมื่อวันที่ ๑๔ - ๑๕มิถุนายน ๒๕๖๘ (ที่ผ่านมา) ณ วัดเวฬุวนาราม (ไผ่เขียว) เขตดอนเมือง กรุงเทพฯ
นายชัยพล สุขเอี่ยม อธิบดีกรมการศาสนา กล่าวว่า โครงการประกวดบรรยายธรรมนี้มุ่งส่งเสริมให้เด็กและเยาวชนได้ใช้ความสามารถและความคิดสร้างสรรค์ในการนำเสนอพระธรรมคำสอน เพื่อปลูกฝังคุณธรรม จริยธรรม และความเป็นคนดี โดยมีหัวข้อ “ส่งเสริมพระพุทธศาสนาและคุณธรรม ๕ ประการ "วินัย พอเพียง สุจริต จิตอาสา กตัญญู”  โดยกรมการศาสนาได้คัดเลือกผู้ชนะในระดับจังหวัดกรุงเทพฯ และคณะสงฆ์ เพื่อเข้าแข่งขันต่อในระดับประเทศ โดยมีเด็กและเยาวชนเข้ารอบทั้งหมด ๑๕๒ คน แบ่งเป็น ระดับประถมศึกษาตอนต้น ๓๘ คน, ตอนปลาย ๓๘ คน, มัธยมศึกษาตอนต้น ๓๘ คน และ มัธยมศึกษาตอนปลาย ๓๘ คนในรอบสุดท้าย ซึ่งผลการประกวดในครั้งนี้ โรงเรียนที่ได้รางวัลชนะเลิศ ระดับประถมศึกษาตอนต้น (ป.๑ – ป.๓) ได้แก่ เด็กหญิงจุฬาลักษณ์ อ่องศิริกุล โรงเรียนเผดิมศึกษา กรุงเทพมหานคร และรองชนะเลิศ อันดับ ๑ เด็กหญิงภัทรภร วงษ์จันทร์  โรงเรียนมูลนิธิวัดศรีอุบลรัตนาราม อุบลราชธานี รองชนะเลิศ อันดับ ๒ เด็กหญิงหริญญา บุญชู โรงเรียนเมตตาวิทยา เพชรบูรณ์  ระดับประถมศึกษาตอนปลาย (ป.๔ – ป.๖) เด็กชายศรัณยู วังเย็น โรงเรียนบ้านดอนเขว้า กาญจนบุรี และรองชนะเลิศ อันดับ ๑ เด็กหญิงวันใหม่ รุ่งใส โรงเรียนคลองทวีวัฒนา (ทองท่วมอนุสรณ์) กรุงเทพมหานคร รองชนะเลิศ อันดับ ๒ เด็กหญิงเมฆริกา บุญนาค ศูนย์ศึกษาพระพุทธศาสนาวันอาทิตย์ (ศพอ.) วัดพระปฐมเจดีย์ ราชวรมหาวิหาร นครปฐม โรงเรียนที่ได้รางวัลชนะเลิศ ระดับชั้นมัธยมศึกษาตอนต้น (ม.๑ – ม.๓) ได้แก่ นางสาวนิชนันท์ ทองคำ โรงเรียนพิบูลมังสาหาร จังหวัดอุบลราชธานี  และรางวัลรองชนะเลิศ อันดับ ๑ ได้แก่เด็กหญิงภัณฑิรา ทองอินทร์ โรงเรียนวีรศิลป์ จังหวัดกาญจนบุรี รางวัลรองชนะเลิศ อันดับ ๒ เด็กหญิงพนิตา หงษ์หยก โรงเรียนภูเก็ตวิทยาลัย จังหวัดภูเก็ต โรงเรียนที่ได้รางวัลชนะเลิศ ระดับชั้นมัธยมศึกษาตอนปลาย (ม.๔ – ม.๖) ได้แก่ นางสาววุราภรณ์ แก้วบุญเรือง โรงเรียนนารีนุกูล จังหวัดอุบลราชธานี และรางวัลรองชนะเลิศ อันดับ ๑ นางสาวเขมจิรัศมิ์ ม่วงศรี โรงเรียนตานีวิทยา จังหวัดสุรินทร์ รางวัลรองชนะเลิศ อันดับ ๒ ได้แก่ นางสาวพนิตพิชา สุทันตกุล โรงเรียนเทพบดินทร์วิทยาเชียงใหม่ จังหวัดเชียงใหม่ ซึ่งจะเข้ารับรางวัลโล่พระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี อีกหนึ่งความภูมิใจจากการประกวดบรรยายธรรมในครั้งนี้ คือ ด.ช.ณัฐโชติ มรกฎคันโท หรือน้องกีตาร์ จากโรงเรียนเทศบาลวัดนิโครธาราม จังหวัดพัทลุง ที่โด่งดังจากคลิปบรรยายธรรมใน TikTok ที่มียอดวิวสูงถึง ๑๑ ล้าน โดยกล่าวว่า รู้สึกภูมิใจและดีใจเป็นอย่างมาก ที่ได้มีโอกาสมาแข่งถึงระดับประเทศ ทั้งๆ ที่มีเวลาเตรียมตัวเพียง ๑ เดือน โดยเริ่มจากการฝึกพูดหน้ากระจก แล้วให้คุณครูกับครอบครัวช่วยตรวจสอบอีกครั้ง
ข้อคิดจากกลอน “ไม่ต้องบินให้สูงอย่างใครเขา...” ที่น้องใช้บรรยายธรรม เพื่อสอนให้ใช้ชีวิตด้วยความพอเพียง ไม่แข่งกับคนอื่น แต่แข่งกับตัวเอง เป็นอีกหนึ่งแรงบันดาลใจให้หลายคนนำไปพูดต่อ ถือเป็นความสำเร็จและความภาคภูมิใจอีกครั้ง ที่ได้ส่งต่อข้อคิดและแรงบันดาลใจให้สังคม

ที่มา : https://www.thaigov.go.th/news/contents/details/97561