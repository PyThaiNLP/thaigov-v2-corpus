รัฐบาลไทย-ข่าวทำเนียบรัฐบาล-ผู้แทนการค้าไทยร่วมแสดงวิสัยทัศน์ในเวที EU Green Week พร้อมผลักดันให้ไทยเป็นผู้นำเศรษฐกิจหมุนเวียนในอาเซียน


วันอังคารที่ 17 มิถุนายน 2568
ผู้แทนการค้าไทยร่วมแสดงวิสัยทัศน์ในเวที EU Green Week พร้อมผลักดันให้ไทยเป็นผู้นำเศรษฐกิจหมุนเวียนในอาเซียน
ย้ำความร่วมมือไทย–อียู คือกุญแจสู่การเปลี่ยนผ่านสู่เศรษฐกิจหมุนเวียนและการเติบโตอย่างยั่งยืน
เมื่อวันที่ 3 มิถุนายน 2568 นายวีระพงษ์ ประภา ผู้แทนการค้าไทย ได้รับเชิญเข้าร่วมเป็นหนึ่งในวิทยากรหลักในการเสวนาหัวข้อ “Green Rules, Global Reach: Can the EU Export the Circular Economy in cooperation with international partners” ภายใต้เวที EU Green Week 2025 ซึ่งเป็นเวทีระดับภูมิภาคด้านนโยบายสิ่งแวดล้อมและการพัฒนาอย่างยั่งยืนที่สำคัญที่สุดของสหภาพยุโรป โดยมีผู้แทนจากภาครัฐ ภาคเอกชน องค์การระหว่างประเทศ และนักวิชาการจากทั่วโลกเข้าร่วมงานกว่า 1500 คน
ในช่วงการอภิปราย ผู้แทนการค้าไทยได้กล่าวถึงผลกระทบเชิงบวกของมาตรฐานและกฎระเบียบด้านสิ่งแวดล้อมของสหภาพยุโรปที่สร้างแรงบันดาลใจให้แก่ประเทศไทย โดยเฉพาะการเร่งรัดให้เกิดการเปลี่ยนแปลงเชิงโครงสร้างในภาคเศรษฐกิจไทยไปสู่ระบบที่มีความยั่งยืนมากขึ้น โดยเน้นว่ากฎระเบียบของอียู ไม่เพียงแต่เป็นแรงผลักดัน แต่ได้สร้างความตระหนักรู้และจุดประกายให้เกิดการพูดคุยเชิงนโยบายในประเทศไทยมากขึ้น ทั้งในระดับภาครัฐ ภาคเอกชน และภาคประชาสังคม เพื่อยกระดับอุตสาหกรรมและการค้าของผู้ประกอบการไทยให้มีมาตรฐานสูงขึ้นและสร้างมูลค่าเพิ่มได้มากขึ้น เปิดโอกาสเข้าสู่ตลาดที่มีคุณภาพและเพิ่มศักยภาพการแข่งขันของประเทศไทยในอนาคต
นอกจากนี้ ผู้แทนการค้าไทยได้ชี้ให้เห็นถึง “2 โอกาส และ 1 ความท้าทาย” จากนโยบายส่งเสริมเศรษฐกิจหมุนเวียนและนโยบายสิ่งแวดล้อมของอียู ได้แก่
1) โอกาสทางธุรกิจสำหรับผู้ประกอบการของไทยในการเข้าถึงตลาดยุโรป ซึ่งเป็นตลาดสินค้าและการลงทุนที่มีขนาดใหญ่และมีกำลังซื้อสูง โดยการเจรจาความตกลงการค้าเสรีไทย-สหภาพยุโรปในปัจจุบันก็มีข้อบทสำคัญเกี่ยวกับการค้าและการพัฒนาที่ยั่งยืน เป็นหนึ่งในเครื่องมือที่จะส่งเสริมการปรับตัวของภาคเอกชนไทยให้ตอบรับกับมาตรฐานของอียูได้ดียิ่งขึ้น และเอื้อให้ทั้งสองฝ่ายได้รับประโยชน์จากการส่งเสริมการค้าและการลงทุนที่เป็นมิตรต่อสิ่งแวดล้อมได้อย่างเท่าเทียมและครอบคลุม
2) โอกาสเชิงยุทธศาสตร์ทั้งของไทยและสหภาพยุโรป ที่จะกระชับความสัมพันธ์ในฐานะหุ้นส่วนเชิงยุทธศาสตร์ที่น่าเชื่อถือและไว้ใจได้ ซึ่งเป็นปัจจัยที่สำคัญอย่างยิ่งในบริบทสงครามการค้าและความท้าทายเชิงภูมิรัฐศาสตร์ในปัจจุบัน
ผู้แทนการค้าไทยยังได้สะท้อนถึงความท้าทายในการปฏิบัติตามกฎระเบียบและมาตรการด้านสิ่งแวดล้อมของสหภาพยุโรป โดยเฉพาะความท้าทายที่ประเทศคู่ค้าของอียูต้องเผชิญ อันเนื่องมาจากกฎระเบียบและบริบทที่แตกต่างกันในแต่ละประเทศ โดยผู้แทนการค้าไทยได้เสนอแนวทางให้สหภาพยุโรปร่วมมือกับประเทศคู่ค้าในการออกแบบนโยบายร่วมกัน (co-creation) และเน้นให้สหภาพยุโรปดำเนินนโยบายอย่างชัดเจนและสม่ำเสมอ (consistency) เพื่อให้พันธมิตรอย่างประเทศไทยสามารถวางแผนการปรับตัวได้อย่างเหมาะสมและร่วมมือกันได้อย่างเต็มที่ โดยยกตัวอย่างการดำเนินงานของประเทศไทยตามกฎระเบียบว่าด้วยสินค้าปลอดการตัดไม้ทำลายป่าของสหภาพยุโรป (EU Deforestation Regulation: EUDR) ซึ่งหน่วยงานไทยได้ทำงานร่วมกับสหภาพยุโรปอย่างใกล้ชิด ทั้งในรูปแบบการฝึกอบรม การพัฒนาศักยภาพ และการวางระบบตรวจสอบย้อนกลับ ช่วยให้ประเทศไทยได้รับการจัดอันดับไว้ในประเทศที่มีความเสี่ยงต่ำตามการประเมินของสหภาพยุโรป
ประเทศไทยเป็นประเทศเดียวในภูมิภาคเอเชียแปซิฟิกที่มีผู้แทนระดับสูงเข้าร่วมเสวนาในเวทีเสวนา EU Green Week ในปีนี้ ซึ่งไม่เพียงแต่แสดงให้เห็นถึงบทบาทเชิงรุกของประเทศไทยในเวทีนโยบายสิ่งแวดล้อมระดับโลก แต่ยังเป็นโอกาสสำคัญในการสร้างความเข้าใจร่วมกันเกี่ยวกับแนวทางการพัฒนาที่ยั่งยืน และผลักดันให้ประเทศไทยเป็นส่วนหนึ่งของการสร้างระบบเศรษฐกิจที่เป็นมิตรต่อสิ่งแวดล้อมและสังคมในระดับสากล

ที่มา : https://www.thaigov.go.th/news/contents/details/97554