รัฐบาลไทย-ข่าวทำเนียบรัฐบาล-​ครม.เห็นชอบการกู้เงินในประเทศเพื่อเป็นเงินลงทุนสำหรับการลงทุนในแผนงานระยะยาวและงานรายปีใหม่ ปี 2567 ของการไฟฟ้าส่วนภูมิภาค


วันอังคารที่ 17 มิถุนายน 2568
17/06/2568
พิมพ์
​ครม.เห็นชอบการกู้เงินในประเทศเพื่อเป็นเงินลงทุนสำหรับการลงทุนในแผนงานระยะยาวและงานรายปีใหม่ ปี 2567 ของการไฟฟ้าส่วนภูมิภาค
​ครม.เห็นชอบการกู้เงินในประเทศเพื่อเป็นเงินลงทุนสำหรับการลงทุนในแผนงานระยะยาวและงานรายปีใหม่ ปี 2567 ของการไฟฟ้าส่วนภูมิภาค
วันนี้ (17 มิ.ย. 68)  นายคารม พลพรกลาง รองโฆษกประจำสำนักนายกรัฐมนตรี เปิดเผยว่า คณะรัฐมนตรีมีมติเห็นชอบให้การไฟฟ้าส่วนภูมิภาค (กฟภ.) กู้เงินในประเทศเพื่อเป็นเงินลงทุนสำหรับการลงทุนในแผนงานระยะยาวใหม่ ปี 2567 จำนวน 6 แผนงาน และงานรายปีใหม่ ปี 2567 จำนวน 2 งาน ภายในกรอบวงเงินรวม 9,931 ล้านบาท โดยให้ทยอยดำเนินการกู้เงินตามความจำเป็นจนกว่างานจะแล้วเสร็จ ตามที่กระทรวงมหาดไทย (มท.) เสนอ
สาระสำคัญของเรื่อง
แผนงานระยะยาวใหม่ ปี 2567 จำนวน 6 แผนงาน และงานรายปีใหม่ ปี 2567 จำนวน 2 งาน ของการไฟฟ้าส่วนภูมิภาค (กฟภ.) มีกรอบวงเงินเต็มแผนงาน รวมทั้งสิ้น 13,600.86 ล้านบาท แบ่งเป็น เงินรายได้ จำนวน3,669.86 ล้านบาท และเงินกู้ในประเทศ จำนวน 9,931 ล้านบาท [บรรจุอยู่ในกรอบและงบลงทุนของรัฐวิสาหกิจแล้วตามมติคณะรัฐมนตรีเมื่อวันที่ 26 กันยายน 2566 แต่ยังไม่ได้บรรจุวงเงินกู้ในแผนการบริหารหนี้สาธารณะ] โดยมีรายละเอียดสรุปได้ ดังนี้
1. แผนงานระยะยาวใหม่ ปี 2567 จำนวน 6 แผนงาน
(1) แผนงานปฏิบัติการดิจิทัลด้านสื่อสารและโทรคมนาคมของ กฟภ. ปี 2567 วงเงินเต็มแผนงาน 726.36 ล้านบาท เงินกู้ในประเทศ 544.00 ล้านบาท และเงินรายได้ 182.36 ล้านบาท
(2) แผนงานปรับปรุงระบบป้องกันและควบคุมสถานีไฟฟ้าชั่วคราว วงเงินเต็มแผนงาน 264.01 ล้านบาท เงินกู้ในประเทศ 197.00 ล้านบาท และเงินรายได้ 67.01 ล้านบาท
(3) แผนงานปรับปรุงประสิทธิภาพระบบควบคุมและป้องกันสถานีไฟฟ้า ระยะที่ 3 วงเงินเต็มแผนงาน 584.30 ล้านบาท เงินกู้ในประเทศ 437.00 ล้านบาท และเงินรายได้ 147.30 ล้านบาท
(4) แผนงานจัดหาพร้อมติดตั้งระบบบริหารไฟฟ้าขัดข้อง (Outage Management System : OMS) วงเงินเต็มแผนงาน 952.20 ล้านบาท เงินกู้ในประเทศ 503.00 ล้านบาท และเงินรายได้ 449.20 ล้านบาท
(5) แผนงานก่อสร้างสายส่ง 115 เควี เชื่อมโยงระหว่างสถานีไฟฟ้าเกาะสมุย 1 - สถานีไฟฟ้าเกาะสมุย 2 วงเงินเต็มแผนงาน 619.00 ล้านบาท เงินกู้ในประเทศ 410.00 ล้านบาท และเงินรายได้ 209.00 ล้านบาท
(6) แผนงานย้ายแนวและงานเปลี่ยนทดแทนอุปกรณ์ในระบบจำหน่ายและสายส่งไฟฟ้าเพื่อเพิ่มความมั่นคง ปี 2567 วงเงินเต็มแผนงาน 6,032.87 ล้านบาท เงินกู้ในประเทศ 4,524.00 ล้านบาท และเงินรายได้ 1,508.87 ล้านบาท
2. งานรายปีใหม่ ปี 2567 จำนวน 2 งาน
(1) งานขยายเขตระบบจำหน่ายและระบบสายส่งสำหรับผู้ใช้ไฟ ปี 2567 วงเงินเต็มแผนงาน 1,700.00 ล้านบาท เงินกู้ในประเทศ 1,275.00 ล้านบาท และเงินรายได้ 425.00 ล้านบาท
(2) งานปรับปรุงเพิ่มประสิทธิภาพระบบจำหน่ายแรงต่ำ วงเงินเต็มแผนงาน 2,722.12 ล้านบาท เงินกู้ในประเทศ 2,041.00 ล้านบาท และเงินรายได้ 681.12 ล้านบาท
ทั้งนี้ กระทรวงการคลัง (กค.) กระทรวงคมนาคม กระทรวงดิจิทัลเพื่อเศรษฐกิจและสังคม กระทรวงทรัพยากรธรรมชาติและสิ่งแวดล้อม กระทรวงพลังงาน (พน.) สำนักงบประมาณ สำนักงานสภาพัฒนาการเศรษฐกิจและสังคมแห่งชาติและสำนักงานนโยบายและแผนพลังงาน ในฐานะฝ่ายเลขานุการคณะกรรมการนโยบายพลังงานแห่งชาติพิจารณาแล้วเห็นชอบ/ไม่ขัดข้อง

ที่มา : https://www.thaigov.go.th/news/contents/details/97550