รัฐบาลไทย-ข่าวทำเนียบรัฐบาล-"มหาดไทย" จัดประชุมสัมมนาภารกิจเกี่ยวข้องกับการดูแลพื้นที่พักพิงชั่วคราวสำหรับผู้หนีภัยการสู้รบจากเมียนมา เพื่อแลกเปลี่ยนความคิดเห็นผู้บริหารกับเจ้าหน้าที่ผู้ปฏิบัติในการกำกับ/ดูแล


วันอังคารที่ 17 มิถุนายน 2568
17/06/2568
พิมพ์
"มหาดไทย" จัดประชุมสัมมนาภารกิจเกี่ยวข้องกับการดูแลพื้นที่พักพิงชั่วคราวสำหรับผู้หนีภัยการสู้รบจากเมียนมา เพื่อแลกเปลี่ยนความคิดเห็นผู้บริหารกับเจ้าหน้าที่ผู้ปฏิบัติในการกำกับ/ดูแล
"มหาดไทย" จัดประชุมสัมมนาภารกิจเกี่ยวข้องกับการดูแลพื้นที่พักพิงชั่วคราวสำหรับผู้หนีภัยการสู้รบจากเมียนมา เพื่อแลกเปลี่ยนความคิดเห็นผู้บริหารกับเจ้าหน้าที่ผู้ปฏิบัติในการกำกับ/ดูแลพื้นที่พักพิงชั่วคราวฯ ทั้ง 9 แห่ง ทั่วประเทศ
เมื่อวานนี้ (16 มิ.ย. 68) เวลา 09.30 น. นายอรรษิษฐ์ สัมพันธ์รัตน์ ปลัดกระทรวงมหาดไทย มอบหมายให้นายเชษฐา โมสิกรัตน์ รองปลัดกระทรวงมหาดไทยด้านบริหาร เป็นประธานการประชุมสัมมนาเจ้าหน้าที่กระทรวงมหาดไทยที่มีภารกิจเกี่ยวข้องกับการดูแลพื้นที่พักพิงชั่วคราวสำหรับผู้หนีภัยการสู้รบจากเมียนมา ประจำปี 2568 โดยได้รับเกียรติจาก นายสรพงค์ ศรียานงค์ ที่ปรึกษาด้านการประสานกิจการความมั่นคง รักษาการรองเลขาธิการสภาความมั่นคงแห่งชาติ ร่วมมอบนโยบาย ณ โรงแรมเซนทารา ไลฟ์ พระนครกรุงเทพมหานคร
จากสถานการณ์ปัจจุบันที่ประเทศสหรัฐอเมริกาได้มีนโยบายปรับลดงบประมาณเงินให้ความช่วยเหลือต่างประเทศในโครงการรับผู้หนีภัยการสู้รบจากเมียนมาไปตั้งที่ฐานเป็นกลุ่มใหญ่ โดยเฉพาะการให้ความช่วยเหลือด้านมนุษยธรรมโดยองค์การระหว่างประเทศ และองค์การนอกภาครัฐภายในพื้นที่พักพิงชั่วคราวสำหรับผู้หนีภัยการสู้รบจากเมียนมา ซึ่งส่งผลกระทบต่อองค์การระหว่างประเทศและองค์การนอกภาครัฐที่มีภารกิจให้ความช่วยเหลือและการดูแลผู้หนีภัยการสู้รบจากเมียนมา
การประชุมสัมมนาฯ ในครั้งนี้ กระทรวงมหาดไทยในฐานะหน่วยงานที่ได้รับมอบหมายจากรัฐบาลให้กำกับดูแลผู้หนีภัยการสู้รบจากเมียนมาและบริหารจัดการพื้นที่พักพิงชั่วคราวสำหรับผู้หนีภัยการสู้รบจากเมียนมา ดำเนินการจัดขึ้นเพื่อให้ผู้บังคับบัญชาและผู้ปฏิบัติงานจริงในพื้นที่ร่วมกันแลกเปลี่ยนความคิดเห็น แบ่งปันประสบการณ์ และสะท้อนสถานการณ์ปัจจุบันในการกำกับ/ดูแลพื้นที่พักพิงชั่วคราวฯ ทั้ง 9 แห่ง ใน 8 อำเภอ 4 จังหวัด เพื่อให้กระทรวงมหาดไทยรวบรวมและเสนอให้หน่วยนโยบายนำไปเป็นข้อมูลประกอบการกำหนดแนวทางเชิงนโยบาย
การสัมมนาฯ นี้ ยังเป็นการทบทวนแนวปฏิบัติในการเรื่องการอนุมัติ/อนุญาตในประเด็นต่าง ๆ อาทิ การอนุญาตให้เจ้าหน้าที่ระดับสูงของหน่วยงานของรัฐ องค์การระหว่างประเทศ และต่างประเทศ ที่ต้องการเข้าพื้นที่พักพิงชั่วคราวฯ รวมถึงการอนุญาตให้ผู้หนีภัยการสู้รบฯ ออกจากพื้นที่พักพิงชั่วคราวฯ เพื่อวัตถุประสงค์ต่าง ๆ อาทิ การฝึกอบรม การรักษาพยาบาล และการเดินทางไปตั้งถิ่นฐานยังประเทศที่สาม รวมทั้งการอนุญาตให้เจ้าหน้าที่ของหน่วยงานอื่น ๆ ในระดับพื้นที่เข้าไปยังพื้นที่พักพิงชั่วคราวฯ ที่อยู่ในอำนาจของนายอำเภอ และผู้ว่าราชการจังหวัดที่เป็นที่ตั้งพื้นที่พักพิงชั่วคราวฯ ต้องพิจารณาวัตถุประสงค์การเข้าไปยังพื้นที่ให้แน่ชัดก่อนพิจารณาอนุญาต
การประชุมสัมมนาฯ ในวันนี้ นายวิรุฬห์ สิทธิวงศ์ รองอธิบดีกรมการปกครอง น.ส.อรอุมา วรแสน ผู้อำนวยการกองการต่างประเทศ สำนักงานปลัดกระทรวงมหาดไทย พร้อมด้วยผู้เข้าร่วมการสัมมนาที่เป็นผู้แทนจากกรมการปกครอง จังหวัดแม่ฮ่องสอน ตาก กาญจนบุรี ราชบุรี และหน่วยงานที่เกี่ยวข้อง ร่วมด้วย

ที่มา : https://www.thaigov.go.th/news/contents/details/97532