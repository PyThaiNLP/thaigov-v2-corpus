รัฐบาลไทย-ข่าวทำเนียบรัฐบาล-“วราวุธ” เผย การเคหะแห่งชาติ จัดแคมเปญพิเศษ “ฉลองครึ่งปีทอง 2568” ตั้งเป้าเพื่อกลุ่มเปราะบาง-ผู้มีรายได้น้อย ได้มีที่อยู่อาศัย เปิดจอง-ทำสัญญา เริ่ม 21-30 มิย.นี้ โปรฯ เพียบ


วันอังคารที่ 17 มิถุนายน 2568
“วราวุธ” เผย การเคหะแห่งชาติ จัดแคมเปญพิเศษ “ฉลองครึ่งปีทอง 2568” ตั้งเป้าเพื่อกลุ่มเปราะบาง-ผู้มีรายได้น้อย ได้มีที่อยู่อาศัย เปิดจอง-ทำสัญญา เริ่ม 21-30 มิย.นี้ โปรฯ เพียบ
“วราวุธ” เผย การเคหะแห่งชาติ จัดแคมเปญพิเศษ “ฉลองครึ่งปีทอง 2568” ตั้งเป้าเพื่อกลุ่มเปราะบาง-ผู้มีรายได้น้อย ได้มีที่อยู่อาศัย เปิดจอง-ทำสัญญา เริ่ม 21-30 มิย.นี้ โปรฯ เพียบ
วันที่ 17 มิถุนายน 2568 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า กระทรวงการพัฒนาสังคมและความมั่นคงของมนุษย์ (พม.) โดยการเคหะแห่งชาติ (กคช.) จัดแคมเปญพิเศษ “ฉลองครึ่งปีทองกับการเคหะแห่งชาติ 2568” เพื่อขับเคลื่อนนโยบายในการสนับสนุนให้ประชาชนสามารถเข้าถึงที่อยู่อาศัยในราคาที่เหมาะสมตามแผนงานสำคัญ 9 พันธกิจ ด้านการพัฒนาสังคมอย่างยั่งยืน และเพื่อกระตุ้นความต้องการซื้อที่อยู่อาศัย เพิ่มโอกาสให้คนกลุ่มเปราะบางและประชาชนทั่วไปมีบ้านเป็นของตนเอง สำหรับแคมเปญขายโครงการทั่วประเทศในครั้งนี้ จะเปิดให้ประชาชนเข้าจองและทำสัญญา ระหว่างวันที่ 21 - 30 มิ.ย. 68 รวม 10 วันเต็ม
ทางการเคหะแห่งชาติ (กคช.) ได้เตรียมที่อยู่อาศัย  รองรับความต้องการของกลุ่มเปราะบางและ ประชาชนทั่วไปหลายโครงการทั่วประเทศ ถือเป็นส่วนหนึ่งของความมุ่งมั่นในการสร้างโอกาสเข้าถึงที่อยู่อาศัยให้กับพี่น้องกลุ่มเปราะบางและประชาชนทุกกลุ่มรายได้ ยึดหลักการ “ ทุกคนมีบ้านอยู่อาศัยอย่างมั่นคงและยั่งยืน” ภายใต้แคมเปญ ฉลองครึ่งปีทอง 2568 ประกอบด้วย
1. อัตราดอกเบี้ยพิเศษ 0% ในปีแรกทุกโครงการ อาทิ เอื้ออาทร เคหะชุมชน โครงการเชิงสังคมสำหรับผู้ที่มีรายได้น้อยและอยู่ในภาวะเปราะบาง และโครงการเชิงพาณิชย์สำหรับธุรกิจเอกชน
2. ส่วนลดราคาขายสูงสุด 5-20% ราคาขายเริ่มต้น 250,000 บาท และ 390,000 บาทต่อหน่วย
3. อาคารชุดทุกโครงการได้รับโปรโมชั่นติดตั้งมุ้งลวดและเหล็กดัดฟรีมูลค่า 10,000 - 15,000 บาทต่อหน่วย ได้แก่ ขนาดพื้นที่ 33ตรม. มูลค่า 15,000 บาทต่อหน่วย ขนาดพื้นที่ 24ตรม. มูลค่า 12,000 บาทต่อหน่วย ส่วน โครงการเคหะชุมชนและบริการชุมชนมิตรไมตรีได้มูลค่า 10,000 บาทต่อหน่วย
4. วางเงินจองขั้นต่ำ สำหรับโครงการเชิงสังคม จอง 1,000 บาท , โครงการเชิงพาณิชย์ จอง 3,000 บาท
5. ทำสัญญาเช่าซื้อโดยตรงกับทุกโครงการ อาทิ ลูกค้าใหม่ทำสัญญาเช่าซื้อวอล์คอินได้ทันที , ลูกค้าที่ทำสัญญาจะซื้อจะขายก่อนวันที่ 21 มิถุนายน 2568 ให้ทำสัญญาเช่าซื้อโดยได้รับส่วนลดตามสัญญาจะซื้อจะขาย , ลูกค้าที่ทำสัญญาจะซื้อจะขายช่วงวันที่ 21 - 30 มิถุนายน 2568 สามารถมาทำสัญญาเช่าซื้อหลังจากนี้ได้ดอกเบี้ยปีแรก 0%
สำหรับแคมเปญพิเศษของ กคช. ในครั้งนี้ กระทรวง พม. ต้องการช่วยให้ประชาชนสามารถมีที่อยู่อาศัยเป็นของตนเองในราคาที่เข้าถึงได้ มีส่วนช่วยขับเคลื่อนระบบเศรษฐกิจโดยรวมของประเทศผ่านการกระตุ้นภาคอสังหาริมทรัพย์ ภาคการก่อสร้าง กระจายรายได้ ส่งเสริมเศรษฐกิจรากฐาน สนับสนุนการฟื้นตัวของเศรษฐกิจไทยอย่างยั่งยืน โดย กระทรวง พม. ต้องการเพิ่มโอกาสให้กับพี่น้องกลุ่มเปราะบาง ประชาชนทั่วไปโดยเฉพาะผู้ที่มีรายได้น้อย และอยู่ในภาวะเปราะบาง สามารถมีที่อยู่อาศัยเป็นของตนเองได้ สอดคล้องกับรายได้และไม่เป็นภาระค่าใช้จ่ายในการดำเนินชีวิตประจำวัน ทั้งนี้ สามารถสอบถามข้อมูลเพิ่มเติมได้ที่การเคหะแห่งชาติ โทร. สายด่วน 1615 หรือทางเว็บไซต์ www.nha.co.th
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา
#ศบปภ #พันธกิจสำคัญ9ด้าน #ฉลองครึ่งปีทองกับการเคหะแห่งชาติ #การเคหะแห่งชาติ

ที่มา : https://www.thaigov.go.th/news/contents/details/97539