รัฐบาลไทย-ข่าวทำเนียบรัฐบาล-​“จิราพร” เปิดงาน “มหกรรมคนรุ่นใหม่รู้ทันภัยสุขภาพ” ย้ำ รบ. มุ่งสร้างสุขภาวะที่ดีในเด็ก-เยาวชน


วันอังคารที่ 17 มิถุนายน 2568
17/06/2568
พิมพ์
​“จิราพร” เปิดงาน “มหกรรมคนรุ่นใหม่รู้ทันภัยสุขภาพ” ย้ำ รบ. มุ่งสร้างสุขภาวะที่ดีในเด็ก-เยาวชน
​“จิราพร” เปิดงาน “มหกรรมคนรุ่นใหม่รู้ทันภัยสุขภาพ” ย้ำ รบ. มุ่งสร้างสุขภาวะที่ดีในเด็ก-เยาวชน
เมื่อวานนี้ (วันที่ 16 มิถุนายน 2568) สถาบันยุวทัศน์แห่งประเทศไทย (ยท.) โดยการสนับสนุนของสำนักงานกองทุนสนับสนุนการสร้างเสริมสุขภาพ (สสส.) จัดงาน “มหกรรมคนรุ่นใหม่รู้ทันภัยสุขภาพ : ก้าวสู่ปีที่ 15” ณ โรงแรมมิราเคิล แกรนด์ คอนเวนชั่น กรุงเทพมหานคร โดยมี นางสาวจิราพร สินธุไพร รัฐมนตรีประจำสำนักนายกรัฐมนตรี เป็นประธานในพิธี พร้อมรับมอบ 6 ข้อเสนอเชิงนโยบายจากตัวแทนสถาบันฯ ในการแก้ไขปัญหาบุหรี่ไฟฟ้า เพื่อลดภัยคุกคามสุขภาพในเด็กและเยาวชน
นางสาวจิราพร กล่าวในพิธีเปิดงานว่า เด็กและเยาวชน ถือเป็นทรัพยากรที่สุดต่อการพัฒนาประเทศ ดังนั้นรัฐบาลนำโดยโดย ท่านนายกรัฐมนตรี แพทองธาร ชินวัตร ให้ความสำคัญอย่างยิ่งต่อการทำให้เด็กและเยาวชน มีสุขภาวะที่ดี เพื่อให้สำมำรถเติบโตเป็นกำลังสำคัญในการพัฒนาประเทศ
“โดยเฉพาะในประเด็นบุหรี่ไฟฟ้า ท่านนายกรัฐมนตรี ได้มีนโยบายและข้อสั่งการให้เร่งรัดการปราบปรามอย่างจริงจัง ส่งผลให้มีการจับกุมผู้กระทำผิด ตั้งแต่วันที่ 26 กุมภาพันธ์ – 14 มิถุนายน 2568 สามารถจับกุมบุหรี่ไฟฟ้าได้ 2,865 คดี ยึดของกลางได้ 2,190,412 ชิ้น รวมมูลค่ากว่า 509 ล้านบาทเศษ ซึ่งรัฐบาลได้ดำเนินการปราบปรามอย่างเข้มข้น ควบคู่กับการสร้างประชาสัมพันธ์ สร้างความตระหนักรู้ โดยเฉพาะในสถานศึกษา“ นางสาวจิราพร กล่าว
ทั้งนี้ นางสาวจิราพร ได้แสดงความยินดีกับสถาบันยุวทัศน์แห่งประเทศไทยในโอกาสครบรอบปีที่ 15 พร้อมยกย่องบทบาทของสถาบันในการส่งเสริมคุณภาพชีวิตและศักยภาพของคนรุ่นใหม่อย่างต่อเนื่อง และย้ำว่าความทุ่มเทของภาคเยาวชนถือเป็นพลังสำคัญในการขับเคลื่อนสังคมไทยสู่อนาคต

ที่มา : https://www.thaigov.go.th/news/contents/details/97527