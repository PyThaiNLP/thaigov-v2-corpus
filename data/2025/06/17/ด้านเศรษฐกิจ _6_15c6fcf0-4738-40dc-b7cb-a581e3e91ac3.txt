รัฐบาลไทย-ข่าวทำเนียบรัฐบาล-กรมทางหลวง ขยาย ทล.4009 สุราษฎร์ธานี - อ่าวลึก ตอน บ้านซอยสิบ - อำเภอบ้านนาสาร  จังหวัดสุราษฎร์ธานี แล้วเสร็จ ยกระดับโครงข่ายการคมนาคมและสนับสนุนการพัฒนาเศรษฐกิจภูมิภาค


วันอังคารที่ 17 มิถุนายน 2568
กรมทางหลวง ขยาย ทล.4009 สุราษฎร์ธานี - อ่าวลึก ตอน บ้านซอยสิบ - อำเภอบ้านนาสาร  จังหวัดสุราษฎร์ธานี แล้วเสร็จ ยกระดับโครงข่ายการคมนาคมและสนับสนุนการพัฒนาเศรษฐกิจภูมิภาค
......
นายอภิรัฐ ไชยวงศ์น้อย อธิบดีกรมทางหลวง กระทรวงคมนาคม เปิดเผยว่า ตามที่นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม ได้มอบนโยบายให้กรมทางหลวง (ทล.)ขับเคลื่อนพัฒนาโครงข่ายทางหลวง และมาตรฐานความปลอดภัยบนทางหลวง สำนักก่อสร้างทางที่ 1 จึงได้ขยาย ทล. 4009 สาย สุราษฎร์ธานี - อำเภออ่าวลึก ตอน บ้านซอยสิบ - อำเภอบ้านนาสาร จังหวัดสุราษฎร์ธานี ตั้งแต่ กม.ที่ 18 - 41 มีจุดเริ่มต้นที่โรงเรียนบ้านซอยสิบ ตำบลขุนทะเล อำเภอเมืองสุราษฎร์ธานี - ถนนเทศบาลเมืองนาสาร จังหวัดสุราษฎร์ธานี ระยะทางรวม 23 กิโลเมตร ปัจจุบันดำเนินการแล้วเสร็จ และเปิดให้ประชาชนสัญจรเป็นที่เรียบร้อยแล้ว ยกระดับโครงข่ายคมนาคมรองรับปริมาณการจราจร ให้ผู้ใช้เส้นทางเดินทาง ด้วยความสะดวกรวดเร็วปลอดภัย ช่วยเสริมศักยภาพกระจายความเจริญด้านเศรษฐกิจและการท่องเที่ยวในพื้นที่ภาคใต้สู่การพัฒนาเศรษฐกิจอย่างยั่งยืน
โดยก่อสร้างขยายช่องจราจรจากเดิมขนาด 2 ช่องจราจร เป็น 4 ช่องจราจร (ไป - กลับ) เป็นทางหลวงมาตรฐานทางชั้นพิเศษ ผิวทางแบบแอสฟัลต์ติกคอนกรีตหนา 5 เซนติเมตร และรองผิวทางด้วยแอสฟัลต์ติกคอนกรีตหนา 8 เซนติเมตร กว้างช่องละ 3.50 เมตร พร้อมไหล่ทางชนิดเดียวกับผิวทาง ด้านนอกกว้างข้างละ 2.50 เมตร สำหรับบริเวณทางแยก ก่อสร้างผิวทางเป็น Concrete Pavement (JRCP) หนา 25 เซนติเมตร รวมติดตั้งไฟฟ้าแสงสว่าง ไฟสัญญาณจราจร และไฟกะพริบ เพื่อเพิ่มความปลอดภัยในการเดินทาง แบ่งทิศทางการจราจรด้วยเกาะกลางแบบยก (Raised Median) และแบ่งช่องจราจรด้วยแบริเออร์คอนกรีตแบบฐานแผ่สองด้าน (Barrier Type II) พร้อมก่อสร้างศาลาทางหลวงบริเวณสองข้างทางเพื่ออำนวยความสะดวกให้กับประชาชน รวมถึงก่อสร้างสะพานคู่ใหม่ข้ามคลองฉวาง 1 แห่ง ขยายความกว้างสะพานเดิมอีก 5 แห่ง ได้แก่ สะพานข้ามคลองยา คลองกงลำ คลองลำพูน และคลองเหยียด 2 แห่ง และขยายท่อเหลี่ยมอีก 6 แห่ง เพื่อรองรับการระบายน้ำและเพิ่มความแข็งแรงของโครงสร้าง วงเงินงบประมาณ 1,113.164 ล้านบาท
โดยโครงการดังกล่าวจะช่วยขับเคลื่อนการพัฒนาโครงข่ายทางหลวงและมาตรฐานความปลอดภัยในเส้นทาง ยกระดับโครงข่ายคมนาคม รองรับปริมาณการจราจรให้ผู้ใช้เส้นทางเดินทางด้วยความสะดวกรวดเร็วปลอดภัย เสริมศักยภาพกระจายความเจริญด้านเศรษฐกิจและการท่องเที่ยวในพื้นที่ภาคใต้สู่การพัฒนาเศรษฐกิจอย่างยั่งยืน เนื่องจากเส้นทางนี้เป็นเส้นทางที่เชื่อมไปสู่จังหวัดภาคใต้หลายพื้นที่ และผ่านแหล่งท่องเที่ยวสำคัญ ๆ อาทิ ถ้ำขมิ้น อำเภอบ้านนาสาร จังหวัดสุราษฎร์ธานี และอุทยานแห่งชาติธารโบกขรณี อำเภออ่าวลึก จังหวัดกระบี่
ทั้งนี้ ทล. ขอความร่วมมือให้ผู้ใช้รถใช้ถนนขับรถด้วยความระมัดระวังเพื่อความปลอดภัยของตัวท่านและผู้ร่วมทาง สามารถสอบถามเส้นทางการเดินทางได้ที่ สายด่วน ทล. 1586 ตลอด 24 ชั่วโมง

ที่มา : https://www.thaigov.go.th/news/contents/details/97543