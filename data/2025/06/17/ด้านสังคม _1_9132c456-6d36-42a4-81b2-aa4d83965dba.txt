รัฐบาลไทย-ข่าวทำเนียบรัฐบาล-“วราวุธ” หนุน กรม พก. พัฒนาศักยภาพคนพิการให้พึ่งพาตนเองได้ ด้วยการมีอาชีพ มีรายได้ แนะช่องทางเข้าถึงแหล่งทุน


วันอังคารที่ 17 มิถุนายน 2568
“วราวุธ” หนุน กรม พก. พัฒนาศักยภาพคนพิการให้พึ่งพาตนเองได้ ด้วยการมีอาชีพ มีรายได้ แนะช่องทางเข้าถึงแหล่งทุน
“วราวุธ” หนุน กรม พก. พัฒนาศักยภาพคนพิการให้พึ่งพาตนเองได้ ด้วยการมีอาชีพ มีรายได้ แนะ ช่องทางเข้าถึงแหล่งทุน
วันที่ 17 มิถุนายน 2568 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า กระทรวง พม. โดยกรมส่งเสริมและพัฒนาคุณภาพชีวิตคนพิการ (พก.) ได้ขับเคลื่อนงานด้านคนพิการ โดยส่งเสริมสนับสนุนและพัฒนาศักยภาพคนพิการให้สามารถพึ่งพาตนเองได้ ด้วยการมีอาชีพ มีรายได้ เพื่อลดภาระการดูแลในครอบครัว ซึ่งอีกทางเลือกหนึ่ง คนพิการหรือผู้ดูแลคนพิการสามารถ “กู้ยืมเงินกองทุนส่งเสริมและพัฒนาคุณภาพชีวิตคนพิการ เพื่อเป็นทุนในการประกอบอาชีพหรือขยายกิจการ” จากกองทุนและส่งเสริมความเสมอภาคคนพิการ (กทพ.) เป็นกลไกสำคัญที่ช่วยเหลือคนพิการให้เข้าถึงแหล่งเงินทุน โดยไม่มีดอกเบี้ย และผ่อนชำระคืนในระยะเวลา 5 ปี ซึ่งการกู้ยืมเงินกองทุนฯ แบ่งเป็น 2 ประเภท ได้แก่ 1. การกู้รายบุคคล รายละไม่เกิน 60,000 – 120,000 บาท และ 2. การกู้รายกลุ่ม กลุ่มละไม่เกิน 1 ล้านบาท
จากฐานข้อมูล พก. กระทรวง พม. พบว่า ปัจจุบันประเทศไทยมีคนพิการที่จดทะเบียน จำนวน 2.2  ล้านคน คิดเป็นร้อยละ 3.39 ของประชากรไทยทั้งหมด (ข้อมูล ณ วันที่ 30 เมษายน 2568) โดยมีคนพิการหรือผู้ดูแลคนพิการใช้บริการกู้ยืมเงินกองทุนฯ เพื่อเป็นทุนประกอบอาชีพหรือขยายกิจการทั่วประเทศ ประมาณ 3 แสนราย มีวงเงินกู้ยืมประมาณ 11 ล้านบาทเศษ (ข้อมูล ณ วันที่ 16 พฤษภาคม 2568) ซึ่งผู้กู้ส่วนใหญ่ประกอบอาชีพเกษตรกรรม รองลงมาคือค้าขาย(ข้อมูลจากระบบงานกองทุนฯ ณ วันที่ 13 มิถุนายน 2568)
กองทุนฯ ฟังได้มีการพัฒนา นวัตกรรมระบบบริการดิจิทัลสำหรับคนพิการบริหารจัดการเงินกู้ยืมกองทุนฯ ผ่านแอปพลิเคชัน “กู้ยืมเงินคนพิการ หรือ DepFund” เพื่อให้คนพิการหรือผู้ดูแลคนพิการ สามารถเข้าถึงบริการของภาครัฐได้อย่างสะดวก รวดเร็ว รวมถึงการกู้ยืมเงินกองทุนฯ โดยแอปพลิเคชัน "DepFund" ที่รองรับทั้งระบบปฏิบัติการ IOS และ Android ด้วยการเข้าใช้งานผ่าน DIGITAL ID โดยสามารถตรวจสอบผลการอนุมัติการกู้ยืมเงิน ยอดคงเหลือ และประวัติการชำระเงิน อีกทั้งยังสามารถชำระหนี้ที่กู้ยืมผ่าน QR Code
หากคนพิการหรือผู้ดูแลคนพิการ ที่สนใจกู้ยืมเงินเพื่อเป็นทุนสำหรับประกอบอาชีพหรือขยายกิจการ สามารถยื่นคำร้องได้ทางเว็บไซต์ https://efund.dep.go.th/ และสามารถสอบถามข้อมูลเพิ่มเติมได้ที่ กองกองทุนส่งเสริมความเสมอภาคคนพิการ และศูนย์บริการคนพิการกรุงเทพมหานคร สังกัดกรมส่งเสริมและพัฒนาคุณภาพชีวิตคนพิการ , ศูนย์บริการคนพิการจังหวัด , สำนักงานพัฒนาสังคมและความมั่นคงของมนุษย์จังหวัดทั่วประเทศ
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว#วราวุธศิลปอาชา
#ศบปภ #พันธกิจสำคัญ9ด้าน #แอปพลิเคชันกู้ยืมเงินคนพิการ #DepFund

ที่มา : https://www.thaigov.go.th/news/contents/details/97538