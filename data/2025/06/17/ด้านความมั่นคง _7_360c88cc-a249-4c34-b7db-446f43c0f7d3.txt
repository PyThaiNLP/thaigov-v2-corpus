รัฐบาลไทย-ข่าวทำเนียบรัฐบาล-กรมการจัดหางาน ผนึกกำลังหน่วยงานความมั่นคง กวาดล้างคนต่างชาติ ทำงานผิดกฎหมาย “ซอยกีบหมู” สกัดแย่งอาชีพคนไทย


วันอังคารที่ 17 มิถุนายน 2568
17/06/2568
พิมพ์
กรมการจัดหางาน ผนึกกำลังหน่วยงานความมั่นคง กวาดล้างคนต่างชาติ ทำงานผิดกฎหมาย “ซอยกีบหมู” สกัดแย่งอาชีพคนไทย
นายสมชาย มรกตศรีวรรณ อธิบดีกรมการจัดหางาน เปิดเผยว่า พื้นที่ถนนสุเหร่าคลองหนึ่ง (ซอยกีบหมู) แขวงบางชัน เขตคลองสามวา กรุงเทพมหานคร หรือ “ชุมชนซอยกีบหมู” และพื้นที่ใกล้เคียง เป็นที่รู้จักในนามแหล่งรวมแรงงานช่างฝีมือ และคนหางานรอรับจ้างรายวัน
ล่าสุดกรมการจัดหางานได้รับแจ้งว่าในกลุ่มนี้มีแรงงานต่างชาติปะปน รอรับจ้างทำงานรายวันด้วย ซึ่งตามพรก.การบริหารจัดการการทำงานของแรงงานต่างด้าว พ.ศ. 2560 และที่แก้ไขเพิ่มเติม แรงงานต่างชาติที่เข้ามาทำงานในประเทศไทยไม่สามารถทำงานโดยไม่มีนายจ้าง ไม่สามารถประกอบอาชีพอิสระ หรือเป็นแรงงานนอกระบบได้ เพราะอาจเป็นการแย่งอาชีพคนไทย จึงสั่งการเจ้าหน้าที่ชุดปฏิบัติการด้านการตรวจสอบการทำงานของแรงงานต่างชาติ ได้บูรณาการความร่วมมือกับสำนักงานจัดหางานกรุงเทพมหานครพื้นที่ 5 และกองกำกับการสืบสวน กองบังคับการตรวจคนเข้าเมือง 1 ลงพื้นตรวจสอบปราบปรามคนต่างชาติที่มีพฤติการณ์รวมกลุ่มรับจ้างประกอบอาชีพและคนต่างชาติที่เข้ามาแย่งอาชีพคนไทย พร้อมสร้างการรับรู้แก่แรงงานต่างชาติ ให้ทราบถึงแนวทางการทำงานอย่างถูกต้องตามกฎหมายประเทศไทย และผู้ประกอบการที่ต้องการจ้างแรงงานต่างชาติ ให้ทราบแนวทางการรับคนต่างชาติเข้าทำงานตามกฎหมายจากการตรวจสอบเบื้องต้นพบแรงงานต่างด้าวสัญชาติกัมพูชาที่กระทำความผิดรวม 12 คน  โดยเป็นผู้ที่เข้ามาและอยู่ในราชอาณาจักรโดยไม่ได้รับอนุญาต สัญชาติกัมพูชา จำนวน 8 คน  และเป็นผู้ที่อยู่ในราชอาณาจักรโดยการอนุญาตสิ้นสุด สัญชาติกัมพูชา จำนวน 4 คน เจ้าหน้าที่ได้ควบคุมตัวแรงงานต่างด้าวทั้งหมดส่งพนักงานสอบสวนสถานีตำรวจนครบาลมีนบุรีเพื่อดำเนินคดีตามกฎหมายต่อไป โดยกรมการจัดหางาน จะดำเนินการตรวจสอบเข้มงวดในทุกพื้นที่ ทุกจังหวัดทั่วประเทศอย่างต่อเนื่องต่อไป
นายสมชายฯ ย้ำว่า คนต่างด้าวทำงานโดยไม่มีใบอนุญาตทำงานหรือทำงานนอกเหนือจากที่มีสิทธิจะทำได้ มีโทษปรับตั้งแต่5,000 – 50,000 บาท และถูกส่งกลับประเทศต้นทาง รวมถึงห้ามขอใบอนุญาตทำงานเป็นเวลา 2 ปี นับตั้งแต่วันที่ได้รับโทษ และนายจ้าง/สถานประกอบการที่รับคนต่างด้าวที่ไม่มีใบอนุญาตทำงานเข้าทำงาน หรือให้คนต่างด้าวทำงานนอกเหนือจาก ที่มีสิทธิ มีโทษปรับตั้งแต่ 10,000 – 100,000 บาท ต่อคนต่างด้าวที่จ้างหนึ่งคน หากกระทำผิดซ้ำต้องระวางโทษจำคุกไม่เกิน 1 ปี หรือปรับตั้งแต่ 50,000 – 200,000 บาท ต่อคนต่างด้าวที่จ้างหนึ่งคน และห้ามจ้างคนต่างด้าวทำงานเป็นเวลา 3 ปี ทั้งนี้ กรมการจัดหางานให้ความสำคัญกับการจัดการปัญหาแรงงานต่างด้าวผิดกฎหมายอย่างเคร่งครัด โดยเฉพาะอย่างยิ่งกลุ่มที่เข้ามาประกอบอาชีพทั่วไปและอาจส่งผลกระทบต่อโอกาสในการทำงานของคนไทย หากพบเห็นการจ้างคนต่างชาติทำงานโดยผิดกฎหมาย หรือพบคนต่างชาติลักลอบทำงานโดยผิดกฎหมาย สามารถแจ้งมาที่กองทะเบียนจัดหางานกลางและคุ้มครองคนหางาน กรมการจัดหางาน โทร. 0 2354 1729 หรือที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 หรือ ที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/97559