รัฐบาลไทย-ข่าวทำเนียบรัฐบาล-มงกุฎประวัติศาสตร์ของคนไทย! นายกฯ ชื่นชม 'น้องโอปอล สุชาตา' Miss World 2025 


วันอังคารที่ 17 มิถุนายน 2568
มงกุฎประวัติศาสตร์ของคนไทย! นายกฯ ชื่นชม 'น้องโอปอล สุชาตา' Miss World 2025
ชูเป็นแบบอย่างพลังสตรี รัฐบาลพร้อมเดินหน้าผลักดันหญิงไทยสร้างชื่อเสียงสู่เวทีโลก
วันนี้ (วันอังคารที่ 17 มิถุนายน 2568) เวลา 09.45 น. นางสาวสุชาตา ช่วงศรี Miss World ปี 2025 พร้อมด้วย นางจูเลีย เอเวลิน มอร์ลีย์ (Mrs. Julia Evelyn Morley) ประธานกองประกวด Miss World และนางสาวปิยาภรณ์ แสนโกศิก ประธาน TPN Global เข้าพบกับนางสาวแพทองธาร ชินวัตร นายกรัฐมนตรี บริเวณชั้น 1 ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี โดย นายจิรายุ ห่วงทรัพย์ โฆษกประจำสำนักนายกรัฐมนตรี สรุปสาระสำคัญ ดังนี้
นายกรัฐมนตรีกล่าวต้อนรับนางสาวสุชาตาฯ อีกครั้ง และยินดีต่อการได้รับตำแหน่ง Miss World 2025 ซึ่งเป็นเวทีประกวดนางงามระดับโลก และเป็นคนไทยคนแรกในประวัติศาสตร์ที่ได้รับตำแหน่งดังกล่าว ซึ่งนับเป็นการสร้างความภาคภูมิใจให้กับคนไทยและประเทศไทย เชื่อมั่นว่า นางสาวสุชาตาฯ จะเป็นตัวแทนประเทศไทยที่ช่วยนำเสนอวัฒนธรรมไทย และเผยแพร่ศักยภาพซอฟต์พาวเวอร์ไทยในระดับโลก
พร้อมกล่าวชื่นชมบริษัท Tero Entertainment และบริษัท TPN Global และขอบคุณเวทีการประกวด Miss World ที่สร้างสรรค์ให้สตรีจากทั่วโลกได้แสดงศักยภาพในทุกมิติ สอดคล้องกับนโยบายรัฐบาลที่ให้ความสำคัญ กับการส่งเสริมความเสมอภาคทางเพศ ส่งเสริมบทบาทของสตรีในภาคส่วนต่าง ๆ เพื่อสร้างความเปลี่ยนแปลงให้แก่สังคม รัฐบาลพร้อมร่วมมือกับนางสาวสุชาตาฯ และภาคส่วนต่าง ๆ เพื่อผลักดันการเสริมสร้างพลังสตรีในการขับเคลื่อนประเทศไทยในทุกมิติ
โดยนางสาวสุชาตาฯ กล่าวขอบคุณนายกรัฐมนตรีสำหรับการต้อนรับที่อบอุ่นในวันนี้ แสดงความพร้อมที่จะสนับสนุนการส่งเสริมพลังสตรีในประเทศไทย รวมถึงการสร้างความตระหนักรู้เพื่อป้องกันมะเร็งเต้านม ที่ต่อยอดมาจากโครงการต่อสู้กับมะเร็งเต้านมของตัวเอง
ด้านนางจูเลีย เอเวลิน มอร์ลีย์ (Mrs. Julia Evelyn Morley) ประธานกองประกวด Miss World กล่าวแสดงความประทับใจต่อการต้อนรับของคนไทยและรัฐบาลอย่างอบอุ่นนับตั้งแต่เดินทางมาถึงไทย เชื่อมั่นว่าจะได้มีโอกาสร่วมมือกันในโอกาสต่อ ๆ ไป

ที่มา : https://www.thaigov.go.th/news/contents/details/97531