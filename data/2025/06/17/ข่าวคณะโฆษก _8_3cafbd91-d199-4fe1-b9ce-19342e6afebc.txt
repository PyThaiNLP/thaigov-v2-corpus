รัฐบาลไทย-ข่าวทำเนียบรัฐบาล-​ครม.อนุมัติโครงการเช่ารถโดยสารประจำทางปรับอากาศพลังงานสะอาด (EV)  ขององค์การขนส่งมวลชนกรุงเทพ


วันอังคารที่ 17 มิถุนายน 2568
17/06/2568
พิมพ์
​ครม.อนุมัติโครงการเช่ารถโดยสารประจำทางปรับอากาศพลังงานสะอาด (EV)  ขององค์การขนส่งมวลชนกรุงเทพ
​ครม.อนุมัติโครงการเช่ารถโดยสารประจำทางปรับอากาศพลังงานสะอาด (EV)  ขององค์การขนส่งมวลชนกรุงเทพ
วันนี้ (17 มิถุนายน 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า คณะรัฐมนตรีมีมติตามที่กระทรวงคมนาคม (คค.)  เสนอ ดังนี้
1. อนุมัติการขอขอทบทวนมติคณะรัฐมนตรีเมื่อวันที่ 9 เมษายน 2556 ที่อนุมัติให้องค์การขนส่งมวลชนกรุงเทพ (ขสมก.) ดำเนินโครงการจัดซื้อรถโดยสารใช้เชื้อเพลิงก๊าซธรรมชาติ (NGV) จำนวน 3,183 คัน เพื่อนำมาให้บริการทดแทนรถโดยสารเดิมที่ใช้น้ำมันดีเซลในวงเงินรวม 13,162.20 ล้านบาท โดยเปลี่ยนเป็นโครงการเช่ารถโดยสารประจำทางปรับอากาศพลังงานสะอาด (EV) จำนวน  1,520 คัน ระยะเวลา 7 ปี ซึ่งมีความพร้อมในการดำเนินการในขณะนี้ในกรอบวงเงินลงทุนโครงการ 15,355.60 ล้านบาท และให้ ขสมก. เป็นผู้บริหารโครงการโดยใช้งบประมาณรายจ่ายประจำปีงบประมาณ พ.ศ. 2568-2575
2. อนุมัติให้ ขสมก. ดำเนินโครงการเช่ารถโดยสารประจำทางปรับอากาศพลังงานสะอาด (EV) จำนวน 1,520 คัน ระยะเวลา 7 ปี ซึ่งมีความพร้อมในการดำเนินการในขณะนี้ในกรอบวงเงินลงทุนโครงการ 15,355.60 ล้านบาท และให้ ขสมก. เป็นผู้บริหารโครงการโดยใช้งบประมาณรายจ่ายประมาณ พ.ศ. 2568 - 2575
ทั้งนี้ คค.ได้มอบหมายให้ ขสมก. รับความเห็นของสำนักงานสภาพัฒนาการเศรษฐกิจและสังคมแห่งชาติ (สศช.) สำนักงบประมาณ (สงป.) และกระทรวงการคลัง (กค.)  ไปพิจารณาประกอบการดำเนินงานโครงการเช่ารถโดยสารประจำทางปรับอากาศพลังงานสะอาด (EV) ต่อไปด้วยแล้ว
นายอนุกูล กล่าวว่า โครงการเช่ารถโดยสารประจำทางปรับอากาศพลังงานสะอาด (EV) จำนวน 1,520 คัน มีสาระสำคัญสรุปดังนี้
1. วงเงินโครงการ 15,355.60 ลบ. เช่น ค่าเช่าตัวรถ (10,134.70 ลบ.) ค่าซ่อมบำรุงรถ (3,240.03 ลบ.) ค่าเช่าสถานีอัดประจุไฟฟ้า (967.40  ลบ.) โดยใช้จ่ายจากงบฯ ปี 68 ที่ได้รับอนุมัติไว้แล้วจำนวน 368.40 ลบ. ส่วนที่เหลือจำนวน 14,987.20 ลบ. ผูกพันงบฯ ปี 69-74
2. ระยะเวลาโครงการ 7 ปี
3. ประมาณการรายได้ 52,654.19 ลบ. เช่น รายได้ค่าโดยสาร รายได้โฆษณา
4. ประมาณการค่าใช้จ่าย 32,798.54 ลบ. เช่น ค่าเช่ารถโดยสารปรับอากาศพลังงานสะอาด ค่าเช่าตู้ชาร์จพลังงานไฟฟ้า เช่น ค่าเช่าพื้นที่จอดและชาร์จไฟรถโดยสารบางแห่ง
5. โครงการมีกำไรสุทธิตลอดระยะเวลาโครงการเท่ากับ 19,855.64 ลบ.

ที่มา : https://www.thaigov.go.th/news/contents/details/97551