รัฐบาลไทย-ข่าวทำเนียบรัฐบาล-เลขาฯ รมว.กษ. เปิดงาน “วันทะเลทรายและภัยแล้งโลก” ปี 2568 มุ่งจับมือทุกภาคส่วน สร้างโอกาสทางเศรษฐกิจ พร้อมพัฒนาด้านเกษตรกรรม และสิ่งแวดล้อมอย่างยั่งยืน


วันอังคารที่ 17 มิถุนายน 2568
เลขาฯ รมว.กษ. เปิดงาน “วันทะเลทรายและภัยแล้งโลก” ปี 2568 มุ่งจับมือทุกภาคส่วน สร้างโอกาสทางเศรษฐกิจ พร้อมพัฒนาด้านเกษตรกรรม และสิ่งแวดล้อมอย่างยั่งยืน
เลขาฯ รมว.กษ. เปิดงาน “วันทะเลทรายและภัยแล้งโลก” ปี 2568 มุ่งจับมือทุกภาคส่วน สร้างโอกาสทางเศรษฐกิจ พร้อมพัฒนาด้านเกษตรกรรม และสิ่งแวดล้อมอย่างยั่งยืน
นางสาวอนงค์นาถ จ่าแก้ว เลขานุการรัฐมนตรีว่าการกระทรวงเกษตรและสหกรณ์ เป็นประธานเปิดงานวันทะเลทรายและภัยแล้งโลก ปี 2568 (Desertification & Drought Day) ภายใต้แนวคิด “Restore the Land. Unlock the Opportunities. : ฟื้นฟูผืนดิน เปิดโอกาส สร้างอาชีพ โดยมี ดร.ทวีศักดิ์ ธนเดโชพล อธิบดีกรมพัฒนาที่ดิน และผู้บริหารหน่วยงานในสังกัดกระทรวงเกษตรและสหกรณ์ เข้าร่วม ณ โรงแรม แกรนด์ ริชมอนด์ สไตลิช คอนเวนชั่น โฮเทล จังหวัดนนทบุรี และผ่าน Facebook Live กรมพัฒนาที่ดิน โดยการจัดงานดังกล่าวมีวัตถุประสงค์เพื่อสร้างความตระหนักเกี่ยวกับปัญหาที่เชื่อมโยงกับการแปรสภาพเป็นทะเลทราย ความเสื่อมโทรมของที่ดิน ภัยแล้ง นำไปสู่การกำหนดมาตรการจัดการและฟื้นฟูที่ดิน ให้เกิดโอกาสในการสร้างมูลค่าทางเศรษฐกิจ และเสริมสร้างการดำเนินงานของอนุสัญญา ให้กับหน่วยงานภาครัฐ ภาคเอกชน สถาบันการศึกษา ภาคประชาสังคม เกษตรกร และประชาชนทั่วไป
เลขานุการรัฐมนตรีว่าการกระทรวงเกษตรและสหกรณ์ กล่าวว่า ที่ผ่านมา กระทรวงเกษตรและสหกรณ์ โดยกรมพัฒนาที่ดิน ซึ่งเป็นหน่วยงานผู้ประสานงานระดับชาติ (National Focal Agency) ของอนุสัญญาสหประชาชาติว่าด้วยการต่อต้านการแปรสภาพเป็นทะเลทราย (United Nations Convention to Combat Desertification: UNCCD) ได้ดำเนินงานในการลดความเสื่อมโทรมของที่ดินและความแห้งแล้ง เพื่อป้องกันและลดผลกระทบที่จะนำไปสู่การแปรสภาพเป็นทะเลทราย ผ่านกิจกรรมต่าง ๆ ที่มีการบูรณาการร่วมกับหน่วยงานภาคีเครือข่ายทั่วประเทศ ทั้งภาครัฐ ภาคเอกชน สถาบันการศึกษา และภาคประชาสังคม เช่น การประเมินความเสื่อมโทรมของที่ดิน การวางแผนการใช้ที่ดิน การจัดที่ดินทำกินให้เกษตรกร การจัดการพื้นที่เกษตรกรรมอย่างยั่งยืน การอนุรักษ์ดินและน้ำ การฟื้นฟูที่ดินที่เสื่อมโทรม และการบริหารจัดการน้ำอย่างเป็นระบบ รวมทั้งพัฒนาเครือข่ายความร่วมมือทั้งในและต่างประเทศ นับเป็นโอกาสอันดีที่จะพัฒนาการทำงานในเชิงบูรณาการให้ครอบคลุมกิจกรรมที่เกี่ยวข้องกับการต่อต้านการแปรสภาพเป็นทะเลทรายและภัยแล้ง จึงเชิญชวนให้ประเทศสมาชิกจัดกิจกรรมเพื่อสร้างความความตระหนักเกี่ยวกับการแปรสภาพเป็นทะเลทราย ความเสื่อมโทรมของที่ดินและภัยแล้ง รวมถึงประชาสัมพันธ์กิจกรรมวันทะเลทรายและภัยแล้งโลกสู่การพัฒนาความร่วมมือในทุกระดับ
ด้าน ดร.ทวีศักดิ์ ธนเดโชพล อธิบดีกรมพัฒนาที่ดิน กล่าวว่า สำนักเลขาธิการอนุสัญญาสหประชาชาติว่าด้วยการต่อต้านการแปรสภาพเป็นทะเลทราย (UNCCD) ได้ประกาศให้วันที่ 17 มิถุนายน ของทุกปี เป็นวันทะเลทรายและภัยแล้งโลก (Desertification & Drought Day) โดยในปีนี้ได้มีการจัดงานภายใต้แนวคิด “Restore the Land. Unlock the Opportunities. : ฟื้นฟูผืนดิน เปิดโอกาส สร้างอาชีพ” ซึ่งมีเป้าหมายหลักในการเร่งดำเนินการฟื้นฟูที่ดินเสื่อมโทรมของโลกกว่า 1.5 พันล้านเฮกตาร์ พร้อมกระตุ้นเศรษฐกิจด้านการฟื้นฟูที่ดินมูลค่ากว่าล้านล้านดอลลาร์ รวมถึงให้ความสำคัญเกี่ยวกับความเสื่อมโทรมของที่ดินและภัยแล้งที่ส่งผลกระทบอย่างยิ่งต่อเศรษฐกิจ เสถียรภาพ การผลิตอาหาร น้ำ คุณภาพชีวิต การเปลี่ยนแปลงสภาพภูมิอากาศ ความหลากหลายทางชีวภาพ และความยากจน ทำให้การแก่งแย่งการใช้ที่ดินที่อุดมสมบูรณ์ทวีความรุนแรงมากขึ้น เนื่องด้วยกว่าร้อยละ 40 บนพื้นที่บนโลก กำลังเกิดการเผชิญความเสื่อมโทรมของที่ดิน และมีแนวโน้มจะทวีความรุนแรงมากขึ้นเรื่อย ๆ “การฟื้นฟูที่ดิน” จึงเป็นโอกาสสำคัญที่จะเปลี่ยนแปลงแนวโน้มความเสื่อมโทรมของที่ดินให้ลดลง โดยที่ดินที่ได้รับการฟื้นฟูมีโอกาสทำให้เกิดการเปลี่ยนแปลงทางเศรษฐกิจ และส่งผลให้ผลิตภัณฑ์มวลรวมของประเทศ (GDP) ขยายตัวสูงขึ้นอีกด้วย
ทั้งนี้ ภายในงานมีกิจกรรมที่น่าสนใจ ได้แก่ ปาฐกถาพิเศษในหัวข้อ “ฟื้นฟูผืนดิน เปิดโอกาส สร้างอาชีพ” การบรรยายพิเศษ เรื่อง “บทบาทการถือครองที่ดินต่อการพัฒนาเศรษฐกิจของประเทศ“ การเสวนาวิชาการ ในหัวข้อ “ที่ดินเชื่อมโยงกับโอกาสทางเศรษฐกิจอย่างไร” และการจัดนิทรรศการเพื่อเชื่อมโยงผลงานสำคัญจากการมีส่วนร่วมของหน่วยงานที่เกี่ยวข้องทุกภาคส่วน ซึ่งกิจกรรมครั้งนี้ ไม่เพียงแต่ส่งเสริมการแลกเปลี่ยนความรู้และการสร้างเครือข่ายระหว่างหน่วยงาน แต่ยังเป็นการผลักดันนโยบายฟื้นฟูที่ดินให้เกิดผลในทางปฏิบัติอย่างเป็นรูปธรรม สอดคล้องกับเป้าหมายการพัฒนาที่ยั่งยืน (SDGs) พร้อมทั้งสร้างการรับรู้ให้กับเกษตรกร หมอดินอาสา และ ประชาชน และสร้างโอกาสทางเศรษฐกิจผ่านการดูแลรักษาทรัพยากรดินอย่างยั่งยืน

ที่มา : https://www.thaigov.go.th/news/contents/details/97541