รัฐบาลไทย-ข่าวทำเนียบรัฐบาล-“ธีรรัตน์” เยี่ยมชมศูนย์ OTOP ข่วงสันกำแพง หนุนเศรษฐกิจชุมชนบ้านมอญ – ชื่นชมการใช้ OFOS ผลักดัน Soft Power จากครอบครัวสู่โลก


วันอังคารที่ 17 มิถุนายน 2568
17/06/2568
พิมพ์
“ธีรรัตน์” เยี่ยมชมศูนย์ OTOP ข่วงสันกำแพง หนุนเศรษฐกิจชุมชนบ้านมอญ – ชื่นชมการใช้ OFOS ผลักดัน Soft Power จากครอบครัวสู่โลก
“ธีรรัตน์” รมช.มหาดไทย เยี่ยมชมศูนย์ OTOP ข่วงสันกำแพง หนุนเศรษฐกิจชุมชนบ้านมอญ – ชื่นชมการใช้ OFOS ผลักดัน Soft Power จากครอบครัวสู่โลก
วันที่ 16 มิถุนายน 2568 นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ลงพื้นที่ตรวจเยี่ยมและติดตามความคืบหน้าการดำเนินงานของโครงการหนึ่งตำบล หนึ่งผลิตภัณฑ์ (OTOP) ณ ศูนย์จัดแสดง จำหน่าย และกระจายสินค้า OTOP จังหวัดเชียงใหม่ (ข่วงสันกำแพง) และชุมชนบ้านมอญ โดยมี นายวีรพงศ์ ฤทธิ์รอด รองผู้ว่าราชการจังหวัดเชียงใหม่ นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา พร้อมคณะผู้บริหาร หัวหน้าส่วนราชการ ผู้นำชุมชน และประชาชนในพื้นที่ให้การต้อนรับอย่างอบอุ่น
ข่วงสันกำแพง เป็นศูนย์กลางสำคัญในการส่งเสริมผลิตภัณฑ์ชุมชนของจังหวัดเชียงใหม่ โดยเป็นพื้นที่รวบรวมและจัดแสดงสินค้าจากหลากหลายชุมชนในพื้นที่ภาคเหนือ ทั้งในด้านหัตถกรรม ผ้าและสิ่งทอ อาหารและสมุนไพร รวมถึงของใช้ของที่ระลึก ซึ่งแต่ละรายการมีความโดดเด่นเฉพาะตัว สะท้อนภูมิปัญญา วิถีชีวิต และวัฒนธรรมท้องถิ่นได้อย่างชัดเจน นอกจากนี้ ข่วงสันกำแพงยังทำหน้าที่เป็นศูนย์กระจายสินค้า OTOP ไปยังตลาดทั้งในและต่างประเทศ มีบทบาทในการสร้างงาน สร้างรายได้ และขับเคลื่อนเศรษฐกิจฐานรากอย่างเป็นรูปธรรม
ในการลงพื้นที่ครั้งนี้ รัฐมนตรีช่วยว่าการกระทรวงมหาดไทยได้เน้นย้ำถึงความสำคัญของการส่งเสริมผลิตภัณฑ์ท้องถิ่น เพื่อกระตุ้นเศรษฐกิจระดับฐานราก ส่งเสริมธุรกิจของผู้ประกอบการในชุมชน และยกระดับคุณภาพชีวิตของประชาชน โดยเฉพาะอย่างยิ่งในชุมชนบ้านมอญ ซึ่งมีศักยภาพในการพัฒนาสินค้าที่มีเอกลักษณ์ สอดคล้องกับภูมิปัญญาและวัฒนธรรมท้องถิ่น
ทั้งนี้ ในจุดที่ 2 ณ วัดบ้านมอญ นางสาวธีรรัตน์ ยังได้กล่าวชื่นชมชุมชนบ้านมอญที่มีการประยุกต์ใช้โครงการ OFOS (One Family One Soft Power) อย่างมีประสิทธิภาพ โดยโครงการนี้มุ่งเน้นการส่งเสริมศักยภาพของแต่ละครอบครัวในการถ่ายทอด “Soft Power” เช่น ศิลปวัฒนธรรม อาหารท้องถิ่น หัตถกรรม ภาษา และภูมิปัญญาชุมชน ให้กลายเป็นสินค้าหรือบริการที่มีคุณค่า สามารถสร้างรายได้ และยกระดับชื่อเสียงของท้องถิ่นสู่ระดับประเทศและสากล
รัฐมนตรีช่วยฯ กล่าวเพิ่มเติมว่า “Soft Power ของไทยไม่ใช่เรื่องไกลตัว เริ่มต้นได้จากแต่ละครอบครัวในชุมชน เราเห็นแล้วว่าบ้านมอญสามารถนำวัฒนธรรมและความคิดสร้างสรรค์มาแปรเปลี่ยนเป็นพลังทางเศรษฐกิจได้จริง โครงการ OFOS คือเครื่องมือที่จะต่อยอดให้ไทยยืนหยัดอย่างภาคภูมิในเวทีโลก ผ่านรากเหง้าของเราเอง”
การใช้ OFOS ควบคู่กับโครงการ OTOP ถือเป็นแบบอย่างที่ดีของการพัฒนาเศรษฐกิจฐานรากเชิงสร้างสรรค์ ที่ยั่งยืนและสอดคล้องกับแนวทาง “เศรษฐกิจสร้างสรรค์” ที่รัฐบาลโดยการนำของนางสาวแพทองธาร ชินวัตร นายกรัฐมนตรี กำลังผลักดันอย่างต่อเนื่อง

ที่มา : https://www.thaigov.go.th/news/contents/details/97542