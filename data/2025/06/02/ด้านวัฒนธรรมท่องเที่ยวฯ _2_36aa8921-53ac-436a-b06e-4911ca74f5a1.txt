รัฐบาลไทย-ข่าวทำเนียบรัฐบาล-ผู้ช่วย รมว.ท่องเที่ยวฯ ร่วมพิธีเปิดงาน “วิจิตร@เชียงใหม่” กระตุ้นท่องเที่ยวเชิงสุขภาพช่วง Green Season ผ่านประสบการณ์สุดล้ำที่น้ำพุร้อนสันกำแพง


วันอาทิตย์ที่ 1 มิถุนายน 2568
ผู้ช่วย รมว.ท่องเที่ยวฯ ร่วมพิธีเปิดงาน “วิจิตร@เชียงใหม่” กระตุ้นท่องเที่ยวเชิงสุขภาพช่วง Green Season ผ่านประสบการณ์สุดล้ำที่น้ำพุร้อนสันกำแพง
ผู้ช่วย รมว.ท่องเที่ยวฯ ร่วมพิธีเปิดงาน “วิจิตร@เชียงใหม่” กระตุ้นท่องเที่ยวเชิงสุขภาพช่วง Green Season ผ่านประสบการณ์สุดล้ำที่น้ำพุร้อนสันกำแพง
วันที่ 31 พฤษภาคม 2568 เวลา 18.30 น. ณ กิจการน้ำพุร้อนสันกำแพง จังหวัดเชียงใหม่ นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ เป็นผู้แทนรัฐมนตรีว่าการกระทรวงการท่องเที่ยวและกีฬา กล่าวรายงานวัตถุประสงค์ในพิธีเปิดงาน “วิจิตร@เชียงใหม่ สีสันแห่งเส้นแสง น้ำพุร้อนสันกำแพง โครงการตามพระราชดำริ ตอน ออนเซ็น@สันกำแพง” ภายใต้แนวคิด “The Magic of ONSEN Night” โดยมี พลเอก เฉลิมชัย สิทธิสาท องคมนตรี เป็นประธานในพิธีเปิดงาน
งาน “วิจิตร@เชียงใหม่” จัดขึ้นต่อเนื่องเป็นปีที่ 3 ระหว่างวันที่ 31 พฤษภาคม – 8 มิถุนายน 2568 เพื่อส่งเสริมการเดินทางท่องเที่ยวในช่วง Green Season และต่อยอดแหล่งท่องเที่ยวเชิงสุขภาพตามแนวพระราชดำริฯ ผ่านการจัดแสดงแสงสีเสียงสุดตระการตา 10 จุด ภายใต้บรรยากาศออนเซ็นท่ามกลางธรรมชาติ โดยคาดว่าจะมีผู้เข้าร่วมงานไม่ต่ำกว่า 55,000 คน สร้างรายได้หมุนเวียนกว่า 70 ล้านบาท
นายจักรพลฯ กล่าวในพิธีเปิดว่า “จากผลตอบรับในปีที่ผ่านมา ที่ผู้เข้าร่วมงานแสดงความพึงพอใจถึงร้อยละ 91.39 และต้องการให้มีการจัดงานต่อเนื่องถึงร้อยละ 99.89 ถือเป็นเครื่องยืนยันว่ากิจกรรมเชิงสร้างสรรค์เช่นนี้ เป็นกลไกสำคัญในการกระตุ้นเศรษฐกิจท่องเที่ยว และสอดคล้องกับนโยบายของรัฐบาล ภายใต้แคมเปญ ‘Amazing Thailand Grand Tourism & Sports Year 2025’ ที่เน้นการขับเคลื่อนเศรษฐกิจฐานรากผ่านกิจกรรมท่องเที่ยวคุณภาพ”
กิจกรรมไฮไลต์ของงาน ได้แก่ “Walking Light Experience” 10 จุดแสดงแสง อาทิ ประตูกาลเวลา, ม่านแสงดาว, แสงธารา, ออนเซ็นแสง, บิ๊กไข่, และ นิทานแสง ผสานเทคนิคแสง เสียง สื่อผสม และเทคโนโลยีดิจิทัลสมัยใหม่ พร้อมกิจกรรมเสริมอีกมากมาย เช่น การแสดงร่วมสมัย ประกอบน้ำพุดนตรี การท่องเที่ยวเชิงสุขภาพ การจำหน่ายสินค้าชุมชน อาหารท้องถิ่น และจุดลงนามถวายพระพรเฉลิมพระเกียรติพระบาทสมเด็จพระเจ้าอยู่หัว
ทั้งนี้ พลเอก เฉลิมชัย สิทธิสาท องคมนตรี ได้กล่าวชื่นชมแนวทางการพัฒนาแหล่งท่องเที่ยวน้ำพุร้อนสันกำแพง ที่ดำเนินการสืบสานตามพระราชดำริของพระบาทสมเด็จพระบรมชนกาธิเบศรฯ รัชกาลที่ 9 ว่าเป็นตัวอย่างของการพัฒนาแหล่งท่องเที่ยวอย่างยั่งยืน ที่ช่วยสร้างงาน สร้างอาชีพ และคุณภาพชีวิตที่ดีให้กับประชาชนในพื้นที่
การจัดงานครั้งนี้จึงไม่เพียงแต่เป็นกิจกรรมส่งเสริมการท่องเที่ยวเท่านั้น แต่ยังเป็นเวทีที่เชื่อมโยง Soft Power, ภูมิปัญญาท้องถิ่น, และ เทคโนโลยีสร้างสรรค์ เข้าด้วยกัน เพื่อเปิดประสบการณ์ท่องเที่ยวใหม่ของไทยสู่สายตานักท่องเที่ยวทั้งชาวไทยและชาวต่างประเทศ

ที่มา : https://www.thaigov.go.th/news/contents/details/97024