รัฐบาลไทย-ข่าวทำเนียบรัฐบาล-รัฐมนตรี​ว่าการ​กระทรวง​ยุติธรรม​ ประชุมติดตามผลการตรวจและส่งเสริมสนับสนุนให้สถาบันนิติวิทยาศาสตร์ ตรวจหาสารเสพติดในน้ำเสีย เพื่อเฝ้าระวังและติดตามการใช้ยาเสพติดในชุมชน


วันจันทร์ที่ 2 มิถุนายน 2568
02/06/2568
พิมพ์
รัฐมนตรี​ว่าการ​กระทรวง​ยุติธรรม​ ประชุมติดตามผลการตรวจและส่งเสริมสนับสนุนให้สถาบันนิติวิทยาศาสตร์ ตรวจหาสารเสพติดในน้ำเสีย เพื่อเฝ้าระวังและติดตามการใช้ยาเสพติดในชุมชน
รัฐมนตรี​ว่าการ​กระทรวง​ยุติธรรม​ ประชุมติดตามผลการตรวจและส่งเสริมสนับสนุนให้สถาบันนิติวิทยาศาสตร์ ตรวจหาสารเสพติดในน้ำเสีย เพื่อเฝ้าระวังและติดตามการใช้ยาเสพติดในชุมชน
ในวันจันทร์ที่ 2 มิถุนายน 2568 เวลา 14.30 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม ประชุมติดตามผลการตรวจและส่งเสริมสนับสนุนให้สถาบันนิติวิทยาศาสตร์ ตรวจหาสารเสพติดในน้ำเสีย (Wastewater analysis) เพื่อเฝ้าระวังและติดตามการใช้ยาเสพติดในชุมชน โดยมี นายอภิกิต ฉ.โรจน์ประเสริฐ รองเลขาธิการ ป.ป.ส. ในฐานะผู้แทน เลขาธิการ​ ป.ป.ส. พร้อมด้วย​ นายแพทย์วีระกิตติ์ หาญปริพรรณ์ ผู้อำนวยการสถาบันนิติวิทยาศาสตร์ ผู้ช่วยศาสตราจารย์นายแพทย์วรวีร์ ไวยวุฒิ รองผู้อำนวยการสถาบันนิติวิทยาศาสตร์ ทันตแพทย์หญิงจุฑารัตน์ จินตกานนท์ รองผู้อำนวยการสถาบันนิติวิทยาศาสตร์ ข้าราชการ และเจ้าหน้าที่ที่เกี่ยวข้อง เข้าร่วม
โอกาส​นี้​ พันตำรวจเอก ทวี สอดส่อง รัฐมนตรีว่าการกระทรวงยุติธรรม ได้กล่าวใจความสำคัญ​ตอหนึ่ง​ว่า ปัญหาใหญ่ของประเทศ คือ ปัญหายาเสพติด ที่ในขณะนี้เข้ามาระบาด ทำให้เราในฐานะรัฐบาลต้องมีมาตรการในการแก้ปัญหายาเสพติด รัฐบาลต้องทำให้สังคมมีความพึงพอใจในการแก้ไขปัญหา ฉะนั้นต้องทำแบบครบวงจร และเพื่อให้เป็นหลักประกันกับประชาชนโดยทั่วไปว่าจะใช้หลักนิติธรรม ไม่อคติ ฉะนั้นเราจะใช้วิทยาศาสตร์เป็นเครื่องมือ นอกจากนี้ ยังได้ร่วมกันกับรัฐบาลนานาชาติพัฒนาแก้ไขปัญหายาเสพติด โดยใช้การตรวจยาเสพติดในน้ำ ซึ่งได้ไปทดลองใช้การตรวจที่ชายแดนแม่น้ำเมย ที่เป็นแม่น้ำเขตแดนระหว่างไทยกับประเทศเมียนมาร์ ซึ่งได้มีการตรวจ 3-4 จุด ก่อนที่น้ำจะไหลลงมาในแหล่งน้ำ ซึ่งผลการตรวจจะช่วยให้เราใช้ในการแก้ปัญหายาเสพติด
“โดยเฉพาะสายน้ำที่ลงมาจากฝั่งประเทศเพื่อนบ้านที่เป็นพื้นที่ของชนคนกลุ่มน้อย พบว่า มียาเสพติดชนิดหนึ่ง ซึ่งจะทำให้เราได้ไปพัฒนาเรื่องความน่าเชื่อถือทางวิทยาศาสตร์ด้วย เพราะสิ่งที่พบนั้นมีปริมาณของเคมี ซึ่งเป็นวัตถุออกฤทธิ์ต่อจิตประสาท ประเภทที่ 2 โดยเป็นยาของกลุ่มที่ผู้มีฐานะการเงินสูงหามาเสพมาใช้ ซึ่งจะพบในน้ำจากแม่น้ำเมยในบางจุดของพื้นที่” พันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าว
พันตำรวจเอก ทวี สอดส่อง รัฐมนตรีว่าการกระทรวงยุติธรรม ระบุว่า การแก้ปัญหายาเสพติดด้วยวิทยาศาสตร์ โดยสถาบันนิติวิทยาศาสตร์ กระทรวงยุติธรรม เป็นอีกก้าวหนึ่งที่จะร่วมมือกันกับหลายหน่วยงาน ทั้งสำนักงานคณะกรรมการป้องกันและปราบปรามยาเสพติด (สำนักงาน​ ป.ป.ส.) และหน่วยงานอื่น ๆ ทั้งเจ้าหน้าที่ทหาร และตำรวจด้วย โดยห้องแล็บของสถาบันนิติวิทยาศาสตร์ กระทรวงยุติธรรม ถือว่าเป็นห้องแล็บตรวจหาสารเสพติดที่ทันสมัยที่สุดแห่งหนึ่งในอาเซียน และเครื่องมือบางอย่างของสถาบันนิติวิทยาศาสตร์อยู่ในระดับสากล“ พันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าว
โอกาส​นี้​ รัฐมนตรี​ว่าการ​กระทรวง​ยุติธรรม​ และคณะ ได้เยี่ยมชมห้องปฏิบัติการและเครื่องมือที่ใช้ในการตรวจหาสารเสพติดในน้ำเสีย ณ ห้องปฏิบัติการกลุ่มตรวจพิสูจน์ทางเคมี สถาบันนิติวิทยาศาสตร์ จังหวัด​ปทุมธานี

ที่มา : https://www.thaigov.go.th/news/contents/details/97036