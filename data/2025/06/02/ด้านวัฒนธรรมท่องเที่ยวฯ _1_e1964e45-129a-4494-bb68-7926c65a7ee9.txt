รัฐบาลไทย-ข่าวทำเนียบรัฐบาล-ผู้ช่วย รมว.ท่องเที่ยวและกีฬา เยี่ยมชม “ศิลาดล เชียงใหม่” แหล่งภูมิปัญญาท้องถิ่น พร้อมผลักดันเป็นแหล่งท่องเที่ยวเชิงวัฒนธรรมต้นแบบ


วันอาทิตย์ที่ 1 มิถุนายน 2568
ผู้ช่วย รมว.ท่องเที่ยวและกีฬา เยี่ยมชม “ศิลาดล เชียงใหม่” แหล่งภูมิปัญญาท้องถิ่น พร้อมผลักดันเป็นแหล่งท่องเที่ยวเชิงวัฒนธรรมต้นแบบ
ผู้ช่วย รมว.ท่องเที่ยวและกีฬา เยี่ยมชม “ศิลาดล เชียงใหม่” แหล่งภูมิปัญญาท้องถิ่น พร้อมผลักดันเป็นแหล่งท่องเที่ยวเชิงวัฒนธรรมต้นแบบ
วันที่ 31 พฤษภาคม 2568 เวลา 15.00 น. นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ ลงพื้นที่เยี่ยมชมแหล่งผลิตเครื่องปั้นดินเผา “ศิลาดล เชียงใหม่” ณ อำเภอดอยสะเก็ด จังหวัดเชียงใหม่ พร้อมคณะจากสำนักงานการท่องเที่ยวและกีฬาจังหวัดเชียงใหม่ นำโดย นายอิทธิรัฐ สินารักษ์ ท่องเที่ยวและกีฬาจังหวัดเชียงใหม่ และนายเก่ง ชัยวารินทร์ รองผู้อำนวยการการท่องเที่ยวแห่งประเทศไทย สำนักงานเชียงใหม่
ในการลงพื้นที่ครั้งนี้ นายจักรพลฯ ได้กล่าวชื่นชม “ChiangMai Celadon” ในฐานะงานฝีมือระดับภูมิภาคที่สะท้อนอัตลักษณ์ความเป็นไทยผ่านผลิตภัณฑ์เครื่องเคลือบดินเผา อันเป็นสมบัติล้ำค่าทางวัฒนธรรมของชาวเชียงใหม่ พร้อมเน้นย้ำว่า “แหล่งผลิตศิลาดลเชียงใหม่ไม่เพียงแต่เป็นสถานที่จำหน่ายสินค้าเท่านั้น แต่ยังเป็นแหล่งเรียนรู้ภูมิปัญญาท้องถิ่นที่ทรงคุณค่า และควรสืบสานส่งต่อไปยังคนรุ่นใหม่ เพื่อรักษาเอกลักษณ์ของชุมชนไว้ให้ยั่งยืน”
นายจักรพลฯ ยังกล่าวเพิ่มเติมว่า กระทรวงการท่องเที่ยวและกีฬาพร้อมให้การสนับสนุนและร่วมผลักดันให้ “ศิลาดลเชียงใหม่” ก้าวสู่การเป็นแหล่งท่องเที่ยวเชิงวัฒนธรรมที่มีศักยภาพ ทั้งในด้านการตลาด การพัฒนาแหล่งเรียนรู้ และการสร้างเครือข่ายการท่องเที่ยวที่เชื่อมโยงกับชุมชนโดยรอบ เพื่อให้เป็นต้นแบบของการท่องเที่ยวที่ขับเคลื่อนด้วย Soft Power และภูมิปัญญาท้องถิ่น
สำหรับ “ChiangMai Celadon” เป็นแบรนด์เครื่องเคลือบศิลาดลที่มีชื่อเสียง ผลิตและจำหน่ายผลิตภัณฑ์หลากหลาย อาทิ เครื่องใช้บนโต๊ะอาหาร ของตกแต่งบ้าน และของที่ระลึก โดยมีนักท่องเที่ยวทั้งชาวไทยและต่างชาติเป็นกลุ่มเป้าหมายหลัก โดยเฉพาะผู้ที่หลงใหลในงานฝีมือ วิถีชีวิต และวัฒนธรรมไทยอย่างลึกซึ้ง
การเยี่ยมชมในครั้งนี้นับเป็นอีกหนึ่งก้าวสำคัญในการส่งเสริมการท่องเที่ยวเชิงสร้างสรรค์ของประเทศไทย ที่เชื่อมโยงเศรษฐกิจชุมชนเข้ากับอัตลักษณ์วัฒนธรรมอย่างยั่งยืน

ที่มา : https://www.thaigov.go.th/news/contents/details/97023