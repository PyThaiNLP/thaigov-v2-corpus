รัฐบาลไทย-ข่าวทำเนียบรัฐบาล-คึกคักๆ วันหยุดคนแห่ใช้ระบบรางทะลุล้านเที่ยว รัฐบาลเดินหน้าดูแลความปลอดภัยทุกเส้นทางพร้อมดำเนินนโยบาย ลดค่าใช้จ่ายให้ประชาชน


วันจันทร์ที่ 2 มิถุนายน 2568
02/06/2568
พิมพ์
คึกคักๆ วันหยุดคนแห่ใช้ระบบรางทะลุล้านเที่ยว รัฐบาลเดินหน้าดูแลความปลอดภัยทุกเส้นทางพร้อมดำเนินนโยบาย ลดค่าใช้จ่ายให้ประชาชน
คึกคักๆ วันหยุดคนแห่ใช้ระบบรางทะลุล้านเที่ยว รัฐบาลเดินหน้าดูแลความปลอดภัยทุกเส้นทางพร้อมดำเนินนโยบาย ลดค่าใช้จ่ายให้ประชาชน
วันนี้ (2 มิ.ย. 68) เวลา 08.45 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า ช่วงวันหยุดต่อเนื่องในโอกาสวันเฉลิมพระชนมพรรษาสมเด็จพระนางเจ้าฯ พระบรมราชินี ระหว่างวันที่ 31 พฤษภาคม - 3 มิถุนายน 2568 มีประชาชนใช้บริการระบบรางทั่วประเทศรวมแล้วกว่า 1.23 ล้านคน-เที่ยว สะท้อนถึงความเชื่อมั่นในระบบคมนาคมที่สะดวกและปลอดภัย
โดยรถไฟระหว่างเมืองของการรถไฟแห่งประเทศไทย (รฟท.) ให้บริการรวม 213 ขบวน มีผู้ใช้บริการ 76,538 คน-เที่ยว ขณะที่รถไฟฟ้าในเขตกรุงเทพฯ และปริมณฑล รวมถึงรถไฟฟ้าชานเมือง ให้บริการรวม 2,806 เที่ยว มีผู้โดยสารรวม 1,155,523 คน-เที่ยว
ในจำนวนนี้ รถไฟฟ้า BTS สายสีเขียวมีผู้ใช้บริการสูงสุด 597,231 คน-เที่ยว รองลงมาคือรถไฟฟ้าสายสีน้ำเงิน 306,830 คน-เที่ยว และสายสีชมพูที่เปิดให้บริการทดลองฟรี มีผู้โดยสารแตะ 68,643 คน-เที่ยว โดยเฉพาะช่วงสถานีเมืองทองธานี-ทะเลสาบเมืองทองธานีที่มีผู้ใช้บริการสูงสุดเป็นประวัติการณ์ สืบเนื่องจากงานแสดงสินค้า THAIFEX Anuga 2025 ที่จัดขึ้นในพื้นที่เมืองทองธานี
ทั้งนี้ รัฐบาลโดยกรมการขนส่งทางราง กระทรวงคมนาคม ได้กำชับให้ทุกหน่วยงานดำเนินมาตรการอำนวยความสะดวกและความปลอดภัยอย่างเข้มงวด เพิ่มเจ้าหน้าที่ตรวจสอบระบบตลอดเส้นทาง และร่วมมือกับจังหวัดต่าง ๆ ในการจัดอาสาสมัครประจำจุดตัดทางลักผ่าน พร้อมขอความร่วมมือประชาชนหยุดรถก่อนถึงจุดตัดทางรถไฟไม่น้อยกว่า 5 เมตร และปฏิบัติตามสัญญาณจราจรอย่างเคร่งครัด เพื่อป้องกันอุบัติเหตุ
“รัฐบาลขอยืนยันความมุ่งมั่นในการพัฒนาระบบขนส่งมวลชนให้มีประสิทธิภาพ ปลอดภัย และเข้าถึงประชาชนทุกกลุ่มอย่างเท่าเทียม ทั้งยังขอขอบคุณพี่น้องประชาชนที่ให้ความร่วมมือเป็นอย่างดี และขอให้เชื่อมั่นว่ารัฐบาลจะเดินหน้าอย่างไม่หยุดยั้ง เพื่อยกระดับคุณภาพชีวิตของทุกคนให้ดียิ่งขึ้นอย่างต่อเนื่อง” นางสาวศศิกานต์ ทิ้งท้าย

ที่มา : https://www.thaigov.go.th/news/contents/details/97030