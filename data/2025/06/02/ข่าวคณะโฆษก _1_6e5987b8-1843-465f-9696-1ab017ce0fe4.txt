รัฐบาลไทย-ข่าวทำเนียบรัฐบาล-“จิรายุ” ยืนยัน “นายกรัฐมนตรี“ สั่งการ 30 บาทฯ มีแต่เพิ่มการดูแลประชาชน ไม่มีทางที่จะปล่อยให้โครงการที่ดูแลคุณภาพชีวิตประชาชนที่ดีต้องล้มแน่นอน 


วันจันทร์ที่ 2 มิถุนายน 2568
02/06/2568
พิมพ์
“จิรายุ” ยืนยัน “นายกรัฐมนตรี“ สั่งการ 30 บาทฯ มีแต่เพิ่มการดูแลประชาชน ไม่มีทางที่จะปล่อยให้โครงการที่ดูแลคุณภาพชีวิตประชาชนที่ดีต้องล้มแน่นอน
หลังผู้ไม่หวังดีปล่อยข่าวลือโครงการ 30 บาทรักษาทุกที่จะเจ๊งใน 3 ปี   ชี้ขาดทุน “สิ” ปกติ ถ้าทำกำไรกับประชาชนคงเป็นเรื่องแปลก ย้ำ! รัฐบาลจัดงบปี 2569 มากที่สุดในประวัติศาสตร์ไทยพร้อมสำหรับสุขภาพของคนไทยทุกคนเต็มที่
วันนี้ (2 มิ.ย. 68) เวลา 08.00 น. นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า ตามที่มีกลุ่มผู้ไม่หวังดี ปล่อยข่าวว่า โครงการ 30 บาทรักษาทุกที่ขาดทุน และภายใน 3 ปี และจะยกเลิกนั้นเป็นเท็จ ขอเรียนว่ารัฐบาลภายใต้การนำของนางสาวแพทองธาร ชินวัตร นายกรัฐมนตรี ให้ความสำคัญกับการพัฒนาระบบสาธารณสุขของประเทศ และปี 2569 นี้ได้จัดสรรงบประมาณจำนวน 265,295 ล้านบาท ให้แก่สำนักงานหลักประกันสุขภาพแห่งชาติ (สปสช.) ซึ่งเป็นวงเงินที่สูงที่สุดเท่าที่เคยจัดสรรให้กับกองทุนบัตรทองฯ นับตั้งแต่มีการจัดตั้งโครงการฯ มา ซึ่งโครงการนี้เป็นโครงการที่ให้ความสำคัญในการดูแลสุขภาพ และรักษาพยาบาล ให้กับประชาชนหากไปทำกำไรคงเป็นเรื่องที่ประชาชนคงรับไม่ได้
ทั้งนี้ กองทุนหลักประกันสุขภาพแห่งชาติได้ เร่งผลักดันการใช้งบประมาณของกองทุนบัตรทองฯ ให้คุ้มค่า โปร่งใส และมีประสิทธิผล มุ่งยกระดับการบริการสาธารณสุขทุกมิติ เน้นการนำเทคโนโลยีมาประยุกต์ใช้ อาทิ การแพทย์ทางไกล (Telemedicine)  รวมทั้งการเพิ่มรายการยาในบัญชียาหลักแห่งชาติ เพื่อนำยาที่มีคุณภาพสูงที่ถูกพัฒนาขึ้นมาใหม่มาให้ประชาชนในการรักษาโรค พร้อมการเสริมสร้างสุขภาพและป้องกันโรคในโครงการ คนไทยห่างไกลจากโรคไม่ติดต่อเรื้อรัง (NCDs) เพื่อลดการเกิดโรคของประชาชนในระยะยาว
นายจิรายุ กล่าวต่อว่า การจัดสรรงบประมาณในครั้งนี้ สะท้อนถึงความมุ่งมั่นของรัฐบาลในการผลักดันนโยบายด้านสุขภาพ ซึ่งเป็นนโยบายเรือธงหลัก ประชาชนทุกคนสามารถเข้าถึงการรักษาได้อย่างเท่าเทียมตั้งแต่ระดับปฐมภูมิ บวกกับการใช้เทคโนโลยีทางการแพทย์ที่ทันสมัยเพื่อดูแลสุขภาพคนไทย นอกจากนี้ สำนักงานหลักประกันสุขภาพแห่งชาติ (สปสช.) ได้ลงนามบันทึกข้อตกลงความร่วมมือกับภาคเอกชนไทย และบริษัท Seiko Instruments จากประเทศญี่ปุ่น ร่วมกันพัฒนาเทคโนโลยีด้านทันตกรรม พัฒนาด้ามกรอทางทันตกรรมรุ่นใหม่ และจัดตั้งโรงงานผลิตในประเทศไทย ซึ่งไม่เพียงแต่ช่วยลดการนำเข้าด้ามกรอฟันของไทยที่มีมูลค่าสูงถึงปีละราว 3,000 ล้านบาท แต่ยังส่งเสริมการจ้างงานภายในประเทศ และเพิ่มขีดความสามารถในการแข่งขันของเทคโนโลยีทางการแพทย์ไทยในตลาดโลกอีกด้วย
”ไม่ต้องกังวลบัตร30 บาทฯ มีแต่จะเพิ่มการดูแลในทุกมิติ ไม่มีลดเด็ดขาด รัฐบาลสนับสนุนนโยบายด้านสุขภาพ โดยจัดสรรงบประมาณให้เหมาะสมอย่างต่อเนื่อง ซึ่งในปี 2569 ได้จัดสรรงบประมาณเพิ่มขึ้น และปรับเพิ่มขึ้นทุกรายการ เพื่อให้ครอบคลุมสุขภาพของคนไทย และสามารถเข้าถึงบริการสาธารณสุขที่มีคุณภาพได้อย่างทั่วถึง ตั้งแต่ระดับพื้นฐานขึ้นจนถึงการใช้เทคโนโลยีทางการแพทย์ขั้นสูงได้ รวมทั้งการสนับสนุนมาตรการต่าง ๆ เพื่อให้ประเทศไทยสามารถผลิตอุปกรณ์ทางการแพทย์ใช้ได้เอง ซึ่งจะช่วยลดต้นทุน และเพิ่มโอกาสในการเข้าถึงบริการสาธารณสุขของประชาชนอย่างแท้จริง” นายจิรายุ ย้ำ

ที่มา : https://www.thaigov.go.th/news/contents/details/97027