รัฐบาลไทย-ข่าวทำเนียบรัฐบาล-รัฐบาลเชิญชวนพี่น้องประชาชนชาวไทยทุกหมู่เหล่า ร่วมกิจกรรมเฉลิมพระเกียรติเนื่องในโอกาสวันเฉลิมพระชนมพรรษา สมเด็จพระนางเจ้า ฯ พระบรมราชินี 3 มิถุนายน 2568


วันจันทร์ที่ 2 มิถุนายน 2568
02/06/2568
พิมพ์
รัฐบาลเชิญชวนพี่น้องประชาชนชาวไทยทุกหมู่เหล่า ร่วมกิจกรรมเฉลิมพระเกียรติเนื่องในโอกาสวันเฉลิมพระชนมพรรษา สมเด็จพระนางเจ้า ฯ พระบรมราชินี 3 มิถุนายน 2568
รัฐบาลเชิญชวนพี่น้องประชาชนชาวไทยทุกหมู่เหล่า ร่วมกิจกรรมเฉลิมพระเกียรติเนื่องในโอกาสวันเฉลิมพระชนมพรรษา สมเด็จพระนางเจ้า ฯ พระบรมราชินี 3 มิถุนายน 2568
วันนี้ (2 มิ.ย. 68) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า รัฐบาล มอบหมายให้กระทรวงมหาดไทยจัดกิจกรรมเฉลิมพระเกียรติสมเด็จพระนางเจ้าฯ พระบรมราชินี เนื่องในโอกาสวันเฉลิมพระชนมพรรษา 3 มิถุนายน 2568 โดยทุกจังหวัด และทุกอำเภอได้จัดกิจกรรมเฉลิมพระเกียรติฯ พร้อมกับส่วนกลาง ทั้งในด้านการตั้งโต๊ะหมู่ประดิษฐานพระฉายาลักษณ์สมเด็จพระนางเจ้า ฯ พระบรมราชินี พร้อมเครื่องราชสักการะ การจัดตกแต่งสถานที่ การจัดพิธีเจริญพระพุทธมนต์และทำบุญตักบาตรถวายพระราชกุศล พิธีถวายเครื่องราชสักการะและวางพานพุ่ม และพิธีจุดเทียนถวายพระพรชัยมงคล รวมถึงการจัดกิจกรรมจิตอาสาบำเพ็ญสาธารณประโยชน์และบำเพ็ญสาธารณกุศล ให้เป็นไปด้วยความเรียบร้อยและสมพระเกียรติ
“กิจกรรมเฉลิมพระเกียรติสมเด็จพระนางเจ้า ฯ พระบรมราชินี เนื่องในโอกาสวันเฉลิมพระชนมพรรษา 3 มิถุนายน 2568 ที่จะมีขึ้นพร้อมกันทั่วประเทศ ในวันอังคารที่ 3 มิถุนายน 2568  จะมีผู้ว่าราชการจังหวัด เป็นประธานในกิจกรรมของจังหวัด และนายอำเภอเป็นประธานในกิจกรรมของอำเภอ ณ ศาลากลางจังหวัด หอประชุมอำเภอ หรือสถานที่ที่จังหวัดหรืออำเภอกำหนด ได้แก่ 1) เวลา 07.30 น. พิธีเจริญพระพุทธมนต์และทำบุญตักบาตรถวายพระราชกุศล 2) เวลา 17.30 น. พิธีถวายเครื่องราชสักการะและวางพานพุ่ม และ 3) เวลา 19.19 น. พิธีจุดเทียนถวายพระพรชัยมงคล นอกจากนี้ ทุกจังหวัดและทุกอำเภอทั่วประเทศยังได้ร่วมกับภาคีเครือข่ายทุกภาคส่วน จัดกิจกรรมจิตอาสาพัฒนาบำเพ็ญประโยชน์เนื่องในโอกาสวันเฉลิมพระชนมพรรษา 3 มิถุนายน 2568 ในวัน เวลา และสถานที่ที่จังหวัดกำหนดตามความเหมาะสมตลอดเดือนมิถุนายน 2568” นายคารม ระบุ
นายคารม กล่าวว่า ในส่วนของกระทรวงมหาดไทย กำหนดจัดกิจกรรมเฉลิมพระเกียรติสมเด็จพระนางเจ้าพระบรมราชินี ในวันจันทร์ที่ 2 มิถุนายน 2568 เวลา 06.30 น. เป็นต้นไป ณ วัดราชบพิธสถิตมหาสีมาราม ราชวรวิหาร เขตพระนคร กรุงเทพฯ โดยมีนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทยเป็นประธาน และได้รับเมตตาจากเจ้าประคุณสมเด็จพระมหาวีรวงศ์ เลขานุการสมเด็จพระสังฆราช กรรมการมหาเถรสมาคม ผู้ช่วยเจ้าอาวาสวัดราชบพิธสถิตมหาสีมาราม ราชวรวิหาร นำคณะสงฆ์รับบิณฑบาตถวายพระราชกุศล
“รัฐบาลขอเชิญชวนพี่น้องประชาชนชาวไทยทุกหมู่เหล่า ร่วมกิจกรรมเฉลิมพระเกียรติเนื่องในโอกาสวันเฉลิมพระชนมพรรษา สมเด็จพระนางเจ้า ฯ พระบรมราชินี 3 มิถุนายน 2568 ทั้งนี้ สำนักพระราชวัง ได้ประกาศเชิญชวนร่วมลงนามถวายพระพรชัยมงคลผ่านระบบออนไลน์ ที่เว็บไซต์หน่วยราชการในพระองค์ www.royaloffice.th ระหว่างวันที่ 2 – 4 มิถุนายน 2568 เพื่อร่วมกันแสดงออกซึ่งความจงรักภักดีโดยพร้อมเพียงกัน” นายคารม กล่าว

ที่มา : https://www.thaigov.go.th/news/contents/details/97034