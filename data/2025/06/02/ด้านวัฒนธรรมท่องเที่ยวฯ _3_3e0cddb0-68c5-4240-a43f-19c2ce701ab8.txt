รัฐบาลไทย-ข่าวทำเนียบรัฐบาล-ผู้ช่วย รมว.ท่องเที่ยวฯ ลงพื้นที่วัดพระธาตุดอยสะเก็ด สนับสนุนพัฒนาการท่องเที่ยวเชิงนิเวศน์ควบคู่วัฒนธรรมและชาติพันธุ์


วันอาทิตย์ที่ 1 มิถุนายน 2568
ผู้ช่วย รมว.ท่องเที่ยวฯ ลงพื้นที่วัดพระธาตุดอยสะเก็ด สนับสนุนพัฒนาการท่องเที่ยวเชิงนิเวศน์ควบคู่วัฒนธรรมและชาติพันธุ์
ผู้ช่วย รมว.ท่องเที่ยวฯ ลงพื้นที่วัดพระธาตุดอยสะเก็ด สนับสนุนพัฒนาการท่องเที่ยวเชิงนิเวศน์ควบคู่วัฒนธรรมและชาติพันธุ์
วันที่ 1 มิถุนายน 2568 เวลา 09.00 น. นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ ลงพื้นที่เยี่ยมชมและกราบนมัสการ พระราชโพธิวรคุณ เจ้าอาวาสพระอารามหลวงวัดพระธาตุดอยสะเก็ด และรองเจ้าคณะจังหวัดเชียงใหม่ ณ วัดพระธาตุดอยสะเก็ด ตำบลเชิงดอย อำเภอดอยสะเก็ด จังหวัดเชียงใหม่
ในการนี้ นายจักรพลได้ร่วมสนทนากับเจ้าอาวาสถึงแนวทางการพัฒนา วัดพระธาตุดอยสะเก็ดและบริเวณโดยรอบ ให้เป็นแหล่งท่องเที่ยวเชิงนิเวศน์ควบคู่กับการส่งเสริมวัฒนธรรมท้องถิ่น เนื่องจากพื้นที่ดังกล่าวมีทรัพยากรธรรมชาติที่อุดมสมบูรณ์ ทว่าเส้นทางคมนาคมยังไม่สะดวกและยังไม่เป็นที่รู้จักในกลุ่มนักท่องเที่ยวมากนัก หากมีการปรับปรุงเส้นทางและการเข้าถึงให้สะดวก จะสามารถดึงดูดนักท่องเที่ยวให้เข้ามาสัมผัสความงดงามของธรรมชาติและวัฒนธรรมท้องถิ่นได้เพิ่มขึ้นอย่างแน่นอน
นอกจากนี้ พื้นที่รอบวัดยังมีกลุ่มชาติพันธุ์ เช่น เผ่าลีซอ และมูเซอ ที่มีศักยภาพในการนำเสนอภูมิปัญญาท้องถิ่น อาทิ การทอผ้าพื้นเมือง ซึ่งสามารถต่อยอดเป็นกิจกรรมการเรียนรู้สำหรับนักท่องเที่ยว พร้อมทั้งสร้างรายได้และความภาคภูมิใจให้กับชุมชน
นายจักรพลเน้นย้ำว่า “กระทรวงการท่องเที่ยวและกีฬาให้ความสำคัญกับการพัฒนาการท่องเที่ยวอย่างยั่งยืน โดยเฉพาะการส่งเสริมพื้นที่ที่มีศักยภาพในระดับชุมชน ให้เป็นทั้งแหล่งท่องเที่ยวเชิงนิเวศน์ ศูนย์เรียนรู้ และพื้นที่วัฒนธรรมที่มีชีวิต เพื่อให้การท่องเที่ยวสร้างคุณค่าทั้งทางเศรษฐกิจ สังคม และสิ่งแวดล้อมไปพร้อมกัน”
การลงพื้นที่ครั้งนี้สะท้อนถึงแนวทางการขับเคลื่อนการท่องเที่ยวที่สอดคล้องกับวิถีชุมชน และการมีส่วนร่วมของทุกภาคส่วนในการพัฒนาแหล่งท่องเที่ยวคุณภาพของไทยในระยะยาว

ที่มา : https://www.thaigov.go.th/news/contents/details/97025