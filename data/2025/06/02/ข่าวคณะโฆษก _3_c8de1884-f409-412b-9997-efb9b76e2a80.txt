รัฐบาลไทย-ข่าวทำเนียบรัฐบาล-รู้ไว้ไม่สาย ยุงลาย 3 พาหะโรคร้าย ที่มากับฤดูฝน ดูแลบ้านให้สะอาดปลอดยุง เริ่มได้ง่าย ๆ ตั้งแต่วันนี้ อย่าคิดว่าแค่ “ยุงกัด” จะไม่อันตราย


วันจันทร์ที่ 2 มิถุนายน 2568
02/06/2568
พิมพ์
รู้ไว้ไม่สาย ยุงลาย 3 พาหะโรคร้าย ที่มากับฤดูฝน ดูแลบ้านให้สะอาดปลอดยุง เริ่มได้ง่าย ๆ ตั้งแต่วันนี้ อย่าคิดว่าแค่ “ยุงกัด” จะไม่อันตราย
รู้ไว้ไม่สาย ยุงลาย 3 พาหะโรคร้าย ที่มากับฤดูฝน ดูแลบ้านให้สะอาดปลอดยุง เริ่มได้ง่าย ๆ ตั้งแต่วันนี้ อย่าคิดว่าแค่ “ยุงกัด” จะไม่อันตราย
วันนี้ (2 มิ.ย. 68) เวลา 08.30 น. นายคารม พลพรกลาง รองโฆษกประจำสำนักนายกรัฐมนตรี เปิดเผยว่า รัฐบาล โดยกระทรวงสาธารณสุข เป็นห่วงประชาชนในช่วงหน้าฝน ฝนตก น้ำขัง ทำให้เป็นแหล่งขยายพันธุ์ของยุงลาย สิ่งที่ต้องระมัดระวังคือ โรคที่มากับยุง ทั้ง 3 โรค ได้แก่ 1.โรคไข้เลือดออก 2.โรคชิคุนกุนยา (ไข้ปวดข้อยุงลาย) 3.โรคไวรัสซิกา ซึ่งโรคดังกล่าวทั้ง 3 โรคจะมีอาการตั้งแต่ไม่รุนแรงไปจนถึงเสียชีวิตได้ หากไม่ได้รับการรักษาอย่างทันท่วงที
ทั้งนี้ ข้อมูลจากกระทรวงสาธารณสุขพบว่า โรคไข้เลือดออกจะเกิดจากไวรัสชนิดหนึ่ง ชื่อว่า “ไวรัสแดงกี” (Dengue Virus) จะมีทั้งหมด 4 สายพันธุ์ โดยไวรัสนี้ไม่สามารถติดต่อจากคนสู่คนได้โดยตรง แต่อาศัยยุงเป็นพาหะในการนำโรค ยุงที่สำคัญในการนำโรคไข้เลือดออก คือ “ยุงลาย” ในประเทศไทยจะมีอยู่ 2 ชนิด ได้แก่ ยุงลายบ้าน และยุงลายสวน คนที่ถูกยุงกัดจะไม่ได้มีอาการทันที ยุงจะอาศัยระยะฟักตัว โดยทั่วไประยะฟักตัวจะอยู่ประมาณ 7 - 10 วัน ส่วนโรคซิคุนกุนยา หรือ โรคไข้ปวดข้อยุงลาย ระยะฟักตัวอาศัยระยะเวลา 3 - 7 วัน ผู้ที่ป่วยจะมีไข้สูง ร่วมกับอาการปวดข้อ มักจะเกิดขึ้นพร้อมกันหลาย ๆ จุดในร่างกาย การรักษาจะรักษาตามอาการเช่นเดียวกับโรคไข้เลือดออก แต่โรคนี้จะไม่มีระยะวิกฤติ ปัจจุบันยังไม่มีวัคซีนที่ใช้ในการป้องกันโรค
สำหรับโรคไวรัสซิกา เกิดขึ้นจาก เชื้อไวรัสซิกา อาการของโรค ไม่รุนแรงมาก เช่น มีผื่นแดงตามตัว มีเยื่อบุตาขาวอักเสบ แต่ถ้าหากผู้ป่วยมีการตั้งครรภ์ (โดยเฉพาะไตรมาสแรก) อาจจะทำให้เกิดอาการของโรคที่รุนแรงได้ เพราะไวรัสสามารถผ่านจากแม่สู่ลูกในครรภ์ได้ ส่งผลให้ทารกพิการ หรือมีพัฒนาการช้า ความแข็งแรงของกล้ามเนื้อหรืออาจสูญเสียการมองเห็นหรือได้ยิน หากมีความกังวลแนะนำให้ปรึกษากับคุณหมอสูติแพทย์เพื่อตรวจติดตามการเจริญเติบโตของทารกในครรภ์
นายคารม กล่าวว่า ทั้ง 3 โรค สามารถพบได้ทุกเพศทุกวัย แต่พบบ่อยในเด็กวัยเรียน และวัยทำงานตอนต้น ผู้ที่มีภาวะเสี่ยงต่ออาการรุนแรงหรือภาวะแทรกซ้อน ได้แก่ เด็กทารก และผู้สูงอายุ มีภาวะอ้วน หญิงตั้งครรภ์ ผู้ที่เป็นโรคเม็ดเลือดแดงแตกง่าย หรือโรคที่เกิดจากฮีโมโกลบินผิดปกติ ผู้ป่วยโรคหัวใจพิการแต่กำเนิด ผู้ป่วยโรคเรื้อรัง เช่น โรคอ้วน โรคเบาหวาน โรคความดันโลหิตสูง โรคหอบหืด โรคหัวใจขาดเลือด โรคไตวาย โรคตับเรื้อรัง  รับประทานยากลุ่มสเตียรอยด์ หรือยาในกลุ่มยาแก้อักเสบที่ไม่ใช่สเตียรอยด์ (Non-Steroidal Anti-Inflammatory หรือ NSAIDs)
“รัฐบาลห่วงใยสุขภาพพี่น้องประชาชน ขอให้ประชาชนป้องกันตนเองไม่ให้ถูกยุงลายกัด เก็บกวาดสถานที่ไม่ให้มีน้ำขังเป็นแหล่งเพาะพันธุ์ยุงลาย สำหรับผู้ประกอบการ จัดการสิ่งแวดล้อมไม่ให้ยุงลายมีที่วางไข่ กำจัดภาชนะกักเก็บน้ำชนิดต่าง ๆ รวมไปถึงขยะเศษภาชนะ กล่องโฟม จานรองกระถางต้นไม้ หรือกาบใบไม้ใหญ่ๆ เป็นประจำทุกสัปดาห์ หากมีอาการไข้สูงเฉียบพลัน ปวดศีรษะ ปวดเมื่อยตามตัว ให้รีบไปพบแพทย์ทันที” นายคารม กล่าว

ที่มา : https://www.thaigov.go.th/news/contents/details/97029