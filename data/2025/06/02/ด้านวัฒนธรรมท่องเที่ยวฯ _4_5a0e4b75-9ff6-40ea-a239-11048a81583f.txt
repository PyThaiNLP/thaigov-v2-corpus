รัฐบาลไทย-ข่าวทำเนียบรัฐบาล-รมว.ท่องเที่ยวฯ "สรวงศ์" ชู Bangkok Pride Festival 2025 ภายใต้การนำของนายกฯ "แพทองธาร" ดันไทยสู่ฮับ "ชาวสีรุ้ง" โลก! คาดเงินสะพัด-ดึงดูดนักท่องเที่ยวทะลัก


วันอาทิตย์ที่ 1 มิถุนายน 2568
รมว.ท่องเที่ยวฯ "สรวงศ์" ชู Bangkok Pride Festival 2025 ภายใต้การนำของนายกฯ "แพทองธาร" ดันไทยสู่ฮับ "ชาวสีรุ้ง" โลก! คาดเงินสะพัด-ดึงดูดนักท่องเที่ยวทะลัก
รมว.ท่องเที่ยวฯ "สรวงศ์" ชู Bangkok Pride Festival 2025 ภายใต้การนำของนายกฯ "แพทองธาร" ดันไทยสู่ฮับ "ชาวสีรุ้ง" โลก! คาดเงินสะพัด-ดึงดูดนักท่องเที่ยวทะลัก
วันที่ 1 มิถุนายน 2568 เวลา 15.00 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นหนึ่งในกำลังสำคัญจากภาครัฐที่เข้าร่วมแสดงพลังและสนับสนุนอย่างเต็มที่ในงาน "บางกอกไพรด์ เฟสติวัล 2025" (Bangkok Pride Festival 2025) ภายใต้ธีม "Born This Way" ณ สนามกีฬาแห่งชาติ โดยงานดังกล่าวมี นางสาวแพทองธาร ชินวัตร นายกรัฐมนตรี เป็นประธาน และได้นำทัพเข้าร่วมกิจกรรมอย่างยิ่งใหญ่ ทั้งนี้ นายสรวงศ์ได้ยืนยันความมุ่งมั่นของกระทรวงการท่องเที่ยวและกีฬาในการผลักดันให้ประเทศไทยเป็นจุดหมายปลายทางชั้นนำของโลกสำหรับนักท่องเที่ยว LGBTQIAN+ หรือ "ชาวสีรุ้ง"
นายสรวงศ์ได้ร่วมเดินในขบวนพาเหรดอย่างคึกคัก เคียงข้างกับผู้เข้าร่วมงานกว่า 300,000 คน สะท้อนภาพความสำเร็จของไทยในการเป็นเจ้าภาพจัดกิจกรรมระดับโลก โดยท่านรัฐมนตรีฯ ได้กล่าวเน้นย้ำว่า "Bangkok Pride ไม่ใช่เพียงแค่การเฉลิมฉลอง แต่เป็นพลังขับเคลื่อนเศรษฐกิจการท่องเที่ยวที่สำคัญ ภายใต้การนำของท่านนายกรัฐมนตรีที่ให้ความสำคัญกับความเท่าเทียม กระทรวงฯ พร้อมสนับสนุนทุกมิติ เพื่อตอกย้ำว่าประเทศไทยเปิดกว้าง ต้อนรับความหลากหลาย และเป็นมิตรกับนักท่องเที่ยวทุกคน"
กระทรวงการท่องเที่ยวและกีฬาได้ให้การสนับสนุนการจัดงาน Bangkok Pride Festival 2025 อย่างเต็มกำลัง ทั้งในด้านการประชาสัมพันธ์ไปยังเครือข่ายสำนักงาน ททท. ทั่วโลก เพื่อดึงดูดนักท่องเที่ยวต่างชาติให้เดินทางมาร่วมงานโดยเฉพาะ รวมถึงการอำนวยความสะดวกในด้านต่างๆ เพื่อให้การจัดงานเป็นไปด้วยความเรียบร้อยและสร้างความประทับใจสูงสุด
คาดการณ์ว่างาน Bangkok Pride Festival 2025 จะสามารถดึงดูดนักท่องเที่ยวทั้งชาวไทยและชาวต่างชาติได้เป็นจำนวนมหาศาล สร้างเม็ดเงินหมุนเวียนในระบบเศรษฐกิจหลายพันล้านบาท ตั้งแต่ค่าเดินทาง ที่พัก ร้านอาหาร แหล่งช้อปปิ้ง ไปจนถึงธุรกิจบริการต่างๆ ที่เกี่ยวข้อง ถือเป็นการกระตุ้นเศรษฐกิจฐานรากและกระจายรายได้สู่ชุมชนได้อย่างยอดเยี่ยม ธุรกิจโรงแรมย่านใจกลางเมืองหลายแห่งมียอดจองห้องพักเพิ่มสูงขึ้นอย่างมีนัยสำคัญในช่วงเทศกาลนี้
นายสรวงศ์ ยังได้กล่าวถึงนโยบายหลักของกระทรวงฯ ที่ต้องการผลักดันให้ประเทศไทยเป็น "Tourism Hub" ของภูมิภาค และเป็น "LGBTQ+ Friendly Destination" ระดับโลก โดยอาศัยจุดแข็งด้านวัฒนธรรม การบริการที่เป็นเลิศ และความเป็นมิตรของผู้คน การผ่านร่าง "กฎหมายสมรสเท่าเทียม" ที่รัฐบาลนี้ผลักดันสำเร็จ ยิ่งเป็นปัจจัยบวกสำคัญที่ช่วยเสริมสร้างภาพลักษณ์และความเชื่อมั่นให้กับนักท่องเที่ยวกลุ่ม LGBTQIAN+ ทั่วโลก ทำให้ไทยโดดเด่นเหนือคู่แข่งในภูมิภาค
บรรยากาศภายในงาน Bangkok Pride Festival 2025 เต็มไปด้วยสีสัน ความสนุกสนาน และรอยยิ้มแห่งความสุขจากผู้เข้าร่วมงานและนักท่องเที่ยว ซึ่งนายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา ได้ร่วมเป็นส่วนหนึ่งในการสร้างประวัติศาสตร์หน้าใหม่นี้ ภายใต้วิสัยทัศน์ของท่านนายกรัฐมนตรี ยืนยันความพร้อมของไทยในการเป็นหมุดหมายสำคัญของชาวสีรุ้งทั่วโลกอย่างแท้จริง!

ที่มา : https://www.thaigov.go.th/news/contents/details/97026