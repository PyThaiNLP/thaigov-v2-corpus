รัฐบาลไทย-ข่าวทำเนียบรัฐบาล-ไทยน่าลงทุน ต่างชาติไหลเข้าไทย! 4 เดือนแรกปี 68 เงินลงทุนทะลุ 5.7 หมื่นล้าน รัฐบาลเร่งปูทางไทยสู่ศูนย์กลางเศรษฐกิจใหม่ของภูมิภาค


วันจันทร์ที่ 2 มิถุนายน 2568
02/06/2568
พิมพ์
ไทยน่าลงทุน ต่างชาติไหลเข้าไทย! 4 เดือนแรกปี 68 เงินลงทุนทะลุ 5.7 หมื่นล้าน รัฐบาลเร่งปูทางไทยสู่ศูนย์กลางเศรษฐกิจใหม่ของภูมิภาค
ไทยน่าลงทุน ต่างชาติไหลเข้าไทย! 4 เดือนแรกปี 68 เงินลงทุนทะลุ 5.7 หมื่นล้าน รัฐบาลเร่งปูทางไทยสู่ศูนย์กลางเศรษฐกิจใหม่ของภูมิภาค
วันนี้ (2 มิ.ย. 68) เวลา 09.15 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า จากข้อมูลของกรมพัฒนาธุรกิจการค้า กระทรวงพาณิชย์ รายงานว่าในช่วง 4 เดือน แรกของปี 2568 (ม.ค. - เม.ย.) มีการอนุญาตให้คนต่างชาติเข้ามาลงทุนประกอบธุรกิจในประเทศไทย ภายใต้ พ.ร.บ.การประกอบธุรกิจของคนต่างด้าว พ.ศ. 2542 จำนวน 363 ราย (เพิ่มขึ้น 43%) เป็นการลงทุนผ่านช่องทางการขอรับใบอนุญาตประกอบธุรกิจของคนต่างด้าว 87 ราย และการขอหนังสือรับรองการประกอบธุรกิจของคนต่างด้าว (ผ่านช่องทางการลงทุนตามกฎหมายว่าด้วยการส่งเสริมการลงทุน หรือได้รับอนุญาตตามกฎหมายว่าด้วยการนิคมอุตสาหกรรมแห่งประเทศไทย และการใช้สิทธิตามสนธิสัญญาหรือความตกลงระหว่างประเทศ) 276 ราย เงินลงทุนรวมทั้งสิ้น 57,860 ล้านบาท (เพิ่มขึ้น 5%)
โดยชาวต่างชาติที่เข้ามาลงทุนประกอบธุรกิจในประเทศไทยสูงสุด 5 อันดับแรก ได้แก่
1. ญี่ปุ่น จำนวน 71 ราย คิดเป็น 20% ของธุรกิจต่างชาติในไทย มูลค่าการลงทุน 17,255 ล้านบาท เน้นลงทุนในธุรกิจจัดหาชิ้นส่วนและส่วนประกอบสำหรับอุตสาหกรรมต่าง ๆ ธุรกิจบริการจัดหาวัสดุอุปกรณ์ การเปลี่ยนและทำการเชื่อมต่อท่อส่งใต้ทะเล ระหว่างแท่นหลุมผลิตในโครงการขุดเจาะน้ำมัน ธุรกิจบริการสถานีบริการอัดประจุไฟฟ้าสำหรับยานพาหนะไฟฟ้า และธุรกิจบริการรับจ้างผลิตสินค้า
2. สหรัฐฯ จำนวน 51 ราย คิดเป็น 14% ของธุรกิจต่างชาติในไทย มูลค่าการลงทุน 2,485 ล้านบาท ส่วนใหญ่ลงทุนในธุรกิจค้าปลีกสินค้า ธุรกิจบริการคลังสินค้า ธุรกิจบริการ Data Center และธุรกิจบริการรับจ้างผลิต
3.สิงคโปร์ จำนวน 45 ราย คิดเป็น 12% ของธุรกิจต่างชาติในไทย มูลค่าการลงทุน 9,126 ล้านบาท โดยส่วนใหญ่ลงทุนในธุรกิจบริการออกแบบ จัดซื้อ จัดหา ติดตั้ง ทดสอบ ตลอดจนการฝึกอบรม การให้คำปรึกษาแนะนำด้านการปฏิบัติการของงานระบบควบคุมกำกับดูแลและเก็บข้อมูลสำหรับโครงการรถไฟฟ้า ธุรกิจบริการศูนย์กระจายสินค้าด้วยระบบที่ทันสมัย ธุรกิจบริการพัฒนาซอฟต์แวร์เพื่อจำหน่าย และธุรกิจบริการรับจ้างผลิตสินค้า
4. จีน จำนวน 43 ราย คิดเป็น 12% ของธุรกิจต่างชาติในไทย มูลค่าการลงทุน 6,471 ล้านบาท ส่วนใหญ่ลงทุนในธุรกิจจัดหาจัดซื้อวัตถุดิบ ชิ้นส่วนและส่วนประกอบสำหรับอุตสาหกรรมต่าง ๆ เพื่อค้าส่งในประเทศ ธุรกิจบริการดำเนินพิธีการศุลกากรในเขตปลอดอากร (Free Zone) ธุรกิจบริการให้เช่าอาคารโรงงานพร้อมสาธารณูปโภคและสิ่งอำนวยความสะดวก และธุรกิจบริการรับจ้างผลิตสินค้า
5. ฮ่องกง จำนวน 40 ราย คิดเป็น 11% ของธุรกิจต่างชาติในไทย มูลค่าการลงทุน 5,766 ล้านบาท ส่วนใหญ่ลงทุนในธุรกิจบริการศูนย์กระจายสินค้าด้วยระบบที่ทันสมัย ธุรกิจบริการสถานีบริการอัดประจุไฟฟ้าสำหรับยานพาหนะไฟฟ้า ธุรกิจบริการ Data Center Cloud Services และธุรกิจบริการรับจ้างผลิตสินค้า
สำหรับการลงทุนในพื้นที่ EEC ของนักลงทุนต่างชาติในช่วง 4 เดือนของปี 2568 มีจำนวน 108 ราย คิดเป็น 30% ของนักลงทุนต่างชาติในไทย (เพิ่มขึ้น 40%) มูลค่าการลงทุนรวม 31,363 ล้านบาท คิดเป็น 54% ของเงินลงทุนทั้งหมด เป็นนักลงทุนจากประเทศญี่ปุ่น 32 ราย ลงทุน 10,008 ล้านบาท จีน 25 ราย ลงทุน 3,867 ล้านบาท สิงคโปร์ 10 ราย ลงทุน 5,934 ล้านบาท และประเทศอื่น ๆ 41 ราย ลงทุน 11,554 ล้านบาท ซึ่งธุรกิจที่ลงทุน อาทิ ธุรกิจค้าปลีกสินค้าแม่พิมพ์ (Mould) ที่ใช้สำหรับผลิตชิ้นส่วนพลาสติก อุปกรณ์และชิ้นส่วนสำหรับซ่อมแซมเครื่องทำความเย็น ชิ้นส่วนสำหรับซ่อมแซมเครื่องจักรที่ใช้ในกระบวนการผลิตยางรถยนต์ ธุรกิจบริการเคลือบผิวผลิตภัณฑ์โลหะ เป็นต้น
ทั้งนี้ รัฐบาลส่งเสริมอุตสาหกรรมอนาคตทั้งในด้านเทคโนโลยีขั้นสูง ยานยนต์ไฟฟ้า และพลังงานสะอาด โดยมีเป้าหมายเพื่อยกระดับขีดความสามารถในการแข่งขันของประเทศอย่างยั่งยืน ควบคู่ไปกับการปรับปรุงกฎระเบียบ เร่งยกระดับบริการภาครัฐให้ทันสมัย และลดขั้นตอนการขออนุญาตด้านธุรกิจ ซึ่งตัวเลขการลงทุนที่เพิ่มขึ้น สะท้อนถึงความเชื่อมั่นของนักลงทุนต่างชาติที่มีต่อศักยภาพของไทย และจะเป็นแรงผลักดันสำคัญให้ไทยพัฒนาเป็นศูนย์กลางการผลิต การบริการ และนวัตกรรมในอนาคต
“รัฐบาลขอยืนยันความมุ่งมั่นในการผลักดันประเทศไทยให้เป็นศูนย์กลางการผลิตและบริการของภูมิภาค โดยจะเดินหน้าสร้างสภาพแวดล้อมการลงทุนที่เอื้อต่อการดำเนินธุรกิจ ทันสมัย โปร่งใส และแข่งขันได้ในระดับโลก พร้อมขอบคุณนักลงทุนทุกประเทศที่ให้ความไว้วางใจในศักยภาพของไทยอย่างต่อเนื่อง” นางสาวศศิกานต์ กล่าว

ที่มา : https://www.thaigov.go.th/news/contents/details/97032