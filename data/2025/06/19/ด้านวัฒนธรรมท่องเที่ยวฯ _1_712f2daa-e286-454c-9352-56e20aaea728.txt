รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา "สรวงศ์ เทียนทอง" นำทัพผู้บริหาร! เดินหน้าขับเคลื่อนท่องเที่ยว-กีฬาไทย


วันพฤหัสบดีที่ 19 มิถุนายน 2568
รมว.ท่องเที่ยวและกีฬา "สรวงศ์ เทียนทอง" นำทัพผู้บริหาร! เดินหน้าขับเคลื่อนท่องเที่ยว-กีฬาไทย
รมว.ท่องเที่ยวและกีฬา "สรวงศ์ เทียนทอง" นำทัพผู้บริหาร! เดินหน้าขับเคลื่อนท่องเที่ยว-กีฬาไทย สู่เป้าหมายตามนโยบายรัฐบาล สานต่อความสำเร็จ 'ค.ต.ป.กก.' พร้อมรับฟังบทบาท ก.พ.ร. เพื่อพัฒนาประเทศยั่งยืน!
วันที่ 19 มิถุนายน 2568 – นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานการประชุมคณะกรรมการตรวจสอบและประเมินผลประจำกระทรวงการท่องเที่ยวและกีฬา (ค.ต.ป.กก.) ร่วมกับผู้บริหารระดับสูงของกระทรวงฯ ณ ห้องประชุม Sapphire Suite โรงแรมโนโวเทล กรุงเทพฯ โดยมีนายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา, นางสาวนัทรียา ทวีวงศ์ ปลัดกระทรวงการท่องเที่ยวและกีฬา, รองเลขาธิการ ก.พ.ร. และผู้บริหารกระทรวงการท่องเที่ยวและกีฬาเข้าร่วมอย่างพร้อมเพรียง
ในการประชุมครั้งนี้ นายสรวงศ์ได้กล่าวขอบคุณผู้เข้าร่วมประชุมทุกท่านที่เสียสละเวลาและปฏิบัติหน้าที่อย่างมีประสิทธิภาพ โดยเน้นย้ำถึงบทบาทสำคัญของ ค.ต.ป.กก. ในการติดตามตรวจสอบการบริหารงานของกระทรวงการท่องเที่ยวและกีฬา ซึ่งที่ผ่านมาได้รับรายงานผลการตรวจสอบและประเมินผลพร้อมข้อเสนอแนะที่เป็นประโยชน์อย่างต่อเนื่อง การดำเนินงานของคณะกรรมการฯ มีส่วนสำคัญอย่างมากในการสร้างความน่าเชื่อถือให้กับภาครัฐว่ามีการตรวจสอบการทำงานอย่างเป็นระบบตามหลักการบริหารกิจการบ้านเมืองที่ดี รวมถึงข้อเสนอแนะต่างๆ ที่สามารถนำไปสู่การปฏิบัติอย่างเป็นรูปธรรม อาทิ การปล่อยกู้ดอกเบี้ยต่ำให้กับผู้ประกอบการ และการแต่งตั้งคณะทำงานเร่งรัดการใช้จ่ายงบประมาณ
นายสรวงศ์ยังได้กล่าวถึงโครงการภายใต้ประเด็นการตรวจสอบหลัก “การท่องเที่ยวเชิงสร้างสรรค์และวัฒนธรรมอย่างยั่งยืน” ประจำปีงบประมาณ พ.ศ. 2566-2567 ซึ่งมีการขับเคลื่อนหลายโครงการสำคัญ ได้แก่ โครงการขยายผลพัฒนาต้นแบบการส่งเสริมการท่องเที่ยว Gastronomy Tourism ภายใต้แนวคิด BCG Model: Organic Tourism ของการท่องเที่ยวแห่งประเทศไทย โครงการส่งเสริมการท่องเที่ยวชุมชนเชิงสร้างสรรค์ของการท่องเที่ยวแห่งประเทศไทย โครงการส่งเสริมและพัฒนาศักยภาพเพื่อยกระดับชุมชนเพื่อเข้าสู่มาตรฐาน ของกรมการท่องเที่ยว และโครงการส่งเสริมรูปแบบการท่องเที่ยวศักยภาพสูงที่หลากหลายและโดดเด่นขององค์การบริหารการพัฒนาพื้นที่พิเศษเพื่อการท่องเที่ยวอย่างยั่งยืน (องค์การมหาชน)
นอกจากนี้ ยังมีการกล่าวถึงความคืบหน้าของการโอนคืนสินทรัพย์ถาวร – งบเบิกแทนกัน ระหว่างสำนักงานปลัดกระทรวงการท่องเที่ยวและกีฬากับกรมการท่องเที่ยวและกรมพลศึกษา โดยกรมพลศึกษาได้รับโอนคืนสินทรัพย์ฯ จากสำนักงานปลัดกระทรวงการท่องเที่ยวและกีฬา ทั้งสิ้น 11 แห่ง ดำเนินการแล้ว 387 รายการ คิดเป็นร้อยละ 99.75 ของมูลค่าสินทรัพย์ที่ต้องโอนคืนทั้งหมด ขณะที่กรมการท่องเที่ยวได้รับโอนคืนสินทรัพย์จากสำนักงานปลัดกระทรวงการท่องเที่ยวและกีฬา 23 แห่ง จำนวน 967 รายการ ดำเนินการแล้วเสร็จ 967 รายการ คิดเป็นร้อยละ 99.43 ของมูลค่าสินทรัพย์ที่ต้องโอนคืนทั้งหมด และยังอยู่ระหว่างดำเนินการอีก 2 จังหวัด
สำหรับการตรวจสอบภายใต้แผนงาน/โครงการของส่วนราชการในสังกัดกระทรวงการท่องเที่ยวและกีฬา ประจำปีงบประมาณ พ.ศ. 2564 ได้มีการดำเนินงานในโครงการสำคัญต่างๆ เช่น โครงการขับเคลื่อนการท่องเที่ยวเชิงสร้างสรรค์และวัฒนธรรมเพื่อเพิ่มมูลค่าทางเศรษฐกิจ และโครงการส่งเสริม Soft Power ด้านการท่องเที่ยว ให้เกิดการขับเคลื่อนในระดับพื้นที่ ของสำนักงานปลัดกระทรวงการท่องเที่ยวและกีฬา รวมถึงโครงการปรับปรุงภูมิทัศน์แหล่งท่องเที่ยวของกรมการท่องเที่ยว โครงการเพิ่มประสิทธิภาพการรักษาความปลอดภัยและการอำนวยความสะดวกแก่นักท่องเที่ยวของกองบัญชาการตำรวจท่องเที่ยว โครงการปรับปรุงอาคารสถาบันวิทยาศาสตร์การกีฬาของกรมพลศึกษา และโครงการยกระดับภาพลักษณ์การท่องเที่ยวสู่ความเป็นคุณภาพผ่านวิถีไทย ของการท่องเที่ยวแห่งประเทศไทย นอกจากนี้ยังมีการดำเนินการในด้านสินค้าและธุรกิจท่องเที่ยว ด้านดิจิทัล วิจัย และพัฒนา ด้านตลาดยุโรป อเมริกา ตะวันออกกลาง และแอฟริกา ด้านตลาดเอเชีย และแปซิฟิกใต้ และด้านสื่อสารการตลาด ของการท่องเที่ยวแห่งประเทศไทย รวมถึงโครงการสนับสนุนและจัดการแข่งขันกิจกรรมกีฬาเพื่อส่งเสริมการท่องเที่ยว (Sport Tourism) ตามโมเดลเศรษฐกิจแบบองค์รวม (BCG Model) ของการกีฬาแห่งประเทศไทย และโครงการค่าใช้จ่ายดำเนินงานพื้นที่พิเศษเมืองเก่าน่าน ขององค์การบริหารการพัฒนาพื้นที่พิเศษเพื่อการท่องเที่ยวอย่างยั่งยืน
ในส่วนของความคืบหน้าการก่อสร้างสนามกีฬาระดับอำเภอและตำบล ประจำปี พ.ศ. 2555-2559 ของกรมพลศึกษา มีจำนวนทั้งสิ้น 170 แห่ง ก่อสร้างแล้วเสร็จ 163 แห่ง โอนถ่ายให้หน่วยงานที่ได้รับการสนับสนุนแล้ว 85 แห่ง อยู่ระหว่างขอขึ้นทะเบียนกับธนารักษ์พื้นที่จังหวัด 49 แห่ง และขึ้นทะเบียนสิ่งปลูกสร้างแล้วแต่ยังไม่มีหน่วยงานขอใช้ประโยชน์ 30 แห่ง
การประชุมในวันนี้เป็นไปตามแผนการตรวจสอบและประเมินผลประจำปีงบประมาณ พ.ศ. 2568 โดยจะมีการรายงานผลการดำเนินงานของ ค.ต.ป.กก. ที่ผ่านมา และแผนการดำเนินงานในระยะต่อไป นอกจากนี้ ยังได้รับเกียรติจากรองเลขาธิการ ก.พ. มาร่วมประชุมและบรรยายพิเศษในหัวข้อ “บทบาทการสนับสนุนการขับเคลื่อนภารกิจ ด้านการท่องเที่ยวและกีฬา ผ่านกลไกคณะกรรมการตรวจสอบและประเมินผลประจำกระทรวงการท่องเที่ยวและกีฬา”
นายสรวงศ์ เทียนทอง ได้เน้นย้ำถึงความสำคัญของการแลกเปลี่ยนความคิดเห็นและการหารือร่วมกันในการพัฒนาการท่องเที่ยวและการกีฬาให้บรรลุเป้าหมายตามนโยบายของรัฐบาลต่อไป ซึ่งสอดคล้องกับวิสัยทัศน์ของรัฐบาลที่ต้องการส่งเสริมการท่องเที่ยวและกีฬาให้เป็นเครื่องมือสำคัญในการขับเคลื่อนเศรษฐกิจของประเทศอย่างยั่งยืน

ที่มา : https://www.thaigov.go.th/news/contents/details/97628