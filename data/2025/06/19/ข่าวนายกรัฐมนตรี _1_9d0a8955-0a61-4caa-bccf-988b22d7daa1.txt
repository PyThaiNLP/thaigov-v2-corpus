รัฐบาลไทย-ข่าวทำเนียบรัฐบาล- นายกฯ พร้อม รัฐมนตรีจิตอาสาพระราชทาน ศึกษาดูงานหลักสูตรการฝึกปฏิบัติ งานเศรษฐกิจพอเพียง และร่วมทำกิจกรรมของศูนย์ฝึกโรงเรียนจิตอาสา 904 


วันพฤหัสบดีที่ 19 มิถุนายน 2568
19/06/2568
พิมพ์
นายกฯ พร้อม รัฐมนตรีจิตอาสาพระราชทาน ศึกษาดูงานหลักสูตรการฝึกปฏิบัติ งานเศรษฐกิจพอเพียง และร่วมทำกิจกรรมของศูนย์ฝึกโรงเรียนจิตอาสา 904
นายกฯ พร้อม รัฐมนตรีจิตอาสาพระราชทาน ศึกษาดูงานหลักสูตรการฝึกปฏิบัติ งานเศรษฐกิจพอเพียง และร่วมทำกิจกรรมของศูนย์ฝึกโรงเรียนจิตอาสา 904
วันนี้ (19 มิ.ย. 68 ) เวลา 14.00 น. ณ ศูนย์ฝึกโรงเรียนจิตอาสา 904 (บางเขน)ถนนพหลโยธิน แขวงอนุสาวรีย์ เขตบางเขน กรุงเทพมหานคร นางสาวแพทองธาร ชินวัตร นายกรัฐมนตรี พร้อมคณะรัฐมนตรี เข้าเยี่ยมชมและศึกษาดูงานหลักสูตรการฝึกปฏิบัติ และดูงานเศรษฐกิจพอเพียง ของศูนย์ฝึกโรงเรียนจิตอาสา 904 (บางเขน) โดยมี พลเรือเอก คณีพล สงเจริญ ผู้อำนวยการศูนย์อำนวยการใหญ่จิตอาสาพระราชทาน และเจ้าหน้าที่ที่เกี่ยวข้องของศูนย์ฝึกโรงเรียนจิตอาสา 904 (บางเขน) ให้การต้อนรับ
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรีและคณะรัฐมนตรีได้ชมวีดิทัศน์การดำเนินงานของศูนย์ฝึกโรงเรียนจิตอาสา 904 ก่อนเข้าเยี่ยมชมและศึกษาดูงานหลักสูตรการฝึกปฏิบัติ และดูงานเศรษฐกิจพอเพียง ของศูนย์ฝึกโรงเรียนจิตอาสา 904 (บางเขน) โดยนายกรัฐมนตรี และคณะรัฐมนตรีได้แต่งกายด้วยชุดจิตอาสาพระราชทาน เสื้อโปโลสีเหลืองตราสัญลักษณ์ 72 พรรษา เนื่องในโอกาสมหามงคลเฉลิมพระชนมพรรษา 6 รอบ ทั้งนี้ นายกรัฐมนตรี และคณะรัฐมนตรีได้เข้าเยี่ยมชมและศึกษาดูงานในแต่ละฐานต่าง ๆ ดังนี้
พื้นที่แปลงที่ 1 การแก้ไขปัญหาตามหลักภูมิสังคม ประกอบด้วย ฐานการแก้ไขปัญหาน้ำท่วม - น้ำแล้ง: เรียนรู้การบริหารจัดการน้ำ ฐานเศรษฐกิจครัวเรือน: เรียนรู้การแก้ไขปัญหาเศรษฐกิจครัวเรือน ลดรายจ่าย เพิ่มรายได้ (หัวคันนาทองคำ) ฐานการบริหารจัดการขยะ: เรียนรู้การลดปริมาณขยะและเพิ่มมูลค่าให้วัสดุเหลือใช้ ฐานการแก้ไขปัญหาเขาหัวโล้น: เรียนรู้การแก้ปัญหาการกักเก็บน้ำในพื้นที่ภูเขา ฐานฅนเอาถ่าน: เรียนรู้การนำเศษไม้ กิ่งไม้ มาทำฟืน ถ่านและน้ำส้มควันไม้ไล่แมลง และฐานการแก้ปัญหาน้ำเสีย - ดินเสีย: เรียนรู้การแก้ปัญหาน้ำเสีย - ดินเสีย ด้วยวิธีการทางธรรมชาติ ทั้งนี้ ฐานการแก้ปัญหาตามภูมิสังคมแสดงถึงปัญหาที่สำคัญซึ่งกระทบต่อวิถีชีวิตประชาชนที่สามารถพบได้ในประเทศไทย รวมทั้งการนำทฤษฎีใหม่มาประยุกต์ให้แก้ปัญหา
พื้นที่แปลงที่ 2 การฝึกเผชิญสถานการณ์วิกฤต ประกอบด้วย ฐานส่งกำลังทางดิ่ง และการเคลื่อนที่ผ่านลำน้ำด้วยเชือก ฐานเอาตัวรอดจากสึนามิ ฐานเคลื่อนย้ายผู้ป่วยข้ามลำน้ำด้วยเรือ ฐานเอาตัวรอดจากเหตุกราดยิง ฐานการดำรงชีพชีวิตในป่า ฐานการฝึกช่วยชีวิตขั้นพื้นฐาน (CPR) ฐานศึกษาดินโคลนถล่ม และแท็งก์น้ำยักษ์ ฐานการเอาตัวรอดจากเหตุแผ่นดินไหว ฐานเอาตัวรอดจากเหตุเพลิงไหม้และอุบัติเหตุหมู่ ฐานการเอาตัวรอดจากเหตุกราดยิง ทั้งนี้ การฝึกเผชิญสถานการณ์วิกฤต เป็นการจำลองภัยพิบัติที่สามารถพบได้ในประเทศไทย ซึ่งการฝึกทักษะที่สำคัญ จะสามารถเอาตัวรอดได้ทั้งรายบุคคลและเป็นหมู่คณะ
พื้นที่แปลงที่ 3 การพึ่งพาตนเอง ประกอบด้วย ฐานติดดิน: เรียนรู้การสร้างบ้านดิน และการทำอิฐดินดิบ ฐานคนรักษ์ป่า: ชมการปลูกป่า 5 ระดับและแนวคิดปลูกป่า 3 อย่างประโยชน์ 4 อย่าง ฐานคนรักษ์พระแม่โพสพ: ชมการปักกล้าดำนา แปลงสาธิต และการหมักดองนา โครงการอนุรักษ์ และพัฒนากระบือไทย: ชมกระบือสายพันธุ์ไทยที่ได้รับการอนุรักษ์ ฐานคนรักษ์สุขภาพ: เรียนรู้การดูแลสุขภาพอย่างสอดคล้องกับวิถีธรรมชาติ และฐานคนมีน้ำยา: เรียนรู้การพึ่งพาตนเองจากของใช้ในชีวิตประจำวัน โดยในพื้นที่ดังกล่าว เป็นการเรียนรู้เพื่อสร้างชุมชนต้นแบบที่สามารถดำรงชีวิต และทำการเกษตร ควบคู่กับการรักษาสิ่งแวดล้อมของชุมชน โดยวิถีแห่งการพึ่งพาตนเอง
ทั้งนี้ ระหว่างเยี่ยมชม และศึกษาดูงานฯ นายกรัฐมนตรี ได้แวะทักทายกับเด็กนักเรียน และเยาวชน จากโรงเรียนกองทัพบกอุปถัมภ์เพชราวุธวิทยา ในพระอุปถัมภ์ฯ ที่มาเข้าฝึกอบรมหลักสูตรการปฏิบัติในฐานต่าง ๆ ของศูนย์ฝึกโรงเรียนจิตอาสา 904 อย่างเป็นกันเอง
นอกจากนี้ นายกรัฐมนตรียังได้รับฟังบรรยายเรื่องการนำหลอดพลาสติก มาทำเป็นไส้หมอนเพื่อสุขภาพ จากเด็กหญิงฟ้าลัดดา หลุมทอง นักเรียนชั้นมัธยมศึกษาปีที่ 1 โรงเรียนสามเสนวิทยาลัย และเด็กหญิงนภาพร ฝอยจันทร์ นักเรียนชั้นประถมศึกษาปีที่ 6 โรงเรียนพิบูลประชาสรรค์สาธิต
ต่อจากนั้น นายกรัฐมนตรี พร้อมคณะรัฐมนตรีได้เดินทางไปยังโรงเลี้ยงเพื่อรับประทานอาหารกลางวัน (อาหารพระราชทาน) ก่อนเดินทางกลับ
สำหรับการแบ่งกลุ่มการเยี่ยมชมและศึกษาดูงานหลักสูตรการฝึกปฏิบัติ และดูงานเศรษฐกิจพอเพียง ของศูนย์ฝึกโรงเรียนจิตอาสา 904 (บางเขน) ของคณะรัฐมนตรี แบ่งออกเป็น 2 กลุ่ม ดังนี้
กลุ่มที่ 1  นางสาวแพทองธาร ชินวัตร นายกรัฐมนตรี นายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง นางสาวจิราพร สินธุไพร รัฐมนตรีประจำสำนักนายกรัฐมนตรี นายสรวงศ์ เทียนทอง รัฐมนตรีว่าการกระทรวงท่องเที่ยวและกีฬา นายพิชัย นริพทะพันธุ์ รัฐมนตรีว่าการกระทรวงพาณิชย์ นายสมศักดิ์ เทพสุทิน รัฐมนตรีว่าการกระทรวงสาธารณสุข พลเอก ณัฐพล นาคพาณิชย์ รัฐมนตรีช่วยว่าการกระทรวงกลาโหม นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง และนางมนพร เจริญศรี รัฐมนตรีช่วยว่าการกระทรวงคมนาคม
กลุ่มที่ 2  นายพีระพันธุ์ สาลีรัฐวิภาค รองนายกรัฐมนตรีและรัฐมนตรีว่าการกระทรวงพลังงาน นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม นายชูศักดิ์ ศิรินิล รัฐมนตรีประจำสำนักนายกรัฐมนตรี นายมาริษ เสงี่ยมพงษ์ รัฐมนตรีว่าการกระทรวงการต่างประเทศ นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม พันตำรวจเอก ทวี สอดส่อง รัฐมนตรีว่าการกระทรวงยุติธรรม นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย นายเผ่าภูมิ โรจนสกุล รัฐมนตรีช่วยว่าการกระทรวงการคลัง นายสุชาติ ชมกลิ่น รัฐมนตรีช่วยว่าการกระทรวงพาณิชย์ และนายเดชอิศม์ ขาวทอง รัฐมนตรีช่วยว่าการกระทรวงสาธารณสุข

ที่มา : https://www.thaigov.go.th/news/contents/details/97636