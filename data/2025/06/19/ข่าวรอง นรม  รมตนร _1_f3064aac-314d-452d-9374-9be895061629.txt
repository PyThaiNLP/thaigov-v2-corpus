รัฐบาลไทย-ข่าวทำเนียบรัฐบาล-“สุริยะ” เสนอปลดล็อกกฎเกณฑ์ ลดภาระสถานศึกษาและองค์กรปกครองส่วนท้องถิ่น 


วันพุธที่ 18 มิถุนายน 2568
18/06/2568
พิมพ์
“สุริยะ” เสนอปลดล็อกกฎเกณฑ์ ลดภาระสถานศึกษาและองค์กรปกครองส่วนท้องถิ่น
“สุริยะ” เสนอปลดล็อกกฎเกณฑ์ ลดภาระสถานศึกษาและองค์กรปกครองส่วนท้องถิ่น
วานนี้ (17 มิ.ย. 68) นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม ในฐานะประธานคณะกรรมการการกระจายอำนาจให้แก่องค์กรปกครองส่วนท้องถิ่น เป็นประธานในการประชุมคณะกรรมการฯ ครั้งที่ 1/2568 โดยมีผู้แทนจากหน่วยงานภาครัฐ ผู้ทรงคุณวุฒิ และตัวแทนองค์กรปกครองส่วนท้องถิ่น  เข้าร่วมการประชุม
นายสุริยะ จึงรุ่งเรืองกิจ กล่าวว่า รัฐบาลมีความมุ่งมั่นที่จะพัฒนาศักยภาพขององค์กรปกครองส่วนท้องถิ่น ให้สามารถตอบสนองต่อความต้องการของประชาชนได้อย่างมีประสิทธิภาพ โดยเฉพาะการลดข้อจำกัดที่เป็นภาระในเชิงโครงสร้าง เช่น กฎระเบียบที่ไม่เอื้อต่อการบริหารงานในพื้นที่ ที่ประชุมมีมติที่สำคัญ อาทิ
-การเสนอยกเว้นค่าเช่าที่ดินวัด ที่วัดร้าง ที่ศาสนสมบัติกลาง และหรือสิ่งปลูกสร้างสำหรับกิจการที่องค์กรปกครองส่วนท้องถิ่นดำเนินการจัดทำบริการสาธารณะที่ไม่ใช่เชิงพาณิชย์
-การเสนอกระทรวงมหาดไทย แก้ไขระเบียบกระทรวงมหาดไทยว่าด้วยเงินอุดหนุนขององค์กรปกครองส่วนท้องถิ่น เพื่อให้สถานศึกษาได้รับการยกเว้นการสมทบเงิน ในกรณีการก่อสร้างปรับปรุง หรือซ่อมแซมสิ่งก่อสร้าง
ปัจจุบัน องค์กรปกครองส่วนท้องถิ่นที่ดำเนินการจัดทำบริการสาธารณะบนพื้นที่วัด จะต้องเสียค่าเช่าในอัตราร้อยละ 1 ของราคาประเมินที่ดิน และปรับเพิ่มทุก 5 ปี หากสามารถยกเว้นได้ จะช่วยลดต้นทุนของการจัดบริการในระดับพื้นที่ได้อย่างมีนัยสำคัญ
นอกจากนี้ ตามระเบียบกระทรวงมหาดไทย ว่าด้วยเงินอุดหนุนขององค์กรปกครองส่วนท้องถิ่น พ.ศ. 2559 และฉบับแก้ไขเพิ่มเติม พ.ศ. 2563 ซึ่งกำหนดให้หน่วยงานที่ขอรับเงินอุดหนุนต้องจัดหางบประมาณสมทบไม่น้อยกว่าร้อยละ 25 ของมูลค่าโครงการ ซึ่งเป็นอุปสรรคของผู้บริหารและครู โดยเฉพาะโรงเรียนในชนบท ที่จะต้องหาเงินมาสมทบเพื่อให้สามารถขอรับการสนับสนุนได้ นายสุริยะ จึงรุ่งเรืองกิจ กล่าวว่า ภาระงานที่นอกเหนือจากการสอน เช่น การจัดหาเงิน ส่งผลให้ครูไม่สามารถทุ่มเทให้กับการสอนได้อย่างเต็มที่ หากสามารถลดภาระเหล่านี้ได้ จะช่วยให้ครูกลับมาให้ความสำคัญกับหน้าที่หลัก และเป็นการยกระดับคุณภาพการศึกษาให้กับนักเรียนในพื้นที่.

ที่มา : https://www.thaigov.go.th/news/contents/details/97614