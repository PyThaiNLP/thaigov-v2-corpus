รัฐบาลไทย-ข่าวทำเนียบรัฐบาล-ศูนย์ที่ปรึกษาทางการเงิน บสย. ร่วมปลดล็อก SMEs จับมือหอการค้าฯ พันธมิตร จัดมหกรรม SMEs หอการค้า 5 ภาค


วันพฤหัสบดีที่ 19 มิถุนายน 2568
19/06/2568
พิมพ์
ศูนย์ที่ปรึกษาทางการเงิน บสย. ร่วมปลดล็อก SMEs จับมือหอการค้าฯ พันธมิตร จัดมหกรรม SMEs หอการค้า 5 ภาค
บสย.ร่วมงานแถลงข่าวจัดงานมหกรรม SMEs หอการค้า 5 ภาค “Unlocking SME for Sustainable Future” โดยมีประธานกรรมการหอการค้าไทยและสภาหอการค้าฯ เป็นประธานแถลงข่าว ณ ห้อง Activity Hall หอการค้าไทยและสภาหอการค้าแห่งประเทศไทย เมื่อวันที่ 19 มิ.ย.2568
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) พร้อมด้วย นางดุสิดา ทัพวงษ์ รองผู้จัดการทั่วไปอาวุโส สายงานบริหารช่องทางและพัฒนาผู้ประกอบการ บสย. ร่วมงานแถลงข่าวการจัดงานมหกรรม SMEs หอการค้า 5 ภาค “Unlocking SME for Sustainable Future” โดยมี ดร.พจน์ อร่ามวัฒนานนท์ ประธานกรรมการหอการค้าไทยและสภาหอการค้าแห่งประเทศไทย เป็นประธานการแถลงข่าว พร้อมด้วย นายธวัชชัย เศรษฐจินดา กรรมการเลขาธิการหอการค้าไทยและสภาหอการค้าแห่งประเทศไทย ณ ห้อง Activity Hall หอการค้าไทยและสภาหอการค้าแห่งประเทศไทย เมื่อวันที่ 19 มิถุนายน 2568
นายสิทธิกร กล่าวว่า หอการค้าไทยและสภาหอการค้าแห่งประเทศไทย ได้ร่วมกับ บสย. รวมถึงพันธมิตรทั้งภาครัฐและเอกชน ร่วมกันจัดงาน มหกรรม SMEs หอการค้า 5 ภาค “Unlocking SME for Sustainable Future” เพื่อเสริมสร้างศักยภาพของ SMEs พร้อมส่งเสริมความรู้ทางการเงิน และความรู้ด้านอื่นๆ ที่จำเป็นต่อการดำเนินธุรกิจ ซึ่งจะช่วยวางรากฐานและเพิ่มขีดความสามารถในการแข่งขันให้กับผู้ประกอบการ SMEs โดย บสย. จะเข้าร่วมงานทั้ง 5 ภาค ประกอบด้วย ภาคเหนือ จ.กำแพงเพชร, ภาคใต้ จ.พังงา, ภาคกลาง จ.นครปฐม, ภาคตะวันออกเฉียงเหนือ จ.ขอนแก่น และภาคตะวันออก จ.ระยอง นำทีมโดยศูนย์ที่ปรึกษาทางการเงิน (บสย. F.A. Center)
การร่วมงานดังกล่าว บสย. F.A. Center จะเปิดโซนคลินิกให้คำปรึกษาด้านการเงิน (Financial Literacy) ปลดล็อกให้ผู้ประกอบการในด้านต่างๆ ตั้งแต่การเริ่มต้นทำธุรกิจ การขอสินเชื่อ การขยายธุรกิจ รวมถึงการให้คำปรึกษาด้านการแก้หนี้ ปรับโครงสร้างหนี้ ซึ่งจากข้อมูลของธนาคารแห่งประเทศไทย ระบุว่า แม้คนไทยจะมี ระดับความรู้ทางการเงินเฉลี่ยอยู่ที่ 62.9% และมีพฤติกรรมทางการเงินดีถึง 71% แต่ SMEs ไทยยังเผชิญกับปัญหา “การถูกปฎิเสธสินเชื่อ” ด้วยอัตราสูงถึง 33.8% ซึ่งสูงกว่าหลายประเทศในภูมิภาคเอเชีย เหตุผลหลักไม่ใช่เพราะธุรกิจไม่น่าเชื่อถือ แต่เพราะขาดความรู้ทางการเงิน ไม่ว่าจะเป็นเรื่องการเตรียมเอกสาร, การประเมินศักยภาพธุรกิจ และสร้างความเชื่อมั่นให้ธนาคาร
ทั้งนี้ ตั้งแต่ บสย. เปิดศูนย์ที่ปรึกษาทางการเงิน SMEs (บสย. F.A. Center) เมื่อปี 2563 – 31 พฤษภาคม  2568 พบว่า F.A. Center ศูนย์กรุงเทพฯ และสำนักงานเขต บสย. ทั้ง 11 แห่ง (F.A. สาขา) มีผู้ประกอบการ SMEs เข้ามาใช้บริการรวม 49,323 ราย ครอบคลุมทั้งการรับคำปรึกษา และการอบรมความรู้ ฯลฯ โดยในปีที่ผ่านมา ศูนย์ที่ปรึกษาทางการเงิน SMEs สามารถช่วย SMEs เข้าถึงสินเชื่อในระบบ (Success rate) คิดเป็น 17% มากกว่าเป้าหมายที่วางไว้ที่ 16.54%
“ปัญหาหลักที่ SMEs ในประเทศไทยเผชิญมี 3 เรื่องหลัก (Pain Point) คือ ขาดทุนทรัพย์ ขาดหลักทรัพย์ค้ำประกัน และขาดความรู้ด้านการเงิน ซึ่งเป็นภารกิจหลักของ บสย. ในการเข้าไปเติมเต็มและแก้ไขปัญหาเหล่านี้ เพื่อตอกย้ำวิสัยทัศน์ SMEs’ Gateway ศูนย์กลางเชื่อมโยงเงินทุนและโอกาสให้แก่ SMEs เพื่อการเติบโตได้อย่างยั่งยืน” นายสิทธิกร กล่าว
ทั้งนี้ เพื่อให้การช่วยเหลือ SMEs ได้มากยิ่งขึ้น ปัจจุบัน บสย. ยังมีช่องทางออนไลน์ ผ่าน LINE OA : @tcgfirst เพิ่มความสะดวกให้ SMEs สามารถเข้ามาตรวจสุขภาพทางการเงิน พร้อมจองคิวขอรับคำปรึกษา และลงทะเบียนเข้าร่วมมาตรการต่างๆ ของ บสย. ฟรี! ไม่มีค่าใช้จ่าย เพื่อช่วยผู้ประกอบการให้ได้มากที่สุด

ที่มา : https://www.thaigov.go.th/news/contents/details/97635