รัฐบาลไทย-ข่าวทำเนียบรัฐบาล-เลขานุการรัฐมนตรีฯ กฤษฎา เปิดเวทีวิชาการนานาชาติ ICSES & SMAT 2025 เชื่อมวิทยาศาสตร์การกีฬา – เวชศาสตร์การแพทย์ หนุนความสำเร็จซีเกมส์และสุขภาวะประชาชน


วันพฤหัสบดีที่ 19 มิถุนายน 2568
เลขานุการรัฐมนตรีฯ กฤษฎา เปิดเวทีวิชาการนานาชาติ ICSES & SMAT 2025 เชื่อมวิทยาศาสตร์การกีฬา – เวชศาสตร์การแพทย์ หนุนความสำเร็จซีเกมส์และสุขภาวะประชาชน
เลขานุการรัฐมนตรีฯ กฤษฎา เปิดเวทีวิชาการนานาชาติ ICSES & SMAT 2025 เชื่อมวิทยาศาสตร์การกีฬา – เวชศาสตร์การแพทย์ หนุนความสำเร็จซีเกมส์และสุขภาวะประชาชน
วันที่ 19 มิถุนายน 2568 เวลา 09.00 น. ณ โรงแรมสวิส โซเทล กรุงเทพฯ นายกฤษฎา ตันเทอดทิตย์ เลขานุการรัฐมนตรีว่าการกระทรวงการท่องเที่ยวและกีฬา เป็นประธานในพิธีเปิดการประชุมวิชาการนานาชาติด้านวิทยาศาสตร์การกีฬาและการออกกำลังกาย ครั้งที่ 13 (The 13th International Conference on Sports and Exercise Science: ICSES) และการประชุมประจำปีของสมาคมเวชศาสตร์การกีฬาแห่งประเทศไทย (SMAT 2025) อย่างเป็นทางการ ภายใต้หัวข้อ “เชื่อมโยงวิทยาศาสตร์การกีฬาและเวชศาสตร์การกีฬาเพื่อความสำเร็จในซีเกมส์” โดยได้รับมอบหมายจากนายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา
ในการนี้ มีผู้แทนจากหน่วยงานที่เกี่ยวข้องเข้าร่วมอย่างพร้อมเพรียง อาทิ นายสุรศักดิ์ เกิดจันทึก รองผู้ว่าการการกีฬาแห่งประเทศไทย ฝ่ายส่งเสริมกีฬา คณะกรรมการสมาคมฯ นักวิชาการ นักวิจัย ผู้เชี่ยวชาญทั้งในและต่างประเทศ ตลอดจนแขกผู้มีเกียรติและสื่อมวลชนเข้าร่วมงานอย่างคับคั่ง
นายกฤษฎา กล่าวในพิธีเปิดว่า การประชุมครั้งนี้เป็นเวทีสำคัญในการแลกเปลี่ยนองค์ความรู้ด้านวิทยาศาสตร์การกีฬาและเวชศาสตร์การกีฬาในระดับนานาชาติ ทั้งในด้านงานวิจัย เทคโนโลยี และนวัตกรรม ซึ่งมีบทบาทสำคัญอย่างยิ่งต่อการพัฒนาศักยภาพนักกีฬา การป้องกันและฟื้นฟูอาการบาดเจ็บ รวมถึงการส่งเสริมสุขภาพของประชาชนผ่านกิจกรรมทางกายอย่างยั่งยืน
“กระทรวงการท่องเที่ยวและกีฬาให้ความสำคัญกับการขับเคลื่อนวงการกีฬาและนันทนาการของประเทศไทย โดยมุ่งหวังไม่เพียงแต่ผลการแข่งขันในมหกรรมกีฬาระดับนานาชาติเท่านั้น เช่น ซีเกมส์ แต่ยังให้ความสำคัญกับการยกระดับคุณภาพชีวิตของประชาชนผ่านการออกกำลังกาย และการส่งเสริมกีฬาเพื่อเศรษฐกิจ โดยเฉพาะการท่องเที่ยวเชิงกีฬา (Sports Tourism) ซึ่งถือเป็นพลังขับเคลื่อนเศรษฐกิจใหม่ของประเทศ” นายกฤษฎากล่าว
การจัดประชุม ICSES & SMAT 2025 ในครั้งนี้ จึงเป็นภาพสะท้อนวิสัยทัศน์ของกระทรวงฯ ในการยกระดับมาตรฐานวิทยาศาสตร์การกีฬาและเวชศาสตร์การกีฬาให้ก้าวไกลสู่ระดับสากล พร้อมสร้างเครือข่ายความร่วมมือจากผู้ทรงคุณวุฒิทั่วโลก เพื่อร่วมกันพัฒนาแนวปฏิบัติที่ดีที่สุดในอนาคต

ที่มา : https://www.thaigov.go.th/news/contents/details/97633