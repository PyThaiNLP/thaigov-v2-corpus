รัฐบาลไทย-ข่าวทำเนียบรัฐบาล-“อนุทิน” นำทีม ปภ. รับมอบสิ่งของบรรเทาทุกข์จาก P&G เพื่อช่วยเหลือผู้ประสบภัยและกลุ่มเปราะบาง พร้อมขอบคุณน้ำใจจากภาคเอกชนส่งถึงประชาชนผู้เดือดร้อน


วันพุธที่ 18 มิถุนายน 2568
18/06/2568
พิมพ์
“อนุทิน” นำทีม ปภ. รับมอบสิ่งของบรรเทาทุกข์จาก P&G เพื่อช่วยเหลือผู้ประสบภัยและกลุ่มเปราะบาง พร้อมขอบคุณน้ำใจจากภาคเอกชนส่งถึงประชาชนผู้เดือดร้อน
“อนุทิน” นำทีม ปภ. รับมอบสิ่งของบรรเทาทุกข์จาก P&G เพื่อช่วยเหลือผู้ประสบภัยและกลุ่มเปราะบาง พร้อมขอบคุณน้ำใจจากภาคเอกชนส่งถึงประชาชนผู้เดือดร้อน
น.ส.ไตรศุลี ไตรสรณกุล เลขานุการรมว.มหาดไทยและโฆษกกระทรวงมหาดไทย เปิดเผยว่า วันนี้ (18 มิ.ย. 68) เวลา 16.00 น. นายอนุทิน ชาญวีรกูล รองนายกรัฐมนตรีและรมว.มหาดไทย เป็นประธานรับมอบสิ่งของสนับสนุนและบริจาคเพื่อช่วยเหลือผู้ประสบภัยและกลุ่มเปราะบาง จากบริษัท พรอคเตอร์ แอนด์ แกมเบิล เทรดดิ้ง (ประเทศไทย) จำกัด (P&G) นำโดย คุณคาโอริ ทานิซาว่า (Kaori Tanizawa) ประธานกรรมการบริหาร และคณะผู้บริหาร ร่วมในการมอบ โดยมี นายบุญจง วงศ์ไตรรัตน์ ผู้ช่วยรัฐมนตรีประจำกระทรวงมหาดไทย นายอรรษิษฐ์ สัมพันธรัตน์ ปลัดกระทรวงมหาดไทย นายภาสกร บุญญลักษม์ อธิบดีกรมป้องกันและบรรเทาสาธารณภัย พร้อมด้วยคณะผู้บริหารกรมป้องกันและบรรเทาสาธารณภัย และเจ้าหน้าที่ที่เกี่ยวข้อง ร่วมรับมอบ ณ ห้องประชุมราชสีห์ ชั้น 2 อาคารศาลาว่าการกระทรวงมหาดไทย
นายอนุทิน กล่าวว่า ในนามของรัฐบาลและกระทรวงมหาดไทยรู้สึกเป็นเกียรติและมีความยินดีอย่างยิ่งที่ P&G ได้สนับสนุนและมอบผลิตภัณฑ์ของบริษัท เพื่อช่วยบรรเทาความเดือดร้อนแก่ประชาชนผู้ประสบภัย รวมถึงกลุ่มเปราะบางที่ได้รับผลกระทบจากสาธารณภัยที่เกิดขึ้น ตลอดจนเพื่อเป็นขวัญและกำลังใจแก่เจ้าหน้าที่ผู้ปฏิบัติงานในพื้นที่ แสดงให้เห็นถึงความเป็นน้ำหนึ่งอันเดียวกันของภาครัฐและเอกชนในยามที่บ้านเมืองเกิดสาธารณภัย ทุกหน่วยงาน ทุกฝ่าย ต่างร่วมมือกันและช่วยเหลือซึ่งกันและกันอย่างเต็มที่
"กระทรวงมหาดไทยมีความซาบซึ้งน้ำใจที่ P&G มีให้แก่คนไทยมาโดยตลอด ซึ่งตั้งแต่สถานการณ์โรคโควิด-19 ก็ได้บริจาคเงินและสิ่งของให้รัฐบาลไทยเพื่อช่วยเหลือผู้ที่เจ็บป่วย นอกจากนี้ ที่ผ่านมามีสาธารณภัยเกิดขึ้นมากมายที่ส่งผลกระทบต่อประเทศไทย เช่น แผ่นดินไหว น้ำท่วม รวมถึงสถานการณ์สงครามบริเวณชายแดนประเทศไทย จึงขอชื่นชมและขอขอบคุณในน้ำใจที่ได้ช่วยกันบรรเทาความเดือดร้อนของประชาชนคนไทยร่วมกัน โดยกระทรวงมหาดไทยจะได้นำสิ่งของที่ได้รับให้เกิดประโยชน์สูงสุดตามความตั้งใจของ P&G ส่งต่อความห่วงใยถึงมือพี่น้องประชาชนผู้ประสบภัย โดยเฉพาะกลุ่มเปราะบาง รวมถึงมอบแก่เจ้าหน้าที่ในพื้นที่ เพื่อสนับสนุนการปฏิบัติงานช่วยเหลือประชาชนอย่างเต็มที่" นายอนุทิน กล่าว
สำหรับสิ่งของที่บริจาคในครั้งนี้ ประกอบด้วยเครื่องอุปโภคบริโภคที่จำเป็น รวม 7 รายการ ได้แก่ แปรงสีฟัน Oral B จำนวน 11,556 ชิ้น มูลค่า 800,000 บาท แชมพูสระผม & ครีมนวดผม Pantene & Rejoice จำนวน 10,320 ชิ้น มูลค่า 900,000 บาท น้ำยาปรับผ้านุ่ม Downy จำนวน 46,728 ชิ้น มูลค่า 900,000 บาท และน้ำยาเจลซักผ้า Downy จำนวน 20,376 ชิ้น มูลค่า 2,800,000 บาท รวมมูลค่าทั้งหมด 5,400,000 บาท

ที่มา : https://www.thaigov.go.th/news/contents/details/97616