รัฐบาลไทย-ข่าวทำเนียบรัฐบาล-รมว.ทส. เปิด “โครงการอนุรักษ์ทะเลไทย” ตามแนวพระดำริเจ้าฟ้าสิริวัณณวรีฯ มุ่งสร้างจิตสำนึกอนุรักษ์ทรัพยากรทางทะเลอย่างยั่งยืน


วันพฤหัสบดีที่ 19 มิถุนายน 2568
รมว.ทส. เปิด “โครงการอนุรักษ์ทะเลไทย” ตามแนวพระดำริเจ้าฟ้าสิริวัณณวรีฯ มุ่งสร้างจิตสำนึกอนุรักษ์ทรัพยากรทางทะเลอย่างยั่งยืน
รมว.ทส. เปิด “โครงการอนุรักษ์ทะเลไทย” ตามแนวพระดำริเจ้าฟ้าสิริวัณณวรีฯ มุ่งสร้างจิตสำนึกอนุรักษ์ทรัพยากรทางทะเลอย่างยั่งยืน
รมว.ทส. เปิด “โครงการอนุรักษ์ทะเลไทย” ตามแนวพระดำริเจ้าฟ้าสิริวัณณวรีฯ มุ่งสร้างจิตสำนึกอนุรักษ์ทรัพยากรทางทะเลอย่างยั่งยืน
วันที่ 19 มิถุนายน 2568 เวลา 09.15 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม เป็นประธานเปิดโครงการอนุรักษ์ทะเลไทย ตามแนวพระดำริของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา  พร้อมมอบโล่ประกาศเกียรติคุณแก่ภาคเอกชน ชมรม และอาสาสมัครที่มีผลงานดีเด่นด้านการอนุรักษ์ทะเล และนำทีมร่วมกิจกรรมเก็บขยะบริเวณชายหาด ตลอดจนปล่อยเรือออกทำกิจกรรมดำน้ำเก็บขยะรอบแนวปะการัง ณ หาดนพรัตน์ธารา อุทยานแห่งชาติหาดนพรัตน์ธารา – หมู่เกาะพีพี อำเภอเมืองกระบี่ จังหวัดกระบี่ โดยมี นายจตุพร บุรุษพัฒน์ ปลัดกระทรวงฯ พร้อมด้วยคณะผู้บริหารระดับสูงในสังกัด นายอังกูร ศีลาเทวากูล ผู้ว่าราชการจังหวัดกระบี่ และผู้แทนจากหน่วยงานภาครัฐ ภาคเอกชน ประชาชน และนักเรียนในพื้นที่ ร่วมกิจกรรมกว่า 500 คน
โอกาสนี้ ดร.เฉลิมชัย รมว.ทส. ได้กล่าวถึงความสำคัญของโครงการอนุรักษ์ทะเลไทยที่สะท้อนพระราชปณิธานอันแน่วแน่ของเจ้าฟ้าสิริวัณณวรีฯ ที่ทรงมุ่งมั่นให้คนไทยร่วมกันรักษาทะเลไทยให้คงอยู่คู่แผ่นดินไทยอย่างยั่งยืน ซึ่งการดำเนินงานจะสำเร็จได้ ต้องอาศัยพลังความร่วมมือจากทุกภาคส่วน โดยเฉพาะเยาวชนคนรุ่นใหม่ ทั้งนี้กระทรวงฯ โดยกรมอุทยานแห่งชาติ สัตว์ป่า และพันธุ์พืช ได้ดำเนินการอนุรักษ์ทะเลไทยในพื้นที่อุทยานทางทะเล 26 แห่งทั่วประเทศอย่างต่อเนื่องและเป็นรูปธรรม ด้วยการลาดตระเวน ติดตามสัตว์ทะเลหายาก จัดการขยะทะเล และรณรงค์ลดการใช้พลาสติก การส่งเสริมการวิจัย การมีส่วนร่วมของชุมชน และการสร้างจิตสำนึกด้านสิ่งแวดล้อม เพื่อป้องกันผลกระทบต่อระบบนิเวศและร่วมกันดูแลทรัพยากรของชาติให้ยั่งยืน
นอกจากนี้  ดร.เฉลิมชัย รมว.ทส. ยังได้กล่าวเน้นย้ำ ว่า ทรัพยากรทางทะเลและชายฝั่ง คือ สมบัติอันล้ำค่าที่มีความสำคัญต่อความมั่นคงทางธรรมชาติ เศรษฐกิจ และวิถีชีวิตของประชาชน การอนุรักษ์จะช่วยรักษาความอุดมสมบูรณ์ของระบบนิเวศ ลดความเสี่ยงของการสูญพันธุ์สัตว์ทะเลหายาก และปกป้องชายฝั่งจากภัยธรรมชาติ ทั้งนี้ ทะเลไทยเป็นสมบัติของทุกคน การอนุรักษ์จึงไม่ใช่หน้าที่ของหน่วยงานใดหน่วยงานหนึ่ง แต่เป็นภารกิจร่วมของคนไทยทุกคน

ที่มา : https://www.thaigov.go.th/news/contents/details/97631