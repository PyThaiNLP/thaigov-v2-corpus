รัฐบาลไทย-ข่าวทำเนียบรัฐบาล-ปลัดกระทรวง​ยุติธรรม​ นำทีมกรมราชทัณฑ์​ รับรางวัลชนะเลิศ Gourmand World Cookbook Awards 2025 ในเวทีการประชุมสุดยอดอาหารนานาชาติ Oeiras World Food Summit ณ กรุงลิสบอน ประเทศโปรตุเกส


วันพฤหัสบดีที่ 19 มิถุนายน 2568
ปลัดกระทรวง​ยุติธรรม​ นำทีมกรมราชทัณฑ์​ รับรางวัลชนะเลิศ Gourmand World Cookbook Awards 2025 ในเวทีการประชุมสุดยอดอาหารนานาชาติ Oeiras World Food Summit ณ กรุงลิสบอน ประเทศโปรตุเกส
ปลัดกระทรวง​ยุติธรรม​ นำทีมกรมราชทัณฑ์​ รับรางวัลชนะเลิศ Gourmand World Cookbook Awards 2025 ในเวทีการประชุมสุดยอดอาหารนานาชาติ Oeiras World Food Summit ณ กรุงลิสบอน ประเทศโปรตุเกส
ในวันพุธที่ 18 มิถุนายน 2568 นางพงษ์สวาท นีละโยธิน ปลัดกระทรวงยุติธรรม พร้อมด้วย​ นางจิรภา สินธุนาวา รองปลัดกระทรวงยุติธรรม นายสหการณ์ เพ็ชรนรินทร์ อธิบดีกรมราชทัณฑ์ และนายขวัญไชย สันติภราภพ ผู้บัญชาการเรือนจำกลางนครปฐม พร้อมด้วยคณะผู้บริหารและเจ้าหน้าที่จากกระทรวงยุติธรรมและกรมราชทัณฑ์ เข้าร่วมพิธีรับรางวัลชนะเลิศ Gourmand World Cookbook Awards 2025 ประเภท ASIA Special Awards ณ กรุงลิสบอน ประเทศโปรตุเกส ในเวทีการประชุมสุดยอดอาหารนานาชาติ Oeiras World Food Summit จัดโดย Gourmand International องค์กรระดับโลกที่มอบรางวัลให้กับหนังสืออาหารยอดเยี่ยมจากทั่วทุกมุมโลก
โดยรางวัล Gourmand World Cookbook Awards 2025 นี้มอบให้แก่หนังสืออาหารที่มีความโดดเด่นจากทั่วโลก โดยปี 2568 เรือนจำกลางนครปฐมได้รับรางวัลชนะเลิศ ประเภท ASIA Special Awards จากผลงานหนังสืออาหาร “THE POWER OF STYLING : PRISON FOOD” ซึ่งเป็นผลลัพธ์ของโครงการฝึกวิชาชีพผู้ต้องขังด้านการออกแบบและประกอบอาหาร มุ่งเน้นการพัฒนาทักษะการจัดจานอาหาร (Food Styling) ให้มีความสวยงาม สะอาด สร้างสรรค์ และสามารถต่อยอดเป็นอาชีพหลังพ้นโทษได้จริง ที่ถือเป็นครั้งแรกของเรือนจำในประเทศไทยที่ได้รับรางวัลระดับโลกในด้าน Soft Power ผ่านสื่อหนังสืออาหารที่ผู้ต้องขังได้มีส่วนร่วมทั้งในขั้นตอนการออกแบบ คิดเมนู และถ่ายทำภาพประกอบ พร้อมทั้งได้รับการถ่ายทอดองค์ความรู้จากวิทยากรผู้เชี่ยวชาญในวงการอาหาร เครื่องดื่ม และเบเกอรี่ ที่เรือนจำกลางนครปฐมได้ประสานความร่วมมือจากทั้งภาครัฐและเอกชน
นอกจากนี้ เรือนจำกลางนครปฐม กรมราชทัณฑ์​ กระทรวง​ยุติธรรม​ เป็นเรือนจำแห่งแรกและแห่งเดียวในประเทศไทยที่ผ่านการรับรองมาตรฐาน GMP (Good Manufacturing Practice) สำหรับการผลิตอาหารภายในเรือนจำ ซึ่งเป็นการตอกย้ำถึงมาตรฐานคุณภาพและความปลอดภัยในการผลิตอาหารของผู้ต้องขัง และการคว้ารางวัลระดับโลกในครั้งนี้ สะท้อนถึงความสำเร็จของนโยบายด้านการพัฒนาพฤตินิสัยและคุณภาพชีวิตของผู้ต้องขัง ตามแนวทางของกระทรวงยุติธรรม ที่มุ่งเน้นการสร้างโอกาสในการเรียนรู้ การฝึกอาชีพ และการคืนคนดีสู่สังคม รวมทั้งเรือนจำกลางนครปฐมได้รับโอกาสในการจัดอาหารว่างในการประชุมคณะกรรมการเอกลักษณ์ของชาติ ณ ทำเนียบรัฐบาล รวมถึงการจัดเลี้ยงอาหารกลางวันในงานวันสถาปนากระทรวงยุติธรรม ครบรอบ 134 ปี ซึ่งได้รับคำชื่นชมในเรื่องความประณีตและความคิดสร้างสรรค์ในการนำเสนอ และการได้รับรางวัล Gourmand Awards 2025 ในครั้งนี้ จึงเป็นการสร้างแรงบันดาลใจสำคัญที่ช่วยปลุกศักยภาพ สร้างความภาคภูมิใจ และทำให้ผู้ต้องขังเห็นคุณค่าของตนเอง อันจะนำไปสู่การกลับตัวเป็นพลเมืองที่มีคุณภาพ และเป็นรากฐานสำคัญของการสร้างสังคมที่มั่นคงและปลอดภัยอย่างยั่งยืนในอนาคต

ที่มา : https://www.thaigov.go.th/news/contents/details/97629