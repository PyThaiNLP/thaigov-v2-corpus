รัฐบาลไทย-ข่าวทำเนียบรัฐบาล-ผู้แทนการค้าไทย “ชัย วัชรงค์” เยือนบริษัทเอกชนไทยในเวียดนาม พร้อมส่งเสริมธุรกิจอาหารและเกษตรไทย มุ่งเชื่อมตลาดภูมิภาค


วันพฤหัสบดีที่ 19 มิถุนายน 2568
19/06/2568
พิมพ์
ผู้แทนการค้าไทย “ชัย วัชรงค์” เยือนบริษัทเอกชนไทยในเวียดนาม พร้อมส่งเสริมธุรกิจอาหารและเกษตรไทย มุ่งเชื่อมตลาดภูมิภาค
ผู้แทนการค้าไทย “ชัย วัชรงค์” เยือนบริษัทเอกชนไทยในเวียดนาม พร้อมส่งเสริมธุรกิจอาหารและเกษตรไทย มุ่งเชื่อมตลาดภูมิภาค
วันนี้ (19 มิถุนายน 2568) เวลา 14.00 น. ณ โรงงานแปรรูปอาหารของบริษัท ซี.พี. เวียดนาม กรุงฮานอย สาธารณรัฐสังคมนิยมเวียดนาม นายชัย วัชรงค์ ผู้แทนการค้าไทย และคณะ ได้พบหารือกับนายปวริศ เอื้ออมรวนิช ประธานเจ้าหน้าที่บริหาร บริษัท ซี.พี. เวียดนาม โดยสรุปสาระสำคัญ ดังนี้
ผู้แทนการค้าไทยกล่าวว่า เวียดนามเป็นหนึ่งในจุดยุทธศาสตร์สำคัญของห่วงโซ่อุปทานสินค้าเกษตรและอาหารในภูมิภาค การพบหารือกับภาคเอกชนไทยในเวียดนามครั้งนี้ จึงเป็นโอกาสสำคัญในการศึกษาแนวทางการดำเนินธุรกิจแบบครบวงจร ซึ่งสามารถเป็นต้นแบบให้แก่ผู้ประกอบการรายอื่น ๆ ในการเพิ่มประสิทธิภาพและลดต้นทุนของภาคเกษตรโดยรวม
นอกจากนี้ ผู้แทนการค้าไทยยังได้เสนอแนวคิดการส่งเสริมความร่วมมือเชิงรุกระหว่างไทย เวียดนาม และมาเลเซีย ในการสร้างเครือข่ายตลาดร่วมในอาเซียน โดยเน้นการพัฒนาไปด้วยกัน มิใช่แข่งขันกัน เช่น การรวมกลุ่มเกษตรกรหรือผู้ประกอบการเพื่อจัดตั้งสมาพันธ์อุตสาหกรรมอาหารและเกษตร พร้อมย้ำว่าประเทศไทยมีศักยภาพในการส่งออกผลไม้ อาทิ ทุเรียน และเนื้อโคระดับพรีเมียม ซึ่งหากสามารถพัฒนาและควบคุมคุณภาพให้ได้ตามมาตรฐานสากล ก็จะสามารถสร้างมูลค่าเพิ่มได้อย่างยั่งยืนในตลาดโลก
โอกาสนี้ ทั้งสองฝ่ายได้แลกเปลี่ยนข้อคิดเห็น โดยเห็นพ้องถึงบทบาทของภาคเอกชนไทยในการเชื่อมโยงเศรษฐกิจระหว่างไทยกับเวียดนาม ซึ่งมีความสำคัญต่อการส่งเสริมความมั่นคงทางอาหารและการสร้างโอกาสทางธุรกิจอย่างเป็นรูปธรรม พร้อมทั้งกล่าวถึงภาพรวมเศรษฐกิจเวียดนาม โดยเปรียบเทียบลักษณะตลาดและพฤติกรรมผู้บริโภคระหว่างภาคเหนือและภาคใต้ ซึ่งมีความแตกต่างกันอย่างชัดเจน ทั้งในด้านความต้องการสินค้าและระดับการแข่งขัน
ทั้งสองฝ่ายยังได้วิเคราะห์ถึงโอกาสและความท้าทายในการลงทุนในสาขาต่าง ๆ อาทิ เกษตรกรรม พลังงาน และเทคโนโลยี รวมถึงนโยบายภาครัฐเวียดนามที่ส่งผลต่อทิศทางการพัฒนาเศรษฐกิจและสังคมในระยะยาว โดยทั้งสองฝ่ายเห็นพ้องร่วมกันว่า ตลาดเวียดนามยังมีศักยภาพอีกมากสำหรับผู้ประกอบการไทย ทั้งในแง่ของขนาดตลาดที่ขยายตัวต่อเนื่อง และความต้องการสินค้าที่มีคุณภาพสูง ซึ่งถือเป็นโอกาสสำคัญในการขยายการค้าและการลงทุนในภูมิภาค
อนึ่ง ระหว่างวันที่ 19 – 20 มิถุนายน 2568 ผู้แทนการค้าไทยและคณะมีกำหนดการเยือนเวียดนาม เพื่อขยายโอกาสทางการค้าและการลงทุน ซึ่งในช่วงที่ผ่านมา ผู้แทนการค้าไทยได้หารือกับหน่วยงานภาครัฐและภาคเอกชนในภูมิภาคอย่างต่อเนื่อง โดยเฉพาะด้านการส่งออกปศุสัตว์และผลผลิตทางการเกษตร โดยสำหรับการเยือนเวียดนามครั้งนี้ จะมีการพบหารือกับหน่วยงานภาครัฐของไทยและเวียดนาม ภาคเอกชนไทยในเวียดนาม ผู้ประกอบการนำเข้าโคเนื้อ/โคชำแหละ ตลอดจนสมาคมผักและผลไม้เวียดนาม

ที่มา : https://www.thaigov.go.th/news/contents/details/97638