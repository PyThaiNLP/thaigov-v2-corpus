รัฐบาลไทย-ข่าวทำเนียบรัฐบาล-ไอแบงก์จัดพิธีอำนวยพรทางศาสนา ในวาระครบรอบ 22 ปี ธนาคารอิสลามแห่งประเทศไทย โดย ‘จุฬาราชมนตรี’ ร่วมส่งคำอำนวยพร


วันศุกร์ที่ 13 มิถุนายน 2568
13/06/2568
พิมพ์
ไอแบงก์จัดพิธีอำนวยพรทางศาสนา ในวาระครบรอบ 22 ปี ธนาคารอิสลามแห่งประเทศไทย โดย ‘จุฬาราชมนตรี’ ร่วมส่งคำอำนวยพร
ไอแบงก์จัดพิธีอำนวยพรทางศาสนา เนื่องในวาระครบรอบ 22 ปี ของการดำเนินกิจการธนาคารอิสลามแห่งประเทศไทย โดยได้รับเกียรติจาก จุฬาราชมนตรี ได้ส่งคำอำนวยพร (คลิปวีดีโอ) มอบความปรารถนาดีให้กับธนาคารในโอกาสนี้
วันนี้ 12 มิถุนายน 2568 ธนาคารอิสลามแห่งประเทศไทย (ไอแบงก์) โดย นายยงยุทธ ชัยพรหมประสิทธิ์ ประธานกรรมการธนาคาร พร้อมด้วย ดร.ทวีลาภ ฤทธาภิรมย์ กรรมการและผู้จัดการธนาคาร คณะที่ปรึกษาธนาคาร คณะผู้บริหาร และพนักงาน จัดพิธีอำนวยพรทางศาสนา เนื่องในวาระครบรอบ 22 ปี ของการดำเนินกิจการธนาคารอิสลามแห่งประเทศไทย โดยในพิธีได้รับเกียรติจาก ผศ.ดร.มะรอนิง สาแลมิง ประธานที่ปรึกษา นำอ่านบทขอพร และ อ.ปราโมทย์ มีสุวรรณ ที่ปรึกษา ร่วมกับคณะผู้นำศาสนา และ อ.อรุณ บุญชม จุฬาราชมนตรี ได้ส่งคำอำนวยพร (คลิปวีดีโอ) มอบความปรารถนาดีให้กับธนาคารในโอกาสนี้ โดยงานจัดขึ้น ณ ธนาคารอิสลามแห่งประเทศไทย สำนักงานใหญ่ อาคารนวม กรุงเทพมหานคร
ทั้งนี้ ธนาคารอิสลามแห่งประเทศไทย จัดตั้งขึ้นตามพระราชบัญญัติธนาคารอิสลามแห่งประเทศไทย พุทธศักราช 2545 และเริ่มดำเนินกิจการครั้งแรกเมื่อวันที่ 12 มิถุนายน 2546 โดยในปี 2568 ได้เวียนมาบรรจบครบรอบอีกวาระหนึ่ง นับเป็นปีที่ 22 ของการดำเนินกิจการ ซึ่งปีนี้ธนาคารได้กำหนดให้เป็นปี “ดิจิทัลไลซ์ เชื่อมใจ ผูกพัน” หรือ “Digitalized with Connecting Hearts” ซึ่งธนาคารมุ่งมั่นยกระดับการดำเนินงานในทุกมิติ เพื่อก้าวทันกระแสโลกดิจิทัล โดยมุ่งเน้นการพัฒนาบริการที่เชื่อมโยงลูกค้าให้เข้าถึงบริการทางการเงินได้อย่างสะดวก รวดเร็ว และสร้างประสบการณ์ที่เหนือกว่าด้วยผลิตภัณฑ์และบริการที่ตอบโจทย์ความต้องการของลูกค้า เสริมสร้างโอกาสในการเติบโตอย่างมั่นคงและยั่งยืน

ที่มา : https://www.thaigov.go.th/news/contents/details/97420