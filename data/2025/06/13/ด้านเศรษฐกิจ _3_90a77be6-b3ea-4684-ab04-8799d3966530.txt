รัฐบาลไทย-ข่าวทำเนียบรัฐบาล-กรมธนารักษ์เดินหน้ามอบสัญญาเช่าที่ราชพัสดุตามโครงการธนารักษ์เอื้อราษฎร์ “สัญญาเช่าที่ดิน พลิกชีวิตประชาชน” ณ จังหวัดเชียงราย


วันพฤหัสบดีที่ 12 มิถุนายน 2568
12/06/2568
พิมพ์
กรมธนารักษ์เดินหน้ามอบสัญญาเช่าที่ราชพัสดุตามโครงการธนารักษ์เอื้อราษฎร์ “สัญญาเช่าที่ดิน พลิกชีวิตประชาชน” ณ จังหวัดเชียงราย
กรมธนารักษ์จัดพิธีมอบสัญญาเช่าที่ราชพัสดุ ประจำปีงบประมาณ พ.ศ.2568 ภายใต้โครงการธนารักษ์เอื้อราษฎร์ “สัญญาเช่าที่ดิน พลิกชีวิตประชาชน” โดยมีนายเผ่าภูมิ โรจนสกุล รมช.คลัง เป็นประธาน ณ หอประชุมที่ว่าการอำเภอแม่สาย อำเภอแม่สาย จังหวัดเชียงราย
กรมธนารักษ์จัดพิธีมอบสัญญาเช่าที่ราชพัสดุ ประจำปีงบประมาณ พ.ศ. 2568 ภายใต้โครงการธนารักษ์เอื้อราษฎร์ “สัญญาเช่าที่ดิน พลิกชีวิตประชาชน” โดยมีนายเผ่าภูมิ โรจนสกุล รัฐมนตรีช่วยว่าการกระทรวงการคลัง ให้เกียรติเป็นประธานพิธีมอบสัญญาเช่าที่ราชพัสดุ และมีนายเอกนิติ นิติภัณฑ์ประภาศ อธิบดีกรมธนารักษ์ ร่วมพิธีมอบสัญญาเช่าดังกล่าว ณ หอประชุมที่ว่าการอำเภอแม่สาย ตำบลเวียงพางคำ อำเภอแม่สาย จังหวัดเชียงราย
วันนี้ (12 มิถุนายน 2568) นายเผ่าภูมิ โรจนสกุล รัฐมนตรีช่วยว่าการกระทรวงการคลัง เปิดเผยว่า กรมธนารักษ์เป็นหน่วยงานในสังกัดกระทรวงการคลังที่มีภารกิจหน้าที่ปกครอง ดูแล และบำรุงรักษาที่ราชพัสดุ ได้นำที่ราชพัสดุในความครอบครองของส่วนราชการต่าง ๆ ที่ไม่ได้ใช้ประโยชน์ในราชการ มาบริหารจัดการที่ราชพัสดุให้เกิดผลสัมฤทธิ์สูงสุด และสนับสนุนนโยบาย การดำเนินโครงการของรัฐบาลตามแนวทางการแก้ไขปัญหาความยากจนของชาติที่มุ่งแก้ไขปัญหาที่อยู่อาศัยและที่ทำกินให้แก่ราษฎร โดยให้ประชาชนที่ถือครองที่ราชพัสดุอยู่ก่อนวันที่ 4 ตุลาคม 2546 และไม่โต้แย้งกรรมสิทธิ์ เช่าที่ราชพัสดุในอัตราผ่อนปรน ผ่านกลไกการจัดให้เช่าของกรมธนารักษ์ตามกฎหมายที่ราชพัสดุ ส่งผลให้ราษฎรที่ยินยอมเช่าที่ราชพัสดุภายใต้โครงการธนารักษ์เอื้อราษฎร์ มีคุณภาพชีวิตที่ดีอย่างยั่งยืน ทั้งด้านสาธารณูปโภค ระบบสาธารณูปการ และเข้าถึงบริการสาธารณะขั้นพื้นฐานของทางราชการ อีกทั้งสร้างรายได้ สร้างโอกาสทางเศรษฐกิจและการสร้างความเข้มแข็งด้านสังคมให้กับราษฎร สำหรับการมอบสัญญาเช่าในพื้นที่ครั้งนี้ กรมธนารักษ์ดำเนินการนำที่ราชพัสดุแปลงหมายเลขทะเบียนที่ ชร.1154 (บางส่วน) ในเขตพื้นที่ตำบลเวียงพางคำ อำเภอแม่สาย จังหวัดเชียงราย มาจัดสรรให้ประชาชนจังหวัดเชียงราย เพื่ออยู่อาศัย จำนวน 200 ราย (200 สัญญา) เนื้อที่ประมาณ 31 - 3 - 90 ไร่
สำหรับโครงการธนารักษ์เอื้อราษฎร์ “สัญญาเช่าที่ดิน พลิกชีวิตประชาชน” เป็นการขับเคลื่อนตามนโยบายของรัฐบาลเกี่ยวกับการแก้ไขปัญหาที่อยู่อาศัยและที่ดินทำกินให้แก่ประชาชน เพื่อลดความเหลื่อมล้ำทางสังคม เพิ่มคุณภาพชีวิตด้านที่อยู่อาศัยและที่ดินทำกิน และในปี พ.ศ. 2568 รัฐบาลมีนโยบายในการดำเนินการแก้ไขปัญหาที่อยู่อาศัยและที่ดินทำกินให้แก่ประชาชนภายใต้โครงการ “ธนารักษ์เอื้อราษฎร์” อย่างต่อเนื่อง โดยตั้งเป้าหมายในการมอบสัญญาเช่าที่ราชพัสดุให้แก่ประชาชนไม่น้อยกว่า 4,143 สัญญา ซึ่งคาดว่าจะสร้างความเจริญเติบโตทางเศรษฐกิจให้แก่ท้องถิ่นได้มากขึ้น และเป็นการยกระดับคุณภาพชีวิตความเป็นอยู่ของราษฎรให้มีความยั่งยืนต่อไป นายเผ่าภูมิ กล่าวในตอนท้าย

ที่มา : https://www.thaigov.go.th/news/contents/details/97408