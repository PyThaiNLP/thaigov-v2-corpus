รัฐบาลไทย-ข่าวทำเนียบรัฐบาล-“ชาติพันธุ์ สีสันที่ถักทอ” เปิดเวทีสู่ความยั่งยืน กระตุ้นการท่องเที่ยวเชิงวัฒนธรรมในล้านนา


วันศุกร์ที่ 13 มิถุนายน 2568
“ชาติพันธุ์ สีสันที่ถักทอ” เปิดเวทีสู่ความยั่งยืน กระตุ้นการท่องเที่ยวเชิงวัฒนธรรมในล้านนา
“ชาติพันธุ์ สีสันที่ถักทอ” เปิดเวทีสู่ความยั่งยืน กระตุ้นการท่องเที่ยวเชิงวัฒนธรรมในล้านนา
วันที่ 12 มิถุนายน 2568 เวลา 17.00 น. ณ ชั้น 3 ลานหน้าลิฟต์แก้ว ศูนย์การค้าเมญ่า ไลฟ์สไตล์ ช้อปปิ้ง เซ็นเตอร์ อำเภอเมือง จังหวัดเชียงใหม่ นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ ร่วมการแถลงข่าวเปิดกิจกรรม “ชาติพันธุ์แฟชั่นวีค – ชาติพันธุ์ สีสันที่ถักทอ” ภายใต้โครงการส่งเสริมการท่องเที่ยวชาติพันธุ์ สีสันแห่งล้านนาอย่างยั่งยืน (Ethnic Lanna Tourism) ประจำปีงบประมาณ พ.ศ. 2568
นายจักรพล กล่าวว่า กระทรวงการท่องเที่ยวและกีฬามีความยินดีอย่างยิ่งที่ได้สนับสนุนกิจกรรมที่ส่งเสริมวัฒนธรรมชาติพันธุ์ในเขตพัฒนาการท่องเที่ยวอารยธรรมล้านนา ซึ่งครอบคลุม 6 จังหวัด ได้แก่ เชียงใหม่ เชียงราย ลำพูน ลำปาง พะเยา และแม่ฮ่องสอน โดยพื้นที่ล้านนานั้นอุดมด้วยความหลากหลายของชาติพันธุ์และทรัพยากรด้านการท่องเที่ยว ทั้งธรรมชาติ ศิลปวัฒนธรรม ภูมิปัญญาท้องถิ่น ประเพณี และสถาปัตยกรรมที่มีเอกลักษณ์โดดเด่น สามารถรองรับนักท่องเที่ยวได้หลากหลายกลุ่ม ผ่านกิจกรรมที่สอดคล้องกับวิถีชีวิต เช่น การท่องเที่ยวชุมชน เดินป่า ไหว้พระ ทำบุญ หรือเวิร์กชอปเชิงวัฒนธรรม
กระทรวงฯ มีนโยบายชัดเจนในการส่งเสริมการท่องเที่ยวที่เชื่อมโยงวัฒนธรรมพื้นถิ่นกับเศรษฐกิจสร้างสรรค์ เพื่อยกระดับเศรษฐกิจฐานราก และเปิดพื้นที่ให้กับชุมชนชาติพันธุ์ได้แสดงอัตลักษณ์อย่างภาคภูมิ ซึ่งเป็นจุดแข็งและเสน่ห์เฉพาะตัวของล้านนา การส่งเสริมกิจกรรมดังกล่าวไม่เพียงสร้างรายได้ แต่ยังยกระดับภาพลักษณ์การท่องเที่ยวเชิงวัฒนธรรมของไทยสู่ระดับสากลอย่างยั่งยืน
ในโอกาสนี้ ผู้ช่วยฯ จักรพล ได้เชิญชวนประชาชนและนักท่องเที่ยวร่วมสัมผัสเสน่ห์แห่งวิถีชาติพันธุ์ล้านนาในงาน “ชาติพันธุ์ สีสันที่ถักทอ” ระหว่างวันที่ 20–22 มิถุนายน 2568 ณ ลานสแควร์ ชั้น 1 ศูนย์การค้าเมญ่า ภายในงานพบกับบูธจำหน่ายสินค้าจากผู้ประกอบการชาติพันธุ์กว่า 30 บูธ พร้อมกิจกรรมไฮไลต์ อาทิ
แฟชั่นโชว์ชุดชาติพันธุ์ ถ่ายทอดความงามของผ้าทอและเครื่องแต่งกายดั้งเดิม
เวิร์กชอปผ้าทอ/งานหัตถกรรม
การแสดงทางวัฒนธรรมชาติพันธุ์ที่หาชมได้ยาก
มินิคอนเสิร์ตจากศิลปินพื้นเมือง และกิจกรรมลุ้นของรางวัลตลอดทั้ง 3 วัน
กิจกรรมนี้ถือเป็นก้าวสำคัญของการส่งเสริม “Soft Power” ไทย ผ่านมิติของชาติพันธุ์และการท่องเที่ยวอย่างสร้างสรรค์ พร้อมสร้างรายได้ กระจายโอกาส และเสริมความยั่งยืนให้กับชุมชนในพื้นที่พิเศษของล้านนาอย่างแท้จริง

ที่มา : https://www.thaigov.go.th/news/contents/details/97422