รัฐบาลไทย-ข่าวทำเนียบรัฐบาล-​ดร.ธิติวัฐ ลุยพื้นที่เขตตรวจ ลำปาง ลำพูน เร่งแก้ปัญหาความเดือดร้อนประชาชน


วันศุกร์ที่ 13 มิถุนายน 2568
13/06/2568
พิมพ์
​ดร.ธิติวัฐ ลุยพื้นที่เขตตรวจ ลำปาง ลำพูน เร่งแก้ปัญหาความเดือดร้อนประชาชน
ดร.ธิติวัฐ อดิศรพันธ์กุล รองเลขาธิการนายกรัฐมนตรีฝ่ายการเมืองลงพื้นที่ตรวจความพร้อมและความเหมาะสมของโครงการตามที่จังหวัดขอรับการสนับสนุน เพื่อแก้ปัญหาความเดือดร้อนประชาชนในพื้นที่ จ.ลำปาง และ จ.ลำพูน
ระหว่างวันที่ 11 - 12 มิถุนายน 2568 ดร.ธิติวัฐ อดิศรพันธ์กุล รองเลขาธิการนายกรัฐมนตรีฝ่ายการเมือง ในฐานะประธานคณะทำงานกลั่นกรองแผนงาน/โครงการ คณะที่ 1 สำหรับรองนายกรัฐมนตรี (นายภูมิธรรม เวชยชัย) พร้อมด้วย นายพิฆเนศ ต๊ะปวง ผู้ตรวจราชการสำนักนายกรัฐมนตรี เขตตรวจราชการที่ 15 และคณะ ได้ลงพื้นที่กำกับและติดตามการปฏิบัติราชการในภูมิภาค เพื่อตรวจสอบความพร้อมและความเหมาะสมของโครงการที่เสนอขอรับการสนับสนุนงบประมาณจากงบกลางรายจ่ายประจำปี พ.ศ. 2568 ในส่วนของจังหวัดลำปาง และจังหวัดลำพูน โดยมี นายรังสรรค์ มณีรัตน์ สมาชิกสภาผู้แทนราษฎรจังหวัดลำพูน นายสงวน พงษ์มณี คณะที่ปรึกษาของรองนายกรัฐมนตรี (นายภูมิธรรม เวชยชัย) นายกฤษณะ พินิจ รองผู้ว่าราชการจังหวัดลำปาง และนายปรีชา สมชัย ปลัดจังหวัดลำพูน และหัวหน้าส่วนราชการที่เกี่ยวข้องร่วมให้การต้อนรับ
โดย นายธิติวัฐ กล่าวว่า นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหมตระหนักถึงปัญหาความเดือดร้อนของประชาชน จึงได้มอบหมายตนมารับฟังประเด็นปัญหาความเดือดร้อน ซึ่งโดยส่วนใหญ่เกิดจากขาดการพัฒนาและปรังปรุงซ่อมแซมโครงสร้างพื้นฐานในพื้นที่ จึงมีความจำเป็นอย่างยิ่งที่จะต้องเร่งแก้ไข เตรียมความพร้อมรองรับอุทกภัยและน้ำป่าไหลหลากที่อาจเกิดขึ้น อันส่งผลต่อการใช้ชีวิต การขนส่งและการสัญจร การอุปโภคบริโภค และการเกษตร
ในการนี้ นายธิติวัฐ และคณะได้ร่วมพิจารณารายละเอียดโครงการให้สามารถแก้ไขปัญหาได้จริงทั้งระบบ และเพื่อป้องกันและบรรเทาอุทกภัยที่อาจเกิดขึ้นในช่วงฤดูฝนนี้ หากการดำเนินโครงการแล้วเสร็จ จะสามารถช่วยยกระดับคุณภาพชีวิตและเพิ่มขีดความสามารถให้กับประชาชน รวมถึงเพิ่มความปลอดภัยในชีวิตและทรัพย์สิน และส่งเสริมการพัฒนาเศรษฐกิจในระดับพื้นที่ได้อย่างยั่งยืนต่อไป

ที่มา : https://www.thaigov.go.th/news/contents/details/97429