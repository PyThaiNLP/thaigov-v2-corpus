รัฐบาลไทย-ข่าวทำเนียบรัฐบาล-นายกฯ สั่ง กต. และ รง. รับมือสถานการณ์สู้รบอิสราเอล-อิหร่าน ในทุกมิติ พร้อมให้เตรียมพร้อมในแผนเผชิญเหตุ 


วันศุกร์ที่ 13 มิถุนายน 2568
13/06/2568
พิมพ์
นายกฯ สั่ง กต. และ รง. รับมือสถานการณ์สู้รบอิสราเอล-อิหร่าน ในทุกมิติ พร้อมให้เตรียมพร้อมในแผนเผชิญเหตุ
ต้องดูแลคนไทยในพื้นที่เสี่ยงทุกสถานการณ์ให้เต็มที่ หลังรับรายงานยังไม่พบคนไทยได้รับอันตราย
วันนี้ (วันศุกร์ที่ 13 มิถุนายน 2568) นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยถึง กรณีสถานการณ์ในตะวันออกกลาง ล่าสุดเช้าวันที่ 13 มิถุนายน 2568 มีรายงานว่า อิสราเอลได้โจมตีเป้าหมายในกรุงเตหะราน อิหร่าน ทั้งนี้ นายกรัฐมนตรีได้สั่งการด่วนให้กระทรวงแรงงานประสานกับบริษัทผู้จ้างให้คนไทยทำงานในอิสราเอล ให้เตรียมพื้นที่หลบภัยสำหรับแรงงานไทย หากสถานการณ์รุนแรงขึ้น พร้อมขอความร่วมมือจากบริษัทจัดหางานให้ชะลอการส่งแรงงานไทยชุดใหม่ไปยังอิสราเอลชั่วคราว รวมทั้งให้แรงงานไทยในพื้นที่เพิ่มความระมัดระวังตัว หลีกเลี่ยงการรวมกลุ่มในพื้นที่เสี่ยง เนื่องจากอาจมีความเสี่ยงจากการก่อการร้าย พร้อมกันนี้ได้ ให้ทุกหน่วยงานที่เกี่ยวข้อง จัดตั้งชุดเฉพาะกิจ เตรียมพร้อมอพยพแรงงานไทยทันที หากสถานการณ์มีความรุนแรงมากขึ้น
นายกรัฐมนตรี ได้มอบหมายให้สถานเอกอัครราชทูตของไทย ทั้ง 2 ประเทศ ให้ดูแลพี่น้องคนไทยที่อาศัยที่กรุงเตหะราน และอิสราเอล ให้ปฏิบัติตามคำแนะนำ และติดตามข้อมูลข่าวสารจากสถานเอกอัครราชทูตอย่างใกล้ชิดเพื่อความปลอดภัยสูงสุด ด้วย
“จากการตรวจสอบกับสถานเอกอัครราชทูต ณ กรุงเตหะรานแล้ว เบื้องต้นยังไม่พบคนไทยได้รับอันตราย จากการโจมตีครั้งนี้ ซึ่งนายกรัฐมนตรีกำชับทุกหน่วยงาน ติดตามสถานการณ์ เฝ้าระวังและเตรียมแผนเผชิญเหตุ ในทุกสถานการณ์เพื่อคุ้มครองและดูแลความปลอดภัยของคนไทยและแรงงานไทยในต่างประเทศอย่างเต็มที่”

ที่มา : https://www.thaigov.go.th/news/contents/details/97438