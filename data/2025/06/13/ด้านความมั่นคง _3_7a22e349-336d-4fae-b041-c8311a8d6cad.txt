รัฐบาลไทย-ข่าวทำเนียบรัฐบาล-เลขา “อารี” นำทีมรวมพลังยุติการใช้แรงงานเด็ก ย้ำชัด ไทยเดินหน้าขจัดแรงงานเด็กทุกรูปแบบ


วันพฤหัสบดีที่ 12 มิถุนายน 2568
12/06/2568
พิมพ์
เลขา “อารี” นำทีมรวมพลังยุติการใช้แรงงานเด็ก ย้ำชัด ไทยเดินหน้าขจัดแรงงานเด็กทุกรูปแบบ
เลขา “อารี” นำทีมรวมพลังยุติการใช้แรงงานเด็ก ย้ำชัด ไทยเดินหน้าขจัดแรงงานเด็กทุกรูปแบบ
12 มิถุนายน 2568 – นายอารี ไกรนรา เลขานุการรัฐมนตรีว่าการกระทรวงแรงงาน เปิดเผยว่า ได้รับมอบหมายจากนายพิพัฒน์ รัชกิจประการ รัฐมนตรีว่าการกระทรวงแรงงาน ให้เป็นผู้แทนเปิดกิจกรรม “วันต่อต้านการใช้แรงงานเด็กโลก ประจำปี 2568” ณ ห้องประชุมชั้น 5 กระทรวงแรงงาน
นายอารี กล่าวว่า กระทรวงแรงงาน ให้ความสำคัญกับการปกป้องสิทธิเด็กและยุติแรงงานเด็กในทุกรูปแบบ ผ่านความร่วมมือจากทุกภาคส่วน ทั้งในประเทศและระดับสากล พร้อมผลักดันนโยบายในการคุ้มครอง ส่งเสริม และสร้างความตระหนักรู้ เพื่อให้เด็กไทยได้รับการศึกษา สุขภาพ และพัฒนาการที่เหมาะสม เติบโตเป็นกำลังสำคัญในการพัฒนาประเทศอย่างยั่งยืน สำหรับกิจกรรมรณรงค์เนื่องในวันต่อต้านการใช้แรงงานเด็กโลก เป็นการแสดงถึงความมุ่งมั่นของประเทศไทยในฐานะสมาชิกขององค์การแรงงานระหว่างประเทศ (ILO) ซึ่งได้ให้สัตยาบันอนุสัญญา ILO ฉบับที่ 182 ว่าด้วยการขจัดรูปแบบที่เลวร้ายที่สุดของการใช้แรงงานเด็ก และฉบับที่ 138 ว่าด้วยอายุขั้นต่ำในการทำงาน
นายสุรสิทธิ์ ศรีแก้ว รองอธิบดีกรมสวัสดิการและคุ้มครองแรงงาน กล่าวเพิ่มเติมว่า องค์การแรงงานระหว่างประเทศ (ILO) ได้กำหนดให้วันที่ 12 มิถุนายนของทุกปี เป็น “วันต่อต้านการใช้แรงงานเด็กโลก” เพื่อให้ประชาคมโลกตระหนักถึงปัญหาการใช้แรงงานเด็กที่เกิดขึ้นทั่วโลก และร่วมรณรงค์ส่งเสริมให้มีการดำเนินการเพื่อบรรลุเป้าหมายในการยุติการใช้แรงงานเด็ก โดยในปีนี้ได้กำหนดแนวคิดหลัก คือ “Let’s speed up efforts to end child labour everywhere” หรือ “เร่งดำเนินการเพื่อยุติการใช้แรงงานเด็กทั่วทุกที่กันเถอะ” กระทรวงแรงงาน โดยกรมสวัสดิการและคุ้มครองแรงงาน จึงได้จัดกิจกรรมวันต่อต้านการใช้แรงงานเด็กโลก ประจำปี 2568 ขึ้น ในวันพฤหัสบดีที่ 12 มิถุนายน 2568 เพื่อแสดงถึงความมุ่งมั่นและเจตนารมณ์ของภาคีทุกภาคส่วน โดยร่วมเป็นส่วนหนึ่งในการแก้ปัญหาอย่างบูรณาการ เพื่อยุติการใช้แรงงานเด็กในทุกรูปแบบ ให้หมดสิ้นไปจากประเทศไทย
“การรวมพลังและความร่วมมือของทุกภาคส่วนในวันนี้ ทั้งในห้องประชุมและผ่านระบบออนไลน์ เป็นพลังสำคัญที่จะช่วยผลักดันให้การดำเนินการขจัดการใช้แรงงานเด็กเกิดผลในทางปฏิบัติ และส่งต่อเป็นพลังบวกไปสู่ระดับประเทศและระดับโลก และขอเชิญชวนภาคประชาสังคมและประชาชนทั่วไป ร่วมรณรงค์ต่อต้านการใช้แรงงานเด็ก ด้วยการโพสต์ ภาพแสดงสัญลักษณ์ ชูฝ่ามือขวาด้านหน้า ติดแฮชแท็ก #EndChildLabour2025 ผ่านสื่อโซเชียลมีเดีย ตลอดเดือนมิถุนายนนี้” นายอารี กล่าวทิ้งท้าย

ที่มา : https://www.thaigov.go.th/news/contents/details/97403