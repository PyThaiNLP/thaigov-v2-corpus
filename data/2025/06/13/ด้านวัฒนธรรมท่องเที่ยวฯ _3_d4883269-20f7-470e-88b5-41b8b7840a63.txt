รัฐบาลไทย-ข่าวทำเนียบรัฐบาล-รมว.สรวงศ์ ประชุมคณะกรรมการกีฬามวยอาชีพ มุ่งยกระดับมวยไทยสู่สากล สร้างรายได้จากเศรษฐกิจสร้างสรรค์


วันพฤหัสบดีที่ 12 มิถุนายน 2568
รมว.สรวงศ์ ประชุมคณะกรรมการกีฬามวยอาชีพ มุ่งยกระดับมวยไทยสู่สากล สร้างรายได้จากเศรษฐกิจสร้างสรรค์
รมว.สรวงศ์ ประชุมคณะกรรมการกีฬามวยอาชีพ มุ่งยกระดับมวยไทยสู่สากล สร้างรายได้จากเศรษฐกิจสร้างสรรค์
วันที่ 12 มิถุนายน 2568 เวลา 13.00 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานการประชุมคณะกรรมการกีฬามวยอาชีพ ครั้งที่ 3/2568 ณ ห้องประชุม 1 ชั้น 2 กระทรวงการท่องเที่ยวและกีฬา โดยมีนายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา นายกฤษฎา ตันเทอดทิตย์ เลขานุการรัฐมนตรีว่าการกระทรวงการท่องเที่ยวและกีฬา พร้อมด้วยคณะกรรมการกีฬามวยอาชีพ เข้าร่วมประชุมอย่างพร้อมเพรียง
การประชุมครั้งนี้มุ่งเน้นการขับเคลื่อนนโยบายเพื่อพัฒนาวงการมวยไทยและมวยอาชีพของประเทศไทยในระดับเชิงรุก โดยมีประเด็นสำคัญที่นำมาพิจารณา อาทิ การขอความเห็นชอบปรับแผนโครงการส่งเสริมกีฬามวยไทยสู่การแข่งขันในระดับนานาชาติที่คณะกรรมการโอลิมปิกสากล (IOC) รับรอง เพื่อยกระดับศักยภาพของมวยไทยในเวทีโลก ควบคู่ไปกับการสร้างรายได้จากเศรษฐกิจสร้างสรรค์ และเสริมความสามารถในการแข่งขันของประเทศ
นอกจากนี้ ที่ประชุมยังได้พิจารณาขอความเห็นชอบการยกเลิกคำสั่งแต่งตั้งคณะอนุกรรมการกีฬามวยชุดเดิม ตามพระราชบัญญัติกีฬามวย พ.ศ. 2542 และเสนอร่างคำสั่งแต่งตั้งคณะอนุกรรมการกีฬามวย ชุดใหม่ จำนวน 4 คณะ เพื่อให้การบริหารจัดการและกำกับดูแลกีฬามวยเป็นไปอย่างมีประสิทธิภาพและสอดคล้องกับสถานการณ์ปัจจุบัน
นายสรวงศ์ เทียนทอง กล่าวว่า กระทรวงการท่องเที่ยวและกีฬาให้ความสำคัญกับการส่งเสริมกีฬามวยไทยในฐานะมรดกภูมิปัญญาทางวัฒนธรรมที่ทรงคุณค่า ซึ่งสามารถต่อยอดสู่ Soft Power ที่สร้างมูลค่าทางเศรษฐกิจ และส่งเสริมภาพลักษณ์ของประเทศไทยในเวทีสากลอย่างยั่งยืน

ที่มา : https://www.thaigov.go.th/news/contents/details/97413