รัฐบาลไทย-ข่าวทำเนียบรัฐบาล-Ok เบตง.. ขึ้นทะเบียน GI “มังคุดในสายหมอกเบตง” จ.ยะลา ส่งออกไปต่างประเทศคึกคัก


วันศุกร์ที่ 13 มิถุนายน 2568
13/06/2568
พิมพ์
Ok เบตง.. ขึ้นทะเบียน GI “มังคุดในสายหมอกเบตง” จ.ยะลา ส่งออกไปต่างประเทศคึกคัก
Ok เบตง.. ขึ้นทะเบียน GI “มังคุดในสายหมอกเบตง” จ.ยะลา ส่งออกไปต่างประเทศคึกคัก
วันนี้ (13 มิถุนายน 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า “มังคุดในสายหมอกเบตง” ของดี จ.ยะลา ได้รับการขึ้นทะเบียนสิ่งบ่งชี้ทางภูมิศาสตร์ (GI) จากกรมทรัพย์สินทางปัญญาเป็นที่เรียบร้อยแล้ว  โดยเป็นการขึ้นทะเบียนเป็นลำดับที่ 4 ต่อจากกล้วยหินบันนังสตา ทุเรียนสะเด็ดน้ำยะลา และส้มโชกุนเบตง ที่ได้รับการขึ้นทะเบียน GI ไปก่อนหน้านี้
โดยมังคุดในสายหมอกเบตงมีจุดกำเนิดในพื้นที่ตำบลธารน้ำทิพย์ อำเภอเบตง จังหวัดยะลา ซึ่งแรกเริ่มชาวบ้านส่วนใหญ่จะปลูกยางพาราเป็นหลัก และปลูกไม้ผลเป็นพืชรอง เช่น ทุเรียน ลองกอง ส้ม และมังคุด เป็นต้น ต่อมาราคายางพาราเริ่มตกต่ำ เกษตรกรจึงหันมาปลูกและดูแลไม้ผลในพื้นพื้นที่ให้มีคุณภาพมากขึ้นเพื่อชดเชยรายได้จากสภาวะราคายางตกต่ำ ประกอบกับสภาพภูมิศาสตร์และสภาพภูมิอากาศในพื้นที่เพาะปลูก จึงส่งผลให้มังคุดที่ปลูกมีเอกลักษณ์เฉพาะ  ประกอบกับในพื้นที่ดังกล่าว มีสภาพภูมิอากาศแบบร้อนชื้น ส่งผลให้สภาพภูมิอากาศเปลี่ยนแปลง 3 ครั้งต่อวัน คือ ช่วงเช้ามีหมอก ช่วงเที่ยงมีแดด และช่วงเย็นมีฝนตกบ่อยครั้ง ทำให้บริเวณที่ปลูกมังคุด จะมีหมอกหนาปกคลุมเกือบทั้งปี จึงส่งผลต่อการสร้างชั้นเนื้อของมังคุดแบบเคลือบทีละชั้น เนื้อจึงมีสีขาวนวลปุ้ยฝ้าย มีกลิ่นหอมเฉพาะ รสชาติดี จึงส่งผลให้มังคุดในสายหมอกเบตงมีคุณภาพดีและมีเอกลักษณ์เฉพาะตัว ทำให้ผู้บริโภคยอมรับในคุณภาพสินค้าและเรียกขานเป็นที่รู้จักกันในชื่อ ‘มังคุดในสายหมอกเบตง’
“รัฐบาลมุ่งส่งเสริมการใช้ประโยชน์จากการขึ้นทะเบียนสิ่งบ่งชี้ทางภูมิศาสตร์ หรือ GI เพื่อคุ้มครองสินค้าท้องถิ่นชุมชนที่มีเอกลักษณ์เฉพาะตัว และยังช่วยสร้างมูลค่าเพิ่มให้กับสินค้า การขึ้นทะเบียน GI จะเป็นโอกาสของเกษตรกรต่อการขยายช่องทางการตลาดได้อย่างต่อเนื่อง โดยมังคุดในสายหมอกเบตงมีการส่งออกไปตลาดต่างประเทศ มูลค่ากว่า 62 ล้านบาท” นายอนุกูลระบุ

ที่มา : https://www.thaigov.go.th/news/contents/details/97424