รัฐบาลไทย-ข่าวทำเนียบรัฐบาล-รมช.อิทธิ ลุยเปิดงาน Field Day สุพรรณบุรี มุ่งถ่ายทอดเทคโนโลยีขยายศักยภาพการผลิตเมล็ดพันธุ์ข้าว


วันพฤหัสบดีที่ 12 มิถุนายน 2568
รมช.อิทธิ ลุยเปิดงาน Field Day สุพรรณบุรี มุ่งถ่ายทอดเทคโนโลยีขยายศักยภาพการผลิตเมล็ดพันธุ์ข้าว
รมช.อิทธิ ลุยเปิดงาน Field Day สุพรรณบุรี มุ่งถ่ายทอดเทคโนโลยีขยายศักยภาพการผลิตเมล็ดพันธุ์ข้าว          ปั้นเกษตรกรรายย่อย หนุนเกษตรแปลงใหญ่ ขับเคลื่อนข้าวคุณภาพดี สร้างโอกาสส่งออกสู่ตลาดโลก
นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ เป็นประธานเปิด “งานถ่ายทอดเทคโนโลยี (Field day) เพื่อขยายศักยภาพการผลิตเมล็ดพันธุ์ข้าวและข้าวคุณภาพดี ภายใต้โครงการระบบส่งเสริมเกษตร แบบแปลงใหญ่ ปี 2568” โดยมี นายประยูร อินสกุล ปลัดกระทรวงเกษตรและสหกรณ์ และผู้บริหารกระทรวงเกษตร และสหกรณ์ เข้าร่วม ณ พระบรมราชานุสรณ์ดอนเจดีย์ จังหวัดสุพรรณบุรี ซึ่งการจัดงานงานดังกล่าวมีวัตถุประสงค์เพื่อ ส่งเสริมให้เกษตรกร โดยเฉพาะกลุ่มนาแปลงใหญ่และศูนย์ข้าวชุมชน นำเทคโนโลยีสมัยใหม่มาใช้ในการ ลดต้นทุน การผลิตข้าวเพิ่มคุณภาพและมูลค่าผลผลิต เน้นย้ำนโยบาย "ตลาดนำการผลิต" เพื่อให้เกิดความสมดุลระหว่าง อุปสงค์และอุปทาน
นายอิทธิ กล่าวว่า กระทรวงเกษตรและสหกรณ์ ให้ความสำคัญกับการรวมกลุ่มเกษตรกรแบบแปลงใหญ่ ซึ่งช่วยให้ เกษตรกรได้รับการสนับสนุนองค์ความรู้และวางแผนการผลิตอย่างเป็นระบบตลอดห่วงโซ่อุปทาน ทำให้สามารถลดต้นทุน เพิ่มประสิทธิภาพ และกำหนดชนิดผลผลิตให้ตรงตามความต้องการตลาด นอกจากนี้ รัฐบาลยังช่วยกำหนดตลาดล่วงหน้า สนับสนุนการแปรรูปเกษตรมูลค่าสูง และใช้การตลาดสมัยใหม่ เพื่อสร้างความเข้มแข็งให้เกษตรกรรายย่อย ทั้งด้านการผลิตและการจำหน่าย อีกทั้งการรวมกลุ่มยังเพิ่มอำนาจต่อรอง และสร้างโอกาสขยายตลาด สู่ต่างประเทศอีกด้วย
ทั้งนี้ รมช.เกษตรฯ ได้ย้ำถึงความสำคัญของเมล็ดพันธุ์ข้าวคุณภาพดี ซึ่งเป็นจุดเริ่มต้นของการทำนาที่มีคุณภาพ แม้ในปี 2565/66 กรมการข้าวจะผลิตเมล็ดพันธุ์ได้ประมาณ 95,000 ตัน แต่ก็ยังไม่เพียงพอต่อความต้องการ ของประเทศที่ประมาณ 1.33 ล้านตัน ดังนั้น ศูนย์ข้าวชุมชนและกลุ่มนาแปลงใหญ่ข้าว จึงเป็นช่องทางสำคัญ ในการเติมเต็มปริมาณเมล็ดพันธุ์ที่ยังขาดแคลน โดยยึดหลัก "ผลิตเมล็ดพันธุ์ข้าวเองโดยชุมชน แล้วกระจายไปสู่ชุมชน ของตนเองและชุมชนข้างเคียงอย่างมีคุณภาพ"
"กระทรวงเกษตรฯ จะไม่ทอดทิ้งเกษตรกรรายย่อย และพร้อมขับเคลื่อนการดำเนินงาน เพื่อช่วยเหลือพี่น้องเกษตรกร ให้เหมือนคนในครอบครัว เพื่อให้เกษตรกรมีความมั่นคงและมั่งคั่ง อันจะส่งผลให้เศรษฐกิจและประเทศชาติ มั่นคงตามไปด้วย" นายอิทธิ กล่าว
ด้าน นายประยูร อินสกุล ปลัดกระทรวงเกษตรและสหกรณ์ กล่าวเพิ่มเติมว่า ข้าวเป็นพืชเศรษฐกิจหลักของไทย งาน Field Day นี้จะช่วยเสริมสร้างความตระหนักรู้ในการเพิ่มประสิทธิภาพ ลดต้นทุน และยกระดับคุณภาพข้าว เพื่อนำนโยบายการพัฒนาข้าวไปสู่การปฏิบัติทั่วประเทศ

ที่มา : https://www.thaigov.go.th/news/contents/details/97412