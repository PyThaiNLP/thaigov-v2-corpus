รัฐบาลไทย-ข่าวทำเนียบรัฐบาล-รัฐบาลเดินหน้ายกระดับประเทศไทยสู่ศูนย์กลางอัญมณีระดับโลก หลังมูลค่าการส่งออก 4 เดือนแรกของปี เพิ่มขึ้นต่อเนื่องกว่า 110%


วันพฤหัสบดีที่ 12 มิถุนายน 2568
12/06/2568
พิมพ์
รัฐบาลเดินหน้ายกระดับประเทศไทยสู่ศูนย์กลางอัญมณีระดับโลก หลังมูลค่าการส่งออก 4 เดือนแรกของปี เพิ่มขึ้นต่อเนื่องกว่า 110%
รัฐบาลเดินหน้ายกระดับประเทศไทยสู่ศูนย์กลางอัญมณีระดับโลก หลังมูลค่าการส่งออก 4 เดือนแรกของปี เพิ่มขึ้นต่อเนื่องกว่า 110%
วันนี้ (12 มิถุนายน 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า ภาพรวมการส่งออกอัญมณีและเครื่องประดับของประเทศไทยยังคงขยายตัวอย่างต่อเนื่อง โดยเดือนเมษายน 2568 การส่งออกอัญมณีและเครื่องประดับ (ไม่รวมทองคำ) มีมูลค่า 714.90 ล้านดอลลาร์สหรัฐ หรือประมาณ 23,371 ล้านบาท เพิ่มขึ้นจากช่วงเดียวกันของปีก่อน 39.62% เป็นการขยายตัวในระดับบวกต่อเนื่องเป็นเดือนที่หก
เมื่อรวมการส่งออกทองคำ มูลค่าส่งออกอยู่ที่ 1,726.67 ล้านดอลลาร์สหรัฐ เพิ่มขึ้นร้อยละ 115.65 ขณะที่ภาพรวมการส่งออกในช่วง 4 เดือนแรกของปี 2568 (มกราคม – เมษายน) ไม่รวมทองคำ อยู่ที่ 5,801.30 ล้านดอลลาร์สหรัฐ เพิ่มขึ้นร้อยละ 91.76 และเมื่อรวมทองคำ มูลค่าการส่งออกรวมอยู่ที่ 10,362.53 ล้านดอลลาร์สหรัฐ เพิ่มขึ้นร้อยละ 110.82 สะท้อนถึงศักยภาพของอุตสาหกรรมอัญมณีไทยในการขยายตลาดต่างประเทศอย่างมีประสิทธิภาพ
ตลาดส่งออกหลักยังคงมีแนวโน้มขยายตัว โดยการส่งออกไปสหรัฐอเมริกาเพิ่มขึ้นร้อยละ 24.83 สหราชอาณาจักรเพิ่มขึ้นร้อยละ 29.37 ญี่ปุ่นเพิ่มขึ้นร้อยละ 44.37 เยอรมนีเพิ่มขึ้นร้อยละ 12.03 อิตาลีเพิ่มขึ้นร้อยละ 8.11 และสหรัฐอาหรับเอมิเรตส์เพิ่มขึ้นร้อยละ 14.24 ขณะที่ประเทศสวิตเซอร์แลนด์และเบลเยียมมีอัตราการส่งออกลดลงเล็กน้อยที่ร้อยละ 2.81 และ 24.09 ตามลำดับ
สำหรับกลุ่มสินค้าเฉพาะ พบว่า การส่งออกแพลทินัมขยายตัวอย่างมีนัยสำคัญถึงร้อยละ 135,096.38 ส่วนใหญ่เป็นการส่งออกไปยังประเทศอินเดีย ขณะที่เครื่องประดับเงินเพิ่มขึ้นร้อยละ 20.19 เครื่องประดับทองเพิ่มขึ้นร้อยละ 8.16 เครื่องประดับแพลทินัมเพิ่มขึ้นร้อยละ 106.43 พลอยเนื้อแข็งเจียระไนเพิ่มขึ้นร้อยละ 25.26 พลอยเนื้ออ่อนเจียระไนเพิ่มขึ้นร้อยละ 10.89 และเครื่องประดับเทียมเพิ่มขึ้นเล็กน้อยที่ร้อยละ 0.02
“รัฐบาลมุ่งมั่นยกระดับอุตสาหกรรมที่มีศักยภาพของประเทศไทยให้สามารถแข่งขันได้ในระดับโลกอย่างเป็นรูปธรรม โดยเฉพาะอุตสาหกรรมอัญมณีและเครื่องประดับซึ่งถือเป็นหนึ่งในภาคเศรษฐกิจสำคัญที่สร้างรายได้และการจ้างงานอย่างต่อเนื่อง ความสำเร็จในช่วงที่ผ่านมาเกิดจากการดำเนินนโยบายที่ชัดเจน การส่งเสริมในทุกมิติ และการทำงานร่วมกันอย่างมีเอกภาพ ซึ่งรัฐบาลจะเดินหน้าอย่างไม่หยุดยั้ง เพื่อประโยชน์สูงสุดของประชาชนทุกกลุ่มอย่างทั่วถึงและยั่งยืน” นางสาวศศิกานต์ทิ้งท้าย

ที่มา : https://www.thaigov.go.th/news/contents/details/97394