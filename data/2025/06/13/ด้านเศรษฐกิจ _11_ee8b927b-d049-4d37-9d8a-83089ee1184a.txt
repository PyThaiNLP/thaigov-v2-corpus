รัฐบาลไทย-ข่าวทำเนียบรัฐบาล-ครบรอบ 123 ปี กรมชลประทาน“รมว.นฤมล“เน้นย้ำ ต้องบริหารจัดการน้ำให้มั่นคง เข้าถึงทุกพื้นที่ 


วันศุกร์ที่ 13 มิถุนายน 2568
ครบรอบ 123 ปี กรมชลประทาน“รมว.นฤมล“เน้นย้ำ ต้องบริหารจัดการน้ำให้มั่นคง เข้าถึงทุกพื้นที่
ครบรอบ 123 ปี กรมชลประทาน“รมว.นฤมล“เน้นย้ำ ต้องบริหารจัดการน้ำให้มั่นคง เข้าถึงทุกพื้นที่ มุ่งพัฒนาเศรษฐกิจ เพื่อยกระดับคุณภาพชีวิตของประชาชน
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ เป็นประธานพิธีเปิดงานวันคล้ายวันสถาปนาครบรอบ 123 ปี กรมชลประทาน ภายใต้แนวคิด “123 ปี พลังน้ำ พลังอนาคต (Power of Water – Power Driven Future)” โดยมี นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ นางสาวอนงค์นาถ จ่าแก้ว เลขานุการรัฐมนตรีว่าการกระทรวงเกษตรและสหกรณ์ นายอาดิลัน อาลีอิสเฮาะ ที่ปรึกษารัฐมนตรีช่วยว่าการกระทรวงเกษตรและสหกรณ์ นายถาวร ทันใจ รองปลัดกระทรวงเกษตรและสหกรณ์ นายสุริยพล นุชอนงค์ อธิบดีกรมชลประทาน และผู้บริหารหน่วยงานในสังกัดกระทรวงเกษตรและสหกรณ์ เข้าร่วม ณ อาคาร 99 ปี หม่อมหลวงชูชาติ กำภู กรมชลประทาน ถนนสามเสน กรุงเทพฯ
โดย ศ.ดร.นฤมล กล่าวว่า การจัดงานในครั้งนี้มีวัตถุประสงค์เพื่อสะท้อนภารกิจสำคัญของกรมชลประทานในการสืบสานพระราชปณิธานด้านการบริหารจัดการน้ำ ขยายโอกาสการเข้าถึงน้ำในทุกพื้นที่ เพื่อรองรับการพัฒนาเศรษฐกิจและยกระดับคุณภาพชีวิตของประชาชนทุกภาคส่วนทั่วประเทศ โดยตลอดระยะเวลาหลายปีที่ผ่านมา กรมชลประทาน ได้มีการดำเนินงานการบริหารจัดการทรัพยากรน้ำควบคู่ไปกับการป้องกันความเสียหายจากน้ำอย่างต่อเนื่อง เพื่อประโยชน์ของประชาชนและประเทศชาติ พร้อมทั้งมุ่งมั่นเดินหน้าปฏิบัติงานภายใต้การบริหารงานตามนโยบาย “RID UNITED” ภายใต้แนวคิด “ร่วมกันสร้างความมั่นคงด้านน้ำอย่างยั่งยืน” ซึ่งมีจุดมุ่งหมายในการขับเคลื่อนการดำเนินงานให้บรรลุเป้าหมายตามยุทธศาสตร์ กรมชลประทาน 20 ปี (พ.ศ.2561 - 2580) และมุ่งสู่การเป็นองค์กรอัจฉริยะภายในปี 2580 เน้นการทำงานร่วมกันอย่างมีมาตรฐาน บูรณาการร่วมกับทุกภาคส่วน ตลอดจนพัฒนาเทคโนโลยี รวมถึงตอบสนองความต้องการของผู้รับบริการ อีกทั้งยกระดับการทำงานในองค์กรให้ทันสมัย สามารถปรับตัวเข้ากับการเปลี่ยนแปลงของโลก และตอบสนองต่อการเปลี่ยนแปลงของสภาพภูมิอากาศปัจจุบัน พร้อมเดินหน้าพัฒนาการทำงานอย่างไม่หยุดนิ่ง มุ่งสู่การบริหารจัดการน้ำที่มั่นคงและยั่งยืน
สำหรับการบริหารจัดการน้ำในช่วงฤดูแล้ง ปี 2567/68 ที่ผ่านมา กรมชลประทานสามารถบริหารจัดการน้ำได้อย่างมีประสิทธิภาพ สนับสนุนทุกภาคส่วนอย่างเพียงพอ โดยเฉพาะด้านการเกษตร มีพื้นที่เพาะปลูกข้าวนาปรังทั่วประเทศกว่า 10 ล้านไร่ เพิ่มขึ้นจากปีที่ผ่านมากว่า 9 แสนไร่ โดยไม่มีปัญหาการขาดแคลนน้ำ ด้านพื้นที่ลุ่มต่ำทุ่งบางระกำ มีการวางแผนเพาะปลูกได้อย่างเหมาะสม ส่งผลให้สามารถขยายพื้นที่เพาะปลูกได้เพิ่มขึ้นอีกกว่า 60,000 ไร่ โดยผลผลิตไม่ได้รับความเสียหาย พร้อมทั้งเดินหน้ารับมือฤดูฝน ปี 2568 อย่างเต็มศักยภาพ เพื่อลดผลกระทบที่จะเกิดขึ้นกับประชาชนให้มากที่สุด
ด้าน นายสุริยพล นุชอนงค์ อธิบดีกรมชลประทาน กล่าวเพิ่มเติมว่า กระทรวงเกษตรและสหกรณ์ โดย กรมชลประทานได้ให้ความสำคัญกับชาวชลประทานทุกคน เนื่องในโอกาสครบรอบ 120 ปี ม.ล.ชูชาติ กำภู “บิดาแห่งชลกร” ผู้บุกเบิกและก่อสร้างงานชลประทาน ให้เป็นแบบอย่างให้กับคนรุ่นหลังได้นำไปปฏิบัติ และเนื่องในโอกาสวันสำคัญทั้ง 2 วาระนี้ กรมชลประทาน จะปรับปรุงอาคารศูนย์พัฒนาคุณภาพชีวิตและส่งเสริมสวัสดิการบุคลากรใหม่ เพื่อสืบสานเจตนารมณ์ของท่าน และเป็นขวัญกำลังใจแก่เจ้าหน้าที่ทุกคนที่ทุ่มเทแรงกายแรงใจเพื่อการพัฒนางานชลประทานอย่างเต็มศักยภาพ
ทั้งนี้ ภายในงานยังมีกิจกรรมสำคัญอีกมากมาย อาทิ พิธีมอบเกียรติบัตรองค์กรคุณธรรม พิธีมอบโล่ประกาศเกียรติคุณข้าราชการพลเรือนดีเด่นระดับประเทศ ประจำปี 2567 พิธีมอบรางวัลการพัฒนาคุณภาพการบริหารจัดการประเภทโครงการส่งน้ำและบำรุงรักษา/โครงการชลประทาน และฝ่ายส่งน้ำและบำรุงรักษา ประจำปี พ.ศ. 2568 และรางวัลเลิศรัฐ ประจำปี 2567 ตลอดจนการเสวนาด้านการบริหารจัดการทรัพยากรน้ำ โดยวิทยากรผู้เชี่ยวชาญจากหลากหลายภาคส่วน และกิจกรรมการบริจาคเลือด สะท้อนบทบาทที่สำคัญของกรมชลประทานในการเดินหน้าสู่อนาคต ด้วยพลังแห่งน้ำ เพื่อขับเคลื่อนความมั่นคงด้านน้ำ เศรษฐกิจ สังคม และสิ่งแวดล้อมของประเทศอย่างยั่งยืน

ที่มา : https://www.thaigov.go.th/news/contents/details/97434