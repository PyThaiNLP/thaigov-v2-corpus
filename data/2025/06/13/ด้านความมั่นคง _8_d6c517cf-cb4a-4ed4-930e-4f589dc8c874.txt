รัฐบาลไทย-ข่าวทำเนียบรัฐบาล-"รองปลัด มท. เชษฐา โมสิกรัตน์" นำทีมมหาดไทยเปิดบ้านต้อนรับคณะกรรมาธิการการปกครอง สภาผู้แทนราษฎร ในโอกาสเข้าศึกษาดูงานบทบาทกระทรวงมหาดไทยในการสนับสนุนการดำเนินงานของกลุ่มจังหวัด


วันพฤหัสบดีที่ 12 มิถุนายน 2568
12/06/2568
พิมพ์
"รองปลัด มท. เชษฐา โมสิกรัตน์" นำทีมมหาดไทยเปิดบ้านต้อนรับคณะกรรมาธิการการปกครอง สภาผู้แทนราษฎร ในโอกาสเข้าศึกษาดูงานบทบาทกระทรวงมหาดไทยในการสนับสนุนการดำเนินงานของกลุ่มจังหวัด
"รองปลัด มท. เชษฐา โมสิกรัตน์" นำทีมมหาดไทยเปิดบ้านต้อนรับคณะกรรมาธิการการปกครอง สภาผู้แทนราษฎร ในโอกาสเข้าศึกษาดูงานบทบาทกระทรวงมหาดไทยในการสนับสนุนการดำเนินงานของกลุ่มจังหวัด
วันนี้ (12 มิ.ย. 68) เวลา 09.30 น. นายอรรษิษฐ์ สัมพันธรัตน์ ปลัดกระทรวงมหาดไทย มอบหมายให้ นายเชษฐา โมสิกรัตน์ รองปลัดกระทรวงมหาดไทยด้านบริหาร ให้การต้อนรับ นายกรวีร์ ปริศนานันทกุล ประธานคณะกรรมาธิการการปกครอง สภาผู้แทนราษฎร และคณะ ในโอกาสเข้าศึกษาดูงาน เรื่อง "บทบาทของกระทรวงมหาดไทยในการสนับสนุนการดำเนินงานของกลุ่มจังหวัด" โดยมี นายมานะ สิมมา ที่ปรึกษาด้านกฎหมาย (นิติกร ทรงคุณวุฒิ) กระทรวงมหาดไทย และคณะผู้บริหารสำนักงานปลัดกระทรวงมหาดไทย ร่วมด้วย ณ ห้องประชุมราชสีห์ ชั้น 2 อาคารศาลาว่าการกระทรวงมหาดไทย กระทรวงมหาดไทย
นายเชษฐา โมสิกรัตน์ กล่าวว่า นับเป็นเกียรติกับชาวมหาดไทยที่คณะกรรมาธิการการปกครอง สภาผู้แทนราษฎร ได้ให้เกียรติเดินทางมาศึกษาดูงานที่กระทรวงมหาดไทยเพื่อแลกเปลี่ยนความคิดเห็นเกี่ยวกับการบริหารราชการแผ่นดิน ซึ่งสอดคล้องกับบทบาทของคณะกรรมาธิการฯ ที่มีหน้าที่ศึกษาหรือสอบหาข้อเท็จจริงในประเด็นด้านการบริหารราชการส่วนกลางและภูมิภาค รวมถึงการพัฒนาระบบราชการ
นายเชษฐา โมสิกรัตน์ ได้เน้นย้ำถึงภารกิจของกระทรวงมหาดไทยในการ “บำบัดทุกข์ บำรุงสุข” ดังวิสัยทัศน์ "ประชาชนมีคุณภาพชีวิตทีดี ชุมชนเข้มแข็ง เมืองน่าอยู่อย่างยังยืน บนฐานหลักปรัชญาของเศรษฐกิจพอเพียง" โดยดำเนินงานผ่าน 7 กรม และ 6 รัฐวิสาหกิจในสังกัดกระทรวงมหาดไทย ผ่านนโยบายสำคัญ 5 ด้านของ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ตามแนวทาง “ทันโลก ทันสมัย ทันท่วงที” ได้แก่ 1) การจัดระเบียบสังคม ปราบปรามผู้มีอิทธิพล 2) การป้องกันและแก้ไขปัญหายาเสพติด 3) การสร้างอาชีพและเพิ่มรายได้ให้ประชาชน 4) การส่งเสริมการท่องเที่ยวชุมชน เสริมความเข้มแข็งเศรษฐกิจฐานราก และ 5) การจัดหาน้ำดื่มสะอาดเพื่อบริการประชาชน โดยทั้ง 5 นโยบาย จะส่งเสริมการพัฒนาคุณภาพชีวิตของประชาชนให้มีความมั่นคงปลอดภัย มีรายได้เพิ่มขึ้น สามารถพึ่งตนเองได้ ตลอดจนได้รับความสะดวกสบายในการใช้ชีวิต และการรับบริการจากภาครัฐอย่างครอบคลุมในทุกพื้นที่
นายกรวีร์ ปริศนานันทกุล กล่าวว่า การศึกษาดูงานในครั้งนี้ คณะกรรมาธิการการปกครอง สภาผู้แทนราษฎร มุ่งเน้นการศึกษาเรียนรู้ภารกิจสำคัญของกระทรวงมหาดไทย อาทิ 1) บทบาทเชิงยุทธศาสตร์ของกระทรวงมหาดไทยในการสนับสนุนการดำเนินงานของจังหวัดและกลุ่มจังหวัด 2) แนวคิดและหลักการในการบริหารจัดการงบประมาณแบบมุ่งเน้นผลสัมฤทธิ์ 3) หลักเกณฑ์การใช้จ่ายงบประมาณของจังหวัด กลุ่มจังหวัด และองค์กรปกครองส่วนท้องถิ่น 4) การถอดบทเรียนจากผลการใช้จ่ายงบประมาณของกระทรวงมหาดไทยในช่วง 2 – 3 ปีที่ผ่านมา และ 5) แนวทางการจัดทำคำของบประมาณประจำปี พ.ศ. 2569 ของกระทรวงมหาดไทย ซึ่งสะท้อนถึงเป้าหมายการพัฒนาเชิงนโยบาย ภารกิจสำคัญของหน่วยงานในสังกัด และการตอบสนองต่อความต้องการของประชาชนอย่างมีประสิทธิภาพและยั่งยืน
การต้อนรับคณะฯ ในวันนี้ นายจักรพันธ์ รัตนเสถียร ผู้อำนวยการสำนักพัฒนาและส่งเสริมการบริหารราชการจังหวัด สำนักงานปลัดกระทรวงมหาดไทย นายวิชา จันทร์กลม ผู้เชี่ยวชาญเฉพาะด้านยุทธศาสตร์ น.ส.มัณฑนา สินนะ ผู้เชี่ยวชาญเฉพาะด้านยุทธศาสตร์ สำนักนโยบายและแผน สำนักงานปลัดกระทรวงมหาดไทย นายเอกลักษณ์ อุปริรัตน์ รักษาการในตำแหน่งผู้เชี่ยวชาญเฉพาะด้านพัฒนาและส่งเสริมการบริหารราชการจังหวัด พร้อมด้วยหัวหน้าส่วนราชการ และเจ้าหน้าที่ที่เกี่ยวข้อง ร่วมด้วย

ที่มา : https://www.thaigov.go.th/news/contents/details/97416