รัฐบาลไทย-ข่าวทำเนียบรัฐบาล-​ผู้ตรวจฯ กฤศ เป็นประธานในงานแถลงข่าวเปิดงาน ASEAN INT'L OPTICS FAIR 2025


วันพฤหัสบดีที่ 12 มิถุนายน 2568
12/06/2568
พิมพ์
​ผู้ตรวจฯ กฤศ เป็นประธานในงานแถลงข่าวเปิดงาน ASEAN INT'L OPTICS FAIR 2025
​ผู้ตรวจฯ กฤศ เป็นประธานในงานแถลงข่าวเปิดงาน ASEAN INT'L OPTICS FAIR 2025
11 มิถุนายน 2568 นายกฤศ จันทร์สุวรรณ ผู้ตรวจราชการกระทรวงอุตสาหกรรม ได้รับมอบหมายจาก นายณัฐพล รังสิตพล ปลัดกระทรวงอุตสาหกรรม เป็นประธานในงานแถลงข่าวเปิดงาน ASEAN INT'L OPTICS FAIR 2025 และร่วมฟังการอภิปรายในหัวข้อ “Shaping the Future of Optics in ASEAN: Innovation, Integration, and Global Competitiveness” ณ ห้องแซฟไฟร์ 115 อาคารอิมแพ็ค ฟอรั่ม เมืองทองธานี
ผู้ตรวจฯ กฤศ กล่าวว่า กระทรวงอุตสาหกรรม มีบทบาทในการผลักดันนโยบายและยุทธศาสตร์การพัฒนาอุตสาหกรรม โดยเฉพาะในกลุ่มอุตสาหกรรมเป้าหมาย (S-Curve) โดยมีอุตสาหกรรมเครื่องมือแพทย์เป็น 1 ในอุตสาหกรรมเป้าหมาย ซึ่งรวมถึงวัสดุสิ้นเปลืองทางการแพทย์และเทคโนโลยีทางการแพทย์ โดยกระทรวงฯ ให้ความสำคัญกับการพัฒนา SMEs การส่งเสริมนวัตกรรม การยกระดับมาตรฐานการผลิตและผลิตภัณฑ์ที่เป็นมิตรต่อสิ่งแวดล้อม การพัฒนาทักษะบุคลากร การพัฒนาโครงสร้างพื้นฐานที่จำเป็น และการสร้างเครือข่ายความร่วมมือระหว่างประเทศ ซึ่งทั้งหมดนี้ล้วนเป็นกลไกสำคัญในการเพิ่มขีดความสามารถในการแข่งขันของภาคอุตสาหกรรม โดยการจัดงานในครั้งนี้สอดคล้องกับนโยบายของกระทรวงฯ ที่มุ่งหวังให้ประเทศไทยเป็นศูนย์กลางการผลิตของอุตสาหกรรมเครื่องมือแพทย์ และสุขภาพในภูมิภาคอาเซียน ซึ่งมีแนวโน้มการเติบโตสูง ทั้งในด้านเทคโนโลยี การบริโภค และการท่องเที่ยวเชิงสุขภาพ
งาน ASEAN INT'L OPTICS FAIR 2025 มีกำหนดจัดขึ้นระหว่างวันที่ 9-11 ตุลาคม 2568 ณ อาคาร 5-6 ศูนย์แสดงสินค้าและการประชุม อิมแพ็ค เมืองทองธานี โดยมีวัตถุประสงค์เพื่อส่งเสริมอุตสาหกรรมแว่นตา เลนส์ และเทคโนโลยีทางสายตาในประเทศไทย และภูมิภาคอาเซียน

ที่มา : https://www.thaigov.go.th/news/contents/details/97399