รัฐบาลไทย-ข่าวทำเนียบรัฐบาล-ผู้ช่วยฯ “จักรพล” ชูศักยภาพภาคเหนือ ผลักดัน NEC สู่ศูนย์กลางเศรษฐกิจเชิงสร้างสรรค์และการท่องเที่ยวคุณภาพ


วันพฤหัสบดีที่ 12 มิถุนายน 2568
ผู้ช่วยฯ “จักรพล” ชูศักยภาพภาคเหนือ ผลักดัน NEC สู่ศูนย์กลางเศรษฐกิจเชิงสร้างสรรค์และการท่องเที่ยวคุณภาพ
ผู้ช่วยฯ “จักรพล” ชูศักยภาพภาคเหนือ ผลักดัน NEC สู่ศูนย์กลางเศรษฐกิจเชิงสร้างสรรค์และการท่องเที่ยวคุณภาพ
วันที่ 12 มิถุนายน 2568 ณ โรงแรมเซ็นทารา ริเวอร์ไซด์ จ.เชียงใหม่ นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ ร่วมเสวนาในหัวข้อ “บทบาทและโอกาสในการยกระดับขีดความสามารถทางการแข่งขันของระเบียงเศรษฐกิจภาคเหนือ (NEC)” ภายใต้โครงการประเมินเชิงยุทธศาสตร์การพัฒนาคลัสเตอร์อุตสาหกรรม บนฐานเศรษฐกิจ BCG สู่ความยั่งยืน
นายจักรพล ระบุว่า รัฐบาลมุ่งส่งเสริมระเบียงเศรษฐกิจพิเศษ 4 ภูมิภาค โดยภาคเหนือครอบคลุม 4 จังหวัด ได้แก่ เชียงใหม่ เชียงราย ลำปาง และลำพูน มุ่งเน้น 4 อุตสาหกรรมหลัก ได้แก่ อุตสาหกรรมสร้างสรรค์ ดิจิทัล การท่องเที่ยว/สุขภาพ และเกษตร-อาหาร บูรณาการผ่านโครงการสำคัญ เช่น “Creative Lanna”, เมืองสุขภาพ และนิคมอุตสาหกรรมสีเขียว
ด้านโครงสร้างพื้นฐาน นายจักรพลชี้แจงถึงความคืบหน้าโครงการสำคัญ อาทิ สนามบินเชียงใหม่แห่งที่ 2 (ท่าอากาศยานล้านนา), ถนนวงแหวนรอบ 3 และโครงการพัฒนาเส้นทางท่องเที่ยวตามรอยศรัทธา (ดอยสุเทพ) ซึ่งได้รับการผลักดันร่วมกับ อพท. เพื่อยกระดับเป็นแลนด์มาร์กใหม่ของเชียงใหม่
สำหรับการส่งเสริมอุตสาหกรรมการท่องเที่ยวและการท่องเที่ยวเชิงสุขภาพ นายจักรพลเปิดเผยว่า ภาคเหนือมีนักท่องเที่ยวรวมกว่า 40 ล้านคน สร้างรายได้กว่า 224,936 ล้านบาท โดยตั้งเป้าหมาย NEC มีจำนวนนักท่องเที่ยวเพิ่มเป็น 30 ล้านคนในปี 2567 ผ่านการพัฒนาเมืองเทศกาล เช่น “12 เดือน 12 เทศกาล” ของเชียงใหม่ เพื่อสร้างแบรนด์ “เมืองแห่งงานอีเวนต์ระดับโลก”
นอกจากนี้ ยังเดินหน้ายกระดับชุมชนท่องเที่ยวด้วยมาตรฐานสากล เช่น GSTC, ส่งเสริมโครงการ Homestay ด้านสุขภาพ (Healthy Homestay), พัฒนาเส้นทาง Health Tourism เช่น “สมุนไพรมหัศจรรย์ดินจอมปลวก” และผลักดันเชียงใหม่ขึ้นทะเบียนเป็นมรดกโลก โดยมีแหล่งวัฒนธรรม 8 แห่งอยู่ระหว่างดำเนินการ
ในช่วงท้าย นายจักรพลกล่าวถึงปัญหา PM 2.5 ว่าเป็นอุปสรรคสำคัญต่อการท่องเที่ยวภาคเหนือ โดยในฐานะประธานกรรมาธิการพิจารณาร่าง พ.ร.บ. บริหารจัดการเพื่ออากาศสะอาด พ.ศ. ... ได้ผลักดันร่างกฎหมายร่วมกับทุกภาคส่วนอย่างต่อเนื่อง หวังว่า พ.ร.บ. ดังกล่าวจะบังคับใช้ภายในฤดูฝุ่นนี้ เพื่อสร้างเครื่องมือสำคัญในการเจรจากับประเทศเพื่อนบ้านและป้องกันมลพิษข้ามแดน
“NEC คือโอกาสครั้งใหญ่ของภาคเหนือ การท่องเที่ยวคือเครื่องมือสำคัญ แต่ต้องพัฒนาอย่างยั่งยืนและมีเป้าหมายร่วมกันทั้งรัฐ เอกชน และประชาชน” นายจักรพลกล่าว

ที่มา : https://www.thaigov.go.th/news/contents/details/97417