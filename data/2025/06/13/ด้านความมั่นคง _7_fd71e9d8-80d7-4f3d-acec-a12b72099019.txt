รัฐบาลไทย-ข่าวทำเนียบรัฐบาล-กรมการจัดหางานกวาดล้างแรงงานต่างด้าวผิดกฎหมาย ไลฟ์สดขายของกลางห้างดัง ย้ำ! วีซ่าท่องเที่ยวไม่ใช่ใบอนุญาตทำงาน ฝ่าฝืนมีโทษ – ถูกส่งกลับประเทศ


วันพฤหัสบดีที่ 12 มิถุนายน 2568
12/06/2568
พิมพ์
กรมการจัดหางานกวาดล้างแรงงานต่างด้าวผิดกฎหมาย ไลฟ์สดขายของกลางห้างดัง ย้ำ! วีซ่าท่องเที่ยวไม่ใช่ใบอนุญาตทำงาน ฝ่าฝืนมีโทษ – ถูกส่งกลับประเทศ
12 มิถุนายน 2568 – กรมการจัดหางาน กระทรวงแรงงาน เข้มตรวจสอบแรงงานต่างชาติทำงานผิดกฎหมาย สานต่อนโยบาย “พิพัฒน์ รัชกิจประการ” รัฐมนตรีว่าการกระทรวงแรงงาน ที่เน้นคุ้มครองโอกาสแรงงานไทยและจัดระเบียบแรงงานต่างชาติอย่างจริงจัง
ล่าสุดจับกุมแรงงานจีน 13 ราย ขณะไลฟ์สดขายสินค้าในห้างสรรพสินค้าย่านรัชดา ทั้งที่ถือเพียงวีซ่าท่องเที่ยว และไม่มีใบอนุญาตทำงาน
นายสมชาย มรกตศรีวรรณ อธิบดีกรมการจัดหางาน เปิดเผยว่า การตรวจสอบครั้งนี้เป็นการบูรณาการร่วมกับสำนักงานตำรวจตรวจคนเข้าเมือง สถานีตำรวจนครบาลห้วยขวาง และสำนักงานคณะกรรมการอาหารและยา (อย.) ซึ่งพบว่ามีการจ้างแรงงานต่างด้าวโดยไม่มีใบอนุญาตอย่างชัดเจน พร้อมตรวจยึดผลิตภัณฑ์ที่ไม่มีฉลากภาษาไทยและไม่มีเครื่องหมาย อย. มาดำเนินการตามกฎหมาย
ผู้กระทำผิดประกอบด้วยนายจ้าง 1 ราย และแรงงานจีน 13 ราย (ชาย 7 คน หญิง 6 คน) ซึ่งถูกแจ้งข้อหาและนำตัวส่งดำเนินคดีแล้ว โดยแรงงานต่างชาติที่ไม่มีใบอนุญาตทำงาน และเดินทางเข้ามาด้วยวีซ่าท่องเที่ยว หากทำงานในประเทศไทย ถือว่าผิดกฎหมาย มีโทษปรับ 5,000–50,000 บาท และถูกส่งกลับประเทศทันที พร้อมถูกห้ามยื่นขอใบอนุญาตทำงานในไทยเป็นเวลา 2 ปี
“ด้านนายจ้าง หากจ้างแรงงานผิดกฎหมาย มีโทษปรับตั้งแต่ 10,000–100,000 บาทต่อคนต่างด้าวที่จ้างหนึ่งคน หากทำผิดซ้ำ อาจถูกจำคุก และห้ามจ้างแรงงานต่างด้าว 3 ปี กระทรวงแรงงาน โดยกรมการจัดหางาน จะไม่ละเลยต่อการลักลอบทำงานผิดกฎหมาย ซึ่งอาจกระทบต่อความมั่นคงของตลาดแรงงานไทย การเข้าทำงานของแรงงานต่างชาติในประเทศไทย ต้องได้รับใบอนุญาตถูกต้องเท่านั้น วีซ่าท่องเที่ยวไม่ได้หมายความว่าอนุญาตให้ทำงาน” นายสมชาย กล่าวปิดท้าย
กรมการจัดหางานขอความร่วมมือประชาชนหากพบเห็นการจ้างแรงงานต่างด้าวผิดกฎหมาย หรือผู้ที่ทำงานโดยไม่มีใบอนุญาต สามารถแจ้งเบาะแสได้ที่ กองทะเบียนจัดหางานกลางและคุ้มครองคนหางาน โทร. 02 354 1729 หรือที่สำนักงานจัดหางานกรุงเทพมหานครพื้นที่ 1-10 และสำนักงานจัดหางานจังหวัดทุกจังหวัด หรือสายด่วนกระทรวงแรงงาน โทร. 1506 กด 2 หรือสายด่วนกรมการจัดหางาน 1694

ที่มา : https://www.thaigov.go.th/news/contents/details/97414