รัฐบาลไทย-ข่าวทำเนียบรัฐบาล-“ฉก.พญานาคราช” จับอะโวคาโดเถื่อนในจังหวัดมุกดาหาร


วันศุกร์ที่ 13 มิถุนายน 2568
“ฉก.พญานาคราช” จับอะโวคาโดเถื่อนในจังหวัดมุกดาหาร
“ฉก.พญานาคราช” จับอะโวคาโดเถื่อนในจังหวัดมุกดาหาร
พันเอก รวิรักษ์ สัตตบุศย์ คณะที่ปรึกษารัฐมนตรีว่าการกระทรวงเกษตรและสหกรณ์ ในฐานะผู้บังคับหน่วยเฉพาะกิจพญานาคราช (ฉก.พญานาคราช) เปิดเผยว่า ฉก.พญานาคราช โดยด่านตรวจพืชมุกดาหาร ด่านกักกันสัตว์มุกดาหาร ด่านตรวจประมงมุกดาหาร ด่านศุลกากรมุกดาหาร กองทัพเรือ หน่วยเรือรักษาความสงบเรียบร้อยตามลำแม่น้ำโขง เขตนครพนม (นรข.เขตนครพนม) (สน.เรือมุกดาหาร) และหน่วยงานความมั่นคงในพื้นที่ บูรณาการป้องกันและปราบปรามการลักลอบนำเข้า-ส่งออกสินค้าเกษตรผิดกฎหมายในพื้นที่จังหวัดมุกดาหาร นำโดยนายมงคล ไพรเขียว หัวหน้าด่านตรวจพืชมุกดาหาร และ น.ท.รุ่งเรือง มาสุทธิ หน.สน.เรือมุกดาหาร ได้จัดชุดลาดตระเวนทางเรือ และชุดลาดตระเวนทางบก ลาดตระเวนในบริเวณพื้นที่ ชุมชนนาโปกลาง ถ.สำราญชายโขงเหนือ อ.เมืองมุกดาหาร จ.มุกดาหาร จนถึงเวลา 02.30 น. ตรวจพบกลุ่มชายฉกรรจ์ ประมาณ 6 คน กำลังช่วยกันลำเลียงวัตถุต้องสงสัยขึ้นมายังบริเวณบันไดริมฝั่งแม่น้ำโขง ชุดลาดตระเวนทางเรือจึงแล่นเรือเข้าริมฝั่งแม่น้ำโขงบริเวณดังกล่าว และได้แสดงตัวว่าเป็นเจ้าหน้าที่ นรข. เพื่อขอตรวจสอบ กลุ่มคนดังกล่าวจึงทิ้งของกลางอาศัยความมืดและชำนาญในพื้นที่วิ่งหลบหนี จากนั้นเจ้าหน้าที่ได้ตรวจสอบลังดังกล่าวพบว่าเป็นอะโวคาโด จำนวน 14 ลัง น้ำหนักประมาณ 280 กิโลกรัม มูลค่าประมาณ 25,000บาท หล่นกระจายอยู่บริเวณบันไดทางขึ้นจากแม่น้ำโขง สน.เรือมุกดาหาร จึงนำของกลางทั้งหมดกลับไปยัง สน.เรือมุกดาหาร และประสานหน่วยงานที่เกี่ยวข้องร่วมบูรณาการตรวจยึดของกลาง และลักลอบนำเข้ามาจากต่างประเทศและไม่มีผู้ใดแสดงตนเป็นเจ้าของ ซึ่งการกระทำดังกล่าวมีความผิดตามมาตรา 8 และ10 ตาม พ.ร.บ.กักพืช พ.ศ. 2507 และที่แก้ไขเพิ่มเติมฯ และมาตรา 242 พ.ร.บ. ศุลกากร 2560 จึงได้ทำการยึดอายัดเพื่อตรวจสอบและทำการร้องทุกข์กล่าวโทษ ลงบันทึกประจำวันที่สถานีตำรวจภูธรเมืองมุกดาหารดำเนินการในส่วนที่เกี่ยวข้องต่อไป

ที่มา : https://www.thaigov.go.th/news/contents/details/97425