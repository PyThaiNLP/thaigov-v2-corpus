รัฐบาลไทย-ข่าวทำเนียบรัฐบาล-ภาพประวัติศาสตร์ ณ ศาลาว่าการกลาโหม ปลัดกระทรวงกลาโหม นำพุทธศาสนิกชนตักบาตรพระวิปัสสนาจารย์ ๗๗ รูป สืบสานพระราชศรัทธา ๗ ทศวรรษ “สมเด็จย่า”


วันพฤหัสบดีที่ 12 มิถุนายน 2568
ภาพประวัติศาสตร์ ณ ศาลาว่าการกลาโหม ปลัดกระทรวงกลาโหม นำพุทธศาสนิกชนตักบาตรพระวิปัสสนาจารย์ ๗๗ รูป สืบสานพระราชศรัทธา ๗ ทศวรรษ “สมเด็จย่า”
ณ ศาลาว่าการกลาโหม เมื่อรุ่งอรุณของวันพฤหัสบดีที่ ๑๒ มิถุนายน พ.ศ. ๒๕๖๘ ได้ปรากฏภาพอันน่าเลื่อมใส
เมื่อ พลเอก สนิทชนก สังขจันทร์ ปลัดกระทรวงกลาโหม เป็นประธานในพิธีทำบุญตักบาตร ครั้งประวัติศาสตร์ นำคณะผู้บังคับบัญชาระดับสูง ข้าราชการ กำลังพล และพุทธศาสนิกชนผู้มีจิตศรัทธาร่วมใจกันตักบาตรแด่พระวิปัสสนาจารย์ จำนวน ๗๗ รูป ท่ามกลางบรรยากาศอันเปี่ยมด้วยสิริมงคล
กิจกรรม "ทำบุญตักบาตรพระวิปัสสนาจารย์" ในครั้งนี้ จัดขึ้นเพื่อสืบสานพระราชปณิธานและน้อมรำลึกในพระมหากรุณาธิคุณแห่ง สมเด็จพระศรีนครินทราบรมราชชนนี (สมเด็จย่าของปวงไทย) ในวาระที่กาลเวลาเวียนบรรจบครบ ๗ ทศวรรษ (๗๐ ปี) นับตั้งแต่ทรงบำเพ็ญพระราชกุศลด้วยการเสด็จฯ ไปทรงปฏิบัติวิปัสสนากรรมฐาน ณ สำนักวัดมหาธาตุยุวราชรังสฤษฎิ์ อันเป็นพระราชจริยวัตรที่ประทับในความทรงจำของพสกนิกรไทยมิรู้ลืม
โดยในพิธีได้รับเมตตาจาก พระพรหมวัชรวิมลมุนี วิ. กรรมการมหาเถรสมาคม เจ้าคณะกรุงเทพมหานคร และประธานโครงการอบรมพระวิปัสสนาจารย์ นำคณะพระวิปัสสนาจารย์จากทั่วประเทศ ซึ่งอยู่ระหว่างการเข้ารับการอบรม (๕ - ๑๙ มิถุนายน ๒๕๖๘) ออกรับบิณฑบาตเป็นทิวแถวอย่างงดงาม ขบวนจีวรสีกลักทองได้เปล่งประกายแห่งธรรม สร้างศรัทธาให้ปรากฏไปทั่วบริเวณ
เส้นทางแห่งธรรมในครั้งนี้เริ่มต้นจากหน้าศาลาว่าการกลาโหม สู่ถนนกัลยาณไมตรี ผ่านถนนหลักเมือง ไปจนถึงศาลหลักเมืองกรุงเทพมหานคร อันเป็นศูนย์รวมจิตใจของประเทศชาติ เพื่อให้ทุกย่างก้าวแห่งการบิณฑบาตเป็นไปเพื่อความเป็นสิริมงคลสูงสุดแก่บ้านเมือง
การรวมพลังศรัทธาของสำนักงานปลัดกระทรวงกลาโหมและประชาชนในครั้งนี้ ไม่เพียงเป็นการสืบสานพระราชศรัทธาอันยิ่งใหญ่ แต่ยังเป็นการจรรโลงพระพุทธศาสนาให้มั่นคงสถาพร และที่สำคัญที่สุดคือการน้อมเกล้าน้อมกระหม่อมถวายเป็นพระราชกุศลแด่สมเด็จย่าของปวงชนชาวไทยร่วมกัน

ที่มา : https://www.thaigov.go.th/news/contents/details/97404