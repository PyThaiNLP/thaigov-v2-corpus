รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม นำสภาทนายความฯ กรมคุ้มครองสิทธิฯ กิจการร่วมค้า ระหว่าง บริษัทอิตาเลียนไทยฯ และบริษัท ไชน่า เรลเวย์ นัมเบอร์ มอบเช็คให้ทายาทผู้เสียชีวิต จากเหตุตึกถล่ม


วันอาทิตย์ที่ 15 มิถุนายน 2568
15/06/2568
พิมพ์
รัฐมนตรีว่าการกระทรวงยุติธรรม นำสภาทนายความฯ กรมคุ้มครองสิทธิฯ กิจการร่วมค้า ระหว่าง บริษัทอิตาเลียนไทยฯ และบริษัท ไชน่า เรลเวย์ นัมเบอร์ มอบเช็คให้ทายาทผู้เสียชีวิต จากเหตุตึกถล่ม
รัฐมนตรีว่าการกระทรวงยุติธรรม นำสภาทนายความฯ กรมคุ้มครองสิทธิและเสรีภาพ กิจการร่วมค้า ระหว่าง บริษัท อิตาเลียนไทย ดีเวล๊อปเมนต์ จํากัด (มหาชน) และบริษัท ไชน่า เรลเวย์ นัมเบอร์ 10 (ประเทศไทย) จํากัด มอบเช็คให้ทายาทผู้เสียชีวิต จากเหตุตึก สตง.ถล่ม
ในวันอาทิตย์ที่ 15 มิถุนายน 2568 พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วย ดร.วิเชียร ชุบไธสง ประธานสภาทนายความ และนายธีรยุทธ แก้วสิงห์ รองอธิบดีกรมคุ้มครองสิทธิและเสรีภาพ และโฆษกกรมคุ้มครองสิทธิและเสรีภาพ พันตำรวจโท เชน กาญจนาปัจจ์รองอธิบดีกรมราชทัณฑ์ ผู้แทนกิจการร่วมค้า ระหว่าง บริษัท อิตาเลียนไทย ดีเวล๊อปเมนต์ จํากัด (มหาชน) และบริษัท ไชน่า เรลเวย์ นัมเบอร์ 10 (ประเทศไทย) จํากัด มอบเช็คให้ทายาทผู้เสียชีวิต จากเหตุอาคารสำนักงานแห่งใหม่ของสำนักงานตรวจเงินแผ่นดิน (สตง.) ที่กำลังก่อสร้างถล่ม จำนวน 40 ราย (ทายาท 99 คน) จำนวน 40 ล้านบาท ณ เรือนจำพิเศษกรุงเทพมหานคร​ เขตจตุจักร กรุงเทพมหานคร
โอกาส​นี้​ พันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าวว่า ผมขอแสดงความเสียใจอย่างสุดซึ้งต่อครอบครัวของผู้เสียชีวิตจากเหตุอาคารสำนักงาน สตง. พังถล่ม ทั้งหมด และครอบครัวผู้เสียชีวิตทั้ง 40 รายที่อยู่ในที่นี้ ที่ต้องสูญเสียบุคคลอันเป็นที่รักจากเหตุการณ์อาคารสำนักงานแห่งใหม่ของสำนักงานตรวจเงินแผ่นดิน(สตง.)ที่อยู่ระหว่างการก่อสร้างได้เกิดถล่มลงมาซึ่งเป็นโศกนาฏกรรมที่ไม่มีใครอยากให้เกิด และส่งผลสะเทือนต่อสังคมทั้งในแง่กายใจ และความเชื่อมั่นในระบบความปลอดภัย
ในวันนี้ ผมขอเรียนว่า เป็นปรากฏการณ์ที่สะท้อนหลัก "สิทธิมนุษยธรรมนำสังคมและกฎหมาย"อย่างแท้จริงเนื่องจากผู้ต้องขังหรือผู้ถูกกล่าวหาในคดีนี้ซึ่งยังถือว่าเป็นผู้บริสุทธิ์ตาม หลักการแห่งกระบวนการยุติธรรมที่โดยหลักแล้วไม่จำเป็นต้องจ่ายเงินชดใช้จนกว่าจะมีคำพิพากษาถึงที่สุดจากศาลฎีกา ซึ่งอาจใช้เวลาอีกไม่ต่ำกว่า 5ปี และผลคดีก็ยังไม่ทราบว่าจะแพ้หรือชนะคดีแต่พวกเขากลับได้แสดงจิตสำนึกแห่งความเป็นมนุษย์ด้วยการชดใช้เงินแก่ครอบครัวของผู้เสียชีวิต โดยสมัครใจ ไร้ข้อแลกเปลี่ยน และไม่มีผลต่อคดีความในชั้นศาล
กระบวนการทั้งหมดเกิดขึ้นด้วยความบริสุทธิ์ใจผ่านการประสานงานกับสภาทนายความ โดยมีท่านนายกสภาทนายความและคณะผู้บริหารสภาทนายความให้เกียรติเป็นผู้รับรองกระบวนการ ทั้งในแง่ความชอบธรรม และความชัดเจนทางเจตนา เพื่อยืนยันว่า นี่คือ “การเยียวยาในนามความเป็นมนุษย์ไม่ใช่ข้อต่อรองในทางกฎหมาย”การที่บุคคลซึ่งอยู่ในสถานะถูกจำกัดเสรีภาพยังสามารถแสดงความรับผิดชอบต่อสังคมด้วยทรัพย์สินของตนเองถือเป็นภาพสะท้อนของกระบวนการยุติธรรมที่เคารพศักดิ์ศรีความเป็นมนุษย์และเป็นแบบอย่างที่ควรเผยแพร่ให้สังคมได้รับรู้
พันตำรวจเอก ทวี สอดส่อง รัฐมนตรีว่าการกระทรวงยุติธรรม ยังได้กล่าวชื่นชมอธิบดีกรมราชทัณธ์ ผบ.เรือนจำพิเศษกรุงเทพมหานคร และคณะ ที่ได้อำนวยความสะดวกให้ผู้ต้องราชทัณฑ์เหล่านี้สามารถลงนามในเช็คและดำเนินธุรกรรมภายใต้กรอบของกฎหมายด้วยความโปร่งใสมีเจ้าหน้าที่กำกับดูแลในทุกขั้นตอนเป็นอีกหนึ่งภาพสะท้อนที่ดีของ "กระบวนการยุติธรรมที่มีหัวใจ" และควรได้รับการยกย่องในด้านกระบวนการยุติธรรม ภายใต้หลักนิติธรรม ซึ่งการดำเนินคดีต่อบริษัทก่อสร้างและผู้ที่เกี่ยวข้องอย่างตรงไปตรงมาตามพยานหลักฐาน เพื่อสร้างความเชื่อมั่นว่าความยุติธรรมจะไม่เลือกข้าง ดำเนินตามกฎหมายอย่างเสมอภาค
พันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าวว่า ”พวกเราทุกคนต้องเรียนรู้จากความสูญเสียครั้งนี้และเปลี่ยนความเศร้าให้เป็นพลังในการปฏิรูประบบให้เข้มแข็งขึ้น โดยการเช่วยเหลือ ฟื้นฟูเยียวยาถือได้ว่าไม่ปล่อยให้ชีวิตของผู้บริสุทธิ์สูญเปล่า“
”ผมขอชื่นชมทุกท่านและให้กำลังใจทุกภาคส่วนทำให้เกิดการมอบเงินช่วยเหลือแก่ทายาทผู้เสียชีวิตจากเหตุอาคารสำนักงาน สตง. พังถล่ม ในวันนี้ ขอแสดงความเคารพและไว้อาลัยต่อดวงวิญญาณของผู้เสียชีวิตทุกท่านและขอส่งกำลังใจไปยังครอบครัวของผู้สูญเสียทุกครอบครัวให้สามารถก้าวข้ามความทุกข์ครั้งนี้ไปด้วยความเข้มแข็ง กระบวนการยุติธรรมที่เข้าถึงได้ เสมอภาค โปร่งใส และมีหัวใจมนุษย์“ พันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าว

ที่มา : https://www.thaigov.go.th/news/contents/details/97468