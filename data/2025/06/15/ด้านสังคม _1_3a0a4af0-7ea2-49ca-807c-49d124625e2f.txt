รัฐบาลไทย-ข่าวทำเนียบรัฐบาล-ดีอี เตือน ข่าวปลอม “กองทัพสหรัฐฯ ส่งเครื่องบินรบช่วยไทยสู้กัมพูชา” สร้างความเข้าใจผิด- สับสน ให้ ปชช.


วันเสาร์ที่ 14 มิถุนายน 2568
ดีอี เตือน ข่าวปลอม “กองทัพสหรัฐฯ ส่งเครื่องบินรบช่วยไทยสู้กัมพูชา” สร้างความเข้าใจผิด- สับสน ให้ ปชช.
ดีอี เตือน ข่าวปลอม “กองทัพสหรัฐฯ ส่งเครื่องบินรบช่วยไทยสู้กัมพูชา” สร้างความเข้าใจผิด- สับสน ให้ ปชช.
กระทรวงดิจิทัลเพื่อเศรษฐกิจและสังคม (ดีอี) ตรวจพบข่าวปลอมรายสัปดาห์ ที่ประชาชนให้ความสนใจสูงสุดอันดับที่ 1 เรื่อง “กองทัพสหรัฐฯ ส่งเครื่องบินรบช่วยไทยสู้กัมพูชา” รองลงมาคือเรื่อง “ชาฟอกไต บำรุงฟื้นฟูไตทุกระยะ ไตวายเฉียบพลัน ไตวายเรื้อรัง ไตเสื่อม” โดยขอให้ประชาชน อย่าหลงเชื่อข่าวปลอม เลือกเชื่อ เลือกแชร์ ข้อมูลที่เป็นประโยชน์ อาจทำให้เกิดความวิตกกังวล สับสน และเข้าใจผิดในสังคม
นายเวทางค์ พ่วงทรัพย์ เลขาธิการคณะกรรมการดิจิทัลเพื่อเศรษฐกิจและสังคมแห่งชาติ (BDE) ในฐานะโฆษกกระทรวงดิจิทัลเพื่อเศรษฐกิจและสังคม (ดีอี) กล่าวถึงผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 6 – 12 มิถุนายน 2568 พบข้อความที่เข้ามาทั้งหมด 819,083 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 551  ข้อความ
สำหรับช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 515 ข้อความ ตามมาด้วยการแจ้งเบาะแสผ่าน Line Official จำนวน 30 ข้อความ และผ่าน Facebook จำนวน 6 ข้อความ รวมเรื่องที่ต้องดำเนินการตรวจสอบทั้งหมด 191 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 80 เรื่อง
ทั้งนี้ กระทรวงดีอี ได้แบ่งข่าวปลอมที่ได้รับความสนใจเป็น 5 กลุ่ม ประกอบด้วย
กลุ่มที่ 1 : นโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคงภายในประเทศ จำนวน 109 เรื่อง
กลุ่มที่ 2 : ผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมายจำนวน 29 เรื่อง
กลุ่มที่ 3 : ภัยพิบัติ จำนวน 4 เรื่อง
กลุ่มที่ 4 : เศรษฐกิจ จำนวน 3 เรื่อง
กลุ่มที่ 5 : กลุ่มอาชญากรรมออนไลน์ จำนวน 46 เรื่อง
นายเวทางค์ กล่าวต่อว่า เมื่อพิจารณาจากข่าวปลอมที่ได้รับความสนใจในลำดับต้นๆ ในสัปดาห์นี้ เป็นข่าวเกี่ยวกับเรื่องความมั่นคงของประเทศ โดยเฉพาะสถานการณ์ชายแดนไทย-กัมพูชา เรื่องสุขภาพ และการให้บริการของหน่วยงานรัฐ ซึ่งมีผลกระทบต่อสังคมส่วนใหญ่ ทำให้เกิดความเข้าใจผิด สับสน และวิตกกังวลได้ โดยข่าวที่ได้รับความสนใจจากประชาชนมากที่สุด 10 อันดับ ได้แก่
อันดับที่ 1 : เรื่อง กองทัพสหรัฐฯ ส่งเครื่องบินรบช่วยไทยสู้กัมพูชา
อันดับที่ 2 : เรื่อง ชาฟอกไต บำรุงฟื้นฟูไตทุกระยะ ไตวายเฉียบพลัน ไตวายเรื้อรัง ไตเสื่อม
อันดับที่ 3 : เรื่อง APCO ทำให้เชื้อ HIV หมดฤทธิ์
อันดับที่ 4 : เรื่อง ภาพวิดีโอ สมเด็จฮุน เซน ลูบหัว รมว.กห. ไทย
อันดับที่ 5 : เรื่อง ดื่มน้ำต้มแพงพวยฝรั่งตากแห้ง แก้เบาหวาน ลดความดันโลหิต ต้านมะเร็ง ถอนพิษ แก้หนองใน
อันดับที่ 6 : เรื่อง รับสมัครแรงงานไทย ไปทำงานที่ออสเตรเลีย ถูกต้องตามกฎหมาย ผ่านเพจ Work Australia agency 012
อันดับที่ 7 : เรื่อง ไทย-กัมพูชา เจรจา JBC ไม่สำเร็จ กองทัพไทยพร้อมเปิดศึกใน 7 วัน
อันดับที่ 8 : เรื่อง สนามแม่เหล็กโลกระดับ G4 อาจส่งผลให้รู้สึกเหนื่อย ง่วง และอารมณ์แปรปรวน
อันดับที่ 9 : เรื่อง กองสลาก สั่งล็อกเลข แจกรางวัลกระตุ้นเศรษฐกิจ
อันดับที่ 10 : เรื่อง ตม. พร้อมลัดคิวทำวีซ่าพาสปอร์ตจีน เสร็จใน 5 นาที
สำหรับอันดับ 1 เรื่อง “กองทัพสหรัฐฯ ส่งเครื่องบินรบช่วยไทยสู้กัมพูชา” กระทรวงดีอี ได้ประสานงานร่วมกับ กองทัพอากาศ พบว่าเป็นข้อมูลเท็จ โดยขอชี้แจงว่า จากการตรวจสอบข่าวสารที่มีการแชร์บนสื่อออนไลน์ ไม่พบแหล่งที่มาของข้อมูลที่น่าเชื่อถือ และขณะนี้กองทัพสหรัฐฯ ก็ไม่ได้มีการส่งเครื่องบินรบมายังไทย และไทยยังไม่มีการเตรียมสู้รบกับกัมพูชาแต่อย่างใด ข้อมูลนี้จึงเป็นข้อมูลเท็จที่ไม่มีแหล่งที่มา ขอประชาชนอย่าส่งต่อเพื่อป้องกันความเข้าใจผิด
ในส่วนข่าวปลอมอันดับ 2 เรื่อง “ชาฟอกไต บำรุงฟื้นฟูไตทุกระยะ ไตวายเฉียบพลัน ไตวายเรื้อรัง ไตเสื่อม” กระทรวงดีอี ได้ร่วมกับ สำนักงานคณะกรรมการอาหารและยา (อย.) กระทรวงสาธารณสุข ตรวจสอบพบว่า เป็นข้อมูลเท็จ โดยขอเตือนว่า รูปผลิตภัณฑ์ชา ตามที่ปรากฏในภาพข่าว เป็นผลิตภัณฑ์ที่มีส่วนประกอบของสมุนไพร ซึ่งอวดอ้างสรรพคุณเกินจริง และจากการสืบค้นในระบบฐานข้อมูลผลิตภัณฑ์ที่ได้รับอนุญาตจากสำนักงานคณะกรรมการอาหารและยา ไม่พบการได้รับอนุญาตจาก อย. แต่อย่างใด ดังนั้น จึงไม่แนะนำให้ใช้ผลิตภัณฑ์สมุนไพรนี้
อย่างไรก็ตาม ดีอี มีความห่วงใยประชาชน เรื่องความตระหนักรู้เท่าทันข่าวปลอมที่ถูกแพร่กระจายบนสื่อออนไลน์ โซเชียล ซึ่งหากขาดความรู้เท่าทันส่งต่อข้อมูลข่าวปลอม ทำให้เกิดการหลงเชื่อ สร้างความเข้าใจที่คลาดเคลื่อน เกิดความวิตกกังวล หรืออาจสร้างความเสียหายต่อชีวิต ทรัพย์สิน หรือข้อมูลส่วนบุคคล และอาจส่งผลกระทบต่อประชาชนในสังคมเป็นวงกว้าง ดังนั้นจึงควรตรวจสอบข้อเท็จจริงของข่าวหรือลิงก์เว็บไซต์ให้แน่ชัด
สามารถแจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.)
|  Line ID: @antifakenewscenter | เว็บไซต์ www.antifakenewscenter.com
--------------------------------------------------------------------------------------

ที่มา : https://www.thaigov.go.th/news/contents/details/97461