รัฐบาลไทย-ข่าวทำเนียบรัฐบาล-“รมว.นฤมล” โชว์ตัวเลขมอบโฉนดเกษตรครึ่งปี 68 แจกแล้ว 5.78 ล้านไร่เดินหน้าเต็มสูบเพื่อเกษตรกร มั่นใจ ปีนี้ครบ 17 ล้านไร่ ตามเป้า


วันอาทิตย์ที่ 15 มิถุนายน 2568
“รมว.นฤมล” โชว์ตัวเลขมอบโฉนดเกษตรครึ่งปี 68 แจกแล้ว 5.78 ล้านไร่เดินหน้าเต็มสูบเพื่อเกษตรกร มั่นใจ ปีนี้ครบ 17 ล้านไร่ ตามเป้า
“รมว.นฤมล” โชว์ตัวเลขมอบโฉนดเกษตรครึ่งปี 68 แจกแล้ว 5.78 ล้านไร่เดินหน้าเต็มสูบเพื่อเกษตรกร มั่นใจ ปีนี้ครบ 17 ล้านไร่ ตามเป้า
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ กล่าวถึงความคืบหน้าของโครงการมอบโฉนดเพื่อการเกษตร ตามนโยบายของรัฐบาลที่นายกรัฐมนตรี แพทองธาร ชินวัตร แถลงต่อรัฐสภาในการเพิ่มประสิทธิภาพการบริหารจัดการที่ดินของรัฐ เพื่อสนับสนุนให้ประชาชนเข้าถึงสิทธิที่ดิน ที่อยู่อาศัย และที่ดินทำกินว่า ในปี 2568 กระทรวงเกษตรฯได้ตั้งเป้าหมายจะมอบโฉนดเพื่อการเกษตรให้เกษตรกรให้ครบ 22 ล้านไร่ ซึ่งตนได้เร่งรัดให้สำนักงานการปฏิรูปที่ดินเพื่อเกษตรกรรม (ส.ป.ก.) ดำเนินการอย่างเต็มกำลังในการขับเคลื่อนงานให้บรรลุตามเป้าหมายที่วางไว้ แต่จากการดำเนินงานที่ผ่านมา พบอุปสรรคในเรื่องของพื้นที่ที่ยังมีข้อพิพาทที่ดินประมาณ 5 ล้านไร่
“กระทรวงเกษตรฯ จึงปรับแผนเป้าหมายในปี2568 จากเดิม 22 ล้านไร่ เป็น 17 ล้านไร่ ที่สามารถทำได้ทันที โดยมีแผนงานรับคำขอออกโฉนดเพื่อการเกษตรจำนวน 1.06 ล้านแปลง และต้องจัดทำโฉนดเพื่อการเกษตรให้แล้วเสร็จ ร้อยละ 70 ของเป้าหมายในการรับคำขอ โดยข้อมูลล่าสุด เมื่อวันที่ 9 มิ.ย. ระยะเวลาประมาณ 6 เดือนของปี 68 ส.ป.ก. ได้ทำโฉนดย้ายแปลงแล้วจำนวน 9.98 ล้านไร่ ซึ่งในจำนวนนี้ ออกโฉนดไปแล้ว 5.78 ล้านไร่ ส่วนที่เหลืออีก 4.20 ล้านไร่อยู่ระหว่างการจัดทำโฉนด นั่นหมายความว่า เรากำลังเดินหน้าสู่เป้าหมาย 17 ล้านไร่ ซึ่งกระทรวงเกษตรฯมั่นใจว่า เราจะทำได้ครบตามที่วางแผงงานไว้แน่นอนทั้งนี้ ต้องขอขอบคุณและให้กำลังเจ้าหน้าที่ ส.ป.ก.ทุกท่าน ที่ร่วมกันทำงานอย่างทุ่มเทและเข้มแข็ง เพื่อให้เกิดผลสำเร็จอย่างเป็นรูปธรรมภายในปีนี้" ศ.ดร นฤมลกล่าว
ศ.ดร นฤมล กล่าวทิ้งท้ายว่า กระทรวงเกษตรฯ ยังคงยึดเป้าหมายเดิมที่เคยตั้งเอาไว้ที่ 22 ล้านไร่ ตามที่ร.อ.ธรรมนัส พรหมเผ่า อดีตรัฐมนตรีว่าการกระทรวงเกษตรฯ ได้ริเริ่มโครงการนี้มา โดยเราจะสานต่อและทำให้สำเร็จ เพื่อผลประโยชน์ที่เกษตรกรจะได้รับ และคุณภาพชีวิตที่จะดีขึ้นอย่างยั่งยืน

ที่มา : https://www.thaigov.go.th/news/contents/details/97466