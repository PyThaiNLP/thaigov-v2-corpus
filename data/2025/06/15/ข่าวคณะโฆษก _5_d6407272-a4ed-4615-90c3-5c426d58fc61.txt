รัฐบาลไทย-ข่าวทำเนียบรัฐบาล-รัฐบาลย้ำส่งเสริม สิทธิเสรีภาพสตรีในทุกมิติ ทั้งการทำงานและสุขภาพ พรุ่งนี้ เปิดทำเนียบต้อนรับ น้องโอปอล์ Miss World 2025


วันอาทิตย์ที่ 15 มิถุนายน 2568
รัฐบาลย้ำส่งเสริม สิทธิเสรีภาพสตรีในทุกมิติ ทั้งการทำงานและสุขภาพ พรุ่งนี้ เปิดทำเนียบต้อนรับ น้องโอปอล์ Miss World 2025
ร่วมโชว์พลังหญิงนำเสนอวัฒนธรรมที่สร้างสรรค์ให้กับประเทศไทยในทุกมิติ
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า ในวันพรุ่งนี้ (วันจันทร์ที่ 16 มิถุนายน 2568) รัฐบาลเตรียมเปิดตึกไทยคู่ฟ้า ทำเนียบรัฐบาล ให้การต้อนรับนางสาวสุชาตา ช่วงศรี น้องโอปอล์ Miss World คนแรกของประเทศไทยที่เพิ่งคว้ามงกุฎระดับโลกในการประกวด Miss World ประจำปี 2025 ที่ประเทศอินเดีย  มีกำหนดการเข้าพบนางสาวแพทองธาร ชินวัตร นายกรัฐมนตรีในเวลา 10.00 น.
การพบปะกันในครั้งนี้ ถือเป็นสัญลักษณ์แห่งพลังของสตรีไทย ที่สามารถสร้างชื่อเสียงและแรงบันดาลใจให้กับคนรุ่นใหม่ทั่วประเทศ โดยเฉพาะในประเด็นสิทธิสตรี การศึกษา และการพัฒนาอย่างยั่งยืน ซึ่งเป็นหัวใจสำคัญของนโยบายรัฐบาลในปัจจุบัน
การเข้าเยี่ยมคารวะของ Miss World 2025 ยังเป็นการส่งสารเชิงบวกต่อประชาคมโลกว่าประเทศไทยมุ่งมั่นที่จะเป็นผู้นำด้านความเท่าเทียมทางเพศ อีกด้วย
นายกรัฐมนตรีจะใช้โอกาสนี้ กล่าวแสดงความยินดีและรับฟังประสบการณ์ด้านต่างๆ เพื่อนำมาส่งเสริมศักยภาพของสตรีไทยในทุกมิติ ทั้งในด้านการศึกษา การรณรงค์เรื่องสุขภาพ การมีส่วนร่วมในทางเศรษฐกิจและการเมือง ตลอดจนการใช้ซอฟพาวเวอร์เพื่อส่งเสริมบทบาทสตรีและวัฒนธรรมไทยอย่างสร้างสรรค์ ซึ่งรัฐบาลให้ความสำคัญ อย่างต่อเนื่อง
นายจิรายุ กล่าวต่อไปว่า “ขอเชิญชวนประชาชนร่วมติดตามภาพบรรยากาศการพบปะครั้งประวัติศาสตร์นี้ ผ่านช่องทางสื่อสารของรัฐบาล ซึ่งแสดงให้เห็นว่า รัฐบาลพร้อมเดินหน้าสร้างพลังสตรีไทยให้ก้าวไกลสู่เวทีโลกอย่างมั่นคงและยั่งยืน”

ที่มา : https://www.thaigov.go.th/news/contents/details/97467