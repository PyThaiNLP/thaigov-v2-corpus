รัฐบาลไทย-ข่าวทำเนียบรัฐบาล-นายกรัฐมนตรีขอบคุณทีมเจรจา JBC มั่นใจจะหาทางออกที่ดีที่สุดเพื่อผลประโยชน์ของประเทศ


วันเสาร์ที่ 14 มิถุนายน 2568
14/06/2568
พิมพ์
นายกรัฐมนตรีขอบคุณทีมเจรจา JBC มั่นใจจะหาทางออกที่ดีที่สุดเพื่อผลประโยชน์ของประเทศ
นายกรัฐมนตรีขอบคุณทีมเจรจา JBC มั่นใจจะหาทางออกที่ดีที่สุดเพื่อผลประโยชน์ของประเทศ
วันนี้ (วันที่ 14 มิถุนายน 2568) นายจิรายุ ห่วงทรัพย์ โฆษกประจำสำนักนายกรัฐมนตรีเปิดเผยว่า นางสาวแพทองธาร ชินวัตร นายกรัฐมนตรี ได้ติดตามความคืบหน้าในการประชุมตลอดวันนี้ และได้รับรายงานความคืบหน้าประชุม JBC ซึ่งเป็นวันแรกของการประชุมคณะกรรมาธิการเขตแดนร่วมไทย-กัมพูชา ครั้งที่ 6 (JBC) ประเทศกัมพูชาเป็นเจ้าภาพที่กรุงพนมเปญ ฝ่ายไทยนำโดยนายประศาสน์ ประศาสน์วินิจฉัย อดีตเอกอัครราชทูตไทยประจำกรุงพนมเปญ ในฐานะประธานคณะกรรมาธิการเขตแดนร่วม (JBC)ไทย-กัมพูชา ฝ่ายไทย ร่วมหารือกับนายฬำ เจีย รัฐมนตรีรับผิดชอบกิจการชายแดนและหัวหน้าสำนักงานเลขาธิการกิจการชายแดนแห่งชาติกัมพูชา ประธานร่วมฝ่ายกัมพูชา
ทั้งนี้ กระทรวงการต่างประเทศได้รายงานให้นายกรัฐมนตรีทราบว่า ช่วงเช้าที่ผ่านมาทั้งสองฝ่ายได้เริ่มหารือกลุ่มเล็ก ก่อนประชุม JBC เต็มคณะ เพื่อหารือประเด็นด้านเทคนิคที่อยู่ในขอบเขตการทำงานของ JBC และคาดว่าจะมีการประชุมต่อในวันพรุ่งนี้ (อาทิตย์ที่ 15 มิ.ย.) ทั้งนี้ กระทรวงการต่างประเทศรายงานว่า บรรยากาศในการประชุมเป็นไปด้วยดี และทั้งสองฝ่ายกำลังเดินหน้าหารือร่วมกัน
ทั้งนี้ ฝ่ายไทยเชื่อว่าการพูดคุยกันจะลดความตึงเครียดของสถานการณ์ที่เกิดขึ้น และนำไปสู่การแก้ปัญหาอย่างยั่งยืนในอนาคตได้ กลไก JBC ที่ผ่านมาสามารถแก้ไขปัญหาระหว่างกันได้อย่างดี นำไปสู่ความร่วมมือในด้านต่างๆ เช่น การสร้างสะพานมิตรภาพไทย-กัมพูชา หลายจุด ที่สะท้อนถึงความร่วมมือระหว่างประเทศเพื่อนบ้าน
ทั้งนี้ นายกรัฐมนตรีได้ติดตามการประชุมอย่างต่อเนื่องจนถึงวันพรุ่งนี้และจะรอรับรายงานผลการประชุมต่อไป พร้อมทั้งให้กำลังใจผู้แทนของไทยและทุกส่วนงานที่เกี่ยวข้องให้ยึดหลักผลประโยชน์ของประเทศชาติเป็นสำคัญในการเจรจาครั้งนี้

ที่มา : https://www.thaigov.go.th/news/contents/details/97460