รัฐบาลไทย-ข่าวทำเนียบรัฐบาล-“รัฐบาล” เดินหน้ายกระดับความปลอดภัยอีกขั้นให้ประชาชน ผ่าน“บริการแจ้งเตือนภัยมิจฉาชีพ” ฟีเจอร์ใหม่บน LINE Official “BAAC Family” เช็ก แจ้ง เตือนภัย สะดวกปลอดภัยทุกที่ทุกเวลา


วันอาทิตย์ที่ 15 มิถุนายน 2568
15/06/2568
พิมพ์
“รัฐบาล” เดินหน้ายกระดับความปลอดภัยอีกขั้นให้ประชาชน ผ่าน“บริการแจ้งเตือนภัยมิจฉาชีพ” ฟีเจอร์ใหม่บน LINE Official “BAAC Family” เช็ก แจ้ง เตือนภัย สะดวกปลอดภัยทุกที่ทุกเวลา
“รัฐบาล” เดินหน้ายกระดับความปลอดภัยอีกขั้นให้ประชาชน ผ่าน“บริการแจ้งเตือนภัยมิจฉาชีพ” ฟีเจอร์ใหม่บน LINE Official “BAAC Family” เช็ก แจ้ง เตือนภัย สะดวกปลอดภัยทุกที่ทุกเวลา
วันนี้ (15 มิถุนายน 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า ปัจจุบันจากการเปลี่ยนแปลงทางเทคโนโลยีที่มีความรวดเร็วและต่อเนื่อง ทำให้ทิศทางของการทำธุรกิจ และการทำธุรกรรมทางการเงินล้วนแต่จำเป็นต้องใช้งานผ่านบนแพลตฟอร์มดิจิทัลหรือแอปพลิเคชันต่าง ๆ ทำให้กลุ่มมิจฉาชีพเล็งเห็นช่องว่าง ในการคิดค้นกลยุทธ์วิธีใหม่กลโกงใหม่ ๆ ในการคุกคาม หลอกลวงเหยื่อให้ทำบัญชีธุรกรรม ดังนั้น เพื่อเป็นการรักษาความปลอดภัยทางไซเบอร์และป้องกันไม่ให้เกิดปัญหาอาชญากรรมออนไลน์หรืออาชญากรรมทางไซเบอร์ รัฐบาล โดย ธนาคารเพื่อการเกษตรและสหกรณ์การเกษตร กระทรวงการคลัง บูรณาการความร่วมมือกองบัญชาการตำรวจสืบสวนสอบสวนอาชญากรรมทางเทคโนโลยี พัฒนาซอฟต์แวร์แอปพลิเคชัน เปิดตัว “บริการแจ้งเตือนภัยมิจฉาชีพ” ฟีเจอร์ใหม่บน LINE Official “BAAC Family” เพื่อเป็นช่องทางในการช่วยเหลือผู้ใช้บริการของธนาคาร โดยในปัจจุบันมีผู้ใช้บริการและติดต่อสื่อสารผ่านระบบดิจิทัลของธนาคารเป็นจำนวนถึงมากกว่า 14 ล้านราย
นายอนุกูล กล่าวว่า สำหรับความเสียหายจากการปัญหาอาชญากรรมทางไซเบอร์ของแก๊งคอลเซ็นเตอร์ในช่วงระยะเวลาที่ผ่านมา ประเทศไทยได้เผชิญความเสียหายมากถึงปีละ 30,000 ล้านบาท โดยเฉพาะกลุ่มผู้สูงอายุที่มีความเสี่ยงสูงในการถูกหลอกผ่านวิธีการส่ง เอสเอ็มเอส หรือ LINE ที่แอบอ้างว่าเป็นหน่วยงานรัฐ เช่น เงินช่วยเหลือ หรือเงินกู้ดอกเบี้ยต่ำ และไม่เพียงแค่กลุ่มผู้สูงอายุเท่านั้นที่ตกเป็นเหยื่อ แต่ในปัจจุบันกลุ่มมิจฉาชีพยังได้หาวิธีการในการหลอกลวงเพื่อให้สามารถเข้าถึงประชาชนได้ทุกกลุ่ม ทุกพื้นที่
“ปัญหาอาชญากรรมทางไซเบอร์ถือเป็นหนึ่งในปัญหาที่รัฐบาลจะมุ่งเน้น และเดินดำเนินการปราบปรามอย่างเข้มงวด รวมทั้งสร้างความรู้ความเข้าใจ ทำการประชาสัมพันธ์ให้ประชาชนได้รู้เท่าทัน กลโกงและวิธีการหลอกลวงของมิจฉาชีพ ซึ่งผลของการจับกุมและอายัดเส้นทางทางการเงินในคดีอาชญากรรมออนไลน์ ถือเป็นหนึ่งในผลสำเร็จที่เป็นรูปธรรมของการทำงานอย่างจริงจังของรัฐบาล  ซึ่งสำหรับ LINE Official “BAAC Family” ที่รัฐบาลและหน่วยงานภาครัฐร่วมบูรณาการสร้างความร่วมมือพัฒนาซอฟต์แวร์แอปพลิเคชัน ถือเป็นหนึ่งในการยกระดับความปลอดภัยในการป้องกันการเข้าถึงเครื่องมือในการเช็ก – แจ้ง – เตือนภัยมิจฉาชีพได้สะดวกทุกที่ ทุกเวลา โดยไม่มีค่าใช้จ่าย ไม่ว่าจะเป็นการตรวจสอบเบอร์โทรศัพท์ บัญชีม้าหรือบัญชีปลอม ต้องสงสัย เว็บไซต์ที่ไม่ปลอดภัยและอันตราย รวมไปถึงการแจ้งเบาะแสอาชญากรรมให้แก่เจ้าหน้าที่ตำรวจเรียลไทม์ แบบ “All in one place” ครบจบในแชตเดียว” นายอนุกูล ระบุ

ที่มา : https://www.thaigov.go.th/news/contents/details/97463