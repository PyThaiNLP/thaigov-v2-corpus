รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา เป็นประธานพิธีมอบถ้วยรางวัล THE TRINITY GAMES 2025 ตอกย้ำพลังเครือข่ายผู้นำรุ่นใหม่ สู่ความเข้มแข็งของสังคม


วันอาทิตย์ที่ 15 มิถุนายน 2568
รมว.ท่องเที่ยวและกีฬา เป็นประธานพิธีมอบถ้วยรางวัล THE TRINITY GAMES 2025 ตอกย้ำพลังเครือข่ายผู้นำรุ่นใหม่ สู่ความเข้มแข็งของสังคม
รมว.ท่องเที่ยวและกีฬา เป็นประธานพิธีมอบถ้วยรางวัล THE TRINITY GAMES 2025 ตอกย้ำพลังเครือข่ายผู้นำรุ่นใหม่ สู่ความเข้มแข็งของสังคม
วันที่ 14 มิถุนายน พ.ศ. 2568 เวลา 18.30 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา รับมอบหมายจากนางสาวแพทองธาร ชินวัตร นายกรัฐมนตรี เป็นประธานในพิธีมอบถ้วยรางวัลการแข่งขันกีฬาสานสัมพันธ์คณะนักศึกษา 3 หลักสูตร ได้แก่ วิทยาลัยป้องกันราชอาณาจักร (วปอ.บอ.), สถาบันพระปกเกล้า (ปนป.) และสำนักงานคณะกรรมการการเลือกตั้ง (พนต.) ในรายการ THE TRINITY GAMES 2025 ณ อาคารกีฬานิมิบุตร สนามกีฬาแห่งชาติ
ภายในงานได้รับเกียรติจากผู้บริหารจากทั้ง 3 สถาบัน แขกผู้มีเกียรติ ศิษย์เก่าและศิษย์ปัจจุบันเข้าร่วมอย่างคับคั่ง โดยกิจกรรมดังกล่าวจัดขึ้นเพื่อเสริมสร้างความสัมพันธ์อันดีและความร่วมมือระหว่างเครือข่ายนักศึกษาและศิษย์เก่าจากสามหลักสูตรชั้นนำของประเทศ
นายสรวงศ์ เทียนทอง กล่าวว่า การแข่งขันครั้งนี้ไม่เพียงแต่เป็นเวทีกีฬาที่แสดงให้เห็นถึงความมุ่งมั่น ความสามัคคี และน้ำใจนักกีฬาจากผู้เข้าร่วมทุกคน แต่ยังสะท้อนพลังของเครือข่ายผู้นำที่พร้อมขับเคลื่อนสังคมไทยไปข้างหน้า ด้วยรากฐานของความร่วมมือ ความเข้าใจ และเป้าหมายร่วมกัน
“THE TRINITY GAMES 2025 ไม่ได้เป็นเพียงการแข่งขันกีฬาเท่านั้น แต่คือเวทีแห่งการเรียนรู้ การเชื่อมโยงความสัมพันธ์ และการต่อยอดสู่การทำงานร่วมกันในอนาคต เพื่อผลักดันประเทศไทยให้เติบโตอย่างมั่นคงและยั่งยืน” รัฐมนตรีว่าการกระทรวงการท่องเที่ยวและกีฬา กล่าว
การจัดกิจกรรมในครั้งนี้ถือเป็นอีกหนึ่งบทพิสูจน์ว่า กีฬา เป็นพลังขับเคลื่อนที่สามารถเชื่อมโยงทุกภาคส่วนของสังคม และเสริมสร้างทุนทางสังคมเพื่อพัฒนาประเทศได้อย่างแท้จริง

ที่มา : https://www.thaigov.go.th/news/contents/details/97471