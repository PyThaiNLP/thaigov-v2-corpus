รัฐบาลไทย-ข่าวทำเนียบรัฐบาล-งานส่งเสริมท่องเที่ยว TTM+ 2025 เชียงใหม่ สุดยิ่งใหญ่! ดึงบายเออร์ จาก 53 ประเทศทั่วโลก เจรจาธุรกิจทะลุ 13,000 นัดหมาย คาดรายได้สะพัดกว่า 4,200 ล้านบาท


วันอาทิตย์ที่ 15 มิถุนายน 2568
15/06/2568
พิมพ์
งานส่งเสริมท่องเที่ยว TTM+ 2025 เชียงใหม่ สุดยิ่งใหญ่! ดึงบายเออร์ จาก 53 ประเทศทั่วโลก เจรจาธุรกิจทะลุ 13,000 นัดหมาย คาดรายได้สะพัดกว่า 4,200 ล้านบาท
งานส่งเสริมท่องเที่ยว TTM+ 2025 เชียงใหม่ สุดยิ่งใหญ่! ดึงบายเออร์ จาก 53 ประเทศทั่วโลก เจรจาธุรกิจทะลุ 13,000 นัดหมาย คาดรายได้สะพัดกว่า 4,200 ล้านบาท
วันนี้ (15 มิถุนายน 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า ผลสำเร็จของการจัดงาน Thailand Travel Mart Plus (TTM+) ครั้งที่ 22 ซึ่งเป็นงานส่งเสริมการขายด้านการท่องเที่ยวแบบ Business to Business (B2B) จัดขึ้นเมื่อวันที่ 4-6 มิถุนายน 2568 ที่ผ่านมา ณ อุทยานราชพฤกษ์ จังหวัดเชียงใหม่ ซึ่งนับเป็นการจัดงานครั้งที่ 3 ในจังหวัดเชียงใหม่
TTM+ ถือเป็นเวทีสำคัญที่เปิดโอกาสให้ผู้ประกอบการท่องเที่ยวของไทยได้เจรจาธุรกิจกับผู้ซื้อจากต่างประเทศโดยตรง อีกทั้งยังเป็นโอกาสในการนำเสนอสินค้าและบริการทางการท่องเที่ยวของไทยในรูปแบบศิลปวัฒนธรรมของชาวล้านนาได้อย่างงดงามและน่าประทับใจ โดยในปีนี้มีผู้ประกอบการท่องเที่ยวจากต่างประเทศ (Buyer) เข้าร่วมงานจำนวน 406 ราย จาก 53 ประเทศทั่วโลก
สำหรับปีนี้ ยังมีจุดเด่นคือ การมีผู้เข้าร่วมหน้าใหม่กว่า 30% จากหลากหลายประเทศ อาทิ เยอรมนี ฝรั่งเศส อินเดีย อังกฤษ และประเทศจากโซนยุโรปตะวันออก โดยเฉพาะตลาดจีน ยังคงเป็นกลุ่มที่เข้าร่วมงานมากที่สุด แม้ว่าจำนวนผู้เข้าร่วมจะลดลงจากปีก่อนเล็กน้อย โดยปีนี้มีผู้ซื้อจากจีนจำนวน 97 ราย
ในส่วนของผู้ประกอบการไทยในฐานะผู้ขาย (Seller) มีจำนวนถึง 450 ราย จากทั่วประเทศ โดยในจำนวนนั้น มีผู้ประกอบการจาก 14 จังหวัดเมืองน่าเที่ยวรวมอยู่ด้วยถึง 30 ราย ซึ่งเป็นการเพิ่มศักยภาพ ยกระดับมาตรฐาน และพัฒนาการตลาดท้องถิ่น รวมทั้งสร้างเครือข่ายทางธุรกิจให้แก่ผู้ประกอบการไทยได้อย่างกว้างขวางและยั่งยืน
“จากการประเมิน คาดว่าการจัดงาน TTM+ 2025 ในปีนี้ มีผู้เข้าร่วมงานประมาณ 1,000 คน ประกอบด้วย ผู้ประกอบการบริษัทนำเที่ยวจากต่างชาติ (Buyer) จำนวน 406 ราย จาก 53 ประเทศทั่วโลก ผู้ประกอบการธุรกิจท่องเที่ยวไทย (Seller) ประมาณ 450 หน่วยงานจากทุกภูมิภาคทั่วประเทศไทย และสื่อมวลชนจากในและต่างประเทศกว่า 100 ราย รวมถึงองค์การส่งเสริมการท่องเที่ยวแห่งชาติ (NTO) จากกลุ่มประเทศอนุภูมิภาคลุ่มน้ำโขง (GMS) ซึ่งการจัดงานครั้งนี้ก่อให้เกิดการเจรจาธุรกิจไม่ต่ำกว่า 13,000 นัดหมาย และคาดว่าจะสร้างรายได้จากการท่องเที่ยวราว 4,296 ล้านบาท”
“รัฐบาลมุ่งมั่นในการผลักดันอุตสาหกรรมท่องเที่ยวไทยให้เติบโตอย่างแข็งแกร่งและยั่งยืน ผ่านการเชื่อมโยงตลาดระดับโลก การสร้างเวทีให้ผู้ประกอบการไทยเข้าถึงโอกาสทางธุรกิจ และการยกระดับคุณภาพสินค้าและบริการท่องเที่ยวของไทย เพื่อให้ประเทศไทยยังคงเป็นหนึ่งในจุดหมายปลายทางชั้นนำของโลกอย่างภาคภูมิใจ“

ที่มา : https://www.thaigov.go.th/news/contents/details/97465