รัฐบาลไทย-ข่าวทำเนียบรัฐบาล-บสย. ร่วมงาน “พาแบงก์รัฐ มาช่วยราษฎร์” จ.อุบลราชธานี ช่วย SMEs ท้องถิ่น ขับเคลื่อนเศรษฐกิจ ปลดล็อกเข้าถึงสินเชื่อ


วันอาทิตย์ที่ 15 มิถุนายน 2568
15/06/2568
พิมพ์
บสย. ร่วมงาน “พาแบงก์รัฐ มาช่วยราษฎร์” จ.อุบลราชธานี ช่วย SMEs ท้องถิ่น ขับเคลื่อนเศรษฐกิจ ปลดล็อกเข้าถึงสินเชื่อ
ดร.เผ่าภูมิ โรจนสกุล รมช.คลัง เป็นประธานเปิดงาน พร้อมกล่าวปาฐกถาในงาน “พาแบงก์รัฐ มาช่วยราษฎร์” ที่จังหวัดอุบลราชธานี โดยความร่วมมือของ 3 สถาบันการเงินในสังกัดกระทรวงการคลัง ประกอบด้วย บสย. ธพว. และ ธสน,
ดร.เผ่าภูมิ โรจนสกุล รัฐมนตรีช่วยว่าการกระทรวงการคลัง เป็นประธานเปิดงาน พร้อมกล่าวปาฐกถาในงาน “พาแบงก์รัฐ มาช่วยราษฎร์” ที่จังหวัดอุบลราชธานี โดยความร่วมมือของ 3 สถาบันการเงินในสังกัดกระทรวงการคลัง ประกอบด้วย บรรษัทประกันสินเชื่ออุตสาหกรรมขนาดย่อม (บสย.) ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) และธนาคารเพื่อการส่งออกและนำเข้าแห่งประเทศไทย (ธสน.) โดยแต่ละหน่วยงานยังได้บรรยายเกี่ยวกับ “ผลิตภัณฑ์และการให้ความช่วยเหลือผู้ประกอบการ SMEs” เพื่อให้ความช่วยเหลือผู้ประกอบการ SMEs และประชาชนในพื้นที่จังหวัดอุบลราชธานีและจังหวัดใกล้เคียง ให้สามารถเข้าถึงบริการด้านการเงินของภาครัฐได้มากยิ่งขึ้น ภายในงาน รมช.เผ่าภูมิ ยังได้พบปะกับ SMEs ที่เข้ามาขอคำปรึกษาการค้ำประกันสินเชื่อ และการปรับโครงสร้างหนี้ที่บูธ บสย. โดยได้สอบถามถึงสภาพการค้าขาย และดำเนินธุรกิจ และให้กำลังใจผู้ประกอบการท่ามกลางภาวะเศรษฐกิจที่ผันผวน ณ โรงแรมสุนีย์แกรนด์ แอนด์ คอนเวนชั่น เซ็นเตอร์ จังหวัดอุบลราชธานี เมื่อวันที่ 14 มิถุนายน 2568
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย) กล่าวว่า การร่วมงานในครั้งนี้ บสย. มุ่งตอบโจทย์ความต้องการของ SMEs ในพื้นที่จังหวัดอุบลราชธานี และจังหวัดใกล้เคียง โดยนำผู้เชี่ยวชาญจากศูนย์ที่ปรึกษาทางการเงิน SMEs (บสย. F.A. Center) ให้คำปรึกษา SMEs ภายใต้แนวคิด “พร้อมค้ำ พร้อมช่วย” แนะนำเทคนิคการเข้าถึงสินเชื่อ การดำเนินธุรกิจ และแก้หนี้ให้กับลูกหนี้ที่ บสย. จ่ายเคลม ที่มาในงาน โดยสามารถลงทะเบียนแจ้งความประสงค์ปรับโครงสร้างหนี้ ภายใต้มาตรการ “บสย. พร้อมช่วย” หรือมาตรการ 3 สี ม่วง เหลือง เขียว ที่บูธ บสย. รับโปรโมชัน ลดต้นสูงสุด 30% และอัตราดอกเบี้ย 0% เพื่อต่อลมหายใจให้ SMEs สามารถกลับมาเดินหน้าต่อได้
สำหรับ SMEs ที่ต้องการขอสินเชื่อแต่ขาดหลักทรัพย์ หรือคนค้ำประกัน ปัจจุบัน บสย. มีผลิตภัณฑ์ค้ำประกันสินเชื่อที่ครอบคลุมทุกความต้องการ อาทิ โครงการค้ำประกันสินเชื่อเช่าซื้อ “บสย. SMEs PICK-UP” ภายใต้มาตรการ “กระบะพี่ มีคลังค้ำ” ตอบโจทย์นโยบายภาครัฐที่ต้องการช่วย SMEs สามารถเข้าถึงสินเชื่อเพื่อซื้อรถกระบะใหม่เป็นเครื่องมือทำกินด้ง่ายขึ้น พิเศษ! ฟรี ค่าธรรมเนียม 3 ปี พร้อมค้ำประกันสูงสุด 7 ปี ส่วนปีที่ 4-7 คิดค่าธรรมเนียมค้ำประกันต่ำเพียง 1.5% ต่อปี ของภาระหนี้ค้ำประกันในแต่ละปี ยกตัวอย่าง ภาระหนี้สินเชื่อปีที่ 4 คงเหลือ 300,000 บาท ผู้ประกอบการ SMEs จะจ่ายค่าธรรมเนียมค้ำประกันเพียง 4,500 บาทเท่านั้น นอกจากนี้ ยังมี โครงการค้ำประกันสินเชื่อ Smart Green สำหรับธุรกิจที่เป็นมิตรกับสิ่งแวดล้อม (BCG หรือ ESG) โดย บสย. ค้ำประกันสูงสุด 40 ล้านบาทต่อราย อัตราค่าธรรมเนียม 1.5% ต่อปี ฟรี!ค่าธรรมเนียมค้ำประกัน 4 ปีแรก เป็นต้น
บสย. ให้ความสำคัญในการขับเคลื่อนเศรษฐกิจท้องถิ่น เดินหน้าเสริมความแข็งแกร่งให้กับ SMEs ทั่วประเทศให้สามารถเข้าถึงแหล่งเงินทุนในระบบได้ง่ายขึ้น ผ่านกลไกการค้ำประกันสินเชื่อ Credit Guarantee ปัจจุบัน บสย. มีสำนักเขตทั้งสิ้น 11 แห่ง หนึ่งในนั้นตั้งอยู่ในจังหวัดอุบลราชธานี ในความรับผิดชอบของสำนักงานเขตภาคตะวันออกเฉียงเหนือตอนล่าง 1 ซึ่งครอบคลุม 5 จังหวัด ได้แก่ อุบลราชธานี, ศรีสะเกษ, อำนาจเจริญ, ยโสธร และร้อยเอ็ด โดยมีทีมงานผู้เชียวชาญพร้อมให้คำปรึกษาเรื่องการค้ำประกันสินเชื่อ การเตรียมความพร้อมก่อนเข้าขอสินเชื่อ การปรับโครงสร้างหนี้ ฯลฯ
ทั้งนี้ เพื่อเพิ่มความสะดวกให้กับ SMEs บสย. ได้เปิดช่องทางให้ผู้ประกอบกาสามารถเข้ามาตรวจสุขภาพทางการเงิน พร้อมจองคิวขอรับคำปรึกษาทางการเงินได้ที่ LINE OA : @tcgfirst ฟรี! ไม่มีค่าใช้จ่าย ผู้สนใจสอบถามข้อมูลเพิ่มเติมได้ที่ บสย. Call Center โทร. 02-890-9999

ที่มา : https://www.thaigov.go.th/news/contents/details/97474