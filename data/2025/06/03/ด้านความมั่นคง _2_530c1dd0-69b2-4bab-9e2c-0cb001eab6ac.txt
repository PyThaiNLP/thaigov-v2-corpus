รัฐบาลไทย-ข่าวทำเนียบรัฐบาล-“อนุทิน” เป็นประธานพิธีทำบุญตักบาตรพระสงฆ์ถวายพระราชกุศลและพิธีถวายพระพรชัยมงคล เนื่องในวันเฉลิมพระชนมพรรษา สมเด็จพระนางเจ้าฯ พระบรมราชินี 3 มิถุนายน 2568 ณ วัดราชบพิธสถิตมหาสีมารา


วันจันทร์ที่ 2 มิถุนายน 2568
02/06/2568
พิมพ์
“อนุทิน” เป็นประธานพิธีทำบุญตักบาตรพระสงฆ์ถวายพระราชกุศลและพิธีถวายพระพรชัยมงคล เนื่องในวันเฉลิมพระชนมพรรษา สมเด็จพระนางเจ้าฯ พระบรมราชินี 3 มิถุนายน 2568 ณ วัดราชบพิธสถิตมหาสีมารา
“อนุทิน” เป็นประธานพิธีทำบุญตักบาตรพระสงฆ์ถวายพระราชกุศลและพิธีถวายพระพรชัยมงคล เนื่องในวันเฉลิมพระชนมพรรษา สมเด็จพระนางเจ้าฯ พระบรมราชินี 3 มิถุนายน 2568 ณ วัดราชบพิธสถิตมหาสีมาราม ด้วยความจงรักภักดีและสำนึกในพระมหากรุณาธิคุณ
วันที่ (2 มิ.ย. 68) เวลา 07.00 น. นายอนุทิน ชาญวีรกูล รองนายกรัฐมนตรีและรมว.มหาดไทย พร้อมด้วย น.ส.ธนนนท์ นิรามิษ ภริยารองนายกรัฐมนตรีและรมว.มหาดไทยและที่ปรึกษากิตติมศักดิ์สมาคมแม่บ้านมหาดไทย เป็นประธานพิธีทำบุญตักบาตรถวายพระราชกุศลและถวายพระพรชัยมงคล เนื่องในโอกาสวันเฉลิมพระชนมพรรษา สมเด็จพระนางเจ้า ฯ พระบรมราชินี 3 มิถุนายน 2568 โดยได้รับเมตตาจาก เจ้าประคุณสมเด็จพระมหาวีรวงศ์ เลขานุการสมเด็จพระสังฆราช กรรมการมหาเถรสมาคม ผู้ช่วยเจ้าอาวาสวัดราชบพิธสถิตมหาสีมาราม ราชวรวิหาร นำคณะสงฆ์รับบิณฑบาต โดยมี นายทรงศักดิ์ ทองศรี รมช.มหาดไทย นายอรรษิษฐ์ สัมพันธรัตน์ ปลัดกระทรวงมหาดไทย นางจิณณารัชช์ สัมพันธรัตน์ นายกสมาคมแม่บ้านมหาดไทย รองปลัดกระทรวงมหาดไทย อธิบดี ผู้ตรวจราชการกระทรวงมหาดไทย หัวหน้าหน่วยงานรัฐวิสาหกิจในสังกัดกระทรวงมหาดไทย ข้าราชการ พนักงานรัฐวิสาหกิจ เจ้าหน้า และภาคีเครือข่ายกระทรวงมหาดไทย และสมาคมแม่บ้านมหาดไทย ร่วมพิธีอย่างพร้อมเพรียง ณ วัดราชบพิธสถิตมหาสีมาราม ราชวรวิหาร เขตพระนคร กรุงเทพฯ
โอกาสนี้ นายอนุทิน นำผู้ร่วมพิธี เปิดกรวยกระทงดอกไม้ถวายธูปเทียนแพถวายราชสักการะเบื้องหน้าพระฉายาลักษณ์ สมเด็จพระนางเจ้า ฯ พระบรมราชินี จากนั้น นายอนุทิน พร้อมด้วย น.ส.ธนนนท์ ถวายแจกันดอกไม้เบื้องหน้าพระฉายาลักษณ์ สมเด็จพระนางเจ้า ฯ พระบรมราชินี แล้วกล่าวนำถวายพระพรชัยมงคล ความโดยสังเขปว่า ตลอดระยะเวลาที่ผ่านมา สมเด็จพระนางเจ้า ฯ พระบรมราชินี ทรงปฏิบัติบำเพ็ญพระราชกรณียกิจเป็นอเนกประการ ด้วยพระราชวิริยอุตสาหะ จนเป็นที่ประจักษ์แก่ผองพสกนิกร ครอบคลุมทั้งด้านศิลปวัฒนธรรม ด้านสาธารณสุข ด้านการพัฒนาคุณภาพชีวิต โดยเฉพาะอย่างยิ่งการเผยแผ่สายธารแห่งพระเมตตาบารมีสู่การพัฒนาสตรีที่ยั่งยืน เพื่อให้เป็นรากฐานอันมั่นคงของครอบครัว นำพาไปสู่ความมั่นคงของสังคมและประเทศชาติ
สมเด็จพระนางเจ้า ฯ พระบรมราชินี ทรงบำเพ็ญพระราชกรณียกิจเคียงคู่พระบาทสมเด็จพระเจ้าอยู่หัว อย่างเป็นอเนกประการ ตั้งมั่นพระราชหฤทัยในการสืบสาน รักษา และต่อยอด พระราชปณิธานแห่งสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ด้วยพระวิริยอุตสาหะและพระปรีชาสามารถ เพื่ออำนวยประโยชน์แก่อาณาประชาราษฎร์ พระราชจริยวัตรอันงดงามเปี่ยมพระเมตตาอาทร เป็นที่ประจักษ์ตราตรึงอยู่ในใจปวงชนชาวไทยทั่วทั้งแผ่นดิน และขออานุภาพแห่งคุณพระศรีรัตนตรัยและสิ่งศักดิ์สิทธิ์ในสากล ตลอดจนพระเทวานุภาพแห่งพระสยามเทวาธิราช และพระบรมเดชานุภาพแห่งสมเด็จพระบูรพมหากษัตริยาธิราชเจ้าทุกพระองค์ ได้โปรดอภิบาลประทานชัยมงคลให้ สมเด็จพระนางเจ้าฯ พระบรมราชินี เจริญด้วยจตุรพิธพรชัย ทรงพระเกษมสำราญ มีพระชนมายุยิ่งยืนนาน พระเกียรติคุณแผ่ไพศาลทั่วทิศานุทิศ สถิตเป็นมิ่งขวัญร่มเกล้าของปวงพสกนิกรชาวไทยตลอดกาลนิรันดร์
ในพิธีวันนี้ มีคณะผู้บริหารระดับสูงร่วมพิธี ได้แก่ นายสันติธร ยิ้มละมัย รองปลัดกระทรวงมหาดไทย กลุ่มภารกิจด้านสาธารณภัยและพัฒนาเมือง นายเชษฐา โมสิกรัตน์ รองปลัดกระทรวงมหาดไทย ด้านบริหาร นายภาสกร บุญญลักษม์ อธิบดีกรมป้องกันและบรรเทาสาธารณภัย นายสยาม ศิริมงคล อธิบดีกรมการพัฒนาชุมชน นายนฤชา โฆษาศิวิไลซ์ อธิบดีกรมส่งเสริมการปกครองท้องถิ่น นายพงษ์นรา เย็นยิ่ง อธิบดีกรมโยธาธิการและผังเมือง นายณัฐวัสส์ วิริยานภาภรณ์ หัวหน้าผู้ตรวจราชการกระทรวงมหาดไทย นายณรงค์ จีนอ่ำ นายสมบัติ ไตรศักดิ์ นางรณิดา เหลืองฐิติสกุล นายทศพล เผื่อนอุดม นายอนุรัตน์ ธรรมประจำจิต นายชยชัย แสงอินทร์ นายศรัณย์ศักด์ ศรีเครือเนตร ผู้ตรวจราชการกระทรวงมหาดไทย น.ส.สุวรา ทวิชศรี ผู้ว่าการการประปานครหลวง นายจักรพงศ์ คำจันทร์ ผู้ว่าการการประปาส่วนภูมิภาค นายวิลาศ เฉลยสัตย์ ผู้ว่าการการไฟฟ้านครหลวง นายมงคล ตรีกิจจานนท์ รองผู้ว่าการการไฟฟ้าส่วนภูมิภาค นายบูรณิศ ยุกตะนันทน์ ผู้อำนวยการองค์การตลาด นายอัธยา นวลอุทัย ผู้ช่วยปลัดกระทรวงมหาดไทย นายวินัย โตเจริญ รองอธิบดีกรมการปกครอง นายสุรพล เจริญภูมิ รองอธิบดีกรมส่งเสริมการปกครองท้องถิ่น นายธนนท์ พรรพีภาส รองอธิบดีกรมส่งเสริมการปกครองท้องถิ่น นายทศพร มิตรนิโยดม รองอธิบดีกรมที่ดิน นางสาวชัชดาพร บุญพีระณัช รองอธิบดีกรมป้องกันและบรรเทาสาธารณภัย พร้อมหัวหน้าหน่วยงานในสังกัดสำนักงานปลัดกระทรวงมหาดไทยและกรมในสังกัดกระทรวงมหาดไทย

ที่มา : https://www.thaigov.go.th/news/contents/details/97038