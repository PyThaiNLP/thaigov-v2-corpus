รัฐบาลไทย-ข่าวทำเนียบรัฐบาล-มหาดไทยเตรียมพร้อมดูแลความปลอดภัยประชาชนในพื้นที่ชายแดนไทย-กัมพูชา ผู้ว่าฯ ประชุมด่วนซ้อมแผนอพยพ จัดจุดปลอดภัยรองรับ


วันอังคารที่ 3 มิถุนายน 2568
03/06/2568
พิมพ์
มหาดไทยเตรียมพร้อมดูแลความปลอดภัยประชาชนในพื้นที่ชายแดนไทย-กัมพูชา ผู้ว่าฯ ประชุมด่วนซ้อมแผนอพยพ จัดจุดปลอดภัยรองรับ
มหาดไทยเตรียมพร้อมดูแลความปลอดภัยประชาชนในพื้นที่ชายแดนไทย-กัมพูชา ผู้ว่าฯ ประชุมด่วนซ้อมแผนอพยพ จัดจุดปลอดภัยรองรับ
น.ส.ไตรศุลี ไตรสรณกุล เลขานุการ รมว.มหาดไทยและโฆษกกระทรวงมหาดไทย กล่าวว่า ตั้งแต่เกิดเหตุปะทะระหว่างทหารไทยและกัมพูชา บริเวณชายแดนช่องบก อ.น้ำยืน จ.อุบลราชธานี เมื่อวันที่ 28 พ.ค. 68 และส่งผลให้ด่านชายแดนไทย-กัมพูชา ในพื้นที่อื่นๆ ต้องเพิ่มความระมัดระวังยิ่งขึ้นด้วยนั้น นายอนุทิน ชาญวีรกูรกูล รองนายกรัฐมนตรีและ รมว.มหาดไทย ได้มีข้อกำชับไปยังผู้ว่าราชการจังหวัดซึ่งมีที่ตั้งตามแนวชายแดนไทย-กัมพูชา ตลอดจนพื้นที่ใกล้เคียงดำเนินการตามภารกิจการดูแลความมั่นคงภายใน ให้ความสำคัญสูงสุดกับการดูแลความปลอดภัยของพี่น้องประชาชน
โดยล่าสุด มีรายงานจากพื้นที่มายังนายอนุทินว่า ผู้ว่าราชการจังหวัดต่าง ๆ ได้มีการจัดประชุมเตรียมพร้อมร่วมกับนายอำเภอ ตลอดจนฝ่ายที่เกี่ยวข้อง เพื่อรองรับกรณีสถานการณ์มีความรุนแรงจนกระทบความปลอดภัยกับประชาชน
โดยในส่วนของจ.อุบลราชธานี ซึ่งเป็นพื้นที่เกิดเหตุปะทะ เมื่อวันที่ 2 มิ.ย. 68 ว่าที่พันตรีอดิศักดิ์ น้อยสุวรรณ ผู้ว่าราชการจังหวัดอุบลราชธานี ได้ ประชุมการเตรียมความพร้อมรองรับการอพยพของประชาชน อ.น้ำยืน โดยมี ปลัดจังหวัด, นายอำเภอชายแดน 6 อำเภอ ประกอบด้วย อ.น้ำยืน, อ.นาจะหลวย, อ.บุณฑริก, อ.น้ำขุ่น, อ.ทุ่งศรีอุดม และ อ.เดชอุดม และนายอำเภอตอนใน 10 อำเภอ ประกอบด้วย อ.เขื่องใน, อ.ม่วงสามสิบ, อ.เหล่าเสือโก้ก, อ.ดอนมดแดง, อ.ตาลสุม, อ.สำโรง, อ.นาเยีย, อ.ทุ่งศรีอุดม, อ.สว่างวีระวงศ์ และ อ.พิบูลมังสาหาร หัวหน้าส่วนราชการ อ.น้ำยืน, สภ.น้ำยืน, รพ.น้ำยืน, กำนัน ทุกตำบล และองค์กรปกครองส่วนท้องถิ่น ทุกแห่ง เข้าร่วม
ที่ประชุมได้มีการประเมินสถานการณ์ จำนวนประชาชนในพื้นที่เสี่ยง ชี้แจงแผนอพยพประชาชน กำหนดจุดรวมพล และจุดพักพิงในพื้นที่ปลอดภัยตลอดจนการดูแลประชาชนในจุดพักพิง ให้ทุกขั้นตอนปฏิบัติเป็นไปอย่างมีประสิทธิภาพ
ในส่วนของ จ.ศรีสะเกษ เมื่อวันที่ 2 มิ.ย. 68 นายอนุพงศ์ สุขสมนิตย์ ผู้ว่าราชการจังหวัดศรีสะเกษ ได้จัดประชุมเตรียมความพร้อมแผนเผชิญเหตุของศูนย์อำนวยการป้องกันและบรรเทาสาธารณภัย อ.กันทรลักษ์ จ.ศรีสะเกษ โดยที่ประชุมได้ร่วมกันประเมินสถานการณ์ พร้อมปรับปรุงแผนเผชิญเหตุ กำหนดขั้นตอนการทำงานของเจ้าหน้าหน้าที่ เตรียมกำลังพลให้มีความพร้อมปฏิบัติการดูแลความปลอดภัยต่อชีวิตและทรัพย์สินของประชาชน
"การดำเนินการของกระทรวงมหาดไทยขณะนี้ เป็นการเตรียมความพร้อมเพื่อให้การดูแลความปลอดภัยประชาชนเป็นไปอย่างมีประสิทธิภาพ ส่วนสถานการณ์ตามแนวชายแดนนั้นมีเจ้าหน้าที่ทหารดูแลอย่างใกล้ชิด ยังไม่มีเหตุการณ์รุนแรงใดๆ เกิดขึ้นอีก ขอให้ประชาชนอย่าตื่นตระหนก อย่าหลงเชื่อข่าวลือใดๆ ขอให้รับฟังข่าวสารจากทางราชการเท่านั้น" น.ส.ไตรศุลี กล่าว

ที่มา : https://www.thaigov.go.th/news/contents/details/97062