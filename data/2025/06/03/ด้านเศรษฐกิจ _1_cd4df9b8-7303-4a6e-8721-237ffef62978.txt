รัฐบาลไทย-ข่าวทำเนียบรัฐบาล-​กระทรวงอุตสาหกรรมเปิดกว้างทุกความหลากหลาย ร่วมขบวน Bangkok Pride 2025


วันจันทร์ที่ 2 มิถุนายน 2568
02/06/2568
พิมพ์
​กระทรวงอุตสาหกรรมเปิดกว้างทุกความหลากหลาย ร่วมขบวน Bangkok Pride 2025
​กระทรวงอุตสาหกรรมเปิดกว้างทุกความหลากหลาย ร่วมขบวน Bangkok Pride 2025
เมื่อวันที่ 1 มิถุนายน 2568 นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม ได้รับมอบหมายจากรัฐมนตรีว่าการกระทรวงอุตสาหกรรม (นายเอกนัฏ พร้อมพันธุ์) ให้เข้าร่วมงาน Bangkok Pride Festival 2025 ในฐานะหน่วยงานสนับสนุนจัดงานเทศกาลความหลากหลายทางเพศระดับนานาชาติที่จัดขึ้นกลางกรุงเทพมหานคร และร่วมเดินขบวนพาเหรด Bangkok Pride Parade พร้อมด้วยเจ้าหน้าที่สำนักงานปลัดกระทรวงอุตสาหกรรม และกรมส่งเสริมอุตสาหกรรม รวมจำนวนกว่า 20 คน ภายใต้แนวคิด “ก.อุตฯ เปิดกว้าง ทุกความหลากหลาย” เคลื่อนขบวนเส้นทางจากสนามกีฬาแห่งชาติ สู่แยกราชประสงค์ บริเวณลานหน้าเซ็นทรัลเวิลด์
เลขาฯลอรี่ กล่าวว่า“ วันนี้กระทรวงอุตสาหกรรมได้ย้ำจุดยืน เปิดรับทุกความหลากหลาย สนับสนุนการออกแบบและสร้างสรรค์ผลงานอย่างไร้ขีดจำกัด เพื่อพัฒนาธุรกิจที่ส่งมอบคุณค่าความแตกต่างสู่กลุ่มเป้าหมายและสังคมด้วยความภาคภูมิใจ พร้อมตอบรับและขับเคลื่อนกลุ่มธุรกิจเพศทางเลือกให้ก้าวเข้าสู่อุตสาหกรรมยุคใหม่ สะท้อนถึงความเท่าเทียมทางสังคมที่เป็นหัวใจสำคัญของซอฟพราวเวอร์ไทยดึงดูดนักท่องเที่ยวและนักลงทุนจากทั่วโลก
งาน Bangkok Pride ในปีนี้กระทรวงอุตสาหกรรมยินดีที่ได้มาร่วมแสดงพลังแห่งความหลากหลาย เพื่อส่งเสริมศักยภาพของของกลุ่มเพศทางเลือก ในฐานะส่วนหนึ่งของการขับเคลื่อนภาคอุตสาหกรรมไทยสู่ความยั่งยืนอย่างแท้จริง ซึ่งไม่เพียงแต่สร้างคุณค่าให้แก่สังคม แต่ยังนำไปสู่การสร้างงาน สร้างรายได้ และกระตุ้นเศรษฐกิจของประเทศไทยให้เติบโตอย่างแข็งแกร่งต่อไป“ เลขาฯลอรี่ กล่าวปิดท้าย
การจัดงาน Bangkok Pride Festival 2025 มีนางสาวแพทองธาร ชินวัตร นายกรัฐมนตรี เป็นประธาน โดยมีวัตถุประสงค์เพื่อแสดงพลังความร่วมมือจากทุกภาคส่วนและยกระดับงานดังกล่าวให้เป็นงานเทศกาลประจำปี พร้อมทั้งเป็นการแสดงจุดยืนความร่วมมือของภาครัฐและภาคเอกชนในประเด็นเรื่องความเท่าเทียมทางเพศ

ที่มา : https://www.thaigov.go.th/news/contents/details/97040