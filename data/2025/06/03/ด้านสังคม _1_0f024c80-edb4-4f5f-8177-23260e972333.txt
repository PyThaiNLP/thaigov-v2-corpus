รัฐบาลไทย-ข่าวทำเนียบรัฐบาล-ปลัดดีอี ร่วมประชุม OSCE APCG ส่งเสริมความร่วมมือแก้ปัญหาภัยออนไลน์


วันจันทร์ที่ 2 มิถุนายน 2568
ปลัดดีอี ร่วมประชุม OSCE APCG ส่งเสริมความร่วมมือแก้ปัญหาภัยออนไลน์
ปลัดดีอี ร่วมประชุม OSCE APCG ส่งเสริมความร่วมมือแก้ปัญหาภัยออนไลน์
วันที่ 2 มิถุนายน 2568 ณ กรุงเวียนนา สาธารณรัฐออสเตรีย ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม (ดีอี) ได้เข้าร่วมการประชุม OSCE Asian Partners for Cooperation Group (APCG) ภายใต้หัวข้อ “Combating Online Scams” โดยมีนางสาวภัทรัตน์ หงษ์ทอง เอกอัครราชทูตไทยประจำสาธารณรัฐออสเตรีย และผู้แทนถาวรไทยประจำองค์การสหประชาชาติ ณ กรุงเวียนนา เป็นประธานเปิดการประชุม
การประชุมดังกล่าว จัดขึ้นโดยไทยเป็นเจ้าภาพร่วมกับมอลตา โดยมีวัตถุประสงค์ เพื่อแลกเปลี่ยนมุมมอง ความรู้ และประสบการณ์ด้านการป้องกันและรับมือกับการหลอกลวงออนไลน์ เพื่อเสริมสร้างความร่วมมืออย่างเป็นรูปธรรม และแสดงบทบาทนำของไทยในระดับอาเซียนและระดับโลก ที่ประชุมได้มีการหารือในประเด็นสำคัญ อาทิ (1) ความจำเป็นของการมีกฎระเบียบและระบบตรวจสอบที่เข้มงวดในการเปิดบัญชีธนาคารและทำธุรกรรมทางการเงิน (2) กรณีศึกษาของการหลอกลวงออนไลน์ เช่น การหลอกลวงการลงทุน การหลอกลวงเรื่องความรัก (romance scam) (3) ความท้าทายของสินทรัพย์ดิจิทัล เช่น คริปโตเคอร์เรนซี (Cryptocurrency) หรือสกุลเงินดิจิทัล และโทเค็นดิจิทัล (Token Digital) ถูกใช้ในทางที่ผิด เช่น การฟอกเงิน
การหลอกลวง และการกระทำที่ผิดกฎหมายอื่น ๆ และ (4) แนวทางการยกระดับความร่วมมือระหว่างประเทศ
ในการนี้ ปลัดกระทรวงฯ ได้กล่าวปาฐกถา โดยเน้นถึงความพยายามของไทยและอาเซียนในการจัดการกับปัญหาการหลอกลวงออนไลน์ผ่านการดำเนินนโยบายและกลไกความร่วมมือที่เป็นรูปธรรม อาทิ การจัดตั้ง ASEAN Working Group on Anti-Online Scams (WG-AS) เพื่อประสานการรับมือในระดับภูมิภาค การดำเนินงานของศูนย์ต่อต้านการหลอกลวงออนไลน์ (Anti-Scam Operation Center: AOC) ซึ่งใช้เทคโนโลยี AI ในการรวบรวมและวิเคราะห์ข้อมูลทางการเงิน การใช้โทรศัพท์ และธุรกรรมที่น่าสงสัย เพื่อสกัดกั้นบัญชีม้าและกิจกรรมผิดกฎหมายอย่างรวดเร็ว
ปลัดกระทรวงฯ ยังได้เน้นย้ำว่า การแก้ไขปัญหาการหลอกลวงออนไลน์ ต้องอาศัยความร่วมมือระดับนานาชาติ โดยเฉพาะอย่างยิ่งการขยายความร่วมมือระหว่างอาเซียนกับ OSCE โดยประเทศไทย พร้อมทำหน้าที่เป็นสะพานเชื่อมความร่วมมือดังกล่าว เนื่องจากเป็นประเทศเดียวในอาเซียน ที่เป็นหุ้นส่วนเพื่อความร่วมมือในเอเชียของ OSCE
----------------------------------

ที่มา : https://www.thaigov.go.th/news/contents/details/97039