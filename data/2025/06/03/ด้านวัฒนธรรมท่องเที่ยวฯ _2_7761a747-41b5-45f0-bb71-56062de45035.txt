รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา ร่วมงานวันชาติอิตาลี กระชับสัมพันธ์ระหว่างประเทศ ส่งเสริมความร่วมมือด้านการท่องเที่ยวและกีฬา


วันอังคารที่ 3 มิถุนายน 2568
รมว.ท่องเที่ยวและกีฬา ร่วมงานวันชาติอิตาลี กระชับสัมพันธ์ระหว่างประเทศ ส่งเสริมความร่วมมือด้านการท่องเที่ยวและกีฬา
รมว.ท่องเที่ยวและกีฬา ร่วมงานวันชาติอิตาลี กระชับสัมพันธ์ระหว่างประเทศ ส่งเสริมความร่วมมือด้านการท่องเที่ยวและกีฬา
วันที่ 2 มิถุนายน 2568 เวลา 18.30 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา พร้อมด้วยนางญาณิกา เทียนทอง ภริยา เข้าร่วมงานเลี้ยงรับรองเนื่องในโอกาสวันชาติสาธารณรัฐอิตาลี (Festa della Repubblica Italiana) ณ ศูนย์การประชุมแห่งชาติสิริกิติ์ โดยมี ฯพณฯ นายเปาโล ดีโอนีซี (H.E. Mr. Paolo Dionisi) เอกอัครราชทูตสาธารณรัฐอิตาลีประจำประเทศไทย ให้การต้อนรับอย่างอบอุ่นและเป็นกันเอง
โอกาสนี้ นายสรวงศ์ เทียนทอง ได้พบปะและหารือกับเอกอัครราชทูตอิตาลี รวมถึงแขกผู้มีเกียรติจากภาครัฐ ภาคเอกชน และคณะทูตานุทูตจากประเทศต่างๆ เพื่อกระชับความสัมพันธ์ระหว่างไทยและอิตาลี พร้อมแลกเปลี่ยนแนวทางความร่วมมือด้านการท่องเที่ยวและกีฬา อันเป็นภาคส่วนสำคัญที่ทั้งสองประเทศให้ความสำคัญอย่างต่อเนื่อง
รัฐมนตรีว่าการกระทรวงการท่องเที่ยวและกีฬา ได้เน้นย้ำถึงบทบาทของประเทศไทยในการเป็นจุดหมายปลายทางที่ได้รับความนิยมจากนักท่องเที่ยวชาวอิตาลี และแสดงเจตจำนงในการส่งเสริมความร่วมมือด้านกีฬาในระดับสากล ทั้งในด้านการจัดกิจกรรม การแลกเปลี่ยนนักกีฬา และการเรียนรู้แนวปฏิบัติที่ดีระหว่างกัน
งานเฉลิมฉลองวันชาติอิตาลีในครั้งนี้นับเป็นโอกาสอันดีในการสร้างเครือข่ายความร่วมมือระหว่างประเทศ ซึ่งจะนำไปสู่การต่อยอดนโยบายการท่องเที่ยวและกีฬา สอดคล้องกับนโยบาย “Amazing Thailand Grand Tourism and Sports Year 2025” ที่กระทรวงฯ กำลังเดินหน้าผลักดัน เพื่อสร้างรายได้และขับเคลื่อนเศรษฐกิจของประเทศอย่างยั่งยืน
กระทรวงการท่องเที่ยวและกีฬา ภายใต้การบริหารของนายสรวงศ์ เทียนทอง ยืนยันเจตนารมณ์ในการสานต่อความสัมพันธ์กับนานาประเทศอย่างแน่นแฟ้น เพื่อร่วมกันเปิดประตูสู่โอกาสใหม่ ๆ ด้านการท่องเที่ยวและกีฬาไทยสู่เวทีระดับโลก

ที่มา : https://www.thaigov.go.th/news/contents/details/97047