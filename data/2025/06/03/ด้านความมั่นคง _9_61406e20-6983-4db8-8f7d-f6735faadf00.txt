รัฐบาลไทย-ข่าวทำเนียบรัฐบาล-“ซาบีดา ไทยเศรษฐ์” ตรวจติดตามความพร้อมการดูแลผู้แสวงบุญชาวไทย ณ ราชอาณาจักรซาอุดีอาระเบีย


วันอังคารที่ 3 มิถุนายน 2568
03/06/2568
พิมพ์
“ซาบีดา ไทยเศรษฐ์” ตรวจติดตามความพร้อมการดูแลผู้แสวงบุญชาวไทย ณ ราชอาณาจักรซาอุดีอาระเบีย
“ซาบีดา ไทยเศรษฐ์” รมช.มท. ตรวจติดตามความพร้อมการดูแลผู้แสวงบุญชาวไทย ณ ราชอาณาจักรซาอุดีอาระเบีย
เมื่อวันที่ 2 มิถุนายน 2568 นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ได้มอบหมายให้ นางสาวซาบีดา ไทยเศรษฐ์ รัฐมนตรีช่วยว่าการกระทรวงมหาดไทย เป็นหัวหน้าคณะตรวจติดตามผลการปฏิบัติงานฮัจย์ นำคณะฯ ตรวจเยี่ยมและติดตามความพร้อมของหน่วยงานที่เกี่ยวข้องในการดูแลผู้แสวงบุญชาวไทย ณ ราชอาณาจักรซาอุดีอาระเบีย
เวลา 10.30 น.(ตามเวลาท้องถิ่น) รัฐมนตรีช่วยว่าการกระทรวงมหาดไทย และคณะฯ ได้เดินทางไปยังสำนักงานกิจการฮัจย์แห่งประเทศไทย ณ อาคารดียาร อัล-มุลตากอ เขตมาอาบาดะห์ เพื่อพบปะเจ้าหน้าที่ไทยและลูกจ้างท้องถิ่น พร้อมมอบแนวทางการดำเนินงานในการอำนวยความสะดวกแก่ผู้แสวงบุญชาวไทย ตลอดจนเน้นย้ำการให้บริการที่มีประสิทธิภาพ ภายใต้หลักความปลอดภัย ความใส่ใจ และสอดคล้องกับหลักศาสนาอิสลาม
ต่อมาในเวลา 11.30 น.(ตามเวลาท้องถิ่น) รัฐมนตรีช่วยว่าการกระทรวงมหาดไทย และคณะฯ ได้ตรวจเยี่ยมสำนักงานแพทย์เพื่อกิจการฮัจย์แห่งประเทศไทย โดยรับฟังการรายงานการเตรียมความพร้อมด้านการแพทย์ การดูแลสุขภาพผู้แสวงบุญ และการเตรียมรับสถานการณ์ฉุกเฉิน พร้อมทั้งให้กำลังใจบุคลากรทางการแพทย์ และผู้แสวงบุญชาวไทยที่เข้ารับบริการ
จากนั้น เวลา 17.00 น.(ตามเวลาท้องถิ่น) รัฐมนตรีช่วยว่าการกระทรวงมหาดไทย และคณะฯ ได้เดินทางไปยังที่พักผู้แสวงบุญบริเวณทุ่งมีนา พื้นที่หน่วยบริการภาคสนามไทย (มักตับ) รวมถึงทุ่งอารอฟะห์ ซึ่งเป็นสถานที่สำคัญในการประกอบพิธีฮัจย์ เพื่อตรวจสอบความพร้อมด้านที่พัก ระบบสาธารณูปโภค การจัดบริการอาหาร และความปลอดภัย โดยมีเจ้าหน้าที่ฝ่ายต่าง ๆ ร่วมให้ข้อมูลและรับข้อเสนอแนะเพื่อนำไปปรับปรุงให้เหมาะสมกับจำนวนผู้แสวงบุญในปีนี้
การลงพื้นที่ในครั้งนี้สะท้อนถึงความมุ่งมั่น ตั้งใจของรัฐบาลไทย โดยเฉพาะกระทรวงมหาดไทย ซึ่งนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ได้ให้ความสำคัญและเน้นย้ำผู้ปฏิบัติงานทุกฝ่ายให้ปฏิบัติงานอย่างเต็มกำลังความสามารถ เพื่อให้การให้ประกอบพิธีฮัจย์ขอผู้แสวงบุญชาวไทยเป็นไปโดยความสะดวก ปลอดภัย และได้รับบริการที่มีมาตรฐานตลอดช่วงเวลาของการประกอบพิธีฮัจย์

ที่มา : https://www.thaigov.go.th/news/contents/details/97065