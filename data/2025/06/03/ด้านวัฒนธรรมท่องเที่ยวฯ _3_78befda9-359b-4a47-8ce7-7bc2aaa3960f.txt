รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา พร้อมภริยา ร่วมพิธีบำเพ็ญพระราชกุศลและลงนามถวายพระพรชัยมงคล สมเด็จพระนางเจ้าฯ พระบรมราชินี เนื่องในวันเฉลิมพระชนมพรรษา 3 มิถุนายน 2568


วันอังคารที่ 3 มิถุนายน 2568
รมว.ท่องเที่ยวและกีฬา พร้อมภริยา ร่วมพิธีบำเพ็ญพระราชกุศลและลงนามถวายพระพรชัยมงคล สมเด็จพระนางเจ้าฯ พระบรมราชินี เนื่องในวันเฉลิมพระชนมพรรษา 3 มิถุนายน 2568
รมว.ท่องเที่ยวและกีฬา พร้อมภริยา ร่วมพิธีบำเพ็ญพระราชกุศลและลงนามถวายพระพรชัยมงคล สมเด็จพระนางเจ้าฯ พระบรมราชินี เนื่องในวันเฉลิมพระชนมพรรษา 3 มิถุนายน 2568
วันที่ 3 มิถุนายน 2568 นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา พร้อมด้วยนางญาณิกา เทียนทอง ภริยา เข้าร่วมพิธีบำเพ็ญพระราชกุศลและพิธีลงนามถวายพระพรชัยมงคลสมเด็จพระนางเจ้าฯ พระบรมราชินี เนื่องในโอกาสวันเฉลิมพระชนมพรรษา ด้วยความสำนึกในพระมหากรุณาธิคุณอันหาที่สุดมิได้
ในช่วงเช้า เวลา 07.30 น. นายสรวงศ์ และภริยา เข้าร่วมพิธีเจริญพระพุทธมนต์และพิธีทำบุญตักบาตรถวายพระราชกุศล ณ บริเวณท้องสนามหลวง โดยมีนางสาวแพทองธาร ชินวัตร นายกรัฐมนตรี พร้อมด้วยนายปิฎก สุขสวัสดิ์ คู่สมรส เป็นประธานในพิธี ท่ามกลางการเข้าร่วมของคณะองคมนตรีและภริยา ประธานศาลฎีกา ประธานวุฒิสภา ประธานศาลปกครองสูงสุด ตลอดจนผู้แทนจากทุกภาคส่วน
บรรยากาศภายในพิธีเปี่ยมด้วยความสงบและความเลื่อมใสศรัทธา โดยรัฐมนตรีว่าการกระทรวงการท่องเที่ยวและกีฬา และภริยา ได้ร่วมในพิธีสงฆ์ ตั้งแต่การจุดธูปเทียนบูชาพระรัตนตรัย ถวายธูปเทียนแพหน้าพระฉายาลักษณ์สมเด็จพระนางเจ้าฯ พระบรมราชินี รับศีล ฟังพระสงฆ์เจริญพระพุทธมนต์ และร่วมถวายผ้าไตร พร้อมกรวดน้ำรับพรเพื่อความเป็นสิริมงคล ก่อนจะร่วมตักบาตรแด่พระสงฆ์จำนวน 148 รูป เพื่อถวายเป็นพระราชกุศล
จากนั้น นายสรวงศ์ เทียนทอง และนางญาณิกา เทียนทอง ได้เดินทางไปยังห้องแดง อาคารหน่วยราชการในพระองค์ 904 พระบรมมหาราชวัง เพื่อร่วมลงนามถวายพระพรชัยมงคล เบื้องหน้าพระฉายาลักษณ์สมเด็จพระนางเจ้าฯ พระบรมราชินี พร้อมทั้งทูลเกล้าฯ ถวายแจกันดอกไม้ ในนาม กระทรวงการท่องเที่ยวและกีฬา เพื่อแสดงความจงรักภักดีและร่วมเฉลิมพระเกียรติแด่สมเด็จพระนางเจ้าฯ พระบรมราชินี ในวาระอันเป็นมงคลยิ่งนี้

ที่มา : https://www.thaigov.go.th/news/contents/details/97067