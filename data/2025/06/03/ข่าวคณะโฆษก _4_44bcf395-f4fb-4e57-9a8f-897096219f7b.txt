รัฐบาลไทย-ข่าวทำเนียบรัฐบาล-รัฐบาลแนะนำนิติบุคคลทั่วประเทศ สามารถส่งงบการเงินผ่านระบบ DBD e-Filing ภายใน 4 มิ.ย. 2568 นี้ป้องกันถูกยกเลิกทะเบียน 


วันอังคารที่ 3 มิถุนายน 2568
03/06/2568
พิมพ์
รัฐบาลแนะนำนิติบุคคลทั่วประเทศ สามารถส่งงบการเงินผ่านระบบ DBD e-Filing ภายใน 4 มิ.ย. 2568 นี้ป้องกันถูกยกเลิกทะเบียน
รัฐบาลแนะนำนิติบุคคลทั่วประเทศ สามารถส่งงบการเงินผ่านระบบ DBD e-Filing ภายใน 4 มิ.ย. 2568 นี้ป้องกันถูกยกเลิกทะเบียน
วันนี้ (3 มิถุนายน 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า กรมพัฒนาธุรกิจการค้า กระทรวงพาณิชย์ รายงานสถานการณ์การนำส่งงบการเงินต่อกรมพัฒนาธุรกิจการค้าของนิติบุคคล ประจำปี 2568 ซึ่งมีมีนิติบุคคล รวมทั้งสิ้น 867,911 ราย โดยข้อมูล ณ วันที่ 28 พ.ค. 2568 มีเพียง 399,988 ราย หรือคิดเป็นร้อยละ 46 ที่ได้ดำเนินการนำส่งงบการเงินแล้ว ขณะที่ยังมีอีก 467,923 ราย หรือร้อยละ 54 ที่ยังไม่ดำเนินการ ทั้งนี้ ขอให้ภาคธุรกิจเร่งดำเนินการนำส่งงบการเงินให้แล้วเสร็จก่อนเที่ยงคืนของวันที่ 4 มิ.ย. 2568 โดยนำส่งงบการเงินผ่านออนไลน์ระบบ DBD e-Filing ซึ่งสามารถนำส่งงบการเงินได้ทุกเวลาและทุกวัน แม้ในช่วงวันหยุดยาว
นายอนุกูล กล่าวว่า หากนิติบุคคลไม่เร่งนำส่งงบการเงินให้ทันภายในกำหนด จะมีความผิดตามกฎหมาย โดยกรมพัฒนาธุรกิจการค้าจะออกหนังสือแจ้งข้อกล่าวหา สำหรับอัตราค่าปรับเริ่มต้นกรณีนำส่งงบการเงินล่าช้า 2 เดือน จะอยู่ที่ 2,000 บาท และจะเพิ่มขึ้นตามระยะเวลาที่ล่าช้า เช่น หากบริษัทจำกัดส่งงบการเงินล่าช้าเกินกว่า 4 เดือน จะถูกปรับสูงสุดถึง 12,000 บาท หากไม่นำส่งหรือเพิกเฉยต่อเนื่องเป็นเวลา 3 ปี จะพิจารณาถอนทะเบียนร้างและขีดชื่อธุรกิจออกจากฐานข้อมูลนิติบุคคล ซึ่งหมายความว่าจะไม่สามารถดำเนินกิจการได้อีกต่อไป
ทั้งนี้ การนำส่งงบการเงินผ่านระบบ DBD e-Filing จะช่วยให้ภาคธุรกิจสามารถใช้ประโยชน์จากงบการเงินได้สะดวกรวดเร็ว ภาครัฐสามารถนำข้อมูลไปประเมินทิศทางและวิเคราะห์แนวโน้มธุรกิจ เพื่อส่งเสริม สนับสนุนเศรษฐกิจของประเทศได้อย่างตรงจุด อีกทั้งยังช่วยลดต้นทุนค่าใช้จ่ายและงบประมาณในการบริหารจัดการเอกสาร ทั้งด้านสถานที่จัดเก็บ และการดูแลรักษา รวมทั้งช่วยรักษาทรัพยากรธรรมชาติสิ่งแวดล้อมได้อีกด้วย ส่วนงบการเงิน เป็นการสรุปผลการดำเนินงานตลอดทั้งปีของภาคธุรกิจ และมีผู้ที่เกี่ยวข้องหรือมีส่วนได้เสียต่อการดำเนินงานของกิจการ ทั้งกรรมการ ผู้ถือหุ้น ลูกค้า คู่ค้า นักลงทุน ที่ต้องการทราบความคืบหน้า ความเป็นไปของการดำเนินงานจากธุรกิจของท่าน ซึ่งบุคคลเหล่านี้มีผลต่อการบริหารกิจการเป็นอย่างมาก
โดยระบบนำส่งงบการเงินทางอิเล็กทรอนิกส์ (DBD e-Filing) เป็นการให้บริการผ่านระบบออนไลน์ที่เป็นหัวใจสำคัญในการขับเคลื่อนและสนับสนุนให้ภาคธุรกิจไทยมีความทันสมัย พร้อมก้าวสู่การค้าในยุคเศรษฐกิจดิจิทัลได้อย่างเป็นรูปธรรม โดยสามารถสอบถามข้อมูลเกี่ยวกับการนำส่งงบการเงินผ่านช่องทาง Line Application : @sxw0580y หรือ โทรศัพท์สอบถามเพิ่มเติมได้ที่กองข้อมูลธุรกิจ กรมพัฒนาธุรกิจการค้า โทร.0 2547 4377, 0 2547 4385 และ 0 2547 5978
“การนำส่งงบการเงินอย่างครบถ้วนและตรงเวลา ไม่เพียงแต่เป็นหน้าที่ตามกฎหมาย แต่ยังสะท้อนถึงความโปร่งใสและความรับผิดชอบของภาคธุรกิจ ที่จะส่งเสริมให้เกิดความเชื่อมั่นในระบบเศรษฐกิจของประเทศ พร้อมสนับสนุนการเติบโตอย่างยั่งยืนในยุคดิจิทัล” นายอนุกูล กล่าว

ที่มา : https://www.thaigov.go.th/news/contents/details/97053