รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เปิดกิจกรรมกำลังใจไร้กำแพง ให้ผู้ต้องขังระหว่างพิจารณาคดี ได้พบหน้าครอบครัว


วันอังคารที่ 3 มิถุนายน 2568
รัฐมนตรีว่าการกระทรวงยุติธรรม เปิดกิจกรรมกำลังใจไร้กำแพง ให้ผู้ต้องขังระหว่างพิจารณาคดี ได้พบหน้าครอบครัว
รัฐมนตรีว่าการกระทรวงยุติธรรม เปิดกิจกรรมกำลังใจไร้กำแพง ให้ผู้ต้องขังระหว่างพิจารณาคดี ได้พบหน้าครอบครัว
ในวันอังคารที่ 3 มิถุนายน 2568 ณ ทัณฑสถานหญิงกลาง ถนนงามวงศ์วาน แขวงลาดยาว เขตจตุจักร กรุงเทพมหานคร พันตำรวจเอก ทวี สอดส่อง รัฐมนตรีว่าการกระทรวงยุติธรรม เปิดกิจกรรม “กำลังใจไร้กำแพง” โดยมี นายสหการณ์ เพ็ชรนรินทร์ อธิบดีกรมราชทัณฑ์ นางสาววลัยลักษณ์ ชุ่มชื่น ผู้อำนวยการทัณฑสถานหญิงกลาง พร้อมด้วย​คณะผู้บริหารกรมราชทัณฑ์ กระทรวงยุติธรรม ให้การต้อนรับ
โดยพันตำรวจเอก ทวี สอดส่อง รัฐมนตรีว่าการกระทรวงยุติธรรม ได้นำคณะผู้บริหารกรมราชทัณฑ์ กระทรวงยุติธรรม ลงนามถวายพระพร ต่อหน้าพระฉายาลักษณ์ สมเด็จพระนางเจ้าสุทิดา พัชรสุธาพิมลลักษณ พระบรมราชินี เนื่องในโอกาสวันเฉลิมพระชนมพรรษา 3 มิถุนายน 2568 และเยี่ยมชมนิทรรศการเฉลิมพระเกียรติฯ
โอกาส​นี้​ พันตำรวจเอก ทวี สอดส่อง รัฐมนตรีว่าการกระทรวงยุติธรรม ได้​กล่าว​ใจความสำคัญ​ตอหนึ่ง​ว่า กิจกรรม “กำลังใจไร้กำแพง” เปิดโอกาสให้ผู้ต้องขังระหว่างพิจารณาคดี ได้พบหน้าครอบครัว ทั้งพ่อ แม่ ลูก และสามีภรรยา ในทางกฎหมายที่ต่างคนมาจากคนละเรือนจำหรือคนละแดน การจัดกิจกรรมนี้ไม่ได้จัดเฉพาะที่ทัณฑสถานหรือเรือนจำนี้เพียงแห่งเดียว แต่ยังจัดที่ทัณฑสถานหรือเรือนจำอื่นด้วย เหนือสิ่งอื่นใด คือ พวกเขาต้องกลับไปอยู่กับครอบครัว กระบวนการยุติธรรมไม่ใช่กระบวนการทำลายชีวิต แต่เป็นกระบวนการสร้างชีวิตสร้างสังคมที่ดีขึ้น โดยใช้พลังของครอบครัว เนื่องจากเป็นพลังของความรัก เป็นพลังของจิตวิญญาณ เราจึงจัดให้ครอบครัวได้มาพบกัน โดยหลังจากนี้เราจะจัดกิจกรรมแบบนี้อีกหลายแห่ง สิ่งที่สำคัญ คือ เรือนจำต่าง ๆ มีผู้ก้าวพลาดเข้ามา ซึ่งเขาต้องเตรียมตัวออกไปสู่สังคม โดยมีกรมราชทัณฑ์เป็นสถานที่ฟื้นฟู หลายคนมองว่าการปล่อยตัวชั่วคราวสำคัญ เพราะบางคนจะมีความลำบากในการต่อสู้คดี เราจึงมีระบบที่มีหลักประกันว่าเขาไม่หนี อีกทั้งเรือนจำจะได้ลดความแออัดอีกด้วย​

ที่มา : https://www.thaigov.go.th/news/contents/details/97066