รัฐบาลไทย-ข่าวทำเนียบรัฐบาล-เกษตรกรเฮ มีโฉนดที่ดินทำกิน รัฐบาลเผยปีงบประมาณ 68 ออกโฉนดที่ดินคืบหน้า 53,437 แปลง จากเป้าหมาย 86,000 แปลง เดินหน้าเร่งสำรวจที่ดินลดความเหลื่อมล้ำ มุ่งให้ ปชช.มีที่ดินเป็นของตนเอง


วันอังคารที่ 3 มิถุนายน 2568
03/06/2568
พิมพ์
เกษตรกรเฮ มีโฉนดที่ดินทำกิน รัฐบาลเผยปีงบประมาณ 68 ออกโฉนดที่ดินคืบหน้า 53,437 แปลง จากเป้าหมาย 86,000 แปลง เดินหน้าเร่งสำรวจที่ดินลดความเหลื่อมล้ำ มุ่งให้ ปชช.มีที่ดินเป็นของตนเอง
เกษตรกรเฮ มีโฉนดที่ดินทำกิน รัฐบาลเผยปีงบประมาณ 68 ออกโฉนดที่ดินคืบหน้า 53,437 แปลง จากเป้าหมาย 86,000 แปลง เดินหน้าเร่งสำรวจที่ดินลดความเหลื่อมล้ำ มุ่งให้ ปชช. มีที่ดินเป็นของตนเอง มีที่ดินทำกินอย่างพอเพียง
วันนี้ (3 มิถุนายน 2568) นายคารม พลพรกลาง รองโฆษกประจำสำนักนายกรัฐมนตรี กล่าวว่า รัฐบาล โดยกระทรวงมหาดไทย เดินหน้ากระจายการถือครองที่ดินทำกิน เพื่อลดความเหลื่อมล้ำในทุกมิติ โดยกรมที่ดิน ได้เร่งรัดโครงการเดินสำรวจออกโฉนดที่ดินทั่วประเทศ เพื่อให้การออกโฉนดที่ดินให้กับประชาชนเป็นไปตามเป้าหมาย สร้างความมั่นคงเรื่องกรรมสิทธิ์ในที่ดิน  สามารถเป็นหลักประกันการเข้าถึงแหล่งเงินทุน และนำไปลงทุนประกอบอาชีพได้อย่างมั่นคงตามนโยบายของรัฐบาลที่มุ่งมั่นให้ประชาชนทุกคนต้องมีที่ดินเป็นของตนเอง เกษตรกรทุกครัวเรือนจะต้องมีที่ดินทำกินอย่างพอเพียง
นายคารม กล่าวว่า ในปีงบประมาณ พ.ศ. 2568 กรมที่ดิน กระทรวงมหาดไทย ได้รับการจัดสรรงบประมาณเพื่อจัดทำโครงการเดินสำรวจออกโฉนดที่ดิน เป้าหมายรวม จำนวน 86,000 แปลง มีพื้นที่ดำเนินการทั้งสิ้น 69 จังหวัด ยกเว้น 8 จังหวัด ได้แก่ กรุงเทพมหานคร นนทบุรี ปทุมธานี แม่ฮ่องสอน สมุทรปราการ สมุทรสาคร สมุทรสงคราม และภูเก็ต เนื่องจากมีพื้นที่ในการออกเอกสารสิทธิ์หนาแน่นแล้ว และเป็นจังหวัดที่มีเขตป่าไม้ครอบคลุมเกือบทั้งจังหวัด สำหรับผลการดำเนินงานปีงบประมาณ 2568 ตั้งแต่เดือน ธ.ค. 67 - เม.ย. 68 แบ่งเป็น 2 ส่วน ได้แก่ 1)โครงการเดินสำรวจออกโฉนดที่ดิน และรังวัดรูปแปลงโฉนดที่ดินให้เป็นมาตรฐานเดียวกัน ให้ครอบคลุมทั่วประเทศซึ่งมีเป้าหมาย 70,000 แปลง ออกโฉนดแล้ว 42,412 แปลง เนื้อที่ประมาณ 109,914 ไร่ 2) โครงการเดินสำรวจออกโฉนดที่ดินเพื่อเสริมสร้างความมั่นคงในพื้นที่จังหวัดชายแดนภาคใต้ ในจ.ปัตตานี ยะลา นราธิวาส และอำเภอนาทวี จะนะ เทพา และอำเภอสะบ้าย้อย จ.สงขลา ซึ่งมีเป้าหมายจำนวน 16,000 แปลง ระหว่างเดือน ธ.ค. 67 - เม.ย. 68 ดำเนินการออกโฉนดแล้ว 11,025 แปลง เนื้อที่ประมาณ 14,659 ไร่
“สำหรับแนวทางการดำเนินงานในระยะต่อไป ยังคงเหลือเอกสาร ที่ยังไม่เป็นโฉนดที่ดินประมาณ 561,989 แปลง เนื้อที่ประมาณ 2,809,944.5 ไร่  กระทรวงมหาดไทย โดยกรมที่ดินคาดว่าจะดำเนินการเดินสำรวจออกโฉนดที่ดินได้เสร็จสิ้นทั่วประเทศภายใน 7 ปี ซึ่งจะนำข้อมูลตามโครงการบอกดินที่ประชาชนได้แจ้งไว้ เรื่องร้องเรียนร้องทุกข์ ถวายฎีกา และข้อมูลที่สำนักงานที่ดินจังหวัด/สาขา/ส่วนแยก ได้รับแจ้งข้อมูลไว้มาประกอบการพิจารณาดำเนินการ ทั้งนี้ ตั้งแต่ปี พ.ศ. 2528 - 67  รวมระยะเวลา 40 ปี กระทรวงมหาดไทย โดยกรมที่ดิน ดำเนินการสำรวจและออกโฉนดที่ดินแล้ว 14,838,692 แปลง เนื้อที่ประมาณ 71,240,052 ไร่" นายคารม ระบุ

ที่มา : https://www.thaigov.go.th/news/contents/details/97051