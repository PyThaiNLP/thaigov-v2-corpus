รัฐบาลไทย-ข่าวทำเนียบรัฐบาล-ผู้ช่วย รมว.ท่องเที่ยวและกีฬา ลงพื้นที่บ้านออนใต้ ดันพัฒนาแหล่งท่องเที่ยว Health & Wellness เสริมเศรษฐกิจชุมชนอย่างยั่งยืน


วันอังคารที่ 3 มิถุนายน 2568
ผู้ช่วย รมว.ท่องเที่ยวและกีฬา ลงพื้นที่บ้านออนใต้ ดันพัฒนาแหล่งท่องเที่ยว Health & Wellness เสริมเศรษฐกิจชุมชนอย่างยั่งยืน
ผู้ช่วย รมว.ท่องเที่ยวและกีฬา ลงพื้นที่บ้านออนใต้ ดันพัฒนาแหล่งท่องเที่ยว Health & Wellness เสริมเศรษฐกิจชุมชนอย่างยั่งยืน
วันที่ 1 มิถุนายน 2568 เวลา 11.00 น. นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ ลงพื้นที่ชุมชนบ้านออนใต้ อำเภอสันกำแพง จังหวัดเชียงใหม่ เพื่อร่วมรับฟังความคิดเห็นและหารือแนวทางการพัฒนาการท่องเที่ยวร่วมกับชาวชุมชน โดยเฉพาะการส่งเสริมให้บ้านออนใต้เป็นแหล่งท่องเที่ยวเชิงสุขภาพ (Health & Wellness Tourism) อย่างเต็มรูปแบบ
ในการนี้ นายจักรพลฯ ได้เยี่ยมชมพื้นที่ตอนใต้ของชุมชน ซึ่งมีน้ำแร่ธรรมชาติที่กำลังได้รับการพัฒนาให้เป็นแหล่งท่องเที่ยวเชิงนิเวศ พร้อมหารือถึงแนวทางการเสริมศักยภาพของพื้นที่ ทั้งในด้านการพัฒนาโครงสร้างพื้นฐาน เช่น ระบบขนส่งสาธารณะ (Public Transportation) เพื่ออำนวยความสะดวกและกระจายนักท่องเที่ยวไปยังจุดต่างๆ ในชุมชน รวมถึงการสร้างจุดแลนด์มาร์กใหม่ๆ เพื่อดึงดูดนักท่องเที่ยวให้เดินทางมาเยือนอย่างต่อเนื่อง
ขณะเดียวกัน ชุมชนยังเสนอแนวทางการฟื้นฟูและยกระดับศูนย์ OTOP ข่วงสันกำแพง ให้กลับมามีชีวิตชีวาอีกครั้ง โดยผลักดันให้เป็นศูนย์กลางการรวบรวมและจัดจำหน่ายผลิตภัณฑ์ท้องถิ่นที่มีอัตลักษณ์และคุณภาพ สร้างรายได้ให้แก่ประชาชนในพื้นที่อย่างทั่วถึงและยั่งยืน
นายจักรพลฯ เน้นย้ำว่า กระทรวงการท่องเที่ยวและกีฬาพร้อมให้การสนับสนุนการพัฒนาชุมชนท่องเที่ยวในมิติต่าง ๆ เพื่อให้เกิดการกระจายรายได้สู่ท้องถิ่น และส่งเสริมการท่องเที่ยวที่เป็นมิตรต่อสิ่งแวดล้อมและสุขภาวะของนักท่องเที่ยว ตามแนวทาง "การท่องเที่ยวอย่างยั่งยืน" ที่รัฐบาลให้ความสำคัญอย่างยิ่งในปี 2568 และต่อเนื่องในอนาคต

ที่มา : https://www.thaigov.go.th/news/contents/details/97046