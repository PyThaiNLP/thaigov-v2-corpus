รัฐบาลไทย-ข่าวทำเนียบรัฐบาล-รัฐบาลดูแลลูกหนี้ธอส.ออกมาตรการ “DC3” ช่วยลูกหนี้กลุ่มเปราะบาง ผ่อนแค่ 1,000 บาทต่อเดือน นาน 6 เดือน – เริ่ม 4 มิ.ย. นี้


วันอังคารที่ 3 มิถุนายน 2568
03/06/2568
พิมพ์
รัฐบาลดูแลลูกหนี้ธอส.ออกมาตรการ “DC3” ช่วยลูกหนี้กลุ่มเปราะบาง ผ่อนแค่ 1,000 บาทต่อเดือน นาน 6 เดือน – เริ่ม 4 มิ.ย. นี้
รัฐบาลดูแลลูกหนี้ธอส.ออกมาตรการ “DC3” ช่วยลูกหนี้กลุ่มเปราะบาง ผ่อนแค่ 1,000 บาทต่อเดือน นาน 6 เดือน – เริ่ม 4 มิ.ย. นี้
วันนี้ (3 มิถุนายน 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาลโดยธนาคารอาคารสงเคราะห์ (ธอส.) กระทรวงการคลัง เตรียมกรอบวงเงิน 30,000 ล้านบาท จัดทำมาตรการช่วยเหลือลูกหนี้ที่ได้รับผลกระทบทางเศรษฐกิจ (DC3) สำหรับลูกค้ากลุ่มที่ต้องเฝ้าระวังเป็นพิเศษ (SM) ที่กู้เงินกับธนาคารมาแล้วไม่น้อยกว่า 1 ปีให้กลับมามีความสามารถในการผ่อนชำระเงินงวดได้ตามปกติ เพื่อรักษาบ้านของตนเองไว้ได้ต่อไป ด้วยการปรับลดอัตราดอกเบี้ยและเงินงวด นานสูงสุด 1 ปี โดยมีรายละเอียด ดังนี้
เดือนที่ 1 – 6 : คิดอัตราดอกเบี้ย 6 เดือนแรก 0% ต่อปี โดยผ่อนชำระเงินงวดเพียง 1,000 บาทต่อเดือน
เดือนที่ 7 - 9 : ผ่อนชำระเงินงวดคำนวณจากอัตราดอกเบี้ย 1.90 % +100 บาท
เดือนที่ 10 -12 : ผ่อนชำระเงินงวดคำนวณจากอัตราดอกเบี้ย 3.90 % +100 บาท กรณีลูกค้าชำระเกินที่ธนาคารกำหนดให้นำไปตัดดอกเบี้ยค้างชำระ (หากมี)
สำหรับประชาชนที่ได้รับผลกระทบทางเศรษฐกิจ และสนใจเข้าร่วมมาตรการช่วยเหลือ (DC3) สามารถลงทะเบียนแจ้งความประสงค์เข้าร่วมมาตรการผ่าน Application : GHB ALL BFRIEND และสาขาทั่วประเทศ ได้ตั้งแต่วันที่ 4 มิถุนายน – 31 ธันวาคม 2568 โดยแสดงหลักฐานการได้รับผลกระทบจากการประกอบอาชีพ / ธุรกิจ / การค้า หรือจากสภาวะทางเศรษฐกิจ เพื่อประกอบการพิจารณา
นางสาวศศิกานต์ กล่าวต่อว่า ปัจจุบัน ธอส. มีมาตรการช่วยเหลือลูกค้าที่ได้รับผลกระทบด้านรายได้ กลุ่มลูกค้า NPL อีกจำนวน 4 มาตรการ และยังดำเนินการตามนโยบายกระทรวงการคลัง และธนาคารแห่งประเทศไทย (ธปท.) ในการเปิดขยายเวลาการเข้าร่วม “โครงการคุณสู้ เราช่วย” ถึงวันที่ 30 มิถุนายน 2568 เพื่อช่วยลูกหนี้ที่มีวงเงินสินเชื่อไม่เกิน 5 ล้านบาท ทำสัญญาก่อนวันที่ 1 มกราคม 2567 ซึ่งเป็นกลุ่มลูกหนี้ที่ไม่ค้างชำระหรือค้างชำระไม่เกิน 30 วัน แต่เคยมีประวัติการค้างชำระเกิน 30 วันก่อนวันที่ 1 พฤศจิกายน 2567 และได้รับการปรับโครงสร้างหนี้ตั้งแต่วันที่ 1 มกราคม 2565 ให้ได้รับความช่วยเหลือต่อเนื่อง และยังจัดทำมาตรการช่วยเหลือเพื่อบรรเทาความเดือดร้อนให้กับลูกค้าที่ได้รับผลกระทบจากเหตุการณ์แผ่นดินไหว เมื่อวันที่ 28 มีนาคม 2568 ที่ผ่านมา
“ทุกมาตรการที่ดำเนินการในครั้งนี้มีเป้าหมายเพื่อรักษาเสถียรภาพทางเศรษฐกิจ ลดภาระของประชาชน และเสริมสร้างความมั่นคงให้กับครัวเรือนไทย ทั้งนี้ ผู้สนใจโครงการนี้ สามารถสอบถามเพิ่มเติมได้ที่ ได้ที่ ธอส. ทุกสาขาทั่วประเทศ หรือ โทร.0-2645-9000 หรือที่เฟซบุ๊กเพจธนาคารอาคารสงเคราะห์” นางสาวศศิกานต์ ระบุ

ที่มา : https://www.thaigov.go.th/news/contents/details/97048