รัฐบาลไทย-ข่าวทำเนียบรัฐบาล-“เอกนัฏ” ลุยหารือเอกชนญี่ปุ่น เร่งพลิกโฉมอุตฯไทย ย้ำนโยบายเศรษฐกิจอุตสาหกรรมใหม่


วันศุกร์ที่ 6 มิถุนายน 2568
06/06/2568
พิมพ์
“เอกนัฏ” ลุยหารือเอกชนญี่ปุ่น เร่งพลิกโฉมอุตฯไทย ย้ำนโยบายเศรษฐกิจอุตสาหกรรมใหม่
“เอกนัฏ” ลุยหารือเอกชนญี่ปุ่น เร่งพลิกโฉมอุตฯไทย ย้ำนโยบายเศรษฐกิจอุตสาหกรรมใหม่
กระทรวงอุตสาหกรรม ผนึก ภาคเอกชนญี่ปุ่น เดินหน้ายุทธศาสตร์ใหม่พลิกโฉมอุตสาหกรรมไทย ปั้นอุตสาหกรรมแห่งอนาคต ชูคุณภาพ ความยั่งยืน และการพัฒนาบุคลากร ตอบโจทย์การลงทุนยุคใหม่
นายเอกนัฏ พร้อมพันธ์ รัฐมนตรีว่าการกระทรวงอุตสาหกรรม เปิดเผยผลการเยือนญี่ปุ่นเมื่อเดือนพฤษภาคมที่ผ่านมา โดยนำคณะผู้บริหารกระทรวงอุตสาหกรรม, การนิคมอุตสาหกรรมแห่งประเทศไทย (กนอ.) และหน่วยงานที่เกี่ยวข้อง เข้าพบปะหารือสมาชิกสมาพันธ์เศรษฐกิจคันไซ (KANKEIREN) เพื่อกระชับความร่วมมือทางเศรษฐกิจกับภาคเอกชนญี่ปุ่น ในภูมิภาคคันไซ โดยระบุว่า กระทรวงอุตสาหกรรมเร่งปฏิรูปเศรษฐกิจอุตสาหกรรมเต็มที่ เป้าหมายสร้างห่วงโซ่อุปทานโลก ขับเคลื่อนไทยสู่ศูนย์กลางอุตสาหกรรมยุคใหม่ เน้นสร้างภาพลักษณ์อุตสาหกรรมไทยด้วยผลิตภัณฑ์คุณภาพสูง ส่งเสริมความปลอดภัย ยั่งยืน เพิ่มมูลค่าทางเศรษฐกิจ ทั้งนี้ ผู้ประกอบการญี่ปุ่น โดยเฉพาะสมาชิกสมาพันธ์เศรษฐกิจคันไซ (KANKEIREN)
ซึ่งมีความเข้าใจธุรกิจไทยดี และมีบทบาทสำคัญในการขับเคลื่อนการปฏิรูปนี้ โดยการเยือนญี่ปุ่นครั้งนี้ ไม่เพียงดึงดูดนักลงทุนใหม่ แต่ยังดูแลและส่งเสริมผู้ประกอบการเดิมด้วย ขณะที่ด้านยานยนต์ ไทย-ญี่ปุ่น มีนโยบายสอดคล้องกัน สนับสนุนพลังงานทางเลือกหลากหลาย (Multi-Pathway) ทั้ง EV, Plug-in Hybrid และรถยนต์สันดาปพัฒนาเทคโนโลยีลดมลพิษ ซึ่งจะเป็นผลดีต่อบริษัทญี่ปุ่น
ทั้งนี้ คณะฯ เยี่ยมชมและหารือกับบริษัทชั้นนำญี่ปุ่น อาทิ Sumitomo (ผู้ผลิตทองแดง/สายไฟยานยนต์), Daiichi Kigenso Kagaku Kogyo Co.,Ltd. (ผู้ผลิตวัสดุเร่งปฏิกิริยาไอเสียรถยนต์) Kubota (ผู้นำด้านอุตสาหกรรมเกษตร/ความมั่นคงทางอาหาร)  Daikin (ผู้นำระดับโลกด้านเครื่องปรับอากาศและระบบทำความเย็น) และ Mitsubishi (กลุ่มบริษัทข้ามชาติขนาดใหญ่ที่มีธุรกิจหลากหลายมาก ตั้งแต่ยานยนต์ เครื่องใช้ไฟฟ้า อุตสาหกรรมหนัก เคมีภัณฑ์) หารือยอดขายในประเทศที่ชะลอตัวหลังโควิด-19 โดยย้ำถึงความช่วยเหลือของรัฐบาลไทยที่ออกมาตรการกระตุ้นเศรษฐกิจ เช่น สินเชื่อภาคครัวเรือน, เจรจาสถาบันการเงินเรื่องสินเชื่อ และมาตรการภาษีสรรพสามิต
“ผม ยืนยันกับนักลงทุนญี่ปุ่นถึงนโยบาย “สะดวก สะอาด โปร่งใส” ในการบริหารราชการ” และพร้อมจะให้การสนับสนุนบริษัทฯ ของญี่ปุ่นที่มาลงทุนในไทย โดยจะหารือร่วมกับหน่วยงานที่เกี่ยวข้อง ส่วนสถานการณ์การแข่งขันด้านราคาในตลาดรถยนต์ EV ที่สูงขึ้นนั้น ผม ได้ให้ความมั่นใจว่าสถานการณ์จะดีขึ้นในไม่ช้า” นายเอกนัฏ กล่าว
รัฐมนตรีว่าการกระทรวงอุตสาหกรรม กล่าวด้วยว่า รัฐบาลกำลังปรับแผนพลังงานชาติซึ่งมีแผนพัฒนากำลังผลิตไฟฟ้า (Power Development Plan หรือ PDP) รวมทั้งแผนการพัฒนาพลังงานทางเลือกและพลังงานชีวมวล เป็นองค์ประกอบ ซึ่งเป็นพลังงานสะอาด ราคาไม่แพง รัฐบาลให้ความสำคัญกับอุตสาหกรรมเกษตร โดยเฉพาะอ้อยและน้ำตาล (ซึ่งไทยส่งออกเป็นอันดับ 2 ของโลก) จะได้รับการส่งเสริมต่อเนื่อง สอดรับแนวทางธุรกิจ บริษัท Kubota ด้านเกษตรและความมั่นคงทางอาหาร กระทรวงฯ ให้ความสำคัญกับการแก้ปัญหาการฝุ่น PM 2.5 อันเนื่องมาจากการเผาในภาคเกษตร ลดมลพิษอากาศกระทบสุขภาพประชาชน นักท่องเที่ยว และนักลงทุน ปีที่ผ่านมากระทรวงฯ สามารถลดการเผาอ้อยลงครึ่งหนึ่ง (จาก 30% เหลือ 15%) และยังเสนอ ครม. ช่วยเกษตรกรรายย่อย: เงินกู้ดอกเบี้ยต่ำ 2-4% (8 ปี) และชดเชยอุปกรณ์เก็บใบอ้อย 50% ซึ่งนำไปขายโรงไฟฟ้าผลิตจากใบอ้อย/ชานอ้อยได้ ส่งเสริม Biomass และ Biogass เป็นพลังงานทางเลือกใหม่
ขณะที่ บริษัท Daikin และ บริษัท Mitsubishi ได้หารือถึงการพัฒนาทักษะแรงงาน และกฎหมาย ซึ่งเป็นเรื่องสำคัญทั้งคู่ เพราะอุตสาหกรรมใหม่ไม่ได้ดูแค่เม็ดเงินการลงทุน แต่ให้ความสำคัญกับการพัฒนาศักยภาพแรงงานไทย และธุรกิจของคนไทยด้วย ซึ่งไทยได้พัฒนาบุคลากรและกฎหมายสำคัญที่เกี่ยวเนื่องกับอุตสาหกรรมใหม่ รัฐบาลได้จัดตั้งคณะกรรมการ (โดยนายกรัฐมนตรี เป็นประธาน) ส่งเสริมการพัฒนาและผลิตบุคลากรให้สัมพันธ์กับความต้องการของภาคอุตสาหกรรม
นอกจากนี้ กระทรวงฯ ยังได้มีการจัดทำ พ.ร.บ. การจัดการกากอุตสาหกรรม กฎหมายฉบับแรกของไทยที่เน้นธุรกิจจัดการสิ่งแวดล้อม บังคับใช้ปราบปรามธุรกิจผิดกฎหมาย เปิดทางธุรกิจ Recycle คุณภาพ/ถูกกฎหมายเติบโต กฎหมายนี้ (แรงบันดาลใจจากญี่ปุ่น) เป็นส่วนสำคัญขับเคลื่อน เศรษฐกิจหมุนเวียน (Circular Economy) การหารือกับ METI และสมาคมการค้าญี่ปุ่นในไทยเมื่อ พ.ย. 2567 เพื่อรับฟังความเห็นต่อ พ.ร.บ. จะนำไปสู่การสรุปผลเร็วๆ นี้
ด้านนายธนวัฒน์ ปัญญาสกุลวงศ์ กรรมการ กนอ. รักษาการในตำแหน่ง ผู้ว่าการ กนอ. กล่าวเสริมว่า กนอ. เป็นกลไกหลักเชื่อมโยง/อำนวยความสะดวกแก่นักลงทุน ได้นำเสนอศักยภาพพื้นที่นิคมฯ ที่พร้อมโครงสร้างพื้นฐาน, สาธารณูปโภค และสิ่งอำนวยความสะดวก โดยเฉพาะอย่างยิ่งการจัดตั้งสถาบันวิทยาการอุตสาหกรรม กนอ. เพื่อพัฒนาทักษะแรงงานในนิคมอุตสาหกรรม รองรับการลงทุนในอุตสาหกรรมเป้าหมาย รวมถึงให้ข้อมูลสิทธิประโยชน์จากการลงทุนในนิคมอุตสาหกรรมและมาตรการส่งเสริมการลงทุนต่าง ๆ เพื่อช่วยสนับสนุนการขยายธุรกิจบริษัทญี่ปุ่นในไทย พร้อมอำนวยความสะดวกทุกขั้นตอนการลงทุน
กองสื่อสารองค์กร
การนิคมอุตสาหกรรมแห่งประเทศไทย (กนอ.)                                   4 มิถุนายน 2568

ที่มา : https://www.thaigov.go.th/news/contents/details/97213