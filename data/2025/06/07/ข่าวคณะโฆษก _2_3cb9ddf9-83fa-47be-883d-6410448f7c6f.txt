รัฐบาลไทย-ข่าวทำเนียบรัฐบาล-มิติใหม่ กระทรวง อว. ใช้ AI รับรองมาตรฐานหลักสูตร เพื่อให้มีคุณภาพ ถูกต้อง แม่นยำ รวดเร็วขึ้น เปิดช่อง Fast Track


วันเสาร์ที่ 7 มิถุนายน 2568
07/06/2568
พิมพ์
มิติใหม่ กระทรวง อว. ใช้ AI รับรองมาตรฐานหลักสูตร เพื่อให้มีคุณภาพ ถูกต้อง แม่นยำ รวดเร็วขึ้น เปิดช่อง Fast Track
มิติใหม่ กระทรวง อว. ใช้ AI รับรองมาตรฐานหลักสูตร เพื่อให้มีคุณภาพ ถูกต้อง แม่นยำ รวดเร็วขึ้น เปิดช่อง Fast Track
วันนี้ ( 7 มิถุนายน 2568 ) เวลา 09.00 น.  นายคารม พลพรกลาง รองโฆษกประจำสำนักนายกรัฐมนตรี เปิดเผยว่า รัฐบาลโดยกระทรวงการอุดมศึกษา วิทยาศาสตร์ วิจัยและนวัตกรรม ได้ออกประกาศเรื่อง การรับรองมาตรฐานการอุดมศึกษาของหลักสูตรการศึกษาในสถาบันอุดมศึกษา พ.ศ. 2568 ซึ่งผ่านประชาพิจารณ์จากผู้เกี่ยวข้อง และผ่านความเห็นชอบจากคณะกรรมการมาตรฐานการอุดมศึกษา (กมอ.) ต้องการให้มีการปรับปรุงกระบวนการตรวจสอบและรับรองหลักสูตรการศึกษาให้มีประสิทธิภาพมากขึ้น ทันต่อความเปลี่ยนแปลง และสร้างความเชื่อมั่นต่อผู้เรียน สังคม และผู้เกี่ยวข้อง
นายคารม กล่าวว่า คณะกรรมการมาตรฐานการอุดมศึกษาพิจารณาความถูกต้องเพื่อรับรองผลใน 3 มิติ ได้แก่ 1.ความสอดคล้องตามเกณฑ์มาตรฐานหลักสูตร 8 ข้อ 2.ผลลัพธ์การเรียนรู้ตามมาตรฐานคุณวุฒิระดับอุดมศึกษา และ 3 การดำเนินการจัดการศึกษาที่เชื่อมโยงกับผลลัพธ์การเรียนรู้และระบบบริหารหลักสูตรอย่างมีคุณภาพ สำหรับหลักสูตรที่ผ่านการรับรองจะได้รับการรับรองนาน 5 ปี และหลักสูตรระดับปริญญาตรีที่มีระยะเวลาการศึกษาเกิน 5 ปี จะได้รับการขยายเวลารับรองเพิ่มอีก 1 ปี นอกจากนี้ ต้องมีระบบติดตามผลการดำเนินงานของหลักสูตร ภายในภาคเรียนที่ 1 หลังผู้เรียนรุ่นแรกจบการศึกษา โดยให้สถาบันอุดมศึกษารายงานข้อมูลผลการเรียนรู้ของนักศึกษาและการบริหารหลักสูตรผ่านระบบ CISA  โดยกำหนดช่องทาง “Fast Track” เป็น 2 กรณีคือ หลักสูตรที่ได้รับการรับรองจากหน่วยงานนานาชาติก่อนส่งเอกสาร ให้ยื่นตรวจเฉพาะความสอดคล้องตามเกณฑ์มาตรฐาน 8 ข้อ และหลักสูตรที่ได้รับการรับรองภายหลังจากที่ได้รับการรับรองโดย กมอ.แล้ว ให้ยื่นขอยกเว้นการติดตามผลการจัดการศึกษา
“รัฐบาลผลักดันการศึกษาไทยให้มีความทันสมัย ปรับหลักสูตรฉบับใหม่ ให้รวดเร็ว มีประสิทธิภาพ โดยใช้ระบบ AI ช่วยตรวจสอบ พร้อมเปิดช่องทาง Fast Track หรือช่องทางด่วนพิเศษสำหรับหลักสูตรที่ได้รับการรับรองมาตรฐานจากหน่วยงานต่างประเทศที่มีชื่อเสียง เพื่อลดความซ้ำซ้อน และลดภาระของสถาบันอุดมศึกษา เพื่อให้เกิดประโยชน์สูงสุดกับนักศึกษาในอนาคต” นายคารม ระบุ

ที่มา : https://www.thaigov.go.th/news/contents/details/97220