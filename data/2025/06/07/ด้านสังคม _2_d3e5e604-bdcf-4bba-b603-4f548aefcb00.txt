รัฐบาลไทย-ข่าวทำเนียบรัฐบาล-“สมศักดิ์” เปิดโครงการบริการทุกช่วงวัยฯ  เขตสุขภาพที่ 7 ที่กาฬสินธุ์ พร้อมมอบเครื่องมือ Health Station แก่ประธาน อสม. 18 อำเภอ ดูแลสุขภาพชาวกาฬสินธุ์


วันเสาร์ที่ 7 มิถุนายน 2568
“สมศักดิ์” เปิดโครงการบริการทุกช่วงวัยฯ  เขตสุขภาพที่ 7 ที่กาฬสินธุ์ พร้อมมอบเครื่องมือ Health Station แก่ประธาน อสม. 18 อำเภอ ดูแลสุขภาพชาวกาฬสินธุ์
รัฐมนตรีว่าการกระทรวงสาธารณสุข เปิดโครงการบริการทุกช่วงวัย ด้วยความห่วงใย จากกระทรวงสาธารณสุข ภาคตะวันออกเฉียงเหนือ เขตสุขภาพที่ 7 จังหวัดกาฬสินธุ์
พร้อมมอบเครื่องช่วยฟัง 10 เครื่องแก่ผู้มีปัญหาทางการได้ยิน แว่นตา 100 อัน และเครื่องมือ Health Station แก่ประธาน อสม. 18 อำเภอ เพื่อใช้ในการดูแลประชาชนทุกกลุ่มวัย โดยจังหวัดกาฬสินธุ์ มี อสม.เรียนรู้การนับคาร์บครบ 100% ถ่ายทอดความรู้นับคาร์บ ให้ประชาชนแล้ว 84.65% รวมทั่วประเทศคนไทยเรียนรู้นับคาร์บแล้ว 31.7 ล้านคน
วันนี้ (7 มิถุนายน 2568) นายสมศักดิ์ เทพสุทิน รัฐมนตรีว่าการกระทรวงสาธารณสุข เป็นประธานเปิดโครงการบริการทุกช่วงวัย ด้วยความห่วงใย จากกระทรวงสาธารณสุข ภาคตะวันออกเฉียงเหนือ เขตสุขภาพที่ 7 จังหวัดกาฬสินธุ์  โดยมี นายแพทย์โอภาส การย์กวินพงศ์ ปลัดกระทรวงสาธารณสุข นายสนั่น พงษ์อักษร ผู้ว่าราชการจังหวัดกาฬสินธุ์ นายแพทย์เอกชัย เพียรศรีวัชรา ผู้ตรวจราชการกระทรวงสาธารณสุข เขตสุขภาพที่ 7 นายแพทย์ภาคี ทรัพย์พิพัฒน์ สาธารณสุขนิเทศก์ เขตสุขภาพที่ 7 นายแพทย์ทวีรัชต์ ศรีกุลวงศ์ นายแพทย์สาธารณสุขจังหวัดกาฬสินธุ์ พญ.จารุพรรณ มโนสิทธิศักดิ์ ผู้อำนวยการโรงพยาบาลกาฬสินธุ์ พร้อมด้วยผู้บริหารระดับสูง บุคลากร เจ้าหน้าที่กระทรวงสาธารณสุข และ อสม. กว่า 1,500 คน เข้าร่วมงาน พร้อมมอบเครื่องช่วยฟัง 10 เครื่อง แก่ผู้มีปัญหาทางการได้ยิน แว่นตา 100 อัน และมอบเครื่องมือ Health Station แก่ประธาน อสม. 18 อำเภอ เพื่อใช้ในการดูแลประชาชน
นายสมศักดิ์ กล่าวว่า กระทรวงสาธารณสุขมุ่งขับเคลื่อนนโยบายด้านสาธารณสุขของรัฐบาล ภายใต้แนวคิด “บริการทุกช่วงวัย ด้วยความห่วงโย” ซึ่งสะท้อนถึงการดูแลสุขภาพของประชาชนอย่างครอบคลุมและต่อเนื่องตลอดช่วงชีวิต ตั้งแต่เด็กแรกเกิด วัยเรียน วัยทำงาน ผู้สูงอายุ และผู้ป่วยที่ต้องการการดูแลเป็นพิเศษ โดยเฉพาะโรคไม่ติดต่อเรื้อรัง หรือ NCDs ที่เป็นปัญหาสุขภาพสำคัญของประเทศ ได้มีการถ่ายทอดความรู้การกินแบบนับคาร์บไปสู่ประชาชนทั่วประเทศแล้ว 31.7 ล้านคน ซึ่งจะช่วยลดค่าใช้จ่ายที่อาจเกิดขึ้นจากการรักษาพยาบาลในอนาคตได้เป็นจำนวนมาก
ด้านนายแพทย์โอภาส กล่าวว่า ในส่วนจังหวัดกาฬสินธุ์ อสม. ได้เรียนรู้การนับคาร์บครบทุกคน และถ่ายทอดการนับคาร์บให้กับคนในชุมชนแล้ว 84.65% มีการจัดตั้ง Health Station ในหมู่บ้าน/ชุมชนที่มีความพร้อม จำนวน 808 แห่ง ซึ่งเป็นจุดสำคัญที่ทำให้ประชาชนเข้าถึงบริการสุขภาพเบื้องต้นได้สะดวกรวดเร็ว เป็นการยกระดับคุณภาพการบริการสาธารณสุขในภาคตะวันออกเฉียงเหนือ ช่วยให้เข้าถึงข้อมูลและระบบบริการสุขภาพและขยายการเรียนรู้นับคาร์บเพื่อปรับพฤติกรรมสุขภาพที่จะนำไปสู่การพัฒนาสุขภาพของประชาชนได้อย่างยั่งยืน
******************* 7 มิถุนายน 2568

ที่มา : https://www.thaigov.go.th/news/contents/details/97228