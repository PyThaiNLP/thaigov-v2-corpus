รัฐบาลไทย-ข่าวทำเนียบรัฐบาล-นายกฯ ขอบคุณประธานอาเซียน แนวทางตรงกันกับประเทศไทย หลังขอบคุณที่ 2 ประเทศใช้สันติวิธีในการเจรจา


วันศุกร์ที่ 6 มิถุนายน 2568
นายกฯ ขอบคุณประธานอาเซียน แนวทางตรงกันกับประเทศไทย หลังขอบคุณที่ 2 ประเทศใช้สันติวิธีในการเจรจา
หลังต่อสาย คุยนายกฯ แพทองธาร มั่นใจ จุดยืนไทยยึดมั่นสันติวิธี เป็นสากลโลกเน้นแก้ปัญหาชายแดนโดยใช้การทูต-การเจรจาเป็นหลัก
วันนี้ (วันศุกร์ที่ 6 มิถุนายน 2568 เวลา 21.30) นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า ดาโตะ เซอรี อันวาร์ อิบราฮิม นายกรัฐมนตรีมาเลเซีย ในฐานะประธานอาเซียน ได้โทรศัพท์หารือกับนางสาวแพทองธาร ชินวัตร นายกรัฐมนตรี และสมเด็จ ฮุน มาแนด นายกรัฐมนตรีกัมพูชา เกี่ยวกับสถานการณ์ชายแดนไทย-กัมพูชา โดยประธานอาเซียนได้ให้ความสำคัญอย่างยิ่งต่อความสัมพันธ์อันแน่นแฟ้นระหว่างไทยและกัมพูชา พร้อมขอให้ประเทศไทยและกัมพูชาใช้ความอดกลั้นและใช้มาตรการเพื่อลดความตึงเครียด และร่วมกันแก้ไขปัญหาอย่างสันติวิธีในทุกมิติ
ระหว่างการพูดคุย นายกรัฐมนตรี ยังได้กล่าวขอบคุณนายกรัฐมนตรีอันวาร์ อิบราฮิม ของมาเลเซีย ที่ได้โทรศัพท์มาสอบถามถึงสถานการณ์ชายแดนไทย - กัมพูชา และพร้อมให้ความช่วยเหลือในการเจรจาระหว่างกัน  พร้อมย้ำถึงความมุ่งมั่นของประเทศไทยในการแก้ไขปัญหาอย่างสันติ ผ่านกลไกทวิภาคีที่มีอยู่ และการปกป้องอธิปไตยของไทยตามหลักสากลระหว่างประเทศด้วย
นายจิรายุกล่าวต่อไปว่า สำหรับผลการประชุมสภาความมั่นคงแห่งชาติ ครั้งที่ 4/2568 นั้นที่ประชุมได้ เตรียมพร้อมในมาตรการต่างๆเพื่อปกป้องผลประโยชน์ของชาติ
โดยหลังการประชุม นายกรัฐมนตรี ได้กล่าวยืนยัน ว่ารัฐบาลและกองทัพ เน้นย้ำความมั่นคงแห่งอธิปไตยไทย โดยผนึกกำลังทำงานร่วมกันอย่างเป็นเอกภาพ กับกองทัพและทุกส่วนที่เกี่ยวข้อง พร้อมทั้งวางมาตรการรับมือกับทุกสถานการณ์ชายแดนไทย–กัมพูชา  และยังคงยึดมั่นด้วยแนวทางสันติวิธีและกลไกการเจรจา
ขณะเดียวกัน นายมาริษ เสงี่ยมพงษ์ รัฐมนตรีว่าการกระทรวงการต่างประเทศ ยืนยันแนวทางของรัฐบาลไทยที่จะใช้กลไกทวิภาคีที่มีอยู่ ได้แก่ คณะกรรมาธิการเขตแดนร่วม (Joint Border Commission: JBC), คณะกรรมการชายแดนทั่วไปไทย–กัมพูชา (General Border Committee: GBC) และคณะกรรมการชายแดนส่วนภูมิภาค (Regional Border Committee: RBC) ซึ่งเป็นกลไกที่ทั้งสองฝ่ายตกลงร่วมกันไว้  โดยในวันที่ 14 มิถุนายนที่จะถึงนี้ ไทยและกัมพูชาจะร่วมกันหารือผ่านการประชุม JBC เพื่อให้มีการเจรจาอย่างสร้างสรรค์ระหว่างกัน
“การพูดคุยทางโทรศัพท์กับนายกรัฐมนตรีมาเลเซีย ในฐานะประธานอาเซียนครั้งนี้ ยีนยันว่า แนวทางของไทยในการยึดมั่นสันติวิธีด้วยการเจรจา เป็นแนวทางที่ถูกต้อง ประธานอาเซียนเห็นสอดคล้องที่จะใช้การเจรจา ในการแก้ไขข้อขัดแย้งต่างๆ ซึ่งเป็นสากลวิธีที่ยอมรับทั่วโลก ทั้งนี้รัฐบาลและกองทัพ ได้เตรียมมาตรการไว้อย่างรอบด้านและเป็นไปตามลำดับ เพื่อปกป้องอธิปไตย ดินแดน และผลประโยชน์ของชาติ  “นายจิรายุ กล่าว

ที่มา : https://www.thaigov.go.th/news/contents/details/97212