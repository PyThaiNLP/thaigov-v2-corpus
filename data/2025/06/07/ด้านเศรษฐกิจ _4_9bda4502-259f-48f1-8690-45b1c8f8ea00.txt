รัฐบาลไทย-ข่าวทำเนียบรัฐบาล-"เอกนัฏ" ส่ง "ทีมสุดซอย" ชาร์จ "บ.ศูนย์เหรียญ" ก่อนขยะพิษลอตใหญ่จากสหรัฐฯ  มาถึง ฮึ่ม! หัวหมออ้างชื่อวิ่งเต้นหนีผิด สั่งลากคอมาเอาเรื่องถึงที่สุด


วันศุกร์ที่ 6 มิถุนายน 2568
06/06/2568
พิมพ์
"เอกนัฏ" ส่ง "ทีมสุดซอย" ชาร์จ "บ.ศูนย์เหรียญ" ก่อนขยะพิษลอตใหญ่จากสหรัฐฯ  มาถึง ฮึ่ม! หัวหมออ้างชื่อวิ่งเต้นหนีผิด สั่งลากคอมาเอาเรื่องถึงที่สุด
"เอกนัฏ" ส่ง "ทีมสุดซอย" ชาร์จ "บ.ศูนย์เหรียญ" ก่อนขยะพิษลอตใหญ่จากสหรัฐฯ
มาถึง ฮึ่ม! หัวหมออ้างชื่อวิ่งเต้นหนีผิด สั่งลากคอมาเอาเรื่องถึงที่สุด
"เอกนัฏ" ส่ง "ทีมสุดซอย" บุก "บ.ศูนย์เหรียญ" หลังสืบพบมีชื่อขอนำเข้าขยะพิษ ที่ บูรณะนิเวศแจ้งเตือนว่ากำลังขนล็อตใหญ่ 222 ตู้จากสหรัฐฯ พบขออนุญาตตั้ง "ฟรีโซน" สร้างโกดังปล่อยเครือข่ายอุตฯ ศูนย์เหรียญเช่า ไล่เช็คกระทำผิดทุกโรงงานหลายข้อหา ส่วนใหญ่เคยโดนยึดอายัดของกลางไว้แต่หาย แจ้งคดีอาญาทันที ปูดบางบริษัทวิ่งเต้นอ้าง "รมต.อุตฯ-ทีมสุดซอย" แต่ไม่ได้ผล สั่งลากคอคนแอบอ้างมาเอาเรื่องถึงที่สุด
จากกรณี เครือข่ายปฏิบัติการบาเซล (Basel Action Network : BAN) แจ้งเตือนรัฐบาลไทยว่า จะมีเรือบรรทุกสินค้าจากประเทศสหรัฐอเมริกา จำนวน 35 ลำ จะเข้าเทียบท่าที่ท่าเรือแหลมฉบัง จ.ชลบุรี ตั้งแต่วันที่ 30 พฤษภาคม – 21 มิถุนายน 2568 ซึ่งภายในอาจนำเข้าขยะอันตรายและผิดกฎหมายมายังประเทศไทย จำนวน 222
ตู้คอนเทนเนอร์ แบ่งเป็นตู้ขนส่งขยะอิเล็กทรอนิกส์ จำนวน 219 ตู้ และขยะพลาสติก จำนวน 3 ตู้ นั้น
นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เปิดเผยว่า หลังมีการแจ้งเตือนจาก BAN
ได้มอบหมายให้ นางสาวฐิติภัสร์ โชติเดชาชัยนันต์ หัวหน้าคณะทำงานรัฐมนตรีว่าการกระทรวงอุตสาหกรรม
และหัวหน้าชุดตรวจการณ์สุดซอย หรือ "ทีมสุดซอย" กระทรวงอุตสาหกรรม ประสานหน่วยงานที่เกี่ยวข้องเพื่อตรวจสอบข้อเท็จจริง เบื้องต้นพบว่า บริษัท พี.ซี. วู๊ด จำกัด ที่ อ.แปลงยาว จ.ฉะเชิงเทรา เป็นหนึ่งในบริษัทที่ขอนำเข้าขยะอิเล็กทรอนิกส์ที่กำลังลำเลียงจากประเทศสหรัฐอเมริกามายังประเทศไทยที่ BAN แจ้งเตือน จึงได้สั่งการให้ ทีมสุดซอย ลงพื้นที่เพื่อตรวจสอบ บริษัท พี.ซี. วู๊ด จำกัด ทันที โดยพบว่า ขออนุญาตเป็นพื้นที่เขตปลอดอากร (ฟรีโซน)
แล้วสร้างโกดังให้บริษัทอื่นเข้ามาเช่าพื้นที่ประกอบกิจการเกี่ยวกับการร่อนแยกเศษโลหะ รีไซเคิลเศษโลหะและเศษอะลูมิเนียมเพื่อนำไปใช้ใหม่ รวมถึงถอดแยกชิ้นส่วนอุปกรณ์ไฟฟ้าและอิเล็กทรอนิกส์ และบดย่อยชิ้นส่วนอุปกรณ์ไฟฟ้าและอิเล็กทรอนิกส์ที่ไม่เป็นของเสียอันตราย เป็นต้น
นายเอกนัฏ กล่าวต่อว่า ได้รับรายงานว่า ทุกบริษัทในพื้นที่กระทำความผิดในหลายข้อหา ตั้งแต่การประกอบกิจการโดยไม่ได้รับอนุญาต ติดตั้งเครื่องจักรไม่ตรงตามที่แจ้งขออนุญาต เคลื่อนย้ายซ่อนเร้นของกลางที่ถูกยึดอายัดไว้ ไม่ปฏิบัติตามกฎกระทรวง เรื่องการควบคุมการปนเปื้อน และระบบขจัดมลพิษทางอากาศฯ เป็นต้น ซึ่งเจ้าหน้าที่ได้ใช้อำนาจตามกฎหมายดำเนินการตามฐานความผิด โดยสั่ง บริษัท พี.ซี. วู๊ด จำกัด ให้หยุดประกอบกิจการทั้งหมด
ซึ่งทางกรมศุลกากรก็จะเสนอให้ผู้บริหารพิจารณาระงับสิทธิประโยชน์ทางภาษีกับ บริษัท พี.ซี. วู๊ด จำกัด รวมทั้งแจ้งความดำเนินคดีตามประมวลกฎหมายอาญาด้วย
"จะเห็นได้ว่า บริษัทเหล่านี้ล้วนแล้วแต่มีพฤติกรรมตั้งเครือข่ายนิคมฯศูนย์เหรียญ มีการกระทำความผิดซ้ำซากโดยไม่เกรงกลัวกฎหมาย ทั้งยังมีบางบริษัทพยายามวิ่งเต้น โดยแอบอ้างถึงผม ในฐานะ รมว.อุตสาหกรรม
และทีมสุดซอย ซึ่งก็ไม่เป็นผล โดยกระทรวงฯ จะติดตามผู้ที่พยายามวิ่งเต้นมาดำเนินคดีโดยเด็ดขาดต่อไป" นายเอกนัฏ ระบุ
นางสาวฐิติภัสร์ กล่าวเสริมว่า ปฏิบัติการครั้งนี้เป็นการบูรณาการร่วมกับกรมศุลกากร และกองบังคับการปราบปรามการกระทำความผิดเกี่ยวกับทรัพยากรธรรมชาติและสิ่งแวดล้อม (บก.ปทส.) โดยการอำนวยการของ พล.ต.ต.วัชรินทร์ พูสิทธิ์ ผู้บังคับการ ปทส. และทีมสุดซอย โดยกรมโรงงานอุตสาหกรรม และสำนักงานอุตสาหกรรมจังหวัดฉะเชิงเทรา พบการกระทำผิดหลายกรณี โดยในส่วนของ บริษัท พี.ซี. วู๊ด จำกัด ถูกสั่งหยุดประกอบกิจการทั้งหมด และเสนอพิจารณาระงับสิทธิประโยชน์ทางภาษี ขณะที่ 4 บริษัทผู้เช่าพื้นที่ ได้แก่ บริษัท ซินฮุยเฉิง รีซอร์ส จำกัด บริษัท วินเวลล์ เอ็นเตอร์ไพรส์ จำกัด บริษัท รอยซ์ เมทเทิล อินดัสทรี จำกัด และ บริษัท พี.ซี. วู๊ดโพรดักส์ จำกัด พบความผิดในหลายกรณี ทั้งประกอบกิจการโรงงานก่อนถึงกำหนดวันได้รับอนุญาต ติดตั้งเครื่องจักรไม่ตรงตามที่แจ้ง เศษวัตถุดิบไม่อยู่ในพื้นที่จัดเก็บตามที่ได้ขออนุญาต และการเคลื่อนย้าย ซ่อนเร้น หรือทำให้ของกลางที่ยึดอายัดไว้ก่อนหน้านี้สูญหาย จึงดำเนินคดีความผิดตามประมวลกฎหมายอาญา มาตรา 141-142 ส่วนกรมศุลกากรจะเสนอผู้บริหารพิจารณาระงับใบอนุญาตในพื้นที่ฟรีโซนของบางบริษัท เนื่องจากกระทำผิดซ้ำซาก
"เจ้าหน้าที่ยังพบว่า ทุกโรงงานไม่ได้ปฏิบัติตามกฎกระทรวงและมาตรการเกี่ยวกับการควบคุมมลพิษ ทั้งการปนเปื้อนบนดิน และน้ำใต้ดิน ไม่มีการติดตั้งมาตรวัดปริมาณการใช้ไฟฟ้าสำหรับระบบควบคุมมลพิษทางอากาศโดยเฉพาะไว้ในที่ที่ง่ายต่อการตรวจสอบ และรางระบายน้ำฝนรอบบริเวณโรงงาน บางส่วนอยู่ในสภาพที่ไม่พร้อมใช้งาน ถือเป็นความไม่รับผิดชอบต่อสังคมและสิ่งแวดล้อมของขบวนการอุตสาหกรรมศูนย์เหรียญ ที่ต้องเร่งกำจัดให้สิ้นซากโดยเร็ว" นอกจากนี้ยังได้ไปตรวจสอบ บริษัท ซี ที สตีล จำกัด ตำบลเขาหินช้อน อำเภอพนมสารคาม จังหวัดฉะเชิงเทรา ประกอบกิจการรีไซเคิลเศษโลหะและเศษอะลูมิเนียม ตรวจพบไม่ปฏิบัติตามกฎกระทรวง และประกาศกระทรวง เรื่อง ควบคุมการปนเปื้อนในดิน น้ำใต้ดิน จึงดำเนินคดีตามกฎหมาย ขณะเดียวกันก็ได้ออกคำสั่งให้ปรับปรุงแก้ไขหลายจุดที่ไม่เป็นไปตามมาตรฐาน และไม่ได้ปฏิบัติตามกำหนดด้วย” นางสาวฐิติภัสร์ กล่าวทิ้งท้าย
------------------------------------

ที่มา : https://www.thaigov.go.th/news/contents/details/97215