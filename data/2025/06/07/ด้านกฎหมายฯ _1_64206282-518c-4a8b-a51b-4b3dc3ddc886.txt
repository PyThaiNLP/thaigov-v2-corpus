รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ลงพื้นที่จังหวัดเชียงใหม่ นำกรมคุมประพฤติ กระทรวงยุติธรรม KICK OFF ประชันฝีมือการทำอาหาร “Street Food สร้างอาชีพ ซีซั่น 4”


วันเสาร์ที่ 7 มิถุนายน 2568
07/06/2568
พิมพ์
รัฐมนตรีว่าการกระทรวงยุติธรรม ลงพื้นที่จังหวัดเชียงใหม่ นำกรมคุมประพฤติ กระทรวงยุติธรรม KICK OFF ประชันฝีมือการทำอาหาร “Street Food สร้างอาชีพ ซีซั่น 4”
รัฐมนตรีว่าการกระทรวงยุติธรรม ลงพื้นที่จังหวัดเชียงใหม่ นำกรมคุมประพฤติ กระทรวงยุติธรรม KICK OFF ประชันฝีมือการทำอาหาร “Street Food สร้างอาชีพ ซีซั่น 4” มุ่งพัฒนาศักยภาพ สร้างโอกาส-สร้างรายได้ ขับเคลื่อนเศรษฐกิจด้วยทักษะ
ในวันศุกร์ที่ 6 มิถุนายน 2568 พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานพิธีเปิดกิจกรรม โครงการประกวดทำอาหาร “Street Food สร้างอาชีพ Season 4” ประจำปีงบประมาณ พ.ศ. 2568 พร้อมเยี่ยมชมการนำเสนออาหารพร้อมทานประเภทอาหารคาวและอาหารหวานจากสำนักงานคุมประพฤติเขต 5 และ Street Food สร้างอาชีพ ของผู้ถูกคุมความประพฤติ และอาสาสมัครคุมประพฤติที่ร่วมโครงการฯ และประกอบอาชีพสร้างรายได้ให้ตนเองและเลี้ยงดูครอบครัวจนสามารถส่งต่อความสำเร็จให้กับคนอื่นต่อไปได้ โดยมี หัวหน้า​ส่วนราชการ​ในสังกัด​กระทรวง​ยุติธรรม​พื้นที่​จังหวัด​เชียงใหม่​ พร้อมด้วย​อาสาสมัคร และเครือข่ายของกระทรวง​ยุติธรรม​ในพื้นที่จังหวัดเชียงใหม่ และประชาชนในพื้นที่ ร่วมให้การต้อนรับ ณ สวนเฉลิมพระเกียรติ 82 พรรษา องค์การบริหารส่วนจังหวัดเชียงใหม่ ตำบลช้างเผือก อำเภอเมืองเชียงใหม่ จังหวัดเชียงใหม่
โอกาส​นี้​ พันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าวว่า การจัดงานโครงการประกวดทำอาหาร “Street Food สร้างอาชีพ Season 4” มีวัตถุประสงค์เพื่อต้องการให้ผู้ที่เข้าร่วมโครงการฯ มีความรู้ความสามารถในการทำอาหารพร้อมทานตามมาตรฐานฝีมือแรงงาน เพื่อใช้ในการประกอบอาชีพอิสระ รวมถึงการพัฒนาต่อยอดทักษะให้สามารถมีรายได้โดยอาจเป็นรายได้หลักหรือรายได้เสริมเมื่อสิ้นสุดการฝึกอบรม กระทรวงยุติธรรม โดย กรมคุมประพฤติ ตระหนักและเห็นความสำคัญในนโยบายการมีส่วนร่วมและบูรณาการสร้างงานสร้างอาชีพเพื่อแก้ไขฟื้นฟูผู้ที่อยู่ในความดูแล โดยเน้นการสร้างงานสร้างอาชีพทางด้านการทำอาหารขึ้น ภายใต้การจัดโครงการ Street Food สร้างงานสร้างอาชีพ เพื่อการพัฒนาทักษะฝีมือตามมาตรฐานฝีมือแรงงาน และนำความรู้ที่ได้รับไปปรับใช้ต่อยอดในการสมัครงานหรือประกอบอาชีพได้ โดยในการจัดโครงการดังกล่าวจะมีกิจกรรมต่าง ๆ อาทิ การอบรมและสร้างองค์ความรู้ เทคนิค รูปแบบ การทำอาหารพร้อมทาน การฝึกภาคปฏิบัติด้านการทำอาหารและการตกแต่งอาหารพร้อมทาน เป็นต้น
โดยโครงการประกวดการทำอาหาร Street Food สร้างอาชีพ ซีซั่น 4 ในครั้งนี้แสดงให้เห็นถึงความตั้งใจของกระทรวงยุติธรรม โดย กรมคุมประพฤติ ในการแก้ไขฟื้นฟูช่วยเหลือผู้ที่อยู่ในความดูแลให้มีโอกาสทางอาชีพด้วยสตรีทฟู้ด สร้างอาชีพที่จะสร้างรายได้เลี้ยงดูตนเองและครอบครัวได้ นำมาซึ่งการสร้างความภาคภูมิใจให้แก่ผู้ที่อยู่ในความดูแล ตามความตั้งใจของกระทรวงยุติธรรม โดยกรมคุมประพฤติ กระทรวงยุติธรรม ภายใต้การนำของ พันตำรวจเอก ทวี สอดส่อง รัฐมนตรีว่าการกระทรวงยุติธรรม ที่ต้องการเปิดพื้นที่ให้ผู้ที่อยู่ในความดูแลได้แสดงศักยภาพที่มีอยู่ให้สังคมรับรู้นำมาสู่การยอมรับของสังคม รวมทั้งสามารถกลับมาเป็นกำลังสำคัญ ในการขับเคลื่อนเศรษฐกิจของประเทศได้ต่อไป
โดยการดำเนินโครงการ Street Food สร้างอาชีพ ซีซั่น 4 ของกระทรวงยุติธรรม ได้เปิดโอกาสให้ผู้ที่อยู่ในความดูแลของกรมคุมประพฤติ กระทรวงยุติธรรม ได้แสดงทักษะฝีมือในด้านการทำอาหารทั้งประเภทอาหารคาว และอาหารหวาน โดยได้รับความร่วมมือเป็นอย่างดียิ่ง จากทุกภาคส่วนทั้งภาครัฐและเอกชนในส่วนกลางและภูมิภาค อาทิ สมาคมเดอะเชฟประเทศไทย นำโดย นายทองเลี่ยม พุกทอง นายกสมาคมเดอะเชฟประเทศไทย, วิทยาลัยสารพัดช่างฯ และหน่วยงานภาคีเครือข่ายในพื้นที่ทุกจังหวัด ที่ได้ให้การสนับสนุนความรู้ด้านทักษะการทำอาหาร และที่สำคัญ กรมคุมประพฤติ ยังได้รับการสนับสนุนและมีส่วนร่วมในการจัดโครงการอย่างแข็งขันจาก “อาสาสมัครคุมประพฤติ” ทุกจังหวัดที่ได้เสียสละทั้งกำลังแรงกายและแรงใจ ทำให้การจัดโครงการในระดับต่างๆ ประสบผลสำเร็จ และได้รับกระแสการตอบรับเป็นอย่างดี และจากความสำเร็จที่เกิดขึ้นอย่างต่อเนื่อง จึงทำให้โครงการประกวดการทำอาหาร Street Food สร้างอาชีพ กรมคุมประพฤติ กระทรวงยุติธรรม ก้าวมาสู่ ซีซั่น 4 จัดประกวดการทำอาหารทั้งอาหารคาว และอาหารหวาน ในระดับสำนักงานคุมประพฤติ ระดับเขต ก่อนนำไปสู่การประกวดระดับประเทศที่จะถึงนี้

ที่มา : https://www.thaigov.go.th/news/contents/details/97227