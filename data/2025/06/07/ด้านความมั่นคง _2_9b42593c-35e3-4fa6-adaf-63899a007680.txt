รัฐบาลไทย-ข่าวทำเนียบรัฐบาล-“สมชาย” เผยวันแรก Job Expo Thailand 2025 คึกคัก! กระแสตอบรับแรง งานสายบริการ-การบินแห่สมัครไม่ขาดสาย


วันเสาร์ที่ 7 มิถุนายน 2568
07/06/2568
พิมพ์
“สมชาย” เผยวันแรก Job Expo Thailand 2025 คึกคัก! กระแสตอบรับแรง งานสายบริการ-การบินแห่สมัครไม่ขาดสาย
วันที่ 7 มิถุนายน 2568 – นายสมชาย มรกตศรีวรรณ อธิบดีกรมการจัดหางาน เปิดเผยถึงบรรยากาศงาน “Job Expo Thailand 2025” วันแรก ณ ศูนย์การประชุมแห่งชาติสิริกิติ์
ว่าได้รับความสนใจจากประชาชนเป็นจำนวนมาก โดยเฉพาะกลุ่มนักเรียน นักศึกษา และแรงงานรุ่นใหม่ที่เข้าร่วมสมัครงานกับบริษัทชั้นนำกว่า 172 แห่ง ทั้งในประเทศและต่างประเทศ
หนึ่งในไฮไลต์ที่ได้รับความสนใจเป็นพิเศษ คือ การรับสมัครลูกเรือและนักบินของสายการบิน VietJet Thailand ที่มีประชาชนต่อแถวยื่นใบสมัครอย่างเนืองแน่นตลอดทั้งวัน โดยเฉพาะตำแหน่ง Cabin Crew ที่เปิดรับสมัครเฉพาะวันที่ 6 มิถุนายนเท่านั้น สะท้อนถึงความนิยมในอาชีพสายบริการบนเครื่องบิน และการเตรียมความพร้อมของแรงงานไทยในการเข้าสู่ตลาดงานที่มีศักยภาพ
“ปีนี้เราเห็นภาพแรงงานหลากหลายกลุ่มเข้าร่วมงานอย่างคึกคัก ทั้งกลุ่มจบใหม่ ผู้เปลี่ยนสายอาชีพ และกลุ่มที่ต้องการกลับเข้าสู่ระบบการจ้างงาน ซึ่งสะท้อนให้เห็นว่างาน Job Expo ไม่ใช่แค่งานหางาน แต่เป็นเวทีของโอกาส ที่ทุกคนสามารถเข้าถึงงานที่ตรงกับศักยภาพและความฝันของตัวเองได้จริง” นายสมชาย กล่าว
พร้อมกันนี้ อธิบดีกรมการจัดหางานได้เชิญชวนประชาชนที่ยังไม่ได้มาเยี่ยมชมงาน ให้รีบมาร่วมกิจกรรมตลอดสองวันสุดท้าย คือวันที่ 7–8 มิถุนายน 2568 เวลา 10.00–19.00 น. ที่ฮอลล์ 5–6 ศูนย์การประชุมแห่งชาติสิริกิติ์ โดยภายในงานยังมีกิจกรรมหลากหลาย อาทิ การสัมภาษณ์งาน การแนะแนวอาชีพ การฝึกอาชีพฟรี และบูธรับสมัครแรงงานต่างประเทศ ซึ่งล้วนเป็นประโยชน์ต่อผู้ที่ต้องการเริ่มต้นใหม่ในตลาดแรงงานที่กำลังเปลี่ยนแปลง โดยสามารถลงทะเบียนล่วงหน้าเพื่อความสะดวกในการค้นหางาน จับคู่งานที่สนใจ ที่เว็บไซต์ jobit.doe.go.th/jobexpothailand2025
“ขอให้ประชาชนใช้โอกาสนี้ในการค้นหางานที่ใช่ และใช้ศักยภาพที่มีพัฒนาตนเองให้พร้อมสำหรับอนาคต” นายสมชาย กล่าวทิ้งท้าย

ที่มา : https://www.thaigov.go.th/news/contents/details/97219