รัฐบาลไทย-ข่าวทำเนียบรัฐบาล-สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ในโอกาสเสด็จพระราชดำเนินไปทรงเปิดงาน วันข้าวและชาวนาแห่งชาติ ประจำปี 2568 


วันศุกร์ที่ 6 มิถุนายน 2568
สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ในโอกาสเสด็จพระราชดำเนินไปทรงเปิดงาน วันข้าวและชาวนาแห่งชาติ ประจำปี 2568
สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ในโอกาสเสด็จพระราชดำเนินไปทรงเปิดงาน วันข้าวและชาวนาแห่งชาติ ประจำปี 2568
สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินไปทรงเป็นองค์ประธานในพิธีเปิดงาน “วันข้าวและชาวนาแห่งชาติ ประจำปี 2568”  ภายใต้แนวคิด “เทคโนโลยีเกษตรกรรมก้าวหน้า ส่งเสริมการทำนายุคใหม่ สืบสานศิลปาชีพร่วมสมัย ชาวนาไทยยั่งยืน” พร้อมพระราชทาน เกียรติบัตรแก่คณะกรรมการกลาง ศูนย์ข้าวชุมชนระดับประเทศ เกษตรกรและสถาบันเกษตรกรดีเด่นแห่งชาติ ประจำปี 2568 จำนวน 4 ราย ผู้สนับสนุนการจัดงานฯ จำนวน 29 ราย และทรงมีพระราชดำรัสเปิดงานวันข้าวและชาวนาแห่งชาติ ประจำปี 2568 จากนั้นเสด็จฯ พระราชดำเนินทอดพระเนตรนิทรรศการงานด้านข้าวทั้งจากหน่วยงานภายในและภายนอกกระทรวงเกษตรและสหกรณ์ ทอดพระเนตรการแสดงโปงลาง ชุดกรมการข้าว เทิดไท้ กรมสมเด็จพระเทพฯ มิ่งขวัญแก้ว ชาวนาไทย และกำเนิดพระแม่โพสพ โดยเยาวชนอนุรักษ์วัฒนธรรมพื้นบ้าน อรรคฮาตสี ตลอดจนฉายพระฉายาลักษณ์ร่วมกับผู้บริหารกระทรวงเกษตรและสหกรณ์ และเกษตรกร
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ กล่าวว่า กระทรวงเกษตรและสหกรณ์ ในฐานะหน่วยงานที่รับผิดชอบงานด้านข้าวและชาวนา จัดงานวันข้าวและชาวนาแห่งชาติ ประจำปีพุทธศักราช 2568 ระหว่างวันที่ 5 – 7 มิถุนายน พุทธศักราช 2568 ณ ศูนย์ส่งเสริมและพัฒนาอาชีพเสริมนอกภาคการเกษตร ตำบลช้างใหญ่ อำเภอบางไทร จังหวัดพระนครศรีอยุธยา เพื่อให้ประชาชนรำลึกถึงความสำคัญของข้าว ในฐานะพืชที่หล่อเลี้ยงชีวิตคนไทยมาอย่างยาวนาน รวมทั้งเชิดชูเกียรติชาวนาไทย และถ่ายทอดองค์ความรู้ด้านเทคโนโลยีการผลิตด้านการเกษตรที่ใช้ในการเพิ่มประสิทธิภาพการผลิตข้าว การยกระดับคุณภาพผลผลิตให้สนองความต้องการของตลาด การผลิตข้าวที่เป็นมิตรต่อสิ่งแวดล้อม เพื่อให้เกษตรกรที่เข้าร่วมงานได้รับทราบและนำไปประยุกต์ใช้ การจัดงานดังกล่าวเป็นแบบบูรณาการทุกภาคส่วน ภายใต้แนวคิด “เทคโนโลยีเกษตรกรรมก้าวหน้า ส่งเสริมการทำนายุคใหม่ สืบสานศิลปาชีพร่วมสมัย ชาวนาไทยยั่งยืน”  โดยภายในงานได้จัดให้มีนิทรรศการเทิดพระเกียรติพระบาทสมเด็จพระเจ้าอยู่หัวและพระบรมวงศานุวงศ์ ที่ทรงมีพระมหากรุณาธิคุณต่อกิจการด้านข้าวและชาวนาไทย นิทรรศการวิชาการด้านข้าว การเชิดชูเกียรติชาวนา การแสดงวัฒนธรรมประเพณีด้านข้าว  และกิจกรรมอื่น ๆ ที่เป็นประโยชน์ต่อชาวนา และผู้สนใจทั่วไป
ด้าน นายณัฏฐกิตติ์ ของทิพย์ อธิบดีกรมการข้าว กล่าวว่า การจัดงานครั้งนี้จัดขึ้นเพื่อเทิดพระเกียรติและรำลึกถึงพระมหากรุณาธิคุณของพระบาทสมเด็จพระเจ้าอยู่หัว รัชกาลที่ 10 พระบรมราชินีนาถ และพระมหากษัตริย์ไทยทุกพระองค์ที่ทรงมีต่อกิจการข้าวและชาวนาไทย ตลอดจนเพื่อส่งเสริมการพัฒนาและยกระดับอาชีพชาวนาให้สอดคล้องกับเทคโนโลยีและนวัตกรรมสมัยใหม่ พร้อมสร้างความมั่นคงทางอาหารและยกระดับคุณภาพชีวิตเกษตรกรไทย กรมการข้าว นำเสนอองค์ความรู้และนวัตกรรมด้านการผลิตข้าวครบวงจร
ทั้งนี้ ภายในงาน กรมการข้าวได้นำนวัตกรรมและองค์ความรู้ด้านการผลิตข้าวมานำเสนออย่างครบวงจร ตั้งแต่การพัฒนาพันธุ์ข้าวที่มีคุณภาพสูง ตอบโจทย์ตลาดทั้งในและต่างประเทศ รวมถึงเทคโนโลยีการปลูกข้าวที่เป็นมิตรต่อสิ่งแวดล้อม เช่น การใช้ระบบเกษตรอินทรีย์ การจัดการน้ำอย่างมีประสิทธิภาพ และการลดต้นทุนการผลิตด้วยเทคนิคสมัยใหม่ นอกจากนี้ยังมีนิทรรศการเกี่ยวกับการบริหารจัดการข้าวเปลือก การจัดเก็บและการตลาด รวมถึงการส่งเสริมเกษตรกรให้มีความรู้ความสามารถในการบริหารจัดการแปลงนาตามหลักเศรษฐกิจพอเพียง และการฟื้นฟูพื้นที่เพาะปลูกที่ได้รับผลกระทบจากภัยธรรมชาติ
ในส่วนของหน่วยงานในสังกัดกระทรวงเกษตรและสหกรณ์ เสริมทัพด้วยองค์ความรู้และเทคโนโลยีด้านเกษตรกรรม นอกจากกรมการข้าวแล้ว ยังมีหน่วยงานภายใต้กระทรวงเกษตรและสหกรณ์ร่วมจัดแสดงนิทรรศการและถ่ายทอดองค์ความรู้ อาทิ กรมวิชาการเกษตร นำเสนอเทคโนโลยีการจัดการศัตรูพืชแบบผสมผสาน และการปรับปรุงพันธุ์ข้าวด้วยเทคโนโลยีชีวภาพ กรมส่งเสริมการเกษตรให้ความรู้เรื่องการจัดการพื้นที่นาร่วมกับการปลูกพืชอื่น ๆ เพื่อเพิ่มรายได้ และกรมพัฒนาที่ดินเสนอวิธีการจัดการดินและปุ๋ยที่เหมาะสมกับการปลูกข้าว รวมทั้งการใช้เทคโนโลยีสารสนเทศเพื่อติดตามสถานการณ์แปลงนาแบบเรียลไทม์
สำหรับภาคเอกชนและเครือข่ายชาวนาไทยได้ร่วมจัดแสดงนิทรรศการและผลิตภัณฑ์นวัตกรรมข้าวและสินค้าที่เกี่ยวข้อง เช่น บริษัทเทคโนโลยีการเกษตรนำเสนอเครื่องจักรกลและระบบอัตโนมัติช่วยลดแรงงานภาคการเกษตร กลุ่มวิสาหกิจชุมชนผลิตเมล็ดพันธุ์ข้าวคุณภาพสูง รวมถึงการจำหน่ายผลิตภัณฑ์ข้าวแปรรูปและสินค้าชุมชนกว่า 120 ร้านค้า ที่ช่วยสร้างมูลค่าเพิ่มและช่องทางตลาดใหม่ให้แก่เกษตรกร กิจกรรมเสริมสร้างความรู้และความบันเทิงเพื่อทุกคน
นอกจากนี้ ภายในงานยังมีกิจกรรมเสวนาแลกเปลี่ยนความรู้ในหัวข้อ “เกษตรปลอดการเผา เพื่อเรา เพื่อโลก” ในวันที่ 5 มิถุนายน 2568  และ “การปรับตัวของชาวนาไทยในยุคราคาข้าวผันผวน” ในวันที่ 7 มิถุนายน 2568 ระหว่างเวลา 11.00 - 17.00 น. พร้อมการแสดงวิถีชีวิตและภูมิปัญญาท้องถิ่น รวมถึงการแสดงมินิคอนเสิร์ตจากศิลปินนักร้องชื่อดัง ได้แก่ ตรี ชัยณรงค์ เพชร คฑาวุธ ที่สร้างความสนุกสนานและมีสาระการประกวดและการแข่งขันมากมาย และพลาดไม่ได้กับการลุ้นรางวัลสร้อยคอทองคำกลับบ้านทุกวัน พร้อมทั้งมีจุดให้บริการจัดส่งสินค้าผลิตภัณฑ์จากข้าวที่จำหน่ายภายในงานถึงบ้านอีกด้วย จึงขอเชิญชวนเข้าร่วมงานเพื่อพัฒนาข้าวไทยให้ก้าวไกลสู่สากล

ที่มา : https://www.thaigov.go.th/news/contents/details/97210