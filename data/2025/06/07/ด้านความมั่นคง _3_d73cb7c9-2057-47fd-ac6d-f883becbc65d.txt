รัฐบาลไทย-ข่าวทำเนียบรัฐบาล-“ดร.เฉลิมชัย” ติดตามการเจาะสำรวจแหล่งน้ำบาดาล แก้ไขปัญหาขาดแคลนน้ำกิน - น้ำใช้ ให้ชาว ต.นาเหรง จ.นครศรีธรรมราช


วันเสาร์ที่ 7 มิถุนายน 2568
“ดร.เฉลิมชัย” ติดตามการเจาะสำรวจแหล่งน้ำบาดาล แก้ไขปัญหาขาดแคลนน้ำกิน - น้ำใช้ ให้ชาว ต.นาเหรง จ.นครศรีธรรมราช
“ดร.เฉลิมชัย” ติดตามการเจาะสำรวจแหล่งน้ำบาดาล แก้ไขปัญหาขาดแคลนน้ำกิน - น้ำใช้ ให้ชาว ต.นาเหรง จ.นครศรีธรรมราช
วันที่ 7 มิถุนายน 2568 เวลา 10.30 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) พร้อมด้วย นายอภิชาต ศักดิเศรษฐ์ ที่ปรึกษา รมว.ทส. ตลอดจน รองปลัดกระทรวงฯ และผู้ตรวจราชการกระทรวงฯ ลงพื้นที่ติดตามผลโครงการศึกษา สำรวจ และประเมินศักยภาพน้ำบาดาลในพื้นที่หาน้ำยาก เพื่อเป็นแหล่งน้ำต้นทุนและสนับสนุนการบริหารจัดการน้ำเชิงพื้นที่ (ระยะที่ 3) พื้นที่ตำบลนาเหรง อำเภอนบพิตำ จังหวัดนครศรีธรรมราช เพื่อแก้ไขปัญหาให้กับพี่น้องประชาชนในพื้นที่ที่ยังประสบกับภาวะขาดแคลนน้ำกิน น้ำใช้ ในทุกปี อีกกว่า 2,000 ราย ในพื้นที่ 3 หมู่บ้านของตำบลนาเหรง โดยมี นายปริญญา คุ้มสระพรม รองอธิบดีกรมทรัพยากรน้ำบาดาล รายงานสรุปผลการดำเนินงานโครงการ และมีปลัดเทศบาลตำบลนาเหรง พร้อมด้วยผู้นำชุมชน และประชาชนในพื้นที่ให้การต้อนรับ
ผลจากการวิเคราะห์ศักยภาพน้ำบาดาลในพื้นที่ตำบลนาเหรง พบว่า เป็นพื้นที่หาน้ำบาดาลยาก จึงได้ดำเนินการศึกษาศักยภาพน้ำบาดาลก่อนดำเนินโครงการขนาดใหญ่ โดยผลจากการสำรวจธรณีฟิสิกส์บนผิวดิน ด้วยการวัดความต้านทานไฟฟ้าจำเพาะในแนวดิ่ง คาดว่าจะพบชั้นน้ำบาดาลในช่วงความลึก 40 - 50 เมตร และ 125 - 150 เมตร ในพื้นที่บ้านวังเลา หมู่ที่ 2 และในช่วงความลึก 50 - 70 เมตร และ 135 - 150 เมตร ในพื้นที่บ้านในดูล หมู่ที่ 4 ที่สามารถต่อยอดพัฒนาเป็นระบบประปาบาดาล ภายใต้โครงการจัดหาแหล่งน้ำบาดาลระยะไกลเพื่อแก้ปัญหาในพื้นที่แล้งซ้ำซากหรือน้ำเค็ม รูปแบบที่ 1 ให้กับประชาชนในพื้นที่ได้ต่อไป โดยคาดว่าเมื่อโครงการแล้วเสร็จจะสามารถให้ปริมาณน้ำได้ 292,000 ลูกบาศก์เมตรต่อปี สามารถแก้ไขปัญหาการขาดแคลนน้ำอุปโภค บริโภค ให้กับประชาชนในพื้นที่ได้กว่า 1,000 ครัวเรือน หรือ 4,000 คน
รมว.ทส. ได้กล่าวเน้นย้ำกับผู้นำชุมชนและประชาชนในพื้นที่ตำบลนาเหรง ว่า “รัฐบาลได้ให้ความสำคัญกับการแก้ไขปัญหาการขาดแคลนน้ำอุปโภค บริโภค ให้กับพี่น้องประชาชน โดยเฉพาะในพื้นที่ที่ประสบกับภาวะแล้งซ้ำซาก ดังนั้น เมื่อมีโครงการมาแก้ไขปัญหาให้แล้ว ขอให้พี่น้องประชาชน และผู้นำชุมชนในพื้นที่ช่วยกันดูแลบำรุงรักษา เพื่อให้ระบบประปาบาดาลที่พัฒนาขึ้นสามารถใช้งานได้อย่างยั่งยืนต่อไป“

ที่มา : https://www.thaigov.go.th/news/contents/details/97229