รัฐบาลไทย-ข่าวทำเนียบรัฐบาล-​รัฐมนตรีฯ เอกนัฏ หารือ ก.สิ่งแวดล้อมญี่ปุ่น พร้อมร่วมมือ ขจัดปัญหากากอุตสาหกรรม อย่างเป็นระบบ


วันศุกร์ที่ 6 มิถุนายน 2568
06/06/2568
พิมพ์
​รัฐมนตรีฯ เอกนัฏ หารือ ก.สิ่งแวดล้อมญี่ปุ่น พร้อมร่วมมือ ขจัดปัญหากากอุตสาหกรรม อย่างเป็นระบบ
​รัฐมนตรีฯ เอกนัฏ หารือ ก.สิ่งแวดล้อมญี่ปุ่น พร้อมร่วมมือ ขจัดปัญหากากอุตสาหกรรม อย่างเป็นระบบ
วันที่ 5 มิถุนายน 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม หารือแนวทางการพัฒนาร่าง พ.ร.บ. การจัดการการอุตสาหกรรมของไทย กับ นายมัตสึซาวา ยูทากะ (Mr. MATSUZAWA Yutaka) รองปลัดกระทรวงสิ่งแวดล้อมญี่ปุ่น ซึ่งกำกับดูแลด้านกิจการสิ่งแวดล้อมโลก (เทียบเท่าปลัดกระทรวง) (Vice Minister for Global Environment Affairs, Ministry of the Environment, Japan) ผ่านระบบการประชุมทางไกล (ZOOM) โดยมี นายณัฐพล รังสิตพล ปลัดกระทรวงอุตสาหกรรม นายศุภกิจ บุญศิริ รองปลัดกระทรวงอุตสาหกรรม นายภาสกร ชัยรัตน์ ผู้อำนวยการสำนักงานเศรษฐกิจอุตสาหกรรม นายสุนทร แก้วสว่าง รองอธิบดีกรมโรงงานอุตสาหกรรม นายธนวัฒน์ ปัญญาสกุลวงศ์ กรรมการรักษาการผู้ว่าการการนิคมอุตสาหกรรม และคณะผู้บริหารกระทรวงอุตสาหกรรม เข้าร่วม ณ ห้องประชุม อก.1 สำนักงานปลัดกระทรวงอุตสาหกรรม
รัฐมนตรีฯ เอกนัฏ กล่าวว่า ประเทศไทยและประเทศญี่ปุ่น เป็นประเทศที่ขับเคลื่อนด้วยอุตสาหกรรม ซึ่งประเทศไทย ได้รับการสนับสนุนด้านข้อมูล องค์ความรู้ ตลอดจนความช่วยเหลือต่าง ๆ จากประเทศญี่ปุ่นเสมอมา ทำให้อุตสาหกรรมในประเทศไทยมีการพัฒนาและเติบโตขึ้นอย่างชัดเจน โดยที่ผ่านมา กระทรวงอุตสาหกรรม มีความร่วมมืออันดีกับกระทรวงสิ่งแวดล้อมญี่ปุ่น ได้รับการสนับสนุนองค์ความรู้ที่เกี่ยวข้องกับการกำจัดกากอุตสาหกรรม รวมทั้งขยะอิเล็กทรอนิกส์ ที่ประเทศไทยกำลังเผชิญปัญหาการลักลอบนำเข้ากากอุตสาหกรรม และขยะอิเล็กทรอนิกส์ ซึ่งส่งผลกระทบอย่างหนักต่อสิ่งแวดล้อม ชุมชน และประชาชนโดยรอบบริเวณโรงงานที่ลักลอบกระทำความผิด โดยปัจจุบัน กระทรวงอุตสาหกรรม ได้ดำเนินการเกี่ยวกับ ร่าง พ.ร.บ. การจัดการกากอุตสาหกรรม พ.ศ. … ของไทย ซึ่งเป็นกฎหมายดูแลด้านการกำจัดขยะอุตสาหกรรมครั้งแรกของประเทศไทย เพื่อกำกับดูแลให้เกิดการจัดการกากอุตสาหกรรมอย่างถูกต้อง ตลอดจนเพื่อสร้างกลไกในการส่งเสริมผู้ประกอบการที่มีการดำเนินการอย่างถูกต้อง ซึ่งส่วนหนึ่งได้ศึกษาข้อมูลมาจากกฎหมายของประเทศญี่ปุ่นที่มีความเข้มข้น โดยหัวใจสำคัญของ พ.ร.บ.นี้ คือ ปิดประตูตายการนำเข้าขยะอิเล็กทรอนิกส์ เพราะไทยไม่ใช่กองขยะของโลก
รองปลัดฯ มัตสึซาวา กล่าวขอบคุณความร่วมมืออันดีที่มีมาโดยตลอดระหว่างสองกระทรวง นับตั้งแต่การลงนามความร่วมมือร่วมกันเมื่อปี 2559 และมีความยินดีที่การหารือในวันนี้จะเป็นการกระชับความร่วมมือระหว่างสองกระทรวง และเป็นการส่งเสริมการยกระดับภาคอุตสาหกรรมไทย
ทั้งนี้ กระทรวงอุตสาหกรรมฝ่ายไทย และกระทรวงสิ่งแวดล้อม ฝ่ายญี่ปุ่นได้แลกเปลี่ยนข้อมูล แนวนโยบาย และข้อคิดเห็นกันอย่างกว้างขวาง เพื่อประโยชน์ในการพัฒนาสิ่งแวดล้อมและการขับเคลื่อนภาคธุรกิจอุตสาหกรรมของทั้งสองประเทศซึ่งมีความสัมพันธ์อันดีมาอย่างยาวนาน โดย กระทรวงสิ่งแวดล้อมญี่ปุ่น ได้ให้ข้อคิดเห็นที่เป็นประโยชน์อย่างมาก และทั้งสองกระทรวงของทั้งสองประเทศ จะได้มีการหารือร่วมกันในระดับต่าง ๆ ต่อไป เพื่อผลักดันให้เกิด พรบ.กากฯ ขึ้นได้โดยเร็ว

ที่มา : https://www.thaigov.go.th/news/contents/details/97216