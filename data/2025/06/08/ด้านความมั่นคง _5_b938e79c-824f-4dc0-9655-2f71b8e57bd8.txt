รัฐบาลไทย-ข่าวทำเนียบรัฐบาล-​“พิพัฒน์” ย้ำ JOB EXPO THAILAND 2025 คือต้นแบบความร่วมมือรัฐ–เอกชน เพื่อสร้างโอกาสให้แรงงานไทยยุคใหม่


วันอาทิตย์ที่ 8 มิถุนายน 2568
08/06/2568
พิมพ์
​“พิพัฒน์” ย้ำ JOB EXPO THAILAND 2025 คือต้นแบบความร่วมมือรัฐ–เอกชน เพื่อสร้างโอกาสให้แรงงานไทยยุคใหม่
8 มิถุนายน 2568 นายพิพัฒน์ รัชกิจประการ รัฐมนตรีว่าการกระทรวงแรงงาน เปิดเผยว่า งาน JOB EXPO THAILAND 2025 ที่จัดขึ้นระหว่างวันที่ 6 – 8 มิถุนายน ณ ศูนย์การประชุมแห่งชาติสิริกิติ์
ได้สะท้อนให้เห็นถึง “พลังความร่วมมือ” ระหว่างภาครัฐและสถานประกอบการชั้นนำทั่วประเทศ ที่มุ่งมั่นร่วมกันสร้างโอกาสการจ้างงานให้กับแรงงานไทยในทุกช่วงวัย เปิดประตูสู่งานดี รายได้มั่นคง พร้อมต่อยอดได้ต่อทางออนไลน์  งานนี้จัดขึ้นเพราะเชื่อว่า ‘การมีงานทำ’ คือจุดตั้งต้นของคุณภาพชีวิตที่ดี และครั้งนี้ไม่ใช่แค่การจับคู่งานธรรมดา แต่คือเวทีที่เปิดโอกาสให้แรงงานไทยเห็นศักยภาพของตนเอง และเข้าใจเส้นทางอาชีพในโลกที่เปลี่ยนแปลงอย่างรวดเร็ว
นายพิพัฒน์ กล่าวเพิ่มเติมว่า ตลอด 3 วันที่ผ่านมา งานนี้ได้พิสูจน์ว่า “งานดี–นายจ้างจริง–โอกาสจริง” มีอยู่จริงในประเทศไทย เมื่อหน่วยงานภาครัฐและภาคเอกชนจับมือกันอย่างจริงจัง ทั้งบริษัทขนาดใหญ่ บริษัทนานาชาติ และองค์กรชั้นนำจำนวนมากได้มาร่วมเปิดบูธรับสมัครงานโดยตรง
นอกจากนี้ ยังมีโซนกิจกรรมเสริม เช่น การแนะแนวอาชีพ การทดลองทำงานจริง คลินิกอาชีพ การอบรมฝึกทักษะดิจิทัล และเวทีจุดประกายแรงบันดาลใจให้นักเรียน นักศึกษา และแรงงานรุ่นใหม่ที่กำลังมองหาเส้นทางชีวิต แม้วันนี้งานจะจบลง แต่โอกาสยังไม่หมด ผู้ที่ยังไม่ได้สมัครงาน ยังสามารถเข้าไปดูตำแหน่งงานว่างได้อีกจำนวนมากทางออนไลน์ที่ที่เว็บไซต์ ไทยมีงานทำ.doe.go.th” นายพิพัฒน์กล่าวทิ้งท้าย
ด้าน นายสมชาย มรกตศรีวรรณ อธิบดีกรมการจัดหางาน กล่าวเสริมว่า งานนี้สะท้อนให้เห็นถึงความร่วมมือที่เป็นรูปธรรมระหว่างรัฐ เอกชน และเครือข่ายพันธมิตร ที่มาร่วมกันขับเคลื่อนระบบการจ้างงานให้สอดคล้องกับโครงสร้างเศรษฐกิจยุคใหม่ ไม่ว่าจะเป็นงานในประเทศ หรือต่างประเทศ
“กรมการจัดหางานยังคงเดินหน้าพัฒนาช่องทางออนไลน์ เพื่อให้แรงงานไทยสามารถเข้าถึงงานได้ทุกที่ ทุกเวลา และทุกกลุ่มเป้าหมาย”
ผู้ที่สนใจยังสามารถสมัครงานได้ต่อผ่านช่องทางออนไลน์ที่เว็บไซต์ ไทยมีงานทำ.doe.go.th และ jobit.doe.go.th/jobexpothailand2025 หรือสอบถามข้อมูลเพิ่มเติมติดต่อได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 -10 หรือสายด่วนกระทรวงแรงงาน 1506 กด 2 กรมการจัดหางาน หรือ 1694

ที่มา : https://www.thaigov.go.th/news/contents/details/97243