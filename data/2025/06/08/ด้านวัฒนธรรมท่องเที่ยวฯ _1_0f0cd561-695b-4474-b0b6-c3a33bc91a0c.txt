รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา ร่วมสืบสานประเพณีบุญบั้งไฟลายศรีภูมิ ส่งเสริม Soft Power วัฒนธรรมท้องถิ่น กระตุ้นเศรษฐกิจฐานรากจังหวัดร้อย


วันเสาร์ที่ 7 มิถุนายน 2568
รมว.ท่องเที่ยวและกีฬา ร่วมสืบสานประเพณีบุญบั้งไฟลายศรีภูมิ ส่งเสริม Soft Power วัฒนธรรมท้องถิ่น กระตุ้นเศรษฐกิจฐานรากจังหวัดร้อย
รมว.ท่องเที่ยวและกีฬา ร่วมสืบสานประเพณีบุญบั้งไฟลายศรีภูมิ ส่งเสริม Soft Power วัฒนธรรมท้องถิ่น กระตุ้นเศรษฐกิจฐานรากจังหวัดร้อย
วันที่ 7 มิถุนายน 2568 เวลา 09.00 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานในพิธีเปิดงาน ประเพณีบุญบั้งไฟลายศรีภูมิ อำเภอสุวรรณภูมิ จังหวัดร้อยเอ็ด ประจำปี 2568 ณ เวทีกลางลานอนุสาวรีย์พระรัตนวงษา โดยมี นายชัชวาลย์ เบญจสิริวงศ์ ผู้ว่าราชการจังหวัดร้อยเอ็ด พร้อมด้วยสมาชิกสภาผู้แทนราษฎรจังหวัดร้อยเอ็ด เขต 6 นายกองค์การบริหารส่วนจังหวัดร้อยเอ็ด นายอำเภอสุวรรณภูมิ และนายกองค์กรปกครองส่วนท้องถิ่นในพื้นที่ เข้าร่วมงานอย่างพร้อมเพรียง
การจัดงานในครั้งนี้มีวัตถุประสงค์เพื่อ ส่งเสริมการฟื้นฟูและอนุรักษ์ขนบธรรมเนียมประเพณีบุญบั้งไฟ ซึ่งถือเป็นเอกลักษณ์ทางวัฒนธรรมที่มีมาอย่างยาวนาน พร้อมทั้งสร้างการรับรู้ถึงคุณค่าทางประวัติศาสตร์ ภูมิปัญญาท้องถิ่น และความสามัคคีของชุมชน โดยมุ่งหวังให้การจัดกิจกรรมทางวัฒนธรรมสามารถ ต่อยอดเป็นพลังด้าน Soft Power สร้างรายได้ให้กับชุมชน และกระตุ้นเศรษฐกิจฐานรากในระดับจังหวัด
นายสรวงศ์ เทียนทอง รมว.การท่องเที่ยวและกีฬา กล่าวว่า
“ประเพณีบุญบั้งไฟลายศรีภูมิ ถือเป็นมรดกวัฒนธรรมที่มีคุณค่า เกิดจากภูมิปัญญาและกุศโลบายอันชาญฉลาดของชาวอำเภอสุวรรณภูมิ ซึ่งไม่เพียงสะท้อนถึงความศรัทธาในธรรมชาติและความเชื่อเท่านั้น แต่ยังเป็นพลังสร้างความรัก ความสามัคคี และการมีส่วนร่วมของคนในชุมชน ผมรู้สึกภาคภูมิใจแทนพี่น้องชาวสุวรรณภูมิ ที่สามารถจัดงานนี้ได้อย่างยิ่งใหญ่ พร้อมทั้งสืบสานขนบธรรมเนียมอันดีงามให้คงอยู่สืบไป”
กระทรวงการท่องเที่ยวและกีฬาให้ความสำคัญกับการส่งเสริม กิจกรรมวัฒนธรรมท้องถิ่นเชิงสร้างสรรค์ เพื่อเป็นเครื่องมือขับเคลื่อนเศรษฐกิจสร้างสรรค์และส่งเสริมภาพลักษณ์ประเทศไทยในเวทีนานาชาติ ภายใต้นโยบายที่มุ่งเน้นการพัฒนาการท่องเที่ยวให้เชื่อมโยงกับอัตลักษณ์ไทยอย่างยั่งยืน

ที่มา : https://www.thaigov.go.th/news/contents/details/97231