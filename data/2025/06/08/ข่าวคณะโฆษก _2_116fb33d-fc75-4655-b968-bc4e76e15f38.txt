รัฐบาลไทย-ข่าวทำเนียบรัฐบาล-    “อ่าวมาหยา” คว้าแชมป์ชายหาดถ่ายภาพสวยที่สุดในโลก!  ด้านเกาะเต่า ติด Top 10 สะท้อนเสน่ห์ทะเลใต้ พลังซอฟท์พาวเวอร์ไทย ดึงดูดสายตาชาวโลกผ่านโซเชียลมีเดีย


วันอาทิตย์ที่ 8 มิถุนายน 2568
08/06/2568
พิมพ์
“อ่าวมาหยา” คว้าแชมป์ชายหาดถ่ายภาพสวยที่สุดในโลก!  ด้านเกาะเต่า ติด Top 10 สะท้อนเสน่ห์ทะเลใต้ พลังซอฟท์พาวเวอร์ไทย ดึงดูดสายตาชาวโลกผ่านโซเชียลมีเดีย
นางสาวศศิกานต์ฯ รองโฆษกรัฐบาลเผย “อ่าวมาหยา” คว้าแชมป์ชายหาดถ่ายภาพสวยที่สุดในโลก!  ด้านเกาะเต่า ติด Top 10 สะท้อนเสน่ห์ทะเลใต้ พลังซอฟท์พาวเวอร์ไทย ดึงดูดสายตาชาวโลกผ่านโซเชียลมีเดีย
วันนี้ (8   มิถุนายน 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า Heepsy แพลตฟอร์มการตลาดระดับโลก จัดอันดับชายหาดที่ถ่ายภาพสวยที่สุดในโลกบน Instagram พบว่า มีชายหาดของประเทศไทยติดอันดับถึง 2 แห่ง ได้แก่ อ่าวมาหยา จังหวัดกระบี่ ได้รับการจัดอันดับให้เป็นชายหาดที่ถ่ายภาพสวยที่สุด อันดับ 1 ของโลก และเกาะเต่า จังหวัดสุราษฎร์ธานี ติดอันดับที่ 9
สำหรับการจัดอันดับดังกล่าวใช้วิธีการวิเคราะห์โดยพิจารณาจำนวนแฮชแท็กทั้งหมดที่เกี่ยวข้องกับชายหาดแต่ละแห่ง ความยาวของชายหาด และประมาณการจำนวนผู้เข้าชมในแต่ละปี เพื่อคำนวณหาชายหาดที่ได้รับการพูดถึงทางออนไลน์มากที่สุดต่อเมตร และมีแนวโน้มที่ผู้คนจะโพสต์บน Instagram มากที่สุด
ผลการวิจัยระบุว่า "อ่าวมาหยา" จังหวัดกระบี่ ได้รับการยกย่องให้เป็นชายหาดที่ถ่ายรูปสวยที่สุดอันดับ 1 ของโลก ด้วยจำนวนแฮชแท็กที่มากถึง 2.2 ล้านแฮชแท็กต่อเมตร แม้ว่าอ่าวมาหยาจะมีความยาวเพียง 250 เมตร สามารถดึงดูดนักท่องเที่ยวให้เดินทางมาสัมผัสความงามได้มากถึง 2 ล้านคน/ปี ทำให้มีจำนวนโพสต์สูงมากที่สุดในโลก
นอกจากนี้ "เกาะเต่า" จังหวัดสุราษฎร์ธานี ติดอันดับที่ 9  และได้รับการยอมรับเป็นจุดหมายในการดำน้ำและการดำน้ำตื้น (Snorkeling) ที่ดีที่สุดแห่งหนึ่งของโลก ด้วยปะการังที่มีสีสันสวยงามและสัตว์น้ำที่หลากหลาย รวมถึงชายหาดที่เงียบสงบ น้ำทะเลสีฟ้าใส และบรรยากาศที่ผ่อนคลาย ทำให้เป็นสถานที่ที่เหมาะแก่การถ่ายภาพและสร้างเนื้อหาที่น่าประทับใจบนโซเชียลมีเดีย
“ทะเลใต้ของไทยยังคงน่าเที่ยวตลอดทั้งปี และสามารถสร้างความประทับใจให้กับนักท่องเที่ยวได้ทั้งชาวไทยและชาวต่างชาติได้อย่างต่อเนื่อง  ผลการจัดอันดับในครั้งนี้ นับเป็นข่าวดีสำหรับอุตสาหกรรมท่องเที่ยวไทย สะท้อนศักยภาพในการดึงดูดนักท่องเที่ยวยุคดิจิทัล และการสร้างกระแสบนโซเชียลมีเดีย ซึ่งเป็นปัจจัยสำคัญในการตัดสินใจเดินทางและกระตุ้นให้เกิดการกลับมาเยือนซ้ำ  ทั้งนี้ ความสำเร็จจะยั่งยืนและรักษามาตรฐานได้ ก็ต่อเมื่อทุกภาคส่วนร่วมกันอนุรักษ์ธรรมชาติ และดูแลแหล่งท่องเที่ยวให้คงความงดงาม เป็นจุดหมายปลายทางที่ได้รับความนิยมในระดับโลกต่อไป” นางสาวศศิกานต์ กล่าว

ที่มา : https://www.thaigov.go.th/news/contents/details/97237