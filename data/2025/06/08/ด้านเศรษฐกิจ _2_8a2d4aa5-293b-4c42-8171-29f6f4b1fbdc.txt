รัฐบาลไทย-ข่าวทำเนียบรัฐบาล-รัฐมนตรีฯ เอกนัฏ เยี่ยมชมสายการผลิตฮาร์ดดิสก์ไดร์ฟของ บริษัท เวสเทิร์น ดิจิตอล พร้อมส่งเสริมต่อยอดในทุกมิติ


วันเสาร์ที่ 7 มิถุนายน 2568
07/06/2568
พิมพ์
รัฐมนตรีฯ เอกนัฏ เยี่ยมชมสายการผลิตฮาร์ดดิสก์ไดร์ฟของ บริษัท เวสเทิร์น ดิจิตอล พร้อมส่งเสริมต่อยอดในทุกมิติ
รัฐมนตรีฯ เอกนัฏ เยี่ยมชมสายการผลิตฮาร์ดดิสก์ไดร์ฟของ บริษัท เวสเทิร์น ดิจิตอล พร้อมส่งเสริมต่อยอดในทุกมิติ
วันที่ 6 มิถุนายน 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม พร้อมคณะ ประกอบด้วย นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม นายวัชรุน จุ้ยจำลอง ผู้ตรวจราชการกระทรวงอุตสาหกรรม นายธีรทัศน์ อิศรางกูร ณ อยุธยา รองอธิบดีกรมโรงงานอุตสาหกรรม นายชนาธิป โคกมณี รองผู้ว่าราชการจังหวัดปราจีนบุรี นายบวรวิทย์ อัครจันทางโชติ ผู้อำนวยการกองตรวจราชการ สำนักงานปลัดกระทรวงอุตสาหกรรม นายวิเชียร ทองด้วง อุตสาหกรรมจังหวัดปราจีนบุรี นางสาวหนึ่งฤทัย ธรรมพิทักษ์ ผู้อำนวยการศูนย์ส่งเสริมอุตสาหกรรมภาคที่ 9 กรมส่งเสริมอุตสาหกรรม เข้าเยี่ยมชมสายการผลิตฮาร์ดดิสก์ไดร์ฟของ บริษัท เวสเทิร์น ดิจิตอล สตอเรจ เทคโนโลยี (ประเทศไทย) จำกัด โดยมี นายไสว เชื้อสาวะถี รองประธานและกรรมการผู้จัดการฝ่ายปฏิบัติการฮาร์ดดิสก์ไดรฟ์ ปราจีนบุรี น.ส.ณัฐลิตา ภู่ภิรมย์ รองประธานและกรรมการผู้จัดการฝ่ายปฏิบัติการฮาร์ดดิสก์ไดรฟ์ บางปะอิน และคณะผู้บริหาร บริษัท เวสเทิร์น ดิจิตอล สตอเรจ เทคโนโลยีส์ (ประเทศไทย) จำกัด ให้การต้อนรับ ณ โรงงานเวสเทิร์น ดิจิตอล สตอเรจ เทคโนโลยีส์ (ประเทศไทย) จำกัด สวนอุตสาหกรรม 304 จังหวัดปราจีนบุรี
การเยี่ยมชมโรงงานในครั้งนี้ บริษัทฯ ได้นำเสนอให้เห็นภาพรวมของการดำเนินงานโดยให้คณะเยี่ยมชมในส่วนของ Facility Control Room, Academy Center, Command Center และได้ร่วมหารือแลกเปลื่ยนข้อคิดเห็นเกี่ยวกับนโยบายอุตสาหกรรมและที่เกี่ยวข้อง อาทิ 1) ด้านความร่วมมือกับกระทรวงอุตสาหกรรม ในการถ่ายทอดความรู้และพัฒนาแรงงานไทยในอุตสาหกรรมอิเล็กทรอนิกส์ 2) ความร่วมมืออื่น ๆ โดยร่วมกับสถาบันไฟฟ้าและอิเล็กทรอนิกส์ ในการสนับสนุนการพัฒนาบุคลากร และ 3) ถ่ายทอดเทคโนโลยีด้านอิเล็กทรอนิกส์อัจฉริยะ ในหลักสูตรที่เกี่ยวข้องทั้ง Soft Skill และ Technical Skill เป็นต้น
กระทรวงอุตสาหกรรม สนับสนุนการเข้าถึงพลังงานสะอาดเพื่อใช้ในโรงงาน ด้วยการส่งเสริมการใช้ไฟฟ้าจากพลังงานแสงอาทิตย์ ชนิดติดตั้งบนหลังคา หรือโซลาร์รูฟท็อป (Solar Rooftop) นอกจากนี้ กระทรวงฯ ยังมีบทบาทสำคัญในการส่งเสริมการใช้พลังงานสะอาด เช่น การสนับสนุนด้านการเงิน ผ่าน SME D Bank การพัฒนาเทคโนโลยีที่มีต้นทุนต่ำในการติดตั้ง การฝึกอบรมด้านการติดตั้ง และการพัฒนามาตรฐานการจัดการกับกากอุตสาหกรรมจากโซลาร์เซลล์
ทั้งนี้ บริษัท เวสเทิร์น ดิจิตอล เป็นผู้นำระดับโลกด้านการผลิตอุปกรณ์จัดเก็บข้อมูลจากประเทศสหรัฐอเมริกา โดยมีความเชี่ยวชาญในการผลิตฮาร์ดดิสก์ไดรฟ์ (HDD) ปัจจุบัน บริษัท เวสเทิร์น ดิจิตอล มีส่วนแบ่งตลาดโลกประมาณร้อยละ 40 จากการเข้าซื้อกิจการในธุรกิจจัดเก็บข้อมูลของบริษัทชั้นนำหลายแห่ง เช่น Fujitsu, Hitachi, SanDisk และ KOMAG โดย บริษัท เวสเทิร์น ดิจิตอล เริ่มดำเนินธุรกิจในประเทศไทยในปี 2549 ภายใต้ชื่อบริษัท เวสเทิร์น ดิจิตอล สตอเรจ เทคโนโลยี (ประเทศไทย) จำกัด ประกอบกิจการผลิตชิ้นส่วนสำคัญและประกอบฮาร์ดดิสก์ไดรฟ์ (HDD) ไม่ว่าจะเป็น แผ่นจานแม่เหล็กสำหรับจัดเก็บข้อมูล (Platter), แผ่นสไลเดอร์ (Slider), ชุดประกอบหัวอ่าน/เขียน (Head Stack Assembly) โดยปัจจุบันมีพนักงานทั้งหมด ประมาณ 28,000 คน และมีฐานการผลิต 2 แห่ง ได้แก่ โรงงานเวสเทิร์น ดิจิตอล ณ บางปะอิน จังหวัดพระนครศรีอยุธยา ซึ่งเป็นโรงงานที่เน้นการผลิตฮาร์ดดิสก์ไดรฟ์ (HDD) และชิ้นส่วนสำคัญและประกอบฮาร์ดดิสก์ไดรฟ์ และโรงงานเวสเทิร์น ดิจิตอล ณ อินดัสเตรียล ปาร์ค จังหวัดปราจีนบุรี ซึ่งเป็นโรงงานที่เน้นการประกอบส่วนประกอบฮาร์ดดิสก์ไดร์ฟ รวมถึงการทดสอบประสิทธิภาพขั้นสุดท้ายการทำงานของ ฮาร์ดดิสก์ไดรฟ์ (HDD) โดยโรงงานแห่งนี้มีการติดตั้งระบบผลิตไฟฟ้าพลังงานแสงอาทิตย์บนหลังคา (Solar Rooftop) และจัดซื้อพลังงานไฟฟ้าจากบริษัท เนชั่นแนล เพาเวอร์ ซัพพลาย จำกัด (มหาชน) ซึ่งตั้งอยู่ภายในอินดัสเตรียล ปาร์ค จังหวัดปราจีนบุรีเช่นเดียวกัน

ที่มา : https://www.thaigov.go.th/news/contents/details/97235