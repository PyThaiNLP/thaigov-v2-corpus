รัฐบาลไทย-ข่าวทำเนียบรัฐบาล-นายกฯ ลงพื้นที่กาญจนบุรีพรุ่งนี้ ติดตามโครงการจัดหาน้ำบาดาลขนาดใหญ่ สนับสนุนให้ชุมชนมีน้ำใช้ พร้อมแก้ปัญหาภัยแล้งตามโครงการอันเนื่องมาจากพระราชดำริ 


วันอาทิตย์ที่ 8 มิถุนายน 2568
08/06/2568
พิมพ์
นายกฯ ลงพื้นที่กาญจนบุรีพรุ่งนี้ ติดตามโครงการจัดหาน้ำบาดาลขนาดใหญ่ สนับสนุนให้ชุมชนมีน้ำใช้ พร้อมแก้ปัญหาภัยแล้งตามโครงการอันเนื่องมาจากพระราชดำริ
นายกฯ ลงพื้นที่กาญจนบุรีพรุ่งนี้ ติดตามโครงการจัดหาน้ำบาดาลขนาดใหญ่ สนับสนุนให้ชุมชนมีน้ำใช้ พร้อมแก้ปัญหาภัยแล้งตามโครงการอันเนื่องมาจากพระราชดำริ เป้าหมายยกระดับคุณภาพชีวิตให้ประชาชนทุกพื้นที่
วันนี้ (8 มิถุนายน 2568) นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรี มีกำหนดการเดินทางลงพื้นที่จังหวัดกาญจนบุรี ในวันจันทร์ที่ 9 มิถุนายน 2568 เพื่อตรวจราชการและติดตามการดำเนินงานโครงการจัดหาน้ำบาดาลขนาดใหญ่แก้ปัญหาภัยแล้งอันเนื่องมาจากพระราชดำริ ซึ่งเป็นโครงการด้านการพัฒนาน้ำบาดาลเพื่อการอุปโภคบริโภค ต้นแบบที่ดีในการผลิตน้ำประปาบาดาลระยะไกลส่งน้ำบาดาลในพื้นที่ที่มีศักยภาพสูงทั้งคุณภาพและปริมาณไปให้บริการในพื้นที่ขาดแคลนของประชาชน
นายกรัฐมนตรีจะลงพื้นที่ติดตาม โครงการจัดหาน้ำบาดาลขนาดใหญ่แก้ปัญหาภัยแล้งอันเนื่องมาจากพระราชดำริ บ้านปากชัดหนองบัว อำเภอเลาขวัญ จังหวัดกาญจนบุรี และโครงการจัดหาน้ำบาดาลขนาดใหญ่แก้ปัญหาภัยแล้งอันเนื่องมาจากพระราชดำริ ที่บ้านหนองบัวหิ่ง อำเภอห้วยกระเจา จังหวัดกาญจนบุรี ซึ่งทั้งสองโครงการ เป็นโครงการที่เกิดขึ้นภายใต้พระราชดำริในการพัฒนาแหล่งน้ำเพื่อประชาชน โดยเฉพาะในพื้นที่ที่มีความเสี่ยงขาดแคลนน้ำเป็นประจำทุกปี เพื่อให้สามารถดำรงชีวิตและประกอบอาชีพได้อย่างมั่นคงและยั่งยืน
ทั้งนี้ กรมทรัพยากรน้ำบาดาลดำเนินโครงการมาตั้งแต่ปี 2563 - ปัจจุบัน จำนวนทั้งสิ้น 818 แห่ง ทั่วประเทศ ครอบคลุม 643 ตำบล 380 อำเภอ 74 จังหวัด ประชาชนได้รับประโยชน์ 163,000 ครัวเรือนต่อปี  ส่วนโครงการพัฒนาน้ำบาดาลเพื่อการเกษตร (ขนาดใหญ่) ดำเนินการมาตั้งแต่ปี 2563  - ปัจจุบัน จำนวนทั้งสิ้น 616 แห่ง ประชาชนได้รับประโยชน์ 8,968 ครัวเรือน  และมีพื้นที่ได้รับประโยชน์รวม 256,508 ไร่
ภายหลังภารกิจเสร็จสิ้น นายกรัฐมนตรีจะเดินทางไปยังเมืองทองธานี อำเภอปากเกร็ด จังหวัดนนทบุรี เพื่อเป็นประธานในพิธีเปิดงาน OTOP Midyear 2025 ซึ่งเป็นกิจกรรมสำคัญในการส่งเสริมผลิตภัณฑ์ท้องถิ่น และกระตุ้นเศรษฐกิจฐานรากของประเทศ
“การลงพื้นที่ติดตามโครงการฯ ในวันนี้ เพื่อให้ได้รับทราบในส่วนของการบริหารจัดการด้านน้ำ ไม่ว่าจะเป็นน้ำผิวดิน และน้ำบาดาล ซึ่งเป็นโครงการที่ประชาชนได้รับประโยชน์โดยตรง  สะท้อนให้เห็นถึงความตั้งใจของรัฐบาลในการขับเคลื่อนโครงการตามพระราชดำริให้เกิดผลเป็นรูปธรรม พร้อมผลักดันการพัฒนาแหล่งน้ำให้ครอบคลุมในทุกมิติ ทั้งด้านการอุปโภค บริโภค และภาคเกษตรกรรม โดยมุ่งหวังให้ประชาชนในพื้นที่สามารถเข้าถึงทรัพยากรน้ำได้อย่างทั่วถึงและเท่าเทียม” นายจิรายุ ย้ำ

ที่มา : https://www.thaigov.go.th/news/contents/details/97239