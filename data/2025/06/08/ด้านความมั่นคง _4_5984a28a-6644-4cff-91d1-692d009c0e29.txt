รัฐบาลไทย-ข่าวทำเนียบรัฐบาล-“อธิบดีสมชาย” ชวนแรงงานไทยเปิดโลกอาชีพต่างแดน JOB EXPO 2025 เปิดกว่าแสนตำแหน่งไปทำงานต่างประเทศ ถูกกฎหมาย มีนายจ้างจริง


วันอาทิตย์ที่ 8 มิถุนายน 2568
08/06/2568
พิมพ์
“อธิบดีสมชาย” ชวนแรงงานไทยเปิดโลกอาชีพต่างแดน JOB EXPO 2025 เปิดกว่าแสนตำแหน่งไปทำงานต่างประเทศ ถูกกฎหมาย มีนายจ้างจริง
8 มิถุนายน 2568 – นายสมชาย มรกตศรีวรรณ อธิบดีกรมการจัดหางาน เปิดเผยว่า ในงาน JOB EXPO THAILAND 2025 ซึ่งจัดขึ้นระหว่างวันที่ 6 – 8 มิถุนายน ณ ศูนย์การประชุมแห่งชาติสิริกิติ์
มีการเปิดรับสมัครงานจากต่างประเทศมากกว่า 100,000 อัตรา ครอบคลุมทุกทวีป และทุกกลุ่มอาชีพ โดยเป็นการไปทำงานผ่าน ระบบที่ถูกต้องตามกฎหมาย มีนายจ้างจริง มีงานจริง และได้รับการคุ้มครองจากภาครัฐ
นายสมชาย กล่าวว่า ตำแหน่งที่เปิดรับมีหลากหลายประเภท ครอบคลุมทั้งภาคบริการ การท่องเที่ยว โรงแรม ร้านอาหาร ภาคการผลิต ภาคเกษตรกรรม ครูสอนมวย พนักงานบริการลูกค้า ช่างเชื่อม และอื่น ๆ อีกมากมาย โดยเปิดรับในประเทศ
ที่เป็นเป้าหมายการเดินทางของแรงงานไทย เช่น เกาหลีใต้ ญี่ปุ่น ฮ่องกง มาเก๊า ไต้หวัน อิสราเอล ฝรั่งเศส สิงคโปร์ และอีกหลายประเทศทั่วโลก
โอกาสการทำงานในต่างประเทศที่เปิดภายในงานนี้ เป็นช่องทางที่ถูกกฎหมาย และมีความปลอดภัยที่สุดสำหรับแรงงานไทย โดยผู้เดินทางไปจะได้รับการคุ้มครองตามกฎหมายของประเทศปลายทาง และมีหน่วยงานรัฐไทยในต่างประเทศคอยให้ความช่วยเหลือหากเกิดปัญหา ที่สำคัญ ตำแหน่งงานมีทั้งแบบใช้ภาษา และไม่ใช้ภาษา รองรับแรงงานทุกระดับทักษะ ไม่ว่าจะเป็นผู้จบใหม่ ผู้มีประสบการณ์ หรือแรงงานฝีมือ ภายในงาน มีทั้งการรับสมัครจากภาครัฐโดยตรง และบริษัทจัดหางานที่ได้รับอนุญาตถูกต้องจากกรมการจัดหางาน โดยมีบริษัทเข้าร่วมมากถึง 16 แห่ง อาทิ เช่น บริษัท เวิลด์ แม็ป จำกัด บริษัท บ๊อสส์ดีไล้ท์ แมนพาวเวอร์ จำกัด บริษัท ชินชัย อินเตอร์เนชั่นแนล จำกัด บริษัท เอเชียน แมนพาวเวอร์ จำกัด เป็นต้น พร้อมเปิดรับหลายตำแหน่งงานทันทีในงาน
นายสมชาย กล่าวต่อว่า ขอเชิญชวนแรงงานไทยที่สนใจไปทำงานต่างประเทศให้รีบมาใช้โอกาสนี้ ทั้งคนที่อยู่ในกรุงเทพฯ ที่เดินทางสะดวก และผู้ที่อยู่ต่างจังหวัดสามารถสมัครออนไลน์ได้เช่นกัน ขอเพียงมีทักษะ มีใจรักการทำงาน
ไม่จำเป็นต้องมีประสบการณ์สูง เพราะเรามีงานที่ตรงกับทุกกลุ่มฝีมือ ทั้งกลุ่มแรงงานทั่วไป แรงงานฝีมือ หรือสายบริการ
สำหรับผู้ที่ไม่สามารถเดินทางมาร่วมงานที่ศูนย์การประชุมแห่งชาติสิริกิติ์ในวันนี้ได้ กรมการจัดหางานยังเปิดรับสมัครผ่านระบบออนไลน์อย่างต่อเนื่อง โดยสามารถเข้าค้นหาตำแหน่งงานและสมัครงานได้ที่ ไทยมีงานทำ.doe.go.th หรือที่เว็บไซต์ jobit.doe.go.th/jobexpothailand2025
“การไปทำงานต่างประเทศอย่างถูกต้อง ไม่เพียงแต่สร้างรายได้มั่นคงให้ครอบครัว แต่ยังปลอดภัย ได้รับสิทธิทางกฎหมาย และสามารถแจ้งปัญหาให้รัฐช่วยเหลือได้ทันที ขอให้พี่น้องแรงงานเปิดใจ และเปิดโอกาสให้ตัวเองกับ JOB EXPO THAILAND 2025” นายสมชาย อธิบดีกรมการจัดหางาน กล่าวปิดท้าย

ที่มา : https://www.thaigov.go.th/news/contents/details/97242