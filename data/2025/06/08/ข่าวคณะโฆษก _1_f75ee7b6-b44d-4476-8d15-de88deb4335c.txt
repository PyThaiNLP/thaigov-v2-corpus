รัฐบาลไทย-ข่าวทำเนียบรัฐบาล-ล้ำได้อีก มิติใหม่ AI Chatbot  "พี่คุ้มครอง"  ที่ปรึกษาด้านกฎหมาย พร้อมให้คำปรึกษาประชาชน สะดวก รวดเร็วทันใจ


วันอาทิตย์ที่ 8 มิถุนายน 2568
08/06/2568
พิมพ์
ล้ำได้อีก มิติใหม่ AI Chatbot  "พี่คุ้มครอง"  ที่ปรึกษาด้านกฎหมาย พร้อมให้คำปรึกษาประชาชน สะดวก รวดเร็วทันใจ
ล้ำได้อีก มิติใหม่ AI Chatbot  "พี่คุ้มครอง"  ที่ปรึกษาด้านกฎหมาย พร้อมให้คำปรึกษาประชาชน สะดวก รวดเร็วทันใจ
วันนี้ (8  มิถุนายน 2568) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า รัฐบาล โดยกรมคุ้มครองสิทธิและเสรีภาพ (กคส.) กระทรวงยุติธรรม มุ่งบริการให้ความรู้ให้คำปรึกษาและดูแลสิทธิ์ด้านกฎหมายกับประชาชน ทั้งทางโทรศัพท์หรือเดินเข้ามาขอคำปรึกษา เพื่อครอบคลุมทุกกลุ่มเป้าหมาย โดยเฉพาะชาวบ้านที่ไม่รู้สิทธิ และอาจถูกหลอกลวงเสียค่าใช้จ่ายค่อนข้างมาก ทั้งนี้ เพื่อยกระดับการให้บริการและเพื่อความสะดวกสบาย เพิ่มโอกาสการเข้าถึงการให้บริการ กคส.ได้พัฒนาโปรแกรม “พี่คุ้มครอง” ที่ปรึกษาด้านกฎหมาย เพื่อให้ความรู้ด้านกฎหมายกับประชาชน โดยมีกฎหมายหลัก 4 ฉบับ คือ พ.ร.บ.ค่าตอบแทนผู้เสียหาย ค่าทดแทนค่าใช้จ่ายแก่จำเลยในคดีอาญา  พ.ร.บ.ไกล่เกลี่ยข้อพิพาท   พ.ร.บ. คุ้มครองพยานในคดีอาญา และพ.ร.บ. อุ้มหาย และ กฎหมายอื่น ๆ และกฎหมายอาญาทั่วไป จำนวน168 ฉบับมาบรรจุไว้ใน AI chatboard เพื่อให้บริการประชาชนได้อย่างครอบคลุม
นายคารม กล่าวว่า จุดเด่นของ “พี่คุ้มครอง”  ให้ข้อมูลกฎหมายด้วยภาษาที่เข้าใจง่าย รองรับภาษาถิ่น เพิ่มความใกล้ชิด  มุ่งเน้นความเป็นธรรม เข้าถึงได้ทุกคน ไม่เลือกปฏิบัติ เสริมการทำงานของเจ้าหน้าที่รัฐ ไม่ใช่การทดแทน เพื่อให้ประชาชน เข้าถึง กระบวนการยุติธรรม ได้อย่างสะดวก รวดเร็ว และเท่าเทียม ทั้งนี้ AI chatboard แตกต่างจาก AI chatgpt ตรงที่ AI chatboard จะไม่ให้เรียนรู้จากคำถาม เพราะต้องการให้เกิดความถูกต้องและเที่ยงตรงของกฎหมาย เรียนรู้จากสิ่งที่เราป้อนเข้าไปเท่านั้น และจะมีการใส่กฎหมายเพิ่มเข้าไปเรื่อย ๆ ประชาชนทั่วไป สามารถแอด Line Official Account: @rlpd ได้ ตลอด 24 ชั่วโมง สามารถสอบถามความรู้ด้านกฎหมายได้ไม่จำกัด แต่หากมีคำถามในเวลาพร้อม ๆ กัน ก็จะถูกจำกัดไว้ที่ 100 สาย ซึ่งที่ผ่านมาพบว่า ปัญหากฎหมายที่ประชาชนร้องขอให้ช่วยมากที่สุดก็คือ ปัญหาบุกรุกที่ดิน ที่ดินไม่มีทางออก คดีมรดกที่ดิน การบุกรุกป่าสงวน การสู้เรื่องที่ดินทำกิน การเยียวยาตกเป็นเหยื่อ และการถูกจับ ว่าจะต้องทำอย่างไรบ้าง หากถูกจับ และจะรับความช่วยเหลือได้ที่ไหนบ้าง ในกรณีที่ไม่ได้ทำผิด จะต้องทำอย่างไร
“รัฐบาลตระหนักและเห็นความสำคัญของการพัฒนากระบวนการยุติธรรมให้ประชาชนได้รับการบริการ รับคำปรึกษา มีความสะดวก รวดเร็ว เข้าถึงการให้บริการของภาครัฐมากยิ่งขึ้น ทั้งนี้ เพื่อสร้างความสงบสุขให้เกิดขึ้นในสังคม โดยการป้องกันแก้ไขปัญหาอาชญากรรมการคุ้มครองความปลอดภัยในชีวิตละทรัพย์สิน รวมถึงการป้องกันแก้ไขข้อพิพาทขัดแย้งการคุ้มครองสิทธิเสรีภาพของประชาชนและสิทธิมนุษยชน ที่มุ่งถึงความสัมฤทธิผลของความยุติธรรมบนพื้นฐานของมนุษยธรรม และเพื่อช่วยบรรเทาปัญหาในเบื้องต้นทั้งในเชิงรุกและรับ” นายคารม ระบุ

ที่มา : https://www.thaigov.go.th/news/contents/details/97236