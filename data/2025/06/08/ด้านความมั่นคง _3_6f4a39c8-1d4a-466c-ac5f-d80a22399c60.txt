รัฐบาลไทย-ข่าวทำเนียบรัฐบาล-กระทรวงมหาดไทย ร่วมวางพุ่มดอกไม้ น้อมรำลึกในพระกรุณาคุณ พระเจ้าบรมวงศ์เธอ กรมพระจันทบุรีนฤนาถ เนื่องใน “วันกิติยากร


วันอาทิตย์ที่ 8 มิถุนายน 2568
08/06/2568
พิมพ์
กระทรวงมหาดไทย ร่วมวางพุ่มดอกไม้ น้อมรำลึกในพระกรุณาคุณ พระเจ้าบรมวงศ์เธอ กรมพระจันทบุรีนฤนาถ เนื่องใน “วันกิติยากร
กระทรวงมหาดไทย ร่วมวางพุ่มดอกไม้ น้อมรำลึกในพระกรุณาคุณ พระเจ้าบรมวงศ์เธอ กรมพระจันทบุรีนฤนาถ เนื่องใน “วันกิติยากร" ประจำปี 2568
วันนี้ (8 มิ.ย. 68) เวลา 07.50 น. นายศรัณศักด์ ศรีเครือเนตร ผู้ตรวจราชการกระทรวงมหาดไทย ได้รับมอบหมายจาก นายอรรษิษฐ์ สัมพันธรัตน์ ปลัดกระทรวงมหาดไทย นำข้าราชการสำนักงานปลัดกระทรวงมหาดไทย ร่วมวางพุ่มดอกไม้ถวายราชสักการะพระอนุสาวรีย์ พระเจ้าบรมวงศ์เธอ พระองค์เจ้ากิติยากรวรลักษณ์ กรมพระจันทบุรีนฤนาถ ต้นราชสกุลกิติยากร เนื่องใน "วันกิติยากร" ณ กระทรวงพาณิชย์ ต.บางกระสอ อ.เมืองนนทบุรี จ.นนทบุรี โดยมี นายวิชา จันทร์กลม ผู้เชี่ยวชาญเฉพาะด้านยุทธศาสตร์ สำนักพัฒนาและส่งเสริมการบริหารราชการจังหวัด สป.มท. ร่วมด้วย
"วันกิติยากร" ตรงกับวันที่ 8 มิถุนายนของทุกปี อันมีความสำคัญ คือ เพื่อเทิดพระเกียรติและน้อมรำลึกถึงพระเกียรติคุณพระเจ้าบรมวงศ์เธอ กรมพระจันทบุรีนฤนาถ พระราชโอรสในพระบาทสมเด็จพระจอมเกล้าเจ้าอยู่หัว และเจ้าจอมมารดาชุ่ม ทรงเป็นต้นราชสกุล กิติยากร โดยทรงเป็นพระบิดาของหม่อมเจ้านักขัตรมงคล กิติยากร พระราชบิดาของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง
พระเจ้าบรมวงศ์เธอ กรมพระจันทบุรีนฤนาถ ได้รับพระมหากรุณาธิคุณโปรดเกล้าฯ จากพระบาทสมเด็จพระจุลจอมเกล้าเจ้าอยู่หัว ให้เป็นองค์ปฐมเสนาบดีของกระทรวงพานิชย์ โดยตรงมีพระปรีชาสามารถในหลายด้าน ทั้งด้านการต่างประเทศ การคลัง และการพาณิชย์ ทั้งนี้ พระองค์ทรงมีบทบาทสำคัญในการพัฒนาและวางรากฐานระบบเศรษฐกิจของประเทศ โดยเฉพาะในช่วงเวลาที่ประเทศไทยจำเป็นต้องปรับตัวเพื่อธำรงไว้ซึ่งเอกราชท่ามกลางแรงกดดันจากลัทธิล่าอาณานิคมของชาติตะวันตก ทั้งยังทรงวางรากฐานแนวทางการพัฒนาและขับเคลื่อนงานด้านเศรษฐกิจการค้าของประเทศ โดยทรงเป็นผู้นำในการวางแนวทางการเจรจาทางการค้าและการทูตที่รักษาผลประโยชน์ของชาติอย่างมั่นคง เป็นแบบอย่างของข้าราชการที่เปี่ยมด้วยสติปัญญา วิสัยทัศน์ และความจงรักภักดีต่อประเทศชาติ จึงทรงเป็นบุคคลสำคัญในประวัติศาสตร์ชาติไทย ที่ควรค่าแก่การเทิดทูนและน้อมรำลึกถึงพระกรุณาคุณอย่างยิ่ง

ที่มา : https://www.thaigov.go.th/news/contents/details/97240