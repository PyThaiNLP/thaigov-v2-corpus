รัฐบาลไทย-ข่าวทำเนียบรัฐบาล-เลขาธิการ กอช. ร่วมประชุมชมรม ผอจ. ธ.ก.ส. ภาคอีสานตอนบน พร้อมขับเคลื่อนภารกิจ กอช. - สร้างความเข้าใจ “สลาก กอช”


วันพุธที่ 11 มิถุนายน 2568
11/06/2568
พิมพ์
เลขาธิการ กอช. ร่วมประชุมชมรม ผอจ. ธ.ก.ส. ภาคอีสานตอนบน พร้อมขับเคลื่อนภารกิจ กอช. - สร้างความเข้าใจ “สลาก กอช”
เลขาธิการ กอช. ประชุมร่วมกับชมรม ผอ.สำนักงาน ธ.ก.ส. สังกัดฝ่ายกิจการสาขาภาคตะวันออกเฉียงเหนือตอนบน 12 จังหวัด เพื่อชี้แจงแนวทางขับเคลื่อนภารกิจ กอช. และสื่อสารประชาสัมพันธ์โครงการสลากออมทรัพย์เพื่อการดำรงชีพในยามชราภาพ หรือ “สลาก กอช”
เมื่อวันที่ 11 มิถุนายน นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ (กอช.) เข้าประชุมร่วมกับชมรมผู้อำนวยการสำนักงานธนาคารเพื่อการเกษตรและสหกรณ์การเกษตร (ธ.ก.ส.) ในสังกัดฝ่ายกิจการสาขาภาคตะวันออกเฉียงเหนือตอนบน รวม 12 จังหวัด เพื่อชี้แจงแนวทางการขับเคลื่อนภารกิจของกองทุนการออมแห่งชาติ และการสื่อสารประชาสัมพันธ์โครงการสลากออมทรัพย์เพื่อการดำรงชีพในยามชราภาพ หรือ “สลาก กอช” ณ ธ.ก.ส. สาขาเมืองร้อยเอ็ด จังหวัดร้อยเอ็ด, ธ.ก.ส. สาขามหาสารคาม จังหวัดมหาสารคาม และธ.ก.ส. สาขาขอนแก่น จังหวัดขอนแก่น
สำหรับการประชุมในครั้งนี้มีวัตถุประสงค์เพื่อเสริมสร้างความเข้าใจเกี่ยวกับบทบาทของ กอช. ในการส่งเสริมการออมระยะยาวสำหรับประชาชน โดยเฉพาะกลุ่มแรงงานนอกระบบ ผ่านเครื่องมือที่มีแรงจูงใจอย่าง “สลาก กอช” พร้อมทั้งเปิดรับฟังข้อเสนอแนะ ปัญหา และอุปสรรคจากการดำเนินงานในพื้นที่ เพื่อนำไปสู่การปรับปรุงและพัฒนาแนวทางการทำงานร่วมกันระหว่าง กอช. และ ธ.ก.ส. ให้มีประสิทธิภาพยิ่งขึ้น ปัจจุบัน กอช. มีสมาชิกทั้งสิ้นกว่า 2.7 ล้านคน กองทุนมีมูลค่าสินทรัพย์ทั้งสิ้น 15,035.21 ล้านบาท (ข้อมูล ณ วันที่ 31 พ.ค. 2568)  และมี ธ.ก.ส. เป็นหน่วยรับสมัครสมาชิก และส่งเงินหลักของ กอช.

ที่มา : https://www.thaigov.go.th/news/contents/details/97374