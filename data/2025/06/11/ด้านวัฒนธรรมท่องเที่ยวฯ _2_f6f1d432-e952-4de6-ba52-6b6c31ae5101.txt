รัฐบาลไทย-ข่าวทำเนียบรัฐบาล-ศน. เปิดกิจกรรม “ตามรอยเส้นทางธรรมแห่งศรัทธา: สักการะพระธาตุประจำปีเกิด จังหวัดนครพนม”


วันพุธที่ 11 มิถุนายน 2568
ศน. เปิดกิจกรรม “ตามรอยเส้นทางธรรมแห่งศรัทธา: สักการะพระธาตุประจำปีเกิด จังหวัดนครพนม”
ศน. เปิดกิจกรรม “ตามรอยเส้นทางธรรมแห่งศรัทธา: สักการะพระธาตุประจำปีเกิด จังหวัดนครพนม”
ศน. เปิดกิจกรรม “ตามรอยเส้นทางธรรมแห่งศรัทธา: สักการะพระธาตุประจำปีเกิด จังหวัดนครพนม”
วันอังคารที่ 10 มิถุนายน 2568 นายชัยพล สุขเอี่ยม อธิบดีกรมการศาสนา เป็นประธานในพิธีเปิดกิจกรรมตามรอยเส้นทางธรรมแห่งศรัทธา โครงการจาริกเส้นทางบุญในมิติศาสนา ประจำปีงบประมาณ พ.ศ. 2568 พร้อมด้วย ว่าที่ร้อยตรีรวยรุ่ง ใครบุตร รองผู้ว่าราชการจังหวัดนครพนม หัวหน้าส่วนราชการภาครัฐ ภาคเอกชน ภาคประชาสังคม และประชาชน เข้าร่วมพิธี ณ บริเวณริมฝั่งโขงหน้าวัดมหาธาตุ และวัดมหาธาตุ อำเภอเมืองนครพนม จังหวัดนครพนม
นายชัยพล สุขเอี่ยม อธิบดีกรมการศาสนา เปิดเผยว่า กรมการศาสนาร่วมกับจังหวัดนครพนม บูรณาการความร่วมมือกับหน่วยงานที่เกี่ยวข้องด้านการท่องเที่ยวและภาคีเครือข่ายในพื้นที่ จัดโครงการจาริกเส้นทางบุญในมิติทางศาสนา โดยจัด 4 กิจกรรม ได้แก่ 1.พิธีเจริญพระพุทธมนต์สมโภชพระธาตุนคร พระธาตุประจำวันเกิดวันเสาร์ เฉลิมพระเกียรติสมเด็จพระนางเจ้าสุทิดา พัชรสุธาพิมลลักษณ พระบรมราชินี เนื่องในโอกาสวันเฉลิมพระชนมพรรษา 3 มิถุนายน ณ ศาลาการเปรียญ วัดมหาธาตุ โดยมีพระครูกิตติสุตานุยุต รองเจ้าคณะจังหวัดนครพนม เจ้าอาวาสวัดมหาธาตุ เป็นประธานฝ่ายสงฆ์ 2. กิจกรรมเข้าวัดปฏิบัติธรรมวันธรรมสวนะ ศรัทธาอิ่มบุญ อุดหนุนชุมชน “ใส่ผ้าไทย นั่งสาด ตักบาตรริมโขง” ณ บริเวณริมฝั่งโขง วัดมหาธาตุ 3. พิธีเปิด “เส้นทางตามรอยศรัทธาธรรม สักการะพระธาตุประจำวันเกิด จังหวัดนครพนม”  ณ ศาลาการเปรียญ วัดมหาธาตุ และ 4. กิจกรรมเส้นทางตามรอยศรัทธาธรรม สักการะพระธาตุประจำปีเกิด จังหวัดนครพนม ซึ่งเส้นทางดังกล่าวประกอบด้วยการสักการะพระธาตุ จำนวน 8 แห่ง ได้แก่ 1. พระธาตุพนม วัดพระธาตุพนม อำเภอธาตุพนม จังหวัดนครพนม เป็นพระธาตุประจำวันเกิดของผู้เกิดวันอาทิตย์ เชื่อกันว่าผู้ที่ได้ไปนมัสการพระธาตุแห่งนี้จะได้รับอานิสงส์ให้ได้บุตร – ธิดา แก่ผู้มีบุตรยาก รวมทั้งหากได้มานมัสการพระธาตุพนม ครบ 7 ครั้ง จะได้ขึ้นสวรรค์เห็นหน้าพระศาสดา 2. พระธาตุเรณู วัดพระธาตุเรณู อำเภอเรณูนคร จังหวัดนครพนม เป็นพระธาตุประจำวันเกิดของผู้เกิดวันจันทร์ เชื่อกันว่าผู้ที่ได้ไปนมัสการพระธาตุแห่งนี้จะได้รับอานิสงส์ ให้มีรูปงามผ่องใส มีเสน่ห์ เป็นที่รัก และได้รับการช่วยเหลือเมื่อยามตกทุกข์ 3. พระธาตุศรีคุณ วัดพระธาตุศรีคุณ อำเภอนาแก จังหวัดนครพนม เป็นพระธาตุประจำวันเกิดของผู้เกิดวันอังคาร เชื่อกันว่าผู้ที่ได้ไปนมัสการพระธาตุแห่งนี้จะได้รับอานิสงส์ให้มีศักดิ์ศรีทวีคูณ 4. พระธาตุมหาชัย วัดพระธาตุมหาชัย อำเภอปลาปาก จังหวัดนครพนม เป็นพระธาตุประจำวันเกิดของผู้เกิดวันพุธ เชื่อกันว่าผู้ที่ได้ไปนมัสการพระธาตุแห่งนี้ จะได้รับอานิสงส์ประสบชัยชนะในชีวิต เกิดผลสัมฤทธิ์ในการงานก้าวหน้าสมดังประสงค์ เป็นนักประสานสิบทิศ วาจาดี ค้าขายร่ำรวย 5. พระธาตุมรุกขนคร วัดมรุกขนคร อำเภอธาตุพนม จังหวัดนครพนม เป็นพระธาตุประจำวันเกิดของผู้เกิดวันพุธ (กลางคืน) เชื่อกันว่าผู้ที่ได้ไปนมัสการพระธาตุแห่งนี้จะได้รับอานิสงส์ผลบุญให้มีแต่ความเจริญ รอบรู้ และทำการค้ารุ่งเรือง 6. พระธาตุประสิทธิ์ วัดพระธาตุประสิทธิ์ อำเภอนาหว้า จังหวัดนครพนม เป็นพระธาตุประจำวันเกิดของผู้เกิดวันพฤหัสบดี เชื่อกันว่าผู้ที่ได้ไปนมัสการพระธาตุแห่งนี้จะได้รับอานิสงส์ ส่งผลให้สัมฤทธิ์ผลในการปฏิบัติงาน 7. พระธาตุท่าอุเทน วัดพระธาตุท่าอุเทน อำเภอท่าอุเทน จังหวัดนครพนม เป็นพระธาตุประจำวันเกิดของผู้เกิดวันศุกร์ เชื่อกันว่าผู้ที่ได้ไปนมัสการพระธาตุแห่งนี้จะได้รับอานิสงส์ ส่งผลให้ให้ชีวิตมีความรุ่งโรจน์เปรียบเสมือนพระอาทิตย์ขึ้นยามรุ่งอรุณ 8. พระธาตุนคร วัดมหาธาตุ อำเภอเมืองนครพนม จังหวัดนครพนม เป็นพระธาตุประจำวันเกิดของผู้เกิดวันเสาร์ เชื่อกันว่าผู้ที่ได้ไปนมัสการพระธาตุแห่งนี้จะได้รับอานิสงส์ ให้มีบุญบารมีเป็นเจ้าคนนายคน
อธิบดีกรมการศาสนา กล่าวต่อว่า ในปีงบประมาณ 2568 กรมการศาสนาร่วมกับสำนักงานวัฒนธรรมจังหวัดทั่วประเทศ และหน่วยงานภาคีเครือข่าย ประกอบด้วย กระทรวงการท่องเที่ยวและกีฬา กรมประชาสัมพันธ์ การท่องเที่ยวแห่งประเทศไทย องค์การบริหารส่วนจังหวัด ฯลฯ ส่งเสริมให้พุทธศาสนิกชนได้มีโอกาสสักการะพระบรมธาตุและพระธาตุตามคติความเชื่อต่างๆ ส่งเสริมการท่องเที่ยวเชิงจิตวิญญาณ โดยใช้ทุนทางวัฒนธรรม ความเชื่อทางพระพุทธศาสนาและวัฒนธรรมท้องถิ่น โดยเฉพาะพระธาตุประจำวันเกิด ผ่านกิจกรรมการท่องเที่ยว “ตามรอยเส้นทางธรรมแห่งศรัทธา: สักการะพระธาตุประจำปีเกิด” ภายใต้โครงการจาริกเส้นทางบุญในมิติทางศาสนา เพื่อยกระดับอัตลักษณ์ท้องถิ่น กระตุ้นเศรษฐกิจฐานราก ส่งเสริมศักยภาพวัด ศาสนสถาน ให้เป็นแหล่งเรียนรู้ ท่องเที่ยวเชิงประวัติศาสตร์ ศาสนา วัฒนธรรม วิถีชีวิตบนฐานของมิติศาสนาที่สอดคล้องกับบริบทของประชาชนในพื้นที่และความต้องการของนักท่องเที่ยวผู้มารับบริการ “โครงการจาริกเส้นทางบุญในมิติทางศาสนา” เป็นโครงการที่สนับสนุนการท่องเที่ยวเชิงจิตวิญญาณ (Spiritual Tourism)  ในปี 2568 กรมการศาสนาร่วมกับสำนักงานวัฒนธรรมจังหวัดและหน่วยงานที่เกี่ยวข้อง บูรณาการการดำเนินงานส่งเสริมการท่องเที่ยวเชิงมิติศาสนา จำนวน 4 เส้นทาง ได้แก่ 1) เส้นทางสักการะพระบรมธาตุ 2) เส้นทางตามรอยพระเถราจารย์ 3) เส้นทางตามรอยความเชื่อความศรัทธาแห่งลุ่มแม่น้ำโขง และ 4) เส้นทางในมิติศาสนาและวัฒนธรรมอื่น ๆ เพื่อส่งเสริมให้เด็ก เยาวชน และประชาชน เกิดการเรียนรู้หลักธรรมคำสอนทางศาสนาผ่านการท่องเที่ยวศาสนสถานสำคัญและวิถีวัฒนธรรมในพื้นที่ ให้วัด ศาสนสถาน เป็นแหล่งเรียนรู้ด้านศาสนา ศิลปวัฒนธรรม รวมทั้งส่งเสริมศักยภาพแหล่งท่องเที่ยวเชิงความเชื่อ และประวัติศาสตร์ที่สะท้อนวิถีชีวิตของคนในชุมชนบนฐานของมิติทางศาสนาและวัฒนธรรม ซึ่งชาวล้านช้างและชาวอีสาน เชื่อว่าการสักการะพระธาตุเจดีย์บรรจุพระบรมสารีริกธาตุของพระพุทธเจ้าที่สอดคล้องกับวันเกิดของตนเอง จะช่วยเสริมดวงชะตา และนำความเป็นสิริมงคลมาให้แก่ชีวิต โดยกรมการศาสนาร่วมกับสำนักงานวัฒนธรรมจังหวัดนครพนม ดำเนินนโยบายส่งเสริมการท่องเที่ยวในมิติทางศาสนาและวัฒนธรรม ผ่านการจัดทำเส้นทางตามรอยศรัทธาธรรม สักการะพระธาตุประจำวันเกิด จังหวัดนครพนม โดยเชื่อมโยงกิจกรรมในรูปแบบต่าง ๆ ทั้งการท่องเที่ยวเชิงศาสนา เทศกาลประเพณีทางศาสนา และที่สำคัญการจำหน่ายสินค้าและผลิตภัณฑ์ของชุมชนที่เกี่ยวข้องในมิติศาสนาและวัฒนธรรม เช่น การทำพานขันหมากเบ็ง ซึ่งเป็นเครื่องสักการะบูชาพระธาตุ การนำดอกดาวเรืองจากการสักการะพระธาตุมาแปรรูปเป็นสีย้อมผ้า ที่ได้รับการวิจัยและพัฒนาจากมหาวิทยาลัยนครพนม รวมถึงกะละแมโบราณ ซึ่งชาวอำเภอธาตุพนมทำสืบต่อกันมากว่า ๑๐๐ ปี เพื่อร่วมกันสืบสานประเพณีการสักการะพระธาตุประจำวันเกิดตามคติความเชื่อ ความศรัทธา เพื่อเป็นการแสดงออกถึงความกตัญญูกตเวที และรวมพลังขับเคลื่อนพลังสร้างสรรค์ ต่อยอดทุน ทรัพยากรทางวัฒนธรรมที่มีอยู่อย่างหลากหลาย สู่ทุนทางเศรษฐกิจที่เข้มแข็ง นำพาประเทศสู่ความยั่งยืนสืบไป

ที่มา : https://www.thaigov.go.th/news/contents/details/97354