รัฐบาลไทย-ข่าวทำเนียบรัฐบาล-พม. จับมือ กรมควบคุมโรค และภาคีเครือข่าย ลงนามความร่วมมือ “การขับเคลื่อนการควบคุมเครื่องดื่มแอลกอฮอล์ บุหรี่ บุหรี่ไฟฟ้า และอุบัติเหตุจากการจราจรทางถนน ในเครือข่ายสภาเด็กและเยาวชน”


วันพุธที่ 11 มิถุนายน 2568
พม. จับมือ กรมควบคุมโรค และภาคีเครือข่าย ลงนามความร่วมมือ “การขับเคลื่อนการควบคุมเครื่องดื่มแอลกอฮอล์ บุหรี่ บุหรี่ไฟฟ้า และอุบัติเหตุจากการจราจรทางถนน ในเครือข่ายสภาเด็กและเยาวชน”
พม. จับมือ กรมควบคุมโรค และภาคีเครือข่าย ลงนามความร่วมมือ “การขับเคลื่อนการควบคุมเครื่องดื่มแอลกอฮอล์ บุหรี่ บุหรี่ไฟฟ้า และอุบัติเหตุจากการจราจรทางถนน ในเครือข่ายสภาเด็กและเยาวชน”
วันที่ 11 มิถุนายน 2568 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานและร่วมเป็นสักขีพยานในพิธีลงนามบันทึกข้อตกลงความร่วมมือ “การขับเคลื่อนการควบคุมเครื่องดื่มแอลกอฮอล์ บุหรี่ บุหรี่ไฟฟ้า และอุบัติเหตุจากการจราจรทางถนนในเครือข่ายสภาเด็กและเยาวชน” โดยมีนายแพทย์ภาณุมาศ ญาณเวทย์สกุล อธิบดีกรมควบคุมโรค กล่าวรายงาน พร้อมด้วยผู้แทนจาก 9 หน่วยงาน ได้แก่ 1) กรมควบคุมโรค 2) กรมกิจการเด็กและเยาวชน 3) กระทรวงการอุดมศึกษา วิทยาศาสตร์วิจัย และนวัตกรรม 4) กระทรวงศึกษาธิการ 5) กรมส่งเสริมการปกครองท้องถิ่น 6) กรมการปกครอง 7) เครือข่ายสร้างเสริมสุขภาพเยาวชน 8) สำนักงานเครือข่ายองค์กรงดเหล้า และ 9) สภาเด็กและเยาวชนแห่งประเทศไทย ร่วมลงนามในบันทึกข้อตกลง ณ ห้องประชุม ชั้น 2 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์
สำหรับบันทึกข้อตกลงความร่วมมือดังกล่าวมีวัตถุประสงค์เพื่อการสร้างความร่วมมือในการควบคุมและลดปัญหาที่เกิดจากการบริโภคเครื่องดื่มแอลกอฮอล์ บุหรี่ บุหรี่ไฟฟ้า และอุบัติเหตุจากการจราจรทางถนนในกลุ่มเด็กและเยาวชน โดยมุ่งหวังให้เกิดการสร้างสภาพแวดล้อมที่ปลอดภัยและส่งเสริมสุขภาพที่ดีในกลุ่มเป้าหมาย โดยมีขอบเขตข้อตกลงความร่วมมือ ดังนี้ 1) ร่วมกันดำเนินงานควบคุม และลดปัญหาที่เกิดจากเครื่องดื่มแอลกอฮอล์ บุหรี่ บุหรี่ไฟฟ้า และอุบัติเหตุจากการจราจรทางถนน 2) ร่วมกันพัฒนามาตรการและนโยบายในการควบคุมเครื่องดื่มแอลกอฮอล์ บุหรี่ บุหรี่ไฟฟ้า และอุบัติเหตุจากการจราจรทางถนนในกลุ่มเด็กและเยาวชน  3) ร่วมกันประชาสัมพันธ์กฎหมาย และโทษที่เกิดจากเครื่องดื่มแอลกอฮอล์ บุหรี่ บุหรี่ไฟฟ้าและอุบัติเหตุจากการจราจรทางถนนให้กับภาคีเครือข่าย เพื่อเสริมสร้างความตระหนักรู้ในชุมชนเกี่ยวกับอันตรายจากการบริโภคเครื่องดื่มแอลกอฮอล์ บุหรี่ บุหรี่ไฟฟ้า และอุบัติเหตุจากการจราจรทางถนน โดยใช้สื่อประชาสัมพันธ์ที่เข้าถึงกลุ่มเป้าหมายได้อย่างมีประสิทธิภาพ และ 4) ร่วมกันกำหนดกลไกในการติดตามและประเมินผลการดำเนินงานของแต่ละหน่วยงานเพื่อให้สามารถปรับปรุง พัฒนาการดำเนินงานได้อย่างต่อเนื่อง โดยจะมีการรายงานผลการดำเนินงานให้กับหน่วยงานที่เกี่ยวข้องทราบ
นายอนุกูล กล่าวว่า ที่ผ่านมา กระทรวง พม. ได้ร่วมกับภาคีเครือข่ายหลายภาคส่วน ทั้งภาครัฐ ภาคเอกชน และภาคประชาสังคม ขับเคลื่อนงานป้องกันและแก้ไขบุหรี่และบุหรี่ไฟฟ้า ผ่านกลไกคณะกรรมการคุ้มครองเด็กแห่งชาติ คณะกรรมการคุ้มครองเด็กจังหวัด และคณะกรรมการคุ้มครองเด็กกรุงเทพมหานคร และการบังคับใช้พระราชบัญญัติคุ้มครองเด็ก พ.ศ. 2546 ซึ่งตนเชื่อว่าการแก้ไขปัญหาข้อท้าทายต่างๆ ที่เกิดขึ้น จะทำให้เกิดกลไกความยั่งยืนในพื้นที่ได้ โดยการจัดงานในวันนี้ นับเป็นโอกาสสำคัญที่หน่วยงานภาครัฐ และภาคีเครือข่าย ได้ร่วมมือกันในการควบคุมและลดปัญหาด้านเด็กและเยาวชน ที่เกิดจากการบริโภคเครื่องดื่มแอลกอฮอล์ บุหรี่ บุหรี่ไฟฟ้า และลดอุบัติเหตุจากการจราจรทางถนน เพื่อให้เกิดการสร้างสภาพแวดล้อมที่ปลอดภัย และส่งเสริมสุขภาพที่ดีของเด็กและเยาวชน โดยเครือข่ายสภาเด็กและเยาวชน
นายอนุกูล กล่าวเพิ่มเติมว่า สำหรับความสำคัญของการจัดงานในวันนี้ มุ่งหวังให้เกิดผลลัพธ์ที่สำคัญ คือ การสนับสนุนการบูรณาการด้านนโยบายและยุทธศาสตร์ร่วมกัน เช่น การพัฒนามาตรการและกลไกความร่วมมือระหว่างหน่วยงานด้านเด็กและเยาวชน ส่งเสริมบทบาทสภาเด็กและเยาวชนในการเป็นผู้นำการเปลี่ยนแปลงทางสังคม ข้อเสนอแนะเชิงนโยบาย และการมีส่วนร่วมในการแก้ไขและเฝ้าระวังปัญหาที่เกิดขึ้น โดยการให้ความรู้ที่ถูกต้อง สร้างความตระหนักถึงโทษและผลกระทบของปัญหา สนับสนุนการดำเนินงานของเครือข่ายด้านเด็กและเยาวชน รวมทั้ง การติดตามและประเมินผลการดำเนินงานอย่างต่อเนื่อง อย่างไรก็ตามเชื่อว่าความร่วมมือของทั้ง 9 หน่วยงานในวันนี้ จะขยายความยั่งยืน และจะส่งสัญญาณข้อท้าทายต่างๆ เหล่านี้ ให้ขยายวงกว้างต่อไป
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #เด็ก #เยาวชน #เครื่องดื่มแอลกอฮอล์ #บุหรี่ #บุหรี่ไฟฟ้า #สภาเด็กและเยาวชน

ที่มา : https://www.thaigov.go.th/news/contents/details/97380