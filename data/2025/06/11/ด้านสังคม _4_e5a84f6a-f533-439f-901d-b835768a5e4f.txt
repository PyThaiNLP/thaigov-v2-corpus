รัฐบาลไทย-ข่าวทำเนียบรัฐบาล-“วราวุธ” เผย พม. แจง คกก.คุ้มครองเด็กแห่งชาติ คืบ แก้ไข พ.ร.บ.คุ้มครองเด็ก-ผ่าน ครม.-เร่งยกร่างกฎหมายรอง


วันพุธที่ 11 มิถุนายน 2568
“วราวุธ” เผย พม. แจง คกก.คุ้มครองเด็กแห่งชาติ คืบ แก้ไข พ.ร.บ.คุ้มครองเด็ก-ผ่าน ครม.-เร่งยกร่างกฎหมายรอง
“วราวุธ” เผย พม. แจง คกก.คุ้มครองเด็กแห่งชาติ คืบ แก้ไข พ.ร.บ.คุ้มครองเด็ก-ผ่าน ครม.-เร่งยกร่างกฎหมายรอง
วันที่ 11 มิถุนายน 2568 ที่กระทรวงการพัฒนาสังคมและความมั่นคงของมนุษย์ (พม.) นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมคณะกรรมการคุ้มครองเด็กแห่งชาติ ครั้งที่ 2/2568 โดยมี นางอัษฎาพร ไกรพานนท์ คณะที่ปรึกษาติดตามและเร่งรัดขับเคลื่อนนโยบายรัฐมนตรีว่าการกระทรวงการพัฒนาสังคมและความมั่นคงของมนุษย์  นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ นางอภิญญา ชมภูมาศ อธิบดีกรมกิจการเด็กและเยาวชน และคณะผู้บริหารกระทรวง พม. พร้อมด้วยผู้แทนหน่วยงานที่เกี่ยวข้อง อาทิ  สำนักงานตำรวจแห่งชาติ กระทรวงมหาดไทย กระทรวงศึกษาธิการ กระทรวงสาธารณสุข กระทรวงยุติธรรม และศูนย์วิชาการเพื่อความปลอดภัยทางถนน รวมถึงผู้ทรงคุณวุฒิ และผู้แทนสภาเด็กและเยาวชนแห่งประเทศไทย เข้าร่วม
นายวราวุธ เปิดเผยภายหลังการประชุม ว่า ที่ประชุมมีมติรับทราบความก้าวหน้าการปรับปรุงร่างพระราชบัญญัติคุ้มครองเด็ก พ.ศ. .... ที่คณะรัฐมนตรีมีมติเห็นชอบในหลักการแล้ว เมื่อ 10 มิ.ย. 2568 ที่ผ่านมา จึงให้เร่งยกร่างกฎหมายลำดับรอง ภายใต้ร่างพระราชบัญญัติฯ รวมทั้งจัดทำแผนการประกาศใช้ให้สอดคลองกับร่างพระราชบัญญัติดังกล่าว ในวันเดียวกันนี้ ผู้แทนเด็กและเยาวชนไทยที่ผ่านการเข้าร่วมประชุมเยาวชนโลกด้านความปลอดภัยทางถนน ครั้งที่ 3 (3rd  World Youth Assembly for Road Safety) ระหว่างวันที่ 15 - 16 ก.พ. 2568 ที่ประเทศโมร็อกโก ได้มารายงานผลให้ที่ทราบผลการประชุมดังกล่าวได้มุ่งเน้นให้เยาวชนมีส่วนร่วมในการแก้ไขปัญหาความปลอดภัยทางถนน โดยเชื่อมโยงกับประเด็นสำคัญระดับโลก อาทิ การพัฒนาที่ยั่งยืน การเปลี่ยนแปลงสภาพภูมิอากาศ สุขภาพ และความเท่าเทียมทางเพศ ซึ่งผู้แทนเด็กและเยาวชนไทยได้นำเสนอการขับเคลื่อนโครงการสำคัญ อาทิ 1.โครงการ Youth for Change: พลังเยาวชนเปลี่ยนถนนปลอดภัย ร่วมกับศูนย์วิชาการเพื่อความปลอดภัยทางถนน โดยได้รับสนับสนุนจาก สำนักงานกองทุนสนับสนุนการสร้างเสริมสุขภาพ (สสส.) ด้วยการสร้างแกนนำเด็กและเยาวชนที่มีบทบาทเป็นผู้นำการเปลี่ยนแปลงในระดับชุมชนและพื้นที่เมือง 2.โครงการเสริมพลังเด็กและเยาวชนเพื่อความปลอดภัยทางถนนผ่านกลไกสภาเด็กและเยาวชนแห่งประเทศไทย (YOURS Empowering through CYCT) โดยนำร่องในพื้นที่ 8 จังหวัด ได้แก่ กรุงเทพมหานคร นครปฐม สระแก้ว ศรีสะเกษ หนองคาย น่าน ตาก นครศรีธรรมราช ตั้งแต่เดือน ก.ค. 67 - ก.ย. 68 เพื่อสร้างการมีส่วนร่วมของเด็กและเยาวชนในการขับเคลื่อนงานความปลอดภัยทางถนนทั้งในเวทีระดับชาติและนานาชาติ
ผู้แทนเด็กและเยาวชนไทยได้เสนอแนวทางการส่งเสริมความปลอดภัยทางถนนในกลุ่มเด็กและเยาวชน โดยขอให้กระทรวง พม. กรมกิจการเด็กและเยาวชน (ดย.) มีส่วนร่วมขับเคลื่อนในบทบาทของคณะกรรมการศูนย์อำนวยการความปลอดภัยทางถนน ของรัฐบาล , ขอให้พัฒนาสังคมและความมั่นคงของมนุษย์จังหวัด (พมจ.) ประสานกรมกิจการเด็กและเยาวชน (ดย.) เพื่อร่วมผลักดัน ขับเคลื่อน งานร่วมกับคณะอนุกรรมการด้านความปลอดภัยทางถนนในเด็กและเยาวชนจังหวัด , ขอให้คณะกรรมคุ้มครองเด็กจังหวัด ประสานร่วมกับคณะอนุกรรมการวิเคราะห์เคสอุบัติเหตุทางถนนในเด็กและเยาวชน เพื่อกำหนดแนวทาง มาตรการ ส่งเสริมความประพฤติ และพฤติกรรมที่ดีด้านความปลอดภัยทางถนนในกลุ่มเด็กและเยาวชน
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #เด็ก #เยาวชน #ความปลอดภัย #ความปลอดภัยบนท้องถนน

ที่มา : https://www.thaigov.go.th/news/contents/details/97379