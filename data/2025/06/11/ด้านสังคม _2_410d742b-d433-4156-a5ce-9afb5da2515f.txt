รัฐบาลไทย-ข่าวทำเนียบรัฐบาล-สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ทรงเปิดงานมหกรรมสุขศาลาพระราชทาน ครั้งที่ 3 พ.ศ. 2568 “ก้าวสู่ปีที่ 20 สุขศาลาพระราชทาน”


วันพุธที่ 11 มิถุนายน 2568
สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ทรงเปิดงานมหกรรมสุขศาลาพระราชทาน ครั้งที่ 3 พ.ศ. 2568 “ก้าวสู่ปีที่ 20 สุขศาลาพระราชทาน”
วันนี้ (11 มิถุนายน 2568) สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินทรงเปิดงานมหกรรมสุขศาลาพระราชทาน ครั้งที่ 3 พ.ศ. 2568 “ก้าวสู่ปีที่ 20 สุขศาลาพระราชทาน”
วันนี้ (11 มิถุนายน 2568) สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินทรงเปิดงานมหกรรมสุขศาลาพระราชทาน ครั้งที่ 3 พ.ศ. 2568 “ก้าวสู่ปีที่ 20 สุขศาลาพระราชทาน” ณ โรงแรมเซ็นทารา ไลฟ์ ศูนย์ราชการและคอนเวนชันเซ็นเตอร์ แจ้งวัฒนะ กรุงเทพมหานคร โดยมี นายสมศักดิ์ เทพสุทิน รัฐมนตรีว่าการกระทรวงสาธารณสุข นายแพทย์โอภาส การย์กวินพงศ์ ปลัดกระทรวงสาธารณสุข พร้อมคณะผู้บริหาร บุคลากรด้านสาธารณสุข และภาคีเครือข่ายที่เกี่ยวข้อง ร่วมรับเสด็จ
นายสมศักดิ์ เทพสุทิน รัฐมนตรีว่าการกระทรวงสาธารณสุข กราบบังคมทูลรายงานว่า กระทรวงสาธารณสุขและภาคีเครือข่าย ได้น้อมนำพระราชดำริ พัฒนาสุขศาลาพระราชทานให้เป็นที่พึ่งด้านสุขภาพของประชาชนในพื้นที่ห่างไกลทั้งยามปกติและยามฉุกเฉิน โดยร่วมกันขับเคลื่อนโครงการสุขศาลาพระราชทาน มีการจัดตั้งและพัฒนาสุขศาลาพระราชทาน ให้บริการด้านสาธารณสุขแก่ประชาชนในพื้นที่ห่างไกลและพื้นที่พิเศษด้านความมั่นคง ช่วยให้ประชาชนได้รับบริการสาธารณสุขขั้นพื้นฐานที่ได้คุณภาพ มาตรฐาน อย่างเท่าเทียม ทั่วถึง และมีคุณภาพชีวิตที่ดี โดยมีการพัฒนาคุณภาพการให้บริการตามเกณฑ์คุณภาพ เกิดการพัฒนางานประจำไปสู่งานคุณภาพในพื้นที่และการสร้างสรรผลงานทางวิชาการที่มีการแลกเปลี่ยนเรียนรู้ระหว่างกัน สามารถนำประสบการณ์และข้อคิดเห็นไปพัฒนางานในพื้นที่ให้เกิดประโยชน์แก่ประชาชนและชุมชนได้ดียิ่งขึ้น
ปัจจุบัน ทั่วประเทศมีสุขศาลาพระราชทาน 27 แห่ง ให้บริการประชาชนไทยและคนไร้รัฐ ปีละ 20,000 -25,000 ราย โดยตั้งอยู่ในโรงเรียนตำรวจตระเวนชายแดนและศูนย์การเรียนตำรวจตระเวนชายแดน 24 แห่ง ตั้งอยู่ในชุมชนขององค์กรปกครองส่วนท้องถิ่น 3 แห่ง กระจายตัวอยู่ตามแนวชายแดนในพื้นที่ 10 จังหวัด 19 อำเภอ เกิดเป็นศูนย์การเรียนรู้ด้านสุขภาพของชุมชนทั้งเชิงรุกและเชิงรับ ที่เปิดโอกาสให้นักเรียนและคนในชุมชนได้เข้าถึงบริการและความรู้ด้านสุขภาพอย่างเท่าเทียม ช่วยให้เกิดภูมิคุ้มกันและพฤติกรรมสุขภาพที่เหมาะสม ส่งผลให้ปัญหาด้านสุขภาพลดลงและประชาชนมีคุณภาพชีวิตที่ดีอย่างยั่งยืน
ในการนี้ สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี พระราชทานประกาศนียบัตรแก่องค์กรที่มีการปฏิบัติงานสนับสนุนสุขศาลาพระราชทานดีเด่น จำนวน 10 หน่วยงาน ได้แก่ 1.นายธีรพจน์ ฟักน้อย นายแพทย์สาธารณสุขจังหวัดกาญจนบุรี 2.นายขวัญชัย กันทะใจ สาธารณสุขอำเภอแม่ระมาด จังหวัดตาก 3.นายวรวิทย์ ตันติวัฒนทรัพย์ ผู้อำนวยการโรงพยาบาลอุ้มผาง อำเภออุ้มผาง จังหวัดตาก 4.นายบุญธรรม กลิ่นสน ผู้อำนวยการโรงพยาบาลส่งเสริมสุขภาพตำบลบ้านห้วยแม่เพรียง อำเภอแก่งกระจาน จังหวัดเพชรบุรี 5.นางศศิจริญญา อำม์พรพันธ์ ผู้อำนวยการศูนย์สนับสนุนบริการสุขภาพที่ 12 จังหวัดสงขลา 6.พันตำรวจโท กฤษฎา ปลอดโปร่ง ผู้กำกับการกองกำกับการตำรวจตระเวนชายแดนที่ 14 จังหวัดประจวบคีรีขันธ์ 7.นายจักรินทร์ ไวยเขตกรณ์ โทรคมนาคมจังหวัดแม่ฮ่องสอน บริษัท โทรคมนาคมแห่งชาติ จำกัด (มหาชน) ส่วนขายและบริการลูกค้าโทรคมนาคมแม่ฮ่องสอน 8.นายยอดชาย พรพงไพร นายกองค์การบริหารส่วนตำบลแม่สวด อำเภอสบเมย จังหวัดแม่ฮ่องสอน 9.พันตำรวจโท อเนก คำภิมูล ครูใหญ่ สุขศาลาพระราชทาน โรงเรียนตำรวจตระเวนชายแดน บ้านทิไล่ป้า อำเภอสังขละบุรี จังหวัดกาญจนบุรี และ 10.นายภานุวัฒน์ ปานเกตุ  อธิบดีกรมสนับสนุนบริการสุขภาพ
********************************************11 มิถุนายน 2568

ที่มา : https://www.thaigov.go.th/news/contents/details/97376