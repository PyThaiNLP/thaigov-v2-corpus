รัฐบาลไทย-ข่าวทำเนียบรัฐบาล-  นายกฯ ลงพื้นที่รับรายงานสถานการณ์ชายแดนคลี่คลายเป็นไปในทิศทางที่ดีขึ้น ย้ำรัฐบาลทุกหน่วยงานเฝ้าติดตามสถานการณ์ทุกเวลา พร้อมมอบนโยบายแก้ปัญหา ย้ำความปลอดภัยของ ปชช. เป็นสำคัญ 


วันพุธที่ 11 มิถุนายน 2568
11/06/2568
พิมพ์
นายกฯ ลงพื้นที่รับรายงานสถานการณ์ชายแดนคลี่คลายเป็นไปในทิศทางที่ดีขึ้น ย้ำรัฐบาลทุกหน่วยงานเฝ้าติดตามสถานการณ์ทุกเวลา พร้อมมอบนโยบายแก้ปัญหา ย้ำความปลอดภัยของ ปชช. เป็นสำคัญ
สั่งการผู้ว่าฯ 7 จังหวัดให้เป็นหลักประสานงานดูแลประชาชนในทุกมิติ
วันนี้ (11 มิถุนายน 2568) เวลา 11.20 น. ณ  ห้องประชุมอัมพรพิมาน โรงพยาบาลกาบเชิง อ.กาบเชิง        จ.สุรินทร์ นางสาวแพทองธาร ชินวัตร นายกรัฐมนตรี เป็นประธานการประชุมติดตามสถานการณ์การคลี่คลายปัญหาชายแดนไทย-กัมพูชา และมาตรการสนับสนุนและช่วยเหลือประชาชนในพื้นที่ 7 จังหวัดชายแดน โดยมี นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย พลเอก ณัฐพล นาคพาณิชย์ รัฐมนตรีช่วยว่าการกระทรวงกลาโหม พร้อมด้วยผู้ว่าราชการจังหวัดสุรินทร์ ผู้ว่าราชการจังหวัดอุบลราชธานี ผู้ว่าราชการจังหวัดศรีสะเกษ ผู้ว่าราชการจังหวัดบุรีรัมย์ ผู้ว่าราชการจังหวัดสระแก้ว  แม่ทัพภาคที่ 2  และผู้บริหารส่วนราชการในพื้นที่เข้าร่วมประชุม
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า ภายหลังรับฟังบรรยายสรุปสถานการณ์ในพื้นที่ พบว่าขณะนี้สถานการณ์คลี่คลายขึ้นมาก รัฐบาลได้สั่งการให้สนับสนุนและช่วยเหลือประชาชนในพื้นที่ 7 จังหวัดชายแดนโดยให้ผู้ว่าราชการจังหวัด แม่ทัพภาคที่ 2  และผู้แทนหน่วยงานต่าง ๆ ดูแลพี่น้องประชาชนอย่างต่อเนื่อง โดยนายกรัฐมนตรี กล่าวขอบคุณผู้ว่าราชการจังหวัดชายแดน ทุกจังหวัดและแม่ทัพภาคที่ 2 ที่ได้รายงานความคืบหน้า และสถานการณ์ในพื้นที่ที่เกิดขึ้น ซึ่งจากการรับฟังข้อมูลเรื่องสถานที่หลบภัย ขอให้กระทรวงมหาดไทยเร่งสำรวจให้มีความพร้อมรวมถึงต้องให้ความรู้แก่เด็กนักเรียนถึงวิธีการ และให้ได้เรียนรู้วิธีการใช้เพราะอาจจะมีภัยอื่น ๆ เช่นภัยธรรมชาติ หรืออุบัติภัยต่าง ๆ ได้
ขณะที่แม่ทัพภาคที่ 2 ซึ่งอยู่หน้างานตลอด ได้รายงานในการเตรียมความพร้อมในทุกมิติทั้งการดูแลประชาชนในพื้นที่และด้านความมั่นคง ซึ่งจากการหารือร่วมกันอย่างเป็นทางการทั้งไทยและกัมพูชาเห็นร่วมกันเรื่องสันติภาพ โดยเฉพาะประเทศไทยไม่ต้องการความรุนแรงโดยจะคำนึงถึงความปลอดภัยในชีวิต และทรัพย์สินของประชาชน และความปลอดภัยของเจ้าหน้าที่ที่ปฏิบัติงานหน้างานเป็นหลัก
นายกรัฐมนตรี กล่าวต่อว่า กระทรวงมหาดไทยเทียบ “เป็นบ้าน ทหารเป็นรั้ว” ขอให้ทำงานร่วมกันอย่างบูรณาการ และขอให้ผู้ว่าราชการจังหวัดเป็นหัวหน้าทีมในแต่ละจังหวัดทำงานร่วมกันประสานกันว่าเกิดเหตุการณ์อะไรขึ้นบ้างตามแนวชายแดน รวมถึงสำรวจความปลอดภัยในพื้นที่ไม่ว่าจะเป็นสถานที่หลบภัย รวมถึงปัจจัย 4 มีอย่างพอเพียงหรือไม่ ขอให้ช่วยเหลือซึ่งกันและกัน โดยเฉพาะสื่อสารกับประชาชนให้รับทราบข้อมูลที่ข้อเท็จจริง  เพื่อป้องกันการเข้าใจผิด
“ยืนยันรัฐบาลจะพยายามทำอย่างเต็มที่ให้ดีที่สุด ขอขอบคุณทุกคน ทุกหน่วยงานที่ร่วมกันรักษาความสงบสุข รัฐบาลพร้อมให้การดูแลประชาชนและเจ้าหน้าที่อย่างเต็มที่ หากมีอะไรที่มีความจำเป็นต้องการเร่งด่วน ขอให้ประสานมา รัฐบาลพร้อมสนับสนุนอย่างเต็มที่ และขอให้ผู้นำส่วนท้องถิ่นช่วยสื่อสาร ทำความเข้าใจกับประชาชนมากขึ้น ว่ารัฐบาลและฝ่ายความมั่นคง เจ้าหน้าที่ได้ทำอะไรไปแล้วบ้าง  เพื่อไม่ให้เกิดการเข้าใจผิด โดยเฉพาะเรื่องของการปล่อยเฟคนิวส์ ต้องป้องกันการเข้าใจผิด ขอให้ทุกคนทำงานร่วมกันเป็นทีมประเทศไทย รัฐบาลพร้อมสนับสนุนทุกหน่วย  ยืนยันจุดยืนคือต้องการรักษาสันติภาพ ส่วนเรื่องรายละเอียดในการหารือข้อขัดแย้งต่างๆ ต้องแก้ไขไปทีละเรื่อง” นายกรัฐมนตรี กล่าว
จากนั้น นายกรัฐมนตรีและคณะเดินทางเพื่อตรวจเยี่ยมและมอบสิ่งของบำรุงขวัญให้แก่กำลังพล กองกำลังสุรนารี ณ ฐานปฏิบัติการกองกำลังสุรนารี อำเภอกาบเชิง จังหวัดสุรินทร์ ต่อไป

ที่มา : https://www.thaigov.go.th/news/contents/details/97361