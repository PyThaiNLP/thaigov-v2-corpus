รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม นำทัพบุกชายแดนใต้ ผนึกกำลังทุกภาคส่วนแก้ปัญหา​ยาเสพติด เน้นจิตอาสาและการมีส่วนร่วมของชุมชน


วันพุธที่ 11 มิถุนายน 2568
11/06/2568
พิมพ์
รัฐมนตรีว่าการกระทรวงยุติธรรม นำทัพบุกชายแดนใต้ ผนึกกำลังทุกภาคส่วนแก้ปัญหา​ยาเสพติด เน้นจิตอาสาและการมีส่วนร่วมของชุมชน
รัฐมนตรีว่าการกระทรวงยุติธรรม นำทัพบุกชายแดนใต้ ผนึกกำลังทุกภาคส่วนแก้ปัญหา​ยาเสพติด เน้นจิตอาสาและการมีส่วนร่วมของชุมชน
ในวันพุธ​ที่ 11 มิถุนายน 2568 พันตำรวจเอก ทวี สอดส่อง รัฐมนตรีว่าการกระทรวงยุติธรรม ลงพื้นที่จังหวัดปัตตานีเพื่อขับเคลื่อน "แผนปฏิบัติการป้องกันและแก้ไขปัญหายาเสพติดจังหวัดชายแดนภาคใต้แบบบูรณาการทุกมิติ พ.ศ. 2568 - 2570" โดยมีเป้าหมายหลักในการผนึกกำลังจากทุกภาคส่วนเพื่อแก้ไขปัญหายาเสพติดอย่างยั่งยืน โดยมี นายนิยม เติมศรีสุข ผู้ช่วยรัฐมนตรีประจำกระทรวงยุติธรรม และคณะผู้บริหารจากหน่วยงานด้านความมั่นคงและปราบปรามยาเสพติด ประกอบด้วย แม่ทัพภาคที่ 4 (ในฐานะผู้อำนวยการรักษาความมั่นคงภายใน ภาค 4) รองเลขาธิการ ศอ.บต. อธิบดีกรมคุมประพฤติ รองเลขาธิการ ป.ป.ส. และ ผอ.ปปส. ภาค 9 เข้าร่วม ณ ห้องประชุมค่ายสมเด็จพระสุริโยทัย อำเภอหนองจิก จังหวัดปัตตานี
โอกาส​นี้​ พันตำรวจเอก ทวี สอดส่อง รัฐมนตรีว่าการกระทรวงยุติธรรม และคณะฯ ได้เข้าร่วมประชุมหารือเพื่อประสานความร่วมมือในการขับเคลื่อนแผน "รวมพลังจิตอาสา เอาชนะยาเสพติดในจังหวัดชายแดนภาคใต้" โดยมีผู้แทนจากหน่วยงานภาครัฐในพื้นที่ ผู้นำชุมชน องค์กรปกครองส่วนท้องถิ่น และกลุ่มจิตอาสาเข้าร่วม การประชุมครั้งนี้มุ่งเน้นการวางแนวทางการทำงานร่วมกันอย่างเป็นระบบ สร้างกลไกที่เปิดโอกาสให้ประชาชนเข้ามามีส่วนร่วมในทุกระดับ และเสริมสร้างพลังสังคมในการต่อต้านยาเสพติด ซึ่งเป็นรากฐานสำคัญของการฟื้นฟูสันติสุขในพื้นที่
ต่อมา พันตำรวจเอก ทวี สอดส่อง รัฐมนตรีว่าการกระทรวงยุติธรรม และคณะฯ ได้เดินทางไปยัง "บ้านอุ่นไอรัก" ตำบลตันหยงดาลอ อำเภอยะหริ่ง ซึ่งเป็นศูนย์ฟื้นฟูสมรรถภาพผู้ติดยาเสพติดระดับชุมชน ที่เน้นกระบวนการบำบัดแบบสมัครใจในสภาพแวดล้อมที่เอื้อต่อการฟื้นฟูด้านจิตใจและสังคม โดย พันตำรวจเอก ทวี สอดส่อง รัฐมนตรีว่าการกระทรวงยุติธรรม ได้มอบอุปกรณ์กีฬาเพื่อส่งเสริมสุขภาวะและกำลังใจแก่ผู้เข้ารับการบำบัด พร้อมกล่าวให้กำลังใจแก่เจ้าหน้าที่และผู้เข้ารับการฟื้นฟู ซึ่งแสดงให้เห็นถึงความสำคัญที่ภาครัฐให้กับการบำบัดฟื้นฟูที่ครอบคลุมทั้งร่างกาย จิตใจ และการคืนคนดีสู่สังคม
ในเวลา 13.30 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม และคณะฯ ได้เข้าร่วมกิจกรรมปฐมนิเทศเจ้าหน้าที่และจิตอาสา ภายใต้แผนปฏิบัติการเอาชนะยาเสพติดในพื้นที่จังหวัดชายแดนภาคใต้ ซึ่งได้มีการจัดตั้งชุดมวลชนเอาชนะยาเสพติด จำนวน 150 ชุด เพื่อเป็นกลไกสำคัญในการเข้าถึงชุมชนระดับพื้นที่ ดำเนินการเชิงรุกด้านการป้องกัน เฝ้าระวัง และฟื้นฟูผู้ได้รับผลกระทบจากยาเสพติด โอกาสนี้ พันตำรวจเอก ทวี สอดส่อง รัฐมนตรีว่าการกระทรวงยุติธรรม ได้กล่าวปาฐกถาพิเศษ เพื่อสร้างความตระหนักรู้ ความเข้าใจ และเสริมสร้างกำลังใจให้แก่เจ้าหน้าที่และจิตอาสาในการร่วมกันขับเคลื่อนภารกิจอย่างต่อเนื่องของรัฐบาล นำโดย นางสาวแพทองธาร ชินวัตร นายกรัฐมนตรี ในการขจัดปัญหายาเสพติดอย่างเป็นระบบ ครอบคลุมทั้งด้านการป้องกัน ปราบปราม การบำบัดฟื้นฟู และการสร้างภูมิคุ้มกันทางสังคม โดยยึดประชาชนเป็นศูนย์กลาง และมุ่งหวังให้เกิดความสงบสุขและความมั่นคงในพื้นที่จังหวัดชายแดนภาคใต้อย่างแท้จริง

ที่มา : https://www.thaigov.go.th/news/contents/details/97375