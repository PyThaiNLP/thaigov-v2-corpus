รัฐบาลไทย-ข่าวทำเนียบรัฐบาล-"อนุทิน" มอบ "ไตรศุลี" นำคณะจัดกิจกรรม "มหาดไทยรวมใจ ส่งกำลังใจให้พี่น้องชายแดน" มอบสิ่งของประชาชน เจ้าหน้าที่ทหาร อ.กันทรลักษ์ จ.ศรีสะเกษ ฝ่ายปกครองย้ำจัดแผนพิทักษ์พื้นที่ส่วนหลัง


วันพุธที่ 11 มิถุนายน 2568
11/06/2568
พิมพ์
"อนุทิน" มอบ "ไตรศุลี" นำคณะจัดกิจกรรม "มหาดไทยรวมใจ ส่งกำลังใจให้พี่น้องชายแดน" มอบสิ่งของประชาชน เจ้าหน้าที่ทหาร อ.กันทรลักษ์ จ.ศรีสะเกษ ฝ่ายปกครองย้ำจัดแผนพิทักษ์พื้นที่ส่วนหลัง
"อนุทิน" มอบ "ไตรศุลี" นำคณะจัดกิจกรรม "มหาดไทยรวมใจ ส่งกำลังใจให้พี่น้องชายแดน" มอบสิ่งของประชาชน เจ้าหน้าที่ทหาร อ.กันทรลักษ์ จ.ศรีสะเกษ ฝ่ายปกครองย้ำจัดแผนพิทักษ์พื้นที่ส่วนหลัง 7 ตำบลดูแลความปลอดภัยประชาชนเต็มที่
วันนี้ (11 มิ.ย. 68) เวลา 11.30 น. นายอนุทิน ชาญวีรกูล รองนายกรัฐมนตรีและรมว.มหาดไทย มอบหมายให้ น.ส.ไตรศุลี ไตรสรณกุล เลขานุการรมว.มหาดไทยและโฆษกกระทรวงมหาดไทย เป็นตัวแทนลงพื้นที่ให้กำลังใจมอบเครื่องแบบให้กับกำลังพลชุดรักษาความปลอดภัยหมู่บ้าน (ชรบ.) และอุปกรณ์สนามให้กับสมาชิกกองอาสารักษาดินแดน และเยี่ยมเยียนมอบถุงยังชีพให้กำลังใจพี่น้องประชาชนในพื้นที่ อ.กันทรลักษ์ ณ โรงเรียนภูมิซรอลวิทยา ต.เสาธงชัย อ.กันทรลักษ์ จ.ศรีสะเกษ โดยมี นายสมบัติ  ไตรศักดิ์ ผู้ตรวจราชการกระทรวงมหาดไทย นายสุริยา  บุตรจินดา รองผู้ว่าราชการจังหวัดศรีสะเกษ นางกัญญ์ฐณัฐฐา ไตรสรณกุล นางสาวกันตรัตน์ เริ่มสูงเนิน ผู้ตรวจราชการกรมการปกครอง คณะผู้บริหารกรมการปกครอง คณะผู้บริหารจังหวัดศรีสะเกษ และชมรมแม่บ้านมหาดไทยจังหวัดศรีสะเกษ ร่วมลงพื้นที่
น.ส.ไตรศุลี กล่าวว่า วันนี้นายอนุทินมีความตั้งใจจะมาเยี่ยมเยียนพบปะให้กำลังใจ ชรบ. สมาชิกกองอาสารักษาดินแดน (อส.) และพี่น้องประชาชนชาวกันทรลักษ์ด้วยตนเอง แต่เนื่องจากติดภารกิจด่วนในการร่วมลงพื้นที่ อ.กาบเชิง จ.สุรินทร์ และประชุมการคลี่คลายปัญหาความขัดแย้งชายแดนไทย-กัมพูชา ร่วมกับน.ส.แพทองธาร ชินวัตร นายกรัฐมนตรี ผู้ว่าราชการ 7 จังหวัดแนวชายแดนไทย-กัมพูชา และหน่วยงานที่เกี่ยวข้อง จึงได้มอบหมายให้ตนเป็นตัวแทนลงพื้นที่พร้อมกับผู้บริหารระดับสูงของกระทรวงมหาดไทย และกรมการปกครอง
"พวกเราชาวกันทรลักษ์อยู่ด้วยกันด้วยความสมัครสมานสามัคคี เผชิญกับสถานการณ์ทุกครั้งเมื่อเกิดความไม่สงบตามแนวชายแดน โดยเฉพาะในช่วงปี 2554 ตอนนั้นตนก็อยู่ก็อยู่ในพื้นที่ สำหรับครั้งนี้แม้ว่าสถานการณ์ยังอยู่ในความสงบ แต่เพื่อความปลอดภัยขอให้อย่าเพิ่งไปหาของป่า ขอให้อยู่ในพื้นที่ ฟังข่าวสารจากอำเภอ จากกำนัน ผู้ใหญ่บ้าน หอกระจายข่าว ต้องปฏิบัติตามคำแนะนำของภาครัฐ และด้วยความห่วงใยของท่านอนุทิน ได้สั่งการให้ท่านผู้ว่าราชการจังหวัด ท่านนายอำเภอ ปลัดอำเภอ ได้นำกำลัง ชรบ.และ อส. ร่วมกันสำรวจหลุมหลบภัย และร่วมกับทุกภาคส่วนบูรณะซ่อมแซมให้พร้อมในการเผชิญกับสถานการณ์ เพราะเราคำนึงถึงความปลอดภัยของพี่น้องประชาชนมาเป็นลำดับ 1 พี่น้องประชาชนทุกคนต้องปลอดภัย กระทรวงมหาดไทยไม่ทอดทิ้งพี่น้องประชาชน และเราจะอยู่เคียงข้างกัน" น.ส.ไตรศุลี กล่าว
ด้าน จ่าเอกสมควร สิงห์คำ นายอำเภอกันทรลักษ์ กล่าวว่า อ.กันทรลักษ์เป็นอำเภอชายแดนขนาดใหญ่ มีพื้นที่ 1,360 ตารางกิโลเมตร ประชากรกว่า 200,000 คน 20 ตำบล 267 หมู่บ้าน 1 เทศบาลเมือง 2 เทศบาลตำบล 18 องค์การบริหารส่วนตำบล โดยเป็นอำเภอที่ได้รับผลกระทบจากสถานการณ์บริเวณช่องบก รวม 7 ตำบล 80 หมู่บ้าน ที่ประชาชนยังมีความตื่นตระหนก
ทั้งนี้ เพื่อสร้างความเข้าใจกับประชาชนและเตรียมความพร้อมรับสถานการณ์ ทางอำเภอได้จัดทำแผนพิทักษ์พื้นที่ส่วนหลังในพื้นที่ 7 ตำบล โดยแบ่งโซนสี ได้แก่ โซน 1 สีแดง คือ พื้นที่ระยะจากชายแดนไม่เกิน 10 กิโลเมตร พื้นที่นี้ถือเป็นพื้นที่อันตรายเสี่ยงภัยลำดับ 1 มีจำนวน 22 หมู่บ้าน มีการสร้างหลุมหลบภัยตั้งแต่ปี 2554 โซน 2 สีส้ม ระยะ 10-13 กิโลเมตรจากชายแดน ได้ประเมินว่าอยู่ในโซนน่าจะมีผลกระทบ โดยได้สร้างหลุมหลบภัยในระยะ 14 กิโล ตั้งแต่ปี 2554 และ อบจ.ศรีสะเกษ ได้สนับสนุนอุปกรณ์และประชาชนช่วยกันบริจาค กระสอบทรายร่วมหนุนเสริมความแข็งแรง และโซน 3 สีเหลือง จำนวน 25 หมู่บ้าน ไม่มีหลุมหลบภัย โดยอำเภอได้เตรียมการจุดรองรับผู้อพยพปลายทาง 24 แห่ง ไกลจากแนวชายแดน 32 กิโลเมตร บริเวณวิทยาลัยเทคนิคกันทรลักษ์ มีการซักซ้อมเจ้าหน้าที่และหน่วยที่เกี่ยวข้องรองรับผู้อพยพ ทั้งระบบสุขาภิบาล และด้านการประกอบอาหารเลี้ยงพร้อมมีการมอบหมายความรับผิดชอบอย่างชัดเจน
"ต้องขอขอบคุณท่านเลขานุการรัฐมนตรีว่าการกระทรวงมหาดไทย ที่ได้ประสานงานการซ่อมแซมหอกระจายข่าว ทำให้สามารถใช้งานหอกระจายข่าวทุกแห่งในพื้นที่อำเภอกันทรลักษ์ เพื่อให้กระบวนการสร้างการรับรู้สู่ชุมชนเป็นไปอย่างมีประสิทธิภาพครอบคลุมทั่วถึงอย่างทันท่วงที" นายอำเภอกันทรลักษ์ กล่าว
จากนั้น น.ส.ไตรศุลี และคณะ ได้เดินทางต่อไปยังผามออีแดง ในพื้นที่อุทยานแห่งชาติเขาพระวิหาร อ.กันทรลักษ์ ซึ่งในขณะนี้กรมอุทยานแห่งชาติ สัตว์ป่า และพันธุ์พืช ได้ประกาศปิดการให้บริการแหล่งท่องเที่ยว และใช้เป็นพื้นที่ปฏิบัติการของกำลังทหาร โดย น.ส.ไตรศุลี ได้ร่วมกับคณะสื่อมวลชน และผู้ประกอบการในพื้นที่ มอบเครื่องอุปโภคบริโภค น้ำดื่ม ให้กับเหล่าทหารหาญซึ่งเป็นแนวหน้าบริเวณชายแดน เพื่อสร้างขวัญกำลังใจให้กับกำลังพล

ที่มา : https://www.thaigov.go.th/news/contents/details/97366