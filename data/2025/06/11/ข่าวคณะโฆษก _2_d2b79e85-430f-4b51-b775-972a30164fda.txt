รัฐบาลไทย-ข่าวทำเนียบรัฐบาล-ไทยแลนด์น่าเที่ยว “ระยอง” ครองอันดับ 1 เอเชีย! จุดหมายท่องเที่ยว Slow Travel ประจำปี 2568 – นักเดินทางทั่วโลกหลงรักธรรมชาติ สงบ และวิถีชุมชนไทย


วันพุธที่ 11 มิถุนายน 2568
11/06/2568
พิมพ์
ไทยแลนด์น่าเที่ยว “ระยอง” ครองอันดับ 1 เอเชีย! จุดหมายท่องเที่ยว Slow Travel ประจำปี 2568 – นักเดินทางทั่วโลกหลงรักธรรมชาติ สงบ และวิถีชุมชนไทย
ไทยแลนด์น่าเที่ยว “ระยอง” ครองอันดับ 1 เอเชีย! จุดหมายท่องเที่ยว Slow Travel ประจำปี 2568 – นักเดินทางทั่วโลกหลงรักธรรมชาติ สงบ และวิถีชุมชนไทย
วันนี้ (11 มิถุนายน 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า แพลตฟอร์มท่องเที่ยวระดับโลก “อโกด้า” ได้จัดอันดับให้จังหวัดระยองของประเทศไทย ขึ้นแท่นอันดับ 1 จุดหมายปลายทางยอดนิยมสำหรับการเดินทางแบบไม่เร่งรีบ (Slow Travel) ในเอเชีย ประจำปี 2568 สะท้อนแนวโน้มการท่องเที่ยวที่เปลี่ยนไป จากการรีบเร่งสู่การใช้เวลาอย่างคุ้มค่าในแต่ละสถานที่ โดยจังหวัดระยองได้รับความนิยมจากนักท่องเที่ยวทั้งไทยและต่างชาติ ด้วยเสน่ห์ของหาดทรายเงียบสงบอย่างหาดแม่รำพึง ความเขียวขจีของทุ่งโปรงทอง ซึ่งเป็นป่าชายเลนผืนใหญ่ที่สุดในจังหวัดระยอง และตลาดประมงพื้นบ้านที่เต็มไปด้วยอาหารทะเลสดใหม่ เช่น บริเวณหาดสวนสน ทั้งหมดนี้ล้วนสะท้อนคุณค่าของการท่องเที่ยวที่ผสมผสานธรรมชาติ วิถีชีวิต และความยั่งยืนเข้าไว้ด้วยกัน
สำหรับจุดหมายปลายทางยอดนิยมอื่น ๆ ในภูมิภาคเอเชียที่ติดอันดับกับระยอง ได้แก่ กาเลโกวา (อินโดนีเซีย), โซล (เกาหลีใต้), โตเกียว (ญี่ปุ่น), ญาจาง (เวียดนาม), โบราไกย์ (ฟิลิปปินส์), ไทเป (ไต้หวัน), กัวลาลัมเปอร์ (มาเลเซีย) และเจนไน (อินเดีย)
“ที่ผ่านมา ประเทศไทยได้รับการจัดอันดับให้อยู่ในระดับต้น ๆ ของแพลตฟอร์มท่องเที่ยวระดับโลกมาอย่างต่อเนื่อง สะท้อนให้เห็นถึงศักยภาพด้านการท่องเที่ยว และความสำเร็จจากการร่วมมือระหว่างภาครัฐ เอกชน และชุมชน ในการขับเคลื่อนการท่องเที่ยวอย่างมีคุณภาพ”
รัฐบาลยืนยันเดินหน้าสนับสนุนการท่องเที่ยวในทุกมิติ ทั้งการอนุรักษ์ทรัพยากรธรรมชาติ การพัฒนาสิ่งอำนวยความสะดวก และการยกระดับชุมชนท้องถิ่น เพื่อให้ประเทศไทยเป็นจุดหมายที่นักท่องเที่ยวทั่วโลก ‘เลือกมา และอยากกลับมา’ อย่างมั่นใจและยั่งยืน” นางสาวศศิกานต์ กล่าว

ที่มา : https://www.thaigov.go.th/news/contents/details/97350