รัฐบาลไทย-ข่าวทำเนียบรัฐบาล-พระมหากษัตริย์ไทย ผู้ทรงเป็นองค์อัครศาสนูปถัมภก สนับสนุนพระพุทธศาสนา ผ่านโครงการทุนเล่าเรียนหลวงสำหรับพระสงฆ์ไทย


วันพุธที่ 11 มิถุนายน 2568
พระมหากษัตริย์ไทย ผู้ทรงเป็นองค์อัครศาสนูปถัมภก สนับสนุนพระพุทธศาสนา ผ่านโครงการทุนเล่าเรียนหลวงสำหรับพระสงฆ์ไทย
โครงการทุนเล่าเรียนหลวงสำหรับพระสงฆ์ไทย เป็นโครงการที่พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ทรงพระกรุณาโปรดเกล้าโปรดกระหม่อมให้ก่อตั้งขึ้น ด้วยทรงมีพระราชปณิธาน
ที่จะส่งเสริมสนับสนุนพระภิกษุสามเณรให้มีโอกาสได้ศึกษาพระพุทธศาสนาขั้นสูงจากสถาบันการศึกษาทางพระพุทธศาสนาในประเทศ
พระบาทสมเด็จพระวชิรเกล้าเจ้าอยู่หัวฯ ทรงสืบสาน รักษา และต่อยอด พระราชปณิธานของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ในการพระราชทานทุนการศึกษาแด่ พระภิกษุสามเณร ตามโครงการทุนเล่าเรียนหลวงสำหรับพระสงฆ์ไทยอย่างต่อเนื่องจวบจนปัจจุบัน ถือเป็นการพัฒนาความรู้ ความสามารถของพระสงฆ์ซึ่งเป็นกำลังสำคัญในการการเผยแผ่พระพุทธศาสนาให้มั่นคงสืบไป
โครงการทุนเล่าเรียนหลวงสำหรับพระสงฆ์ไทย ก่อตั้งขึ้น เมื่อวันที่ ๕ กุมภาพันธ์ ๒๕๔๗ และพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร พระราชทานทุนประเดิมเริ่มแรกเมื่อวันที่ ๒๑ พฤษภาคม ๒๕๔๗ เป็นต้นมา ด้วยทรงมีพระราชปณิธาน ที่จะส่งเสริมสนับสนุนพระภิกษุสามเณรให้มีโอกาสได้ศึกษาพระพุทธศาสนาขั้นสูงจากสถาบันการศึกษาทางพระพุทธศาสนาในประเทศ อันได้แก่ มหาวิทยาลัยมหาจุฬาลงกรณราชวิทยาลัย มหาวิทยาลัยมหามกุฏราชวิทยาลัย และกองบาลีสนามหลวง ซึ่งจะสามารถเข้าถึงแก่นแท้ของพระพุทธศาสนาได้ด้วยตนเอง และนำไปปฏิบัติได้อย่างถูกต้องจนแตกฉานในพระธรรมแล้วนำไปสั่งสอนพุทธบริษัทต่อไปได้อย่างไม่ผิดเพี้ยน การบำรุงพระสงฆ์ด้วยวิธีการนี้ จะเป็นทางสำคัญที่จะช่วยจรรโลง และเผยแผ่พระสัทธรรมได้ถูกต้องตามพระไตรปิฎกสืบต่อไป
จวบจนปัจจุบัน กว่า ๒๐ ปี ในการดำเนินโครงการฯ ทรงพระกรุณาโปรดเกล้าโปรดกระหม่อมพระราชทานทุนการศึกษา ถวายแต่พระภิกษุและสามณร ไปแล้วจำนวน ๑๒,๐๕๔ ทุน เป็นจำนวนเงินทั้งสิ้น ๑๔๑,๗๓๙,๐๙๕ บาท ถือเป็นการพัฒนาความรู้ และคุณภาพพระสงฆ์ซึ่งเป็นกำลังสำคัญในการการเผยแผ่พระพุทธศาสนาให้มั่นคงสืบไป
ที่มา: พระลาน
#สืบสานรักษาต่อยอด
#ทุนเล่าเรียนหลวงสำหรับพระสงฆ์ไทย
#ทรงพระเจริญ
#ในหลวงรัชกาลที่๑๐

ที่มา : https://www.thaigov.go.th/news/contents/details/97352