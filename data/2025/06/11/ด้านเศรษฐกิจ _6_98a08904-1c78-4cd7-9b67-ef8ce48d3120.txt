รัฐบาลไทย-ข่าวทำเนียบรัฐบาล-ธอส. ตอกย้ำการเป็นผู้เชี่ยวชาญด้านที่อยู่อาศัย ช่วยลูกค้าวางแผนผ่อนชำระเงินงวดตลอดอายุสัญญา โดยผลิตภัณฑ์สินเชื่อบ้าน Relieve ปี 2568 ผ่อนสบาย ไร้กังวล ดอกเบี้ยดีตลอดอายุสัญญา


วันพุธที่ 11 มิถุนายน 2568
11/06/2568
พิมพ์
ธอส. ตอกย้ำการเป็นผู้เชี่ยวชาญด้านที่อยู่อาศัย ช่วยลูกค้าวางแผนผ่อนชำระเงินงวดตลอดอายุสัญญา โดยผลิตภัณฑ์สินเชื่อบ้าน Relieve ปี 2568 ผ่อนสบาย ไร้กังวล ดอกเบี้ยดีตลอดอายุสัญญา
ธอส. จัดทำผลิตภัณฑ์ “สินเชื่อบ้าน Relieve ปี 2568” ช่วยลูกค้าวางแผนผ่อนชำระเงินงวดตลอดอายุสัญญาได้ง่ายๆ แถมมีโอกาสผ่อนบ้านหมดเร็วขึ้น กับ อัตราดอกเบี้ยและเงินงวดต่ำตลอดอายุสัญญา สำหรับลูกค้าที่ต้องการกู้เพื่อซื้อที่อยู่อาศัย หรือรีไฟแนนซ์
ธนาคารอาคารสงเคราะห์ (ธอส.) เดินหน้าพัฒนาผลิตภัณฑ์ทางการเงินตอบโจทย์ลูกค้าทุกกลุ่ม จัดทำผลิตภัณฑ์ “สินเชื่อบ้าน Relieve ปี 2568” ช่วยลูกค้าวางแผนผ่อนชำระเงินงวดตลอดอายุสัญญาได้ง่ายๆ แถมมีโอกาสผ่อนบ้านหมดเร็วขึ้น กับ อัตราดอกเบี้ยและเงินงวดต่ำตลอดอายุสัญญา สำหรับลูกค้าที่ต้องการกู้เพื่อซื้อที่อยู่อาศัย หรือรีไฟแนนซ์ โดยลูกค้าที่มีความประสงค์ทำประกันชีวิตคุ้มครองสินเชื่อ (MRTA / MLTA) จะได้รับอัตราดอกเบี้ยคงที่ 3 ปีแรกเท่ากับ 3.59% ต่อปี และปีที่ 4 จนถึงตลอดอายุสัญญาทุกกรณี เท่ากับ MRR-2.505% ต่อปี ยื่นคำขอกู้ได้ตั้งแต่วันนี้ถึงวันที่ 30 ธันวาคม 2568 และทำนิติกรรมภายในวันที่ 30 ธันวาคม 2568
นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ตอกย้ำการเป็นผู้เชี่ยวชาญด้านที่อยู่อาศัย เดินหน้าพัฒนาผลิตภัณฑ์ทางการเงินตอบโจทย์ลูกค้าทุกกลุ่ม โดยจัดสรรกรอบวงเงิน 8,000 ล้านบาท จัดทำสินเชื่ออัตราดอกเบี้ยและเงินงวดต่ำ เพื่อช่วยให้ลูกค้าสามารถวางแผนการผ่อนชำระเงินงวดตลอดอายุสัญญาได้ง่าย ๆ อย่างมีประสิทธิภาพ เพิ่มโอกาสให้ผ่อนบ้านหมดเร็วขึ้นกับผลิตภัณฑ์ “สินเชื่อบ้าน Relieve ปี 2568” สำหรับลูกค้าที่ต้องการกู้เพื่อซื้อที่อยู่อาศัย รีไฟแนนซ์ (ไถ่ถอนจากสถาบันการเงินอื่น) รีไฟแนนซ์พร้อมปลูกสร้าง ต่อเติม หรือซ่อมแซมบ้าน และชำระหนี้พร้อมรีไฟแนนซ์ โดยลูกค้าที่มีความประสงค์ทำประกันชีวิตคุ้มครองสินเชื่อ (MRTA / MLTA) จะได้รับอัตราดอกเบี้ยคงที่ 3 ปีแรกเท่ากับ 3.59% ต่อปี และปีที่ 4 อัตราดอกเบี้ยเรทเดียวตลอดอายุสัญญาทุกกรณี เท่ากับ MRR-2.505% ต่อปี โดยลูกค้าต้องชำระเงินงวดตามที่ธนาคารกำหนดสม่ำเสมอทุกเดือน อย่างน้อยเดือนละ 1 งวด กรณีกู้ 1 ล้านบาท ผ่อนชำระเงินงวดเริ่มต้นเพียงเดือนละ 4,000 บาท พิเศษสำหรับลูกค้าที่ซื้อที่อยู่อาศัยและยื่นขอสินเชื่อผ่านเว็บไซต์ www.ghbankbigfamily.com รับส่วนลดอัตราดอกเบี้ย 0.25% ในปีแรก
“สินเชื่อบ้าน Relieve ปี 2568 ช่วยให้ลูกค้าของ ธอส. สามารถวางแผนทางการเงิน โดยเฉพาะค่าใช้จ่ายในการผ่อนชำระเงินงวดได้อย่างมีประสิทธิภาพ ไม่ต้องกังวลกับภาระดอกเบี้ยหรือยุ่งยากกับการรีไฟแนนซ์ไปยังสถาบันการเงินอื่นในอนาคตเมื่อผ่อนครบ 3 ปี เนื่องด้วยผลิตภัณฑ์สินเชื่อดังกล่าวมีอัตราดอกเบี้ยต่ำต่อเนื่องตลอดอายุสัญญา นับเป็นอีกหนึ่งช่องทางที่ธนาคารสามารถช่วยเหลือลูกค้าให้ผ่อนบ้านหมดไวหากมีประวัติการผ่อนชำระดีและได้เป็นเจ้าของหลักทรัพย์ของตนเองได้เร็วขึ้น” นายกมลภพ กล่าว
สำหรับผู้ที่สนใจสินเชื่อบ้าน Relieve ปี 2568 สามารถยื่นคำขอกู้ได้ตั้งแต่วันนี้ถึงวันที่ 30 ธันวาคม 2568 และทำนิติกรรมภายในวันที่ 30 ธันวาคม 2568 สอบถามรายละเอียดเพิ่มเติมได้ที่ ธอส. ทุกสาขาทั่วประเทศ หรือ G H Bank Call Center โทร.02645-9000 หรือ Facebook Fanpage ธนาคารอาคารสงเคราะห์ ติดตามข่าวสารของธนาคารได้ที่ Application : GHB ALL GEN และ  www.ghbank.co.th

ที่มา : https://www.thaigov.go.th/news/contents/details/97371