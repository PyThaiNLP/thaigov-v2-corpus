รัฐบาลไทย-ข่าวทำเนียบรัฐบาล-​การเรียกกำลังพลสำรองเข้ารับราชการทหาร ประจำปี ๒๕๖๘ ของสำนักงานปลัดกระทรวงกลาโหม


วันพุธที่ 11 มิถุนายน 2568
​การเรียกกำลังพลสำรองเข้ารับราชการทหาร ประจำปี ๒๕๖๘ ของสำนักงานปลัดกระทรวงกลาโหม
​​สำนักงานปลัดกระทรวงกลาโหม โดยกรมการสรรพกำลังกลาโหม ได้ดำเนินการเรียกกำลังพลสำรองเข้ารับราชการทหาร ประจำปี ๒๕๖๘ ของสำนักงานปลัดกระทรวงกลาโหม ในห้วงวันที่ ๑๑ ถึง ๑๓ มิถุนายน ๒๕๖๘
โดยมีพิธีเปิดการเรียกกำลังพลสำรองเข้ารับราชการทหาร เมื่อวันพุธที่ ๑๑ มิถุนายน ๒๕๖๘ เวลา ๐๘.๓๐ นาฬิกา ณ ห้องศรีสมาน ๓ อาคารอเนกประสงค์ สำนักงานปลัดกระทรวงกลาโหม (พื้นที่ศรีสมาน) โดยมี พลเอก ธราพงษ์ มะละคำ รองปลัดกระทรวงกลาโหม เป็นประธานในพิธี และหัวหน้าหน่วยขึ้นตรงที่เกี่ยวข้องในสังกัดสำนักงานปลัดกระทรวงกลาโหม ร่วมในพิธี
​พลเอกสนิธชนก  สังขจันทร์ ปลัดกระทรวงกลาโหม ได้กรุณาอนุมัติให้ กรมการสรรพกำลังกลาโหม มีคำสั่งเรียกพลให้กำลังพลสำรองที่มีความรู้ความชำนาญเฉพาะทางที่สมัครใจ และผ่านการคัดเลือก จากหน่วยกำลังพลสำรองของสำนักงานปลัดกระทรวงกลาโหม เข้ารับราชการ รวมจำนวน ๓๕ นาย จำนวน ๓ ภารกิจได้แก่
​๑) การเรียกกำลังพลสำรองเพื่อตรวจสอบกำลังพลสำรองพร้อมใช้งาน บัญชี ๑/๖๘  กำหนด ๑ วัน จำนวน ๑ หน่วย ๔ อัตรา ของกรมเทคโนโลยีสารสนเทศและอวกาศกลาโหม จำนวน ๔ นาย โดยมีความมุ่งหมายเพื่อให้กำลังพลสำรอง ซึ่งถูกเรียกเข้ามารายงานตัวด้วยตนเอง ณ วันเวลา และสถานที่ที่กำหนด พร้อมทั้งเข้ารับการอบรม รับฟังบรรยายเรื่องที่ควรทราบและทบทวนหน้าที่ของกำลังพลสำรอง
๒) การเรียกกำลังพลสำรองเพื่อปฏิบัติราชการ กำลังพลสำรองพร้อมใช้งานบัญชี ๑/๖๘ กำหนด ๓ วัน จำนวน ๑ หน่วย ๑๐ อัตรา ของกรมการสรรพกำลังกลาโหม จำนวน ๑๐ นาย โดยมีความมุ่งหมายเพื่อปฏิบัติหน้าที่ผู้ประสานงานระหว่างศูนย์ระดมสรรพกำลัง และศูนย์ปฏิบัติการด้านทรัพยากรในการฝึกปัญหาที่บังคับการ การฝึกการระดมสรรพกำลังเพื่อการทหาร ประจำปี ๒๕๖๘
​๓) การเรียกกำลังพลสำรองเพื่อปฏิบัติราชการ กำลังพลสำรองพร้อมใช้งาน บัญชี ๒/๖๗ กำหนด ๓ วัน จำนวน ๓ หน่วย ๒๑ อัตรา ประกอบด้วย กรมเทคโนโลยีสารสนเทศและอวกาศกลาโหม จำนวน ๓ นาย ศูนย์อำนวยการสร้างอาวุธ ศูนย์การอุตสาหกรรมป้องกันประเทศและพลังงานทหาร จำนวน ๓ นาย และสำนักงานแพทย์ สำนักงานสนับสนุน สำนักงานปลัดกระทรวงกลาโหม จำนวน ๑๕ นาย โดยมีความมุ่งหมายเพื่อปฏิบัติหน้าที่ที่ต้องใช้ความรู้ความเชี่ยวชาญเป็นการเฉพาะ             ​
​สำนักงานปลัดกระทรวงกลาโหมได้ตระหนักถึงสถานการณ์โลกที่มีการเปลี่ยนแปลงไปอย่างรวดเร็ว รวมทั้งภัยคุกคามรูปแบบใหม่ที่มีผลกระทบต่อความมั่นคงของประเทศ ทำให้ต้องมีการจัดเตรียมกำลังให้มีความสอดคล้องกับภัยคุกคามทุกรูปแบบ โดยเฉพาะในสถานการณ์ปัจจุบัน ซึ่งมีแนวโน้มความจำเป็นในการใช้กำลังพลสำรอง เพื่อทดแทนกำลังประจำการ เพื่อให้สามารถเรียกกำลังพลสำรอง หรือการระดมพลได้ทันเวลา โดยให้ความสำคัญกับการบรรจุกำลังพลสำรองที่มีความรู้ ความชำนาญเฉพาะทาง พร้อมทั้งพัฒนาขีดความสามารถ ของกำลังพลสำรอง ให้ปฏิบัติภารกิจและมีความคุ้นเคยในการปฏิบัติงานร่วมกับกำลังประจำการ ตั้งแต่ยามปกติ

ที่มา : https://www.thaigov.go.th/news/contents/details/97369