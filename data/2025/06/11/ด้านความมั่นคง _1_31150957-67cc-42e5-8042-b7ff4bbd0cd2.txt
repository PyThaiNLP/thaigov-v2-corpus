รัฐบาลไทย-ข่าวทำเนียบรัฐบาล-พิพัฒน์เผย Job Expo 2025 ยอดร่วมงานทะลุ 1.1 แสนคน! คนแห่สมัครงานพุ่งกว่า 8.1 หมื่นตำแหน่ง สร้างโอกาสใน-นอกพื้นที่อย่างเป็นรูปธรรม


วันพุธที่ 11 มิถุนายน 2568
11/06/2568
พิมพ์
พิพัฒน์เผย Job Expo 2025 ยอดร่วมงานทะลุ 1.1 แสนคน! คนแห่สมัครงานพุ่งกว่า 8.1 หมื่นตำแหน่ง สร้างโอกาสใน-นอกพื้นที่อย่างเป็นรูปธรรม
นายพิพัฒน์ รัชกิจประการ รัฐมนตรีว่าการกระทรวงแรงงาน ประกาศความสำเร็จอย่างกึกก้องของงาน JOB EXPO THAILAND 2025 มหกรรมหางานที่ยิ่งใหญ่และมากกว่าการหางาน ที่จัดขึ้นระหว่างวันที่ 6 – 8 มิถุนายน 2568 ณ ศูนย์การประชุมแห่งชาติสิริกิติ์
โดยตลอดสามวันของการจัดงาน ได้สร้างปรากฏการณ์ดึงดูดผู้สนใจเข้าร่วมงานรวมกว่า 116,964 คน ซึ่งมาจากทุกภาคส่วนของสังคม ไม่ว่าจะเป็นนักศึกษาจบใหม่ ผู้สูงวัย ผู้พิการ และประชาชนทั่วไป ที่ต่างหลั่งไหลเข้าร่วมงานอย่างต่อเนื่อง
ภายในงาน โซน Job Matching จากผู้ประกอบการชั้นนำ และโซนส่งเสริมและสนับสนุนการมีงานทำ ได้รับความสนใจอย่างล้นหลามและคึกคักที่สุด โดยมียอดรับสมัครงานรวมสูงถึงกว่า 81,111 คน ซึ่งผู้ประกอบการจะเร่งพิจารณาผู้สมัครอย่างต่อเนื่อง นี่คือบทพิสูจน์ที่ชัดเจนถึงความสำเร็จอันยิ่งใหญ่ของมหกรรมหางานครั้งนี้ ที่ไม่เพียงสร้างรายได้และโอกาส แต่ยังสร้างรอยยิ้มและความหวังให้กับผู้เข้าร่วมงานทุกคนอย่างแท้จริง ตอกย้ำความมุ่งมั่นของกระทรวงแรงงานในการเดินหน้าสร้างงานสร้างอาชีพที่มั่นคงให้กับคนไทยทั้งประเทศต่อไป
“ผมขอบคุณ บริษัท สถานประกอบการกว่า 172 แห่ง สถาบันการศึกษา กลุ่มอาชีพอิสระ หน่วยงานของกระทรวงแรงงาน และทุกภาคส่วน ที่ได้ร่วมมือกันจัดงาน JOB EXPO THAILAND 2025 อย่างเต็มกำลังความสามารถ เพื่อมอบความรู้ความเข้าใจด้านอาชีพ และเตรียมความพร้อมอันแข็งแกร่งให้กับประชาชนก่อนก้าวเข้าสู่ตลาดแรงงานในอนาคต นอกจากนี้ เรายังได้เห็นถึงพลังแห่งความร่วมมือในการส่งเสริมโอกาสสำหรับทุกกลุ่ม ไม่ว่าจะเป็นกิจกรรมส่งเสริมผู้สูงอายุให้มีทักษะและงานทำ เพื่อเตรียมความพร้อมในสังคมผู้สูงอายุที่สมบูรณ์ หรือการเปิดพื้นที่ให้กลุ่มผู้รับงานไปทำที่บ้าน ซึ่งส่วนใหญ่เป็นผู้สูงอายุที่มีภูมิปัญญา และกลุ่มผู้พิการได้มีส่วนร่วมในการสร้างสรรค์และสร้างรายได้ ความสำเร็จของการจัดงานในครั้งนี้เป็นผลมาจากการตอบรับอย่างท่วมท้น ของน้อง ๆ นิสิต นักศึกษา บัณฑิตจบใหม่ ผู้สูงอายุ คนพิการ ผู้ว่างงาน หรือผู้ที่ต้องการเปลี่ยนงาน และผู้ที่สนใจอาชีพอิสระหรือการประกอบธุรกิจ ที่ได้ให้ความสนใจมาสมัครงานและร่วมกิจกรรมเป็นจำนวนมาก สิ่งนี้ทำให้การจัดงานบรรลุวัตถุประสงค์หลักในการสร้างโอกาส
อันเท่าเทียมให้คนไทยทุกคนสามารถประกอบอาชีพ ได้รับผลตอบแทนและสวัสดิการที่ดี เพื่อยกระดับคุณภาพชีวิตให้ดียิ่งขึ้นอย่างเป็นรูปธรรม และนี่คือบทพิสูจน์ว่า JOB EXPO THAILAND 2025 เป็นมหกรรมหางานที่ยิ่งใหญ่กว่าแค่การหางาน แต่เป็นการสร้างรอยยิ้ม ความหวัง และอนาคตที่ดีกว่าให้กับผู้เข้าร่วมงานทุกคนอย่างแท้จริง” นายพิพัฒน์ กล่าวเสริม
นายสมชาย มรกตศรีวรรณ อธิบดีกรมการจัดหางาน กล่าวว่า Job Expo 2025 ไม่เพียงเป็นเวทีหางานครั้งใหญ่ แต่ยังเป็นโอกาสสำคัญในการผลักดันให้ประชาชนทุกช่วงวัยเข้าถึงอาชีพ และมีรายได้ที่มั่นคง พร้อมทั้งเตรียมความพร้อม “กำลังแรงงานในอนาคต” ด้วยความรู้และทักษะที่จำเป็น เพื่อตอบโจทย์ตลาดแรงงานยุคใหม่ นำมาสู่การยกระดับคุณภาพชีวิตที่ดี
พลาดงานนี้ไม่ต้องเสียใจ! กรมการจัดหางานยังคงเปิดโอกาสให้ทุกคนสามารถสมัครงานได้อย่างต่อเนื่อง โดยสามารถดูตำแหน่งงานที่ยังว่างและเหลืออยู่ได้ที่เว็บไซต์ ไทยมีงานทำ.doe.go.th หรือสอบถามเพิ่มเติมได้ที่ สายด่วนกรมการจัดหางาน โทร. 1694 และ สายด่วนกระทรวงแรงงาน โทร. 1506 กด 2

ที่มา : https://www.thaigov.go.th/news/contents/details/97345