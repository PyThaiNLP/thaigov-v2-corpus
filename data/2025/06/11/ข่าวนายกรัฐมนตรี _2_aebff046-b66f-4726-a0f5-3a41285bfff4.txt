รัฐบาลไทย-ข่าวทำเนียบรัฐบาล- นายกฯ สั่งการแม่ทัพภาค 2  สรุปเรื่องเวลาเปิด-ปิดด่าน หลังจากทั้ง 2 ประเทศกำหนดเวลาเปิด-ปิดไม่ตรงกัน  ทำให้เสียโอกาสในการค้าขาย  


วันพุธที่ 11 มิถุนายน 2568
11/06/2568
พิมพ์
นายกฯ สั่งการแม่ทัพภาค 2  สรุปเรื่องเวลาเปิด-ปิดด่าน หลังจากทั้ง 2 ประเทศกำหนดเวลาเปิด-ปิดไม่ตรงกัน  ทำให้เสียโอกาสในการค้าขาย
ขณะที่ นายกฯตรวจเยี่ยมด่านพรมแดนศุลกากรช่องจอม  พร้อมพบปะให้กำลังใจเจ้าหน้าที่และประชาชน
วันนี้ (11 มิถุนายน 2568) เวลา 13.10 น.นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรี พร้อมคณะ หลังจากเข้าประชุมกับทุกส่วนราชการแล้ว โดยได้มอบให้แม่ทัพภาคที่ 2 หารือกับกัมพูชาเรื่องเวลาเปิด-ปิดด่านที่ไม่ตรงกัน เพื่ออำนวยความสะดวกในการค้าขายผ่านชายแดน
จากนั้น นายกรัฐมนตรีได้ออกเดินทางต่อไปที่  ด่านพรมแดนศุลกากร จุดผ่านแดนถาวรช่องจอม อำเภอกาบเชิง จังหวัดสุรินทร์ ซึ่งอยู่ตรงข้ามกับประเทศกัมพูชา เพื่อให้กำลังใจเจ้าหน้าที่ที่ปฏิบัติงานหน้าด่าน พร้อมพูดคุยถึงสถานการณ์การค้าชายแดนและภาพรวมทั่วไป
โดยนายกรัฐมนตรีได้ทักทายประชาชนที่มาให้การต้อนรับอย่างเป็นกันเอง และได้ถ่ายภาพกับประชาชนในพื้นที่ พร้อมกล่าวยืนยันว่า รัฐบาล ฝ่ายปกครอง ทั้งทหารและหน่วยงานด้านความมั่นคงจะคอยดูแลรักษาความปลอดภัยประชาชนทุกจังหวัดชายแดนตลอดเวลาอย่างเต็มที่
นายจิรายุ กล่าวต่อไป ว่า จากนั้นนายกรัฐมนตรีพร้อมคณะเดินทางต่อไปยัง หมู่บ้านสกล หมู่ 8 ตำบลตะเคียน อำเภอกาบเชิง จังหวัดสุรินทร์ เพื่อตรวจเยี่ยม สถานที่หลบภัยที่ชาวบ้านช่วยกันทำขึ้น โดยได้รับการสนับสนุนจากส่วนราชการ ทั้งจากกองทัพและกระทรวงมหาดไทย ทั้งทรายและอุปกรณ์ต่างๆ   โดยนายกรัฐมนตรี ได้สอบถามความเป็นอยู่ของชาวบ้าน และความปลอดภัยของบังเกอร์และสถานที่หลบภัยที่ชาวบ้านสร้างขึ้น พร้อมกันนี้นายกรัฐมนตรีได้สั่งการให้ผู้ว่าราชการจังหวัดดูแล สนับสนุนประชาชนอย่างเต็มที่ ทั้งด้านกำลังและวัสดุอุปกรณ์โดยขอให้คำนึงถึงความปลอดภัยของประชาชนเป็นหลัก  ซึ่งชาวหมู่บ้านสกล ขอบคุณนายกรัฐมนตรีที่มาดูแลความปลอดภัยของประชาชนตามแนวชายแดน

ที่มา : https://www.thaigov.go.th/news/contents/details/97367