รัฐบาลไทย-ข่าวทำเนียบรัฐบาล-รัฐมนตรี​ว่าการ​กระทรวง​ยุติธรรม เยี่ยมชมทัณฑสถานหญิงกลาง พร้อมผลักดันผู้ประกอบการรุ่นใหม่ชายแดนใต้ ให้โอกาสผู้ก้าวพลาด


วันอังคารที่ 10 มิถุนายน 2568
10/06/2568
พิมพ์
รัฐมนตรี​ว่าการ​กระทรวง​ยุติธรรม เยี่ยมชมทัณฑสถานหญิงกลาง พร้อมผลักดันผู้ประกอบการรุ่นใหม่ชายแดนใต้ ให้โอกาสผู้ก้าวพลาด
รัฐมนตรี​ว่าการ​กระทรวง​ยุติธรรม เยี่ยมชมทัณฑสถานหญิงกลาง พร้อมผลักดันผู้ประกอบการรุ่นใหม่ชายแดนใต้ ให้โอกาสผู้ก้าวพลาด
ในวันอังคารที่ 11 มิถุนายน 2568 พันตำรวจเอก ทวี สอดส่อง รัฐมนตรีว่าการกระทรวงยุติธรรม และคณะ ได้ให้การต้อนรับกลุ่มผู้ประกอบการและนักธุรกิจรุ่นใหม่จากจังหวัดชายแดนใต้ (ยะลา ปัตตานี นราธิวาส และสงขลา) โดยมี พันตำรวจโท วรรณพงษ์ คชรักษ์ เลขาธิการศูนย์อำนวยการบริหารจังหวัดชายแดนภาคใต้ (ศอ.บต.) ร่วมคณะด้วย พร้อมด้วย​นางสาววลัยลักษณ์ ชุ่มชื่น ผู้อำนวยการทัณฑสถานหญิงกลาง เป็นผู้บรรยายสรุป ณ ทัณฑสถานหญิงกลาง ถนนงามวงศ์วาน กรุงเทพมหานคร
โดยพันตำรวจเอก ทวี สอดส่อง รัฐมนตรีว่าการกระทรวงยุติธรรม ได้ให้โอวาทแก่ผู้ต้องราชทัณฑ์ ระหว่างการเยี่ยมชมพื้นที่การดำเนินงานต่าง ๆ ภายในทัณฑสถานหญิงกลาง ซึ่งถูกปรับเปลี่ยนเป็นสถานที่ฝึกวิชาชีพหลากหลายแขนง เช่น การทำอาหารคาวหวาน เสริมสวย ทำเล็บเจล นวดไทยเพื่อสุขภาพ และนวดแผนโบราณ นอกจากนี้ รัฐมนตรีว่าการกระทรวงยุติธรรม ยังได้นำคณะชิมขนม และอาหารฝีมือผู้ต้องราชทัณฑ์ อาทิ สาคูไส้หมู ขนมเค้ก และขนมไทยอีกหลายเมนู
ในโอกาสนี้ พันตำรวจเอก ทวี สอดส่อง รัฐมนตรีว่าการกระทรวงยุติธรรม ได้กล่าวถึงความต้องการที่จะเห็นผู้ประกอบการและนักธุรกิจรุ่นใหม่จากจังหวัดชายแดนใต้เข้ามามีส่วนร่วมในการให้โอกาสผู้ที่เคยก้าวพลาดได้เริ่มต้นชีวิตใหม่ พร้อมทั้งเน้นย้ำว่า การสร้างการยอมรับให้คนเหล่านี้กลับคืนสู่สังคม และอยู่ร่วมกันได้อย่างปกติสุขนั้นเป็นสิ่งสำคัญ โดยเฉพาะอย่างยิ่งสำหรับผู้ที่ต้องการกำลังใจและโอกาสมากที่สุด
“โอกาสหนึ่งที่เขาต้องการ คือ อยากให้มองเขาเป็นมนุษย์คนหนึ่ง และจะขอพื้นที่ในสังคม อยากให้เรากลับมามองถึงการให้โอกาสบุคคลที่ก้าวพลาด การให้โอกาสคือการให้ศักดิ์ศรีความเป็นมนุษย์ ให้มาร่วมกันพัฒนาประเทศ รวมถึงได้ใช้ทักษะฝีมือขับเคลื่อนเศรษฐกิจของประเทศหลังกลับคืนสู่สังคม” พันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าว
ทั้งนี้ การตรวจเยี่ยมการฝึกอาชีพภายในทัณฑสถานหญิงกลางในวันนี้ ได้มีการแลกเปลี่ยนความคิดเห็นเกี่ยวกับทักษะฝีมือของผู้ต้องราชทัณฑ์กับกลุ่มผู้ประกอบการ SMEs และนักธุรกิจรุ่นใหม่ในพื้นที่จังหวัดชายแดนใต้ ซึ่งมีเป้าหมายเพื่อสนับสนุนให้ศูนย์อำนวยการบริหารจังหวัดชายแดนภาคใต้ (ศอ.บต.) พัฒนาศักยภาพ สร้างเครือข่ายทางธุรกิจ และเปิดโอกาสในการเชื่อมโยงการลงทุนในภูมิภาค ถือเป็นการเน้นย้ำถึงบทบาทสำคัญของทั้งภาครัฐและภาคเอกชนในการขับเคลื่อนเศรษฐกิจในพื้นที่ชายแดนใต้ โดยเฉพาะอย่างยิ่งการส่งเสริมผู้ประกอบการรุ่นใหม่ให้สามารถเติบโตและสร้างความเข้มแข็งทางเศรษฐกิจต่อไปในพื้นที่ภาคใต้ซึ่งมีความท้าทายหลายประการ

ที่มา : https://www.thaigov.go.th/news/contents/details/97343