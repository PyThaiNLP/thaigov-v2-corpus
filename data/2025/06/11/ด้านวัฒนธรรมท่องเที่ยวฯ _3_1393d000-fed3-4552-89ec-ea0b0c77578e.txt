รัฐบาลไทย-ข่าวทำเนียบรัฐบาล-เลขาฯ รมว.ท่องเที่ยวและกีฬา แถลงวิสัยทัศน์ “ประเทศไทยสู่ศูนย์กลางศิลปะการต่อสู้ของโลก” Positioning Thailand as the World's Capital of Martial Arts


วันพุธที่ 11 มิถุนายน 2568
เลขาฯ รมว.ท่องเที่ยวและกีฬา แถลงวิสัยทัศน์ “ประเทศไทยสู่ศูนย์กลางศิลปะการต่อสู้ของโลก” Positioning Thailand as the World's Capital of Martial Arts
เลขาฯ รมว.ท่องเที่ยวและกีฬา แถลงวิสัยทัศน์ “ประเทศไทยสู่ศูนย์กลางศิลปะการต่อสู้ของโลก”
Positioning Thailand as the World's Capital of Martial Arts
วันที่ 11 มิถุนายน 2568 เวลา 11.00 น. ณ One Bangkok Forum นายกฤษฎา ตันเทอดทิตย์ เลขานุการรัฐมนตรีว่าการกระทรวงการท่องเที่ยวและกีฬา เป็นประธานในพิธีเปิดงานแถลงข่าวและแสดงวิสัยทัศน์ “ประเทศไทยสู่ศูนย์กลางศิลปะการต่อสู้ของโลก” (Positioning Thailand as the World's Capital of Martial Arts) โดยมีนายต้น ณ ระนอง คณะที่ปรึกษาของรัฐมนตรีว่าการกระทรวงการท่องเที่ยวและกีฬา และนายศิริเชษฐ์ พูลทิพายานนท์ นายกสมาคมกีฬามิกซ์มาเชียลอาร์ตแห่งประเทศไทย เข้าร่วมในงาน
นายกฤษฎา ตันเทอดทิตย์ กล่าวว่า รัฐบาลให้ความสำคัญกับการส่งเสริมเศรษฐกิจสร้างสรรค์ที่มีรากฐานจากวัฒนธรรมไทย โดยเฉพาะศิลปะการต่อสู้ ซึ่งถือเป็น Soft Power ของไทยที่สามารถสร้างมูลค่าทางเศรษฐกิจในหลายมิติ ทั้งในด้านกีฬา การท่องเที่ยว และอุตสาหกรรมบันเทิง
กระทรวงการท่องเที่ยวและกีฬามุ่งมั่นผลักดันกีฬาต่อสู้ไทย โดยเฉพาะ MMA (Mixed Martial Arts) ให้เติบโตในระดับสากลผ่านการสร้างแพลตฟอร์มสู่การเป็นนักกีฬาอาชีพ พัฒนามาตรฐานการฝึกอบรม วิจัยและนวัตกรรม สร้างเวทีแข่งขันที่มีความเป็นมืออาชีพ พร้อมบูรณาการกีฬาเข้ากับการท่องเที่ยวเชิงกีฬาและสุขภาพ เพื่อขับเคลื่อนประเทศไทยให้เป็น “ศูนย์กลางศิลปะการต่อสู้ของโลก” อย่างแท้จริง
“หากภาครัฐและเอกชนร่วมมือกันอย่างเข้มแข็ง จะสามารถต่อยอดกีฬาต่อสู้ไปสู่การเป็นอุตสาหกรรมสร้างรายได้ และขับเคลื่อนประเทศได้อย่างยั่งยืน กระทรวงการท่องเที่ยวและกีฬา ขอแสดงความพร้อมในการสนับสนุนในทุกมิติ เพื่อยกระดับกีฬาต่อสู้ไทยสู่เวทีโลก” นายกฤษฎา กล่าว
ทั้งนี้ การจัดงานครั้งนี้ถือเป็นจุดเริ่มต้นของการแสดงเจตนารมณ์ร่วมกันในการขับเคลื่อนประเทศไทยให้เป็นศูนย์กลางศิลปะการต่อสู้ ที่สะท้อนความแข็งแกร่งทั้งในด้านวัฒนธรรม กีฬา และอุตสาหกรรมท่องเที่ยวของไทยสู่ระดับนานาชาติ

ที่มา : https://www.thaigov.go.th/news/contents/details/97382