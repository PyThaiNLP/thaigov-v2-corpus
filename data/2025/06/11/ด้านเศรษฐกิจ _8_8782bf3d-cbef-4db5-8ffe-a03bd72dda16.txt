รัฐบาลไทย-ข่าวทำเนียบรัฐบาล-กรุงไทย ผนึก กรมธนารักษ์ และ ธอส. ยกระดับฐานข้อมูลอสังหาฯ ขับเคลื่อนเศรษฐกิจดิจิทัล 


วันพุธที่ 11 มิถุนายน 2568
11/06/2568
พิมพ์
กรุงไทย ผนึก กรมธนารักษ์ และ ธอส. ยกระดับฐานข้อมูลอสังหาฯ ขับเคลื่อนเศรษฐกิจดิจิทัล
พิธีลงนามความร่วมมือว่าด้วยการบูรณาการแลกเปลี่ยนข้อมูลด้านประเมินราคาทรัพย์สินร่วมกัน เพื่อพัฒนากลไกดิจิทัลให้เชื่อมโยงข้อมูลอย่างมีแบบแผนและต่อยอดสู่การพัฒนาฐานข้อมูลขนาดใหญ่ ซึ่งจะทำให้ภาครัฐและภาคธนาคารมีข้อมูลกลาง
นายเผ่าภูมิ โรจนสกุล รัฐมนตรีช่วยว่าการกระทรวงการคลัง เป็นประธาน ในพิธีลงนามความร่วมมือว่าด้วยการบูรณาการแลกเปลี่ยนข้อมูลด้านประเมินราคาทรัพย์สินร่วมกัน โดยมี นายเอกนิติ นิติทัณฑ์ประภาศ อธิบดีกรมธนารักษ์ พร้อมด้วย นายผยง ศรีวณิช กรรมการผู้จัดการใหญ่ ธนาคารกรุงไทย และ นายวิทยา แสนภักดี รองกรรมการผู้จัดการ กลุ่มงานปรับโครงสร้างหนี้ ธนาคารอาคารสงเคราะห์ ร่วมลงนาม เพื่อพัฒนากลไกดิจิทัลให้เชื่อมโยงข้อมูลอย่างมีแบบแผน และต่อยอดไปสู่การพัฒนาฐานข้อมูลขนาดใหญ่ ซึ่งจะทำให้ภาครัฐและภาคธนาคารมีข้อมูลกลาง ในการอ้างอิงข้อมูลด้านอสังหาริมทรัพย์อย่างมีระบบ โปร่งใส และปลอดภัย ณ อาคาร 72 ปี กรมธนารักษ์
ความร่วมมือครั้งนี้ เป็นการผสานพลังของหน่วยงานหลักที่มีบทบาทสำคัญในการขับเคลื่อนเศรษฐกิจ  สร้างการเปลี่ยนแปลงเชิงบวกในการแก้ปัญหาเชิงโครงสร้างของประเทศ ที่เกิดจากการขาดฐานข้อมูลครบถ้วนรอบด้านและเป็นปัจจุบัน โดยก่อให้เกิดประโยชน์ต่อหลายภาคส่วน ทั้งการตรวจสอบทรัพย์สิน คุณภาพลูกหนี้ ด้วยต้นทุนที่ลดลง ช่วยลดความเสี่ยง  รวมทั้ง ช่วยให้ประชาชนสามารถเข้าถึงสินเชื่อได้ง่ายขึ้น ทำให้เกิดความเสมอภาคในการเข้าถึงนวัตกรรมบริการทางการเงินได้อย่างทั่วถึง ด้วยข้อมูลกลางที่ได้มาตรฐาน  สนับสนุน SME จะเข้าถึงสินเชื่อได้ง่ายขึ้น จากการประเมินหลักทรัพย์ค้ำประกันที่แม่นยำและรวดเร็ว ทำให้เกิดเป็นการบูรณาการแบบองค์รวม
ธนาคารกรุงไทย พร้อมสนับสนุนภาครัฐอย่างเต็มความสามารถ ในการสร้างมาตรฐานใหม่ด้านการประเมินราคาทรัพย์สิน และข้อมูลด้านอสังหาริมทรัพย์ของประเทศ โดยจะเดินหน้ายกระดับต่อยอดไปสู่การให้บริการในการใช้ข้อมูลขับเคลื่อนเศรษฐกิจ และสังคม ตอบโจทย์การพัฒนาเศรษฐกิจดิจิทัลของประเทศ เพื่อให้คนไทยเข้าถึงนวัตกรรมบริการทางการเงินที่ตอบโจทย์ อย่างทั่วถึง เท่าเทียม ลดความเหลื่อมล้ำ สร้างการเติบโตอย่างมั่นคงและยั่งยืน ภายใต้วิสัยทัศน์ “กรุงไทย เคียงข้างไทย สู่ความยั่งยืน”

ที่มา : https://www.thaigov.go.th/news/contents/details/97377