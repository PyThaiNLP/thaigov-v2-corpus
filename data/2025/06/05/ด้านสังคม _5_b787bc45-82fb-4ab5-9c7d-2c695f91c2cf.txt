รัฐบาลไทย-ข่าวทำเนียบรัฐบาล-"นิกร" เผย เตรียมประชุม เวิร์คช็อป ศบปภ. ภาคกลาง ซักซ้อมแผนงาน  ช่วยเหลือ ดูแล กลุ่มเปราะบาง รับมือภัยพิบัติฝนนี้


วันพฤหัสบดีที่ 5 มิถุนายน 2568
"นิกร" เผย เตรียมประชุม เวิร์คช็อป ศบปภ. ภาคกลาง ซักซ้อมแผนงาน  ช่วยเหลือ ดูแล กลุ่มเปราะบาง รับมือภัยพิบัติฝนนี้
"นิกร" เผย เตรียมประชุม เวิร์คช็อป ศบปภ. ภาคกลาง ซักซ้อมแผนงาน  ช่วยเหลือ ดูแล กลุ่มเปราะบาง รับมือภัยพิบัติฝนนี้
วันที่ 5 มิถุนายน 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.)  มอบหมายให้ นายธเนศพล ธนบุณยวัฒน์ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ และ นายนิกร จำนง ประธานคณะที่ปรึกษาติดตามและเร่งรัดขับเคลื่อนนโยบาย รมว.พม. ร่วมกันทำหน้าที่ประธานที่ประชุมกระทรวง พม. ประจำเดือนมิถุนายน
ซึ่งภายหลังการประชุม นายนิกร แถลงข่าว ว่า ตามที่กระทรวง พม. ได้จัดตั้งศูนย์บริหารการดูแลกลุ่มเปราะบางจากภัยพิบัติ (ศปบภ.) เมื่อวันที่ 31 ตุลาคม 2567 เพื่อเป็นศูนย์กลางในการให้ความช่วยเหลือ ดูแล และเยียวยากลุ่มเปราะบางจากภัยพิบัติเชิงรุก โดยดำเนินการเฝ้าระวังและติดตามสถานการณ์ภัยพิบัติจากการเปลี่ยนแปลงของสภาพภูมิอากาศที่ส่งผลกระทบต่อกลุ่มเปราะบาง โดยการประสานข้อมูลจากกรมอุตุนิยมวิทยา , กรมป้องกันและบรรเทาสาธารณภัย , จังหวัด และหน่วยงานที่เกี่ยวข้องอย่างต่อเนื่องตลอดเวลา เมื่อเกิดภัยพิบัติฉุกเฉิน กระทรวง พม.เราพร้อมส่งเจ้าหน้าที่เข้าร่วมปฏิบัติงานแบบบูรณาการร่วมกับหน่วยงานต่างๆ เพื่อเข้าช่วยเหลือเยียวยากลุ่มเปราะบางได้อย่างทันท่วงที และมีประสิทธิภาพ รวดเร็วทันเหตุการณ์ รวมทั้งมีการเปิดพื้นที่ของหน่วยงานสังกัดกระทรวง พม.  เพื่อเป็นศูนย์รองรับผู้ประสบภัย นอกจากนี้ มีการจัดประชุมเชิงปฏิบัติการ เพื่อซักซ้อม เตรียมความพร้อม ในการบริหารการดูแลกลุ่มเปราะบางสำหรับการรับมือภัยพิบัติของ ศบปภ. ภาคใต้ ภาคเหนือ และอีสาน มาแล้ว
ในช่วงฤดูฝนนี้ ทาง ศบปภ. กระทรวง พม. พิจารณาแล้วว่า ในพื้นที่ภาคกลาง 25 จังหวัด และภาคเหนือตอนล่าง 3 จังหวัด (จังหวัดพิจิตร อุทัยธานี และนครสวรรค์) เป็นพื้นที่เสี่ยงที่มีแนวโน้มจะได้รับผลกระทบจากปริมาณน้ำฝนจำนวนมาก ระหว่างเดือนกรกฎาคม - สิงหาคม 2568 ศบปภ. ภาคกลาง ได้กำหนดจัดประชุมเชิงปฏิบัติการเพื่อเตรียมความพร้อมในการบริหารการดูแลกลุ่มเปราะบางสำหรับการรับมือภัยพิบัติในพื้นที่ ภาคกลาง 25 จังหวัด และภาคเหนือตอนล่าง 3 จังหวัด รวม 28 จังหวัด ในวันที่ 18 กรกฎาคม 2568 ที่จังหวัดสุพรรณบุรี เตรียมความพร้อมและการวางแผนงานในทุกมิติ เพื่อช่วยป้องกันและลดความเสี่ยงจากภัยพิบัติที่ส่งผลกระทบต่อกลุ่มเปราะบางโดยตรง ในช่วงฤดูฝนปี 2568ได้อย่างมีประสิทธิภาพ
สำหรับการจัดประชุมครั้งนี้ พัฒนาสังคมและความมั่นคงของมนุษย์จังหวัด (พมจ.) ทั้ง 28 จังหวัด จะได้นำเสนอแผนบริหารการดูแลกลุ่มเปราะบางจากภัยพิบัติ ประกอบด้วย 1. ข้อมูลสถานการณ์ภัยพิบัติย้อนหลัง 4 ปี (ปี 2564 - 2567) 2. แผนที่แสดงพื้นที่น้ำท่วมซ้ำซาก รอบ 4 ปี (ปี 2564 - 2567) 3. ข้อมูลกลุ่มเปราะบางในพื้นที่ และ 4. แนวทางการบริหารการดูแลกลุ่มเปราะบางจากภัยพิบัติในพื้นที่ แบ่งเป็น 3 ระยะ ได้แก่ ระยะที่ 1 ก่อนเกิดภัย โดยการเตรียมความพร้อมกลุ่มเปราะบางเพื่อป้องกันและรับมือกับสถานการณ์ภัยพิบัติ และการเตรียมการดูแลกลุ่มเปราะบาง ภายในศูนย์พักพิงชั่วคราวของกระทรวง พม. , ระยะที่ 2 ระหว่างเกิดภัย โดยการช่วยเหลือดูแลกลุ่มเปราะบางในศูนย์พักพิงชั่วคราวของกระทรวง พม. การจัดทำข้อมูลทะเบียนกลุ่มเปราะบาง การจัดหาสิ่งของจำเป็น การรับแจ้งเหตุเพื่อเร่งช่วยเหลือ และการประสานส่งต่อ , ระยะที่ 3 หลังเกิดภัย  โดยการฝึกอาชีพและสร้างรายได้ที่เหมาะสมกับบริบทของพื้นที่ การซ่อมแซม ปรับปรุงที่อยู่อาศัย การเยียวยาฟื้นฟูสภาพจิตใจ การช่วยเหลือด้านการเงิน การติดตามดูแลให้ความช่วยเหลือ  และการเก็บรวบรวม วิเคราะห์ ประเมินผลหลังเกิดภัย
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #ศบปภ #ภัยพิบัติ #กลุ่มเปราะบาง

ที่มา : https://www.thaigov.go.th/news/contents/details/97167