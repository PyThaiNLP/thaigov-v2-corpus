รัฐบาลไทย-ข่าวทำเนียบรัฐบาล-ผลการประชุมประสานภารกิจ 18/2568


วันพฤหัสบดีที่ 5 มิถุนายน 2568
ผลการประชุมประสานภารกิจ 18/2568
พลตำรวจเอก เพิ่มพูน ชิดชอบ รมว.ศธ. เปิดเผยภายหลังการประชุมประสานภารกิจกระทรวงศึกษาธิการ ครั้งที่ 18/2568 ณ ห้องประชุมราชวัลลภ และออนไลน์ผ่านระบบ Zoom meeting
- การขับเคลื่อนเพื่อยกระดับคุณภาพการศึกษาสู่มาตรฐานสากล โดย สพฐ. ได้ขับเคลื่อนกิจกรรมโรงเรียนพี่เลี้ยงคู่พัฒนา ร่วมกับโรงเรียนวิทยาศาสตร์จุฬาภรณ์ราชวิทยาลัย ใน 5 จังหวัด ได้แก่ เชียงราย มุกดาหาร บุรีรัมย์ ปทุมธานี และตรัง เป็นโรงเรียนพี่เลี้ยง ให้แก่โรงเรียนในพื้นที่ใกล้เคียง จำนวน 187 แห่ง และในอนาคตมีแผนจะขยายโครงการไปยังในจังหวัดอื่น ๆ เพื่อให้ครบทุกโรงเรียน 29,082 แห่ง 246 เขตพื้นที่
- สกศ. ได้รายงานว่า ผลการประเมิน IQ ของคนไทยในปีที่ผ่านมามีแนวโน้มเพิ่มขึ้น แสดงให้เห็นถึง พัฒนาการทางการศึกษาไทยมีทิศทางที่ดีขึ้น พร้อมรายงานการเปรียบเทียบภาพรวมการศึกษาไทยในระดับสากล 5 มิติ ได้แก่ คุณภาพผู้เรียน การเข้าถึงระบบการศึกษา ความเท่าเทียมทางการศึกษา ประสิทธิภาพในการจัดการศึกษา
และการตอบสนองต่อการเปลี่ยนแปลงว่าในช่วง 5 ปีย้อนหลัง ปี 2020 - 2024 การพัฒนาการศึกษาไทยมีแนวโน้มดีขึ้นและมีผลการประเมินที่สูงขึ้นในทุกมิติ ทั้งมิติการเข้าถึงคุณภาพการศึกษา มิติความเท่าเทียมทางการศึกษา และมิติการตอบสนองต่อการเปลี่ยนแปลง ระดับคงที่ 1 ด้าน คือ มิติคุณภาพการศึกษา และระดับที่ควรปรับปรุง คือ มิติประสิทธิภาพในการจัดการศึกษา ซึ่งเป็นมิติที่ไทยต้องเร่งพัฒนาต่อไป
- ภาพรวมของการเบิกจ่ายและการใช้จ่ายงบประมาณรายจ่าย ประจำปีงบประมาณ พ.ศ. 2568 มีอัตราที่สูงขึ้น
- การกำหนดจัดกิจกรรมค่ายเยาวชนอาเซียน 2568 (ASEAN Youth Camp 2025) ระหว่างวันที่ 17 - 20 มิถุนายน 2568 ณ องค์การพิพิธภัณฑ์วิทยาศาสตร์แห่งชาติ ปทุมธานี เพื่อแลกเปลี่ยนเรียนรู้ด้านการศึกษาในอาเซียน ส่งเสริมให้เยาวชนและครูในอาเซียนพัฒนาด้านเทคโนโลยีดิจิทัลและปัญญาประดิษฐ์ (AI) เพื่อการอนุรักษ์สิ่งแวดล้อมอย่างยั่งยืน
“ได้มอบหมาย สช.วิเคราะห์ถึงสาเหตุที่โรงเรียนนานาชาติที่มีอัตราเติบโตด้านคุณภาพการศึกษาที่สูงขึ้น และมอบ สป. และ สพฐ. ตรวจสอบข้อมูลการโยกย้ายและหมุนเวียนของนักเรียนจากโรงเรียนไทย ที่ย้ายไปเรียนในโรงเรียนนานาชาติ เพื่อดูทิศทางการย้ายของนักเรียน และนำมาวิเคราะห์เชื่อมโยงกับสาเหตุที่ทำให้คุณภาพของโรงเรียนนานาชาติที่สูงขึ้น เพราะหากเป็นเพราะเด็กไทย ก็จะสร้างความเชื่อมั่นได้ว่า โรงเรียนสังกัด สช. หรือ สพฐ. สามารถพัฒนาเด็กนักเรียนให้มีคุณภาพ เมื่อนั้นผู้ปกครองก็จะเชื่อมั่นและส่งบุตรหลานมาเรียนต่อไป” รมว.ศธ. กล่าว

ที่มา : https://www.thaigov.go.th/news/contents/details/97145