รัฐบาลไทย-ข่าวทำเนียบรัฐบาล-“พิพัฒน์” คุมเข้มความปลอดภัยไซต์ก่อสร้าง ลดอุบัติเหตุแรงงานให้เป็นศูนย์ ลุยเชิงรุก ตรวจโครงการขนาดใหญ่–ขยายผลครอบคลุมทั่วประเทศ


วันพฤหัสบดีที่ 5 มิถุนายน 2568
05/06/2568
พิมพ์
“พิพัฒน์” คุมเข้มความปลอดภัยไซต์ก่อสร้าง ลดอุบัติเหตุแรงงานให้เป็นศูนย์ ลุยเชิงรุก ตรวจโครงการขนาดใหญ่–ขยายผลครอบคลุมทั่วประเทศ
“พิพัฒน์” คุมเข้มความปลอดภัยไซต์ก่อสร้าง ลดอุบัติเหตุแรงงานให้เป็นศูนย์ ลุยเชิงรุก ตรวจโครงการขนาดใหญ่–ขยายผลครอบคลุมทั่วประเทศ
วันที่ 5 มิถุนายน 2568 – นายพิพัฒน์ รัชกิจประการ รัฐมนตรีว่าการกระทรวงแรงงาน เป็นประธานการประชุมคณะทำงานเฉพาะกิจตรวจสอบและดูแลคุณภาพชีวิตแรงงาน กรณีเกิดอุบัติเหตุจากการทำงานครั้งร้ายแรง ครั้งที่ 1/2568 ณ กระทรวงแรงงาน โดยมี นายบุญสงค์ ทัพชัยยุทธ์ ปลัดกระทรวงแรงงานและที่ปรึกษาคณะทำงานฯ นายภุชงค์ วรศรี ประจำสำนักเลขาธิการนายกรัฐมนตรี ปฏิบัติหน้าที่ประจำกระทรวงแรงงาน นายเกริกไกร นาสมยนต์ ที่ปรึกษากฎหมาย และผู้เชี่ยวชาญเข้าร่วม เพื่อร่วมกันวางแผนลดอุบัติเหตุในไซต์ก่อสร้างขนาดใหญ่ และสถานประกอบกิจการกลุ่มเสี่ยง
นายพิพัฒน์ กล่าวว่า อุบัติเหตุจากการทำงาน โดยเฉพาะในภาคก่อสร้าง ยังคงเป็นสาเหตุสำคัญของการเสียชีวิตของแรงงานไทย รัฐบาลจึงมอบหมายให้กระทรวงแรงงานขับเคลื่อนมาตรการเชิงรุก ตรวจสอบความปลอดภัยและส่งเสริมการป้องกันในสถานที่ทำงาน พร้อมเน้นย้ำว่าอุบัติเหตุจากเหตุสุดวิสัยอาจควบคุมไม่ได้ แต่ “อุบัติเหตุจากความประมาทเลินเล่อ ต้องเป็นศูนย์” เพื่อให้การดำเนินงานเข้มข้นและมีประสิทธิภาพสูงสุด รัฐมนตรีว่าการกระทรวงแรงงานได้ออกข้อสั่งการเพิ่มเติมดังนี้
1. ให้ดึงบุคลากรผู้เชี่ยวชาญเฉพาะด้าน อาทิ เจ้าหน้าที่ความปลอดภัยในการทำงาน (จป.) จากหน่วยงานภายนอกเข้าร่วมเป็นคณะทำงาน เพื่อเสริมความรอบด้านในการตรวจสอบ
2. ขยายพื้นที่ตรวจสอบ ให้ครอบคลุมไม่เพียงแต่โครงการรัฐขนาดใหญ่ แต่รวมถึงไซต์ก่อสร้างภาคเอกชนขนาดกลาง–เล็ก และขยายผลไปยังระดับจังหวัด เพื่อยกระดับมาตรฐานความปลอดภัยทั่วประเทศ
ด้าน เรือเอก สาโรจน์ คมคาย อธิบดีกรมสวัสดิการและคุ้มครองแรงงาน กล่าวว่า คณะทำงานฯ ได้เริ่มดำเนินการตรวจไซต์ก่อสร้างขนาดใหญ่ 3 แห่งในช่วงเมษายน–พฤษภาคมที่ผ่านมา ได้แก่ โครงการทางด่วนพระราม 3 จำนวน 2 จุด รถไฟฟ้าสายสีม่วง ช่วงเตาปูน–ราษฎร์บูรณะ พร้อมกำชับให้ผู้ประกอบการปฏิบัติตาม “5 กฎเหล็ก” อย่างเคร่งครัด ได้แก่ 1. กำหนดเขตอันตรายชัดเจน
2. ออกแบบโครงสร้างตามมาตรฐาน
3. ตรวจสอบเครื่องจักรหนัก
4. ควบคุมงานเข้มงวด
5. สวมใส่อุปกรณ์ป้องกันส่วนบุคคล
แม้จะพบว่ามีการปฏิบัติตามแล้ว แต่ยังพบความเสี่ยงจากการใช้เครื่องจักรหนักและการทำงานในที่อับอากาศ จึงต้องเร่งเสริมมาตรการเพิ่มเติม เช่น การจัดทำแผนรองรับภัยธรรมชาติ การควบคุมความปลอดภัยในการก่อสร้างเวลากลางคืน และการฝึกซ้อมรับมือเหตุฉุกเฉินอย่างสม่ำเสมอ
นายพิพัฒน์ ยังได้เน้นให้บูรณาการความร่วมมือกับหน่วยงานด้านโครงสร้างพื้นฐานของรัฐ เช่น การทางพิเศษแห่งประเทศไทย (กทพ.) การรถไฟฟ้าขนส่งมวลชนแห่งประเทศไทย (รฟม.) และกรมทางหลวง (ทล.) รวมถึงโครงการก่อสร้างของเอกชน เพื่อขยายผลการตรวจสอบไปยังโครงการอุโมงค์ อาคารสูง และทางยกระดับทั่วประเทศนโยบายด้านความปลอดภัยแรงงานไม่ใช่แค่การตรวจสอบหลังเกิดเหตุ แต่ต้องเป็นการป้องกันล่วงหน้าอย่างเข้มข้น เพื่อให้แรงงานไทยทุกคนปลอดภัยกลับบ้านทุกวัน – นายพิพัฒน์ กล่าวทิ้งท้าย.

ที่มา : https://www.thaigov.go.th/news/contents/details/97169