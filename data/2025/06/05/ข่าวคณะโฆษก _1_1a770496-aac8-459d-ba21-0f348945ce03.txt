รัฐบาลไทย-ข่าวทำเนียบรัฐบาล-เวลคัมทูไทยแลนด์... อโกด้า เผย นทท. ยุโรปชอบเที่ยวไทย ค้นหาข้อมูลมากที่สุด 2 ปีซ้อน ชาวเยอรมนีขึ้นแท่นอันดับ 1


วันพฤหัสบดีที่ 5 มิถุนายน 2568
05/06/2568
พิมพ์
เวลคัมทูไทยแลนด์... อโกด้า เผย นทท. ยุโรปชอบเที่ยวไทย ค้นหาข้อมูลมากที่สุด 2 ปีซ้อน ชาวเยอรมนีขึ้นแท่นอันดับ 1
เวลคัมทูไทยแลนด์... อโกด้า เผย นทท. ยุโรปชอบเที่ยวไทย ค้นหาข้อมูลมากที่สุด 2 ปีซ้อน ชาวเยอรมนีขึ้นแท่นอันดับ 1
วันนี้ (5 มิถุนายน 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า แพลตฟอร์มดิจิทัลด้านการท่องเที่ยว Agoda (อโกด้า) ได้ดำเนินการสำรวจในช่วงที่ชาวยุโรปเริ่มวางแผนการเดินทางสำหรับวันหยุดฤดูร้อน พบว่า “ประเทศไทย” ยังคงเป็นประเทศจุดหมายปลายทางในเอเชียที่ได้รับความนิยมสูงสุดจากนักท่องเที่ยวยุโรป เป็นปีที่สองติดต่อกัน
โดยนักท่องเที่ยวจากเยอรมนี ครองแชมป์อันดับหนึ่งของนักท่องเที่ยวจากยุโรปที่เดินทางมาประเทศไทยมากที่สุดเป็นปีที่สองต่อเนื่องกัน ตามด้วยฝรั่งเศส สหราชอาณาจักร เนเธอร์แลนด์ และสเปน
นอกจากนี้ นักเดินทางจากประเทศอื่น ๆ ก็ยังมีอัตราการค้นหาที่พักเพิ่มขึ้นเช่นกัน อาทิ กรีซ เพิ่ม 67% สาธารณรัฐเช็ก เพิ่ม 26% และโปแลนด์ เพิ่ม 16%  ทั้งนี้ กรุงเทพฯ ยังคงเป็นจุดหมายปลายทางที่ได้รับความนิยมมากที่สุด รวมทั้งเกาะสมุยและพัทยา
ทั้งนี้ การที่ “เกาะสมุย” ขึ้นแท่น ท็อป 3 จุดหมายปลายทางที่มีการค้นหามากที่สุดนั้น คาดว่าได้รับอิทธิพลจากซีรีส์ “The White Lotus” ที่ได้นำเสนอเสน่ห์และบรรยากาศของเกาะแห่งนี้
นางสาวศศิกานต์กล่าวต่อว่า สถานการณ์การท่องเที่ยวไทยผ่านมา 6 เดือน (วันที่ 1 ม.ค. - 1 มิ.ย. 68)  มีนักท่องเที่ยวต่างชาติเดินทางเข้ามาสะสมแล้วกว่า 14 ล้านคน  โดยสัปดาห์ที่ผ่านมา (26 พ.ค. - 1 มิ.ย. 68) มีนักท่องเที่ยวกลุ่มตลาดระยะใกล้ (Short haul) เดินทางเข้าประเทศไทย เพิ่มขึ้นร้อยละ 29.28 ทั้งนี้ เป็นการเพิ่มขึ้นของนักท่องเที่ยวกลุ่มตลาดมาเลเซีย เกาหลีใต้ จีน และสิงคโปร์ ขณะที่นักท่องเที่ยวกลุ่มตลาดระยะไกล (Long haul) เดินทางเข้ามาเพิ่มขึ้นร้อยละ 9.6
“เมื่อฤดูร้อนทางยุโรปใกล้เข้ามา ถือเป็นโอกาสของภาคการท่องเที่ยวในภูมิภาคเอเชีย โดยเฉพาะประเทศไทยที่ยังคงเป็นตัวเลือกจุดหมายปลายทางสำหรับนักท่องเที่ยวยุโรป ซึ่งก็ได้รับการค้นหามากที่สุด 2 ปีซ้อน รัฐบาลเดินหน้ากระตุ้นการท่องเที่ยวผ่านกิจกรรมต่าง ๆ เพื่อส่งเสริมการท่องเที่ยว ทั้งนี้ เพื่อให้ประเทศไทยเป็นแหล่งท่องเที่ยวที่มีกิจกรรมน่าสนใจ สามารถดึงดูดนักท่องเที่ยวได้ตลอดทั้งปี”
“รัฐบาลยืนยันเดินหน้าขับเคลื่อนเศรษฐกิจผ่านการท่องเที่ยวอย่างต่อเนื่อง โดยเน้นสร้างเสน่ห์เฉพาะถิ่น พัฒนาบริการให้ได้มาตรฐานสากล และสร้างความมั่นใจในความปลอดภัย เพื่อให้ “ประเทศไทย” เป็นจุดหมายปลายทางที่นักท่องเที่ยวทั่วโลกเลือกกลับมาอีกครั้ง พร้อมกระจายรายได้สู่ท้องถิ่นและยกระดับคุณภาพชีวิตประชาชนอย่างยั่งยืน” นางสาวศศิกานต์ ระบุ

ที่มา : https://www.thaigov.go.th/news/contents/details/97138