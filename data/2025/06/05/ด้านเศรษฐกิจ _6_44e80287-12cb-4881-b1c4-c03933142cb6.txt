รัฐบาลไทย-ข่าวทำเนียบรัฐบาล-กรมทางหลวงชนบท ชวนล่องใต้ขับรถกินลมชมทะเลสัมผัสธรรมชาติเลียบชายทะเลขนอม - สิชล พร้อมแวะเช็กอินเก็บความประทับใจ บนถนนสาย นศ.4073 จังหวัดนครศรีธรรมราช 


วันพฤหัสบดีที่ 5 มิถุนายน 2568
กรมทางหลวงชนบท ชวนล่องใต้ขับรถกินลมชมทะเลสัมผัสธรรมชาติเลียบชายทะเลขนอม - สิชล พร้อมแวะเช็กอินเก็บความประทับใจ บนถนนสาย นศ.4073 จังหวัดนครศรีธรรมราช
...
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) เล็งเห็นความสำคัญในการพัฒนาและยกระดับเส้นทางคมนาคมในทั่วทุกภูมิภาคให้มีศักยภาพรองรับการเดินทางของประชาชนที่สะดวก รวดเร็ว ปลอดภัย พร้อมทั้งสนับสนุนให้สายทางหลวงชนบทเป็นเส้นทางแห่งการท่องเที่ยวของประเทศ ซึ่งมีส่วนสำคัญในการช่วยกระตุ้นเศรษฐกิจให้กับประชาชนในพื้นที่ และชูการท่องเที่ยวไทยให้ติดอับดับต้น ๆ ของโลก โดยหนึ่งแหล่งท่องเที่ยวสำคัญที่นักท่องเที่ยวทั้งชาวไทยและต่างชาติหลงใหลและเป็นหมุดหมายสำคัญที่ต้องมาเยือนคือ ทะเลภาคใต้ อันมีเอกลักษณ์และความงดงามของธรรมชาติ ที่สรรสร้างอย่างลงตัว ดังนั้น ทช. ในฐานะหน่วยงานที่รับผิดชอบถนนเลียบชายทะเลขนอม - สิชล จังหวัดนครศรีธรรมราช ซึ่งเป็นสายทางเลียบทะเลอ่าวไทยที่มีความงดงาม จนติดอันดับถนนสวยที่สุดฝั่งทะเลอ่าวไทย จึงได้ดำเนินการปรับปรุงสายทางให้มีความพร้อมในการรองรับนักท่องเที่ยว เป็นแลนด์มาร์กจุดเช็กอินแห่งใหม่ของจังหวัดนครศรีธรรมราชที่ควรค่าแก่การมาเยือน
สำหรับการปรับปรุงถนนเลียบชายทะเลขนอม - สิชล ดำเนินการบนถนนสาย นศ.4073 แยกทล.4014 - หาดในเพลา อำเภอขนอม และสิชล จังหวัดนครศรีธรรมราช ระยะทาง 6.169 กิโลเมตร มีผิวจราจรกว้าง 6.00 เมตร ไหล่ทางกว้างข้างละ 1.00 - 1.50 เมตร พร้อมปรับปรุงราวคอนกรีตและคันหิน 2 ข้างทาง รวมทั้งปรับปรุงและติดตั้งเครื่องหมายจราจรบนสายทางเพื่ออำนวยความปลอดภัยให้กับนักท่องเที่ยวมากยิ่งขึ้น ใช้งบประมาณ 29.978 ล้านบาท ปัจจุบันได้ดำเนินการแล้วเสร็จและเปิดใช้รองรับการเดินทางท่องเที่ยวเรียบร้อยแล้ว จึงขอเชิญชวนนักท่องเที่ยวร่วมดื่มด่ำบรรยากาศ ขับรถกินลมชมธรรมชาติตามสายทางที่ทอดยาว   คดโค้งตลอดชายฝั่ง ซึ่งจะได้สัมผัสกับสภาพแวดล้อมที่ผสมผสานระหว่างภูเขาเขียวขจี หาดทรายขาว น้ำทะเล สีฟ้าใส พร้อมมีจุดชมวิวบนสายทางหลายแห่ง โดยเฉพาะจุดชมวิวพลายจำเริญ หรือจุดชมวิวพลายดำ นักท่องเที่ยวสามารถหยุดแวะเช็กอินชื่นชมบรรยากาศ เก็บภาพความประทับใจวิวทะเลจากมุมสูงทั้งยามเช้าก่อนพระอาทิตย์ขึ้นและยามค่ำก่อนลับขอบฟ้า หากโชคดีอาจได้ชมความน่ารักของโลมาสีชมพู เนื่องจากเป็นสถานที่ที่สามารถพบเห็นโลมาสีชมพูได้มากที่สุดในประเทศไทย นอกจากความสวยงามของสายทางและธรรมชาติตามชายฝั่งแล้ว ยังมีสถานที่ท่องเที่ยวมากมายคอยรองรับนักท่องเที่ยวที่มาเยือนอีกด้วย อาทิ อ่าวท้องหยี อ่าวท้องยาง เขาพลายดำ น้ำตกเสม็ดชุน และน้ำตกหินลาดหาดในเพลา
ทั้งนี้ ทช. ขอให้นักท่องเที่ยวขับขี่ยานพาหนะด้วยความระมัดระวัง โปรดสังเกตป้ายเตือนป้ายแนะนำและปฏิบัติตามกฎจราจรอย่างเคร่งครัด เพื่อให้ตลอดการเดินทางท่องเที่ยวเป็นไปด้วยความสะดวกปลอดภัย และไปสู่จุดหมายปลายทางโดยสวัสดิภาพ สอบถามข้อมูลเพิ่มเติมได้ที่แขวงทางหลวงชนบทนครศรีธรรมราช โทร. 0 7584 5002 หรือสายด่วน ทช. โทร. 1146

ที่มา : https://www.thaigov.go.th/news/contents/details/97149