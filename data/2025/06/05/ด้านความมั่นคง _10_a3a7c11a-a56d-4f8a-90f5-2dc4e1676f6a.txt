รัฐบาลไทย-ข่าวทำเนียบรัฐบาล-มท.2 ลงพื้นที่จังหวัดสกลนคร กำชับ หน่วยงานที่เกี่ยวข้อง ติดตามสถานการณ์ เตรียมพร้อมรับมือสถานการณ์อุทกภัย


วันพฤหัสบดีที่ 5 มิถุนายน 2568
05/06/2568
พิมพ์
มท.2 ลงพื้นที่จังหวัดสกลนคร กำชับ หน่วยงานที่เกี่ยวข้อง ติดตามสถานการณ์ เตรียมพร้อมรับมือสถานการณ์อุทกภัย
มท.2 ลงพื้นที่จังหวัดสกลนคร กำชับ หน่วยงานที่เกี่ยวข้อง ติดตามสถานการณ์ เตรียมพร้อมรับมือสถานการณ์อุทกภัย
วันนี้ (5 มิ.ย.68) เวลา 13.30 น. นายทรงศักดิ์ ทองศรี รัฐมนตรีช่วยว่าการกระทรวงมหาดไทย รองอธิบดีกรมป้องกันและบรรเทาสาธารณภัย ผู้ตรวจราชการกระทรวงมหาดไทย และคณะ ลงพื้นที่บริเวณโครงการก่อสร้างระบบระบายน้ำหลัก เพื่อบรรเทาปัญหาน้ำท่วมพื้นที่ชุมชนเมืองสกลนคร ระยะที่ 1 บริเวณห้วยทราย ตำบลธาตุเชิงชุม อำเภอเมืองสกลนคร จังหวัดสกลนคร โดยมี นายชูศักดิ์ รู้ยิ่ง ผู้ว่าราชการจังหวัดสกลนคร หัวหน้าส่วนราชการสังกัดกระทรวงมหาดไทย องค์กรปกครองส่วนท้องถิ่น ชาวชุมชนในพื้นที่อำเภอเมืองสกลนคร และหน่วยงานที่เกี่ยวข้อง ร่วมต้อนรับและให้ข้อมูล
รัฐมนตรีช่วยว่าการกระทรวงมหาดไทย ได้กล่าวพบปะกับพี่น้องประชาชน โดยการลงพื้นที่จังหวัดสกลนครในครั้งนี้ เป็นการมารับทราบปัญหาด้านสาธารณภัย ติดตามสถานการณ์เพื่อให้การช่วยเหลือประชาชน ตลอดจนให้กำลังใจเจ้าหน้าที่ผู้ปฏิบัติงาน โดยขอให้ผู้ว่าราชการจังหวัดบูรณาการหน่วยงานที่เกี่ยวข้องในพื้นที่ เตรียมความพร้อมทั้งอุปกรณ์ กำลังพล การเฝ้าระวัง และการแจ้งเตือน เพื่อให้การช่วยเหลือประชาชนได้อย่างทันท่วงที
นายพรชัย กุญชร โยธาธิการและผังเมืองจังหวัดสกลนคร รายงานผลการดำเนินงานโครงการก่อสร้างระบบระบายน้ำหลัก เพื่อบรรเทาปัญหาน้ำท่วมพื้นที่ชุมชนเมืองสกลนคร ระยะที่ 1 ซึ่งกรมโยธาธิการและผังเมือง เป็นหน่วยดำเนินการ จุดก่อสร้างบริเวณห้วยทราย ตำบลธาตุเชิงชุม อำเภอเมืองสกลนคร ตามแผนหลักการพัฒนาหนองหาร โดยหากเกิดฝนตกชุกในเขตชุมชนเมือง จะส่งผลให้เกิดน้ำท่วมขัง และน้ำท่วมฉับพลัน โครงการก่อสร้างดังกล่าว จึงเป็นการแก้ไขปัญหาน้ำท่วมขัง โดยจะระบายน้ำให้ไหลลงในหนองหารไปสู่แม่น้ำโขง บรรเทาความเดือดร้อนให้กับประชาชน ขณะนี้การก่อสร้างดำเนินการไปแล้วกว่าร้อยละ 50
นอกจากนี้ ยังมีการรายงานสถานการณ์ และการบริหารจัดการน้ำในพื้นที่จังหวัดสกลนคร โดยผู้แทนจากโครงการชลประทานสกลนคร การเตรียมความพร้อมรับมือสถานการณ์อุทกภัย โดยนายวิชาญ แท่นหิน ผู้อำนวยการศูนย์ป้องกันและบรรเทาสาธารณภัย เขต 7 สกลนคร

ที่มา : https://www.thaigov.go.th/news/contents/details/97173