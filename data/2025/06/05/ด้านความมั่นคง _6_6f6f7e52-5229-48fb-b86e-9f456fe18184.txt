รัฐบาลไทย-ข่าวทำเนียบรัฐบาล-​กรมการจัดหางานลุยปราจีนบุรี! ตรวจเข้มร้านต้นไม้ ย้ำนายจ้างต้องปฏิบัติตามกฎหมายเคร่งครัด


วันพฤหัสบดีที่ 5 มิถุนายน 2568
05/06/2568
พิมพ์
​กรมการจัดหางานลุยปราจีนบุรี! ตรวจเข้มร้านต้นไม้ ย้ำนายจ้างต้องปฏิบัติตามกฎหมายเคร่งครัด
นายสมชาย มรกตศรีวรรณ อธิบดีกรมการจัดหางาน เปิดเผยว่า กรมการจัดหางานได้ดำเนินการตามข้อสั่งการของนายพิพัฒน์ รัชกิจประการ รัฐมนตรีว่าการกระทรวงแรงงาน ที่ให้ความสำคัญกับการคุ้มครองโอกาสการมีงานทำของคนไทย
และการจัดระเบียบการทำงานของแรงงานต่างชาติให้ถูกต้องตามกฎหมาย โดยได้มอบหมายให้เจ้าหน้าที่ชุดปฏิบัติการด้านการตรวจสอบการทำงานของแรงงานต่างชาติ ลงพื้นที่ตรวจสอบสถานประกอบการอย่างต่อเนื่อง เพื่อดำเนินการตามขั้นตอนทางกฎหมายกับนายจ้าง สถานประกอบการ และแรงงานต่างชาติ ที่ลักลอบทำงานผิดกฎหมาย ควบคู่กับประชาสัมพันธ์สร้างการรับรู้ให้นายจ้าง สถานประกอบการ และคนต่างชาติ มีความรู้ความเข้าใจสามารถปฏิบัติตามกฎหมายที่เกี่ยวข้องกับการทำงานของแรงงานต่างชาติได้อย่างถูกต้อง
ล่าสุด เมื่อวันที่ 4 มิถุนายน 2568 ชุดปฏิบัติการฯ ได้ร่วมกับหน่วยงานในสังกัดกระทรวงแรงงานจังหวัดปราจีนบุรี ตรวจคนเข้าเมืองจังหวัดปราจีนบุรี กองอำนวยการรักษาความมั่นคงภายในจังหวัด และฝ่ายปกครองจังหวัดปราจีนบุรี ลงพื้นที่ตรวจสอบร้านจำหน่ายต้นไม้ในตำบลดงขี้เหล็ก และตำบลบ้านพระ อำเภอเมืองปราจีนบุรี ซึ่งการตรวจสอบครั้งนี้เป็นผลจากการได้รับแจ้งเบาะแสจากพลเมืองดี ขอให้ตรวจสอบการทำงานของผู้มีลักษณะคล้ายคนต่างชาติที่มีพฤติการณ์น่าสงสัยว่าลักลอบทำงานโดยผิดกฎหมาย และนายจ้าง สถานประกอบการที่จ้างแรงงานต่างชาติ จากการตรวจสอบร้านจำหน่ายต้นไม้จำนวน 20 ร้าน พบว่ามีการจ้างแรงงานต่างชาติรวม 22 คน ในจำนวนนี้ 19 คน มีใบอนุญาตทำงานถูกต้อง ส่วนอีก 3 คน ไม่มีใบอนุญาตทำงาน เจ้าหน้าที่จึงนำตัวส่งพนักงานสอบสวนสถานีตำรวจภูธรเมืองปราจีนบุรี เพื่อดำเนินการตามกฎหมายต่อไป
“กรมการจัดหางานขอเน้นย้ำให้นายจ้าง/สถานประกอบการ ปฏิบัติตามกฎหมายอย่างเคร่งครัด โดยจ้างแรงงานต่างชาติที่มีใบอนุญาตทำงานถูกต้องเท่านั้น ส่วนแรงงานต่างชาติเองก็ต้องทำงานให้ตรงตามประเภทงานที่กฎหมายกำหนดและนายจ้างที่ระบุไว้ในใบอนุญาตทำงาน หากฝ่าฝืนจะถูกดำเนินคดีตามกฎหมายอย่างเด็ดขาด โดยปีงบประมาณ พ.ศ. 2568 (1 ต.ค.67 – 4 มิ.ย. 68) มีการตรวจสอบนายจ้าง/สถานประกอบการแล้ว 52,347 แห่ง ดำเนินคดี 1,606 แห่ง และตรวจสอบคนต่างชาติ 678,344 คน ดำเนินคดี 3,122 คน ในจำนวนนี้เป็นคนต่างชาติที่แย่งอาชีพคนไทย 1,122 คน” อธิบดีกรมการจัดหางาน กล่าว
ทั้งนี้ หากพบเห็นการจ้างคนต่างชาติทำงานโดยผิดกฎหมาย หรือพบคนต่างชาติลักลอบทำงานโดยผิดกฎหมาย สามารถแจ้งมาที่กองทะเบียนจัดหางานกลางและคุ้มครองคนหางาน กรมการจัดหางาน อาคารกระทรวงแรงงาน ชั้น 4 โทร. 0 2354 1729 หรือที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 หรือที่สายด่วนกระทรวงแรงงาน โทร.1506 กด 2 กรมการจัดหางาน

ที่มา : https://www.thaigov.go.th/news/contents/details/97155