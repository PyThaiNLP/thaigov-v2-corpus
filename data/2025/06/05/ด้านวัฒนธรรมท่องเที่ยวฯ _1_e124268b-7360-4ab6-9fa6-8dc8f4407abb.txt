รัฐบาลไทย-ข่าวทำเนียบรัฐบาล-รมว.ท่องเที่ยวฯ เปิดงาน TTM+ 2025 ยกระดับ Soft Power ไทยสู่เวทีโลก คาดสร้างรายได้หมุนเวียนกว่า 4,296 ล้านบาท


วันพฤหัสบดีที่ 5 มิถุนายน 2568
รมว.ท่องเที่ยวฯ เปิดงาน TTM+ 2025 ยกระดับ Soft Power ไทยสู่เวทีโลก คาดสร้างรายได้หมุนเวียนกว่า 4,296 ล้านบาท
รมว.ท่องเที่ยวฯ เปิดงาน TTM+ 2025 ยกระดับ Soft Power ไทยสู่เวทีโลก คาดสร้างรายได้หมุนเวียนกว่า 4,296 ล้านบาท
วันที่ 4 มิถุนายน 2568  นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานในพิธีเปิดงาน Thailand Travel Mart Plus (TTM+) 2025 งานส่งเสริมการขายด้านการท่องเที่ยวที่ยิ่งใหญ่ที่สุดของประเทศไทย ซึ่งจัดขึ้นระหว่างวันที่ 4 – 6 มิถุนายน 2568 ณ อุทยานหลวงราชพฤกษ์ จังหวัดเชียงใหม่ โดยมีผู้บริหารกระทรวงฯ และภาคีเครือข่ายภาครัฐและเอกชนทั้งในและต่างประเทศเข้าร่วมอย่างคับคั่ง
รัฐมนตรีสรวงศ์ กล่าวว่า TTM+ 2025 เป็นเวทีเจรจาธุรกิจด้านการท่องเที่ยวในรูปแบบ Business to Business (B2B) ที่มีความสำคัญระดับนานาชาติ เปิดโอกาสให้ผู้ประกอบการท่องเที่ยวไทย 450 ราย เจรจาธุรกิจกับผู้ซื้อ (Buyers) จากทั่วโลกกว่า 406 ราย จาก 53 ประเทศ คาดว่าจะสร้างนัดหมายเจรจาธุรกิจมากกว่า 13,000 นัดหมาย และเกิดรายได้หมุนเวียนไม่ต่ำกว่า 4,296 ล้านบาท
“การจัดงานครั้งนี้ไม่เพียงเป็นการยกระดับคุณภาพสินค้าและบริการด้านการท่องเที่ยวของไทยสู่สากล แต่ยังเป็นเวทีสำคัญในการผลักดันอัตลักษณ์ไทยผ่าน Soft Power โดยเฉพาะ 5 Must Do in Thailand พร้อมทั้งสนับสนุนการกระจายรายได้สู่ท้องถิ่นทั่วประเทศผ่านการนำเสนอเมืองหลักและเมืองรอง รวมถึงสร้างความเชื่อมั่นให้แก่นักท่องเที่ยวในการเดินทางมายังประเทศไทย” นายสรวงศ์กล่าว
สำหรับกิจกรรมภายในงาน นอกจากการเจรจาธุรกิจ ยังมี TTM+ Talk ภายใต้แนวคิด “The Soul of Thailand: 3F Essentials” ถ่ายทอดเสน่ห์ไทยผ่านมุมมองของผู้ทรงคุณวุฒิ เช่น นายแพทย์สุรพงษ์ สืบวงศ์ลี ประธานคณะกรรมการพัฒนาซอฟต์พาวเวอร์แห่งชาติ รวมทั้งกิจกรรม Product Showcase & Workshop ที่นำเสนอภูมิปัญญาท้องถิ่นและสุขภาพแบบล้านนา การสาธิตอาหาร การนวดแบบโบราณ และนวัตกรรมด้าน Travel Tech ที่ช่วยเสริมศักยภาพผู้ประกอบการไทยให้สามารถแข่งขันในตลาดโลก
งาน TTM+ 2025 ยังยึดหลัก “Sustainability” เป็นหัวใจสำคัญ ด้วยการดำเนินการภายใต้แนวคิด Carbon Neutral Event โดยมีการวัดและชดเชยคาร์บอนฟุตพริ้นท์จากการจัดงานทั้งหมด พร้อมทั้งส่งเสริมการท่องเที่ยวเชิงอนุรักษ์ และกิจกรรม Pre-Tour และ Post-Tour ในหลายภูมิภาคเพื่อขยายโอกาสทางการตลาดให้แก่เมืองรอง
รัฐมนตรีว่าการกระทรวงการท่องเที่ยวและกีฬา เน้นย้ำว่า “ประเทศไทยมีความพร้อมในทุกมิติ ทั้งด้านสินค้า บริการ วัฒนธรรม และบุคลากร การจัดงาน TTM+ ครั้งนี้จึงเป็นบทพิสูจน์ถึงความสามารถของไทยในการเป็นจุดหมายปลายทางท่องเที่ยวระดับโลก และเป็นโอกาสสำคัญในการเดินหน้าเศรษฐกิจท่องเที่ยวไทยสู่ความยั่งยืน”
งาน TTM+ 2025 ได้รับความร่วมมือจากพันธมิตรทั้งภาครัฐและเอกชน อาทิ จังหวัดเชียงใหม่ บริษัท คิง เพาเวอร์, เซ็นทรัลพัฒนา, ไทยแลนด์ พริวิเลจ คาร์ด, เดอะมอลล์ กรุ๊ป และกรุงเทพดุสิตเวชการ พร้อมด้วยสายการบิน ไทย ไลอ้อน แอร์ โดยทุกภาคส่วนมีเป้าหมายร่วมกันในการเสริมสร้างศักยภาพการท่องเที่ยวไทยบนพื้นฐานของความมั่นคง มั่งคั่ง และยั่งยืน

ที่มา : https://www.thaigov.go.th/news/contents/details/97142