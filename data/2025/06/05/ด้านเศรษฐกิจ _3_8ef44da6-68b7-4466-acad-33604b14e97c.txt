รัฐบาลไทย-ข่าวทำเนียบรัฐบาล-กรมบัญชีกลางชี้แจงกรณีเหตุระบบ e-GP ขัดข้อง


วันพฤหัสบดีที่ 5 มิถุนายน 2568
05/06/2568
พิมพ์
กรมบัญชีกลางชี้แจงกรณีเหตุระบบ e-GP ขัดข้อง
กรมบัญชีกลางชี้แจงเกี่ยวกับกรณีที่ในวันนี้ (4 มิ.ย.2568) ระบบจัดซื้อจัดจ้างภาครัฐด้วยอิเล็กทรอนิกส์ หรือ e-GP ไม่สามารถให้บริการได้ เนื่องจากระบบจัดเก็บไฟล์ประกาศจัดซื้อจัดจ้างขัดข้อง ส่งผลให้ส่วนราชการและผู้ประกอบการไม่สามารถใช้งานระบบ e-GP ได้
นางแพตริเซีย มงคลวนิช อธิบดีกรมบัญชีกลาง ชี้แจงเกี่ยวกับกรณีที่ในวันนี้ (4 มิถุนายน 2568) ระบบจัดซื้อจัดจ้างภาครัฐด้วยอิเล็กทรอนิกส์ หรือ e-GP ไม่สามารถให้บริการได้ เนื่องจากระบบจัดเก็บไฟล์ประกาศจัดซื้อจัดจ้างขัดข้อง ส่งผลให้ส่วนราชการและผู้ประกอบการไม่สามารถใช้งานระบบ e-GP ได้ โดยขณะนี้กรมบัญชีกลางได้แก้ไขปัญหาแล้วและอยู่ระหว่างทดสอบ ซึ่งคาดว่าจะสามารถให้บริการได้ตามปกติในวันที่ 5 มิถุนายน 2568 กรมบัญชีกลางจึงขอแจ้งแนวทางสำหรับผู้ใช้งานระบบ e-GP ดังนี้
1. สำหรับหน่วยงานของรัฐ ที่มีการประกาศจัดซื้อจัดจ้างในวันที่ 4 มิถุนายน 2568 ขอให้เปลี่ยนวันที่ประกาศเป็นวันที่ 5 มิถุนายน 2568 รวมถึงกำหนดระยะเวลาสำหรับการเผยแพร่ประกาศให้เป็นไปตามที่ระเบียบกำหนด
2. สำหรับผู้ค้าภาครัฐ ที่มีการเสนอราคาในวันดังกล่าว จะขยายระยะเวลาการเสนอราคา ดังนี้
2.1 การเสนอราคา ช่วงเวลา 09.00 -  12.00 น. ของวันที่ 4 มิถุนายน 2568 ขยายเวลาออกไปเป็น 09.00 - 12.00 น. ของวันที่ 5 มิถุนายน 2568 และสำหรับผู้ที่เสนอราคาจนถึงขั้นตอนที่ได้รับใบยืนยันการเสนอที่มีรหัส OTP แล้ว ถือว่าเสนอราคาสำเร็จ ไม่ต้องทำการเสนอราคาใหม่อีกครั้ง
2.2 การเสนอราคา ช่วงเวลา 13.00 - 16.00 น. ของวันที่ 4 มิถุนายน 2568 ขยายเวลาออกไปเป็น 13.00 - 16.00 น. ของวันที่ 5 มิถุนายน 2568
ทั้งนี้ กรมบัญชีกลางต้องขออภัยเป็นอย่างสูงในความไม่สะดวกที่เกิดขึ้นครั้งนี้

ที่มา : https://www.thaigov.go.th/news/contents/details/97143