รัฐบาลไทย-ข่าวทำเนียบรัฐบาล-   ฮือฮา ครม.รับทราบแนวทางห้าม จนท.รัฐเอารถส่วนตัวไปชาร์ตฟรีตามเครื่องชาร์ตของรัฐ ระบุหากให้เป็นสวัสดิการแก่บุคลากร ต้องติดตั้งสถานีแยกชัดเจน


วันพฤหัสบดีที่ 5 มิถุนายน 2568
05/06/2568
พิมพ์
ฮือฮา ครม.รับทราบแนวทางห้าม จนท.รัฐเอารถส่วนตัวไปชาร์ตฟรีตามเครื่องชาร์ตของรัฐ ระบุหากให้เป็นสวัสดิการแก่บุคลากร ต้องติดตั้งสถานีแยกชัดเจน
ฮือฮา ครม.รับทราบแนวทางห้าม จนท.รัฐเอารถส่วนตัวไปชาร์ตฟรีตามเครื่องชาร์ตของรัฐ ระบุหากให้เป็นสวัสดิการแก่บุคลากร ต้องติดตั้งสถานีแยกชัดเจน
วันนี้ ( 5 มิถุนายน 2568 ) เวลา 09.20 น. นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า คณะรัฐมนตรีรับทราบข้อเสนอแนะเพื่อป้องกันการแสวงหาประโยชน์และการขัดกันระหว่างประโยชน์ส่วนบุคคลกับประโยชน์ส่วนรวม กรณีเจ้าพนักงานของรัฐนำรถยนต์ไฟฟ้าส่วนตัวไปอัดประจุไฟฟ้าของส่วนราชการ รัฐวิสาหกิจ หรือหน่วยงานของรัฐ โดยมิได้รับอนุญาต ตามที่คณะกรรมการป้องกันและปราบปรามการทุจริตแห่งชาติ (คณะกรรมการ ป.ป.ช.) เสนอ
นายอนุกูล กล่าวว่า ร่างข้อเสนอแนะเพื่อป้องกันการแสวงหาประโยชน์และการขัดกันระหว่างประโยชน์ส่วนบุคคลกับประโยชน์ส่วนรวม กรณีเจ้าพนักงานของรัฐนำรถยนต์ไฟฟ้าส่วนตัวไปอัดประจุไฟฟ้าของส่วนราชการ รัฐวิสาหกิจ หรือหน่วยงานของรัฐ โดยมิได้รับอนุญาต มีดังนี้
คณะรัฐมนตรีควรกำหนดหลักเกณฑ์หรือแนวทางการควบคุมและแนวทางการปฏิบัติที่ชัดเจน เพื่อให้ส่วนราชการ รัฐวิสาหกิจ หรือหน่วยงานของรัฐ ถือปฏิบัติโดยเคร่งครัด เกี่ยวกับการนำรถยนต์ไฟฟ้าส่วนตัวมาประจุไฟฟ้าในสถานที่ทำการ เพื่อป้องกันการแสวงหาประโยชน์ และป้องกันการขัดกันระหว่างประโยชน์ส่วนบุคคลและประโยชน์ส่วนรวม โดยหลักเกณฑ์หรือแนวทางการควบคุมและแนวทางการปฏิบัติ ควรกำหนดให้มีรายละเอียดในประเด็นสำคัญ ดังนี้
1.ส่วนราชการ รัฐวิสาหกิจ หรือหน่วยงานของรัฐโดยประสงค์จะจัดทำเป็นสวัสดิการให้แก่บุคลากรในหน่วยงาน โดยอนุญาตให้สามารถนำรถยนต์ไฟฟ้าส่วนตัวไปอัดประจุไฟฟ้าได้ ณ สถานีหรือเครื่องอัดประจุไฟฟ้าที่เป็นสวัสดิการของหน่วยงานของรัฐ ต้องมีการกำหนดระเบียบ หรือแนวทางปฏิบัติที่ชัดเจนเกี่ยวกับการนำรถยนต์ไฟฟ้าส่วนตัวไปอัดประจุไฟฟ้า โดยให้ถือปฏิบัติ โดยเคร่งครัด และต้องกำหนดมาตรการควบคุม กำกับ ดูแล รวมทั้งบทลงโทษสำหรับกรณีที่เจ้าพนักงานของรัฐมีการนำรถยนต์ไฟฟ้าส่วนตัวไปอัดประจุไฟฟ้าโดยมิได้รับอนุญาต
2. ส่วนราชการ รัฐวิสาหกิจ หรือหน่วยงานของรัฐ ต้องดำเนินการติดป้ายประกาศ ณ สถานีหรือเครื่องอัดประจุไฟฟ้าสำหรับรถยนต์ไฟฟ้าของรัฐว่าเป็นจุดที่จัดไว้ เพื่อประโยชน์แก่ทางราชการเท่านั้น ทั้งนี้ หากหน่วยงานของรัฐประสงค์จะจัดทำเป็นสวัสดิการให้แก่บุคลากรในหน่วยงาน และอนุญาตให้บุคลากรในหน่วยงานสามารถนำรถยนต์ไฟฟ้าส่วนตัวไปอัดประจุไฟฟ้าได้ จะต้องติดตั้งสถานีหรือเครื่องอัดประจุไฟฟ้าที่เป็นสวัสดิการ แยกต่างหากอย่างชัดเจนจากสถานีหรือเครื่องอัดประจุไฟฟ้าซึ่งจัดไว้เฉพาะของทางราชการเท่านั้น
โดยอาจดำเนินการให้เป็นไปตามระเบียบสำนักนายกรัฐมนตรีว่าด้วยการจัดสวัสดิการภายในส่วนราชการ พ.ศ. 2547 หรือระเบียบสวัสดิการภายในของหน่วยงานของรัฐ" โดยอาจกำหนดให้มีการชำระค่าบริการตามอัตราที่กำหนด เพื่อไม่ให้เป็นภาระค่าใช้จ่ายของหน่วยงานของรัฐ และจะต้องดำเนินการประชาสัมพันธ์ให้บุคลากรภายในหน่วยงานของรัฐรับทราบและถือปฏิบัติโดยเคร่งครัด
ทั้งนี้ ที่ประชุม ครม. มอบหมายให้สำนักงาน ก.พ. เป็นหน่วยงานหลักรับเรื่องนี้ไปพิจารณาร่วมกับองค์กรกลางบริหารบุคคลประเภทต่าง ๆ กระทรวงการคลัง กระทรวงพลังงาน สำนักงบประมาณ สำนักงานคณะกรรมการกฤษฎีกา สำนักงาน ก.พ.ร. สำนักงานคณะกรรมการป้องกันและปราบปรามการทุจริตในภาครัฐ และหน่วยงานที่เกี่ยวข้องให้ได้ข้อยุติ โดยให้สำนักงาน ก.พ. สรุปผลการพิจารณา ผลการดำเนินการ ความเห็นในภาพรวม แล้วส่งให้ สลค.ภายใน 30 วัน นับจากวันที่ได้รับแจ้งจาก สลค. เพื่อนำเสนอคณะรัฐมนตรีต่อไป

ที่มา : https://www.thaigov.go.th/news/contents/details/97141