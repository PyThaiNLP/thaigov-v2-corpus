รัฐบาลไทย-ข่าวทำเนียบรัฐบาล-ปลัดกระทรวงการท่องเที่ยวและกีฬา หารือแนวทางฟื้นฟูและพัฒนาการท่องเที่ยวไทย ผ่านความร่วมมือภาคเอกชน


วันพฤหัสบดีที่ 5 มิถุนายน 2568
ปลัดกระทรวงการท่องเที่ยวและกีฬา หารือแนวทางฟื้นฟูและพัฒนาการท่องเที่ยวไทย ผ่านความร่วมมือภาคเอกชน
ปลัดกระทรวงการท่องเที่ยวและกีฬา หารือแนวทางฟื้นฟูและพัฒนาการท่องเที่ยวไทย ผ่านความร่วมมือภาคเอกชน
วันที่ 5 มิถุนายน 2568 เวลา 14.00 น. ณ ห้องประชุม 2 ชั้น 3 กระทรวงการท่องเที่ยวและกีฬา นางสาวนัทรียา ทวีวงศ์ ปลัดกระทรวงการท่องเที่ยวและกีฬา ให้การต้อนรับผู้บริหารจากบริษัท เมืองโบราณ จำกัด ในโอกาสเข้าพบเพื่อหารือแนวทางความร่วมมือในการฟื้นฟูและพัฒนาการท่องเที่ยวของประเทศไทย โดยเฉพาะการส่งเสริมการท่องเที่ยวเชิงวัฒนธรรมในพื้นที่เมืองโบราณ จังหวัดสมุทรปราการ
การหารือครั้งนี้ได้มีการนำเสนอศักยภาพของแหล่งท่องเที่ยวเมืองโบราณ ซึ่งเป็นจุดหมายปลายทางยอดนิยมที่สามารถรองรับการท่องเที่ยวแบบไปเช้า-เย็นกลับ และมีองค์ประกอบทางศิลปวัฒนธรรมที่หลากหลายเหมาะแก่การเผยแพร่ภาพลักษณ์ประเทศไทยในมิติด้าน Soft Power
นอกจากนี้ บริษัท เมืองโบราณ จำกัด ยังได้นำเสนอโครงการความร่วมมือใน 2 ด้านสำคัญ ได้แก่
โครงการ The Land of Mindfulness ซึ่งเน้นการสร้างประสบการณ์ท่องเที่ยวเชิงจิตวิญญาณและการเจริญสติในรูปแบบที่สอดคล้องกับแนวโน้มการท่องเที่ยวของโลกยุคใหม่
โครงการผลิตภาพยนตร์ Series Y ซึ่งจะใช้พื้นที่เมืองโบราณเป็นฉากหลักในการถ่ายทำ เพื่อส่งเสริมการท่องเที่ยวเชิงสร้างสรรค์และขยายกลุ่มนักท่องเที่ยวรุ่นใหม่ ทั้งในและต่างประเทศ
ปลัดกระทรวงการท่องเที่ยวและกีฬา กล่าวว่า กระทรวงฯ ให้ความสำคัญกับการสนับสนุนภาคเอกชนที่มีแนวทางสอดคล้องกับนโยบายการส่งเสริมการท่องเที่ยวอย่างยั่งยืน และพร้อมผลักดันให้สถานที่ท่องเที่ยวที่มีศักยภาพ เช่น เมืองโบราณ จังหวัดสมุทรปราการ เป็นพื้นที่ต้นแบบในการพัฒนาแหล่งท่องเที่ยวคุณภาพ เพื่อยกระดับอุตสาหกรรมการท่องเที่ยวไทยในระยะยาว

ที่มา : https://www.thaigov.go.th/news/contents/details/97171