รัฐบาลไทย-ข่าวทำเนียบรัฐบาล-กรมสรรพสามิตขับเคลื่อนโครงการ “1 ชุมชน 1 สรรพสามิต แชมเปี้ยน” ปี 2568 ยกระดับสุราชุมชนด้วยแนวคิด ESG ส่งเสริมเศรษฐกิจฐานราก


วันพฤหัสบดีที่ 5 มิถุนายน 2568
05/06/2568
พิมพ์
กรมสรรพสามิตขับเคลื่อนโครงการ “1 ชุมชน 1 สรรพสามิต แชมเปี้ยน” ปี 2568 ยกระดับสุราชุมชนด้วยแนวคิด ESG ส่งเสริมเศรษฐกิจฐานราก
กรมสรรพสามิตเดินหน้าต่อเนื่องโครงการ “1 ชุมชน 1 สรรพสามิต แชมเปี้ยน” ประจำปี 2568 การประกวดความร่วมมือระหว่างสำนักงานสรรพสามิตพื้นที่และผู้ประกอบการสุราชุมชน เพื่อยกระดับผู้ประกอบการสุราชุมชนทั่วประเทศให้มีขีดความสามารถในการแข่งขันมากขึ้น
กรมสรรพสามิตเดินหน้าต่อเนื่องโครงการ “1 ชุมชน 1 สรรพสามิต แชมเปี้ยน” ประจำปี 2568 การประกวดความร่วมมือระหว่างสำนักงานสรรพสามิตพื้นที่และผู้ประกอบการสุราชุมชน เพื่อยกระดับผู้ประกอบการสุราชุมชนทั่วประเทศให้มีขีดความสามารถในการแข่งขันมากขึ้น โดยปีนี้มีการยกระดับโครงการให้เข้มข้นยิ่งขึ้น ผ่านการผสานแนวคิดด้านสิ่งแวดล้อม สังคม และธรรมาภิบาล หรือ ESG (Environment, Social, Governance) เข้ากับกระบวนการพัฒนาและผลิตสุราชุมชน เพื่อสร้างรากฐานทางเศรษฐกิจที่เข้มแข็งและยั่งยืน
นางสาวกุลยา ตันติเตมิท อธิบดีกรมสรรพสามิต เปิดเผยว่า จากการที่กรมสรรพสามิตได้ดำเนินการ ปรับโครงสร้างอัตราภาษีสรรพสามิต ในปี พ.ศ. 2567 โดยการลดภาษีสุราแช่พื้นบ้าน เช่น อุ กระแช่ และสาโท จากเดิมร้อยละ 10 เหลือร้อยละ 0 เพื่อช่วยลดภาระต้นทุนของผู้ผลิตสุราชุมชนและกระตุ้นเศรษฐกิจฐานรากอย่างเป็นรูปธรรม อีกทั้งยังได้ผลักดันการแก้ไขกฎกระทรวงการผลิตสุรา พ.ศ. 2565 โดยคณะรัฐมนตรีได้เห็นชอบร่างกฎกระทรวงฉบับใหม่แล้ว เมื่อวันที่ 13 พฤษภาคม 2568 ซึ่งมีวัตถุประสงค์เพื่อปรับปรุงกฎหมายให้ง่ายต่อการประกอบธุรกิจของผู้ประกอบการรายใหม่และวิสาหกิจชุมชนมากขึ้น ได้แก่ การผ่อนปรนข้อกำหนดเกี่ยวกับระยะห่างจากแหล่งน้ำให้สามารถตั้งโรงงานใกล้แหล่งน้ำสาธารณะได้โดยต้องมีระบบบำบัดน้ำเสียที่ได้มาตรฐานตามที่กำหนด การเปิดโอกาสให้ผู้ประกอบการรายใหม่สามารถยื่นขอใบอนุญาตผลิตสุราขนาดกลางได้โดยไม่ต้องผ่านการเป็นโรงงานระดับเล็กมาก่อน รวมถึง การอนุญาตให้จำหน่ายเบียร์สดแบบถัง (KEG) นอกสถานที่ผลิตได้ ซึ่งมาตรการเหล่านี้เป็นการลดข้อจำกัด  ทางกฎหมายและเพิ่มโอกาสทางเศรษฐกิจให้แก่ผู้ประกอบการในระดับท้องถิ่น อันสอดคล้องกับนโยบายของรัฐบาล  ในการส่งเสริม Soft Power ของประเทศ
ทั้งนี้ เพื่อเป็นอีกหนึ่งแนวทางในการขับเคลื่อนนโยบายดังกล่าว กรมสรรพสามิตจึงได้ดำเนินการส่งเสริมผู้ประกอบการสุราชุมชนผ่านโครงการ “1 ชุมชน 1 สรรพสามิต แชมเปี้ยน” ซึ่งเป็นโครงการต่อเนื่องจากปี พ.ศ. 2567 ที่ต้องการให้เกิดความร่วมมือระหว่างสำนักงานสรรพสามิตพื้นที่และผู้ประกอบการสุราชุมชนในการพัฒนาสุราชุมชนด้วยแนวคิด ESG โดยในปี พ.ศ. 2568 กรมสรรพสามิตได้เปิดโอกาสให้กลุ่มผู้ประกอบการคราฟต์เบียร์เข้าร่วมการประกวดในโครงการนี้เป็นครั้งแรก ถือเป็นการขยายขอบเขตโครงการให้ครอบคลุมกลุ่มอุตสาหกรรมสุราชุมชนที่มีความหลากหลาย มากขึ้น เพื่อตอบโจทย์เศรษฐกิจยุคใหม่และเสริมสร้างศักยภาพการแข่งขันได้ในระดับสากล
นางสาวกุลยาฯ กล่าวต่อว่า โครงการนี้เป็นไปตามนโยบายรัฐบาลที่ต้องการส่งเสริมเศรษฐกิจฐานราก โดยมอบหมายให้สำนักงานสรรพสามิตพื้นที่ทำหน้าที่เป็นพี่เลี้ยง คอยสนับสนุนและให้คำปรึกษากับผู้ประกอบการในทุกมิติ ตั้งแต่การจัดการสิ่งแวดล้อมในโรงงาน การพัฒนาแรงงานในพื้นที่ การดูแลสุขภาพและความปลอดภัยของแรงงาน ตลอดจนส่งเสริมด้านธรรมาภิบาล เช่น การจัดทำบัญชีอย่างโปร่งใส การเข้าถึงแหล่งทุน และการตรวจสอบแสตมป์สุราอย่างมีประสิทธิภาพ ซึ่งการประกวดในครั้งนี้ มีผู้ประกอบอุตสาหกรรมสุราชุมชน ประเภทสุรากลั่นสุราแช่ และคราฟต์เบียร์ผ่านการคัดเลือกในระดับจังหวัด จำนวน 26 ราย แบ่งเป็นจากภาคเหนือ 4 ราย ภาคตะวันออกเฉียงเหนือ 6 ราย ภาคตะวันออก 2 ราย ภาคตะวันตก 2 ราย ภาคกลาง 7 ราย และภาคใต้ 5 ราย โดยมีผู้ผ่านเข้าสู่รอบชิงชนะเลิศ 15 ราย ได้แก่
1. ประเภทสุรากลั่นชุมชน จำนวน 5 ราย ดังนี้
1.1 บริษัท เสือเต้น 22 จำกัด จังหวัดแพร่
1.2 บริษัท ที เค กรุ๊ป โฮลดิ้ง จำกัด จังหวัดนนทบุรี
1.3 บริษัท มหาโอสถ จำกัด จังหวัดนครปฐม
1.4 บริษัท ดิเคน เอ็กซ์ เชนจ์ จำกัด จังหวัดกระบี่
1.5 บริษัท ยอดข้าวสุราทิพย์ จำกัด จังหวัดตรัง
2. ประเภทสุราแช่ชุมชน จำนวน 5 ราย
2.1 วิสาหกิจชุมชนเกษตรกรทฤษฎีใหม่ บ้านไร่รุ้งตะวัน จังหวัดยโสธร
2.2 บริษัท อี.เอช.ไอ.โตไก จำกัด จังหวัดลำพูน
2.3 วิสาหกิจชุมชนผลิตภัณฑ์แปรรูปบ้านตอไม้แดง จังหวัดกาญจนบุรี
2.4 บริษัท เต็มสิบพลัส จำกัด จังหวัดระนอง
2.5 บริษัท ดื่มได้ดื่มดีย์ จำกัด จังหวัดกรุงเทพมหานคร
3. ประเภทคราฟต์เบียร์ จำนวน  5 ราย
3.1 บริษัท คอลมี ปาป๊า จำกัด จังหวัดนนทบุรี
3.2 บริษัท โรงเบียร์สาลิกาลิ้นทอง จำกัด จังหวัดนครนายก
3.3 บริษัท คราฟต์ โซไซตี้ จำกัด จังหวัดขอนแก่น
3.4 บริษัท นรสิงห์บริวเวอรี่ จำกัด จังหวัดสมุทรสาคร
3.5 บริษัท สหประชาชื่น จำกัด จังหวัดกรุงเทพมหานคร
โดยผู้ได้รับรางวัลชนะเลิศประเภทสุรากลั่นชุมชน ได้แก่ บริษัท มหาโอสถ จำกัด จังหวัดนครปฐม ประเภทสุราแช่ชุมชน ได้แก่ บริษัท อี.เอช.ไอ.โตไก จำกัด จังหวัดลำพูน และประเภทคราฟต์เบียร์ ได้แก่ บริษัท สหประชาชื่น จำกัด จังหวัดกรุงเทพมหานคร
นางสาวกุลยาฯ กล่าวทิ้งท้ายว่า โครงการ “1 ชุมชน 1 สรรพสามิต แชมเปี้ยน” ประจำปี 2568 ถือเป็นอีกหนึ่งก้าวสำคัญในการเสริมสร้างความเข้มแข็งให้กับเศรษฐกิจฐานราก ผ่านความร่วมมือระหว่างภาครัฐและผู้ประกอบการสุราชุมชนทั่วประเทศ โดยมุ่งเน้นการยกระดับขีดความสามารถการแข่งขัน ควบคู่กับการส่งเสริมการผลิตสุราชุมชนที่คำนึงถึงสิ่งแวดล้อม สังคม และธรรมาภิบาล (ESG) อย่างสมดุล พร้อมผลักดันการปรับปรุงกฎหมายและมาตรการด้านภาษีให้เอื้อต่อการเติบโตของผู้ประกอบการรุ่นใหม่ ทั้งยังขยายโอกาสให้คราฟต์เบียร์เข้ามามีบทบาทในเวทีนี้เป็นครั้งแรก สะท้อนให้เห็นถึงความมุ่งมั่นของกรมสรรพสามิตในการสนับสนุนให้ผู้ประกอบการสุราชุมชนเติบโตอย่างมั่นคง สอดคล้องกับนโยบายการพัฒนา Soft Power ของประเทศในระยะยาว

ที่มา : https://www.thaigov.go.th/news/contents/details/97147