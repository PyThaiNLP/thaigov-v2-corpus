รัฐบาลไทย-ข่าวทำเนียบรัฐบาล-“พม.” รณรงค์ต่อต้านการค้ามนุษย์ ดึงเครือข่าย ผนึกกำลังทุกภาคส่วน ขจัดปัญหาค้ามนุษย์ในไทยให้สิ้น


วันพฤหัสบดีที่ 5 มิถุนายน 2568
“พม.” รณรงค์ต่อต้านการค้ามนุษย์ ดึงเครือข่าย ผนึกกำลังทุกภาคส่วน ขจัดปัญหาค้ามนุษย์ในไทยให้สิ้น
“พม.” รณรงค์ต่อต้านการค้ามนุษย์ ดึงเครือข่าย ผนึกกำลังทุกภาคส่วน ขจัดปัญหาค้ามนุษย์ในไทยให้สิ้น
วันที่ 5 มิถุนายน 2568 ที่อาคารอิมแพ็ค เอ็กซิบิชั่น เซ็นเตอร์ เมืองทองธานี นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) มอบหมายให้นายธเนศพล ธนบุณยวัฒน์ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ เป็นประธานเปิดงาน "วันรณรงค์ต่อต้านการค้ามนุษย์ ประจำปี 2568" ภายใต้แนวคิด "Together We Can Stop Human Trafficking" พร้อมมอบรางวัลแก่บุคคลต้นแบบ บุคคลดีเด่น หน่วยงานดีเด่น ด้านการป้องกันและปราบปรามการค้ามนุษย์ และจังหวัดต้นแบบขับเคลื่อนการป้องกันและปราบปรามการค้ามนุษย์ โดยมี นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) พร้อมคณะผู้บริหารกระทรวง พม. คณะกรรมการป้องกันและปราบปรามการค้ามนุษย์ คณะกรรมการประสานและกำกับการดำเนินงานป้องกันและปราบปรามการค้ามนุษย์ สถานเอกอัครราชทูตต่างๆ ประจำประเทศไทย ผู้บริหารและผู้แทนจากหน่วยงานภาครัฐภาคประชาสังคม องค์กรพัฒนาเอกชน  องค์การระหว่างประเทศ เข้าร่วมงาน
นายธเนศพล กล่าวว่า รัฐบาลตระหนักถึงอันตรายของการค้ามนุษย์ เนื่องจากเป็นอาชญากรรมข้ามชาติ ละเมิดสิทธิมนุษยชนอย่างร้ายแรง จึงได้กำหนดให้วันที่ 5 มิถุนายนของทุกปี เป็น “วันรณรงค์ต่อต้านการค้ามนุษย์” เพื่อแสดงความมุ่งมั่นอย่างจริงจังของประเทศไทย ในการต่อต้านการค้ามนุษย์และให้ความสำคัญกับการผนึกกำลังของทุกภาคส่วนในการขจัดปัญหาการค้ามนุษย์ในประเทศไทยให้หมดสิ้นไป รวมทั้งประเทศไทยยังคงกำหนดให้การป้องกันและปราบปรามการค้ามนุษย์เป็นวาระแห่งชาติ  มีความมุ่งมั่นในการขับเคลื่อนการป้องกันและปราบปรามการค้ามนุษย์เชิงรุกในทุกมิติอย่างจริงจังต่อเนื่อง และเป็นรูปธรรม เพื่อยกระดับประเทศไทยสู่ Tier 1
สำหรับการดำเนินงานป้องกันและปราบปรามการค้ามนุษย์ของประเทศไทยในปี 2568 ยังคงมุ่งมั่นในการป้องกันและปราบปรามการค้ามนุษย์ทุกรูปแบบ โดยเฉพาะการแสวงประโยชน์จากการค้าประเวณีเด็ก การผลิตและเผยแพร่สื่อลามกเด็ก ยังคงเป็นปัญหาสำคัญ  รวมถึงปัญหาการหลอกลวงฉ้อโกงทางโซเชียลมีเดีย แก๊งคอลเซ็นเตอร์  โรแมนซ์สแกม และไฮบริดสแกม โดยในปี 2568 พบรูปแบบการหลอกลวงบนโลกออนไลน์ (สแกรมเมอร์) เกือบ 3,000 คน จาก 36 สัญชาติ  ซึ่งมีฐานที่ตั้งในประเทศเพื่อนบ้าน เป็นต้นตอในการหลอกลวงคนไปบังคับทำงานที่ผิดกฎหมาย  มีทั้งคนไทยและคนต่างชาติถูกหลอกลวง และตกเป็นผู้เสียหายจากการค้ามนุษย์  และสร้างความเสียหายต่อเศรษฐกิจและสังคมอันส่งผลกระทบต่อความมั่นคงของประเทศ
ขอความร่วมมือทุกหน่วยงานสานต่อการดำเนินงานในทุกมิติอย่างจริงจัง ต่อเนื่อลงอง และปรับวิธีการทำงานให้สอดคล้องกับสถานการณ์และรูปแบบการกระทำความผิดฐานค้ามนุษย์ที่เปลี่ยนแปลงไป โดยเฉพาะที่เกิดขึ้นในประเทศเพื่อนบ้าน ซึ่งขบวนการค้ามนุษย์ใช้ประเทศไทยเป็นทางผ่าน และใช้เทคโนโลยีที่ทันสมัยเป็นเครื่องมือกระทำความผิด และบังคับผู้เสียหายให้กระทำความผิดทางอาญา ดังนั้น จึงขอเน้นย้ำให้หน่วยงานภาครัฐที่เกี่ยวข้องทั้งส่วนกลางและส่วนภูมิภาค บูรณาการความร่วมมือกับทุกภาคส่วน ปฏิบัติงานด้วยความเข้มข้นในการคัดกรองและคัดแยกตามกลไกการส่งต่อระดับชาติ (NRM) โดยทีมสหวิชาชีพในพื้นที่ต้องมีความเข้าใจบทบาทหน้าที่ และการซักซ้อมการปฏิบัติตามกลไก NRM อย่างต่อเนื่อง อีกทั้งติดตามให้ความช่วยเหลือผู้เสียหายอย่างต่อเนื่อง เพื่อให้ได้รับสิทธิและการเยียวยาตามกฎหมาย มีคุณภาพชีวิตที่ดีขึ้นและจะได้ไม่กลับไปเป็นผู้เสียหายซ้ำอีก รวมทั้งบูรณาการความร่วมมือกับทุกภาคส่วนเพื่อป้องกันและปราบปรามการค้ามนุษย์ให้หมดสิ้นไป
สำหรับการจัดงาน "วันรณรงค์ต่อต้านการค้ามนุษย์ ประจำปี 2568" ในวันนี้ มีวัตถุประสงค์เพื่อแสดงให้ประชาชนตระหนักว่า การค้ามนุษย์เป็นภัยใกล้ตัว คนทุกช่วงวัยอาจตกเป็นผู้เสียหายจากการค้ามนุษย์ รวมทั้งแสดงถึงการบูรณาการความร่วมมือของทุกภาคส่วนในการต่อต้านการค้ามนุษย์ให้หมดสิ้นไป โดยกิจกรรมสำคัญในช่วงเช้า มีการจัดเวทีวิชาการภายใต้หัวข้อ “Technology-Facilitated Human Trafficking” โดย ผู้แทนจากสำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ , สำนักงานคณะกรรมการการรักษาความมั่นคงปลอดภัยไซเบอร์แห่งชาติ , สถาบันนวัตกรรมการศึกษาและการเรียนรู้ตลอดชีวิต มหาวิทยาลัยเทคโนโลยีราชมงคลตะวันออก และ บริษัท Meta (Facebook) จำกัด และในช่วงบ่ายมีการนำเสนอวีดิทัศน์ผลการดำเนินงานสำคัญในการป้องกันและปราบปรามการ ค้ามนุษย์ของประเทศ (3P) การมอบรางวัลดีเด่นด้านการป้องกันและปราบปรามการค้ามนุษย์ จำนวน 4 ประเภท รวมทั้งสิ้น 31 รางวัล ประกอบด้วย บุคคลต้นแบบ จำนวน 3 รางวัล  บุคคลดีเด่น จำนวน 16 รางวัล  หน่วยงานดีเด่น จำนวน 6 รางวัล  และจังหวัดต้นแบบขับเคลื่อนการป้องกันและปราบปรามการค้ามนุษย์ จำนวน 6 รางวัล นอกจากนี้ ตลอดทั้งวัน ยังมีการจัดนิทรรศการผลการดำเนินงานของประเทศไทย (3P)  การนำเสนอผลงานบุคคลต้นแบบ  บุคคลดีเด่น  หน่วยงานดีเด่นด้านการป้องกันและปราบปรามการค้ามนุษย์  จังหวัดต้นแบบขับเคลื่อนการป้องกันและปราบปรามการค้ามนุษย์  และบูธภาคีเครือข่ายหน่วยงานภาครัฐ  องค์กรภาคประชาสังคมและองค์การระหว่างประเทศ
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #วันรณรงค์ต่อต้านการค้ามนุษย์2568 #ค้ามนุษย์ #Together_We_Can_Stop_Human_Trafficking

ที่มา : https://www.thaigov.go.th/news/contents/details/97172