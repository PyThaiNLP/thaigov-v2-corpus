รัฐบาลไทย-ข่าวทำเนียบรัฐบาล-"อนุทิน" นำคณะมหาดไทยลงนามถวายพระพรสมเด็จพระนางเจ้า ฯ พระบรมราชินี ณ ทำเนียบคณะผู้แทนถาวรไทย ณ นครเจนีวา พร้อมหารือทวิภาคีแสวงหาความร่วมมือลดความเสี่ยงจากภัยพิบัติ


วันพฤหัสบดีที่ 5 มิถุนายน 2568
05/06/2568
พิมพ์
"อนุทิน" นำคณะมหาดไทยลงนามถวายพระพรสมเด็จพระนางเจ้า ฯ พระบรมราชินี ณ ทำเนียบคณะผู้แทนถาวรไทย ณ นครเจนีวา พร้อมหารือทวิภาคีแสวงหาความร่วมมือลดความเสี่ยงจากภัยพิบัติ
"อนุทิน" นำคณะมหาดไทยลงนามถวายพระพรสมเด็จพระนางเจ้า ฯ พระบรมราชินี ณ ทำเนียบคณะผู้แทนถาวรไทย ณ นครเจนีวา พร้อมหารือทวิภาคีแสวงหาความร่วมมือลดความเสี่ยงจากภัยพิบัติ
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า วานนี้ (4 มิ.ย. 68) นายอนุทิน ชาญวีรกูล รองนายกรัฐมนตรีและรมว.มหาดไทย พร้อมนายอรรษิษฐ์ สัมพันธรัตน์ ปลัดกระทรวงมหาดไทย นายภาสกร บุญญลักษม์ อธิบดีกรมป้องกันและบรรเทาสาธารณภัย และคณะ ได้เดินทางไปยังทำเนียบคณะผู้แทนถาวรไทย ณ นครเจนีวา เพื่อลงนามถวายพระพรเนื่องในโอกาสวันเฉลิมพระชนมพรรษา สมเด็จพระนางเจ้า ฯ พระบรมราชินี 3 มิถุนายน 2568 โดยมี น.ส.อุศณา พีรานนท์ เอกอัครราชทูตผู้แทนถาวรไทยประจำสหประชาชาติ ณ นครเจนีวา ให้การต้อนรับ
ทั้งนี้ ระหว่างวันที่ 3-5 มิ.ย. 68 นายอนุทินและคณะจากกระทรวงมหาดไทยมีภารกิจเข้าการเข้าร่วมประชุมระดับโลกว่าด้วยการลดความเสี่ยงจากภัยพิบัติ ครั้งที่ 8 : Global Platform for Disaster Risk Reduction (GP2025) ที่ นครเจนีวา ประเทศสวิตเซอร์แลนด์
น.ส.ไตรศุลี กล่าวว่า ในโอกาสการเข้าร่วมประชุม GP2025 นายอนุทิน พร้อมคณะได้มีการหารือทวิภาคี ร่วมกับ Mr. Kamal Kishore ผู้แทนพิเศษของเลขาธิการสหประชาชาติเพื่อการลดความเสี่ยงจากภัยพิบัติ และหัวหน้าสำนักงานเพื่อการลดความเสี่ยงจากภัยพิบัติแห่งสหประชาชาติ (UNDRR)เกี่ยวกับร่วมมือด้านการลดความเสี่ยงจากภัยพิบัติ ทั้งในเรื่องของแผ่นดินไหว น้ำท่วม ภัยแล้ง โดยทาง UNDRR ได้ชื่นชมไทยที่สามารถจัดการกับภัยพิบัติภายใต้กรอบเซนได และทาง UNDRR มีทีมผู้เชี่ยวชาญที่พร้อมสนับสนุนภารกิจของไทยในการจัดการภัยพิบัติ รวมถึงการป้องกันภัยพิบัติด้วย
จากนั้นหารือกับ Mr.HARA Hiroaki รัฐมนตรีช่วยว่าการสำนักเลขาธิการคณะรัฐมนตรี ฝ่ายประสานนโยบาย ประเทศญี่ปุ่น ซึ่งในการหารือ Mr. HARA ได้ชื่นชมการทดลองใช้ระบบ Cell Broadcast ในหลายพื้นที่ของประเทศไทย พร้อมย้ำว่าทางรัฐบาลญี่ปุ่นยินดีให้การสนับสนุนการพัฒนาและขยายพื้นที่การแจ้งเตือนผ่านระบบ Cell Braodcast ไปยังพื้นที่อื่นๆ
นายอนุทิน กล่าวว่า ขอขอบคุณรัฐบาลประเทศญี่ปุ่นที่ให้การสนับสนุนด้านต่าง ๆ โดยเฉพาะอย่างยิ่ง เมื่อครั้งเกิดเหตุการณ์แผ่นดินไหวที่กรุงเทพมหานคร เมื่อวันที่ 28 มีนาคม 2568 ญี่ปุ่นเป็นประเทศลำดับแรก ๆ ที่ได้ติดต่อประสานงานยื่นมือให้ความช่วยเหลือไทย รวมทั้งขอขอบคุณผู้แทน JICA ที่เป็นหน่วยงานสนับสนุนและให้ความร่วมมือและมีข้อเสนอโครงการด้านการป้องกันภัย
"ขณะนี้ประเทศไทยกำลังเร่งพัฒนาระบบ Early Warning System หรือการเตือนภัยล่วงหน้า เพื่อช่วยลดความสูญเสียจากภัยพิบัติ นอกจากนี้ ในมาตรการด้านกฎหมาย ประเทศไทยได้มีข้อกำหนดเกี่ยวกับการก่อสร้างอาคารที่จะต้องมีปัจจัยสำคัญที่ทำให้โครงสร้างหรืออาคารสามารถรองรับแผ่นดินไหวได้ดี ซึ่งถือเป็นมาตรการทางกฎหมายที่ครอบคลุมภัยพิบัติดังกล่าว" นายอนุทิน กล่าว

ที่มา : https://www.thaigov.go.th/news/contents/details/97150