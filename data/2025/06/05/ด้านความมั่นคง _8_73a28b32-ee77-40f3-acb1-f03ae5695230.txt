รัฐบาลไทย-ข่าวทำเนียบรัฐบาล-​ดร.เฉลิมชัย พร้อมปลัดฯ จตุพร ลงพื้นที่ตรวจเยี่ยมสถานีเพาะเลี้ยงสัตว์ป่าธวัชบุรี พร้อมติดตามโครงการพัฒนาพื้นที่สวนสมเด็จพระศรีนครินทร์ จ.ร้อยเอ็ด


วันพฤหัสบดีที่ 5 มิถุนายน 2568
​ดร.เฉลิมชัย พร้อมปลัดฯ จตุพร ลงพื้นที่ตรวจเยี่ยมสถานีเพาะเลี้ยงสัตว์ป่าธวัชบุรี พร้อมติดตามโครงการพัฒนาพื้นที่สวนสมเด็จพระศรีนครินทร์ จ.ร้อยเอ็ด
​ดร.เฉลิมชัย พร้อมปลัดฯ จตุพร ลงพื้นที่ตรวจเยี่ยมสถานีเพาะเลี้ยงสัตว์ป่าธวัชบุรี พร้อมติดตามโครงการพัฒนาพื้นที่สวนสมเด็จพระศรีนครินทร์ จ.ร้อยเอ็ด
วันที่ 4 มิถุนายน 2568 เวลา 10.00 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) พร้อมด้วย นายจตุพร บุรุษพัฒน์ ปลัดกระทรวงฯ ตลอดจนผู้ตรวจราชการกระทรวงฯ และอธิบดีกรมทรัพยากรน้ำบาดาล ลงพื้นที่ตรวจเยี่ยมการดำเนินงานของสถานีเพาะเลี้ยงสัตว์ป่าธวัชบุรี อำเภอธวัชบุรี จังหวัดร้อยเอ็ด ในโอกาสเดินทางมาตรวจราชการ ณ พื้นที่ตำบลอุ่มเม้า อำเภอธวัชบุรี จังหวัดร้อยเอ็ด โดยมีนางสาวปิยะรัตน์ ยุธาชิต หัวหน้าสถานีเพาะเลี้ยงสัตว์ป่าธวัชบุรี พร้อมคณะเจ้าหน้าที่ ให้การต้อนรับและรายงานข้อมูลการดูแลสัตว์ป่าภายในสถานีเพาะเลี้ยงสัตว์ป่าธวัชบุรี
โอกาสนี้ ดร.เฉลิมชัย ศรีอ่อน รมว.ทส. ได้ให้ข้อแนะนำเพื่อสนับสนุนและยกระดับการดำเนินงานของสถานีเพาะเลี้ยงสัตว์ป่าฯ ในประเด็นสำคัญ 3 ด้าน ได้แก่ 1) การพัฒนาแหล่งท่องเที่ยว ขอให้พัฒนาพื้นที่ให้มีความเหมาะสมต่อการเป็นแหล่งท่องเที่ยวของจังหวัดร้อยเอ็ดและพื้นที่ใกล้เคียง 2) การเพิ่มความหนาแน่นของสัตว์ป่า ขอให้จัดหาชนิดพันธุ์สัตว์ป่าเพิ่มขึ้น โดยให้ประสานงานไปยังต้นสังกัดเพื่อกำหนดชนิดพันธุ์ที่เหมาะสม 3) การสร้างความยั่งยืนทางการเงิน ขอให้พิจารณาเสนอพื้นที่สถานีเพาะเลี้ยงสัตว์ป่าฯ เป็นเขตห้ามล่าสัตว์ป่า เพื่อให้สามารถจัดเก็บรายได้สำหรับการบริหารงบประมาณในอนาคตได้อย่างยั่งยืน
นอกจากนี้ ดร.เฉลิมชัย รมว.ทส. และคณะ ได้เดินทางไปเยี่ยมชมและติดตามความคืบหน้าโครงการเพิ่มพื้นที่สวนสมเด็จพระศรีนครินทร์ ณ หอชมเมือง ภายในสวนสมเด็จพระศรีนครินทร์ จังหวัดร้อยเอ็ด โดยมีนายชัชวาลย์ เบญจสิริวงศ์ ผู้ว่าราชการจังหวัดร้อยเอ็ด และนายบรรจง โฆษิตจิรนันท์ นายกเทศมนตรีเมืองร้อยเอ็ด พร้อมคณะ ให้การต้อนรับและนำเสนอข้อมูลการดำเนินงานในการส่งเสริมการอนุรักษ์ทรัพยากรธรรมชาติควบคู่กับการพัฒนาแหล่งท่องเที่ยวอย่างยั่งยืนในระดับพื้นที่ เพื่อประโยชน์สูงสุดของประชาชนและชุมชนในท้องถิ่น

ที่มา : https://www.thaigov.go.th/news/contents/details/97161