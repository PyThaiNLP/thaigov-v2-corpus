รัฐบาลไทย-ข่าวทำเนียบรัฐบาล-"มหาดไทย" แจ้งทุกจังหวัดทั่วประเทศ เตรียมความพร้อมกิจกรรมเฉลิมพระเกียรติพระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 28 กรกฎาคม 2568


วันอาทิตย์ที่ 22 มิถุนายน 2568
22/06/2568
พิมพ์
"มหาดไทย" แจ้งทุกจังหวัดทั่วประเทศ เตรียมความพร้อมกิจกรรมเฉลิมพระเกียรติพระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 28 กรกฎาคม 2568
"มหาดไทย" แจ้งทุกจังหวัดทั่วประเทศ เตรียมความพร้อมกิจกรรมเฉลิมพระเกียรติพระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 28 กรกฎาคม 2568
วันนี้ (22 มิ.ย. 68) นายอรรษิษฐ์ สัมพันธรัตน์ ปลัดกระทรวงมหาดไทย เปิดเผยว่า เนื่องในโอกาสวันเฉลิมพระชนมพรรษา พระบาทสมเด็จพระเจ้าอยู่หัว 28 กรกฎาคม 2568 กระทรวงมหาดไทยได้รับมอบหมายภารกิจจากรัฐบาลในการแจ้งจังหวัดเตรียมพร้อมจัดกิจกรรมเฉลิมพระเกียรติฯ พร้อมกับส่วนกลาง และให้จังหวัดแจ้งอำเภอ องค์กรปกครองส่วนท้องถิ่น ส่วนราชการ สถานศึกษา หน่วยงานรัฐวิสาหกิจ บริษัท ห้างร้าน ร่วมจัดกิจกรรมและเชิญชวนประชาชนทุกพื้นที่ทั่วประเทศได้ร่วมแสดงออกซึ่งความจงรักภักดีและสำนึกในพระมหากรุณาธิคุณโดยพร้อมเพรียงกัน
สำหรับกิจกรรมเฉลิมพระเกียรติฯ ในส่วนภูมิภาคประกอบด้วย 3 ส่วน คือ 1. ด้านสถานที่และเผยแพร่พระเกียรติคุณ ได้แก่ การจัดตั้งโต๊ะหมู่ประดิษฐานพระบรมฉายาลักษณ์พระบาทสมเด็จพระเจ้าอยู่หัวพร้อมเครื่องราชสักการะตามอาคารสถานที่ รวมถึงการประดับพระบรมฉายาลักษณ์พระบาทสมเด็จพระเจ้าอยู่หัว ประดับธงชาติไทยร่วมกับธงอักษรพระปรมาภิไธย ว.ป.ร. และประดับผ้าระบายสีเหลืองร่วมกับผ้าระบายสีขาว และการประดับไฟ ตามอาคารสถานที่ของหน่วยงาน ระหว่างวันที่ 1-31 ก.ค. 68 พร้อมจัดสมุดลงนามถวายพระพรและนิทรรศการเผยแพร่พระเกียรติคุณและพระราชกรณียกิจบริเวณหน่วยงาน รวมถึงระบบลงนามถวายพระพรชัยมงคลทางเว็บไซต์และสื่อออนไลน์ของหน่วยงาน พร้อมเชิญชวนบุคลากรและประชาชน ร่วมลงนามถวายพระพรชัยมงคล ระหว่างวันที่ 15 - 31 ก.ค. 68
2. การจัดพิธีการ ในวันจันทร์ที่ 28 ก.ค. 68 ณ ศาลากลางจังหวัดหรือสถานที่ที่เหมาะสม โดยมีผู้ว่าราชการจังหวัด เป็นประธาน ได้แก่ เวลา 07.00 น. พิธีเจริญพระพุทธมนต์และทำบุญตักบาตรถวายพระราชกุศล เวลา 08.00 น. พิธีถวายสัตย์ปฏิญาณเพื่อเป็นข้าราชการที่ดีและพลังของแผ่นดิน เวลา 17.30 น. พิธีถวายเครื่องราชสักการะและวางพานพุ่ม และเวลา 19.29 น. พิธีจุดเทียนถวายพระพรชัยมงคล
3. กิจกรรมจิตอาสาบำเพ็ญสาธารณประโยชน์และบำเพ็ญสาธารณกุศล เฉลิมพระเกียรติพระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 28 กรกฎาคม 2568 ตามรูปแบบและแนวทางศูนย์อำนวยการและขับเคลื่อนงานจิตอาสากระทรวงมหาดไทย

ที่มา : https://www.thaigov.go.th/news/contents/details/97716