รัฐบาลไทย-ข่าวทำเนียบรัฐบาล-ข่าวดี! กรมการจัดหางาน ชวนคนไทยทำงานมาเก๊า กว่า 100 อัตรา กับ 5 บริษัทชั้นนำ สร้างโอกาส สร้างรายได้ต่างประเทศ


วันจันทร์ที่ 23 มิถุนายน 2568
23/06/2568
พิมพ์
ข่าวดี! กรมการจัดหางาน ชวนคนไทยทำงานมาเก๊า กว่า 100 อัตรา กับ 5 บริษัทชั้นนำ สร้างโอกาส สร้างรายได้ต่างประเทศ
นายสมชาย มรกตศรีวรรณ อธิบดีกรมการจัดหางาน เปิดเผยถึงผลสำเร็จจากการเดินทางไปยังเขตบริหารพิเศษมาเก๊า ร่วมกับปลัดกระทรวงแรงงานและคณะผู้บริหารในโครงการ MOL Overseas Matching ช่วงเดือนกุมภาพันธ์ 2568 ที่ผ่านมาว่า
การเดินทางครั้งนี้เป็นอีกก้าวสำคัญในการผลักดันนโยบายส่งแรงงานไทยไปทำงานต่างประเทศ จำนวน 100,000 อัตรา ภายในปีงบประมาณ 2568 ซึ่งผลจากการหารือดังกล่าว รัฐบาลมาเก๊าได้แสดงความร่วมมือเป็นอย่างดี และยืนยันว่ามีความต้องการแรงงานไทยเพิ่มขึ้นอย่างต่อเนื่อง เนื่องจากมาเก๊ากำลังขยายการลงทุนในธุรกิจโรงแรม คาสิโน และมีแผนสร้างเขตเศรษฐกิจพิเศษแห่งใหม่
นายสมชาย กล่าวเพิ่มเติมว่า กรมการจัดหางานได้นำผลจากการหารือดังกล่าวมาขับเคลื่อนอย่างเป็นรูปธรรม เพื่อเปิดตลาดแรงงานใหม่และเพิ่มโอกาสให้แรงงานไทยได้ทำงานในต่างประเทศมากขึ้น ซึ่งแรงงานไทยเป็นที่ยอมรับในมาเก๊าเป็นอย่างมาก ด้วยทักษะความขยัน อัธยาศัยดี และความสามารถในการปรับตัวเข้ากับสังคมมาเก๊า ทำให้เป็นที่ต้องการอย่างยิ่ง โดยเฉพาะในภาคบริการ อาทิ โรงแรม ร้านอาหาร คาสิโน ธุรกิจสปา และแรงงานไทยที่มีทักษะด้านอาหาร (Food Designer) ซึ่งเป็นที่ต้องการอย่างมาก จากการขับเคลื่อนเชิงรุกดังกล่าว กรมการจัดหางานจึงได้ประสานงานกับสำนักงานแรงงาน ณ เมืองฮ่องกง เพื่อเปิดรับสมัครคนหางานไปทำงานในมาเก๊ากับ 5 บริษัทชั้นนำ กว่า 100 อัตรา ซึ่งเป็นโอกาสทองสำหรับคนไทยที่ต้องการสร้างรายได้และประสบการณ์ในต่างประเทศ โดยมีรายละเอียดตำแหน่งงานที่น่าสนใจและค่าตอบแทนสูง ดังนี้
1. บริษัท Wynn Macau Ltd. ประกอบกิจการ โรงแรม ร้านอาหาร คาสิโน เปิดรับ 4 ตำแหน่ง รวม 20 อัตรา อาทิ พนักงานต้อนรับ จำนวน 5 อัตรา เงินเดือน 16,580 เหรียญมาเก๊า หรือประมาณ 68,293 บาท และบัตเลอร์ จำนวน 5 อัตรา เงินเดือน 18,140 เหรียญมาเก๊า หรือประมาณ 74,719 บาท เปิดรับสมัครระหว่างวันที่ 11 - 30 มิถุนายน 2568
2. บริษัท COD Resorts Limited ประกอบกิจการ โรงแรมรีสอร์ทครบวงจร คาสิโน ร้านค้า ร้านอาหารและเครื่องดื่ม สวนน้ำ เปิดรับ 10 ตำแหน่ง 25 อัตรา อาทิ บัตเลอร์ 3 อัตรา เงินเดือน 17,000 เหรียญมาเก๊า หรือประมาณ 70,000 บาท พนักงานต้อนรับส่วนหน้า 16,000 เหรียญมาเก๊า หรือประมาณ 65,904 บาท เปิดรับสมัครระหว่างวันที่ 11 - 30 มิถุนายน 2568
3. บริษัท Galaxy Entertainment Group ประกอบกิจการ โรงแรม คาสิโน และร้านอาหาร เปิดรับ 11 ตำแหน่ง 18 อัตรา อาทิ พนักงานต้อนรับลูกค้าวีไอพี จำนวน 3 อัตรา เงินเดือน 16,000 – 18,000 เหรียญมาเก๊า หรือประมาณ 65,904 – 74,142 บาท พนักงานเสิร์ฟ 3 อัตรา เงินเดือน 11,000 เหรียญมาเก๊า หรือประมาณ 45,309 บาท เปิดรับสมัครระหว่างวันที่ 11 - 30 มิถุนายน 2568
4. บริษัท MGM Grand Paradise Limited ประกอบกิจการ คาสิโน ร้านอาหาร โรงแรม เปิดรับ 10 ตำแหน่ง 30 อัตรา อาทิ ช่างทำผมระดับพรีเมียม เงินเดือน 22,200 เหรียญมาเก๊า หรือประมาณ 91,442 บาท และโฮสต์การตลาดระหว่างประเทศ เงินเดือน 20,000 เหรียญมาเก๊า หรือประมาณ 82,380 บาท เปิดรับสมัครระหว่างวันที่ 11- 25 มิถุนายน 2568
5. บริษัท Venetian Cotai Hotel Management Limited & Venetian Macau Limited ประกอบกิจการ โรงแรมและคาสิโน เปิดรับ 4 ตำแหน่ง 25 อัตรา อาทิ เจ้าหน้าที่อำนวยความสะดวก - บริการต้อนรับแขก 4 อัตรา เงินเดือน 11,852 - 14,233 เหรียญมาเก๊า หรือประมาณ 48,818 - 58,626 บาท พนักงานเสิร์ฟ 15 อัตรา เงินเดือน 11,000 - 13,200 เหรียญมาเก๊า หรือประมาณ 45,309 - 54,371 บาท เปิดรับสมัครระหว่างวันที่ 11 - 25 มิถุนายน 2568
“การรับสมัครคนหางานในครั้งนี้ เป็นการจัดส่งคนหางานไปทำงานโดยวิธีรัฐจัดส่ง คนหางานไม่เสียค่าสมัครหรือค่าบริการใด ๆ ทั้งสิ้น ผู้ที่ได้รับการคัดเลือกให้ไปทำงานจ่ายเพียงค่าใช้จ่ายที่จำเป็น อาทิ ค่าถ่ายรูป ค่าธรรมเนียมหนังสือเดินทาง (กรณีไม่มี) ค่าตรวจสุขภาพ ค่าตรวจประวัติอาชญากรรม และค่าสมาชิกกองทุนเพื่อช่วยเหลือคนหางานไปทำงานในต่างประเทศ รวมทั้งสิ้นประมาณ 4,000 บาท” นายสมชาย เน้นย้ำ
ทั้งนี้ ผู้สนใจสามารถศึกษารายละเอียดการรับสมัครได้ที่เว็บไซต์ doe.go.th/overseas หัวข้อ “ข่าวประกาศรับสมัคร” และยื่นใบสมัครได้ผ่านเว็บไซต์ toea.doe.go.th หากมีข้อสงสัยสามารถสอบถามรายละเอียดเพิ่มเติมได้ที่ สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 - 10 หรือกองบริหารแรงงานไทยไปต่างประเทศ หมายเลขโทรศัพท์ 0 2245 1034 ในวันและเวลาราชการ หรือที่สายด่วนกระทรวงแรงงาน โทร. 1506 กด 2 กรมการจัดหางาน หรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/97732