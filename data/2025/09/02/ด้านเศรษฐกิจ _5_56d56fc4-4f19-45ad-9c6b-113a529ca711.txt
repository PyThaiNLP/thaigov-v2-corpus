รัฐบาลไทย-ข่าวทำเนียบรัฐบาล-​เลขาฯลอรี่ บรรยาย ”Shark Class“ ยกระดับSME-สตาร์อัพไทย ปราบสินค้าห่วยข้ามชาติ เพิ่มแต้มต่อธุรกิจไทย


วันอาทิตย์ที่ 22 มิถุนายน 2568
22/06/2568
พิมพ์
​เลขาฯลอรี่ บรรยาย ”Shark Class“ ยกระดับSME-สตาร์อัพไทย ปราบสินค้าห่วยข้ามชาติ เพิ่มแต้มต่อธุรกิจไทย
​เลขาฯลอรี่ บรรยาย ”Shark Class“ ยกระดับSME-สตาร์อัพไทย ปราบสินค้าห่วยข้ามชาติ เพิ่มแต้มต่อธุรกิจไทย
วันที่ 14 มิถุนายน 2568 นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม ร่วมเป็นวิทยากรในกิจกรรม Shark Class ในหัวข้อ พลิกฟื้นระบบอุตสาหกรรมเก่าสู่อนาคต ยกระดับ SME ไทย โดยมี กลุ่มผู้ประกอบการ SME และ Start up เข้าร่วม ณ โรงแรมสุโขทัย กรุงเทพฯ
เลขานุการฯ พงศ์พล กล่าวว่า นโยบายสำคัญของ รัฐมนตรีว่าการกระทรวงอุตสาหกรรม นายเอกนัฏ พร้อมพันธุ์ ที่ย้ำชัดมาตั้งแต่วันแรกที่ปฏิบัติงานคือ "ปฏิรูปอุตสาหกรรม" โดยวางระบบใหม่ ให้มีการทำงานเชิงรุกและเชิงรับ มีหลังบ้านที่เข้มข้น “ทีมสุดซอย” ที่ตรวจการที่บังคับใช้กฎหมายอย่างจริงจัง และหน้าบ้านที่เปิดรับข้อมูลปัญหาจากประชาชน ซึ่งเป็นที่มาของ “แจ้งอุต” ที่ใช้เทคโนโลยีแชทบอทที่สามารถสนทนาโต้ตอบกับผู้ใช้ได้ ผสานกับเอไอ (AI) เพื่อเปิดโอกาสให้ประชาชนได้มีส่วนร่วมอย่างเต็มที่ในการร้องเรียนความเดือดร้อนในเรื่องต่าง ๆ โดยการใช้แพลตฟอร์ม "แจ้งอุต" เป็นระบบเดียวกับทราฟฟี่ฟองดูว์ เพื่อรับเรื่องร้องเรียนผ่านแอพลิเคชั่นไลน์ ที่ผู้ร้องสามารถแจ้งปัญหาและระบุพิกัดโรงงานต้องสงสัยได้ และสามารถตรวจสอบและติดตามผลได้อย่างโปร่งใส
ในระยะต่อไป กระทรวงอุตสาหกรรมและกรมส่งเสริมอุตสาหกรรม หรือดีพร้อม จะยกระดับการให้บริการภาคอุตสาหกรรมให้ครอบคลุมและเข้าถึงง่ายมากยิ่งขึ้น ด้วยการรวบรวมข้อมูลเกี่ยวกับเครื่องมือและเครื่องจักรทั้งหมดไว้บนแพลตฟอร์ม "แจ้งอุต" เพื่ออำนวยความสะดวกให้ผู้ประกอบการสามารถค้นหาและเข้าถึงทรัพยากรเหล่านี้ได้อย่างรวดเร็ว "แจ้งอุต" จะทำหน้าที่เป็นศูนย์กลางในการประชาสัมพันธ์กิจกรรมต่างๆ ของหน่วยงานเครือข่ายภายใต้กระทรวงอุตสาหกรรม เพื่อให้ผู้ประกอบการไทยได้รับทราบข้อมูลข่าวสาร โครงการ และกิจกรรมที่เป็นประโยชน์อย่างทั่วถึง ซึ่งจะช่วยส่งเสริมและสนับสนุนการดำเนินธุรกิจของผู้ประกอบการไทยให้เติบโตอย่างยั่งยืนต่อไป
นอกจากนี้ กระทรวงอุตสาหกรรม มีแผนยกระดับความปลอดภัยของผลิตภัณฑ์อุตสาหกรรม ด้วยการนำเทคโนโลยี AI เข้ามาใช้ในการกำกับดูแล โดยพัฒนาระบบ “มอก. Watch” ร่วมกับสำนักงานมาตรฐานผลิตภัณฑ์อุตสาหกรรม (สมอ.) เพื่อใช้ตรวจสอบสินค้าศูนย์เหรียญ หรือสินค้าที่ไม่ผ่านมาตรฐานบนแพลตฟอร์มออนไลน์ โดยระบบดังกล่าวสามารถวิเคราะห์สินค้าน่าสงสัยได้มากกว่า 100,000 รายการ ซึ่งช่วยในการกำกับดูแล ทำให้การทำงานมีประสิทธิภาพรวดเร็ว คุ้มครองผู้บริโภคให้ได้รับสินค้าที่มีคุณภาพปลอดภัย ตามมาตรฐาน เพื่อสร้างความมั่นใจในการเลือกสินค้าในยุคดิจิทัล
ทั้งนี้ นโยบายสำคัญอีกหนึ่งประการ ของ รัฐมนตรีฯ เอกนัฏ คือ การจัดการอุตสาหกรรมศูนย์เหรียญ และการผลักดัน คุณภาพของสินค้า ที่ไม่ใช่แค่”ของถูก“ แต่เป็นการผลิต "ของถูกต้อง" ที่ถูกระเบียบ ดีต่อสิ่งแวดล้อมในทุกขั้นตอน มีความปลอดภัยต่อผู้บริโภค และยกระดับมาตรฐานคุณภาพสินค้าไทยที่ใส่ใจสิ่งแวดล้อม ตลอดจนการคัดสรรนักลงทุนที่ดี โดยใช้ความได้เปรียบทางยุทธศาสตร์ของประเทศ ดึงดูดนักลงทุนที่คำนึงต่อสิ่งแวดล้อมเป็นสำคัญ ในการพัฒนาศักยภาพอุตสาหกรรมไทยสู่ความยั่งยืน

ที่มา : https://www.thaigov.go.th/news/contents/details/97704