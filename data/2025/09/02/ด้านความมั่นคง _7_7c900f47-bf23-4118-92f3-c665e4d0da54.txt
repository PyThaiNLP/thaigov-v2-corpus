รัฐบาลไทย-ข่าวทำเนียบรัฐบาล-รองปลัด มท. "ขจร ศรีชวโนทัย" ต้อนรับคณะกรรมาธิกาฟรศึกษาการจัดทำงบประมาณ พร้อมนำติดตามโครงการก่อสร้างศูนย์ราชการกระทรวงมหาดไทยแห่งใหม่


วันจันทร์ที่ 23 มิถุนายน 2568
23/06/2568
พิมพ์
รองปลัด มท. "ขจร ศรีชวโนทัย" ต้อนรับคณะกรรมาธิกาฟรศึกษาการจัดทำงบประมาณ พร้อมนำติดตามโครงการก่อสร้างศูนย์ราชการกระทรวงมหาดไทยแห่งใหม่
รองปลัด มท. "ขจร ศรีชวโนทัย" ต้อนรับคณะกรรมาธิกาฟรศึกษาการจัดทำงบประมาณ พร้อมนำติดตามโครงการก่อสร้างศูนย์ราชการกระทรวงมหาดไทยแห่งใหม่
วันนี้ (23 มิ.ย. 68) เวลา 09.00 น. นายอรรษิษฐ์ สัมพันธรัตน์ ปลัดกระทรวงมหาดไทย มอบหมายให้ นายขจร ศรีชวโนทัย รองปลัดกระทรวงมหาดไทย หัวหน้ากลุ่มภารกิจด้านสาธารณภัยและพัฒนาเมือง ให้การต้อนรับ นายสุรเชษฐ์ ประวีณวงศ์วุฒิ ประธานคณะกรรมาธิการศึกษาการจัดทำและติดตามการบริหารงบประมาณ สภาผู้แทนราษฎร และคณะ ในโอกาสศึกษาดูงานและร่วมประชุมติดตามการบริหารงบประมาณ แผนการดำเนินงานโครงการก่อสร้างศูนย์ราชการกระทรวงมหาดไทยแห่งใหม่ โดยมี น.ส.มัณฑนา สินนะ ผู้เชี่ยวชาญเฉพาะด้านยุทธศาสตร์ สำนักนโยบายและแผน สำนักงานปลัดกระทรวงมหาดไทย นายพีรพงศ์ จันทรา ผู้อำนวยการสำนักสถาปัตยกรรม กรมโยธาธิการและผังเมือง และผู้แทนหน่วยงานที่เกี่ยวข้อง อาทิ กรมบัญชีกลาง สำนักงบประมาณ สำนักงานการตรวจเงินแผ่นดิน ร่วมประชุม ณ ห้องประชุมสำนักงานชั่วคราวบริเวณสถานที่ก่อสร้างศูนย์ราชการกระทรวงมหาดไทย เขตคลองสาน กรุงเทพมหานคร
โครงการก่อสร้างศูนย์ราชการกระทรวงมหาดไทยแห่งใหม่ ตั้งอยู่บนถนนเจริญนคร แขวงบางลำภูล่าง เขตคลองสาน กรุงเทพมหานคร บนพื้นที่ราชพัสดุขนาดประมาณ 18 ไร่ ของกรมธนารักษ์ กระทรวงการคลัง เพื่อเพิ่มประสิทธิภาพในการบริหารราชการและการให้บริการประชาชนอย่างเป็นระบบ โดยรวมหน่วยงานในสังกัดกระทรวงมหาดไทยทั้ง 6 กรม ซึ่งเดิมกระจายอยู่ตามพื้นที่ต่าง ๆ ให้มาอยู่ในพื้นที่เดียวกัน อันจะส่งผลให้เกิดการเพิ่มศักยภาพในการประสานงานระหว่างหน่วยงานและอำนวยความสะดวกประชาชน
สำหรับการวางผังและออกแบบอาคารศูนย์ราชการฯ ดำเนินการโดยกรมโยธาธิการและผังเมือง กระทรวงมหาดไทย ในรูปแบบอาคารสูงขนาดใหญ่พิเศษตามมาตรฐานสากล มีพื้นที่ใช้สอยรวมทั้งสิ้น 213,532 ตารางเมตร โดยคำนึงถึงภารกิจและจำนวนบุคลากรของแต่ละหน่วยงาน และเป็นไปตามข้อกำหนดของผังเมืองรวมกรุงเทพมหานครอย่างเคร่งครัด ปัจจุบันโครงการมีความคืบหน้าในการก่อสร้างแล้วร้อยละ 33.04 มีกำหนดแล้วเสร็จตามแผนภายในปี พ.ศ. 2570
การศึกษาดูงานฯ ในครั้งนี้ มีหัวหน้าหน่วยงานในสังกัดสำนักงานปลัดกระทรวงมหาดไทย อาทิ นายปริญ นิทัศน์เอก ผู้อำนวยการศูนย์เทคโนโลยีสารสนเทศและการสื่อสาร สำนักงานปลัดกระทรวงมหาดไทย นายทวีศักดิ์ ใจรังษี ผู้อำนวยการกลุ่มงานยุทธศาสตร์ด้านสาธารณภัยและพัฒนาเมือง สำนักนโยบายและแผน สำนักงานปลัดกระทรวงมหาดไทย และเจ้าหน้าที่ที่เกี่ยวข้องเข้าร่วมด้วย

ที่มา : https://www.thaigov.go.th/news/contents/details/97731