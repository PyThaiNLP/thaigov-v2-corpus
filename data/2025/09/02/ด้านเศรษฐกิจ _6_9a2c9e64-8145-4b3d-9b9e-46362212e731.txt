รัฐบาลไทย-ข่าวทำเนียบรัฐบาล-​”เอกนัฏ“ เปิดงาน Manufacturing Expo 2025 ยกระดับภาคผลิตไทยยุคใหม่ เลิกแข่งกันทำถูกสุด แต่แข่งกันทำ”ถูกต้อง“ เพื่อความยั่งยืน


วันอาทิตย์ที่ 22 มิถุนายน 2568
22/06/2568
พิมพ์
​”เอกนัฏ“ เปิดงาน Manufacturing Expo 2025 ยกระดับภาคผลิตไทยยุคใหม่ เลิกแข่งกันทำถูกสุด แต่แข่งกันทำ”ถูกต้อง“ เพื่อความยั่งยืน
​”เอกนัฏ“ เปิดงาน Manufacturing Expo 2025 ยกระดับภาคผลิตไทยยุคใหม่ เลิกแข่งกันทำถูกสุด แต่แข่งกันทำ”ถูกต้อง“ เพื่อความยั่งยืน
วันที่ 18 มิถุนายน 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เป็นประธานเปิดงาน Manufacturing Expo 2025 และ Automotive Summit 2025 และกล่าวปาฐกถาพิเศษ หัวข้อ “ยุทธศาสตร์ใหม่ อุตสาหกรรมไทยต้องรอด” พร้อมด้วย นายณัฐพล รังสิตพล ปลัดกระทรวงอุตสาหกรรม นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม เข้าร่วม โดยมี นายเกรียงศักดิ์ วงศ์พร้อมรัตน์ ผู้อำนวยสถาบันยานยนต์ นางสาววราภรณ์ ธรรมจรีย์ กรรมการผู้จัดการ อาร์เอ็กซ์ เทรดเด็กซ์ คณะผู้จัดงาน และผู้ประกอบ ให้การต้อนรับ ณ ห้องแกรนด์ฮอลล์ 203 ศูนย์นิทรรศการและการประชุมไบเทค บางนา
รัฐมนตรีฯ เอกนัฏ กล่าวว่า ประเทศไทยกำลังเผชิญกับปัญหาที่เกิดจากทัศนคติที่มุ่งเน้นแต่ของถูก ซึ่งสร้างผลกระทบในวงกว้าง มีการลักลอบนำเข้าสินค้าผิดกฎหมายและไร้คุณภาพสูง เช่น พลาสติก, เศษเหล็ก, และขยะอิเล็กทรอนิกส์ (E-waste) ซึ่งกระจายไปทั่วประเทศและสร้างมลพิษร้ายแรงต่อสิ่งแวดล้อม ขณะเดียวกัน "อุตสาหกรรมศูนย์เหรียญ" และการใช้ "ทุนนอมินี" เป็นช่องทางให้ทุนต่างชาติเข้ามายึดครองภาคบริการและการผลิต แม้ตัวเลขการลงทุน (FDI) จะดูเป็นที่น่าพอใจ แต่เม็ดเงินกลับไม่ได้สร้างมูลค่าเพิ่มทางเศรษฐกิจให้ประเทศอย่างแท้จริง โดยภาคการผลิตจำนวนมากยังคงพึ่งพาการนำเข้าวัตถุดิบจากต่างประเทศ ใช้แรงงานต่างด้าว แล้วเพียงปั๊มตราสินค้าไทย ผลิตสินค้าเถื่อน โดยไม่ได้สร้างนวัตกรรมหรือคุณค่าที่แท้จริง การมุ่งลดต้นทุนนำไปสู่สินค้าที่อันตรายต่อผู้บริโภค เช่น เหล็กคุณภาพต่ำในงานก่อสร้าง, สายไฟที่ไม่ได้มาตรฐาน, และอะไหล่รถยนต์ที่เสี่ยงต่อการเกิดอุบัติเหตุ ซึ่งธุรกิจรีไซเคิลที่ลักลอบนำของเสียอิเล็กทรอนิกส์จากต่างประเทศมาทิ้งในไทย เหล่านี้ ในปัจจุบันตรวจพบมากขึ้น เบื้องหน้าดูเหมือนเป็นธุรกิจที่ดีมาก เป็นการนำเอาของเสียจากภาคการผลิตมาแปรรูป ให้กลับมาเป็นของดีนำมาขายใหม่ แต่ที่จริงแล้ว ในบางกรณีลักลอบนำเข้าของเสีย ขยะจากต่างประเทศ สกัดเอาของดีออกมา แล้วส่งออกขายไปต่างประเทศ แต่กลับเหลือเศษของเสีย มลพิษทิ้งไว้ในประเทศ ซึ่งเป็นทำร้ายคนไทยและสภาพแวดล้อมในประเทศอย่างร้ายแรงที่สุด
ทั้งนี้ งาน “Manufacturing Expo 2025 และ Automotive Summit 2025” คือสุดยอดงานสัมมนาด้านวิชาการแห่งวงการอุตสาหกรรมยานยนต์ จัดโดย สถาบันยานยนต์ ร่วมกับ อาร์เอ็กซ์ เทรดเด็กซ์ ซึ่งได้ดำเนินการมาอย่างต่อเนื่องเข้าสู่ปีที่ 12 แล้ว ในแต่ละปี จะมีการนำเสนอความรู้ด้านยานยนต์ที่แตกต่างกันออกไปที่สอดคล้องกับการเปลี่ยนแปลงของแนวโน้มอุตสาหกรรมยานยนต์ ชิ้นส่วนยานยนต์ เทคโนโลยีและนวัตกรรมที่ไม่หยุดนิ่ง โดยในปีนี้ ได้นำเสนอภายใต้แนวคิด “Artificial Intelligence for Automotive Industry (AI4AI) ปัญญาประดิษฐ์ ขับเคลื่อนยานยนต์สู่อนาคต” โดยมีวัตถุประสงค์เพื่อนำเสนอองค์ความรู้และแนวโน้มการพัฒนาเทคโนโลยีปัญญาประดิษฐ์ในอุตสาหกรรมยานยนต์ และการใช้งานในระบบนิเวศน์ยานยนต์สมัยใหม่ ซึ่งช่วยเสริมความปลอดภัยสะดวกสบายของผู้ใช้งาน รวมไปถึงเพิ่มประสิทธิภาพในกระบวนการผลิต และการเดินทางผ่านการใช้งานเทคโนโลยีต่าง ๆ ที่มีเทคโนโลยีปัญญาประดิษฐ์เป็นส่วนประกอบสำคัญ เพื่อเตรียมพร้อมรับมือกับการเปลี่ยนแปลงในอนาคต สำหรับผู้ที่สนใจ สามารถเข้าร่วมชมงาน ได้ตั้งแต่วันนี้ - จนถึงวันที่ 21 มิถุนายน 2568 ณ ศูนย์นิทรรศการและการประชุมไบเทค

ที่มา : https://www.thaigov.go.th/news/contents/details/97705