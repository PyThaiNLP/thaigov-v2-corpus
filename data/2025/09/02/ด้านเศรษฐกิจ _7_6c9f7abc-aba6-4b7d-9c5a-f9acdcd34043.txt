รัฐบาลไทย-ข่าวทำเนียบรัฐบาล-รัฐมนตรีฯ เอกนัฏ ตอกย้ำ ของถูก คือ ถูกต้อง ถูกมาตรฐาน ถูกกฎหมาย พร้อมออกกฎหมาย กำจัดกาก สร้างมาตรฐาน Net Zero 


วันอาทิตย์ที่ 22 มิถุนายน 2568
22/06/2568
พิมพ์
รัฐมนตรีฯ เอกนัฏ ตอกย้ำ ของถูก คือ ถูกต้อง ถูกมาตรฐาน ถูกกฎหมาย พร้อมออกกฎหมาย กำจัดกาก สร้างมาตรฐาน Net Zero
รัฐมนตรีฯ เอกนัฏ ตอกย้ำ ของถูก คือ ถูกต้อง ถูกมาตรฐาน ถูกกฎหมาย พร้อมออกกฎหมาย กำจัดกาก สร้างมาตรฐาน Net Zero
วันที่ 18 มิถุนายน 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เข้าร่วมงานสัมมนา Road to Net Zero 2025 : Thailand Green Action และกล่าวปาฐกถาพิเศษ ในหัวข้อ Green Industry : ขับเคลื่อนลดก๊าซเรือนกระจก โดยมี นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม และนายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม เข้าร่วม ณ ห้อง Royal Maneeya Ballroom โรงแรม เรเนซองส์ ราชประสงค์
รัฐมนตรีฯ เอกนัฏ กล่าวว่า การยกระดับภาคอุตสาหกรรมสู่ ‘อุตสาหกรรมเศรษฐกิจยุคใหม่’ ต้องผลิตสินค้ามีคุณภาพ เป็นมิตรต่อสิ่งแวดล้อม และตอบโจทย์ตลาดโลก โดยโมเดลอุตสาหกรรมยุคใหม่ จะต้องไม่ใช่การแข่งกันแค่ ราคาถูก เหมือนในอดีต เพราะปัจจุบันทั้ง ผู้บริโภคและมาตรการการค้าโลก อย่าง CBAM (Carbon Border Adjustment Mechanism) ล้วนให้ความสำคัญกับ คุณภาพและความยั่งยืนมากกว่า ซึ่งปัจจุบันภาคอุตสาหกรรมไทยกำลังถูกบั่นทอนด้วยปัญหาธุรกิจสีเทา และสินค้าไร้มาตรฐาน เช่น สินค้าราคาถูกที่ลดต้นทุนด้วยการลดคุณภาพ รวมถึงธุรกิจรีไซเคิลที่ลักลอบนำของเสียอิเล็กทรอนิกส์จากต่างประเทศมาทิ้งในไทย โดยที่ผ่านมาพบว่า ธุรกิจการคัดแยกรีไซเคิลมีจำนวนมาก เบื้องหน้าดูเหมือนเป็นธุรกิจที่ดีมาก เป็นการนำเอาของเสียจากภาคการผลิตมาแปรรูป ให้กลับมาเป็นของดีนำมาขายใหม่ แต่ที่จริงแล้ว ในบางกรณีลักลอบของเสีย ขยะอิเล็กทรอนิกส์ผิดกฎหมายมาจากต่างประเทศ สกัดเอาของดีออกไปส่งออกต่างประเทศ แต่เอาของเสียเข้ามาทิ้งไว้ ทำร้ายคนไทยและสภาพแวดล้อมในประเทศ
ทั้งนี้ กระทรวงฯ กำลังอยู่ระหว่างการเตรียมออกกฏหมายใหม่ ที่เรียกว่า พ.ร.บ.จัดการกากอุตสาหกรรม โดยจะเป็นกฏหมายฉบับแรกของประเทศไทย เพื่อจัดการจัดการของเสียที่ออกมาจากภาคการผลิตซึ่งไม่เคยมีมาก่อน เนื่องจากก่อนหน้านี้ใช้แต่ พ.ร.บ. โรงงานในการดูแล แต่กฏหมายโรงงานควรไปกำกับโรงงานที่ผลิตของดี แต่ของเสียต้องมีกฏหมายอีกฉบับหนึ่งไว้ควบคุม ซึ่งคือ พ.ร.บ. กากอุตสาหกรรม โดยล่าสุดได้ผ่านกระบวนการรับฟังความเห็นเรียบร้อยแล้ว ขั้นตอนหลังจากนี้กระทรวงฯ เตรียมการที่จะเสนอเข้าสู่ที่ประชุมคณะรัฐมนตรี (ครม.) เพื่อพิจารณาและนำไปสู่กระบวนการทางกฎหมายต่อไป โดยจะไม่ใช่แค่การกำจัดธุรกิจสีเทา หรือสีดำ หรือแม้กระทั่งธุรกิจศูนย์เหรียญเท่านั้น “กฏหมายฉบับดังกล่าวจะมีส่วนในการส่งเสริมให้เกิดอุตสาหกรรมหมุนเวียนในประเทศไทย หรืออุตสาหกรรมสีเขียว” อย่างแท้จริง นอกจากนี้ ยังจะมีการตั้งกองทุนใหม่ที่เรียกว่า กองทุนอุตสาหกรรมยั่งยืน เนื่องจากการดำเนินการดังกล่าวจะต้องใช้เงินทุนในการขับเคลื่อนเพื่อให้เกิดการปรับปรุง ซึ่งมั่นใจว่ากฏหมายฉบับนี้จะวางรากฐานสำหรับธุรกิจอุตสาหกรรมในไทย กับอุตสาหกรรมหมุนเวียน เพื่อความยั่งยืนในอนาคต

ที่มา : https://www.thaigov.go.th/news/contents/details/97706