รัฐบาลไทย-ข่าวทำเนียบรัฐบาล-​“จิราพร” สั่ง สคบ. เดินหน้าแก้ กม. ยกระดับคุ้มครองผู้บริโภคขนานใหญ่ เน้นทันสมัย-ป้องกันผู้ประกอบการเอาเปรียบ


วันเสาร์ที่ 21 มิถุนายน 2568
21/06/2568
พิมพ์
​“จิราพร” สั่ง สคบ. เดินหน้าแก้ กม. ยกระดับคุ้มครองผู้บริโภคขนานใหญ่ เน้นทันสมัย-ป้องกันผู้ประกอบการเอาเปรียบ
​“จิราพร” สั่ง สคบ. เดินหน้าแก้ กม. ยกระดับคุ้มครองผู้บริโภคขนานใหญ่ เน้นทันสมัย-ป้องกันผู้ประกอบการเอาเปรียบ
วันนี้ (21 มิถุนายน 2568) นางสาวจิราพร สินธุไพร รัฐมนตรีประจำสำนักนายกรัฐมนตรี กล่าวว่า จากการที่สำนักงานคณะกรรมการคุ้มครองผู้บริโภค ได้รับข้อร้องเรียนจากผู้บริโภคในช่วงที่ผ่านมา ทำให้เห็นว่ากฎหมายที่ใช้บังคับในการดูแลคุ้มครองผู้บริโภค เช่น พระราชบัญญัติคุ้มครองผู้บริโภค 2522 พระราชบัญญัติขายตรงและตลาดแบบตรง พ.ศ.2545 มีข้อจำกัดในการรองรับบริบทเศรษฐกิจและสังคมที่เปลี่ยนแปลงไปอย่างรวดเร็วจากความก้าวหน้าของเทคโนโลยี จึงได้สั่งการให้ สคบ. เร่งการทบทวน และแก้ไขกฎหมายดังกล่าวให้มีความทันสมัย สามารถตอบสนองต่อการเปลี่ยนแปลงทางเศรษฐกิจ สังคม และเทคโนโลยี พร้อมยกระดับการคุ้มครองผู้บริโภคให้ครอบคลุมและเข้มแข็งยิ่งขึ้น
โดยเมื่อวันที่ 4 มิถุนายน 2568 คณะกรรมการคุ้มครองผู้บริโภค ได้มีมติเห็นชอบให้จัดตั้งคณะอนุกรรมการพิจารณาศึกษาและจัดทำร่างพระราชบัญญัติคุ้มครองผู้บริโภค (ฉบับที่..) พ.ศ. ... โดยมีหน้าที่วิเคราะห์ปัญหา ศึกษาข้อเสนอแนะจากทุกภาคส่วน และยกร่างบทบัญญัติให้สอดคล้องกับสถานการณ์ปัจจุบัน
ต่อมาวันที่ 6 มิถุนายน 2568  สคบ. ได้จัดโครงการประเมินผลสัมฤทธิ์ชองพระราชบัญญัติคุ้มครองผู้บริโภค พ.ศ.2522 โดยเปิดเวทีรับฟังความคิดเห็นจากผู้ที่มีส่วนเกี่ยวข้อง และในวันที่ 18 มิถุนายน 2568 ที่ผ่านมา สคบ. ได้จัดเวทีรับฟังความคิดเห็นต่อร่างพระราชบัญญัติขายตรงและตลาดแบบตรง (ฉบับที่ ..) พ.ศ. ... เพื่อรับฟังข้อเสนอแนะในการปรับปรุงกฎหมายให้ทันสมัย สอดรับกับสภาพการค้าขายและกลไกทางการตลาดที่เปลี่ยนแปลงไป
.
“การปรับปรุงตัวกฎหมายครั้งนี้ จะเป็นการยกระดับการทำงานคุ้มครองผู้บริโภคของ สคบ. ครั้งใหญ่ เป็นการปฏิรูปทั้งกฎหมาย ทั้งกลไกการดำเนินงาน ซึ่งจะทำให้การช่วยเหลือผู้บริโภคเป็นไปอย่างมีประสิทธิภาพ ครอบคลุม และมีบทลงโทษผู้กระทำผิดที่เหมาะสมกับสภาวการณ์ที่เปลี่ยนแปลงไป” นางสาวจิราพรกล่าว

ที่มา : https://www.thaigov.go.th/news/contents/details/97684