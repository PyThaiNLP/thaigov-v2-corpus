รัฐบาลไทย-ข่าวทำเนียบรัฐบาล-“รัฐบาล” เตือน!! ประชาชน ระวังกลโกงกินของโจรรูปแบบใหม่ ใช้ AI แปลงเสียง ญาติพี่น้อง สร้างสถานการณ์เพื่อหลอกโอนเงิน


วันอาทิตย์ที่ 22 มิถุนายน 2568
22/06/2568
พิมพ์
“รัฐบาล” เตือน!! ประชาชน ระวังกลโกงกินของโจรรูปแบบใหม่ ใช้ AI แปลงเสียง ญาติพี่น้อง สร้างสถานการณ์เพื่อหลอกโอนเงิน
“รัฐบาล” เตือน!! ประชาชน ระวังกลโกงกินของโจรรูปแบบใหม่ ใช้ AI แปลงเสียง ญาติพี่น้อง สร้างสถานการณ์เพื่อหลอกโอนเงิน
วันนี้ (22 มิ.ย. 68) เวลา 08.30 น. นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า ปัจจุบันในยุคสมัยที่เทคโนโลยีดิจิทัลมีบทบาทสำคัญต่อทั้งชีวิตประจำวันและภาคธุรกิจต่าง ๆ ทำให้เกิดการนำเทคโนโลยีดิจิทัลมาประยุกต์ใช้ในหลากหลายรูปแบบ แต่ขณะเดียวกันก็ได้สร้างความท้าทายใหม่ ๆ ตามมาอย่างที่หลีกเลี่ยงไม่ได้ อย่างปัญหาอาชญากรรมทางไซเบอร์ หรือ Cyber Crime ที่บ่อยครั้งคนไทยมักตกเป็นเหยื่อด้วยวิธีการของกลุ่มมิจฉาชีพ ได้แก่ การหลอกลวงผ่านอีเมล (Email scam) การหลอกลวงขายสินค้า (Sales scam) การหลอกรักออนไลน์ (Romance Scam) การหลอกรักลวงลงทุน (Hybrid Scam) การหลอกลวงด้วยการโทรศัพท์โดยแก๊งคอลเซ็นเตอร์ (Vishing Phishing) การหลอกให้ลงทุนแชร์ลูกโซ่ (Ponzi scheme) อีกทั้ง ด้วยการเข้ามาของเทคโนโลยีปัญญาประดิษฐ์ หรือ (AI) ทำให้ในปัจจุบันนี้พบว่ากลุ่มมิจฉาชีพได้พัฒนากลโกงรูปแบบใหม่ ด้วยการใช้ AI ปลอมเสียงเป็นบุคคลใกล้ตัว อาทิ ลูกหลาน ญาติ หรือหัวหน้างาน ด้วยการโทรศัพท์หาเหยื่อผ่านเบอร์แปลก พร้อมอ้างสถานการณ์ฉุกเฉินเพื่อหลอกให้โอนเงิน
นายอนุกูล กล่าวว่า จากพฤติกรรมดังกล่าวของกลุ่มมิจฉาชีพ ที่ได้มีการใช้ AI ในการหลอกลวงเหยื่อมักมีการสร้างสถานการณ์ เช่น อุบัติเหตุ ติดคดี หรือการเจ็บป่วย โดยใช้เสียงเลียนแบบคนรู้จักมาขอความช่วยเหลืออย่างเร่งด่วน โดยมักพูดว่า “ไม่มีเวลาชี้แจง ขอให้รีบโอน” หรือ “อย่าบอกใคร เชื่อใจได้” เพื่อเร่งการตัดสินใจ อีกทั้งด้วยการใช้ AI เข้ามามีส่วนช่วยในการปลอมแปลงเสียงเป็นบุคคลใกล้ชิดทำให้บางครั้งยากที่จะสามารถแยกแยะได้ทันในเวลาดังกล่าว ดังนั้น เพื่อสร้างความตระหนักรู้เท่าทันต่อกลโกงรูปแบบใหม่ของกลุ่มมิจฉาชีพ
รัฐบาล ขอแนะวิธีการป้องกันดังต่อนี้ 1. ขออย่าโอนเงินโดยไม่ได้มีการตรวจสอบ 2. โทรกลับหาบุคคลที่ถูกอ้างชื่อ โดยใช้เบอร์ที่เคยติดต่อ 3. สังเกตความผิดปกติ เช่น คำพูดเร่งรัด น้ำเสียงที่ดูไม่เป็นธรรมชาติ 4. ในกรณีที่มีการโอน ควรตรวจสอบชื่อบัญชีผู้รับโอนว่าเป็นของคนรู้จักจริงหรือไม่
“ย้ำเตือนประชาชนให้ระมัดระวังอาชญากรรมต่าง ๆ บนโลกออนไลน์ ควรมีสติและไม่ควรเชื่อใครง่าย ๆ อีกทั้ง ก่อนทำการโอนเงินหรือทำธุรกรรมต่าง ๆ ควรตรวจสอบข้อมูลให้ดีก่อนการตัดสินใจโอนเงินเพื่อจะได้ไม่ตกเป็นเหยื่อของมิจฉาชีพ ทั้งนี้ หากคาดว่าตกเป็นเหยื่อหรือพบเห็นการกระทำความผิดต้องการแจ้งความอาชญากรรมออนไลน์ สามารถทำได้โดยเข้าเว็บไซต์ แจ้งความออนไลน์ผ่านเว็บไซต์ www.thaipoliceonline.go.th หรือ ติดต่อสายด่วน 1441 ของตำรวจไซเบอร์ ตลอด 24 ชั่วโมง” นายอนุกูล ระบุ

ที่มา : https://www.thaigov.go.th/news/contents/details/97698