รัฐบาลไทย-ข่าวทำเนียบรัฐบาล-"ธีรรัตน์" นำทีมลงพื้นที่ จ.นครสวรรค์ ระดมทีมกรมโยธาฯ แก้ปัญหาน้ำน่านกัดเซาะตลิ่ง เร่งบรรเทาความเดือดร้อนประชาชน


วันจันทร์ที่ 23 มิถุนายน 2568
23/06/2568
พิมพ์
"ธีรรัตน์" นำทีมลงพื้นที่ จ.นครสวรรค์ ระดมทีมกรมโยธาฯ แก้ปัญหาน้ำน่านกัดเซาะตลิ่ง เร่งบรรเทาความเดือดร้อนประชาชน
"ธีรรัตน์" นำทีมลงพื้นที่ จ.นครสวรรค์ ระดมทีมกรมโยธาฯ แก้ปัญหาน้ำน่านกัดเซาะตลิ่ง เร่งบรรเทาความเดือดร้อนประชาชน
วันนี้ (23 มิ.ย. 68) เวลา 07.30 น. นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย รักษาราชการแทนรัฐมนตรีว่าการกระทรวงมหาดไทย นำคณะลงพื้นที่ตรวจสอบกรณีการกัดเซาะตลิ่งของกระแสน้ำบริเวณแม่น้ำน่าน ในพื้นที่ ต.เกรียงไกร อ.เมืองนครสวรรค์ จ.นครสวรรค์ โดยมี นายพงษ์นรา เย็นยิ่ง อธิบดีกรมโยธาธิการและผังเมือง นางสาวชุติพร เสชัง ผู้ว่าราชการจังหวัดนครสวรรค์ นายทรงศักดิ์ ส่งเสริมอุดมชัย สมาชิกสภาผู้แทนราษฎรจังหวัดนครสวรรค์ นายวรวิทย์ ตันวิสุทธิ์ นายกองค์การบริหารส่วนตำบลเกรียงไกร และกำนัน ผู้ใหญ่บ้าน ร่วมลงพื้นที่
นางสาวธีรรัตน์ สำเร็จวาณิชย์ ได้นำคณะให้กำลังใจ "ป้าติ๋ม" ตัวแทนประชาชนในพื้นที่ที่ได้รับผลกระทบจากสถานการณ์น้ำกัดเซาะตลิ่ง พร้อมทั้งสั่งการให้อธิบดีกรมโยธาธิการและผังเมืองได้ให้การช่วยเหลือประชาชนเพื่อบรรเทาความเดือดร้อนในเบื้องต้น พร้อมทั้งให้จังหวัดนครสวรรค์ได้ร่วมกับกรมโยธาธิการและผังเมืองเร่งจัดทำคำของบประมาณในการดำเนินการโครงการก่อสร้างเขื่อนป้องกันตลิ่งริมแม่น้ำน่าน ตำบลเกรียงไกร อำเภอเมืองนครสวรรค์ จังหวัดนครสวรรค์
"ตนได้รับการประสานจาก นายทรงศักดิ์ ส่งเสริมอุดมชัย สมาชิกสภาผู้แทนราษฎรจังหวัดนครสวรรค์ เกี่ยวกับปัญหาความเดือดร้อนของประชาชนในพื้นที่ จ.นครสวรรค์ ที่ได้รับผลกระทบจากสภาพปัญหากระแสน้ำแม่น้ำน่านกัดเซาะตลิ่ง ส่งผลให้ตลิ่งริมแม่น้ำน่านพังทลาย เป็นอันตรายต่อการดำรงชีวิตประจำวัน จึงเป็นที่มาของการลงพื้นที่ในวันนี้" นางสาวธีรรัตน์ กล่าว
ด้าน นายพงษ์นรา เย็นยิ่ง กล่าวว่า ในเบื้องต้น กรมโยธาธิการและผังเมือง ได้ดำเนินการออกแบบก่อสร้างเขื่อนป้องกันตลิ่ง เป็นเขื่อนชนิดตอกเสาเข็ม สันเขื่อนเป็นคานรัดหัวเสาเข็ม พื้นทางเท้า ราวกันตก และบ่อพักพร้อมท่อระบายน้ำ ด้านหลังทำการถมทราย ปูแผ่นใยสังเคราะห์ พร้อมคันหิน ค.ส.ล. และถมดินอัดแน่นตลอดแนว หน้าเขื่อนเรียงหินใหญ่ ตามแนวลาด 1 : 2.5 จากระดับสันหินเรียงจนจรดสันหินทิ้งปิดทับด้วยกล่องลวดตาข่าย Mattress บริเวณเชิงลาดคันหินทิ้ง และตอกเสาเข็ม คอร. เสริมกำลังชั้นดินใต้ลาดหน้าเขื่อน

ที่มา : https://www.thaigov.go.th/news/contents/details/97729