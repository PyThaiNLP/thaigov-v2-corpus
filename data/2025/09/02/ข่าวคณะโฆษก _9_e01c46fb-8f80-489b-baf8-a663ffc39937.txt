รัฐบาลไทย-ข่าวทำเนียบรัฐบาล-รัฐบาลสั่งจับกุม อุปกรณ์เสพติดรูปแบบใหม่ ล่อใจเยาวชน ทำคล้ายยาดม ลูกอม วางขายโจ๋งครึ่ม ในแพลตฟอร์มออนไลน์ เตือน ผู้ปกครองเข้าถึงเยาวชนง่าย อันรายถึงชีวิต


วันจันทร์ที่ 23 มิถุนายน 2568
23/06/2568
พิมพ์
รัฐบาลสั่งจับกุม อุปกรณ์เสพติดรูปแบบใหม่ ล่อใจเยาวชน ทำคล้ายยาดม ลูกอม วางขายโจ๋งครึ่ม ในแพลตฟอร์มออนไลน์ เตือน ผู้ปกครองเข้าถึงเยาวชนง่าย อันรายถึงชีวิต
รัฐบาลสั่งจับกุม อุปกรณ์เสพติดรูปแบบใหม่ ล่อใจเยาวชน ทำคล้ายยาดม ลูกอม วางขายโจ๋งครึ่ม ในแพลตฟอร์มออนไลน์ เตือน ผู้ปกครองเข้าถึงเยาวชนง่าย อันรายถึงชีวิต
วันนี้ (23 มิถุนายน 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า รัฐบาลได้สั่งการ ในการจับกุมยาเสพติดและสารเสพติดในรูปแบบต่าง ๆ อย่างต่อเนื่อง โดยได้สั่งการให้เจ้าหน้าที่ที่เกี่ยวข้องทั้งตำรวจไซเบอร์และส่วนราชการอื่น ๆ ให้ดำเนินการจับกุมและปราบปรามให้เข้มข้นขึ้น โดยสถานการณ์และสถิติการใช้ยาเสพติดในไทย ปี 2568 แม้ภาครัฐจะดำเนินมาตรการปราบปรามและสกัดกั้นการลักลอบนำเข้าและจำหน่าย รวมถึงบำบัดผู้ติดยาเสพอย่างต่อเนื่อง แต่ปัญหายาเสพติดในประเทศไทยยังคงเป็นภัยเงียบที่สร้างปัญหาและทำลายเศรษฐกิจและประชาชน โดยเฉพาะในกลุ่มเยาวชนและวัยแรงงาน ซึ่งเป็นกำลังสำคัญของประเทศ
นายอนุกูล กล่าวว่า จากข้อมูลผลการติดตาม เฝ้าระวังผลิตภัณฑ์อันตรายต่อสุขภาพของทุกหน่วยงานที่เกี่ยวข้อง ขณะนี้พบสารเสพติดพันธุ์ใหม่ กลายพันธุ์แปลงร่าง ปรับรูปแบบหน้าตาผลิตภัณฑ์ให้สวยงามน่ารักมากขึ้น โดยผลิตเลียนแบบลูกอม ปรุงรสชาติผลไม้ และออกแบบบรรจุภัณฑ์ให้มีความสวยงามสดใส มีดีไซน์คล้ายกล่องขนม ดูยากขึ้น จนแยกไม่ออกว่าเป็นผลิตภัณฑ์เสพติด หรือกล่องขนม ซึ่งมีทั้งผลิตภัณฑ์ที่นำเข้าจากต่างประเทศและผลิตในไทย โดยวางจำหน่ายอย่างเปิดเผยในแพลตฟอร์มออนไลน์ ราคาเริ่มต้นเพียงหลักร้อยบาทเท่านั้น
สำหรับผลิตภัณฑ์อันตรายที่พบมีดังนี้
1. บุหรี่ไฟฟ้าพันธุ์ใหม่ GEN 6
ปรับเปลี่ยนรูปลักษณ์ผลิตภัณฑ์ให้ดูเหมือนยาดมแท่งจนแยกไม่ออก มีการโฆษณาว่าคล้ายยาดม แต่มีส่วนผสมเป็นนิโคติน 3-5% โดยรู้จักในชื่อ พอดจมูก พอดยาดม สูบได้ทั้งทางจมูกและทางปาก มีกลิ่นรสต่าง ๆ เช่น รสเครื่องดื่มชูกำลัง ซึ่งการสูบบุหรี่ไฟฟ้าทางจมูกมีความเสี่ยงจมูกติดเชื้อเพิ่มขึ้น
2. พอดกัญชาไฟฟ้า หรือ กัญชาเวป
บรรจุภัณฑ์คล้ายบุหรี่ไฟฟ้าแบบใช้แล้วทิ้ง มีสีสันสวยงามสดใส มักมีลวดลายการ์ตูน รูปผลไม้ โดยปรุงแต่งกลิ่นรสผลไม้และกลิ่นขนมหวาน วิธีการใช้เหมือนบุหรี่ไฟฟ้า คือสูบได้เลย เพราะมีแบตเตอรี่ในตัว ซึ่งผู้ผลิตโฆษณาว่ารสชาติหอมหวาน ใช้งานง่าย พกพาสะดวก เมื่อใช้แล้วจะไร้กลิ่นติดตัว สามารถสูบได้ทุกที่ สามารถเปลี่ยนใช้ได้ทั้งหัวพอดน้ำยาบุหรี่ไฟฟ้า และหัวพอดกัญชา
3. Lean-ลีน ผลิตภัณฑ์เสพติดประเภทเครื่องดื่มผสมสำเร็จรูป มีสีม่วงเป็นเอกลักษณ์ ใช้ผสมดื่มและกัญชา มีทั้งผลิตภัณฑ์นำเข้า และที่ผลิตได้เองในไทย สามารถนำหัวเชื้อไปผสมน้ำอัดลมดื่มได้ทันที มีความหอมหวาน เสพแล้วความเคลิ้ม ลอย มึนเมา มีส่วนผสมของโคเดอีน (Codeine) ผู้ใช้จะมีความเสี่ยงจากภาวะหยุดหายใจและหัวใจหยุดเต้น
4. ยาอีรูปแบบใหม่ที่เรียกว่า Molly
ยาอีปั๊มเม็ดคล้ายลูกอม เป็นรูปตุ๊กตา รูปดาว รูปหัวใจ รูปตัวอักษร แต่งสีพาสเทลน่ารักสวยงาม มีลวดลายต่าง ๆ ดูคล้ายลูกกวาด ผู้ผลิตได้โฆษณาว่าปลอดภัยเพราะกลั่นบริสุทธิ์กว่าสารเสพติดรุ่นเก่า แต่ความเป็นจริงคือยาอีมีฤทธิ์ทั้งกระตุ้นและหลอนประสาทจนเสี่ยงเสียชีวิตได้
“แนวโน้มการลักลอบจำหน่ายผลิตภัณฑ์ยาเสพ ได้ปรับเปลี่ยนกลยุทธ์ให้เข้าถึงง่ายขึ้น โดยปรับเปลี่ยนปรับรูปแบบหน้าตาผลิตภัณฑ์ให้สวยงามน่ารัก เพื่อดึงดูดเยาวชนให้เข้าใจและเชื่อแบบผิดๆ ว่าไม่มีอันตราย รวมถึงใช้ช่องทางออนไลน์และโซเชียลมีเดียในการลักลอบจำหน่ายมากยิ่งขึ้น รัฐบาลขอย้ำเตือนผู้ปกครองช่วยกันสอดส่องดูแลพฤติกรรมลูกหลาน อย่าให้หลงผิดเข้าไปยุ่งเกี่ยวกับยาเสพติด รวมถึงผลิตภัณฑ์ยาเสพติดต่าง ๆ ในส่วนของหน่วยงานราชการขอให้เคร่งครัดหมั่นตรวจสอบอย่างเข้มข้น โดยเฉพาะร้านค้าบริเวณใกล้ๆ สถานศึกษาที่มักจะลักลอบจำหน่ายผลิตภัณฑ์ยาเสพติดให้นักเรียน รัฐบาลขอเชิญชวนทุกคนร่วมกันเป็นพลังในการสร้าง “สังคมไทยปลอดยาเสพติด” เริ่มจากการให้ความรู้ พูดคุยกับคนรอบข้าง และไม่มองข้ามปัญหาใกล้ตัว เพราะทุกคนมีบทบาทสำคัญในการหยุดวงจรนี้ได้“ นายอนุกูล ระบุ

ที่มา : https://www.thaigov.go.th/news/contents/details/97721