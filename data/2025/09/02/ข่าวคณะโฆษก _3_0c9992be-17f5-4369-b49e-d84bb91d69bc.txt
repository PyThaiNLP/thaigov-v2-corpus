รัฐบาลไทย-ข่าวทำเนียบรัฐบาล-นายกรัฐมนตรีเรียกหน่วยงานความมั่นคง ถกแก้ปัญหาอาชญากรรมออนไลน์จันทร์นี้ หลังพบฝั่งตะวันตกดีขึ้นอย่างเห็นได้ชัดส่วนฝั่งตะวันออกหนักข้อขึ้น


วันเสาร์ที่ 21 มิถุนายน 2568
21/06/2568
พิมพ์
นายกรัฐมนตรีเรียกหน่วยงานความมั่นคง ถกแก้ปัญหาอาชญากรรมออนไลน์จันทร์นี้ หลังพบฝั่งตะวันตกดีขึ้นอย่างเห็นได้ชัดส่วนฝั่งตะวันออกหนักข้อขึ้น
พบการเคลื่อนไหวปรับรูปแบบการเดินทางของแก๊ง หลังปรับเวลาเปิด-ปิดด่าน
วันนี้ ( 21 มิถุนายน 2568 ) เวลา 15.45 น. นายจิรายุ ห่วงทรัพย์ โฆษกประจำสำนักนายกรัฐมนตรีเปิดเผยว่า นายกรัฐมนตรีสั่งการให้เร่งเดินหน้านโยบายแห่งชาติ ด้านปราบปรามคอลเซ็นเตอร์-สแกมเมอร์-พนันออนไลน์ ในทุกรูปแบบ ซึ่งถือเป็นภัยคุกคามความมั่นคงของชาติ โดยยืนยันว่าการแถลงผลการปราบปรามของนายประเสริฐ  จันทรรวงทอง รองนายกรัฐมนตรี และรัฐมนตรีว่าการกระทรวงดีอีฯ เมื่อวันที่ 19 มิถุนายน 2568 ที่ผ่านมานั้นเป็นผลจากมาตรการปรับการเปิดปิดด่านไทย – กัมพูชาเมื่อวันที่  7 มิถุนายน 2568 ที่ผ่านมา โดยพบว่าสถิติในทุกรูปแบบลดลงเป็นจำนวนมากอย่างมีนัยยะสำคัญ และทำให้ประชาชนคนไทยไม่ถูกหลอกลวงจากบุคคลที่กำลังทำลายความมั่นคงของประเทศไทยได้
อนึ่งรายงานข่าวที่กัมพูชาถูกระบุเป็นแหล่งอาชญากรรมทางไซเบอร์นั้น เป็นรายงานพิเศษของ UN agency map reveals Cambodia as global scammer hub ที่ระบุว่า ประเทศกัมพูชามีขบวนการแก๊งคอลเซ็นเตอร์ซึ่ง UNODC เคยเชื่อว่าเมียนมาคือศูนย์กลางของภูมิภาคในอาชญากรรมประเภทนี้ แต่ขณะนี้ไม่ใช่อีกต่อไป ซึ่งรายงานทั้งหมดนี้เป็นข้อเท็จจริงจากรายงานขององค์การสหประชาชาติเมื่อไม่กี่สัปดาห์นี้
นายจิรายุ กล่าวต่อไปว่าสำหรับการแก้ปัญหาของประเทศไทยในรายงานผลกระทบและการปราบปรามวิกฤติในประเทศไทยซึ่ง ในฝั่งตะวันตกพบว่ามีตัวเลขลดลงอย่างมีนัยยะสำคัญแต่ในฝั่งตะวันออกกลับมีแนวโน้มว่าจะกลับมาหนักข้อมากขึ้น เนื่องจากมีการปรับรูปแบบของกลุ่มคนเหล่านี้ ซึ่งคนไทยที่เดินทางไปทำงานกับกลุ่มเหล่านี้ถือว่าเป็นการทำร้ายคนไทยด้วยกันเอง
ทั้งนี้ รัฐบาลได้เร่งดำเนินการแก้ไขให้เป็นวาระแห่งชาติ จะไม่ยอมให้ใครมาทำลายความมั่นคงของชาติ และหลอกลวงคนไทยแบบนี้อีกต่อไป ทั้งนี้ในวันจันทร์นี้ 23 มิ.ย. 2568 นางสาวแพทองธาร ชินวัตร นายกรัฐมนตรี ได้เรียกประชุมติดตามการแก้ไขปัญหาอาชญากรรมตามแนวชายแดนทั้งระบบ โดยเฉพาะภัยที่ส่งผลกระทบต่อความมั่นคงของประเทศ อาทิ ยาเสพติด การฟอกเงินข้ามชาติ เทคโนโลยี การค้ามนุษย์ รวมทั้งอาชญากรรมตามแนวชายแดน เหนือใต้ออกตก เพื่อสร้างความมั่นคงต่อประเทศ และป้องกันภัยคนไทยไม่ให้ตกเป็นเหยื่อโจรข้ามชาติ เหล่านี้
“หลังจากที่รัฐบาลทำสำเร็จในการทลายกระบวนแก๊งคอลเซ็นเตอร์ฝั่งชายแดนตะวันตก ฝั่งชายแดนไทย เมียนมา ด้วยมาตรการเด็ดขาด ตัดไฟ ตัดน้ำ ตัดเน็ต ตัดไฟฟ้า ซึ่งทำให้อาชญากรรมเหล่านี้ลดลงมากกว่า 80% ส่วนชายแดนฝั่งตะวันออก ล่าสุดฝ่ายความมั่นคงได้รับรายงานมาว่า เริ่มปรับเปลี่ยนรูปแบบหลังจากกำหนดเวลาและการปิดด่าน ทำให้กระบวนการเหล่านี้ มีคนไทยส่วนหนึ่ง ที่เคยเดินทางเข้าออกด้วยบัตรผ่านแดน หลบเลี่ยงไปใช้วิธีทำพาสปอร์ตและเดินทางโดยเครื่องบินไปยังสนามบินเมืองใกล้เคียงเช่นเสียมราฐ พนมเปญ และจะมีขบวนการเหล่านี้ไปรับถึงสนามบินให้กลับมาทำงานตามชายแดน ซึ่งประเทศไทยจะดำเนินการเรื่องนี้อย่างเด็ดขาดเพื่อปกป้องประชาชนคนไทย อาชญากรรมเหล่านี้ต่อไป ซึ่งหลังที่ประชุมในวันจันทร์ 23 มิ.ย. จะมีมาตรการต่างๆ ในการแก้ไขปัญหาโจรออนไลน์ออกมาอีกครั้ง นายจิรายุกล่าว

ที่มา : https://www.thaigov.go.th/news/contents/details/97692