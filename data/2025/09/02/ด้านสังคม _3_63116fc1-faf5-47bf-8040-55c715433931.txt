รัฐบาลไทย-ข่าวทำเนียบรัฐบาล-ดีอี เตือนภัย “โจรออนไลน์” เปิดเพจปลอม อ้างเป็น “กรมบังคับคดี” ระวังหลอกดูดเงิน-ข้อมูลส่วนบุคคล


วันอาทิตย์ที่ 22 มิถุนายน 2568
ดีอี เตือนภัย “โจรออนไลน์” เปิดเพจปลอม อ้างเป็น “กรมบังคับคดี” ระวังหลอกดูดเงิน-ข้อมูลส่วนบุคคล
ดีอี เตือนภัย “โจรออนไลน์” เปิดเพจปลอม อ้างเป็น “กรมบังคับคดี” ระวังหลอกดูดเงิน-ข้อมูลส่วนบุคคล
กระทรวงดิจิทัลเพื่อเศรษฐกิจและสังคม (ดีอี) ตรวจพบข่าวปลอมรายสัปดาห์ที่เกี่ยวข้องกับอาชญากรรมออนไลน์ ซึ่งประชาชนให้ความสนใจสูงสุดอันดับที่ 1 เรื่อง “ออมสินเปิดบริการสินเชื่อให้ยืมวงเงินสูงสุด 1,000,000 บาท ผ่านเพจ LEASE it CPT 008” รองลงมาคือเรื่อง “การไฟฟ้าส่วนภูมิภาค เปิดเว็บไซต์ใหม่ให้บริการประชาชน” โดยขอให้ประชาชน อย่าหลงเชื่อข่าวปลอม เลือกเชื่อ-แชร์ ข้อมูลที่เป็นประโยชน์ หวั่นสร้างความสูญเสียทั้งข้อมูลส่วนบุคคล ทรัพย์สิน และอาจส่งผลกระทบต่อประชาชนในสังคมเป็นวงกว้าง
นายเวทางค์ พ่วงทรัพย์ เลขาธิการคณะกรรมการดิจิทัลเพื่อเศรษฐกิจและสังคมแห่งชาติ (BDE) ในฐานะโฆษกกระทรวงดิจิทัลเพื่อเศรษฐกิจและสังคม (ดีอี) กล่าวถึงผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 13 – 19 มิถุนายน 2568 พบข้อความที่เข้ามาทั้งหมด 849,898 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 509  ข้อความ
สำหรับช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 476 ข้อความ ตามมาด้วยการแจ้งเบาะแสผ่าน Line Official จำนวน 32 ข้อความ และผ่าน Facebook จำนวน 1 ข้อความ รวมเรื่องที่ต้องดำเนินการตรวจสอบทั้งหมด 149 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 144 เรื่อง โดยในจำนวนนี้เป็นข่าวปลอมเกี่ยวกับอาชญากรรมออนไลน์ที่ได้รับความสนใจจากประชาชนมากที่สุด 10 อันดับ ได้แก่
อันดับที่ 1 : เรื่อง กรมบังคับคดี เปิดเพจเฟซบุ๊ก Legal Execution Department
อันดับที่ 2 : เรื่อง ปตท. เปิดเว็บไซต์ใหม่ให้ลงทุนหุ้น
อันดับที่ 3 : เรื่อง M-Flow แจ้งเตือนให้ชำระค่าปรับ ผ่านระบบ SMS
อันดับที่ 4 : เรื่อง ตลาดหลักทรัพย์แห่งประเทศไทย เปิดเว็บไซต์ใหม่ชักชวนลงทุน
อันดับที่ 5 : เรื่อง ต่ออายุใบขับขี่ออนไลน์ ผ่านเพจ บริการจัดการขับรถโดยปลอดภัย V2 ไม่ต้องเดินทางไปขนส่ง
อันดับที่ 6 : เรื่อง SET เปิดเทคนิคเลือกหุ้นและบริหารพอร์ต ผ่านเพจ Marie Taschner Raegan
อันดับที่ 7 : เรื่อง ปปง. ออกหนังสือแจ้งสิทธิเรียกร้องค่าเสียหายให้ผู้ถูกกล่าวหา
อันดับที่ 8 : เรื่อง กฟภ. เปิดให้ติดต่อแจ้งไฟดับ ขอเอกสาร ผ่าน Line ID 11291566
อันดับที่ 9 : เรื่อง เพจเฟซบุ๊ก Public Grievance and Service Center เป็นเพจใหม่ของกระทรวงมหาดไทย
อันดับที่ 10 : เรื่อง ตลาดหลักทรัพย์ฯ เปิดสอนเทรดหุ้น ผ่าน TikTok investing2007
“เมื่อพิจารณาจากข่าวปลอมที่ประชาชนสนใจมากที่สุด จาก 10 อันดับข้างต้น พบว่าเป็นข่าวการให้บริการของหน่วยงานรัฐ การชักชวนให้ลงทุนโดยอ้างชื่อของหน่วยงานที่น่าเชื่อถือ รวมทั้งการบริการให้ความช่วยเหลือประชาชนของหน่วยงานต่างๆ ซึ่งอาจทำให้ประชาชนที่สนใจเกิดความเข้าใจผิด มีผลกระทบต่อทั้งตัวบุคคลที่เชื่อและแชร์ข้อมูลส่งต่อกันไปเป็นวงกว้าง เกิดความสับสน โดยประชาชนอาจตกเป็นเหยื่อของมิจฉาชีพ สร้างความเสียหายทั้งทรัพย์สินและข้อมูลส่วนบุคคลได้” นายเวทางค์ กล่าว
สำหรับอันดับ 1 เรื่อง “กรมบังคับคดี เปิดเพจเฟซบุ๊ก Legal Execution Department” กระทรวงดีอี ได้ร่วมกับ กรมบังคับคดี กระทรวงยุติธรรม ตรวจสอบพบว่า เป็นข้อมูลเท็จ โดยขอชี้แจงว่า เพจที่ใช้ชื่อว่า “Legal Execution Department” ดังกล่าวเป็นเพจปลอม ซึ่งได้มีการแอบอ้างและใช้โลโก้โดยไม่ได้รับอนุญาต ดังนั้นขอให้ประชาชนอย่าหลงเชื่อ อย่าให้ข้อมูลส่วนบุคคลใด ๆ เนื่องจากไม่ใช่เพจเฟซบุ๊กจริงของกรมบังคับคดีแต่อย่างใด โดยกรมบังคับคดีมีเพจเฟซบุ๊กทางการเพจเดียว และมีชื่อคือ “กรมบังคับคดี LED” เท่านั้น
อย่างไรก็ตาม ดีอี มีความห่วงใยประชาชน เรื่องความตระหนักรู้เท่าทันข่าวปลอมที่ถูกแพร่กระจายบนสื่อออนไลน์ โซเชียล ซึ่งหากขาดความรู้เท่าทัน ส่งต่อข้อมูลข่าวปลอม ทำให้เกิดการหลงเชื่อ สร้างความเข้าใจที่คลาดเคลื่อน สร้างความเสียหายต่อทรัพย์สิน หรือข้อมูลส่วนบุคคล และอาจส่งผลกระทบต่อประชาชนในสังคมเป็นวงกว้าง ดังนั้นจึงควรตรวจสอบข้อเท็จจริงของข่าวหรือลิงก์เว็บไซต์ให้แน่ชัด
สามารถแจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.)
|  Line ID: @antifakenewscenter | เว็บไซต์ www.antifakenewscenter.com
--------------------------------------------------------------------------------------

ที่มา : https://www.thaigov.go.th/news/contents/details/97707