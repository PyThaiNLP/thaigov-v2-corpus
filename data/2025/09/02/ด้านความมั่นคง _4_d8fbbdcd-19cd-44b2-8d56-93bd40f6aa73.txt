รัฐบาลไทย-ข่าวทำเนียบรัฐบาล-กรมการจัดหางาน ลุยตรวจร้านนวดย่านดินแดง พบแรงงานต่างชาติทำงานผิดกฎหมาย ย้ำห้ามแย่งอาชีพคนไทย


วันจันทร์ที่ 23 มิถุนายน 2568
23/06/2568
พิมพ์
กรมการจัดหางาน ลุยตรวจร้านนวดย่านดินแดง พบแรงงานต่างชาติทำงานผิดกฎหมาย ย้ำห้ามแย่งอาชีพคนไทย
นายสมชาย มรกตศรีวรรณ อธิบดีกรมการจัดหางาน เปิดเผยว่า จากกรณีที่ได้รับแจ้งเบาะแสจากประชาชนว่ามีแรงงานต่างชาติลักลอบทำงานนวดแผนไทย ซึ่งเป็นอาชีพสงวนสำหรับคนไทย ภายในร้านนวดเพื่อสุขภาพในพื้นที่เขตดินแดง กรุงเทพมหานคร
กรมการจัดหางานได้รับทราบเรื่องดังกล่าวแล้ว และได้สั่งการให้เจ้าหน้าที่ชุดปฏิบัติการด้านการตรวจสอบการทำงานของแรงงานต่างชาติ ลงพื้นที่บูรณาการร่วมกับกรมสนับสนุนบริการสุขภาพ สำนักงานเขตดินแดง กรุงเทพมหานคร และเจ้าหน้าที่สถานีตำรวจท้องที่ เพื่อเร่งดำเนินการตรวจสอบและไม่ให้เกิดผลกระทบต่อโอกาสในการทำงานของแรงงานไทย
นายสมชาย กล่าวว่า เมื่อวันที่ 20 มิถุนายน 2568 เจ้าหน้าที่ได้เข้าตรวจสอบร้านนวดบริเวณย่านดินแดง จำนวน 8 แห่ง พบคนต่างชาติกระทำความผิด จำนวน 18 ราย ในจำนวนนี้เป็นการทำงานนอกเหนือจากที่มีสิทธิจะทำได้ จำนวน 14 ราย ทำงานโดยไม่มีใบอนุญาตทำงานและอยู่ในราชอาณาจักรโดยไม่ได้รับอนุญาต จำนวน 3 ราย ทำงานโดยไม่มีใบอนุญาตทำงาน จำนวน 1 ราย และพบนายจ้างกระทำผิด จำนวน 2 ราย เจ้าหน้าที่จึงได้แจ้งข้อกล่าวหาและควบคุมตัวส่งพนักงานสอบสวน สถานีตำรวจนครบาลห้วยขวาง และสถานีตำรวจนครบาลสุทธิสาร เพื่อดำเนินคดีตามกฎหมาย
“กรมการจัดหางานขอย้ำว่า อาชีพนวดแผนไทย ถือเป็นหนึ่งในอาชีพที่สงวนไว้สำหรับคนไทยโดยเฉพาะ ตามประกาศกระทรวงแรงงาน เรื่อง กำหนดงานที่ห้ามคนต่างด้าวทำ หากพบการกระทำผิดจะดำเนินคดีอย่างเด็ดขาด ทั้งแรงงานต่างชาติและนายจ้างที่ฝ่าฝืน” อธิบดีกรมการจัดหางาน กล่าว
ทั้งนี้ ในปีงบประมาณ พ.ศ. 2568 (ตั้งแต่ 1 ตุลาคม 2567 ถึง 20 มิถุนายน 2568) มีการตรวจสอบนายจ้าง สถานประกอบการแล้วจำนวน 58,859 แห่ง ดำเนินคดี 1,724 แห่ง และตรวจสอบแรงงานต่างชาติรวมทั้งสิ้น 751,976 คน โดยดำเนินคดีแล้ว 3,499 คน ซึ่งในจำนวนนี้เป็นแรงงานต่างชาติที่แย่งอาชีพคนไทยจำนวน 1,199 คน
“ขอขอบคุณประชาชนและสื่อมวลชนที่ช่วยเป็นหูเป็นตาในการแจ้งเบาะแสการกระทำผิด กรมการจัดหางานจะดำเนินการลงพื้นที่ตรวจสอบอย่างเข้มงวดอย่างต่อเนื่อง โดยเฉพาะในพื้นที่ที่ได้รับแจ้งเบาะแส และพื้นที่ที่มีแรงงานต่างชาติอาศัยอยู่จำนวนมาก” นายสมชาย กล่าวเพิ่มเติม
หากพบเห็นคนต่างชาติลักลอบทำงานโดยผิดกฎหมาย ขอให้แจ้งเบาะแสได้ที่กองทะเบียนจัดหางานกลางและคุ้มครองคนหางาน กรมการจัดหางาน อาคารกระทรวงแรงงาน ชั้น 4 โทร. 02-3541-729 สำนักงานจัดหางานจังหวัดทั่วประเทศสำนักงานจัดหางานกรุงเทพมหานครพื้นที่ 1-10 สายด่วนกระทรวงแรงงาน โทร. 1506 กด 2 กรมการจัดหางานหรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/97718