รัฐบาลไทย-ข่าวทำเนียบรัฐบาล- รัฐบาลสั่งไปรษณีย์ไทย ช่วยชาวสวนกระจายผลไม้กว่า 3 พันตัน ส่งฟรีทั่วประเทศ ลดต้นทุน แก้ปัญหาผลไม้ตกค้างจากสถานการณ์ชายแดน


วันเสาร์ที่ 21 มิถุนายน 2568
21/06/2568
พิมพ์
รัฐบาลสั่งไปรษณีย์ไทย ช่วยชาวสวนกระจายผลไม้กว่า 3 พันตัน ส่งฟรีทั่วประเทศ ลดต้นทุน แก้ปัญหาผลไม้ตกค้างจากสถานการณ์ชายแดน
รัฐบาลสั่งไปรษณีย์ไทย ช่วยชาวสวนกระจายผลไม้กว่า 3 พันตัน ส่งฟรีทั่วประเทศ ลดต้นทุน แก้ปัญหาผลไม้ตกค้างจากสถานการณ์ชายแดน
วันนี้ ( 21 มิถุนายน 2568 ) เวลา 09.00 น.  นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า กระทรวงพาณิชย์ โดยกรมการค้าภายใน ดำเนินมาตรการเชิงรุกเพื่อบรรเทาผลกระทบจากสถานการณ์ชายแดน โดยเฉพาะกรณีประเทศกัมพูชาชะลอการนำเข้าผลไม้จากไทย ซึ่งอาจส่งผลต่อราคาตกต่ำและผลผลิตตกค้าง รัฐบาลได้ร่วมมือกับบริษัท ไปรษณีย์ไทย จำกัด นำระบบขนส่งที่มีประสิทธิภาพและครอบคลุมทั่วประเทศ เข้ามาช่วยเหลือเกษตรกรในการขนส่งผลไม้ โดยไม่คิดค่าจัดส่งทั่วประเทศ
นายอนุกูล กล่าวต่อว่า มาตรการดังกล่าวมีเป้าหมายหลักเพื่อช่วยกระจายผลผลิตผลไม้สำคัญของไทย เช่น ทุเรียน มังคุด ลำไย ลองกอง เงาะ และมะม่วง ให้ได้ไม่น้อยกว่า 3,000 ตัน ผ่านช่องทางจำหน่ายออนไลน์ ซึ่งได้รับความนิยมมากขึ้นในยุคดิจิทัล โดยเกษตรกรสามารถจำหน่ายผลไม้ได้อย่างสะดวก รวดเร็ว และเข้าถึงผู้บริโภคโดยตรง ทั้งนี้ กรมการค้าภายในยังได้จัดเตรียมบรรจุภัณฑ์เพื่อสนับสนุนการจัดส่ง โดยจัดทำกล่อง DIT ขนาด 10 กิโลกรัม จำนวน 188,000 กล่อง และตะกร้าขนาด 5 กิโลกรัม จำนวน 50,000 ตะกร้า รวมทั้งสิ้น 238,000 ชิ้น ซึ่งจะทยอยกระจายไปยังสำนักงานพาณิชย์จังหวัดทั่วประเทศ เกษตรกรสามารถติดต่อรับได้โดยไม่เสียค่าใช้จ่าย เพื่อช่วยลดต้นทุนในทุกขั้นตอนของกระบวนการจำหน่าย
นอกจากนั้น ในเดือนกรกฎาคม 2568 กรมการค้าภายในยังได้เตรียมจัดกิจกรรม “Thai Fruits Festival 2025” เพื่อรองรับผลไม้ฤดูกาลจากภาคใต้และภาคเหนือ โดยจะมีผลไม้ขึ้นชื่ออย่าง ทุเรียน มังคุด เงาะ ลองกอง สละ จำปาดะ ลำไย ลิ้นจี่ และส้ม นำมาจัดแสดงและจำหน่ายในรูปแบบที่ทันสมัย เพื่อกระตุ้นการบริโภคและเพิ่มช่องทางการตลาดให้แก่เกษตรกรอย่างยั่งยืน
“ความร่วมมือกับไปรษณีย์ไทยในครั้งนี้ จะช่วยให้ผลผลิตของเกษตรกรกระจายได้รวดเร็ว ทั่วถึง และปลอดภัย โดยเฉพาะในช่วงที่ประชาชนนิยมสั่งซื้อผลไม้ทางออนไลน์ หรือส่งเป็นของฝากของขวัญ ซึ่งต้องการระบบจัดส่งที่รวดเร็วเพื่อคงความสดใหม่ รัฐบาลเชื่อมั่นว่าการสนับสนุนในลักษณะนี้จะช่วยเสริมรายได้ให้เกษตรกรอย่างเป็นรูปธรรม พร้อมยืนยันรัฐบาลจะใช้ทุกกลไกที่มีช่วยเหลือเกษตรกรไทยอย่างต่อเนื่อง ไม่เพียงแก้ปัญหาเฉพาะหน้า แต่ยังวางรากฐานเชิงระบบ เพื่อยกระดับรายได้ของชาวสวนไทยในระยะยาว” นายอนุกูลกล่าว

ที่มา : https://www.thaigov.go.th/news/contents/details/97686