รัฐบาลไทย-ข่าวทำเนียบรัฐบาล-กระทรวงการท่องเที่ยวและกีฬาประชุมวางแนวทางการสื่อสาร สร้างความเชื่อมั่นด้านความปลอดภัยให้แก่นักท่องเที่ยว


วันเสาร์ที่ 21 มิถุนายน 2568
กระทรวงการท่องเที่ยวและกีฬาประชุมวางแนวทางการสื่อสาร สร้างความเชื่อมั่นด้านความปลอดภัยให้แก่นักท่องเที่ยว
กระทรวงการท่องเที่ยวและกีฬาประชุมวางแนวทางการสื่อสาร สร้างความเชื่อมั่นด้านความปลอดภัยให้แก่นักท่องเที่ยว
วันที่ 20 มิถุนายน 2568 เวลา 14.30 น. ณ ห้องประชุม 1 ชั้น 2 กระทรวงการท่องเที่ยวและกีฬา นางสาวนัทรียา ทวีวงศ์ ปลัดกระทรวงการท่องเที่ยวและกีฬา เป็นประธานการประชุมหารือแนวทางการสื่อสารและประชาสัมพันธ์เพื่อสร้างความเชื่อมั่นให้กับนักท่องเที่ยว โดยมีผู้บริหารระดับสูงจากหน่วยงานในสังกัดกระทรวงการท่องเที่ยวและกีฬาเข้าร่วมประชุมอย่างพร้อมเพรียง
การประชุมในครั้งนี้มีวัตถุประสงค์เพื่อวางแนวทางการจัดทำและบูรณาการช่องทางการสื่อสารของกระทรวงฯ ให้มีความรวดเร็ว ทันต่อสถานการณ์ มีประสิทธิภาพ และมีความเป็นรูปธรรมมากยิ่งขึ้น โดยมุ่งเน้นการสร้างความเชื่อมั่นในด้านความปลอดภัย และการดูแลนักท่องเที่ยวอย่างเป็นระบบ
โดยมีผู้เข้าร่วมประชุมสำคัญ ได้แก่ พลตำรวจโท ศักย์ศิรา เผือกอ่ำ ผู้บัญชาการตำรวจท่องเที่ยว นางสาวฐาปนีย์ เกียรติไพบูลย์ ผู้ว่าการการท่องเที่ยวแห่งประเทศไทย นางณัฏฐิรา แพงคุณ รองอธิบดีกรมการท่องเที่ยว รวมถึงผู้แทนจากหน่วยงานในสังกัดกระทรวงการท่องเที่ยวและกีฬา
นางสาวนัทรียา ทวีวงศ์ ได้มอบนโยบายให้แต่ละหน่วยงานนำแนวทางที่ได้จากการประชุมไปปรับใช้และดำเนินงานให้เกิดผลอย่างเป็นรูปธรรม โดยให้ความสำคัญกับการสื่อสารเชิงรุก การสร้างภาพลักษณ์ที่ดีของประเทศไทย และการเสริมสร้างความมั่นใจให้แก่นักท่องเที่ยวทั้งชาวไทยและชาวต่างชาติ พร้อมเน้นย้ำถึงความร่วมมือระหว่างหน่วยงานในสังกัด เพื่อให้การดำเนินงานเป็นไปในทิศทางเดียวกันอย่างมีประสิทธิภาพสูงสุด
ทั้งนี้ ปลัดกระทรวงการท่องเที่ยวและกีฬา ได้มอบหมายให้ศูนย์เทคโนโลยีสารสนเทศและการสื่อสาร และกลุ่มประชาสัมพันธ์ของสำนักงานปลัดกระทรวงการท่องเที่ยวและกีฬา ดำเนินการเตรียมจัดทำระบบการบูรณาการข้อมูลของหน่วยงานในสังกัดกระทรวงฯ เพื่อการประชาสัมพันธ์ในลักษณะของ Web Portal โดยมีเป้าหมายเพื่อเป็นศูนย์กลางการสื่อสารข้อมูลข่าวสารที่ถูกต้อง ครบถ้วน และเข้าถึงได้ง่าย รองรับการใช้งานของประชาชนและนักท่องเที่ยวทั้งในและต่างประเทศ อันจะส่งผลต่อการยกระดับคุณภาพการให้บริการข้อมูลด้านการท่องเที่ยวและกีฬาได้อย่างยั่งยืน
กระทรวงการท่องเที่ยวและกีฬา ยืนยันความมุ่งมั่นในการดูแลความปลอดภัยและอำนวยความสะดวกให้กับนักท่องเที่ยว ด้วยมาตรการเชิงรุกในการสื่อสาร เพื่อยกระดับมาตรฐานการท่องเที่ยวของไทย และรักษาความเชื่อมั่นในเวทีนานาชาติอย่างต่อเนื่อง

ที่มา : https://www.thaigov.go.th/news/contents/details/97694