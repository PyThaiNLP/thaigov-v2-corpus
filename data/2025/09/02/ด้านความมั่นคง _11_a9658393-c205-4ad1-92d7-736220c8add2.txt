รัฐบาลไทย-ข่าวทำเนียบรัฐบาล-"แพทองธาร” นำประชุมเข้มติดตามมาตรการแก้ไขปัญหาอาชญากรรมข้ามชาติ ด้าน “ธีรรัตน์” ย้ำ ทุกกลไกมหาดไทยคุมเข้มแนวชายแดน พร้อมเร่งประชาสัมพันธ์เชิงรุกสร้างการรับรู้ให้กับพี่น้องประชาชน


วันจันทร์ที่ 23 มิถุนายน 2568
23/06/2568
พิมพ์
"แพทองธาร” นำประชุมเข้มติดตามมาตรการแก้ไขปัญหาอาชญากรรมข้ามชาติ ด้าน “ธีรรัตน์” ย้ำ ทุกกลไกมหาดไทยคุมเข้มแนวชายแดน พร้อมเร่งประชาสัมพันธ์เชิงรุกสร้างการรับรู้ให้กับพี่น้องประชาชน
"แพทองธาร” นำประชุมเข้มติดตามมาตรการแก้ไขปัญหาอาชญากรรมข้ามชาติ ด้าน “ธีรรัตน์” ย้ำ ทุกกลไกมหาดไทยคุมเข้มแนวชายแดน พร้อมเร่งประชาสัมพันธ์เชิงรุกสร้างการรับรู้ให้กับพี่น้องประชาชนรู้เท่าทันภัยอาชญากรรมออนไลน์
วันนี้ (23 มิ.ย. 68) เวลา 13.30 น. นางสาวแพทองธาร ชินวัตร นายกรัฐมนตรี เป็นประธานการประชุมติดตามมาตรการแก้ไขปัญหาอาชญากรรมข้ามชาติ โดยมี นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย รักษาราชการแทนรัฐมนตรีว่าการกระทรวงมหาดไทย พร้อมด้วยนายอรรษิษฐ์ สัมพันธรัตน์ ปลัดกระทรวงมหาดไทย ร่วมการประชุม ณ ตึกภักดีบดินทร์ ทำเนียบรัฐบาล
นายกรัฐมนตรี กล่าวว่า ปัญหาอาชญากรรมข้ามชาติ คือเรื่องใหญ่ที่ส่งผลกระทบต่อประชาชนในทุกมิติ ทั้งมิติทางเศรษฐกิจ มิติความมั่นคง มิติชีวิตความเป็นอยู่ของชุม และความเชื่อมั่นของนานาชาติ ซึ่งสิ่งเหล่านี้รัฐบาลไม่ได้นิ่งนอนใจ และสั่งการให้ทุกภาคส่วนปฏิบัติการกวาดล้างมาต่อเนื่อง โดยเฉพาะ “แก๊งค์คอลเซ็นเตอร์” ซึ่งล่าสุดพบว่ามีสถิติลดลงต่อเนื่อง ทั้งนี้ ตามข้อมูลของทางสำนักงานว่าด้วยยาเสพติดและอาชญากรรมแห่งสหประชาชาติ (United Nations Office on Drugs and Crime) หรือ UNODC เปิดเผยว่า ประเทศกัมพูชา เป็นแหล่งอาชญากรรมไซเบอร์รายใหญ่ของโลก จึงเป็นสิ่งที่เราต้องตระหนัก ระแวดระวัง และวางแผนรับมือแนวชายแดนระยะยาว เร่งปราบปรามอย่างเด็ดขาด พร้อมขยายผลการกระทำผิดเพื่อสกัดกั้นอย่างต่อเนื่อง และจากการปราบปรามอย่างหนักในช่วงที่ผ่านมา ส่งผลทำให้ประเทศกัมพูชาเสียรายได้จากแก๊งค์คอลเซ็นเตอร์ไปกว่า 3 หมื่นล้านบาท ซึ่งถือเป็นสัญญาณที่ดี และด้วยความตั้งใจของรัฐบาล อยากให้พี่น้องประชาชนได้อยู่ในบ้านที่อบอุ่น ปลอดภัย ด้วยการที่ทุกภาคส่วนได้ใส่ใจ เร่งดำเนินการตามมาตรการที่วางเอาไว้อย่างเข้มข้น เพื่อสร้างความมั่นใจพี่น้องประชาชน โดยขอให้ทุกฝ่ายได้เน้นการสื่อสารข้อมูลการดำเนินการของภาครัฐที่ถูกต้องและรวดเร็ว ตรงประเด็น
นายกรัฐมนตรี ได้มีข้อสั่งการให้กระทรวงมหาดไทย ได้ใช้กลไกเครือข่ายเชิงพื้นที่ ฝ่ายปกครอง กำนัน ผู้ใหญ่บ้าน และองค์กรปกครองส่วนท้องถิ่น ดำเนินการประชาสัมพันธ์เชิงรุก เพื่อสร้างการรับรู้ให้พี่น้องประชาชนได้ทราบถึงมาตรการและการดำเนินงานของรัฐบาลควบคู่ไปกับการดูแลงานด้านความมั่นคงชายแดน ร่วมกับหน่วยงานความมั่นคงอื่น ๆ ในการเพิ่มความเข้มงวดควบคุมการเข้าออกจุดผ่านแดน และสกัดกั้นการกระทำความผลิดและอาชญากรรมทุกรูปแบบ เพื่อพี่น้องประชาชนมีความปลอดภัยสูงสุด
กระทรวงมหาดไทย ได้นำข้อสั่งการและนโยบายของนายกรัฐมนตรี บูรณาการทุกภาคส่วนในระดับพื้นที่ด้วยกลไกทั้งท้องที่ และท้องถิ่น เร่งประชาสัมพันธ์สร้างความรับรู้เข้าใจทุกช่องทางสื่อสาร เพื่อให้เกิดการขยายผลความมุ่งมั่นตั้งใจการทำงานของรัฐบาลและทุกภาคส่วนให้เป็นไปอย่างทั่วถึง กว้างขวาง และเข้าถึงพี่น้องประชาชนทุกกลุ่ม ทุกช่วงวัย อย่างมีประสิทธิภาพสูงสุด
การประชุมในวันนี้ นางสาวกานต์กนิษฐ์ แห้วสันตติ เลขานุการรัฐมนตรีช่วยว่าการกระทรวงมหาดไทย นายเสรี กัณฑโรจน์ ผู้อำนวยการสำนักนโยบายและแผน สำนักงานปลัดกระทรวงมหาดไทย นายอิสรา เจริญชาศรี อำนวยการสำนักอำนวยการกองอาสารักษาดินแดน กรมการปกครอง และเจ้าหน้าที่ที่เกี่ยวข้อง ร่วมประชุมด้วย

ที่มา : https://www.thaigov.go.th/news/contents/details/97740