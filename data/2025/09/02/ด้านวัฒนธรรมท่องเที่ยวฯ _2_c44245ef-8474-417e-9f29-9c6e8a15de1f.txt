รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา เปิดการแข่งขัน “ศึกมาตุภูมิ” ดันมวยไทยสู่ Soft Power วัฒนธรรมกีฬาท่องเที่ยว กระตุ้นเศรษฐกิจท้องถิ่นสระแก้ว


วันอาทิตย์ที่ 22 มิถุนายน 2568
รมว.ท่องเที่ยวและกีฬา เปิดการแข่งขัน “ศึกมาตุภูมิ” ดันมวยไทยสู่ Soft Power วัฒนธรรมกีฬาท่องเที่ยว กระตุ้นเศรษฐกิจท้องถิ่นสระแก้ว
รมว.ท่องเที่ยวและกีฬา เปิดการแข่งขัน “ศึกมาตุภูมิ” ดันมวยไทยสู่ Soft Power วัฒนธรรมกีฬาท่องเที่ยว กระตุ้นเศรษฐกิจท้องถิ่นสระแก้ว
วันที่ 21 มิถุนายน 2568 เวลา 20.30 น. ณ เวทีมวยชั่วคราวสวนกาญจนาภิเษก ร.9 อำเภออรัญประเทศ จังหวัดสระแก้ว นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานในพิธีเปิดการแข่งขันมวยไทยอาชีพ รายการ Mother Land Of Muaythai “ศึกมาตุภูมิ” ประจำปี 2568 โดยมีนักกีฬา เจ้าหน้าที่ ผู้บริหาร และประชาชนร่วมงานอย่างคับคั่ง
นายสรวงศ์ เทียนทอง กล่าวว่า กระทรวงการท่องเที่ยวและกีฬาให้ความสำคัญกับการส่งเสริม “มวยไทย” ในฐานะ Soft Power ด้านวัฒนธรรมกีฬาและการท่องเที่ยวของประเทศไทย เพราะมวยไทยไม่ใช่เพียงแค่ศิลปะการต่อสู้ แต่เป็นรากเหง้าของภูมิปัญญา วิถีชีวิต และจิตวิญญาณของคนไทย การจัดการแข่งขันในระดับท้องถิ่นเช่นนี้จึงถือเป็นส่วนสำคัญในการสร้างเวทีให้กับนักมวยรุ่นใหม่ได้แสดงศักยภาพ พัฒนาอย่างเป็นระบบ และต่อยอดสู่การแข่งขันในระดับนานาชาติในอนาคต
การแข่งขันมวยไทยในครั้งนี้ยังมีบทบาทสำคัญในการ กระตุ้นเศรษฐกิจในพื้นที่จังหวัดสระแก้วและพื้นที่ใกล้เคียง ไม่ว่าจะเป็นการสร้างรายได้จากการท่องเที่ยว การจ้างงานในท้องถิ่น หรือการกระจายรายได้จากภาคบริการและการค้าขาย พร้อมทั้งยังเป็นโอกาสในการใช้กีฬาเป็นเครื่องมือเชื่อมโยงการท่องเที่ยว ดึงดูดนักท่องเที่ยวทั้งชาวไทยและชาวต่างชาติให้เข้ามาสัมผัสเสน่ห์ของมวยไทย และท่องเที่ยวในจังหวัดที่มีความหลากหลายทางวัฒนธรรมและทรัพยากรธรรมชาติอย่างจังหวัดสระแก้ว
ภายในงานได้รับเกียรติจากผู้บริหารและบุคคลสำคัญในวงการกีฬาและท้องถิ่นร่วมงานอย่างอบอุ่น อาทิ นายจัรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา, นายสุรศักดิ์ เกิดจันทึก รองผู้ว่าการการกีฬาแห่งประเทศไทย, นายปริญญา โพธิสัตย์ ผู้ว่าราชการจังหวัดสระแก้ว, นายชรินทร์ ภู่ชัย นายอำเภออรัญประเทศ, นายกเทศมนตรีเมืองอรัญประเทศ, ผู้อำนวยการสำนักงานคณะกรรมการกีฬามวย, ผู้จัดการกองทุนพัฒนาการกีฬาแห่งชาติ, นายกสมาคมกีฬาแห่งจังหวัดสระแก้ว รวมถึงประชาชนชาวจังหวัดสระแก้วที่มาร่วมชมและให้กำลังใจอย่างคับคั่ง
กระทรวงการท่องเที่ยวและกีฬา ยังคงมุ่งมั่นผลักดันมวยไทยในฐานะ Soft Power ที่สำคัญของชาติ พร้อมทั้งสนับสนุนการจัดกิจกรรมกีฬาในระดับท้องถิ่น เพื่อยกระดับสู่การพัฒนากีฬาและการท่องเที่ยวไทยอย่างยั่งยืนในอนาคต

ที่มา : https://www.thaigov.go.th/news/contents/details/97710