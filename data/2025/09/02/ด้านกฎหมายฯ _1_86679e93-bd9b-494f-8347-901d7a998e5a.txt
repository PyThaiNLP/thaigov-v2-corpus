รัฐบาลไทย-ข่าวทำเนียบรัฐบาล-กระทรวงยุติธรรม จัดการประชุมคณะกรรมการระดับชาติ ขับเคลื่อนการพัฒนากฎหมายระหว่างประเทศ แผนกคดีบุคคล


วันเสาร์ที่ 21 มิถุนายน 2568
กระทรวงยุติธรรม จัดการประชุมคณะกรรมการระดับชาติ ขับเคลื่อนการพัฒนากฎหมายระหว่างประเทศ แผนกคดีบุคคล
กระทรวงยุติธรรม จัดการประชุมคณะกรรมการระดับชาติ ขับเคลื่อนการพัฒนากฎหมายระหว่างประเทศ แผนกคดีบุคคล
ในวันศุกร์ที่ 20 มิถุนายน 2568 เวลา 13.30 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานการประชุมคณะกรรมการระดับชาติเพื่อขับเคลื่อนการดำเนินการ ภายหลังประเทศไทยเข้าเป็นสมาชิกที่ประชุมกรุงเฮก ว่าด้วยกฎหมายระหว่างประเทศ แผนกคดีบุคคล ครั้งที่ 1/2568 ณ ห้องประชุม 10-01 ชั้น 10 กระทรวงยุติธรรม โดยมี​ นายวัลลภ นาคบัว รองปลัดกระทรวงยุติธรรม ในฐานะรองประธานฯ พร้อมด้วย​ผู้แทนจากหน่วยงานที่เกี่ยวข้อง เข้าร่วมประชุม และมีกระทรวงยุติธรรมและกระทรวงการต่างประเทศเป็นเลขานุการร่วมกัน ณ ห้องประชุม​ 10-01​ อาคารกระทรวง​ยุติธรรม​ เขต​หลักสี่​ กรุงเทพ​มหานคร​
โดยมติที่ประชุมคณะกรรมการระดับชาติฯ ครั้งที่ 1/2568 มีดังนี้
1) รับทราบผลการประชุมคณะกรรมการระดับชาติฯ ครั้งที่ผ่านมา รวมถึงผลการดำเนินงานของคณะอนุกรรมการภายใต้คณะกรรมการระดับชาติฯ
2) รับทราบผลการเข้าร่วมการประชุมสภาที่ปรึกษาและนโยบาย (Council on General Affairs and Policy : CGAP) ประจำปี ค.ศ. 2025 ของ HCCH โดยกระทรวงยุติธรรมเป็นผู้แทนไทยเข้าร่วม ณ กรุงเฮก ราชอาณาจักรเนเธอร์แลนด์ เมื่อเดือนมีนาคม 2568
3) มอบหมายให้กระทรวงการต่างประเทศเสนอเรื่องต่อคณะรัฐมนตรีและดำเนินการตามขั้นตอนการเข้าเป็นภาคีอนุสัญญาอนุสัญญาว่าด้วยการยกเลิกข้อกําหนดของการนิติกรณ์สําหรับเอกสารมหาชนจากต่างประเทศ (Apostille Convention) เนื่องจากการเข้าเป็นภาคีอนุสัญญาฯ จะทําให้ไทยและประชาชนชาวไทยได้รับประโยชน์จากการลดขั้นตอนการนิติกรณ์สําหรับเอกสารมหาชนจากต่างประเทศระหว่างรัฐภาคี ซึ่งมีมากกว่า 125 ประเทศในปัจจุบัน
4) แต่งตั้งคณะอนุกรรมการภายใต้คณะกรรมการระดับชาติฯ ที่ยังคงมีภารกิจที่ดำเนินการสานต่อ และมีประเด็นใหม่ที่เห็นควรศึกษาให้สอดคล้องกับการดำเนินการของ HCCH จำนวน 2 คณะ ดังนี้
4.1 คณะอนุกรรมการพิจารณาแนวทางการปรับปรุงพระราชบัญญัติว่าด้วยการขัดกันแห่งกฎหมาย พ.ศ. 2481 เพื่อแก้ไขให้กฎหมายสอดคล้องกับกฎหมายภายในและกฎหมายระหว่างประเทศ ที่เกี่ยวข้องในปัจจุบัน ในกรณีมีข้อพิพาทในการเลือกใช้กฎหมาย โดยมี ศาสตราจารย์ ดร. ประสิทธิ์ ปิวาวัฒนพานิช เป็นประธานอนุกรรมการฯ
4.2 คณะอนุกรรมการศึกษาประเด็นความเกี่ยวข้องระหว่างกฎหมายระหว่างประเทศ แผนกคดีบุคคลที่เกี่ยวข้องกับโทเคนดิจิทัล ธุรกรรมทางการเงินระหว่างประเทศของผู้ถือโทเคน และการโอนสินทรัพย์ดิจิทัล เพื่อศึกษาเพิ่มเติมในประเด็นความเชื่อมโยงของกฎหมายระหว่างประเทศแผนกคดีบุคคล (Private International Law : PIL) กับการกำกับดูแลสินทรัพย์ดิจิทัล เนื่องจากเป็นประเด็นร่วมสมัยและ HCCH กำลังศึกษาในรายละเอียดเพื่อหาแนวทางการดำเนินการในเรื่องดังกล่าว โดยมี ศาสตราจารย์พิเศษวิศิษฏ์ วิศิษฏ์สรอรรถ เป็นประธานอนุกรรมการฯ
ทั้งนี้​ สืบเนื่อง​จาก​คณะรัฐมนตรีได้มีมติเห็นชอบให้แต่งตั้งคณะกรรมการระดับชาติฯ เมื่อวันที่ 18 มีนาคม 2568 เพื่อขับเคลื่อนแนวทางการพัฒนากฎหมายระหว่างประเทศ คดีบุคคล ศึกษาและพิจารณาความเป็นไปได้ของไทยในการเข้าเป็นภาคีอนุสัญญาที่เป็นประโยชน์ และส่งเสริมท่าทีและบทบาทของไทยในที่ประชุมกรุงเฮกว่าด้วยกฎหมายระหว่างประเทศ แผนกคดีบุคคล (Hague Conference on Private International Law : HCCH)
​

ที่มา : https://www.thaigov.go.th/news/contents/details/97690