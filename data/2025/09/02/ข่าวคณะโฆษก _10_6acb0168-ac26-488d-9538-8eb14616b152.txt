รัฐบาลไทย-ข่าวทำเนียบรัฐบาล- ไดโนเสาร์บุกไทย….ภาพยนตร์ระดับโลก“Jurassic World: Rebirth” ทุ่มทุนกว่า 400 ล้านบาท ถ่ายทำในไทย หนุน Soft Power สู่เวทีโลก สร้างงานคนไทยกว่า 2,200 คน  


วันจันทร์ที่ 23 มิถุนายน 2568
23/06/2568
พิมพ์
ไดโนเสาร์บุกไทย….ภาพยนตร์ระดับโลก“Jurassic World: Rebirth” ทุ่มทุนกว่า 400 ล้านบาท ถ่ายทำในไทย หนุน Soft Power สู่เวทีโลก สร้างงานคนไทยกว่า 2,200 คน
ไดโนเสาร์บุกไทย….ภาพยนตร์ระดับโลก“Jurassic World: Rebirth” ทุ่มทุนกว่า 400 ล้านบาท ถ่ายทำในไทย หนุน Soft Power สู่เวทีโลก สร้างงานคนไทยกว่า 2,200 คน ตอกย้ำศักยภาพบุคลากร–โครงสร้างพื้นฐาน–ความร่วมมือในพื้นที่
วันนี้ (23 มิถุนายน 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า กระทรวงการท่องเที่ยวและกีฬา รายงานข่าวดีของประเทศไทย เมื่อภาพยนตร์ระดับโลกเรื่อง “Jurassic World: Rebirth” ได้เลือกประเทศไทยเป็นหนึ่งในโลเคชันหลักในการถ่ายทำ โดยใช้งบประมาณกว่า 400 ล้านบาท สำหรับการถ่ายทำในพื้นที่ 3 จังหวัดภาคใต้ ได้แก่ กระบี่ พังงา และตรัง ระหว่างเดือนมิถุนายน–กรกฎาคม พ.ศ. 2567 ที่ผ่านมา
โดย ภาพยนตร์เรื่องนี้ ได้ถ่ายทำในสถานที่ท่องเที่ยวทางธรรมชาติที่สวยงาม อาทิ อ่าวพังงา อุทยานแห่งชาติเขาพนมเบญจา และหาดเกาะกระดาน สะท้อนให้เห็นถึงศักยภาพของประเทศไทยในฐานะจุดหมายปลายทางด้านการท่องเที่ยวเชิงนิเวศ และโลเคชันถ่ายทำภาพยนตร์ระดับนานาชาติ อีกทั้งยังชี้ให้เห็นถึงความพร้อมของบุคลากรท้องถิ่น โครงสร้างพื้นฐาน ตลอดจนความร่วมมือจากภาครัฐและประชาชนในพื้นที่
ทั้งนี้ Jurassic World : Rebirth มีกำหนดเข้าฉายในโรงภาพยนตร์ทั่วโลกวันที่ 2 กรกฎาคม 2568 โดยแฟนภาพยนตร์ทั่วโลกจะได้ชื่นชมความงดงามของทัศนียภาพและธรรมชาติ ผ่านฉากสำคัญที่ถ่ายทอดความสวยงามของท้องทะเลและผืนป่าทางภาคใต้ของประเทศไทย
“การถ่ายทำในครั้งนี้ถือเป็นการขับเคลื่อน Soft Power และส่งเสริมอุตสาหกรรมภาพยนตร์ต่างประเทศในไทยตามนโยบายของรัฐบาล ซึ่งไม่เพียงสร้างภาพลักษณ์ที่โดดเด่นให้กับแหล่งท่องเที่ยวไทยผ่านสายตาผู้ชมทั่วโลก แต่ยังสามารถสร้างงานและรายได้ให้กับคนไทยมากถึง 2,245 คน ครอบคลุมทั้งทีมงานเบื้องหลัง ผู้ให้บริการด้านโปรดักชัน และธุรกิจที่เกี่ยวเนื่องในพื้นที่ อาทิ การเดินทาง ที่พัก และบริการโลจิสติกส์ สร้างรายได้ให้กับชุมชนในระดับท้องถิ่น
รัฐบาลยืนยันเดินหน้าผลักดัน Soft Power ไทยให้เป็นที่รู้จักในระดับนานาชาติ และสนับสนุนศักยภาพคนไทย ควบคู่กับการพัฒนาโครงสร้างพื้นฐาน เพื่อให้ประเทศไทยพร้อมเป็นศูนย์กลางการถ่ายทำภาพยนตร์และศูนย์กลางการท่องเที่ยวระดับโลก“ นางสาวศศิกานต์ ทิ้งท้าย

ที่มา : https://www.thaigov.go.th/news/contents/details/97722