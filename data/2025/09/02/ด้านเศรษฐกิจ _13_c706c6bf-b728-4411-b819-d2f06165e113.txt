รัฐบาลไทย-ข่าวทำเนียบรัฐบาล-กรมทางหลวงชนบท สร้างสะพานข้ามแม่น้ำกก จังหวัดเชียงราย คืบหน้ากว่า 89% 


วันจันทร์ที่ 23 มิถุนายน 2568
กรมทางหลวงชนบท สร้างสะพานข้ามแม่น้ำกก จังหวัดเชียงราย คืบหน้ากว่า 89%
....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ดำเนินโครงการก่อสร้างสะพานข้ามแม่น้ำกก อำเภอแม่จัน จังหวัดเชียงราย มีความคืบหน้ากว่าร้อยละ 89 คาดว่าจะแล้วเสร็จในเดือนกรกฎาคม 2568 ซึ่งจะช่วยบรรเทาความเดือดร้อนให้ประชาชนในพื้นที่ เพิ่มศักยภาพการคมนาคมในพื้นที่จังหวัดเชียงราย ส่งผลให้เกิดการพัฒนาในระดับชุมชนทั้งด้านเศรษฐกิจ สังคม และคุณภาพชีวิตของประชาชนอย่างยั่งยืน โครงการฯ มีจุดเริ่มต้นเชื่อมต่อจากถนนสาย ชร.4004 บริเวณบ้านผ่านศึก หมู่ที่ 10 ตำบลท่าข้าวเปลือก อำเภอแม่จัน ข้ามแม่น้ำกก สิ้นสุดที่บ้านวังเขียว หมู่ที่ 8 ตำบลหนองป่าก่อ อำเภอดอยหลวง จังหวัดเชียงราย และสามารถเชื่อมต่อไปยัง ทล.1271 ได้ สะพานฯ ก่อสร้างเป็นสะพานคอนกรีตเสริมเหล็ก ความยาว 160 เมตร ผิวจราจรกว้าง 9 เมตร พร้อมก่อสร้างถนนต่อเชื่อมแบบแอสฟัลท์ติกคอนกรีต กว้าง 6 เมตร รวมไหล่ทาง ความยาว 2,522 เมตร ใช้งบประมาณ 59.590 ล้านบาท
ทั้งนี้ เมื่อก่อสร้างแล้วเสร็จจะช่วยอำนวยความสะดวก ลดต้นทุนให้กับประชาชนในพื้นที่ ช่วยร่นระยะการเดินทางได้มากถึง 25 กิโลเมตร สามารถใช้เป็นเส้นทางคมนาคมสัญจรเชื่อมต่อระหว่างชุมชนไปสู่ท่าเรือเชียงแสน อำเภอเชียงแสน และดอยหลวง ตลอดจนส่งเสริมการเดินทางของประชาชนริมสองฝั่งแม่น้ำไปยังสถานที่สำคัญ สนับสนุนการขนส่งผลผลิตทางการเกษตร โดยเฉพาะข้าวโพด ยางพารา และผลิตภัณฑ์ชุมชนไปสู่ตลาดได้อย่างสะดวก รวดเร็ว ปลอดภัย รวมถึงเกิดการพัฒนาทั้งทางเศรษฐกิจ ละสังคมของอำเภอแม่จันและดอยหลวง ยกระดับชีวิตความเป็นอยู่ของประชาชนให้มีคุณภาพชีวิตที่ดียิ่งขึ้น

ที่มา : https://www.thaigov.go.th/news/contents/details/97727