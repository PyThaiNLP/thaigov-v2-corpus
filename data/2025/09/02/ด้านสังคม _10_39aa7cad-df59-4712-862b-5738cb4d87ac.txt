รัฐบาลไทย-ข่าวทำเนียบรัฐบาล-“สมศักดิ์” จัดบริการเชิงรุก One Day Service เขตสุขภาพที่ 4 คัดกรองวัณโรค ไวรัสตับอักเสบบีและซี รู้ผลทันที ช่วยลดความเสี่ยงและการเสียชีวิต ปชช.


วันจันทร์ที่ 23 มิถุนายน 2568
“สมศักดิ์” จัดบริการเชิงรุก One Day Service เขตสุขภาพที่ 4 คัดกรองวัณโรค ไวรัสตับอักเสบบีและซี รู้ผลทันที ช่วยลดความเสี่ยงและการเสียชีวิต ปชช.
รัฐมนตรีว่าการกระทรวงสาธารณสุข เปิดงาน “One Day Service : คัดกรองเร็ว รู้ผลไว ป้องกันโรคได้เขตสุขภาพที่ 4” รุกคัดกรองวัณโรค ไวรัสตับอักเสบบีและซี ให้ประชาชน เขตสุขภาพที่ 4 ที่จังหวัดลพบุรี
ช่วยรับการรักษาทันท่วงที ลดความเสี่ยงและการเสียชีวิต พร้อมเปิดงานดูแลผู้ป่วยโรคไม่ติดต่อเรื้อรังและคัดกรองความเสี่ยงโรคไต จังหวัดพระนครศรีอยุธยา เผย ล่าสุด ประชาชนกว่า 33 ล้านคน นับคาร์บได้ ขณะที่ผู้ป่วยคลินิก NCDs รักษาหาย 1.2 แสนคน หายป่วยแล้ว 1.7 หมื่นคน และหยุดยาได้กว่า 8 พันคน ลดค่าใช้จ่ายได้ถึง 450 ล้านบาทต่อปี
วันนี้ (23 มิถุนายน 2568) ที่โรงเรียนพิบูลวิทยาลัย อ.เมืองลพบุรี จ.ลพบุรี นายสมศักดิ์ เทพสุทิน รัฐมนตรีว่าการกระทรวงสาธารณสุข เปิดงาน “One Day Service : คัดกรองเร็ว รู้ผลไว ป้องกันโรคได้ เขตสุขภาพที่ 4” พร้อมมอบโล่รางวัลให้จังหวัดที่ดำเนินการคัดกรองวัณโรค ไวรัสตับอักเสบบีและซี ดีเด่นของเขตสุขภาพ ที่ 4, หน่วยงานสนับสนุนการดำเนินงาน และจังหวัดต้นแบบ One Day Service รวม 20 รางวัล โดยกล่าวว่า วัณโรค โรคไวรัสตับอักเสบบีและซี รวมถึงโรคไม่ติดต่อเรื้อรัง (NCDs) ยังคงเป็นปัญหาสำคัญทางสาธารณสุข โดยแต่ละวัน ทั่วโลกมีผู้เสียชีวิตจากวัณโรคกว่า 4,000 คน เสียชีวิตด้วยโรคไวรัสตับอักเสบบีประมาณ 820,000 คน ส่วนโรค NCDs เป็น 1 ใน 10 อันดับแรกของสาเหตุการเสียชีวิตของประชากรไทย
นายสมศักดิ์ กล่าวต่อว่า วัณโรคเป็นโรคติดต่อที่หากตรวจพบเร็วและรักษาอย่างทันท่วงที จะช่วยให้หายขาดได้ และไม่แพร่กระจายเชื้อไปยังผู้อื่น สำหรับไวรัสตับอักเสบบีและซี ซึ่งเป็นหนึ่งในสาเหตุที่ทำให้ตับอักเสบเรื้อรัง การตรวจคัดกรองและรักษาอย่างทันท่วงที จะช่วยลดความเสี่ยงของการเป็นโรคตับแข็งและมะเร็งตับที่เป็นสาเหตุการเสียชีวิตที่่สำคัญของคนไทยได้ การจัดกิจกรรมในครั้งนี้จึงเป็นส่วนหนึ่งที่สนับสนุนนโยบายของรัฐบาล ในการส่งเสริมสุขภาพทุกมิติ เพื่อให้คนไทยห่างไกลโรค และภัยสุขภาพถ้วนหน้า เกิดความตระหนักและให้ความสำคัญกับการดูแลสุขภาพ ช่วยให้การป้องกันและแก้ไขปัญหาวัณโรค ไวรัสตับอักเสบบีและซี รวมถึงโรค NCDs เป็นไปอย่างมีประสิทธิภาพมากยิ่งขึ้น
ด้าน นพ.โอภาส การย์กวินพงศ์ ปลัดกระทรวงสาธารณสุข กล่าวว่า ความครอบคลุมการขึ้นทะเบียนผู้ป่วยรายใหม่และอัตราการกลับซ้ำของวัณโรคในพื้นที่เขตสุขภาพที่ 4 มีแนวโน้มดีขึ้น แต่ยังไม่ถึงค่าเป้าหมาย ขณะที่ผู้ได้รับการคัดกรองโรคไวรัสตับอักเสบบีและซี เข้าสู่กระบวนการรักษาและได้รับยาเพียงร้อยละ 40.93 ของผู้ที่มีผลการตรวจยืนยันทั้งหมด อีกทั้งพบกลุ่มเสี่ยงและกลุ่มป่วยโรคเบาหวาน ความดันโลหิตสูง สูงกว่าภาพรวมประเทศ จึงมีการจัด “One Day Service” ซึ่งเป็นระบบการคัดกรองรูปแบบใหม่ในการให้บริการเชิงรุกยึดประชาชนเป็นศูนย์กลาง ใน 1 วัน คัดกรองโรคตามความเสี่ยงได้หลายโรค ประชาชนทราบผลได้ทันทีลดระยะเวลาการรอคอย ลดค่าใช้จ่ายในการเดินทาง ลดการแพร่เชื้อในชุมชน โดยดำเนินการทั้งในชุมชน เรือนจำ โรงงาน สถานประกอบการ และย่านการค้าพื้นที่เขตเมือง ในพื้นที่เขตสุขภาพที่ 4 ทั้ง 8 จังหวัด ด้วยการมีส่วนร่วมของเครือข่าย ซึ่งหากดำเนินการได้ครอบคลุมจะสามารถลดภาระค่าใช้จ่ายของภาครัฐในการรักษาพยาบาลวัณโรคได้มากกว่า 20 ล้านบาทต่อปี และลดค่าใช้จ่ายในการรักษามะเร็งตับจากไวรัสตับอักเสบบีและซีได้ถึง 44 ล้านบาทต่อปี
หลังจากนั้น รัฐมนตรีว่าการกระทรวงสาธารณสุขและคณะ ได้เปิดงานดูแลผู้ป่วยโรคไม่ติดต่อเรื้อรังและคัดกรองความเสี่ยงโรคไต จังหวัดพระนครศรีอยุธยา ที่โรงพยาบาลเสนา โดยเปิดเผยว่า จากการดำเนินงานนโยบายคนไทยห่างไกล NCDs ล่าสุด ประชาชนกว่า 33 ล้านคน ได้รับการถ่ายทอดความรู้ในการดูแลสุขภาพ การนับคาร์บ หรือคาร์โบไฮเดรตจากแป้งและน้ำตาล และภายในเดือนกันยายนนี้ คาดว่าจะเพิ่มเป็น 50 ล้านคน ตามเป้าหมาย ส่วนการดำเนินงานคลินิก NCDs รักษาหาย ที่ตั้งอยู่ในโรงพยาบาลศูนย์และโรงพยาบาลทั่วไป 134 แห่ง ทั่วประเทศ พบว่า จากผู้ป่วยที่เข้ารับการอบรมปรับเปลี่ยนพฤติกรรมประมาณ 120,000 คน หายป่วยแล้วประมาณ 17,000 คน และหยุดยาได้กว่า 8,500 คน ซึ่งช่วยลดค่าใช้จ่ายได้ประมาณ 450 ล้านบาทต่อปี
********************************************* 23 มิถุนายน 2568

ที่มา : https://www.thaigov.go.th/news/contents/details/97742