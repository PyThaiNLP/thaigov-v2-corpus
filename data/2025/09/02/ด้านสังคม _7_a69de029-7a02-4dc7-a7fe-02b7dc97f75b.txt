รัฐบาลไทย-ข่าวทำเนียบรัฐบาล-พม. หนุน ชุมชนท้องถิ่น ยกระดับคุณภาพชีวิตผู้สูงอายุ เตรียมพร้อมรองรับสังคมสูงวัย ร่วมผลักดัน ศพอส. - รร.ผู้สูงอายุ


วันจันทร์ที่ 23 มิถุนายน 2568
พม. หนุน ชุมชนท้องถิ่น ยกระดับคุณภาพชีวิตผู้สูงอายุ เตรียมพร้อมรองรับสังคมสูงวัย ร่วมผลักดัน ศพอส. - รร.ผู้สูงอายุ
พม. หนุน ชุมชนท้องถิ่น ยกระดับคุณภาพชีวิตผู้สูงอายุ เตรียมพร้อมรองรับสังคมสูงวัย ร่วมผลักดัน ศพอส. - รร.ผู้สูงอายุ
วันที่ 21 มิถุนายน 2568  นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) พร้อมคณะผู้บริหาร ลงพื้นที่จังหวัดอำนาจเจริญ ณ ศูนย์พัฒนาคุณภาพชีวิตและส่งเสริมอาชีพผู้สูงอายุ (ศพอส.) เทศบาลตำบลหัวตะพาน อำเภอหัวตะพาน เพื่อเป็นประธานในพิธีเปิดกิจกรรม Open House พื้นที่ส่งเสริมการเรียนรู้ โรงเรียนผู้สูงอายุ และศูนย์พัฒนาคุณภาพชีวิตและส่งเสริมอาชีพผู้สูงอายุ (ศพอส.) ต้นแบบ จังหวัดอำนาจเจริญ โดยมี พัฒนาสังคมและความมั่นคงของมนุษย์จังหวัดอำนาจเจริญ พร้อมหน่วยงานทีม พม. หนึ่งเดียวจังหวัดอำนาจเจริญและจังหวัดใกล้เคียง นายอำเภอหัวตะพาน นายกเทศมนตรีตำบลหัวตะพาน ผู้อำนวยการโรงเรียนผู้สูงอายุเทศบาลตำบลหัวตะพาน ประธานอาสาสมัครพัฒนาสังคมและความมั่นคงของมนุษย์ (อพม.) จังหวัดอำนาจเจริญ และผู้แทนเครือข่ายด้านสังคมในพื้นที่ เข้าร่วมงาน
นอกจากนี้ เป็นประธานมอบโล่ประกาศเกียรติคุณศูนย์พัฒนาครอบครัวในชุมชนที่มีผลงานดีเด่นในการส่งเสริมความเข้มแข็งของครอบครัวให้แก่ศูนย์พัฒนาครอบครัวในชุมชนตำบลลือ อำเภอปทุมราชวงศา จังหวัดอำนาจเจริญ , มอบโล่ประกาศเกียรติคุณครอบครัวร่มเย็นจังหวัดอำนาจเจริญให้แก่นางฉวีวรรณ์ สมน้อย , มอบเกียรติบัตรเชิดชูเกียรติ อพม. ผู้อุทิศตน เสียสละ คุ้มครองดูแลกลุ่มครัวเรือนเปราะบางในพื้นที่ จำนวน 7 ราย , มอบงบประมาณสำหรับการปรับสภาพแวดล้อมที่อยู่อาศัยสำหรับผู้สูงอายุและคนพิการ จำนวน 5 หลัง และมอบเงินสงเคราะห์สำหรับผู้มีรายได้น้อยและผู้ไร้ที่พึ่ง จำนวน 20 ราย อีกทั้งเยี่ยมชมบูธแสดงกิจกรรมและผลงานของเครือข่ายผู้สูงอายุในพื้นที่  และสภาเด็กและเยาวชนจังหวัดอำนาจเจริญ
จากนั้น เดินทางไปยังโรงแรมเลิศวิจิตร อำเภอเมือง จังหวัดอำนาจเจริญ เพื่อรับฟังรายงานสถานการณ์ทางสังคมและข้อเสนอการขับเคลื่อนงานของหน่วยงาน พม. กลุ่มจังหวัด เขตตรวจราชการที่ 13 ได้แก่ จังหวัดบึงกาฬ กาฬสินธุ์ นครพนม มุกดาหาร สกลนคร อุบลราชธานีและอำนาจเจริญ พร้อมมอบนโยบายการขับเคลื่อนงานตามภารกิจ พม. ในระดับพื้นที่  ในเวทีประชุมเชิงปฏิบัติการเพื่อติดตามผลการขับเคลื่อนเพื่อคุ้มครองสวัสดิภาพกลุ่มเปราะบาง พร้อมรับการเปลี่ยนแปลงสภาพภูมิอากาศและสถานการณ์ฉุกเฉินกลุ่มจังหวัด ครั้งที่ 4
นายอนุกูล กล่าวว่า ประเทศไทยกำลังเผชิญกับวิกฤตโครงสร้างประชากร เนื่องจากสังคมสูงอายุโดยสมบูรณ์ อัตราการเกิดลดลง และวัยแรงงานต้องรับภาระพึ่งพิงมากขึ้น โดยข้อมูลจากกรมการปกครอง กระทรวงมหาดไทย ณ วันที่ 31 มีนาคม 2568 พบว่า ปัจจุบันประชากรไทย มีจำนวน 65,904,296 คน โดยมีผู้สูงอายุ จำนวน 13,869,223 คน คิดเป็นร้อยละ 21.04 และคาดการณ์ว่าในปี 2576 ประชากรผู้สูงอายุจะมีเพิ่มขึ้นถึง 18.38 ล้านคน คิดเป็นร้อยละ 28 ซึ่งจะส่งผลให้ประเทศไทยกลายเป็นสังคมสูงวัยระดับสุดยอด
ทั้งนี้ กระทรวง พม. ได้ให้ความสำคัญกับการเสริมสร้างโอกาสและการคุ้มครองทางสังคมอย่างเท่าเทียม เพื่อให้ประชาชนทุกกลุ่มเป้าหมายมีความมั่นคงในชีวิต ลดความเหลื่อมล้ำ ด้วยการขับเคลื่อนงานตามนโยบายของรัฐมนตรีว่าการกระทรวงการพัฒนาสังคมและความมั่นคงของมนุษย์ (นายวราวุธ ศิลปอาชา) ได้แก่ นโยบาย “5x5 ฝ่าวิกฤตประชากร” และพันธกิจสำคัญ (Flagship Projects) 9 ด้าน รวมถึงกลไกการทำงานเชิงรุก โดยศูนย์เร่งรัดจัดการสวัสดิภาพประชาชน (ศรส.) และศูนย์บริหารการดูแลกลุ่มเปราะบางจากภัยพิบัติ (ศบปภ.) เพื่อเป็นศูนย์กลางการช่วยเหลือ ดูแล และคุ้มครองสวัสดิภาพกลุ่มเปราะบางจากปัญหาทางสังคมและภัยพิบัติ นอกจากนี้ ยังมีหน่วยงานทีม พม.หนึ่งเดียว ที่ทำงานบูรณการภายในกระทรวง พม. และเสริมสร้างเครือข่ายและหุ้นส่วนการพัฒนาสังคมในพื้นที่
นายอนุกูล กล่าวว่า สำหรับกลุ่มผู้สูงอายุ กระทรวง พม. ได้ขับเคลื่อนงานพัฒนาผู้สูงอายุในทุกมิติแบบองค์รวม โดยศูนย์พัฒนาคุณภาพชีวิตและส่งเสริมอาชีพผู้สูงอายุ (ศพอส.) รับผิดชอบดูแลเรื่องการจัดสวัสดิการสังคมสำหรับผู้สูงอายุในชุมชน โดยใช้ชุมชนเป็นฐาน และมีส่วนร่วมในการขับเคลื่อนงาน ภายใต้แนวคิด “ร่วมแรง ร่วมใจ ผู้สูงวัยกายใจเบิกบาน” ขณะนี้ ศพอส. มีจำนวน 2,223 แห่งทั่วประเทศ โดยภาคตะวันออกเฉียงเหนือ มีจำนวน 808 แห่ง และจังหวัดอำนาจเจริญ มีจำนวน 11 แห่ง ในขณะที่ โรงเรียนผู้สูงอายุ มีจำนวน 3,377 แห่งทั่วประเทศ โดยภาคตะวันออกเฉียงเหนือ มีจำนวน 1,460 แห่ง และจังหวัดอำนาจเจริญ มีจำนวน 92 แห่ง นอกจากนี้ ยังมีผู้บริบาลคุ้มครองสิทธิผู้สูงอายุ ซึ่งเป็นอาสาสมัครที่ผ่านการอบรม 240 ชั่วโมง จำนวน 342 คนทั่วประเทศ
"กระทรวง พม. ต้องขอขอบคุณภาคีเครือข่ายทุกภาคส่วนในพื้นที่ที่เข้ามามีส่วนร่วมในการขับเคลื่อนศูนย์พัฒนาคุณภาพชีวิตและส่งเสริมอาชีพผู้สูงอายุเทศบาลตำบลหัวตะพาน และโรงเรียนผู้สูงอายุเทศบาลตำบลหัวตะพาน  ซึ่งทำให้เห็นถึงความมุ่งมั่นของชุมชนท้องถิ่นในการสร้างพื้นที่แหล่งการเรียนรู้ การพัฒนาทักษะและองค์ความรู้ การถ่ายทอดภูมิปัญญา และการพัฒนาอาชีพ เพื่อยกระดับคุณภาพชีวิตที่ดีของผู้สูงอายุ และเตรียมความพร้อมเพื่อรองรับสังคมสูงวัย" นายอนุกูล กล่าว
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #อำนาจเจริญ #โรงเรียนผู้สูงอายุ #ครอบครัวเข้มแข็ง

ที่มา : https://www.thaigov.go.th/news/contents/details/97723