รัฐบาลไทย-ข่าวทำเนียบรัฐบาล-"ธีรรัตน์" เปิดโครงการจัดรูปที่ดินกลางเมืองนครสวรรค์ ปลาบปลื้ม "รอยยิ้มแห่งความสุขของประชาชน" พร้อมชื่นชมเจ้าของที่ดินและขอบคุณทุกภาคส่วน ที่ร่วมกันพัฒนาพื้นที่


วันจันทร์ที่ 23 มิถุนายน 2568
23/06/2568
พิมพ์
"ธีรรัตน์" เปิดโครงการจัดรูปที่ดินกลางเมืองนครสวรรค์ ปลาบปลื้ม "รอยยิ้มแห่งความสุขของประชาชน" พร้อมชื่นชมเจ้าของที่ดินและขอบคุณทุกภาคส่วน ที่ร่วมกันพัฒนาพื้นที่
"ธีรรัตน์" เปิดโครงการจัดรูปที่ดินกลางเมืองนครสวรรค์ ปลาบปลื้ม "รอยยิ้มแห่งความสุขของประชาชน" พร้อมชื่นชมเจ้าของที่ดินและขอบคุณทุกภาคส่วน ที่ร่วมกันพัฒนาพื้นที่ให้เกิดประโยชน์สูงสุดกับประชาชนในทุกมิติ
วันนี้ (23 มิ.ย. 68) เวลา 08.15 น. นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทยรักษาราชการแทนรัฐมนตรีว่าการกระทรวงมหาดไทย เป็นประธานเปิดโครงการจัดรูปที่ดินเพื่อพัฒนาพื้นที่บริเวณถนนไกรลาศ-ถนนกำลังพล ในเขตเทศบาลนครนครสวรรค์ และองค์การบริหารส่วนตำบลนครสวรรค์ตก อ.เมืองนครสวรรค์ จ.นครสวรรค์ โดยมี นายสันติ รังษิรุจิ ผู้ตรวจราชการกระทรวงมหาดไทย นายพงษ์นรา เย็นยิ่ง อธิบดีกรมโยธาธิการและผังเมือง นายสยาม ศิริมงคล อธิบดีกรมการพัฒนาชุมชน นางสาวชุติพร เสชัง ผู้ว่าราชการจังหวัดนครสวรรค์ นายทรงศักดิ์ ส่งเสริมอุดมชัย สมาชิกสภาผู้แทนราษฎรจังหวัดนครสวรรค์ หัวหน้าส่วนราชการ ผู้บริหารองค์กรปกครองส่วนท้องถิ่น และประชาชนในพื้นที่ ร่วมในงานเป็นจำนวนมาก
โอกาสนี้ นางสาวธีรรัตน์ สำเร็จวาณิชย์ และคณะ ร่วมชมการแสดงต้อนรับชุด "มังกรมอบส้ม" ซึ่งเป็นวัฒนธรรมประเพณีของชาวไทยเชื้อสายจีนในพื้นที่จังหวัดนครสวรรค์ พร้อมทั้งมอบเกียรติบัตรให้กับเจ้าของที่ดิน ผู้ทรงคุณวุฒิ และหน่วยงานที่สนับสนุนโครงการพัฒนาพื้นที่ฯ
นางสาวธีรรัตน์ กล่าวว่า รัฐบาลและกระทรวงมหาดไทยขอแสดงความยินดีในความสำเร็จการดำเนินโครงการจัดรูปที่ดินเพื่อพัฒนาพื้นที่บริเวณถนนไกรลาศ-ถนนกำลังพล ในเขตเทศบาลนครนครสวรรค์ และองค์การบริหารส่วนตำบลนครสวรรค์ตก อ.เมืองนครสวรรค์ จ.นครสวรรค์ ที่ถือเป็นพื้นที่ต้นแบบที่สำคัญอีกแห่งหนึ่งของความสำเร็จจากความร่วมแรง ร่วมใจ ของพี่น้องประชาชนเจ้าของที่ดิน เสียสละพื้นที่ของตนเอง เข้าสู่การจัดรูปที่ดิน เพื่อทำให้มูลค่าของที่ดินในพื้นที่เกิดความเท่าเทียมกัน ลดความเหลื่อมล้ำ โดยเฉพาะที่ดินตาบอดที่เราทราบกันดีว่า ใครอยู่ในพื้นที่ที่ดินตาบอดจะได้รับความลำบากมาก
"วันนี้ได้เห็นรอยยิ้มจากแววตาของพี่น้องประชาชนที่สื่อสารออกมาว่า "เขามีความสุข" ที่โครงการนี้สำเร็จ ทำให้พวกเราทุกคนมีความภูมิใจและมีความสุขในการทำงาน และเป็นนิมิตรใหม่อันดีที่ทางกรมโยธาธิการและผังเมืองตลอดจนข้าราชการทั้งของจังหวัด ท้องที่ ท้องถิ่น แสดงให้เห็นถึงการให้ความสำคัญกับพี่น้องประชาชนในทุกพื้นที่ ไม่เลือกที่จะพัฒนาเฉพาะพื้นที่ใดพื้นที่หนึ่ง เพื่อพี่น้องประชาชนทุกคนจะได้ต้องเติบโตและมีคุณภาพชีวิตที่ดีไปพร้อมกัน อันถือเป็นภารกิจสำคัญที่รัฐบาลและกระทรวงมหาดไทยจะต้องขอพลังจากพี่น้องประชาชนตลอดจนทุกภาคส่วนผนึกกำลังร่วมไม้ร่วมมือกันทำให้สังคมของเรามีแต่รอยยิ้มและความสุข" นางสาวธีรรัตน์ กล่าว
นางสาวธีรรัตน์ กล่าวเพิ่มเติมว่า การจัดรูปที่ดิน (Land Readjustment) มีต้นแบบมาจากทางประเทศที่พัฒนาแล้ว เช่น ประเทศญี่ปุ่น ที่เราจะเห็นว่า บ้านเมืองเขามีผังเมืองที่สวยงาม มีการเดินทางที่เอื้อประโยชน์ต่อพี่น้องประชาชน แต่อย่างไรก็ตาม ประเทศไทยเราเองก็มีกฎหมายว่าด้วยการจัดรูปที่ดินตั้งแต่ปี 2547 เพียงแค่ขาดการประชาสัมพันธ์ให้พี่น้องประชาชนได้มีความรับรู้รับทราบและเข้าใจอย่างทั่วถึง ดังนั้นสิ่งสำคัญ คือ เราต้องร่วมกันในการประชาสัมพันธ์กฎหมายว่าด้วยการจัดรูปที่ดิน ตลอดจนถึงขั้นตอนและวิธีการในการจัดรูปที่ดิน เพื่อให้พี่น้องประชาชนได้รับรู้และร่วมเป็นส่วนหนึ่งในการจัดรูปที่ดิน อันจะส่งผลให้เกิดการสร้างมูลค่าเพิ่มให้กับที่ดินที่อยู่ในมือของพี่น้องประชาชนให้เกิดประสิทธิภาพสูงสุด ทั้งในด้านที่อยู่อาศัย การค้าขาย สร้างรายได้ เสริมสร้างความเข้มแข็งทางเศรษฐกิจ เพื่อประโยชน์สูงสุดของพี่น้องประชาชน
นายพงษ์นรา เย็นยิ่ง กล่าวว่า กรมโยธาธิการและผังเมือง ได้ดำเนินการโครงการจัดรูปที่ดินเพื่อพัฒนาพื้นที่ตาม พ.ร.บ.การจัดรูปที่ดินเพื่อพัฒนาพื้นที่ พ.ศ. 2547 เพื่อใช้เป็นเครื่องมือในการพัฒนาเมืองและชุมชน โดยเชิญชวนให้ประชาชนเจ้าของที่ดินนำแปลงที่ดินมารวมกัน และแบ่งปันที่ดินของตนเองเพื่อใช้พัฒนาระบบโครงสร้างพื้นฐานที่ได้มาตรฐานเข้าถึงที่ดินทุกแปลง โดยไม่ต้องมีการเวนคืนพร้อมจัดรูปที่ดินแปลงใหม่ให้ได้ประโยชน์ ได้ดีขึ้น โดยปัจจุบันมีโครงการที่ได้ดำเนินการแล้วในพื้นที่ 54 จังหวัด 71 โครงการ ก่อให้เกิดการพัฒนาที่ดิน 19,225 ไร่ มีจำนวนแปลงที่ดินที่มีมูลค่าเพิ่มขึ้นสูง 5,816 แปลง มูลค่าที่ดินเพิ่มขึ้น 50,039 ล้านบาท และมีถนนเพิ่มขึ้น 217 กิโลเมตร รัฐบาลสามารถประหยัดค่าเวนคืนกว่า 2,000 ล้านบาท
นางสาวชุติพร เสชัง กล่าวว่า โครงการจัดรูปที่ดินฯ ในวันนี้ ได้รับการพัฒนาโครงสร้างพื้นฐานและออกโฉนดที่ดินแปลงใหม่ โดยเจ้าของที่ดิน 19 ราย เสียสละที่ดินให้กับโครงการ คิดเป็นมูลค่ากว่า 45 ล้านบาท ทำให้เกิดการพัฒนาที่ดินและโครงข่ายคมนาคมขนส่งที่สะดวก โดยได้รับการจัดสรรงบประมาณจากกรมโยธาธิการและผังเมือง ปีงบประมาณ พ.ศ. 2565-2567 จำนวน 84 ล้านบาท สำหรับก่อสร้างถนนแล้วเสร็จเมื่อวันที่ 7 สิงหาคม 2567 และเปิดให้ประชาชนสัญจรใช้ประโยชน์ได้อย่างปลอดภัยและเกิดการกระตุ้นเศรษฐกิจให้กับประชาชนในพื้นที่

ที่มา : https://www.thaigov.go.th/news/contents/details/97730