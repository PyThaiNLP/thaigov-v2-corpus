รัฐบาลไทย-ข่าวทำเนียบรัฐบาล-“ธีรรัตน์” ร่วมเดินแบบผ้าไหม ในงาน “มหกรรมผ้าไหม ไหมไทยสู่เส้นทางโลก ครั้งที่ 14” น้อมนำแนวพระราชดำริการสืบสาน รักษา และต่อยอดผ้าไทย ควบคู่การส่งเสริมผลักดัน Soft Power อุตสาหกรรมส


วันเสาร์ที่ 21 มิถุนายน 2568
21/06/2568
พิมพ์
“ธีรรัตน์” ร่วมเดินแบบผ้าไหม ในงาน “มหกรรมผ้าไหม ไหมไทยสู่เส้นทางโลก ครั้งที่ 14” น้อมนำแนวพระราชดำริการสืบสาน รักษา และต่อยอดผ้าไทย ควบคู่การส่งเสริมผลักดัน Soft Power อุตสาหกรรมส
“ธีรรัตน์” ร่วมเดินแบบผ้าไหม ในงาน “มหกรรมผ้าไหม ไหมไทยสู่เส้นทางโลก ครั้งที่ 14” น้อมนำแนวพระราชดำริการสืบสาน รักษา และต่อยอดผ้าไทย ควบคู่การส่งเสริมผลักดัน Soft Power อุตสาหกรรมสร้างสรรค์ของไทยสู่ระดับนานาชาติตามนโยบายรัฐบาล
วันนี้ (21 มิ.ย. 68) เวลา 18.00 น. นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย รักษาราชการแทนรัฐมนตรีว่าการกระทรวงมหาดไทย ร่วมเดินแบบผ้าไหม ในงาน “มหกรรมผ้าไหม ไหมไทยสู่เส้นทางโลก ครั้งที่ 14” ณ หอประชุมกองทัพเรือ แขวงวัดอรุณ เขตบางกอกใหญ่ กรุงเทพฯ โดย นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม เป็นประธานเปิดงาน โดยมี นายเผ่าภูมิ โรจนสกุล รัฐมนตรีช่วยว่าการกระทรวงการคลัง นายเสริมศักดิ์ พงษ์พานิช อดีตรัฐมนตรีว่าการกระทรวงการท่องเที่ยวและกีฬา นางระเบียบรัตน์ พงษ์พานิช อดีตสมาชิกวุฒิสภา ตลอดจนคณะทูตานุทูต และผู้แทนสถานทูตกว่า 88 ทั่วโลก หัวหน้าส่วนราชการ และภาคีเครือข่าย ร่วมงานเป็นจำนวนมาก
ด้วยสำนึกในพระมหากรุณาธิคุณ เนื่องในโอกาสวันเฉลิมพระชนมพรรษา 47 พรรษา ของสมเด็จพระนางเจ้า ฯ พระบรมราชินี รัฐบาล ภายใต้การนำของนางสาวแพทองธาร ชินวัตร นายกรัฐมนตรี ได้มอบหมายให้กระทรวงวัฒนธรรม ร่วมกับสมาคมส่งเสริมผ้าไหมไทยและวัฒนธรรมไทย กระทรวงมหาดไทย และภาคีเครือข่าย น้อมนำพระราชปณิธานของสมเด็จพระนางเจ้าฯ พระบรมราชินี ผู้ทรงมุ่งมั่นทุ่มเทในการแบ่งเบาพระราชภาระของพระบาทสมเด็จพระเจ้าอยู่หัว ด้วยการน้อมนำพระราชกรณียกิจของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ในด้านการอนุรักษ์ผ้าไทยและผ้าพื้นถิ่น มาเป็นแรงบันดาลใจของคณะผู้จัดงาน เพื่อถ่ายทอดความงดงามของมรดกอันล้ำค่าของไทยนี้สู่เวทีโลก
การจัดงานฯ ในวันนี้ ยังเป็นการสนองแนวพระดำริ “ผ้าไทยใส่ให้สนุก” ในสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ที่พระราชทานให้กับรัฐบาลและกระทรวงมหาดไทย โดยนางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย รักษาราชการแทนรัฐมนตรีว่าการกระทรวงมหาดไทย ได้รับพระราชทานพระกรุณาคุณในการร่วมรับเสด็จและเข้าเฝ้ารับพระราชทานแนวพระดำริในการทรงงานพัฒนาทักษะของผู้ประกอบการผ้าและงานหัตถกรรมไทยในทั่วทุกภูมิภาคอย่างต่อเนื่องอีกด้วย
สำหรับชุดผ้าไหมที่ นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย รักษาราชการแทนรัฐมนตรีว่าการกระทรวงมหาดไทย ได้สวมในการเดินแบบในวันนี้ ถูกออกแบบและตัดเย็บโดยทีมจากมหาวิทยาลัยเทคโนโลยีราชมงคลอีสาน วิทยาเขตสุรินทร์
การจัดงานฯ ในวันนี้ สอดคล้องกับนโยบายของรัฐบาลในการผลักดัน Soft Power อุตสาหกรรมสร้างสรรค์ของไทยสู่ระดับนานาชาติ เพื่อให้ประชาชนและชุมชนมีอาชีพ รายได้ ส่งเสริมเศรษฐกิจของประเทศ ทั้งนี้ “ผ้าไหมไทย” เป็นสะพานเชื่อมความสัมพันธ์ทางวัฒนธรรมระหว่างประเทศ และยังเป็นการสร้างโอกาสให้นิสิต นักศึกษาไทย คณะออกแบบแฟชั่นสิ่งทอจากสถาบันการศึกษาทั่วประเทศ ได้ออกแบบและตัดเย็บชุดผ้าไหมให้กับทูตานุทูต และนางแบบนายแบบกิตติมศักดิ์ เพื่อให้เกิดการแลกเปลี่ยนองค์ความรู้และประสบการณ์ด้านแฟชั่นในระดับนานาชาติ และยังเป็นการขยายความร่วมมือผ่านเส้นทางทางการทูต ชูผ้าไหม Soft Power ไทยสู่ระดับโลก อีกด้วย

ที่มา : https://www.thaigov.go.th/news/contents/details/97697