รัฐบาลไทย-ข่าวทำเนียบรัฐบาล-“ฉก.พญานาคราช” จับไก่พื้นเมืองเถื่อนในจังหวัดมุกดาหาร มูลค่า 130,400 บาท

วันจันทร์ที่ 7 กรกฎาคม 2568
“ฉก.พญานาคราช” จับไก่พื้นเมืองเถื่อนในจังหวัดมุกดาหาร มูลค่า 130,400 บาท
“ฉก.พญานาคราช” จับไก่พื้นเมืองเถื่อนในจังหวัดมุกดาหาร มูลค่า 130,400 บาท
พันเอก รวิรักษ์ สัตตบุศย์ คณะที่ปรึกษารัฐมนตรีว่าการกระทรวงเกษตรและสหกรณ์ ในฐานะผู้บังคับหน่วยเฉพาะกิจพญานาคราช (ฉก.พญานาคราช) เปิดเผยว่า เมื่อวันที่ 6 กรกฎาคม 2568 เวลา 06.00 น. ฉก.พญานาคราช นำโดย นายณรงค์ รัตนตรัยวงศ์ หัวหน้าด่านกักกันสัตว์มุกดาหาร พร้อมด้วยเจ้าหน้าที่ที่เกี่ยวข้องร่วมออกปฏิบัติงานปราบปรามการลักลอบการนำเข้า-ส่งออก รวมถึงซุกซ่อนสินค้าเกษตรเถื่อนตามแนวชายแดนแม่น้ำโขง โดยได้รับแจ้งจากสายข่าวว่ามีการลักลอบขนไก่พื้นเมืองเข้ามาในประเทศ บริเวณริมแม่น้ำโขง บ้านหว้านน้อย ตำบลหว้านใหญ่ อำเภอหว้านใหญ่ จังหวัดมุกดาหาร จากการซุ่มและติดตาม ได้ตรวจพบเรือหางยาวบรรทุกไก่พื้นเมือง จำนวน 320 ตัว ใส่ในกรงไก่ จำนวน 16 กรง มูลค่ารวมทั้งสิ้นประมาณ 130,400 บาท ภายหลังเข้าตรวจสอบพบว่าไก่ดังกล่าวไม่มีเอกสารแสดงแหล่งที่มา และไม่มีผู้ใดแสดงตนเป็นเจ้าของ ซึ่งมีความผิดตามมาตรา 31 พ.ร.บ. โรคระบาดสัตว์ พ.ศ. 2558 และ มาตรา 242 พ.ร.บ. ศุลกากร 2560 จึงได้ทำการยึดอายัดเพื่อตรวจสอบและดำเนินคดีทางศุลกากร รวมทั้งได้นำของกลางเก็บรักษาไว้ที่ด่านกักกันสัตว์มุกดาหาร และด่านศุลกากรมุกดาหารต่อไป

ที่มา : https://www.thaigov.go.th/news/contents/details/98232