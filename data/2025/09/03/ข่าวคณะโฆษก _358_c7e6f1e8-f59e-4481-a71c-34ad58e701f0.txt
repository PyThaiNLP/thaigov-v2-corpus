รัฐบาลไทย-ข่าวทำเนียบรัฐบาล-  เตือนระวัง ”คุก“ กรณีแชร์ โพสต์ วิพากษ์วิจารณ์ คลิปตัดแต่ง  ”นั่งลงครับ“ เป็น“นั่งลงลูก”  

วันจันทร์ที่ 25 สิงหาคม 2568
25/08/2568
พิมพ์
เตือนระวัง ”คุก“ กรณีแชร์ โพสต์ วิพากษ์วิจารณ์ คลิปตัดแต่ง  ”นั่งลงครับ“ เป็น“นั่งลงลูก”
หลังศาลรัฐธรรมนูญประกาศดำเนินการตามกฎหมายไซเบอร์ แล้ว
วันนี้ (25 สิงหาคม 2568) นายจิรายุ ห่วงทรัพย์ ที่ปรึกษาของนายกรัฐมนตรี อดีตประธานคณะกรรมาธิการกิจการศาล องค์กรอิสระองค์กรอัยการ ฯ กล่าวถึง กรณีมีการบิดเบือนคำพูดในวันสืบพยานของนายกรัฐมนตรี โดยหลังจากนายกรัฐมนตรีกล่าวคำสาบานตนแล้ว  ตุลาการศาลรัฐธรรมนูญท่านหนึ่ง ได้กล่าวคำว่า “นั่งลงครับ” แต่กลับมีกระบวนการนำไปบิดเบือนและตกแต่งเสียง โดยกล่าวหาว่า ตุลาการศาลรัฐธรรมนูญพูดว่า “นั่งลงลูก“ ซึ่งก่อนหน้านี้ มีความต้องการให้ฝ่ายบริหาร คือรัฐบาลฟ้องร้องดำเนินคดีกับผู้จัดทำและเผยแพร่ นั้น  ทั้งนี้ ฝ่ายบริหารไม่ใช่เป็นผู้เสียหาย แต่เป็นหน้าที่ของฝ่ายตุลาการ
ล่าสุด วันนี้ สำนักงานศาลรัฐธรรมนูญ ได้ออกมาแถลงข่าวแล้วว่า จะดำเนินการทางกฎหมาย ตามรายละเอียดดังนี้  “ปรากฏว่า ภายหลังวันดังกล่าว มีการเผยแพร่คลิปและข่าวในสื่อสารมวลชนหลายช่องทาง อันเป็นเท็จ บิดเบือนข้อเท็จจริง ในกระบวนการไต่สวนของศาลลักษณะที่สร้างความเข้าใจผิดต่อสาธารณชน ก่อให้เกิดความเสียหายต่อศาลรัฐธรรมนูญ โดยกล่าวอ้างว่า ตุลาการศาลรัฐธรรมนูญท่านหนึ่งพูดกับผู้ถูกร้องว่า “นั่งลงลูก” ซึ่งความจริงท่านพูดว่า “นั่งลงครับ” การเผยแพร่และบิดเบือนดังกล่าว เข้าข่ายเป็นความผิด ตาม พ.ร.บ.ว่าด้วยการกระทำความผิดเกี่ยวกับคอมพิวเตอร์ พ.ศ. 2550 และกฎหมายอื่นๆ ที่เกี่ยวข้อง และเข้าข่ายละเมิดอำนาจศาลตามมาตรา 38 และมาตรา 39 แห่ง พ.ร.ป.ว่าด้วยวิธีพิจารณาของศาลรัฐธรรมนูญ พ.ศ. 2561 และข้อ 10 และข้อ 11 ของข้อกำหนดศาลรัฐธรรมนูญว่าด้วย วิธีพิจารณาคดีรัฐธรรมนูญ พ.ศ. 2562 สำนักงานศาลรัฐธรรมนูญจะดำเนินการทางกฎหมายแก่บุคคลที่กระทำการบิดเบือนและเผยแพร่คลิปดังกล่าว ต่อไป”
นายจิรายุ กล่าวต่อไปว่า ปัจจุบันการปรับแต่งภาพและเสียงทำได้ง่ายมาก จนแยกไม่ออก ผู้รับสื่อต้องระมัดระวังอย่างมาก ไม่ชัวร์ อย่าแชร์หรืออย่าโพสต์  หรือให้ความเห็นต่างๆ  วันนี้ เห็นได้ชัดว่า กรณีนี้จะต้องมีคนโดนดำเนินคดีจำนวนมาก โดยเฉพาะผู้ที่โพสต์หรือแชร์ หรือให้ความเห็นอย่างรู้เท่าไม่ถึงการ  ///

ที่มา : https://www.thaigov.go.th/news/contents/details/100103