รัฐบาลไทย-ข่าวทำเนียบรัฐบาล-กรมทางหลวงชนบท ติดตามสถานการณ์น้ำท่วมอย่างต่อเนื่อง จัดเจ้าหน้าที่ลาดตระเวน เตรียมเครื่องมือเครื่องจักร ยานพาหนะ เพื่อเข้าช่วยเหลือประชาชนทันทีเมื่อเกิดเหตุ 

วันพฤหัสบดีที่ 31 กรกฎาคม 2568
กรมทางหลวงชนบท ติดตามสถานการณ์น้ำท่วมอย่างต่อเนื่อง จัดเจ้าหน้าที่ลาดตระเวน เตรียมเครื่องมือเครื่องจักร ยานพาหนะ เพื่อเข้าช่วยเหลือประชาชนทันทีเมื่อเกิดเหตุ
....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า ปัจจุบันในส่วนของกรมทางหลวงชนบท (ทช.) ในพื้นที่จังหวัดแพร่และน่าน ระดับน้ำได้ลดลงแล้ว จึงได้มอบหมายให้แขวงทางหลวงชนบทแพร่และน่าน สำนักงานทางหลวงชนบทที่ 17 (เชียงราย) เร่งประเมินความเสียหายหลังสถานการณ์น้ำท่วมเริ่มกลับสู่สภาวะปกติ โดยให้ดำเนินการปรับปรุง ซ่อมแซมอย่างเร่งด่วน และเปิดให้ประชาชนได้ใช้สัญจรโดยเร็วต่อไป สำหรับในพื้นที่ที่ยังไม่สามารถสัญจรผ่านได้ ได้กำชับให้สำนักงานและแขวงทางหลวงชนบทในพื้นที่ ทำการติดตั้งป้ายเตือน สัญญาณไฟ และอุปกรณ์อำนวยความปลอดภัยอย่างชัดเจน เพื่อประชาสัมพันธ์ให้ประชาชนได้รับทราบ และหลีกเลี่ยงการสัญจรบนสายทางดังกล่าวจนกว่าจะคลี่คลาย สถานการณ์อุทกภัย   ในขณะนี้ สำนักบำรุงทางรายงานว่า วันที่ 31 กรกฎาคม 2568 เวลา 10.00 น. ได้รับผลกระทบรวม 9 จังหวัด ประกอบด้วย เชียงราย เชียงใหม่ พะเยา แพร่ แม่ฮ่องสอน ตาก สุโขทัย กาญจนบุรี และอุบลราชธานี รวม 39 สายทาง สามารถสัญจรผ่านได้ 28 สายทาง และสัญจรผ่านไม่ได้ 11 สายทาง ดังนี้
1. ชร.4008 แยก ทล.1020 (กม. ที่ 87+200) - บ้านศรีสะอาด อำเภอขุนตาล และพญาเม็งราย จังหวัดเชียงราย (กม. ที่ 4+100 - 4+500)
2. ชร.4011 แยก ทล.1020 (กม. ที่ 118+070) - บ้านม่วงเจ็ดต้น อำเภอเชียงของ จังหวัดเชียงราย (กม. ที่ 0+400 - 0+800)
3. ชร.4027 แยก ทล.1020 (กม. ที่ 109+200) - บ้านเกี๋ยงเหนือ อำเภอเชียงของ จังหวัดเชียงราย (กม. ที่ 0+400 - 0+800)
4. ชร.5031 แยก ชร.4014 (กม. ที่ 0+700) - บ้านซ้อใต้ อำเภอเชียงของ จังหวัดเชียงราย (กม. ที่ 5+100 - 5+300)
5. พย.4029 แยก ทล.1148 (กม. ที่ 95+225) - โครงการบ้านเล็กในป่าใหญ่ตามพระราชดำริ บ้านหนองห้า อำเภอเชียงคำ จังหวัดพะเยา (กม. ที่ 8+900 - 9+000 10+850 - 10+950 11+700 - 11+900 และ 12+900 - 13+000)
6. สะพานข้ามแม่น้ำยม (สาย พร.001) อำเภอหนองม่วงไข่ จังหวัดแพร่ (กม. ที่ 0+485 - 1+185)
7. ถนนเชิงลาดสะพานข้ามแม่น้ำยม (สาย พย.002) อำเภอปง จังหวัดพะเยา (กม. ที่ 0+000 - 1+100)
8. ตก.3002 แยก ทล.105 (กม. ที่ 4+000) - บ้านวังแก้ว อำเภอแม่สอด และแม่ระมาด จังหวัดตาก (กม. ที่ 11+950 - 12+000 12+100 - 12+150 และ 16+500 - 16+550)
9. ตก.3006 แยก ทล.105 (กม.ที่ 9+025) - บ้านวังผา อำเภอแม่สอด และแม่ระมาด จังหวัดตาก (กม. ที่ 7+290 - 7+300)
10. สท.4053 แยก ทล.1180 (กม. ที่ 11+650) - บ้านคลองมะพลับ อำเภอศรีนคร จังหวัดสุโขทัย (กม. ที่ 0+500 - 0+800)
11. สท.7058 แยก ทล.1180 (กม. ที่ 13+650) - บ้านสายใจไทย อำเภอศรีนคร จังหวัดสุโขทัย (กม. ที่ 0+500 - 0+800)
ทั้งนี้ หากมีความจำเป็นต้องเดินทางไปในพื้นที่ที่ประสบอุทกภัย ขอความร่วมมือประชาชนโปรดระมัดระวังในการใช้รถใช้ถนนเป็นพิเศษและโปรดสังเกตป้ายจราจรเตือน ป้ายบอกทาง ป้ายบอกระดับน้ำ ซึ่ง ทช.ได้ดำเนินการติดตั้งป้ายเตือนเรียบร้อยแล้ว พร้อมทั้งได้จัดเจ้าหน้าที่ติดตามสถานการณ์อุทกภัยอย่างต่อเนื่อง สามารถแจ้งเหตุอุทกภัยบนถนนทางหลวงชนบทได้ที่แขวงทางหลวงชนบทในพื้นที่หรือสายด่วน ทช. โทร. 1146

ที่มา : https://www.thaigov.go.th/news/contents/details/99149