รัฐบาลไทย-ข่าวทำเนียบรัฐบาล-กระทรวงการท่องเที่ยวฯ ยืนยันดูแลและเยียวยานักท่องเที่ยวมาเลเซียอย่างดีที่สุด

วันจันทร์ที่ 11 สิงหาคม 2568
กระทรวงการท่องเที่ยวฯ ยืนยันดูแลและเยียวยานักท่องเที่ยวมาเลเซียอย่างดีที่สุด
กระทรวงการท่องเที่ยวฯ ยืนยันดูแลและเยียวยานักท่องเที่ยวมาเลเซียอย่างดีที่สุด
วันนี้ (11 สิงหาคม 2568) นางสาวนัทรียา ทวีวงศ์ ปลัดกระทรวงการท่องเที่ยวและกีฬา เปิดเผยว่า ในนามกระทรวงการท่องเที่ยวและกีฬา และผู้ที่เกี่ยวข้องทุกฝ่าย ขอแสดงความเสียใจอีกครั้งต่อเหตุการณ์ที่เกิดขึ้นกับนักท่องเที่ยวชาวมาเลเซีย เมื่อคืนวันที่ 7 สิงหาคม 2568 และยืนยันว่าจะดูแลรักษาและเยียวยาผู้ประสบเหตุอย่างเต็มที่จนกระทั่งสามารถเดินทางกลับประเทศได้อย่างปลอดภัย
ปลัดกระทรวงฯ กล่าวต่อว่า ล่าสุด (10 ส.ค.) ได้รับรายงานความคืบหน้าว่า อาการของนักท่องเที่ยวทั้ง 2 ราย ดีขึ้นมาก โดยเฉพาะนักท่องเที่ยวหญิงสามารถสื่อสารผ่านการเขียนได้ ทั้งนี้ ครอบครัวมีความประสงค์จะพากลับไปรักษาต่อที่ประเทศมาเลเซีย แต่แพทย์ยังไม่แนะนำให้เดินทางในขณะนี้ จึงให้พักรักษาตัวในประเทศไทยไปก่อน
กระทรวงการท่องเที่ยวและกีฬาได้ประสานงานกับตำรวจท่องเที่ยวเพื่ออำนวยความสะดวกในการรับ–ส่งญาติระหว่างโรงพยาบาลและโรงแรมที่พักตามที่ร้องขอ พร้อมดำเนินการภายใต้มาตรการเยียวยาของรัฐบาลไทย โดยพิจารณาจ่ายเงินช่วยเหลือเบื้องต้น ดังนี้
ค่ารักษาพยาบาล จ่ายตามจริงตามใบเสร็จ ไม่เกิน 500,000 บาท (หักจากเงินประกันที่นักท่องเที่ยวได้รับ)
ค่าเยียวยาด้านจิตใจ 50,000 บาท
รวมวงเงินไม่เกิน 550,000 บาทต่อราย ทั้งนี้ รัฐบาลจะพิจารณาความเหมาะสมสำหรับเงินช่วยเหลือและการเยียวยาเพิ่มเติมตามสถานการณ์ต่อไป โดยกรณีอื่น ๆ จะต้องอยู่ในดุลยพินิจของแพทย์
นอกจากนี้ ได้เน้นย้ำความสำคัญในการตรวจสอบหาสาเหตุและแรงจูงใจของผู้ก่อเหตุในครั้งนี้อย่างละเอียด เพื่อให้การประเมินสถานการณ์และมาตรการดูแลนักท่องเที่ยวมีความตรงจุด เข้มงวด และรัดกุมยิ่งขึ้น อันจะช่วยเสริมสร้างความปลอดภัยและความเชื่อมั่นแก่นักท่องเที่ยวที่เดินทางมาประเทศไทย
นางสาวนัทรียา กล่าวย้ำว่า กระทรวงการท่องเที่ยวและกีฬาจะร่วมกับหน่วยงานที่เกี่ยวข้องทุกฝ่าย เพื่อดูแลนักท่องเที่ยวชาวมาเลเซียที่ได้รับบาดเจ็บครั้งนี้อย่างดีที่สุด ทั้งด้านการรักษาพยาบาล การอำนวยความสะดวก และการดูแลสภาพจิตใจ จนกว่าจะสามารถกลับประเทศได้อย่างปลอดภัย
#ร่วมกันดูแลนักท่องเที่ยว

ที่มา : https://www.thaigov.go.th/news/contents/details/99593