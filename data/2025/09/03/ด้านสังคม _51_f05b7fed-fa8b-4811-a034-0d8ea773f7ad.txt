รัฐบาลไทย-ข่าวทำเนียบรัฐบาล-ดีอี ร่วมหารือกับสหภาพสากลไปรษณีย์ เน้นการนำเทคโนโลยีดิจิทัลมาใช้ในการพัฒนาการให้บริการไปรษณีย์

วันอังคารที่ 1 กรกฎาคม 2568
ดีอี ร่วมหารือกับสหภาพสากลไปรษณีย์ เน้นการนำเทคโนโลยีดิจิทัลมาใช้ในการพัฒนาการให้บริการไปรษณีย์
ดีอี ร่วมหารือกับสหภาพสากลไปรษณีย์ เน้นการนำเทคโนโลยีดิจิทัลมาใช้ในการพัฒนาการให้บริการไปรษณีย์
เมื่อวันที่ 1 กรกฎาคม 2568 นางสาวกัลยา ชินาธิวร ที่ปรึกษาด้านต่างประเทศ กระทรวงดิจิทัลเพื่อเศรษฐกิจและสังคม (ดีอี) พร้อมด้วยผู้บริหารบริษัท ไปรษณีย์ไทย จำกัด ได้พบหารือกับนายมาร์ยัน ออสวัลด์ (Mr. Marjan Osvald) รองเลขาธิการสหภาพไปรษณีย์สากล (Universal Postal Union) ในช่วงการเข้าร่วมการประชุมสภาบริหารของสหภาพไปรษณีย์แห่งเอเชียและแปซิฟิก (Asian-Pacific Postal Union Executive Council: APPU EC) ประจำปี 2568 ณ กรุงอูลานบาตอร์ ประเทศโมโกเลีย
โดยได้หารือเกี่ยวกับแนวคิดการใช้เทคโนโลยีดิจิทัลในการพัฒนาการให้บริการไปรษณีย์ ซึ่งกระทรวงฯ มีนโยบายและโครงการดำเนินงานในการพัฒนาการให้บริการไปรษณีย์โดยใช้เทคโนโลยีดิจิทัล เพื่อขยายช่องทางทางการตลาดในภาคไปรษณีย์ ตอบรับกับการเปลี่ยนแปลงอย่างรวดเร็วในช่วงการเปลี่ยนผ่านเข้าสู่ยุคดิจิทัล พร้อมทั้งยกตัวอย่าง บริการไปรษณีย์ DID หรือ Delivery ID (ดี-ไอ-ดี) เป็นระบบใหม่ที่ไปรษณีย์ไทยนำมาใช้เพื่อปรับปรุงการจัดส่งพัสดุและจดหมายให้มีความสะดวก รวดเร็ว และคุ้มครองข้อมูลส่วนบุคคล โดยมีระบบที่ใช้ QR Code แทนการจ่าหน้าซองหรือกล่องพัสดุด้วยชื่อและที่อยู่แบบเดิม ๆ โดยข้อมูลที่อยู่ในการจัดส่งจะถูกเข้ารหัสอยู่ใน QR Code นั้น และสามารถระบุตำแหน่งได้แบบพิกัด GPS ทำให้การจัดส่งมีความแม่นยำมากขึ้น
ทั้งนี้ UPU เป็นองค์การระหว่างประเทศที่ทำหน้าที่ประสานงานนโยบายการไปรษณีย์ระหว่างประเทศสมาชิก และออกมาตรฐานเพื่อให้การจัดส่งไปรษณีย์ระหว่างประเทศมีประสิทธิภาพ ประกอบด้วยประเทศสมาชิก 192 ประเทศ มีสำนักงานใหญ่ตั้งอยู่ที่กรุงเบิร์น สมาพันธรัฐสวิสเซอร์แลนด์

ที่มา : https://www.thaigov.go.th/news/contents/details/98076