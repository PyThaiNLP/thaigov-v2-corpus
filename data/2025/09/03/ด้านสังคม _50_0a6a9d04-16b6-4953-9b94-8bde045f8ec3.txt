รัฐบาลไทย-ข่าวทำเนียบรัฐบาล-สธ. ส่งทีม MCATT เยียวยาจิตใจผู้บาดเจ็บและครอบครัวผู้เสียชีวิตเหตุเพลิงไหม้โรงงานในนิคมอุตสาหกรรม WHA หนองแค

วันอังคารที่ 1 กรกฎาคม 2568
สธ. ส่งทีม MCATT เยียวยาจิตใจผู้บาดเจ็บและครอบครัวผู้เสียชีวิตเหตุเพลิงไหม้โรงงานในนิคมอุตสาหกรรม WHA หนองแค
ผู้ตรวจราชการกระทรวงสาธารณสุข เขตสุขภาพที่ 4 รุดเยี่ยมผู้ได้รับบาดเจ็บจากเหตุเพลิงไหม้โรงงานในนิคมอุตสาหกรรม WHA หนองแค จ.สระบุรี
พร้อมส่งทีมช่วยเหลือเยียวยาจิตใจผู้ประสบภาวะวิกฤต (MCATT) ดูแลครอบครัวผู้เสียชีวิตและผู้ได้รับผลกระทบ ป้องกันภาวะเครียดหลังเหตุการณ์สะเทือนขวัญ (PTSD) แนะหากมีอาการเศร้า หวาดกลัว ฝันร้าย นอนไม่หลับ เบื่ออาหาร วิตกกังวลมากกว่าปกติ ขอรับคำปรึกษากับบุคลากรทางการแพทย์ในหน่วยบริการสุขภาพจิตใกล้บ้าน หรือปรึกษาสายด่วนสุขภาพจิต 1323 ได้ตลอด 24 ชั่วโมง
วันนี้ (1 กรกฎาคม 2568) นพ.ปรีชา เปรมปรี ผู้ตรวจราชการกระทรวงสาธารณสุข เขตสุขภาพที่ 4 เปิดเผยว่า ตนพร้อมด้วย นพ.พรพัฒน์ ภูนากลม นายแพทย์สาธารณสุขจังหวัดสระบุรี ได้นำทีมช่วยเหลือเยียวยาจิตใจผู้ประสบภาวะวิกฤต (MCATT) ให้การดูแลจิตใจผู้ได้รับบาดเจ็บและครอบครัวผู้เสียชีวิตจากเหตุเพลิงไหม้โรงงานผลิตกระดาษชำระ ในนิคมอุตสาหกรรม WHA ต.บัวลอย อ.หนองแค จ.สระบุรี เมื่อวันที่ 30 มิถุนายน ที่ผ่านมา โดยขณะเกิดเหตุมีพนักงานปฏิบัติงานประมาณ 150 คน เบื้องต้น พบผู้เสียชีวิต 8 ราย อยู่ระหว่างค้นหา 2 ราย และได้รับบาดเจ็บ 7 ราย เข้ารับการรักษาตัวในโรงพยาบาล 2 ราย ในจำนวนนี้มีอาการรุนแรง 1 ราย และบาดเจ็บปานกลาง 1 ราย
“ได้มอบหมายให้สำนักงานสาธารณสุขจังหวัดสระบุรี จัดทีม MCATT ดูแลประชาชนที่ได้รับผลกระทบทั้งครอบครัวผู้เสียชีวิตและผู้ได้รับบาดเจ็บที่รักษาตัวในโรงพยาบาล รวมทั้งวางแผนร่วมกับฝ่าย HR ของโรงงานเพื่อประเมินความเครียดในกลุ่มพนักงานที่อยู่ในเหตุการณ์ เพื่อป้องกันภาวะเครียดหลังเหตุการณ์สะเทือนขวัญ (PTSD) และเตรียมให้การฟื้นฟูจิตใจผู้ที่ได้รับผลกระทบอย่างต่อเนื่องจนกว่าสภาพจิตใจจะเข้าสู่ภาวะปกติ” นพ.ปรีชากล่าว
ด้าน นพ.พรพัฒน์ กล่าวเพิ่มเติมว่า ประชาชนที่ได้รับผลกระทบจากเหตุการณ์ดังกล่าว หากมีอาการเศร้า หวาดกลัว ฝันร้าย นอนไม่หลับ เบื่ออาหาร หรือรู้สึกวิตกกังวลมากกว่าปกติ สามารถขอรับคำปรึกษากับบุคลากรทางการแพทย์ในหน่วยบริการสุขภาพจิตใกล้บ้าน เพื่อประเมินทางสุขภาพจิตและรับการดูแลฟื้นฟูอย่างเหมาะสม หรือโทรปรึกษาสายด่วนสุขภาพจิต 1323 ได้ตลอด 24 ชั่วโมง
***************************************** 1 กรกฎาคม 2568

ที่มา : https://www.thaigov.go.th/news/contents/details/98074