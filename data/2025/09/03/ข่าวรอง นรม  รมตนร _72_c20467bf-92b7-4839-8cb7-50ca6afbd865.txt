รัฐบาลไทย-ข่าวทำเนียบรัฐบาล-จิราพร‘ รับรางวัล ‘ผู้ปกป้องเด็กไทยจากบุหรี่ไฟฟ้า The Hero’ จาก ศจย. คณะแพทย์ศาสตร์ ม.มหิดล ย้ำ! รัฐบาลเดินหน้าร่วมกับทุกภาคส่วนปกป้องเยาวชนไทยจากผลิตภัณฑ์อันตราย  

วันจันทร์ที่ 4 สิงหาคม 2568
04/08/2568
พิมพ์
จิราพร‘ รับรางวัล ‘ผู้ปกป้องเด็กไทยจากบุหรี่ไฟฟ้า The Hero’ จาก ศจย. คณะแพทย์ศาสตร์ ม.มหิดล ย้ำ! รัฐบาลเดินหน้าร่วมกับทุกภาคส่วนปกป้องเยาวชนไทยจากผลิตภัณฑ์อันตราย
จิราพร‘ รับรางวัล ‘ผู้ปกป้องเด็กไทยจากบุหรี่ไฟฟ้า The Hero’ จาก ศจย. คณะแพทย์ศาสตร์ ม.มหิดล ย้ำ! รัฐบาลเดินหน้าร่วมกับทุกภาคส่วนปกป้องเยาวชนไทยจากผลิตภัณฑ์อันตราย
วันนี้ (วันที่ 4 สิงหาคม 2568) เวลา 09.00 น. นางสาวจิราพร สินธุไพร รัฐมนตรีประจำสำนักนายกรัฐมนตรี เป็นประธานในพิธีเปิดการประชุมวิชาการ “บุหรี่กับสุขภาพแห่งชาติ” ครั้งที่ 23 ภายใต้หัวข้อ “รวมพลังกระชากหน้ากากธุรกิจบุหรี่ไฟฟ้า : คนรุ่นใหม่รู้เท่าทันกลยุทธ์” ณ โรงแรมแกรนด์ริชมอนด์ จังหวัดนนทบุรี จัดโดยศูนย์วิจัยและจัดการความรู้เพื่อการควบคุมยาสูบ (ศจย.) คณะแพทยศาสตร์โรงพยาบาลรามาธิบดี มหาวิทยาลัยมหิดล ร่วมกับภาคีเครือข่าย 23 เครือข่าย และ 9 เครือข่ายเยาวชน
นางสาวจิราพร กล่าวในตอนหนึ่งของการเปิดงานว่า เมื่อเดือนกรกฎาคมที่ผ่านมา ได้มีโอกาสพบกับ ดร.เทดรอส ผู้อำนวยการใหญ่องค์การอนามัยโลก (WHO) ซึ่ง ดร. เทดรอส ได้ย้ำถึงความสำคัญในการปกป้องเยาวชนจากผลิตภัณฑ์อันตราย โดยเฉพาะบุหรี่ไฟฟ้าที่กำลังเป็นภัยคุกคามร้ายแรง
รัฐบาลภายใต้นโยบายของ นางสาวแพทองธาร ชินวัตร นายกรัฐมนตรี ที่ได้สั่งการอย่างชัดเจนเมื่อเดือนกุมภาพันธ์ 2568 ให้ทุกหน่วยงานที่เกี่ยวข้องบูรณาการความร่วมมือในการแก้ปัญหาการแพร่ระบาดของบุหรี่ไฟฟ้าในเด็กและเยาวชน ซึ่งรัฐบาลเน้นไปที่การป้องกันการลักลอบนำเข้าบุหรี่ไฟฟ้า การปราบปรามร้านค้าที่ตั้งและร้านค้าออนไลน์อย่างจริงจัง พร้อมกับการประชาสัมพันธ์เชิงรุกในวงกว้าง โดยเฉพาะในสถานศึกษา ซึ่งภายในระยะเวลาเพียง 5 เดือนเศษ ( 26 ก.พ.–2 ส.ค. 2568) เจ้าหน้าที่สามารถจับกุมคดีบุหรี่ไฟฟ้าได้กว่า 3,157 คดี ยึดของกลางกว่า 2,945,674 ชิ้น มูลค่ารวมกว่า 579,324,618 บาท ซึ่งมากกว่ายอดของปี 2566 และ 2567 ทั้งปี นอกจากนี้ กระทรวงดิจิทัลเพื่อเศรษฐกิจและสังคมยังได้ดำเนินการระงับและปิดกั้น URL ที่กระทำผิดเกี่ยวกับบุหรี่ไฟฟ้า กว่า 11,000 URL ซึ่ง มากกว่าสถิติทั้งปี 2567 เช่นกัน นางสาวจิราพร กล่าว
“สถิติเหล่านี้สะท้อนถึงการเอาจริงของรัฐบาลในการปราบปรามการแพร่ระบาดของบุหรี่ไฟฟ้า เพื่อปกป้องเด็กและเยาวชน อนาคตของชาติ แม้จะต้องเผชิญกับความท้าทายหลายประการ แต่รัฐบาลยังคงมุ่งมั่นที่จะเดินหน้าปราบปรามอย่างต่อเนื่อง ซึ่งจะสำเร็จได้ ต้องอาศัยความร่วมมือจากทุกภาคส่วน” นางสาวจิราพร กล่าวย้ำ
ทั้งนี้ นางสาวจิราพร ยังได้รับรางวัล ‘ผู้ปกป้องเด็กไทยจากบุหรี่ไฟฟ้า The Hero’ จาก ศจย. ในฐานะผู้ที่เป็นกำลังสำคัญในการปราบปรามการแพร่ระบาดของบุหรี่ไฟฟ้าในเด็กและเยาวชน นอกจากนี้ ในงานการประชุมดังกล่าว ซึ่งจัดขึ้นระหว่างวันที่ 4-5 สิงหาคม 2568 ยังมีการเสวนาทางวิชาการ การนำเสนอผลงานวิจัย และกิจกรรมเครือข่ายเยาวชน ถือเป็นการตอกย้ำความร่วมมือจากทุกภาคส่วน ในการผลักดันให้สังคมไทยก้าวสู่ ‘สังคมปลอดบุหรี่’ อย่างยั่งยืน   ////

ที่มา : https://www.thaigov.go.th/news/contents/details/99291