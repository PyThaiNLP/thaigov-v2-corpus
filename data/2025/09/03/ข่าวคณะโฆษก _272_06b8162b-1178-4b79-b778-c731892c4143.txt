รัฐบาลไทย-ข่าวทำเนียบรัฐบาล-รัฐบาลไม่นิ่งนอนใจกรณีกัมพูชาใช้กับระเบิดต่อทหารไทยอย่างไร้มนุษยธรรม พร้อมร้องประชาคมโลกกดดันกัมพูชาให้ถึงที่สุด

วันพุธที่ 13 สิงหาคม 2568
13/08/2568
พิมพ์
รัฐบาลไม่นิ่งนอนใจกรณีกัมพูชาใช้กับระเบิดต่อทหารไทยอย่างไร้มนุษยธรรม พร้อมร้องประชาคมโลกกดดันกัมพูชาให้ถึงที่สุด
รัฐบาลไม่นิ่งนอนใจกรณีกัมพูชาใช้กับระเบิดต่อทหารไทยอย่างไร้มนุษยธรรม พร้อมร้องประชาคมโลกกดดันกัมพูชาให้ถึงที่สุด
วันนี้ (วันพุธที่ 13 สิงหาคม 2568) นายจิรายุ ห่วงทรัพย์ โฆษกประจำสำนักนายกรัฐมนตรี และคณะกรรมการศูนย์เฉพาะกิจบริหารสถานการณ์ชายแดนไทย–กัมพูชา (ศบ.ทก.) เปิดเผยว่า รัฐบาลขอแสดงความเสียใจและห่วงใยอย่างยิ่งต่อเหตุการณ์ที่พี่น้องทหารไทยได้รับบาดเจ็บจากทุ่นระเบิดสังหารบุคคลของฝ่ายกัมพูชา ขณะปฏิบัติภารกิจลาดตระเวนในเขตแดนไทย เหตุการณ์ดังกล่าวถือเป็นการละเมิดอธิปไตยไทยอย่างชัดเจน ขัดต่ออนุสัญญาออตตาวา และเป็นการกระทำที่ไร้มนุษยธรรม
นายจิรายุ กล่าวว่า พลเอก ณัฐพล นาคพาณิชย์ รัฐมนตรีช่วยว่าการกระทรวงกลาโหม ในฐานะผู้อำนวยการ ศบ.ทก. ยืนยันว่า รัฐบาลจะดูแลและเยียวยากำลังพลที่ได้รับบาดเจ็บทุกนายอย่างเต็มที่ เพื่อให้ได้รับการรักษาและสวัสดิการอย่างสมเกียรติและเหมาะสม พร้อมย้ำว่าฝ่ายความมั่นคงไม่นิ่งนอนใจต่อสถานการณ์นี้ และจะดำเนินมาตรการทุกวิถีทางเพื่อปกป้องอธิปไตยและความมั่นคงของแผ่นดินไทย
นอกจากนี้ รัฐบาลขอเรียกร้องต่อประชาคมโลกให้ร่วมกันกดดันรัฐบาลกัมพูชา เพื่อเร่งรัดความร่วมมือในการเก็บกู้กับระเบิดโดยทันที และขอให้รัฐภาคีอนุสัญญาออตตาวาทบทวนการให้ความช่วยเหลือที่ไม่ก่อให้เกิดผลรูปธรรม พร้อมพิจารณามาตรการอื่นที่จำเป็นเพื่อยุติการสูญเสียครั้งใหม่จากการกระทำที่ไร้ความปรานี

ที่มา : https://www.thaigov.go.th/news/contents/details/99637