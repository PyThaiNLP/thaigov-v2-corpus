รัฐบาลไทย-ข่าวทำเนียบรัฐบาล-SME D Bank ห่วงใยเอสเอ็มอีได้รับผลกระทบชายแดนไทย-กัมพูชา ออกมาตรการเร่งด่วน ‘พัก-ตัด-ลด-ขยาย-เติม’ บรรเทาความเดือดร้อน ประคองธุรกิจ ก้าวข้ามวิกฤตมั่นคง

วันจันทร์ที่ 28 กรกฎาคม 2568
28/07/2568
พิมพ์
SME D Bank ห่วงใยเอสเอ็มอีได้รับผลกระทบชายแดนไทย-กัมพูชา ออกมาตรการเร่งด่วน ‘พัก-ตัด-ลด-ขยาย-เติม’ บรรเทาความเดือดร้อน ประคองธุรกิจ ก้าวข้ามวิกฤตมั่นคง
SME D Bank ออกมาตรการช่วยเหลือเร่งด่วน “พัก-ตัด-ลด-ขยาย-เติม” เพื่อบรรเทาความเดือดร้อน พักชำระหนี้เงินต้น สูงสุด 12 เดือน ตัดเงินต้นสูงสุด 30% คู่เติมทุนฟื้นฟูกิจการ ดอกเบี้ยพิเศษเพียง 3% ต่อปี คงที่ตลอด 3 ปีแรก ผ่อนชำระนานสูงสุด 10 ปี
SME D Bank ธนาคารเพื่อเอสเอ็มอีไทย ห่วงใยประชาชนและผู้ประกอบการเอสเอ็มอี จากสถานการณ์ความไม่สงบในพื้นที่ชายแดนไทย-กัมพูชา ออกมาตรการช่วยเหลือเร่งด่วน “พัก-ตัด-ลด-ขยาย-เติม” เพื่อบรรเทาความเดือดร้อน พักชำระหนี้เงินต้น สูงสุด 12 เดือน ตัดเงินต้นสูงสุด 30% คู่เติมทุนฟื้นฟูกิจการ ดอกเบี้ยพิเศษเพียง 3% ต่อปี คงที่ตลอด 3 ปีแรก ผ่อนชำระนานสูงสุด 10 ปี
นายพิชิต มิทราวงศ์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank เปิดเผยว่า จากสถานการณ์ความไม่สงบในพื้นที่ชายแดนไทย-กัมพูชา ส่งผลต่อการใช้ชีวิตของประชาชนในพื้นที่ รวมถึง กระทบต่อการดำเนินธุรกิจของผู้ประกอบการเอสเอ็มอี ทั้งทางตรงและทางอ้อม ดังนั้น SME D Bank สถาบันการเงินเฉพาะกิจของรัฐ ภายใต้การกำกับดูแลของกระทรวงการคลัง มีความห่วงใยต่อสถานการณ์ดังกล่าว จึงออกมาตรการช่วยเหลือเร่งด่วน “พัก-ตัด-ลด-ขยาย-เติม” ให้ความช่วยเหลือผู้ประกอบการเอสเอ็มอี ทั้งระยะสั้นและระยะยาว เพื่อช่วยเหลือและบรรเทาความเดือดร้อนให้กับผู้ประกอบการเอสเอ็มอี สามารถปรับตัวและประคองธุรกิจให้ผ่านพ้นสถานการณ์ที่ยากลำบากนี้ไปได้
สำหรับมาตรการ “พัก-ตัด-ลด-ขยาย-เติม” ประกอบด้วย “พัก” พักชำระหนี้เงินต้น สูงสุด 12 เดือน  “ตัด” ตัดเงินต้นสูงสุด 30%  “ลด” ลดค่างวดผ่อนชำระ และ “ขยาย” ขยายระยะเวลาการชำระหนี้ พิจารณาตามความสามารถของลูกค้า ช่วยคลายความกังวลใจให้ผู้ประกอบการเอสเอ็มอี จากการปรับเงื่อนไขให้ยืดหยุ่น ลดภาระทางการเงิน สามารถบริหารจัดการธุรกิจได้อย่างคล่องตัว ท่ามกลางวิกฤตที่เกิดขึ้น
และ “เติม” เติมทุนฟื้นฟูกิจการ ด้วยผลิตภัณฑ์สินเชื่อ ครอบคลุมทุกกลุ่มธุรกิจและทุกความต้องการของเอสเอ็มอี วงเงินรวมกว่า 30,000 ล้านบาท อัตราดอกเบี้ยพิเศษเพียง 3% ต่อปี คงที่ตลอด 3 ปีแรก ผ่อนชำระนานสูงสุด 10 ปี ปลอดชำระหนี้เงินต้นสูงสุด 12 เดือน นำไปลงทุน ขยาย ปรับปรุงกิจการ ได้แก่ 1.สินเชื่อ “SME Green Productivity” วงเงินกู้สูงสุด 10 ล้านบาท 2.สินเชื่อ “ปลุกพลัง SME” วงเงินกู้สูงสุด 1.5 ล้านบาท สำหรับผู้ประกอบการรายเล็กที่มีรายได้ต่อปีไม่เกิน 2 ล้านบาท และ 3.สินเชื่อ “Beyond ติดปีก SME” วงเงินกู้สูงสุด 15 ล้านบาท สำหรับผู้ประกอบการที่มีรายได้ต่อปีมากกว่า 2 ล้านบาทขึ้นไป อีกทั้งยังมี สินเชื่อ “SME Refinance (2568)” อัตราดอกเบี้ยเริ่มต้น 2.99% ต่อปี ช่วยลดภาระการเงิน  ผ่อนหนักเป็นเบา  วางแผนบริหารจัดการธุรกิจได้ล่วงหน้า เพิ่มความคล่องตัวในกิจการได้อย่างเหมาะสม ควบคู่ “การพัฒนา” เสริมแกร่งธุรกิจ ผ่านแพลตฟอร์ม DX by SME D Bank (dx.smebank.co.th)   ที่พร้อมปรึกษาและให้คำแนะนำธุรกิจ ช่วยให้ผู้ประกอบการเอสเอ็มอี ยกระดับเพิ่มขีดความสามารถธุรกิจ เติบโตอย่างยั่งยืน
สำหรับผู้ประกอบการเอสเอ็มอี สามารถแจ้งความประสงค์เข้ารับบริการด้านการเงิน และการพัฒนาจาก SME D Bank ได้ผ่านสาขา SME D Bank ทั่วประเทศ หรือช่องทางออนไลน์ต่าง ๆ เช่น LINE Official Account : SME Development Bank  และ www.smebank.co.th เป็นต้น  สอบถามข้อมูลเพิ่มเติม Call Center 1357

ที่มา : https://www.thaigov.go.th/news/contents/details/98941