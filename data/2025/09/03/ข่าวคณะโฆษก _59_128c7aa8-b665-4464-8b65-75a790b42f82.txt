รัฐบาลไทย-ข่าวทำเนียบรัฐบาล-สัญญาณท่องเที่ยวฟื้น! ยอดจดทะเบียนธุรกิจทัวร์พุ่งกว่า 14%  รัฐบาลเตือนเลี่ยงใช้บริการทริปเถื่อน เสี่ยงถูกหลอก-ไม่ปลอดภัย ย้ำใช้บริการจากผู้มีใบอนุญาตเท่านั้น

วันศุกร์ที่ 11 กรกฎาคม 2568
11/07/2568
พิมพ์
สัญญาณท่องเที่ยวฟื้น! ยอดจดทะเบียนธุรกิจทัวร์พุ่งกว่า 14%  รัฐบาลเตือนเลี่ยงใช้บริการทริปเถื่อน เสี่ยงถูกหลอก-ไม่ปลอดภัย ย้ำใช้บริการจากผู้มีใบอนุญาตเท่านั้น
สัญญาณท่องเที่ยวฟื้น! ยอดจดทะเบียนธุรกิจทัวร์พุ่งกว่า 14%  รัฐบาลเตือนเลี่ยงใช้บริการทริปเถื่อน เสี่ยงถูกหลอก-ไม่ปลอดภัย ย้ำใช้บริการจากผู้มีใบอนุญาตเท่านั้น
วันนี้ (11 ก.ค. 68) เวลา 09.10 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า กรมการท่องเที่ยวรายงานสถิติการยื่นจดทะเบียนธุรกิจนำเที่ยวช่วงครึ่งปีแรก (มกราคม - มิถุนายน 2568) มีจำนวนรวมทั้งสิ้น 3,436 ราย เพิ่มขึ้นจากช่วงเวลาเดียวกันของปีก่อนซึ่งมี 3,013 ราย คิดเป็นอัตราเพิ่มขึ้นร้อยละ 14.04 สะท้อนให้เห็นถึงแนวโน้มการฟื้นตัวของภาคการท่องเที่ยวไทยอย่างชัดเจน โดยผู้ประกอบการส่วนใหญ่กระจายอยู่ทั้งในพื้นที่เมืองหลักและเมืองรองทั่วประเทศ
อย่างไรก็ตาม ท่ามกลางสัญญาณบวกของภาคธุรกิจทัวร์ กลับพบว่ามีบุคคลหรือกลุ่มบุคคลบางส่วนจัดกิจกรรมท่องเที่ยวในลักษณะเชิงพาณิชย์ผ่านโซเชียลมีเดีย เช่น การรวมกลุ่มเดินทาง รับจัดแพ็กเกจท่องเที่ยว ที่พัก ร้านอาหารให้บุคคลทั่วไปหรือผู้ที่ไม่รู้จักกันมาก่อน โดยมีจุดประสงค์เพื่อแสวงหากำไร ซึ่งการดำเนินการดังกล่าวเข้าข่าย “การประกอบธุรกิจนำเที่ยวโดยไม่ได้รับใบอนุญาต” ตามพระราชบัญญัติธุรกิจนำเที่ยวและมัคคุเทศก์ พ.ศ. 2551 มาตรา 15 ซึ่งมีโทษปรับสูงสุดถึง 500,000 บาท หรือทั้งจำทั้งปรับ
ดังนั้น จึงขอย้ำเตือนผู้ที่ดำเนินกิจกรรมท่องเที่ยวในลักษณะดังกล่าวให้เร่งดำเนินการขอใบอนุญาตประกอบธุรกิจนำเที่ยวอย่างถูกต้อง โดยสามารถยื่นคำขอได้ที่สำนักงานทะเบียนธุรกิจนำเที่ยวและมัคคุเทศก์ทั้ง 8 แห่งทั่วประเทศ  และขอความร่วมมือจากประชาชนให้ใช้บริการกับผู้ประกอบการที่ได้รับใบอนุญาตถูกต้องเท่านั้น เพื่อให้ได้รับความคุ้มครองตามกฎหมาย และความมั่นใจด้านความปลอดภัยตลอดการเดินทาง โดยเฉพาะในกรณีเกิดอุบัติเหตุหรือความเสียหายขึ้น ซึ่งจะมีประกันภัยคุ้มครองความเสียหายอย่างเหมาะสม
“รัฐบาลเน้นย้ำให้ทุกภาคส่วนร่วมกันส่งเสริมการท่องเที่ยวอย่างปลอดภัย โปร่งใส และเป็นธรรม เพื่อให้อุตสาหกรรมการท่องเที่ยวไทยเดินหน้าอย่างยั่งยืน และสร้างประโยชน์ต่อเศรษฐกิจในวงกว้างอย่างแท้จริง
ทั้งนี้ หากพบเห็นพฤติกรรมต้องสงสัย หรือเบาะแสเกี่ยวกับการจัดทริปที่อาจเข้าข่ายผิดกฎหมาย สามารถแจ้งข้อมูลได้ที่ กรมการท่องเที่ยว โทร. 0-2401-1111 หรือทางอีเมล: [email protected]” นางสาวศศิกานต์ กล่าว

ที่มา : https://www.thaigov.go.th/news/contents/details/98340