รัฐบาลไทย-ข่าวทำเนียบรัฐบาล-กรมวังผู้ใหญ่ประจำพระองค์ สมเด็จพระเจ้าลูกเธอ เจ้าฟ้าพัชรกิติยาภาฯ รองประธานคณะกรรมการกองทุนกำลังใจฯ เป็นประธานการประชุมการดำเนินงานตามแนวทางโครงการกำลังใจฯ 

วันศุกร์ที่ 8 สิงหาคม 2568
กรมวังผู้ใหญ่ประจำพระองค์ สมเด็จพระเจ้าลูกเธอ เจ้าฟ้าพัชรกิติยาภาฯ รองประธานคณะกรรมการกองทุนกำลังใจฯ เป็นประธานการประชุมการดำเนินงานตามแนวทางโครงการกำลังใจฯ
กรมวังผู้ใหญ่ประจำพระองค์ สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา รองประธานคณะกรรมการกองทุนกำลังใจฯ เป็นประธานการประชุมการดำเนินงานตามแนวทางโครงการกำลังใจฯ ไปปรับใช้และขยายผลในเรือนจำ
ในวันศุกร์ที่ 8 สิงหาคม 2568 พลอากาศเอก สมคิด สุขบาง กรมวังผู้ใหญ่ประจำพระองค์สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา และรองประธานคณะกรรมการกองทุนกำลังใจในพระดำริพระเจ้าหลานเธอ พระองค์เจ้าพัชรกิติยาภา เป็นประธานการประชุมการดำเนินงานตามแนวทางโครงการกำลังใจฯ ไปปรับใช้และขยายผลในเรือนจำ เพื่อเป็นแนวทางในการคืนคนดีสู่สังคมอย่างยั่งยืน โดยมี นางพงษ์สวาท นีละโยธิน ปลัดกระทรวงยุติธรรม นางจิรภา สินธุนาวา รองปลัดกระทรวงยุติธรรม นายสหการณ์ เพ็ชรนรินทร์ อธิบดีกรมราชทัณฑ์ พร้อมด้วยผู้ว่าราชการจังหวัดระนอง ผู้บัญชาการเรือนจำจังหวัดระนอง คณะผู้บริหาร เจ้าหน้าที่ เข้าร่วมประชุม ณ เรือนจำจังหวัดระนอง
โดยเรือนจำจังหวัดระนอง มีจำนวนผู้ต้องขัง รวมทั้งสิ้น 1,537 คน (ข้อมูล ณ วันที่ 23 เดือนกรกฎาคม พ.ศ. 2568) มีการฝึกวิชาชีพให้แก่ผู้ต้องขัง จำนวนกว่า 24 หลักสูตร อาทิเช่น การฝึกวิชาชีพทำอาหารปรุงสำเร็จ การฝึกวิชาชีพทำขนมและเบเกอรี่ การปักลวดลายผ้าถุงปาเต๊ะ การฝึกวิชาชีพเสริมสวย การทำไข่เค็มน้ำแร่ เป็นต้น อีกทั้งยังมีโรงเรียนสำหรับผู้ใหญ่ “ศูนย์การเรียนชุมชนดำรงสุจริตธรรม” เป็นการเรียนการสอนที่มีทั้งสายสามัญ และสายอาชีพ รวมถึงสายธรรมศึกษา เปิดสอนธรรมศึกษาชั้นตรี โท เอก นอกจากนี้ เรือนจำจังหวัดระนอง มีห้องสมุดที่มีระบบการยืม-คืนหนังสือ ที่ได้รับการสนับสนุนหนังสือจากห้องสมุดประชาชนจังหวัดระนอง และจากหน่วยงานต่าง ๆ ทั้งภาครัฐและเอกชน รวมถึงประชาชนทั่วไป อีกทั้งได้ประสานขอหนังสือที่ชำรุดจากห้องสมุดประชาชนประจำจังหวัดระนอง และห้องสมุดวิทยาลัยชุมชนระนอง มาซ่อมแซมให้เพื่อเป็นการบริการและฝึกอาชีพด้วยอีกทางหนึ่ง มีศูนย์ CARE ในการขับเคลื่อนการสร้างงานสร้างอาชีพให้แก่ผู้พ้นโทษ มีผู้เข้าใช้บริการของศูนย์ CARE จำนวน 298 ราย
จากนั้น คณะได้เข้าตรวจเยี่ยมในเรือนจำ ตรวจเยี่ยมแดนหญิง เพื่อเข้าร่วมพิธีเปิดห้องแม่และเด็ก และมอบของให้แก่แม่และเด็กติดผู้ต้องขัง จำนวน 4 ราย เยี่ยมชมกองงานฝึกวิชาชีพภายในแดนหญิง ได้แก่ การประกอบอาหารปรุงสุก/เครื่องดื่ม เสริมสวย นวดแผนไทย ซักรีด เย็บผ้า จักสาน เย็บปักถักร้อยศิลปะ และปักผ้าพื้นเมืองภาคใต้ จากนั้น ไปยังอาคารฝึกวิชาชีพ เพื่อเข้าร่วมพิธีเปิด “ค่ายมวยเพ็ชรระนอง ส.ลูกพระยม”  และไปยังอาคารโดมอเนกประสงค์ เพื่อรับชมการแสดงทักษะพิเศษของผู้ต้องขัง จำนวน 2 ชุด เยี่ยมชม กองงานการฝึกวิชาชีพตัดผมชาย เยี่ยมชมบูธนิทรรศการเรือนจำและเครือข่าย ได้แก่ ผลิตภัณฑ์เครื่องเรือนไม้ ผลิตภัณฑ์ OTOP การทำไข่เค็มน้ำแร่ เครื่องดื่ม/เบเกอรี่ และงานเย็บปักถักร้อย เป็นต้น
ต่อจากนั้นในช่วงบ่าย เดินทางไปยังเรือนจำชั่วคราวเขาบางริ้น ซึ่งเป็นเรือนจำท่องเที่ยวเชิงเกษตร เพื่อเยี่ยมชมการฝึกวิชาชีพต่าง ๆ เช่น การให้บริการล้างรถ ตัดผมชาย การเลี้ยงสัตว์เพื่อการท่องเที่ยว Mini zoo การปลูกผักตามฤดูกาล และการเลี้ยงโคขุน เป็นต้น ทั้งนี้ กิจกรรมต่าง ๆ ที่เรือนจำจังหวัดระนองได้ดำเนินการ มีวัตถุประสงค์เพื่อพัฒนาพฤตินิสัย ส่งเสริมและสร้างโอกาสให้กับผู้ต้องขัง เพื่อคืนคนคุณภาพกลับสู่สังคม รวมถึงเป็นการลดปัจจัยหรือโอกาสที่จะกลับไปกระทำผิดซ้ำภายหลังพ้นโทษ

ที่มา : https://www.thaigov.go.th/news/contents/details/99526