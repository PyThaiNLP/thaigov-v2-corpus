รัฐบาลไทย-ข่าวทำเนียบรัฐบาล-“วราวุธ” สั่งทีม พม.เชียงราย-ศบปภ. ชี้พิกัดในแผนที่ความเสี่ยงภัย เร่งเข้าช่วยกลุ่มเปราะบาง เผย ผู้ป่วยติดเตียง-ยายในภาพ รวม 18 ราย อยู่ในความดูแลของแพทย์แล้ว

วันศุกร์ที่ 27 มิถุนายน 2568
“วราวุธ” สั่งทีม พม.เชียงราย-ศบปภ. ชี้พิกัดในแผนที่ความเสี่ยงภัย เร่งเข้าช่วยกลุ่มเปราะบาง เผย ผู้ป่วยติดเตียง-ยายในภาพ รวม 18 ราย อยู่ในความดูแลของแพทย์แล้ว
“วราวุธ” สั่งทีม พม.เชียงราย-ศบปภ. ชี้พิกัดในแผนที่ความเสี่ยงภัย เร่งเข้าช่วยกลุ่มเปราะบาง เผย ผู้ป่วยติดเตียง-ยายในภาพ รวม 18 ราย อยู่ในความดูแลของแพทย์แล้ว
วันที่ 27 มิถุนายน 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า จากกรณีที่เกิดฝนตกหนักตลอดทั้งคืนวันที่ 26  มิ.ย. ที่ผ่านมา ส่งผลให้เกิดน้ำป่าไหลหลากท่วมบ้านเรือนของประชาชน และพื้นที่ทางการเกษตรจำนวนมาก ในหลายพื้นที่ของ อ.เวียงชัย และ อ.พญาเม็งราย จ.เชียงราย ซึ่งบางจุดน้ำท่วมสูงถึง 1 เมตร ส่งผลให้ประชาชนในพื้นที่ได้รับความเดือดร้อนอย่างหนัก โดยเฉพาะกลุ่มเปราะบาง ทั้งเด็กเล็ก ผู้สูงอายุ คนพิการ และผู้ป่วยติดเตียง ทั้งนี้ รัฐบาล โดยนางสาวแพทองธาร ชินวัตร นายกรัฐมนตรี มีความห่วงใยพี่น้องประชาชนที่ประสบภัย จึงได้สั่งการให้ฝ่ายปกครอง ป้องกันภัยจังหวัด ป้องกันภัยอำเภอ และนายอำเภอ พร้อมทุกภาคส่วนราชการ ลงพื้นที่เข้าไปช่วยเหลือพี่น้องประชาชน ทั้งการขนย้ายสิ่งของสำคัญขึ้นที่สูง และอพยพกลุ่มเปราะบางและประชาชนไปอยู่ในจุดที่ปลอดภัย อีกทั้งจัดเตรียมสิ่งของอุปโภคบริโภคที่จำเป็น บุคลากรทางการแพทย์ให้พร้อมตลอด 24 ชั่วโมง และการประเมินสถานการณ์เพื่อแจ้งให้พี่น้องประชาชนทราบเป็นระยะ
นายวราวุธ กล่าวว่า ในส่วนของกระทรวง พม. มีความห่วงใยพี่น้องประชาชนกลุ่มเปราะบางที่ประสบภัย ซึ่งเป็นกลุ่มเป้าหมายของกระทรวง พม. ที่ต้องให้การช่วยเหลืออย่างใกล้ชิด รวดเร็ว และทันท่วงที จากภัยพิบัติครั้งนี้ จึงได้สั่งการให้ ทีม พม.หนึ่งเดียวจังหวัดเชียงรายเร่งประสานศูนย์บริหารการดูแลกลุ่มเปราะบางจากภัยพิบัติ (ศบปภ.) กระทรวง พม. เพื่อเตรียมข้อมูลกลุ่มเปราะบางจากแผนที่ความเสี่ยงภัย(Risk Map) ของกระทรวง พม. ให้พร้อมดำเนินการสนับสนุนข้อมูลให้กับผู้ว่าราชการจังหวัดเชียงราย รวมถึงประสานฝ่าย ปภ.เชียงราย ให้รับรู้ว่าในเวลาวิกฤตเราต้องเข้าไปช่วยกลุ่มเปราะบางก่อนเป็นอันดับแรก โดย พม. จะต้องให้ข้อมูลได้อย่างถูกต้องและแม่นยำว่ากลุ่มเปราะบางอยู่ที่ไหน และต้องช่วยเหลืออย่างไร ขอให้พี่น้องกลุ่มเปราะบางจัดเตรียมกระเป๋าที่ใส่สิ่งจำเป็นในชีวิตประจำวัน (Go Bag) เพื่อเตรียมความพร้อมหากต้องมีการอพยพฉุกเฉิน และขอให้เจ้าหน้าที่ทีม พม.หนึ่งเดียวจังหวัดเชียงราย ลงพื้นที่ช่วยเหลือกลุ่มเปราะบางด้วยความระมัดระวัง ไม่ประมาทต่อเหตุการณ์ภัยพิบัติ รวมถึงดูแลตัวเองให้ปลอดภัยด้วย
นอกจากนี้ ยังได้รับรายงานจาก นายวินัย เก่งสุวรรณ พัฒนาสังคมและความมั่นคงของมนุษย์จังหวัดเชียงรายว่า สถานการณ์น้ำท่วมโดยรวมเริ่มลดลงบ้างแล้วในบางจุด แต่ในบางพื้นที่ยังมีน้ำท่วมในระดับที่สูงอยู่ เช่นที่ ต.แม่เปา ทาง อบต.แม่เปา กำลังเร่งนำเรือไปรับผู้สูงอายุที่เป็นผู้ป่วยติดเตียงและเด็กที่ติดอยู่บนหลังคาบ้าน เข้ามายังศูนย์พักพิงชั่วคราว ที่วัดบ้านสบเปา และโรงผู้สูงอายุของตำบล อีกทั้ง เจ้าหน้าที่ พม. และหน่วยงานต่างๆ กำลังเร่งเข้าไปช่วยเหลือกลุ่มเปราะบางที่ยังติดอยู่ในบ้านให้ออกมาอยู่ในที่ปลอดภัยโดยเร็วที่สุด ซึ่งขณะนี้ผู้ป่วยติดเตียงและคุณยายตามที่มีภาพเป็นข่าวนั้น รวม 18 คน ขณะนี้ได้อยู่ในความดูแลของทีมแพทย์แล้ว ขณะเดียวกัน ทีม พม.หนึ่งเดียวจังหวัดเชียงราย ได้ส่งข้อมูลกลุ่มเปราะบางจากแผนที่ความเสี่ยงภัย (Risk Map) ของกระทรวง พม. ให้กับทางจังหวัดเชียงรายเรียบร้อยแล้ว และร่วมทำงานร่วมกับกรม ปภ. และ ปภ.จังหวัด อย่างใกล้ชิด อีกทั้งได้ร่วมวางแผนการช่วยเหลือกลุ่มเปราะบางและประชาชนกับหน่วยงานที่เกี่ยวข้องในพื้นที่
อย่างไรก็ตาม พี่น้องประชาชนที่ประสบปัญหาความเดือดร้อนจากสถานการณ์อุทกภัย ต้องการความช่วยเหลือเร่งด่วน ขอให้โทรมาที่ ศูนย์เร่งรัดจัดการสวัสดิภาพประชาชน (ศรส.) ผ่าน สายด่วน พม. โทร.1300 ตลอด 24 ชั่วโมง
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #ศบปภ. #น้ำท่วมเชียงราย #น้ำป่าไหลหลาก #เชียงราย

ที่มา : https://www.thaigov.go.th/news/contents/details/97938