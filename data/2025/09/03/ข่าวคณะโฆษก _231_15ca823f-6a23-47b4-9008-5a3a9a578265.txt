รัฐบาลไทย-ข่าวทำเนียบรัฐบาล-เศรษฐกิจไทยต้องไปต่อ.. รัฐบาลประกาศความสำเร็จ! เปิดทำเนียบจัด 2 งานใหญ่ เชื่อมบิ๊กนักลงทุนระดับโลก  กับภาคการศึกษาและแรงงานไทย พัฒนากำลังพลอาชีวะไทย 

วันพฤหัสบดีที่ 7 สิงหาคม 2568
06/08/2568
พิมพ์
เศรษฐกิจไทยต้องไปต่อ.. รัฐบาลประกาศความสำเร็จ! เปิดทำเนียบจัด 2 งานใหญ่ เชื่อมบิ๊กนักลงทุนระดับโลก  กับภาคการศึกษาและแรงงานไทย พัฒนากำลังพลอาชีวะไทย
เดินหน้าเครื่องยนต์เศรษฐกิจ รองรับการเติบโตของภาคอุตสาหกรรมเป้าหมายใหม่อย่างเป็นระบบ
วันนี้ (6 สิงหาคม 2568) เวลา 14.00 น. นายจิรายุ ห่วงทรัพย์ โฆษกประจำสำนักนายกรัฐมนตรี เผยภาพรวมความสำเร็จการหารือภาคเอกชนรายใหญ่ระดับโลกวันนี้ ที่นำโดยนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย รักษาราชการแทนนายกรัฐมนตรี
เริ่มตั้งแต่ช่วงเช้า เวลา 10.00 น. มีการหารือกับผู้บริหารระดับสูงจากกลุ่มบริษัทชั้นนำของโลกที่มีการลงทุนขนาดใหญ่ในประเทศไทย ในงาน “Prime Minister Meets Investors: Confidence in Thailand’s Future - Prime Minister’s Dialogue with Global Investors” โดยมีนักลงทุนระดับโลก 30 ราย อาทิ Infineon Sony Changan Google TikTok และ Nestle เพื่อเสริมสร้างความเชื่อมั่นของภาคเอกชนต่อศักยภาพและความสามารถในการแข่งขันของประเทศไทย พร้อมยืนยันถึงความมุ่งมั่นของรัฐบาลในการสนับสนุนและอำนวยความสะดวกแก่ภาคเอกชนในการดำเนินธุรกิจในประเทศไทย
โดยนายภูมิธรรม เวชยชัย รักษาการแทนนายกรัฐมนตรี ได้ให้ความเชื่อมั่นกับนักลงทุนชั้นนำของโลกในหลายประเด็น ได้แก่
1) ความพร้อมของไทยในการรับมือกับความไม่แน่นอนจากอัตราภาษีสหรัฐฯ โดยปรับปรุงกลไกภายในและกฎระเบียบให้สอดรับกับกติกาโลก เพิ่มขีดความสามารถในการแข่งขัน
2) การสร้างการเข้าถึงตลาดโลกให้กับภาคเอกชน ซึ่งไทยมีความตกลงทางการค้า 17 ฉบับ กับ 24 ประเทศและกำลังเจรจาความตกลงการค้ากับอีกหลายประเทศ เช่น EU เกาหลีใต้ แคนาดา เพื่อสร้างความได้เปรียบในการส่งออกสินค้าไทยไปยังประเทศ 50 ประเทศทั่วโลก
3) พัฒนาพลังงานสะอาด พลังงานหมุนเวียน รองรับการทำธุรกิจอย่างยั่งยืน พร้อมให้ผู้ใช้ไฟฟ้าสามารถซื้อจากผู้ผลิตได้โดยตรง
4) พัฒนาบุคลากรไทยรองรับอุตสาหกรรมยุทธศาสตร์ โดยเน้นการสร้างความร่วมมือกับภาคเอกชนชั้นนำ อาทิ โครงการ Sandbox เพื่อผลิตกำลังคนด้านเซมิคอนดักเตอร์และอิเล็กทรอนิกส์ขั้นสูง ร่วมกับมหาวิทยาลัย 15 แห่ง กับภาคเอกชน 8 ราย โดยตั้งเป้าผลิตบุคลากรกว่า 80,000 คน ภายใน 5 ปี
ภายหลังเสร็จสิ้นการหารือ ได้มีพิธีลงนามบันทึกความเข้าใจ (MoU) 3 ฝ่าย ได้แก่ สำนักงานคณะกรรมการการอาชีวศึกษา สำนักงานคณะกรรมการส่งเสริมการลงทุน และบริษัทผู้ผลิต PCB จำนวน 6 ราย เพื่อดำเนินโครงการความร่วมมือพัฒนากำลังคนระดับอาชีวศึกษา รองรับอุตสาหกรรมการผลิตแผงวงจรอิเล็กทรอนิกส์
โดยเปิดตัวโครงการความร่วมมือพัฒนากำลังคนอาชีวศึกษาเพื่อสร้างแรงงานทักษะสูงรองรับการลงทุน Vocational Education Upskill (VOC-UP: ยกระดับอาชีวะไทย อัปสกิลกำลังคนไทยสู่อนาคต) และพิธีลงนามบันทึกความเข้าใจความร่วมมือ (MOU) ระหว่างภาครัฐกับภาคเอกชนระดับโลก 6 ราย ได้แก่ บริษัท Wus Printed Circuit (Thailand) บริษัท Gold Circuit บริษัท Unimicron Thailand บริษัท Thai Xing บริษัท Starteam Global และ บริษัท KCE Electronics
โดยความร่วมมือดังกล่าวนับเป็นก้าวสำคัญในการยกระดับการจัดอาชีวศึกษาให้สอดรับกับความเปลี่ยนแปลงของโลกอุตสาหกรรม ตามนโยบายของรัฐบาลในการส่งเสริมการเรียนสายอาชีพเพื่อการมีงานทำ โดยเน้นการเรียนรู้ด้วยการจัดอาชีวศึกษาระบบทวิภาคี การฝึกอบรม Upskill – Reskill – New Skill รวมถึงการออกแบบหลักสูตรร่วมกับสถานประกอบการ เพื่อให้ผู้เรียนมีสมรรถนะตรงตามความต้องการของเศรษฐกิจใหม่
นอกจากนี้ โครงการความร่วมมือดังกล่าวยังเป็นการวางแผนกำลังคนเชิงรุกเพื่อรองรับอุตสาหกรรมเป้าหมายของประเทศ ทำให้เกิดการพัฒนาปัจจัยสนับสนุนการลงทุน โดยเฉพาะการเตรียมพร้อมด้านบุคลากร เพื่อให้การผลิตกำลังคนเป็นไปอย่างตรงจุด ตรงกลุ่มมากที่สุด โดยเฉพาะในกลุ่มอุตสาหกรรมใหม่ เช่น การผลิตแผงวงจรอิเล็กทรอนิกส์ (PCB) ที่ไทยกำลังก้าวขึ้นมาเป็นผู้ผลิต 1 ใน 5 ของโลก
“สิ่งเหล่านี้สะท้อนถึงความมุ่งมั่นของรัฐบาลในการดึงการลงทุนขนาดใหญ่จากนักลงทุนชั้นนำต่างชาติ สร้างสภาพแวดล้อมด้านการลงทุนและปัจจัยที่เอื้อต่อการดำเนินธุรกิจ ควบคู่กับการพัฒนาทักษะของบุคลากรไทย ซึ่งเป็นรากฐานสำคัญในการรักษาความสามารถในการแข่งขันของประเทศ ทุกมิติอย่างเป็นระบบ” นายจิรายุ กล่าว

ที่มา : https://www.thaigov.go.th/news/contents/details/99400