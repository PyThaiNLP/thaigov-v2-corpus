รัฐบาลไทย-ข่าวทำเนียบรัฐบาล-"ธีรรัตน์" พร้อมด้วยข้าราชการมหาดไทย และแม่บ้านมหาดไทย ร่วมพิธีจุดเทียนถวายพระพรชัยมงคล เนื่องในโอกาสวันเฉลิมพระชนมพรรษา พระบาทสมเด็จพระเจ้าอยู่หัว 28 กรกฎาคม 2568

วันอังคารที่ 29 กรกฎาคม 2568
29/07/2568
พิมพ์
"ธีรรัตน์" พร้อมด้วยข้าราชการมหาดไทย และแม่บ้านมหาดไทย ร่วมพิธีจุดเทียนถวายพระพรชัยมงคล เนื่องในโอกาสวันเฉลิมพระชนมพรรษา พระบาทสมเด็จพระเจ้าอยู่หัว 28 กรกฎาคม 2568
"ธีรรัตน์" พร้อมด้วยข้าราชการมหาดไทย และแม่บ้านมหาดไทย ร่วมพิธีจุดเทียนถวายพระพรชัยมงคล เนื่องในโอกาสวันเฉลิมพระชนมพรรษา พระบาทสมเด็จพระเจ้าอยู่หัว 28 กรกฎาคม 2568
เมื่อวานนี้ (28 ก.ค. 68) เวลา 19.29 น. นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ปฏิบัติราชการแทนรัฐมนตรีว่าการกระทรวงมหาดไทย ร่วมพิธีจุดเทียนถวายพระพรชัยมงคล พระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 28 กรกฎาคม 2568 ณ มณฑลพิธีท้องสนามหลวง กรุงเทพฯ โดยมี นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม ปฏิบัติราชการแทนนายกรัฐมนตรี เป็นประธานในพิธี
โอกาสนี้ นายอนุรัตน์ ธรรมประจำจิต ผู้ตรวจราชการกระทรวงมหาดไทย เป็นผู้แทนปลัดกระทรวงมหาดไทย และนางรณิดา เหลืองฐิติสกุล ผู้ตรวจราชการกระทรวงมหาดไทย เป็นผู้แทนนายกสมาคมแม่บ้านมหาดไทย พร้อมด้วยข้าราชการสำนักงานปลัดกระทรวงมหาดไทย และสมาชิกแม่บ้านมหาดไทย ร่วมพิธี
เนื่องในโอกาสวันเฉลิมพระชนมพรรษา พระบาทสมเด็จพระเจ้าอยู่หัว 28 กรกฎาคม 2568 รัฐบาลกำหนดจัดกิจกรรมเฉลิมพระเกียรติร่วมกับปวงชนชาวไทยทุกหมู่เหล่า ทั้งส่วนกลาง ส่วนภูมิภาค และในต่างประเทศ โดยในช่วงเช้า เป็นการจัดพิธีเจริญพระพุทธมนต์และทำบุญตักบาตรถวายเป็นพระราชกุศล พิธีปฏิญาณตนเพื่อเป็นข้าราชการที่ดีและพลังของแผ่นดิน และภาคค่ำ เป็นพิธีวางพุ่มทองพุ่มเงิน ถวายราชสักการะเบื้องหน้าพระบรมฉายาลักษณ์พระบาทสมเด็จพระเจ้าอยู่หัว และจุดเทียนถวายพระพรชัยมงคล เพื่อแสดงออกซึ่งความจงรักภักดีและสำนึกในพระมหากรุณาธิคุณอันหาที่สุดมิได้ ที่พระองค์ทรงเป็นมิ่งขวัญปกเกล้าชาวประชา และทรงเป็นผู้นำการบำบัดทุกข์ บำรุงสุขอาณาประชาราษฎร ดังพระปฐมบรมราชโองการ เราจะสืบสาน รักษา และต่อยอด และครองแผ่นดินโดยธรรม เพื่อประโยชน์สุขแห่งอาณาราษฎรตลอดไป

ที่มา : https://www.thaigov.go.th/news/contents/details/98989