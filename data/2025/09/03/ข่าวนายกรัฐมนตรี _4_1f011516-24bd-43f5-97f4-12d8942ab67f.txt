รัฐบาลไทย-ข่าวทำเนียบรัฐบาล-นายกฯ หนุนมหกรรมสมุนไพรแห่งชาติ ย้ำ ภูมิปัญญาไทยเป็นซอฟต์พาวเวอร์สร้างเศรษฐกิจไทย สร้างรายได้ให้กับเกษตรกร ชุมชน และประเทศอย่างยั่งยืน

วันอังคารที่ 24 มิถุนายน 2568
24/06/2568
พิมพ์
นายกฯ หนุนมหกรรมสมุนไพรแห่งชาติ ย้ำ ภูมิปัญญาไทยเป็นซอฟต์พาวเวอร์สร้างเศรษฐกิจไทย สร้างรายได้ให้กับเกษตรกร ชุมชน และประเทศอย่างยั่งยืน
นายกฯ หนุนมหกรรมสมุนไพรแห่งชาติ ย้ำ ภูมิปัญญาไทยเป็นซอฟต์พาวเวอร์สร้างเศรษฐกิจไทย สร้างรายได้ให้กับเกษตรกร ชุมชน และประเทศอย่างยั่งยืน
วันนี้ (24 มิ.ย. 68) เวลา 09.30 น. ณ บริเวณโถงกลาง ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี นายสมศักดิ์ เทพสุทิน รัฐมนตรีว่าการกระทรวงสาธารณสุข นำคณะผู้บริหารและเจ้าหน้าที่กระทรวงสาธารณสุข เข้าพบนางสาวแพทองธาร ชินวัตร นายกรัฐมนตรี เพื่อประชาสัมพันธ์การจัดงานมหกรรมสมุนไพรแห่งชาติ และการประชุมวิชาการประจำปีแพทย์แผนไทย การแพทย์พื้นบ้าน และการแพทย์ทางเลือกแห่งชาติ ครั้งที่ 22 ภายใต้แนวคิด “ภูมิปัญญาไทย ซอฟต์พาวเวอร์ไทย สร้างเศรษฐกิจไทย” โดยมีคณะรัฐมนตรี และผู้บริหารจากหน่วยงานในสังกัดกระทรวงสาธารณสุขเข้าร่วม
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรีรับฟังวัตถุประสงค์ของการจัดกิจกรรมมหกรรมสมุนไพรแห่งชาติ และการประชุมวิชาการประจำปีแพทย์แผนไทย การแพทย์พื้นบ้าน และการแพทย์ทางเลือกแห่งชาติ ครั้งที่ 22 รวมถึงเยี่ยมชมนิทรรศการ โดยนายกรัฐมนตรีได้กล่าวให้กำลังใจเจ้าหน้าที่และผู้จัดงาน เน้นย้ำว่า ภูมิปัญญาไทยและสมุนไพรไทยเป็นจุดแข็งของประเทศที่สามารถต่อยอดเป็นซอฟต์พาวเวอร์ทางเศรษฐกิจได้อย่างแท้จริง รัฐบาลพร้อมสนับสนุนให้มีการวิจัยและพัฒนาองค์ความรู้ ตลอดจนการยกระดับมาตรฐานผลิตภัณฑ์สมุนไพรไทย เพื่อให้สามารถแข่งขันได้ในระดับสากล และสร้างรายได้ให้กับเกษตรกร ชุมชน และประเทศอย่างยั่งยืน
ทั้งนี้ ภายหลังการเยี่ยมชมนิทรรศการ นายกรัฐมนตรีรับมอบกระเช้าผลิตภัณฑ์สมุนไพร จากคณะผู้บริหารกระทรวงสาธารณสุข พร้อมถ่ายภาพเป็นที่ระลึกร่วมกับคณะผู้บริหารและเจ้าหน้าที่กระทรวงสาธารณสุข
“งานมหกรรมสมุนไพรแห่งชาติฯ ครั้งที่ 22 จัดขึ้นระหว่างวันที่ 2 - 6 กรกฎาคม 2568 ณ ฮอลล์ 11 - 12 ศูนย์แสดงสินค้าและการประชุมอิมแพ็ค เมืองทองธานี จังหวัดนนทบุรี เพื่อเป็นเวทีในการขับเคลื่อนนโยบายและยุทธศาสตร์ระดับชาติและระดับพื้นที่ด้านการแพทย์แผนไทย การแพทย์พื้นบ้าน และการแพทย์ทางเลือก ตลอดจนส่งเสริมและพัฒนางานด้านวิชาการ นวัตกรรม และการถ่ายทอดองค์ความรู้ในการดูแลสุขภาพที่ถูกต้องให้แก่ประชาชน อีกทั้ง ยังเป็นช่องทางสำคัญในการสร้างมูลค่าเพิ่มในด้านบริการสุขภาพและสมุนไพรไทย ซึ่งจะช่วยเสริมสร้างโอกาสทางเศรษฐกิจของประเทศ” นายจิรายุ กล่าว

ที่มา : https://www.thaigov.go.th/news/contents/details/97765