รัฐบาลไทย-ข่าวทำเนียบรัฐบาล-กรมทางหลวงชนบท ตัดถนนใหม่สาย ง2 ผังเมืองรวมเมืองร้อยเอ็ด คืบหน้ากว่า 75%

วันจันทร์ที่ 14 กรกฎาคม 2568
กรมทางหลวงชนบท ตัดถนนใหม่สาย ง2 ผังเมืองรวมเมืองร้อยเอ็ด คืบหน้ากว่า 75%
....
กรมทางหลวงชนบท (ทช.) กระทรวงคมนาคม รายงานการดำเนินโครงการก่อสร้างถนนสาย ง2 ผังเมืองรวมเมืองร้อยเอ็ด จังหวัดร้อยเอ็ด มีความคืบหน้ากว่าร้อยละ 75 ขณะนี้อยู่ระหว่างการก่อสร้างผิวจราจร งานคันหินรางตื้น งานเชื่อมทางแยกกับถนนทางหลวงแผ่นดิน และการติดตั้งงานไฟฟ้าแสงสว่าง คาดว่าจะดำเนินการก่อสร้างเสร็จสมบูรณ์ พร้อมเปิดให้ประชาชนใช้สัญจรได้ภายในปี 2568
นายมนตรี เดชาสกุลสม อธิบดี ทช. เปิดเผยว่า การก่อสร้างถนนสายดังกล่าวจะเพิ่มขีดความสามารถในการคมนาคมขนส่งในพื้นที่จังหวัดร้อยเอ็ดและจังหวัดใกล้เคียง เชื่อมโยงโครงข่ายทางถนนให้สมบูรณ์ บรรเทาการจราจรติดขัดในเขตเมือง ลดระยะเวลาในการเดินทาง รองรับปริมาณการจราจรในอนาคต ให้ประชาชนเดินทางได้อย่างสะดวกปลอดภัยมากยิ่งขึ้น ที่ผ่านมา ทช. ได้ก่อสร้างถนนสาย ง2 ผังเมืองรวมเมืองร้อยเอ็ด จังหวัดร้อยเอ็ด ไปแล้วในช่วง กม. ที่ 0+000 - 3+810 เพื่อพัฒนาเมืองและแก้ไขปัญหาโครงสร้างพื้นฐานด้านคมนาคมในชุมชนได้อย่างเต็มศักยภาพ ทช. จึงก่อสร้างโครงข่ายถนนสายดังกล่าวให้สมบูรณ์ โดยมีจุดเริ่มโครงการฯ บริเวณ ทล.23 (ร้อยเอ็ด - เสลภูมิ) ช่วง กม. ที่ 3+810 จุดสิ้นสุดบริเวณ ทล.23 (ร้อยเอ็ด - มหาสารคาม) กม. ที่ 11+193 รวมระยะทาง 7.383 กิโลเมตร ซึ่งเป็นถนนตัดใหม่ก่อสร้างเป็นถนนแบบคอนกรีตเสริมเหล็ก ขนาด 4 ช่องจราจร ผิวจราจรกว้างช่องละ 3.5 เมตร มีเกาะกลางเป็นแบบกำแพงคอนกรีตแบ่งทิศทางจราจรและแบบทาสีตีเส้น รวมถึงมีการก่อสร้างระบบระบายน้ำ ติดตั้งไฟฟ้าแสงสว่าง เครื่องหมายจราจร และสิ่งอำนวยความสะดวก ใช้งบประมาณ 569.700 ล้านบาท
อย่างไรก็ตาม ก่อนเริ่มและระหว่างดำเนินการก่อสร้าง ทช. ได้จัดประชุมการมีส่วนร่วมภาคประชาชน และลงนามบันทึกความร่วมมือ 3 ฝ่าย (MOU) ระหว่าง ทช. ผู้รับจ้าง และผู้แทนประชาชน เพื่อให้การดำเนินโครงการฯ สอดคล้องกับความต้องการ และเป็นประโยชน์ต่อประชาชนในพื้นที่ให้มากที่สุด โดยมีการนำเสนอความเป็นมา ลักษณะของโครงการ ขั้นตอนการดำเนินงาน และรายงานผลการดำเนินงาน พร้อมทั้งรับฟังข้อเสนอแนะ ตอบข้อซักถาม สอบถามความคิดเห็นจากผู้นำชุมชน ประชาชน หน่วยงานราชการที่เกี่ยวข้อง เป็นการสร้างความเข้าใจให้กับประชาชน ทั้งนี้ เมื่อก่อสร้างแล้วเสร็จ ทช. จะจัดประชุมการมีส่วนร่วมภาคประชาชน ครั้งที่ 3 (ครั้งสุดท้าย) เพื่อรับฟังความคิดเห็นของประชาชนก่อนเปิดใช้งานอย่างเป็นทางการด้วย

ที่มา : https://www.thaigov.go.th/news/contents/details/98388