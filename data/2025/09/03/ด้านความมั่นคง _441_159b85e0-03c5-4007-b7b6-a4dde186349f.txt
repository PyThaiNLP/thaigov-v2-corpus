รัฐบาลไทย-ข่าวทำเนียบรัฐบาล-“พงศ์กวิน” ดันจ้างงานแรงงานต่างด้าวในพื้นที่พักพิง แก้ปัญหาขาดแคลนแรงงาน สร้างความมั่นคงทางแรงงาน

วันอังคารที่ 26 สิงหาคม 2568
26/08/2568
พิมพ์
“พงศ์กวิน” ดันจ้างงานแรงงานต่างด้าวในพื้นที่พักพิง แก้ปัญหาขาดแคลนแรงงาน สร้างความมั่นคงทางแรงงาน
นายพงศ์กวิน จึงรุ่งเรืองกิจ รัฐมนตรีว่าการกระทรวงแรงงาน เปิดเผยว่า ที่ประชุมคณะรัฐมนตรี (ครม.) วันนี้ได้มีมติเห็นชอบแนวทางบริหารจัดการการทำงานของคนต่างด้าวที่พำนักอยู่ในพื้นที่พักพิงชั่วคราวสำหรับผู้หนีภัยการสู้รบจากเมียนมา
เพื่อแก้ปัญหาการขาดแคลนแรงงาน และขับเคลื่อนเศรษฐกิจของประเทศ โดยผ่อนผันให้คนต่างด้าวที่อาศัยอยู่ในพื้นที่พักพิงชั่วคราวสำหรับผู้หนีภัยการสู้รบจากเมียนมาทั้ง 9 แห่งใน 4 จังหวัด ได้แก่ แม่ฮ่องสอน ตาก กาญจนบุรี และราชบุรี ซึ่งกรมการปกครองได้จัดทำทะเบียนเรียบร้อยแล้ว โดยได้รับอนุญาตให้อยู่ในราชอาณาจักรเป็นกรณีพิเศษเพื่อทำงานได้ไม่เกิน 1 ปี นับตั้งแต่วันที่มีคำสั่งอนุญาต
นายพงศ์กวิน กล่าวเพิ่มเติมว่า  คนต่างด้าวกลุ่มเป้าหมายจะต้องขออนุญาตออกนอกเขตพื้นที่ควบคุม และยื่นคำขออนุญาตทำงาน ซึ่งคนต่างด้าวที่ได้รับอนุญาตสามารถทำงานกับนายจ้างได้ทุกประเภทที่ไม่มีประกาศห้ามคนต่างด้าวทำ และมีสิทธิทำงานกรรมกรและงานขายของหน้าร้านกับนายจ้างตามประกาศกรมการจัดหางานว่าด้วยเงื่อนไขการรับคนต่างด้าวเข้าทำงาน
ด้านนายสมชาย มรกตศรีวรรณ อธิบดีกรมการจัดหางาน กล่าวว่า คนต่างด้าวที่ประสงค์จะทำงาน ต้องยื่นคำขออนุญาตออกนอกพื้นที่ควบคุม และยื่นคำขออนุญาตทำงานพร้อมเอกสารและหลักฐานที่กำหนดตามแบบคำขอ อาทิ หลักฐานการทำประกันสุขภาพแรงงานต่างด้าวกับกระทรวงสาธารณสุข และต้องชำระค่าธรรมเนียมการยื่นคำขอและค่าธรรมเนียมใบอนุญาตทำงานตามกฎหมาย อย่างไรก็ตาม ในการขออนุญาตทำงานครั้งแรก จะได้รับการยกเว้นค่าธรรมเนียมใบอนุญาตทำงาน เพื่อช่วยลดภาระค่าใช้จ่ายให้กับแรงงาน
ทั้งนี้ ครม.ให้ความเห็นชอบในหลักการร่างประกาศของกระทรวงแรงงาน จำนวน 1 ฉบับ และร่างประกาศของกระทรวงมหาดไทย จำนวน 1 ฉบับ โดยการดำเนินการตามมาตรการนี้จะสามารถดำเนินการได้หลังจากประกาศทั้งสองฉบับมีผลบังคับใช้แล้ว หากมีข้อสงสัยสามารถสอบถามข้อมูลเพิ่มเติมได้ที่ สำนักงานจัดหางานกรุงเทพมหานครพื้นที่ 1 – 10 หรือสำนักงานจัดหางานจังหวัดทั่วประเทศ หรือที่สายด่วนกระทรวงแรงงาน โทร 1506 กด 2 กรมการจัดหางาน หรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/100158