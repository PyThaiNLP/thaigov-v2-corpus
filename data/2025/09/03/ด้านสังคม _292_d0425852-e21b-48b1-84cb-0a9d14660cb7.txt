รัฐบาลไทย-ข่าวทำเนียบรัฐบาล-ดีอี เดินหน้า e-Office แล้วกว่า 1.8 ล้าน Users ยกจุดเด่นลดการใช้กระดาษ ลดภาระ Big Cleaning หน่วยงาน

วันพฤหัสบดีที่ 21 สิงหาคม 2568
ดีอี เดินหน้า e-Office แล้วกว่า 1.8 ล้าน Users ยกจุดเด่นลดการใช้กระดาษ ลดภาระ Big Cleaning หน่วยงาน
ดีอี เดินหน้า e-Office แล้วกว่า 1.8 ล้าน Users ยกจุดเด่นลดการใช้กระดาษ ลดภาระ Big Cleaning หน่วยงาน
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม (ดีอี) กล่าวว่า กระทรวงดีอี ได้สนับสนุนการยกระดับหน่วยงานภาครัฐในการใช้ระบบงานเอกสารอิเล็กทรอนิกส์ (e-Document) ในระบบ e-Office ภายใต้ ระบบคลาวด์กลางภาครัฐ (GDCC) เพิ่มประสิทธิภาพการจัดการเอกสาร และระบบอื่นๆ ที่เกี่ยวข้องภายในองค์กร ซึ่งดำเนินการตามกรอบแนวทางการขับเคลื่อนภาครัฐผ่านเทคโนโลยีดิจิทัลแบบไร้กระดาษ ( Paperless Government) เพื่อช่วยยกระดับการให้บริการประชาชน เพิ่มประสิทธิภาพการบริการที่สะดวก รวดเร็ว ลดขั้นตอนซ้ำซ้อน ลดค่าใช้จ่ายไม่จำเป็น สนับสนุนการปรับเปลี่ยนสู่รัฐบาลดิจิทัลอย่างเต็มรูปแบบ
ทั้งนี้การเร่งรัดสนับสนุนการใช้งานระบบ e-Office ในหน่วยงานรัฐ ปัจจุบันมีหน่วยงานที่อยู่ในกระบวนการแล้วจำนวน 6,356 หน่วยงาน รวม 1,894,447 Users ทั้งในส่วนกลาง ส่วนภูมิภาค และองค์กรปกครองส่วนท้องถิ่น (อปท.)  ซึ่งเป็นไปตามเป้าหมายการใช้งานระบบในปี 2568 ที่กำหนดไว้จำนวน 1,000,000 Users
ขณะเดียวกันกระทรวงดีอี ได้ใช้งานระบบ e-Office อย่างเต็มรูปแบบ ทั้งการรับส่งเอกสาร ลงนามในหนังสือราชการ รวมทั้งการให้บริการประชาชนในด้านต่างๆ โดยลดการใช้กระดาษได้ 100% ซึ่งช่วยลดภาระการสะสางเอกสารราชการที่ไม่จำเป็น ทำให้ปัจจุบันกระทรวงฯ ได้ปรับเปลี่ยนรูปแบบการจัดกิจกรรม Big Cleaning Day ซึ่งเป็นกิจกรรมที่ลดและสะสางการใช้กระดาษ  เป็นการจัดกิจกรรมจิตอาสา และสาธารณประโยชน์ทดแทน อาทิ กิจกรรม “วางงานที่เครียด เปลี่ยนแปลงชีวิต คิดหลักเศรษฐกิจพอเพียง" ปรับการใช้ชีวิตอย่างพอประมาณ มีเหตุผล และมีภูมิคุ้มกัน ส่งเสริมคุณธรรมพื้นฐาน เพื่อพัฒนาองค์กรสู่สังคมคุณธรรม และกิจกรรม “คน DE หัวใจสีเขียว” นำสิ่งของเหลือใช้จากชีวิตประจำวัน มาต่อยอดในเชิง Upcycling และ Recycle เพื่อส่งมอบต่อให้กับกลุ่มผู้เปราะบางทางสังคม เป็นต้น
สำหรับหน่วยงานภาครัฐ (ส่วนกลาง ภูมิภาค ท้องถิ่น และสถานศึกษาของรัฐ) สามารถขอรับการสนับสนุนการใช้งานระบบ e-Office ภายใต้บริการคลาวด์กลางภาครัฐ GDCC พร้อมทั้งให้ CA (Certification Authority) สำหรับผู้มีอำนาจลงนามหนังสือภายนอก โดยไม่มีค่าใช้จ่าย โดยสามารถศึกษารายละเอียดเพิ่มเติมได้ที่ www.mdes.go.th
--------------------------------------------------------------

ที่มา : https://www.thaigov.go.th/news/contents/details/99983