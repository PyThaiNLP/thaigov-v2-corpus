รัฐบาลไทย-ข่าวทำเนียบรัฐบาล-"อรรษิษฐ์ สัมพันธรัตน์" ปลัด มท. ร่วมยินดีผู้ได้รับรางวัล “Thailand Moral Awards 2024” มุ่งสร้างสังคมไทยเป็นสังคมคุณธรรม สังคมแห่งความสุขที่ยั่งยืน

วันพุธที่ 2 กรกฎาคม 2568
02/07/2568
พิมพ์
"อรรษิษฐ์ สัมพันธรัตน์" ปลัด มท. ร่วมยินดีผู้ได้รับรางวัล “Thailand Moral Awards 2024” มุ่งสร้างสังคมไทยเป็นสังคมคุณธรรม สังคมแห่งความสุขที่ยั่งยืน
"อรรษิษฐ์ สัมพันธรัตน์" ปลัด มท. ร่วมยินดีผู้ได้รับรางวัล “Thailand Moral Awards 2024” มุ่งสร้างสังคมไทยเป็นสังคมคุณธรรม สังคมแห่งความสุขที่ยั่งยืน
วันนี้ (2 ก.ค. 68) เวลา 14.00 น. นายอรรษิษฐ์ สัมพันธรัตน์ ปลัดกระทรวงมหาดไทยในฐานะกรรมการศูนย์คุณธรรม (องค์การมหาชน) ร่วมแสดงความยินดีกับผู้ได้รับรางวัลในพิธีมอบรางวัล “Thailand Moral Awards 2024” ครั้งที่ 5 โดย พล.อ.อ.ชลิต พุกผาสุข องคมนตรี เป็นประธานมอบรางวัล ณ หอศิลป์แห่งชาติ กระทรวงวัฒนธรรม ซึ่งมีบุคคล ชุมชน องค์กร และสื่อที่เป็นต้นแบบด้านคุณธรรมและสร้างประโยชน์แก่สังคมทั้งในระดับชาติและนานาชาติ เข้ารับรางวัลรวม 168 รางวัล โดยมี นายประสพ เรียงเงิน ปลัดกระทรวงวัฒนธรรม คุณหญิงปัทมา ลีสวัสดิ์ตระกูล ประธานกรรมการศูนย์คุณธรรม (องค์การมหาชน) รศ.นพ.สุริยเดว ทรีปาตี ผู้อำนวยการศูนย์คุณธรรม (องค์การมหาชน) พร้อมด้วยคณะกรรมการและหน่วยงานที่เกี่ยวข้อง ร่วมงานเป็นจำนวนมาก
รางวัล THAILAND MORAL AWARDS เป็นหนึ่งในเครื่องมือสำคัญเพื่อร่วมขับเคลื่อนสังคมแห่งความดีในยุคที่เทคโนโลยีการติดต่อสื่อสารเจริญก้าวหน้าขึ้นอย่างรวดเร็ว โดยมุ่งหวังให้ผู้ที่ได้รับรางวัลเป็นกำลังสำคัญในการเปลี่ยนแปลงเสริมสิ่งแวดล้อมเชิงบวกให้เกิดขึ้นในสังคมไทยเพื่อสร้างภูมิคุ้มกันให้คนไทยด้วยต้นทุนทางสังคม และวิถีวัฒนธรรมที่ดีงาม ให้สังคมไทยเป็นสังคมแห่งความสุข สังคมแห่งความเกื้อกูล สังคมแห่งคุณธรรมที่น่าอยู่อย่างยั่งยืนตลอดไป โดยจำแนกรางวัลเป็น ประเภทสื่อ ประเภทชุมชนและองค์กร และประเภทบุคคลที่มีพฤติกรรมควรค่าแก่การยกย่อง พร้อมทั้งได้มีการเปิดตัว “Moral Ambassadors” 2 ท่าน คือ คุณสายสุนีย์ จ๊ะนะ นักกีฬา Paralympic ทีมชาติไทย และเรือตรีหญิง จันทร์แจ่ม สุวรรณเพ็ง นักกีฬามวยสากลสมัครเล่นทีมชาติไทย เพื่อร่วมเป็นแรงบันดาลใจให้เยาวชนและสาธารณชนในการดำเนินชีวิตด้วยคุณธรรม
รัฐบาล กระทรวงมหาดไทย และกระทรวงวัฒนธรรม มุ่งส่งเสริมคุณธรรมและสนับสนุนคุณธรรมความดีภายใต้บริบทของสังคมไทยที่มีพลวัตการเปลี่ยนแปลงและมีการพัฒนาอยู่ตลอดเวลาด้วยพลังการมีส่วนร่วมของทุกภาคส่วน สอดคล้องตามยุทธศาสตร์ชาติ แผนแม่บทภายใต้ยุทธศาสตร์ชาติ แผนพัฒนาเศรษฐกิจและสังคมแห่งชาติ ฉบับที่ 13 แผนปฏิบัติการด้านการส่งเสริมคุณธรรมแห่งชาติ ระยะที่ 2 (พ.ศ. 2566 - 2570) เพื่อส่งเสริมคุณธรรมความดีที่เหมาะสม สอดคล้องกับบริบทของสังคมไทย รวมทั้งจัดการความรู้ด้านคุณธรรม และพัฒนานวัตกรรมในกระบวนการพัฒนาคุณธรรมเพื่อเสริมสร้างความเข้มแข็งทางวิชาการคุณธรรม โดยมีผู้ว่าราชการจังหวัด และนายอำเภอ ในฐานะผู้นำการบูรณาการในระดับพื้นที่ ร่วมกับประธานแม่บ้านมหาดไทยจังหวัด และภาคีเครือข่ายทั้ง 7 ภาคี คือ ภาคราชการ ภาคผู้นำศาสนา ภาควิชาการ ภาคเอกชน ภาคประชาสังคม ภาคประชาชน และภาคสื่อสารมวลชน ทำหน้าที่เป็นผู้นำในการส่งเสริมให้สังคมไทยทุกระดับ เพื่อสร้างสังคมแห่งการให้ สังคมแห่งความสุขอย่างยั่งยืนสืบไป

ที่มา : https://www.thaigov.go.th/news/contents/details/98109