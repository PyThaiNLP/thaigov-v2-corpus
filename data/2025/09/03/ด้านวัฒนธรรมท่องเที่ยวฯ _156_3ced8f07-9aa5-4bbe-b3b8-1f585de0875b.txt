รัฐบาลไทย-ข่าวทำเนียบรัฐบาล-ผู้ช่วย "จักรพล" หารือสมาคมรถเช่า ร่วมกรมการท่องเที่ยว เดินหน้าหารือแนวทางแก้ปัญหาธุรกิจรถเช่า

วันศุกร์ที่ 8 สิงหาคม 2568
ผู้ช่วย "จักรพล" หารือสมาคมรถเช่า ร่วมกรมการท่องเที่ยว เดินหน้าหารือแนวทางแก้ปัญหาธุรกิจรถเช่า
ผู้ช่วย "จักรพล" หารือสมาคมรถเช่า ร่วมกรมการท่องเที่ยว เดินหน้าหารือแนวทางแก้ปัญหาธุรกิจรถเช่า
วันที่ 7 สิงหาคม 2568 เวลา 11.00 น. ณ ห้องประชุม 2 ชั้น 3 กระทรวงการท่องเที่ยวและกีฬา นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ เป็นประธานในการประชุมหารือร่วมกับสมาคมรถเช่า โดยมีนางณัฏฐิรา แพงคุณ รองอธิบดีกรมการท่องเที่ยว และหน่วยงานที่เกี่ยวข้องเข้าร่วม
ในการประชุมครั้งนี้ สมาคมรถเช่าได้นำเสนอประเด็นปัญหาที่ส่งผลกระทบต่อภาพลักษณ์ด้านการท่องเที่ยวของประเทศไทย พร้อมข้อมูลสนับสนุนที่ได้รวบรวมไว้ ซึ่งหลายประเด็นอยู่ในระหว่างการตรวจสอบและดำเนินการของกรมการท่องเที่ยว
ทั้งนี้ สมาคมฯ เคยยื่นร่างพระราชบัญญัติคณะกรรมการธุรกิจรถเช่าไว้เมื่อ 10 ปีก่อน แต่ด้วยสถานการณ์ในปัจจุบันที่เปลี่ยนแปลงไปอย่างมาก ทุกฝ่ายจึงเห็นพ้องต้องกันว่า ควรมีการอัปเดตร่างกฎหมายให้ทันสมัย และพิจารณาร่วมกันอย่างรอบด้านอีกครั้ง
กระทรวงการท่องเที่ยวและกีฬาให้ความสำคัญกับประเด็นนี้ เนื่องจากปัญหาธุรกิจรถเช่าไม่เพียงส่งผลกระทบต่อนักท่องเที่ยว แต่ยังกระทบต่อผู้ประกอบการที่ดำเนินธุรกิจอย่างถูกต้องตามกฎหมายด้วย
“กระทรวงฯ พร้อมร่วมมือกับทุกภาคส่วนเพื่อยกระดับมาตรฐานของธุรกิจรถเช่าไทย สร้างความเชื่อมั่นแก่นักท่องเที่ยว และเสริมสร้างภาพลักษณ์ของประเทศอย่างยั่งยืน” – นายจักรพลกล่าว

ที่มา : https://www.thaigov.go.th/news/contents/details/99490