รัฐบาลไทย-ข่าวทำเนียบรัฐบาล-​ “ไทยคู่ฟ้า” วันอาทิตย์ที่ 24 สิงหาคม 2568 เวลา 07.00 น.  รายงานสถานการณ์ในพื้นที่ 7 จังหวัดชายแดนไทย-กัมพูชา ปกติ

วันอาทิตย์ที่ 24 สิงหาคม 2568
24/08/2568
พิมพ์
​ “ไทยคู่ฟ้า” วันอาทิตย์ที่ 24 สิงหาคม 2568 เวลา 07.00 น.  รายงานสถานการณ์ในพื้นที่ 7 จังหวัดชายแดนไทย-กัมพูชา ปกติ
สถานการณ์ 7 จังหวัด ปกติ ขณะที่รัฐบาลยังติดตามสถานการณ์อย่างใกล้ชิดเหตุยังพบการละเมิดข้อตกลงหยุดยิง GBC และสนธิสัญญาออตตาวาอย่างต่อเนื่อง รวมถึงยังพบการละเมิดอธิปไตยไทยด้วยการเข้ามาวางกับระเบิดอีก ย้ำกองทัพพร้อมตลอดเวลา
ขณะที่ ศบ.ทก.  รับรายงาน ว่าวานนี้ (วันเสาร์ที่ 23 สิงหาคม 2568) ทหารกัมพูชายังคงละเมิดข้อตกลงหยุดยิง โดยพบว่า ยังลักลอบเข้ามาวางกับระเบิดในเขตอธิปไตยของไทยอย่างต่อเนื่อง
วันนี้ (วันอาทิตย์ที่ 24 สิงหาคม 2568) เวลา 07.00 น. นายจิรายุ ห่วงทรัพย์ โฆษกประจำสำนักนายกรัฐมนตรี และคณะกรรมการศูนย์เฉพาะกิจบริหารสถานการณ์ชายแดนไทย–กัมพูชา (ศบ.ทก.)  สรุปสถานการณ์ชายแดน 11 จุด ใน 7 จังหวัด ปกติ กองทัพไทยยังคงตรึงกำลังและเฝ้าระวังตลอด 24 ชั่วโมง โดยกองทัพภาคที่ 2 ได้ตรวจพบความเคลื่อนไหวของกัมพูชาในบางพื้นที่
ขณะเดียวกัน รัฐบาลมีหลักฐานชัดเจนว่า กัมพูชายังคงละเมิดข้อตกลงหยุดยิง เมื่อวันที่ 28 กรกฎาคม และผลการประชุม GBC เมื่อวันที่ 7 สิงหาคม และสนธิสัญญาออตตาวาอย่างต่อเนื่อง
โดยวานนี้ กองทัพภาคที่ 2 ได้รายงานว่า ชุดเก็บกู้วัตถุระเบิด (EOD) ได้เข้าตรวจสอบพื้นที่ที่ตรวจพบทุ่นระเบิด PMN-2 บริเวณทิศตะวันตกของเนิน 350 อ.พนมดงรัก จ.สุรินทร์  ที่ทหารกัมพูชาได้ลักลอบเข้ามาวาง เมื่อวันที่ 22 สิงหาคม 2568  โดยพบวัตถุระเบิดเพิ่มเติม ได้แก่ กับระเบิด PMN-2 จำนวน 2 ลูก (รวมเป็น 3 ลูก) ลูกระเบิด ค.ด้าน จำนวน 2 ลูก และตะปูเรือใบอีกเป็นจำนวนมาก ซึ่งเจ้าหน้าที่ได้เก็บหลักฐาน และเคลื่อนย้ายวัตถุระเบิดออกจากพื้นที่แล้ว
“รัฐบาลจะติดตามความเคลื่อนไหวของกัมพูชาใกล้ชิด และพร้อมตอบโต้ทั้งทางการทูตและความมั่นคงอย่างเหมาะสม รวมถึงจะมีการชี้แจงให้ประชาคมระหว่างประเทศรับรู้ถึงการกระทำของกัมพูชาที่ ละเลยและละเมิด ข้อตกลงทั้ง 3 ส่วนข้างต้น“

ที่มา : https://www.thaigov.go.th/news/contents/details/100051