รัฐบาลไทย-ข่าวทำเนียบรัฐบาล-กระทรวงการท่องเที่ยวและกีฬา เผย! คนไทยเดินทางท่องเที่ยวในประเทศยังขยายตัวต่อเนื่อง

วันศุกร์ที่ 1 สิงหาคม 2568
กระทรวงการท่องเที่ยวและกีฬา เผย! คนไทยเดินทางท่องเที่ยวในประเทศยังขยายตัวต่อเนื่อง
กระทรวงการท่องเที่ยวและกีฬา เผย! คนไทยเดินทางท่องเที่ยวในประเทศยังขยายตัวต่อเนื่อง ครึ่งปีแรก 2568 โตเพิ่ม 2.49% พร้อมคาดวันหยุดยาววันแม่กระตุ้นบรรยากาศคึกคัก
วันที่ 1 สิงหาคม 2568  นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เปิดเผยว่า จากข้อมูลของกองเศรษฐกิจการท่องเที่ยวและกีฬา พบว่า ในช่วงเดือนมกราคม – มิถุนายน 2568 มีจำนวนผู้เดินทางท่องเที่ยวภายในประเทศของชาวไทยรวมกว่า 100.23 ล้านคน-ครั้ง เพิ่มขึ้น 2.49% เมื่อเทียบกับช่วงเดียวกันของปี 2567 ซึ่งถือเป็นสัญญาณบวกที่สะท้อนให้เห็นถึงความต่อเนื่องของการฟื้นตัวในภาคการท่องเที่ยวภายในประเทศ แม้จะเผชิญกับภาวะเงินฝืดและภาระหนี้ครัวเรือนที่สูง
ทั้งนี้ หากพิจารณาตลอดทั้งปี 2567 (ม.ค.–ธ.ค.) จำนวนนักท่องเที่ยวไทยสะสมอยู่ที่ 198.27 ล้านคน-ครั้ง เพิ่มขึ้นจากปี 2566 ที่มีจำนวน 188.23 ล้านคน-ครั้ง หรือเติบโตขึ้น 5.33% ซึ่งเป็นข้อพิสูจน์ถึงความเชื่อมั่นของประชาชนที่ยังคงเลือกเดินทางท่องเที่ยวในประเทศอย่างต่อเนื่อง
นายสรวงศ์ กล่าวเพิ่มเติมว่า จากแนวโน้มที่เกิดขึ้น กระทรวงฯ คาดว่าช่วงวันหยุดยาวในเดือนสิงหาคมนี้ โดยเฉพาะวันแม่แห่งชาติ ซึ่งรัฐบาลประกาศให้เป็นวันหยุดต่อเนื่อง จะเป็นช่วงเวลาสำคัญที่ช่วยกระตุ้นบรรยากาศการเดินทางภายในประเทศให้กลับมาคึกคักอีกครั้ง โดยเฉพาะแหล่งท่องเที่ยวทางธรรมชาติและวัฒนธรรมในภูมิภาคต่าง ๆ ซึ่งยังคงได้รับความนิยมสูงจากประชาชน
กระทรวงการท่องเที่ยวและกีฬา จะเดินหน้าส่งเสริมตลาดท่องเที่ยวภายในประเทศผ่านกิจกรรม เทศกาล และแคมเปญต่าง ๆ อย่างต่อเนื่อง ร่วมกับภาคเอกชน เพื่อกระตุ้นการเดินทางของคนไทยทุกกลุ่ม พร้อมพัฒนาสินค้าและบริการท่องเที่ยวให้ตอบโจทย์ไลฟ์สไตล์และศักยภาพการใช้จ่ายของประชาชนในยุคปัจจุบัน
“แม้จะมีข้อจำกัดจากเศรษฐกิจฐานราก แต่คนไทยยังคงเดินทางท่องเที่ยวอย่างต่อเนื่อง กระทรวงฯ เชื่อมั่นว่า ด้วยแผนยุทธศาสตร์การท่องเที่ยวที่เน้นความยั่งยืน ครอบคลุม และทั่วถึง จะช่วยกระตุ้นเศรษฐกิจในภูมิภาคได้อย่างเป็นรูปธรรม” นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา กล่าว

ที่มา : https://www.thaigov.go.th/news/contents/details/99179