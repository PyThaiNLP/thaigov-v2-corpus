รัฐบาลไทย-ข่าวทำเนียบรัฐบาล-เลขานุการ รมว.ท่องเที่ยวฯ เป็นประธานแถลงข่าว นับถอยหลังสู่ประวัติศาสตร์ วอลเลย์บอลหญิงชิงแชมป์โลก 2025 ย้ำไทยพร้อมเต็มร้อยทุกมิติ

วันจันทร์ที่ 18 สิงหาคม 2568
เลขานุการ รมว.ท่องเที่ยวฯ เป็นประธานแถลงข่าว นับถอยหลังสู่ประวัติศาสตร์ วอลเลย์บอลหญิงชิงแชมป์โลก 2025 ย้ำไทยพร้อมเต็มร้อยทุกมิติ
เลขานุการ รมว.ท่องเที่ยวฯ เป็นประธานแถลงข่าว นับถอยหลังสู่ประวัติศาสตร์ วอลเลย์บอลหญิงชิงแชมป์โลก 2025 ย้ำไทยพร้อมเต็มร้อยทุกมิติ
วันที่ 17 สิงหาคม 2568 ณ ห้องบอลรูม โรงแรมโกลเด้นทิวลิป ซอฟเฟอริน นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา มอบหมายให้ นายกฤษฎา ตันเทอดทิตย์ เลขานุการรัฐมนตรีว่าการกระทรวงการท่องเที่ยวและกีฬา เป็นประธานงานแถลงข่าว "การนับถอยหลังสู่การแข่งขันวอลเลย์บอลหญิงชิงแชมป์โลก ปี 2025" และการแข่งขันนัดพิเศษระหว่างทีมชาติไทยและทีมชาติจีน โดยมีนายสมพร ใช้บางยาง นายกสมาคมกีฬาวอลเลย์บอลแห่งประเทศไทย กล่าวรายงาน พร้อมด้วยผู้สนับสนุน สื่อมวลชน และไฮไลท์สำคัญคือมีนักกีฬาวอลเลย์บอลหญิงทีมชาตืไทยและทีมชาติจีน เข้าร่วมงาน ทำให้บรรยากาศในห้องแถลงข่าวมีผู้สนใจติดตามมาให้กำลังใจและขอถ่ายรูปกับนักตบสาวที่ตนเชียร์ อย่างคับคั่ง
นายกฤษฎา ตันเทอดทิตย์ ได้กล่าวในนามของรัฐมนตรีว่าการกระทรวงการท่องเที่ยวและกีฬา ซึ่งติดภารกิจสำคัญ ว่าเหลือเวลาอีกเพียง 5 วัน ประเทศไทยก็จะได้จารึกหน้าประวัติศาสตร์ครั้งสำคัญของวงการกีฬา กับการเป็นเจ้าภาพจัดการแข่งขันวอลเลย์บอลหญิงชิงแชมป์โลก 2025 ซึ่งไม่เพียงแต่เป็นเกียรติของประเทศ แต่ยังเป็นโอกาสสำคัญในการใช้ "Soft Power" ด้านกีฬาเพื่อกระตุ้นเศรษฐกิจและการท่องเที่ยว โดยคาดว่าจะดึงดูดนักท่องเที่ยว และแฟนกีฬาทั้งชาวไทยและต่างชาติ สร้างรายได้หมุนเวียนในประเทศได้อย่างมหาศาล ทั้งนี้ ได้รับการยืนยันจากผู้ว่าราชการจังหวัดเชียงใหม่, นครราชสีมา, ภูเก็ต และกรุงเทพมหานคร ว่าทุกจังหวัดมีความพร้อมอย่างเต็มที่ และการเตรียมการทุกด้านเป็นไปตามแผนงานที่สหพันธ์วอลเลย์บอลนานาชาติ (FIVB) และสมาคมฯ กำหนดไว้อย่างครบถ้วน
"การจัดการแข่งขันครั้งนี้ ดำเนินกิจกรรมภายใต้หลักเกณฑ์ Green Heart Event ตามนโยบายของรัฐบาล ที่ท่านรัฐมนตรีฯ ได้เน้นย้ำเป็นพิเศษ โดยจะมีการจัดการขยะอย่างเป็นระบบ ลดการใช้พลาสติกแบบใช้ครั้งเดียวทิ้ง และส่งเสริมการใช้ระบบขนส่งสาธารณะ เพื่อให้การแข่งขันครั้งนี้เป็นต้นแบบของการจัดกิจกรรมกีฬานานาชาติที่ยั่งยืนและเป็นมิตรกับสิ่งแวดล้อมอย่างแท้จริง" นายกฤษฎากล่าว
นอกจากนี้ การแข่งขันวอลเลย์บอลหญิงนัดพิเศษเพื่อเฉลิมฉลองวาระครบรอบ 50 ปี ความสัมพันธ์ทางการทูตไทย–จีน ถือเป็นเวทีสำคัญในการกระชับมิตรภาพระหว่างสองประเทศให้แน่นแฟ้นยิ่งขึ้นผ่านมิติด้านกีฬา โดยทางสมาคมฯ ได้เปิดเผยว่า บัตรเข้าชมการแข่งขันนัดพิเศษจะเริ่มจำหน่ายในสัปดาห์หน้าผ่านช่องทางออนไลน์ และจะมีการถ่ายทอดสดผ่านสถานีโทรทัศน์เพื่อให้แฟนกีฬาทั่วประเทศได้รับชมอย่างทั่วถึง
ในตอนท้าย นายกฤษฎาได้กล่าวขอบคุณในนามกระทรวงการท่องเที่ยวและกีฬาต่อทุกภาคส่วน ทั้งภาครัฐ เอกชน โดยเฉพาะคณะผู้บริหารจากสถานเอกอัครราชทูตสาธารณรัฐประชาชนจีนประจำประเทศไทย ผู้จัดการทีม ผู้ฝึกสอน และนักกีฬาทั้งสองชาติที่ให้เกียรติมาร่วมกิจกรรมในครั้งนี้

ที่มา : https://www.thaigov.go.th/news/contents/details/99806