รัฐบาลไทย-ข่าวทำเนียบรัฐบาล-“รมช.อนุชา” เปิด Premium Clinic และศูนย์ไตเทียมเฉพาะทาง ให้ชาวนครปฐมและจังหวัดใกล้เคียงเข้าถึงบริการมาตรฐานสากล

วันพฤหัสบดีที่ 28 สิงหาคม 2568
“รมช.อนุชา” เปิด Premium Clinic และศูนย์ไตเทียมเฉพาะทาง ให้ชาวนครปฐมและจังหวัดใกล้เคียงเข้าถึงบริการมาตรฐานสากล
รัฐมนตรีช่วยว่าการกระทรวงสาธารณสุข “อนุชา สะสมทรัพย์” เปิดคลินิกบริการพิเศษ และศูนย์ไตเทียมเฉพาะทาง โรงพยาบาลนครปฐม ยกระดับบริการทางการแพทย์รองรับความต้องการของชาวนครปฐมและใกล้เคียง ให้เข้าถึงบริการมาตรฐานระดับสากล ที่สะดวก รวดเร็ว มีคุณภาพ
วันนี้ (28 สิงหาคม 2568) ที่ โรงพยาบาลนครปฐม นายอนุชา สะสมทรัพย์ รัฐมนตรีช่วยว่าการกระทรวงสาธารณสุข เป็นประธานเปิดคลินิกบริการพิเศษ (Premium Clinic) และศูนย์ไตเทียมเฉพาะทาง (Hemodialysis Excellence center) โรงพยาบาลนครปฐม โดยมี นางสาวอโรชา นันทมนตรี ผู้ว่าราชการจังหวัดนครปฐม นพ.วีรวุฒิ อิ่มสำราญ รองปลัดกระทรวงสาธารณสุข ภญ.สุภัทรา บุญเสริม ผู้ตรวจราชการกระทรวงสาธารณสุข เขตสุขภาพที่ 5 นพ.วิโรจน์ รัตนอมรสกุล นายแพทย์สาธารณสุขจังหวัดนครปฐม นพ.สุรชัย โชคครรชิตไชย ผู้อำนวยการโรงพยาบาลนครปฐม นายจิรวัฒน์ สะสมทรัพย์ นายกองค์การบริหารส่วนจังหวัดนครปฐม และคณะผู้บริหารเข้าร่วม
นายอนุชา กล่าวว่า กระทรวงสาธารณสุขมีนโยบายให้โรงพยาบาลในสังกัดจัดบริการรูปแบบคลินิกพิเศษ (Premium Clinic) เพื่อเพิ่มทางเลือกและโอกาสเข้าถึงบริการให้กับประชาชน รวมถึงสนับสนุนการบูรณาการร่วมกับภาคเอกชนในการยกระดับบริการด้านสาธารณสุขให้ทันสมัย มีความเชี่ยวชาญเฉพาะด้าน ซึ่งโรงพยาบาลนครปฐมถือว่ามีความพร้อมในการพัฒนาบริการคลินิกพิเศษ เพื่อตอบสนองต่อความต้องการของประชาชน ขณะเดียวกัน ยังเปิดศูนย์ไตเทียมเฉพาะทาง มีเครื่องฟอกไตที่ได้มาตรฐาน ระบบควบคุมคุณภาพน้ำที่ปลอดภัย พร้อมบุคลากรทางการแพทย์ที่มีความชำนาญ ช่วยให้ผู้ป่วยไตวายเรื้อรังที่มีภาวะแทรกซ้อน/มีภาวะวิกฤต ได้เข้าถึงบริการคุณภาพเพิ่มขึ้น จากที่ผ่านมาให้บริการฟอกเลือดด้วยเครื่องไตเทียมในปี 2567 จำนวน 1,500 ราย ล่าสุด ปี 2568 เพียง 6 เดือน ให้บริการถึง 1,418 รายแล้ว อีกทั้งยังรับส่งต่อผู้ป่วยจากโรงพยาบาลชุมชนในพื้นที่ ทั้งผู้ป่วยไตวายเฉียบพลันและผู้ป่วยไตวายเรื้อรังที่มีอาการไม่คงที่หรือมีภาวะแทรกซ้อนอีก 200 รายต่อเดือน
ด้าน นพ.วีรวุฒิ กล่าวเพิ่มเติมว่า คลินิกบริการพิเศษ ให้บริการในเวลาราชการ บริเวณชั้น 2 อาคารผู้ป่วยนอกและอำนวยการ ตรวจวินิจฉัยและรักษาโรค อาทิ โรคต่อมไร้ท่อเด็ก โรคหัวใจ โรคไต โรคอ้วน ศัลยกรรมกระดูกและข้อ ศัลยกรรมตกแต่ง โรคผิวหนังและความงาม โดยทีมแพทย์ผู้เชี่ยวชาญ พร้อมระบบบริการที่ทันสมัยเป็นส่วนตัวและเป็นมิตรต่อผู้รับบริการ ส่วนศูนย์ไตเทียมเฉพาะทาง ให้บริการฟอกเลือดด้วยเครื่องไตเทียม และล้างไตทางหน้าท้อง ทั้งผู้ป่วยไตวายเฉียบพลัน และผู้ป่วยไตวายเรื้อรัง โดยเฉพาะผู้ป่วยโรคไตที่มีภาวะแทรกซ้อนหรือมีภาวะวิกฤต ที่โรงพยาบาลชุมชนส่งเข้ามารักษาต่อ โดยเพิ่มเครื่องฟอกเลือดด้วยระบบไตเทียมอีก 20 เตียง ช่วยลดความแออัด และผู้ป่วยเข้าถึงบริการได้มากขึ้น และยังมีแผนที่จะพัฒนาศักยภาพในการผ่าตัดปลูกถ่ายไตภายในปี พ.ศ. 2570 อีกด้วย
*********************************************** 28 สิงหาคม 2568

ที่มา : https://www.thaigov.go.th/news/contents/details/100223