รัฐบาลไทย-ข่าวทำเนียบรัฐบาล-​"รมว.ทส. เฉลิมชัย" เปิดตัวโครงการน้ำบาดาลระยะไกล จ.อุบลราชธานี วางแผนแก้ปัญหาขาดแคลนน้ำกินน้ำใช้ให้ชาวบ้านค้อทอง อย่างยั่งยืน

วันศุกร์ที่ 29 สิงหาคม 2568
​"รมว.ทส. เฉลิมชัย" เปิดตัวโครงการน้ำบาดาลระยะไกล จ.อุบลราชธานี วางแผนแก้ปัญหาขาดแคลนน้ำกินน้ำใช้ให้ชาวบ้านค้อทอง อย่างยั่งยืน
​"รมว.ทส. เฉลิมชัย" เปิดตัวโครงการน้ำบาดาลระยะไกล จ.อุบลราชธานี วางแผนแก้ปัญหาขาดแคลนน้ำกินน้ำใช้ให้ชาวบ้านค้อทอง อย่างยั่งยืน
วันที่ 28 สิงหาคม 2568 เวลา 11.30 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) พร้อมด้วย ดร.ชญานันท์ ภักดีจิตต์ ปลัดกระทรวงฯ นายภาดล ถาวรกฤชรัตน์ อธิบดีกรมทรัพยากรน้ำบาดาล และคณะผู้บริหารกระทรวงฯ ลงพื้นที่บ้านค้อทอง หมู่ 3 ตำบลค้อทอง อำเภอเขื่องใน จังหวัดอุบลราชธานี เปิดตัวโครงการจัดหาแหล่งน้ำบาดาลระยะไกล เพื่อแก้ปัญหาขาดแคลนน้ำอุปโภคบริโภคในพื้นที่ที่ประสบภัยแล้งและน้ำเค็มให้กับประชาชนในพื้นที่
ดร.เฉลิมชัย ศรีอ่อน ได้เน้นย้ำว่ารัฐบาลให้ความสำคัญกับคุณภาพชีวิตของประชาชน จึงส่งเสริมให้มีการผลักดันโครงการน้ำบาดาลระยะไกลในพื้นที่ประสบปัญหาขาดแคลนน้ำกินน้ำใช้ เพื่อให้ทุกครัวเรือนมีน้ำอุปโภคบริโภคที่เพียงพอตลอดทั้งปี ซึ่งกรมทรัพยากรน้ำบาดาลจะดำเนินการเจาะและพัฒนาบ่อน้ำในพื้นที่ที่เหมาะสม พร้อมสร้างระบบประปาบาดาลระยะไกล ส่งน้ำไปยังพื้นที่เป้าหมายอย่างทั่วถึง โดยโครงการน้ำบาดาลระยะไกล จ.อุบลราชธานี เป็น 1 ใน 4 โครงการเร่งด่วนที่กรมทรัพยากรน้ำบาดาลจะดำเนินการร่วมกับท้องถิ่นและชุมชนภายในปี 2568 นี้ เพื่อช่วยเหลือพี่น้องประชาชนที่ประสบปัญหาน้ำ ทั้งการอุปโภคบริโภคและการเกษตร ให้มีน้ำกินน้ำใช้ สร้างความมั่นคงด้านน้ำและยกระดับคุณภาพชีวิตประชาชนอย่างยั่งยืน
พื้นที่บ้านค้อทอง ตำบลค้อทอง อำเภอเขื่องใน จังหวัดอุบลราชธานี ประสบปัญหาน้ำไม่เพียงพอ ทั้งจากภัยแล้งและการขยายตัวของชุมชน ทำให้ความต้องการใช้น้ำสูงขึ้น โดยเฉพาะหมู่ 3 และหมู่ 4 ที่ได้รับผลกระทบโดยตรง โดยโครงการดังกล่าว ประกอบด้วย บ่อน้ำบาดาล 4 บ่อ ถังพักน้ำ 2 ถัง หอถังสูง 1 ถัง สถานีสูบน้ำ ถังกรองสนิมเหล็ก จุดจ่ายน้ำ อาคารศูนย์เรียนรู้ และจุดบริการน้ำดื่มสะอาด หากแล้วเสร็จจะช่วยให้ ประชาชนกว่า 1,397 คน ใน 325 ครัวเรือน มีน้ำสะอาดใช้ไม่น้อยกว่า 175,200 ลูกบาศก์เมตรต่อปี

ที่มา : https://www.thaigov.go.th/news/contents/details/100253