รัฐบาลไทย-ข่าวทำเนียบรัฐบาล-ผู้ช่วย รมว.ท่องเที่ยวและกีฬา เปิดเวที Focus Group “ออกแบบถนนคนเดินท่าแพสร้างสรรค์” ปลุกพลังเศรษฐกิจเชิงสร้างสรรค์เชียงใหม่

วันจันทร์ที่ 25 สิงหาคม 2568
ผู้ช่วย รมว.ท่องเที่ยวและกีฬา เปิดเวที Focus Group “ออกแบบถนนคนเดินท่าแพสร้างสรรค์” ปลุกพลังเศรษฐกิจเชิงสร้างสรรค์เชียงใหม่
ผู้ช่วย รมว.ท่องเที่ยวและกีฬา เปิดเวที Focus Group “ออกแบบถนนคนเดินท่าแพสร้างสรรค์” ปลุกพลังเศรษฐกิจเชิงสร้างสรรค์เชียงใหม่
วันที่ 25 สิงหาคม 2568 เวลา 09.00 น. ณ โรงแรมอินเตอร์คอนติเนนตัล เชียงใหม่ (Intercontinental Chiang Mai Hotel) นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ เป็นประธานเปิดกิจกรรม Focus Group ออกแบบถนนคนเดินท่าแพสร้างสรรค์ ภายใต้แนวคิด “Rethink the Street, Reimagine the Local” ซึ่งจัดขึ้นภายใต้โครงการศึกษาศักยภาพการจัดกิจกรรมท่องเที่ยวย่านถนนคนเดินและสินค้า/บริการทางการท่องเที่ยว เพื่อเป็นต้นแบบในการส่งเสริมการท่องเที่ยวด้วยเศรษฐกิจเชิงสร้างสรรค์
ภายในงานมีผู้เข้าร่วมจากหลากหลายภาคส่วน อาทิ
นายสมชาย ชมภูน้อย ผู้อำนวยการภูมิภาคภาคเหนือ การท่องเที่ยวแห่งประเทศไทย
นายวัชรายุธ์ กัววงศ์ ผู้อำนวยการ ททท. สำนักงานเชียงใหม่
นายอิทธิรัฐ สินารักษ์ ท่องเที่ยวและกีฬาจังหวัดเชียงใหม่
พร้อมด้วยผู้แทนจากหน่วยงานภาครัฐ ภาคเอกชน ภาคการศึกษา ผู้นำชุมชน และผู้ประกอบการสมาชิกถนนคนเดินท่าแพเชียงใหม่
นายจักรพล กล่าวว่า ถนนคนเดินท่าแพถือเป็นแลนด์มาร์กสำคัญของจังหวัดเชียงใหม่ที่นักท่องเที่ยวทั้งชาวไทยและต่างชาติรู้จักเป็นอย่างดี เพราะไม่เพียงเป็นแหล่งรวมสินค้าท่องเที่ยวและของที่ระลึก แต่ยังสามารถเป็นเวทีให้ศิลปินท้องถิ่นและผู้สร้างสรรค์รุ่นใหม่ได้แสดงออกทางศิลปะและวัฒนธรรมร่วมสมัย อีกทั้งยังเชื่อมโยงกับประวัติศาสตร์เมืองเก่า วัด และชุมชนดั้งเดิม ทำให้มีศักยภาพสูงที่จะพัฒนาให้เป็นถนนคนเดินเชิงสร้างสรรค์ที่สะท้อนทั้งรากเหง้าและความร่วมสมัยของเชียงใหม่
สำหรับโครงการดังกล่าว มีเป้าหมายในการพัฒนา “ถนนคนเดิน” และ “ย่านท้องถิ่น” ให้เป็นพื้นที่สร้างสรรค์ที่สะท้อนอัตลักษณ์ชุมชน ตอบโจทย์เศรษฐกิจยุคใหม่ โดยผสมผสานศิลปะ วัฒนธรรม วิถีชีวิต และนวัตกรรมการออกแบบประสบการณ์ เพื่อสร้างมูลค่าเพิ่มทางการท่องเที่ยวที่ยั่งยืน โดยในระยะแรกจะพัฒนาทั้ง ถนนคนเดินท่าแพ ถนนคนเดินสันกำแพง และจังหวัดลำพูน เพื่อกระจายตัวการท่องเที่ยวจากเมืองหลักสู่เมืองรอง
ทั้งนี้ กระบวนการดำเนินงานจะครอบคลุมการสำรวจและวิเคราะห์ศักยภาพพื้นที่ การพัฒนาโมเดล “ต้นแบบถนนคนเดินสร้างสรรค์” ใน 3 มิติ ได้แก่ การใช้พื้นที่ (Physical Use), การออกแบบประสบการณ์นักท่องเที่ยว (Experience Design) และการเล่าเรื่อง (Narrative & Storytelling) รวมทั้งเปิดโอกาสให้ทุกภาคส่วนมีส่วนร่วมผ่านเวิร์กชอปและเวทีแลกเปลี่ยนความคิดเห็นอย่างต่อเนื่อง
นายจักรพล กล่าวเพิ่มเติมว่า โครงการนี้ยึดหลักการท่องเที่ยวเชิงสร้างสรรค์และยั่งยืน โดยเน้นการสร้างประสบการณ์ให้แก่นักท่องเที่ยว การกระจายรายได้สู่ชุมชน การสืบสานอัตลักษณ์ท้องถิ่น และการบริหารจัดการที่เป็นมิตรต่อสิ่งแวดล้อม เพื่อให้ถนนคนเดินไม่เพียงเป็นแหล่งช้อปปิ้ง แต่ยังเป็นเวทีวัฒนธรรมและความคิดสร้างสรรค์ที่เชื่อมโยงผู้คนและสร้างความภูมิใจในท้องถิ่น
“ผมเชื่อว่ากิจกรรมวันนี้จะเป็นอีกก้าวสำคัญในการสร้างแรงบันดาลใจและความร่วมมือ เพื่อให้การท่องเที่ยวไทยก้าวไปข้างหน้าอย่างสร้างสรรค์และยั่งยืน” นายจักรพล กล่าวทิ้งท้าย

ที่มา : https://www.thaigov.go.th/news/contents/details/100107