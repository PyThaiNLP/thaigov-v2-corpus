รัฐบาลไทย-ข่าวทำเนียบรัฐบาล-กองทัพบก ร่วมกับสถาบันนิติวิทยาศาสตร์ กระทรวงยุติธรรม เข้าตรวจสอบที่เกิดเหตุ โรงพยาบาลพนมดงรัก จ.สุรินทร์ เก็บหลักฐานผลกระทบจากกระสุนปืนใหญ่ฝ่ายกัมพูชา

วันจันทร์ที่ 1 กันยายน 2568
กองทัพบก ร่วมกับสถาบันนิติวิทยาศาสตร์ กระทรวงยุติธรรม เข้าตรวจสอบที่เกิดเหตุ โรงพยาบาลพนมดงรัก จ.สุรินทร์ เก็บหลักฐานผลกระทบจากกระสุนปืนใหญ่ฝ่ายกัมพูชา
เมื่อวันที่ 31 สิงหาคม 2568 กองทัพบก ร่วมกับสถาบันนิติวิทยาศาสตร์ กระทรวงยุติธรรม ลงพื้นที่ตรวจสอบและเก็บหลักฐานจากเหตุการณ์การสู้รบที่เกิดขึ้นบริเวณชายแดนไทย–กัมพูชา
ณ โรงพยาบาลพนมดงรักเฉลิมพระเกียรติ 80 พรรษา อำเภอพนมดงรัก จังหวัดสุรินทร์ ซึ่งถูกกระสุนปืนใหญ่ของฝ่ายกัมพูชายิงเข้ามาในพื้นที่โรงพยาบาล เมื่อช่วงเช้าของวันที่ 24 กรกฎาคม 2568 จำนวน 3 นัด ส่งผลให้อาคารหลายหลังได้รับความเสียหาย โดยเฉพาะอาคารภูมิพัฒน์ และอาคารศูนย์สุขภาพชุมชนพระครูอาภัสธรรม (หลวงตารอด) ซึ่งเป็นอาคารห้องตรวจครรภ์มารดาก่อนคลอด อันเป็นพื้นที่ให้บริการสำคัญแก่ประชาชนในชุมชน จนต้องอพยพผู้ป่วยไปยังพื้นที่ปลอดภัยเป็นการฉุกเฉิน
เจ้าหน้าที่ในเหตุการณ์เล่าว่า “ตนเองปฏิบัติงานอยู่ที่ห้องตรวจครรภ์มารดาก่อนคลอด ซึ่งปกติจะมีผู้มาใช้บริการหลากหลายกลุ่ม ทั้งมารดาที่ฝากครรภ์วันละ 5–10 ราย (ในวันเกิดเหตุมีเพียง 1 ราย) เด็กที่มาฉีดวัคซีน รวมถึงผู้สูงอายุที่มาตรวจสุขภาพ
ในช่วงเกิดเหตุ ได้ยินเสียงระเบิดจากอาคารภูมิพัฒน์ที่อยู่ใกล้เคียง จากนั้นสะเก็ดระเบิดได้พุ่งเข้ามายังห้องตรวจครรภ์ รวมถึงบริเวณที่นั่งของแพทย์ แต่โชคดีที่ไม่มีผู้ได้รับบาดเจ็บในขณะนั้น จึงรีบอพยพหญิงตั้งครรภ์รายดังกล่าวออกมาได้อย่างปลอดภัย ขณะเดียวกันผู้ป่วยและญาติที่ยังอยู่ภายในอาคารต่างรีบอพยพไปยังหลุมหลบภัยชั่วคราว บางรายเกิดความตื่นตระหนกและวิตกกังวลอย่างหนัก ถึงขั้นเอ่ยสั่งเสียต่อหน้าญาติ เมื่อสถานการณ์สงบลง เจ้าหน้าที่จึงรีบให้การช่วยเหลือผู้ที่ได้รับบาดเจ็บทันที”
เหตุการณ์ครั้งนี้ไม่เพียงสะท้อนถึงความรุนแรงของสถานการณ์ชายแดน แต่ยังแสดงให้เห็นถึงความเสี่ยงของประชาชน โดยเฉพาะในโรงพยาบาลซึ่งควรเป็นสถานที่ปลอดภัยที่สุด กลับต้องเผชิญกับภัยคุกคามและความหวาดกลัวในชีวิตประจำวัน อีกทั้งยังส่งผลกระทบต่อการให้บริการด้านสาธารณสุขที่จำเป็นต้องได้รับการคุ้มครองจากภัยสงครามและความขัดแย้ง
ขณะนี้ เจ้าหน้าที่สถาบันนิติวิทยาศาสตร์ได้เก็บรวบรวมหลักฐานในที่เกิดเหตุทั้งหมด โดยเฉพาะสะเก็ดระเบิด เพื่อนำไปตรวจสอบยังห้องปฏิบัติการของสถาบันนิติวิทยาศาสตร์ เพื่อพิสูจน์ที่มาและรายละเอียดของการยิงดังกล่าวต่อไป
......................................
ศูนย์ประชาสัมพันธ์กองทัพบกโดยทีมโฆษกกองทัพบก ,1 กันยายน 2568
#RTA #กองทัพบก

ที่มา : https://www.thaigov.go.th/news/contents/details/100320