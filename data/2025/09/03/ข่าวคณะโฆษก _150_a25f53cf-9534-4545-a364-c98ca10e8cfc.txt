รัฐบาลไทย-ข่าวทำเนียบรัฐบาล-ครม. มีมติอนุมัติขยายระยะเวลาดำเนินโครงการ โครงการห้วยโสมงอันเนื่องมาจากพระราชดำริ จังหวัดปราจีนบุรี

วันพุธที่ 30 กรกฎาคม 2568
29/07/2568
พิมพ์
ครม. มีมติอนุมัติขยายระยะเวลาดำเนินโครงการ โครงการห้วยโสมงอันเนื่องมาจากพระราชดำริ จังหวัดปราจีนบุรี
ครม. มีมติอนุมัติขยายระยะเวลาดำเนินโครงการ โครงการห้วยโสมงอันเนื่องมาจากพระราชดำริ จังหวัดปราจีนบุรี
วันนี้ (วันอังคารที่ 29 กรกฎาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า คณะรัฐมนตรีพิจารณาอนุมัติขยายระยะเวลาดำเนินโครงการห้วยโสมงอันเนื่องมาจากพระราชดำริ จังหวัดปราจีนบุรี (โครงการห้วยโสมงฯ) จากเดิม 15 ปี (ปีงบประมาณ พ.ศ. 2553 – พ.ศ. 2567) เป็น 18 ปี (ปีงบประมาณ พ.ศ. 2553 – พ.ศ. 2570) ภายใต้กรอบวงเงินโครงการที่ได้รับอนุมัติไว้เดิม 9,078.00 ล้านบาท ตามที่ กระทรวงเกษตรและสหกรณ์ (กษ.) เสนอ
โดยกระทรวงเกษตรและสหกรณ์ โดยกรมชลประทานเผยถึงปัญหาและอุปสรรคในการดำเนินการ คือการจัดหาที่ดินมีความล่าช้า เนื่องจากเจ้าของทรัพย์สินส่วนหนึ่งไม่ยอมรับราคาทดแทนทรัพย์สินที่ภาครัฐกำหนด บางส่วนไม่ยินยอมให้เข้าใช้พื้นที่ รวมถึงที่ดินบางแปลงติดปัญหาเรื่องข้อกฎหมาย และปัญหาผู้รับจ้าง (งานก่อสร้างระบบชลประทานฝั่งขวา) ดำเนินการก่อสร้างไม่แล้วเสร็จตามสัญญา ซึ่งเป็นผลจากการไม่นำเครื่องจักร เครื่องมือ และบุคลากร เข้าปฏิบัติงานตามแผนงานที่วางไว้ จึงต้องดำเนินการตามเงื่อนไขในการบอกเลิกสัญญา และจัดหาผู้รับจ้างรายใหม่เข้ามาดำเนินการแทน ส่งผลให้ต้องขยายระยะเวลาดำเนินโครงการห้วยโสมงฯ
รองโฆษกประจำสำนักนายกรัฐมนตรี กล่าวว่า กระทรวงเกษตรและสหกรณ์ ได้กำหนดแผนปฏิบัติการเพื่อดำเนินการ ดังนี้
ช่วงระยะเวลา 1 – 6 เดือน เร่งรัดส่งมอบพื้นที่ให้ผู้รับจ้างเข้าดำเนินการก่อสร้างต่อไป
ช่วงระยะเวลา 7 – 12 เดือน เร่งรัดติดตามงานที่อยู่ระหว่างดำเนินการก่อสร้างให้แล้วเสร็จตามแผนงานที่วางไว้ และดำเนินการประกวดราคาจัดซื้อจัดจ้างงานก่อสร้างส่วนที่ยกเลิกสัญญา
ช่วง 13 เดือนเป็นต้นไป ดำเนินการติดตามเร่งรัดงานจ้างก่อสร้างงานระบบชลประทานและระบบระบายน้ำให้เป็นไปตามแผนงานที่กำหนดไว้
ทั้งนี้ คณะรัฐมนตรีมีมติอนุมัติให้ กระทรวงเกษตรและสหกรณ์ ดำเนินโครงการห้วยโสมงฯ โดยเห็นชอบให้ กษ. ขยายระยะเวลาดำเนินโครงการห้วยโสมงฯ ในครั้งนี้เป็นครั้งสุดท้าย โดยให้ กษ. เร่งรัดดำเนินโครงการห้วยโสมงฯ ให้แล้วเสร็จภายในกรอบระยะเวลาที่เสนอในครั้งนี้ โดยไม่ให้ขยายระยะเวลาดำเนินการห้วยโสมงฯ ออกไปอีก

ที่มา : https://www.thaigov.go.th/news/contents/details/99028