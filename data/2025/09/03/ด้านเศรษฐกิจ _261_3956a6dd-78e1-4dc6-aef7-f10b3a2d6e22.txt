รัฐบาลไทย-ข่าวทำเนียบรัฐบาล-​“อรรถวิชช์” ร่วมเปิดศูนย์พัฒนาธุรกิจฮาลาลไทย ชูนโยบายสนับสนุนอุตฯ ปาล์ม-ฮาลาล สู่ความยั่งยืน

วันพฤหัสบดีที่ 24 กรกฎาคม 2568
24/07/2568
พิมพ์
​“อรรถวิชช์” ร่วมเปิดศูนย์พัฒนาธุรกิจฮาลาลไทย ชูนโยบายสนับสนุนอุตฯ ปาล์ม-ฮาลาล สู่ความยั่งยืน
​“อรรถวิชช์” ร่วมเปิดศูนย์พัฒนาธุรกิจฮาลาลไทย ชูนโยบายสนับสนุนอุตฯ ปาล์ม-ฮาลาล สู่ความยั่งยืน
22 กรกฎาคม 2568 นายอรรถวิชช์ สุวรรณภักดี ประธานคณะที่ปรึกษาของรัฐมนตรีว่าการกระทรวงอุตสาหกรรม ด้านยุทธศาสตร์ ร่วมพิธีเปิดศูนย์พัฒนาธุรกิจฮาลาลไทย มอบทุนการศึกษา และเปิดหอประชุมจุฬาราชมนตรี อาศิส พิทักษ์คุมพล  จัดโดย วิทยาลัยนานาชาติอิสลามกรุงเทพ มหาวิทยาลัยเกริก โดยมี อาจารย์อรุณ บุญชม จุฬาราชมนตรี เป็นประธานในพิธีฯ ณ หอประชุมวิชาการนานาชาติ มหาวิทยาลัยเกริก เขตบางเขน กรุงเทพฯ
ทั้งนี้ นายอรรถวิชช์ฯ ได้บรรยายพิเศษ เรื่อง “บทบาทสำคัญของอุตสาหกรรมฮาลาลไทย” ว่า “การพัฒนาการผลิตอาหารควบคู่กับการสร้างอุตสาหกรรมฮาลาลแบบครบวงจร ถือเป็นก้าวสำคัญที่จะกำหนดอนาคตของพี่น้องชาวมุสลิมและประเทศไทย ซึ่งอาจมีข้อจำกัดด้านงบประมาณในการดูแล แต่สามารถเติมเต็มได้ด้วยงบอุดหนุนและงบกลาง รวมถึงนโยบายของรัฐมนตรีว่าการกระทรวงอุตสาหกรรม (นายเอกนัฏ พร้อมพันธุ์) ที่พร้อมจะสนับสนุนอุตสาหกรรมปาล์มและฮาลาล ซึ่งเป็นปัจจัยสำคัญที่จะช่วยขับเคลื่อนให้เราเติบโตไปด้วยกันได้อย่างยั่งยืน”
สำหรับศูนย์พัฒนาธุรกิจฮาลาลไทยจัดตั้งขึ้นด้วยพันธกิจในการเป็นศูนย์กลางการส่งเสริมและยกระดับศักยภาพของผู้ประกอบการในอุตสาหกรรมฮาลาลไทย เน้นการประยุกต์ใช้เทคโนโลยีและนวัตกรรมเพื่อพัฒนาสินค้าและบริการฮาลาลให้เป็นที่ยอมรับในระดับสากล ตลอดจนให้คำปรึกษาเชิงลึกด้านการพัฒนาผลิตภัณฑ์ กลยุทธ์การตลาด และการขยายช่องทางสู่ตลาดทั้งในและต่างประเทศ นอกจากนี้ยังเป็นการสะท้อนถึงความมุ่งมั่นในการขับเคลื่อนอุตสาหกรรมฮาลาลของไทยให้ก้าวสู่เวทีโลก พร้อมทั้งเป็นการวางรากฐานทางการศึกษาอันมั่นคงให้แก่เยาวชนต่อไปได้ในอนาคต

ที่มา : https://www.thaigov.go.th/news/contents/details/98743