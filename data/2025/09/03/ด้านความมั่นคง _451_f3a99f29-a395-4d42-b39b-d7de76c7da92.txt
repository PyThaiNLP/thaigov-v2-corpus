รัฐบาลไทย-ข่าวทำเนียบรัฐบาล-กรมการจัดหางาน คว้า 2 รางวัล “สำเภา-นาวาทอง” ประจำปี 2568 ตอกย้ำสุดยอดหน่วยงานรัฐอำนวยความสะดวกภาคธุรกิจ

วันพุธที่ 27 สิงหาคม 2568
27/08/2568
พิมพ์
กรมการจัดหางาน คว้า 2 รางวัล “สำเภา-นาวาทอง” ประจำปี 2568 ตอกย้ำสุดยอดหน่วยงานรัฐอำนวยความสะดวกภาคธุรกิจ
วันที่ 27 สิงหาคม 2568 นายพิเชษฐ์ ทองพันธ์ ผู้ตรวจราชการกระทรวงแรงงาน รักษาราชการแทนอธิบดีกรมการจัดหางาน มอบหมายให้ นายสิบหมื่นชัย โพธิสินธุ์ รองอธิบดีกรมการจัดหางาน เข้าร่วมรับรางวัลสุดยอดหน่วยงานภาครัฐด้านการอำนวยความสะดวกภาคธุรกิจ
รางวัลสำเภา - นาวาทอง ระดับกรม ประจำปี 2568 โดยมีนายจตุพร บุรุษพัฒน์ รัฐมนตรีว่าการกระทรวงพาณิชย์ เป็นประธานในพิธีมอบรางวัล ณ หอประชุมใหญ่ มหาวิทยาลัยหอการค้าไทย ถนนวิภาวดีรังสิต กรุงเทพมหานคร
นายพิเชษฐ์ ทองพันธ์ ผู้ตรวจราชการกระทรวงแรงงาน รักษาราชการแทนอธิบดีกรมการจัดหางาน กล่าวว่า การได้รับรางวัล “สำเภา - นาวาทอง” ระดับกรม ประจำปี 2568 จากหอการค้าและสภาหอการค้าแห่งประเทศไทยถือเป็นความภาคภูมิใจสะท้อนถึงความมุ่งมั่นของกรมการจัดหางานในการปรับปรุงและพัฒนากระบวนการทำงานอย่างมีประสิทธิภาพ สามารถลดอุปสรรคการดำเนินงานให้กับภาคธุรกิจเห็นผลอย่างเป็นรูปธรรม
นายพิเชษฐ์ กล่าวต่อว่า ในการมอบรางวัลครั้งนี้ กรมการจัดหางาน ได้รับรางวัล 2 รางวัล ได้แก่ รางวัลระดับกรม “กรมการจัดหางาน” จากการปรับปรุงกระบวนการทำงาน โดยมุ่งเน้นการส่งเสริมการมีงานทำ คุ้มครองคนหางาน และการเป็นศูนย์กลางข้อมูลตลาดแรงงาน พร้อมวางแผนการดำเนินงานอย่างเป็นระบบ เพื่อให้สอดคล้องกับวิสัยทัศน์ “กำลังแรงงานมีงานทำ อย่างมีศักยภาพถ้วนหน้าทุกช่วงวัยภายในปี 2570” รวมถึงการให้บริการออกใบอนุญาตสำคัญ อาทิ ใบอนุญาตจัดหางานให้คนหางานทำงานในประเทศและต่างประเทศ ตลอดจนใบอนุญาตนำคนต่างด้าวเข้ามาทำงานในประเทศไทย
และรางวัลระดับกระบวนงาน “กองพัฒนาระบบบริการจัดหางาน” จากการปรับปรุงกระบวนงานในการประยุกต์ใช้เทคโนโลยีดิจิทัลและนวัตกรรมมาพัฒนาระบบบริการ ให้สามารถลดขั้นตอนและระยะเวลาในการให้บริการจัดหางานได้อย่างมีประสิทธิภาพ พร้อมรองรับประชาชนทุกกลุ่มเป้าหมาย ไม่ว่าจะเป็นนักเรียน นักศึกษา ผู้สูงอายุ ผู้พิการ และกลุ่มเปราะบางอื่น ๆ รวมถึงช่วยภาคธุรกิจแก้ปัญหาการว่างงานและการขาดแคลนแรงงานได้อย่างตรงจุด
ด้านนายสิบหมื่นชัย โพธิสินธุ์ รองอธิบดีกรมการจัดหางาน กล่าวเพิ่มว่า รู้สึกเป็นเกียรติอย่างยิ่งที่ได้เป็นตัวแทนของกรมการจัดหางานเข้ารับรางวัลอันทรงเกียรตินี้ รางวัลนี้คือเครื่องยืนยันถึงความทุ่มเทของผู้บริหารและเจ้าหน้าที่ทุกคนในการขับเคลื่อนองค์กรให้ทันสมัย การนำเทคโนโลยีดิจิทัลมาใช้ในการพัฒนาระบบบริการจัดหางานและปรับปรุงกระบวนการทำงานอย่างต่อเนื่อง สามารถตอบสนองความต้องการของประชาชนได้อย่างสะดวก รวดเร็ว โปร่งใส และมีประสิทธิภาพ ซึ่งจะช่วยยกระดับขีดความสามารถในการแข่งขันของประเทศต่อไป

ที่มา : https://www.thaigov.go.th/news/contents/details/100202