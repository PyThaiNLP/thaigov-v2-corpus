รัฐบาลไทย-ข่าวทำเนียบรัฐบาล-ปลัดมหาดไทย ประชุมขับเคลื่อนโครงการส่งเสริมการกีฬาเพื่อพัฒนาชาติไทย ในพระบรมราชูปถัมภ์ ร่วมกับหน่วยงานที่เกี่ยวข้อง มุ่งพัฒนาโครงสร้างพื้นฐานด้านกีฬา ด้วยการบูรณาการทุกภาคส่วน

วันพุธที่ 23 กรกฎาคม 2568
23/07/2568
พิมพ์
ปลัดมหาดไทย ประชุมขับเคลื่อนโครงการส่งเสริมการกีฬาเพื่อพัฒนาชาติไทย ในพระบรมราชูปถัมภ์ ร่วมกับหน่วยงานที่เกี่ยวข้อง มุ่งพัฒนาโครงสร้างพื้นฐานด้านกีฬา ด้วยการบูรณาการทุกภาคส่วน
ปลัด มท. ประชุมขับเคลื่อนโครงการส่งเสริมการกีฬาเพื่อพัฒนาชาติไทย ในพระบรมราชูปถัมภ์ร่วมกับหน่วยงานที่เกี่ยวข้อง มุ่งพัฒนาโครงสร้างพื้นฐานด้านกีฬา ด้วยการบูรณาการทุกภาคส่วนในระดับพื้นที่ ส่งเสริมให้เด็กและเยาวชนได้เล่นกีฬา-ออกกำลังกายเพื่อสร้างสุขภาวะ
ปลัดมหาดไทย ประชุมขับเคลื่อนโครงการส่งเสริมการกีฬาเพื่อพัฒนาชาติไทย ในพระบรมราชูปถัมภ์ร่วมกับหน่วยงานที่เกี่ยวข้อง มุ่งพัฒนาโครงสร้างพื้นฐานด้านกีฬา ด้วยการบูรณาการทุกภาคส่วนในระดับพื้นที่ ส่งเสริมให้เด็กและเยาวชนได้เล่นกีฬา-ออกกำลังกายเพื่อสร้างสุขภาวะและภูมิคุ้มกันให้กับสังคมไทย
เมื่อวานนี้ (22 ก.ค. 68) เวลา 13.30 น. นายอรรษิษฐ์ สัมพันธรัตน์ ปลัดกระทรวงมหาดไทย เป็นประธานการประชุมขับเคลื่อนโครงการส่งเสริมการกีฬาเพื่อพัฒนาชาติไทย ในพระบรมราชูปถัมภ์ ในบทบาทของกระทรวงมหาดไทย โดยมี พล.ต.ท.มณฑลทัฬห์ บุนนาค รองประธานคณะอำนวยการโครงการส่งเสริมการกีฬาเพื่อพัฒนาชาติไทย ในพระบรมราชูปถัมภ์ นายสุรพล เจริญภูมิ รองอธิบดีกรมส่งเสริมการปกครองส่วนท้องถิ่น นายประเดิม เดชายนต์บัญชา รองผู้ว่าราชการจังหวัดตาก พร้อมด้วยคณะกรรมการอำนวยการโครงการฯ และผู้แทนหน่วยงานที่เกี่ยวข้อง ร่วมประชุม ณ ห้องประชุมดำรงธรรม ชั้น 2 อาคารศาลาว่าการกระทรวงมหาดไทย และผ่านระบบประชุมทางไกล ซึ่งมีผู้ว่าราชการจังหวัด รองผู้ว่าราชการจังหวัด และหัวหน้าส่วนราชการในพื้นที่ ร่วมประชุม ณ ศาลากลางจังหวัดทุกจังหวัด
กระทรวงมหาดไทยได้รับมอบหมายให้ดำเนินงานในฐานะคณะอนุกรรมการ “ด้านการพัฒนาโครงสร้างพื้นฐานด้านกีฬา” ภายใต้โครงการส่งเสริมการกีฬาเพื่อพัฒนาชาติไทย ในพระบรมราชูปถัมภ์ โดยมีปลัดกระทรวงมหาดไทยเป็นประธานคณะอนุกรรมการฯ และมีอธิบดีกรมส่งเสริมการปกครองท้องถิ่นทำหน้าที่เป็นเลขานุการอนุกรรมการฯ ซึ่งมีบทบาทสำคัญในการขับเคลื่อนการพัฒนาโครงสร้างพื้นฐานด้านกีฬาให้ได้มาตรฐาน พร้อมสนับสนุนการจัดหาอุปกรณ์และสิ่งอำนวยความสะดวกด้านกีฬาอย่างครบถ้วนและเพียงพอ เพื่อให้สามารถใช้งานได้อย่างต่อเนื่องและเกิดประโยชน์สูงสุดในทุกระดับพื้นที่ โดยเฉพาะสนามกีฬา ลานกีฬา ศูนย์ฝึกกีฬา และศูนย์วิทยาศาสตร์การกีฬา ซึ่งจำเป็นต้องอยู่ในสภาพพร้อมใช้งานอยู่เสมอ
ในด้านการขับเคลื่อนระดับพื้นที่ กระทรวงมหาดไทยได้แต่งตั้งคณะกรรมการกีฬาประจำจังหวัดทุกจังหวัด โดยมีผู้ว่าราชการจังหวัดเป็นประธาน และทำหน้าที่เป็นกลไกหลักในการผลักดันนโยบายไปสู่ระดับพื้นที่แบบ “Area Based” ผ่านความร่วมมือกับส่วนราชการและองค์กรต่าง ๆ ในจังหวัด ซึ่งไม่เพียงเฉพาะด้านการพัฒนาโครงสร้างพื้นฐานด้านกีฬาเท่านั้น แต่ยังรวมถึงการส่งเสริมด้านต่างๆ ที่ส่งผลประโยชน์ต่อประชาชน อีกทั้งสอดคล้องกับนโยบายเร่งด่วนของนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย ที่มุ่งส่งเสริมให้การกีฬาเป็นเครื่องมือหนึ่งในการป้องกันและแก้ไขปัญหายาเสพติดในระดับพื้นที่ ซึ่งปัจจัยความสำเร็จที่สำคัญของการดำเนินการส่งเสริมการกีฬาฯ ต้องเกิดจากความร่วมมือและการลงมือปฏิบัตินำโดยผู้ว่าราชการจังหวัดในฐานะผู้นำของพื้นที่ที่ต้องขับเคลื่อนบูรณาการกับทุกภาคส่วน โดยเฉพาะในการประชุมกรมการจังหวัดที่มีหน่วยงานในพื้นที่เข้าร่วมอย่างพร้อมเพรียง เพื่อสร้างความเข้าใจร่วมกัน
เป้าหมายสูงสุดของโครงการนี้ คือมุ่งหวังการสร้างสังคมสุขภาวะที่ยั่งยืน โดยส่งเสริมให้ประชาชนคนไทยทุกคน โดยเฉพาะเด็กและเยาวชน หันมาใส่ใจดูแลสุขภาพผ่านการเล่นกีฬา ซึ่งจะช่วยสร้างพลานามัยที่แข็งแรง และห่างไกลจากยาเสพติด โดยการสนับสนุนและผลักดันผ่านกลไกของกระทรวงมหาดไทยในทุกระดับ ตั้งแต่ระดับจังหวัด อำเภอ ตำบล ไปจนถึงหมู่บ้าน ช่วยกันเชิญชวนเด็กและเยาวชนร่วมกิจกรรมกีฬา เพื่อปลูกฝังสุขภาวะที่ดีและสร้างภูมิคุ้มกันให้สังคมไทยอย่างยั่งยืน

ที่มา : https://www.thaigov.go.th/news/contents/details/98697