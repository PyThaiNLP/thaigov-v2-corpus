รัฐบาลไทย-ข่าวทำเนียบรัฐบาล-รมว.อรรถกร นำคณะผู้บริหาร ข้าราชการ ลูกจ้าง และพนักงานในสังกัดกระทรวงเกษตรและสหกรณ์ ถวายสัตย์ปฏิญาณเพื่อเป็นข้าราชการที่ดีและพลังของแผ่นดิน 

วันพุธที่ 23 กรกฎาคม 2568
รมว.อรรถกร นำคณะผู้บริหาร ข้าราชการ ลูกจ้าง และพนักงานในสังกัดกระทรวงเกษตรและสหกรณ์ ถวายสัตย์ปฏิญาณเพื่อเป็นข้าราชการที่ดีและพลังของแผ่นดิน
รมว.อรรถกร นำคณะผู้บริหาร ข้าราชการ ลูกจ้าง และพนักงานในสังกัดกระทรวงเกษตรและสหกรณ์ ถวายสัตย์ปฏิญาณเพื่อเป็นข้าราชการที่ดีและพลังของแผ่นดิน เนื่องในโอกาสพระราชพิธีมหามงคลเฉลิมพระชนมพรรษา 28 กรกฎาคม 2568
นายอรรถกร ศิริลัทธยากร รัฐมนตรีว่าการกระทรวงเกษตรและสหกรณ์ เป็นประธานพิธีถวายสัตย์ปฏิญาณเพื่อเป็นข้าราชการที่ดีและพลังของแผ่นดิน เนื่องในโอกาสพระราชพิธีมหามงคลเฉลิมพระชนมพรรษาพระบาทสมเด็จพระเจ้าอยู่หัว 28 กรกฎาคม 2568 โดยมี นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ นายประยูร อินสกุล ปลัดกระทรวงเกษตรและสหกรณ์ คณะผู้บริหาร ข้าราชการ ลูกจ้าง และพนักงานในสังกัดกระทรวงเกษตรและสหกรณ์ เข้าร่วมพิธี ณ ลานหน้าอาคาร 1 กระทรวงเกษตรและสหกรณ์
รัฐมนตรีว่าการกระทรวงเกษตรและสหกรณ์ กล่าวว่า เนื่องในโอกาสวันเฉลิมพระชนมพรรษาพระบาทสมเด็จพระเจ้าอยู่หัว 28 กรกฎาคม 2568 กระทรวงเกษตรและสหกรณ์ ได้จัดพิธีเฉลิมพระเกียรติถวายพระพรชัยมงคลและถวายสัตย์ปฏิญาณเพื่อเป็นข้าราชการที่ดีและพลังของแผ่นดิน มีวัตถุประสงค์เพื่อเฉลิมพระเกียรติพระบาทสมเด็จพระเจ้าอยู่หัว และน้อมสำนึกในพระมหากรุณาธิคุณที่ทรงปฏิบัติพระราชกรณียกิจนานัปการเพื่อภาคการเกษตรไทย อีกทั้งยังเป็นการแสดงออกถึงความจังรักภักดี และตั้งปณิธานในการปฏิบัติหน้าที่ของข้าราชการ ลูกจ้าง และพนักงานในสังกัดกระทรวงเกษตรและสหกรณ์ ด้วยความซื่อสัตย์ มุ่งมั่นตั้งใจ และสร้างสรรค์คุณประโยชน์แก่ภาคการเกษตรไทยต่อไป
นอกจากนี้ กระทรวงเกษตรฯ ยังได้จัดแสดงนิทรรศการนำเสนอภารกิจสำคัญที่มีความเกี่ยวเนื่องกับพระราชกรณียกิจ และโครงการอันเนื่องมาจากพระราชดำริด้านการเกษตร ในพระบาทสมเด็จพระเจ้าอยู่หัวฯ ตามพระราชปณิธาน “สืบสาน รักษา ต่อยอด” เพื่อเผยแพร่พระปรีชาสามารถและเป็นแหล่งเรียนรู้แก่พี่น้องประชาชน ณ บริเวณด้านหน้ากระทรวงเกษตรและสหกรณ์ ทั้งนี้ ขอเชิญชวนข้าราชการ เจ้าหน้าที่ของรัฐ และพี่น้องประชาชนร่วมลงนามถวายสัตย์ปฏิญาณฯ เพื่อแสดงความมุ่งมั่นตั้งใจในการเป็นข้าราชการที่ดีและพลังของแผ่นดิน ผ่านทางเว็บไซต์ https://formyking.ocsc.go.th ได้ตั้งแต่วันนี้ – วันที่ 31 กรกฎาคมนี้

ที่มา : https://www.thaigov.go.th/news/contents/details/98689