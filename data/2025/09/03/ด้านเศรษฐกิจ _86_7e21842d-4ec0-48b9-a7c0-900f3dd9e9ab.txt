รัฐบาลไทย-ข่าวทำเนียบรัฐบาล-​“ดีพร้อม” เปิดเวที Jewelry to Glory คัดเลือก 5 ผลงานเด่น ปั้นสู่งาน “Bangkok Gems and Jewelry Fair ครั้งที่ 72" ยกระดับอุตสาหกรรมอัญมณีและเครื่องประดับไทย

วันอังคารที่ 1 กรกฎาคม 2568
01/07/2568
พิมพ์
​“ดีพร้อม” เปิดเวที Jewelry to Glory คัดเลือก 5 ผลงานเด่น ปั้นสู่งาน “Bangkok Gems and Jewelry Fair ครั้งที่ 72" ยกระดับอุตสาหกรรมอัญมณีและเครื่องประดับไทย
​“ดีพร้อม” เปิดเวที Jewelry to Glory คัดเลือก 5 ผลงานเด่น ปั้นสู่งาน “Bangkok Gems and Jewelry Fair ครั้งที่ 72" ยกระดับอุตสาหกรรมอัญมณีและเครื่องประดับไทย คาดสร้างมูลค่าเศรษฐกิจได้กว่า 30 ลบ. ตามนโยบาย รมว.เอกนัฏ
กรุงเทพฯ 12 มิถุนายน 2568 - นางดวงดาว ขาวเจริญ รองอธิบดีกรมส่งเสริมอุตสาหกรรม ได้รับมอบหมายจาก นางสาวณัฏฐิญา เนตยสุภา อธิบดีกรมส่งเสริมอุตสาหกรรม เป็นประธานในพิธีเปิดกิจกรรมการพัฒนาบุคลากรในอุตสาหกรรมอัญมณีและเครื่องประดับไทย ภายใต้โครงการพัฒนาและเชื่อมโยงเครือข่ายบุคลากรอุตสาหกรรมแฟชั่น (Fashion Alliance) ประจำปีงบประมาณ พ.ศ. 2568 โดยมี นายสุเมธ ประสงค์พงษ์ชัย ผู้อำนวยการสถาบันวิจัยและพัฒนาอัญมณีและเครื่องประดับแห่งชาติ นายสิทธิชัย ปริญญานุสรณ์ รองผู้อำนวยการ (ธุรกิจ) สถาบันวิจัยและพัฒนาอัญมณีและเครื่องประดับแห่งชาติ และอนุกรรมการขับเคลื่อนอุตสาหกรรมด้านแฟชั่น ผศ.ดร.วีรวัฒน์ สิริเวสมาศ รองคณบดีคณะมัณฑนศิลป์ มหาวิทยาลัยศิลปากร ดร.ฐิติพร สถาวรมณี ผู้อำนวยการ Luxellence Center ดร.เรืองลดา ปุณยลิขิต กรรมการผู้จัดการบริษัท พริส คอนซัลติ้ง จำกัด ดร.นันท์ บุญยฉัตร ผู้อำนวยการกองพัฒนาอุตสาหกรรมสร้างสรรค์ ผู้บริหาร เจ้าหน้าที่ (DIPROM) ผู้ประกอบการ และสื่อมวลชน เข้าร่วม ณ ห้อง ตันจงปาร์กา บอลรูม ชั้น 8 โรงแรม อัมรา
กรมส่งเสริมอุตสาหกรรม หรือ ดีพร้อม (DIPROM) ขานรับนโยบายรัฐบาลที่ให้ความสำคัญกับการผลักดัน Soft Power ในการยกระดับภูมิปัญญาไทยสู่วัฒนธรรมสร้างสรรค์ (Creative Culture) ให้เข้ากับศิลปะและการออกแบบที่ร่วมสมัย เพื่อสร้างเอกลักษณ์ที่โดดเด่นและมูลค่าเพิ่มให้กับสินค้าไทยในเวทีโลก ซึ่งอุตสาหกรรมอัญมณีและเครื่องประดับไทย ถือเป็นอีกหนึ่งสาขาในอุตสาหกรรมแฟชั่นและมีบทบาทสำคัญต่อระบบเศรษฐกิจไทย โดยในปี 2567 มีมูลค่าการส่งออกอัญมณีและเครื่องประดับไทย (รวมทองคำ) คิดเป็นมูลค่ากว่า 6.4 แสนล้านบาท เพิ่มขึ้นร้อยละ 25.49 เมื่อเทียบกับปี 2566 และเกิดการจ้างงานตลอดห่วงโซ่อุปทานกว่า 8 แสนคน
“ดีพร้อม” จึงเร่งดำเนินการตามยุทธศาสตร์ การพัฒนาซอฟต์พาวเวอร์ ในการยกระดับศักยภาพและขีดความสามารถของผู้ประกอบการอุตสาหกรรมอัญมณีและเครื่องประดับไทย ผ่านการพัฒนาและเสริมสร้างทักษะที่จำเป็นในการประกอบธุรกิจอุตสาหกรรมอัญมณีฯ เพื่อให้เติบโตอย่างยั่งยืนควบคู่กับการปรับตัวให้เข้ากับวิถีใหม่อย่างมั่นคง ภายใต้นโยบาย “ดีพร้อมคอมมูนิตี้ ที่นี่มีแต่ให้” ผ่านกลยุทธ์ 4 ให้ 1 ปฏิรูป ของนางสาวณัฏฐิญา เนตยสุภา อธิบดีกรมส่งเสริมอุตสาหกรรม ที่มุ่งส่งเสริม พัฒนา และยกระดับศักยภาพผู้ประกอบการในทุก ๆ ด้านอย่างตรงจุด ซึ่งหนึ่งในนั้น คือ การให้ทักษะใหม่ ด้วยการเพิ่มทักษะ ความรู้ ความสามารถบุคคลทั่วไป
“รองอธิบดีดวงดาว” กล่าวว่า การจัดกิจกรรมดังกล่าวฯ เป็นความร่วมมือระหว่าง “ดีพร้อม” กับภาคเอกชน เพื่อการพัฒนาบุคลากรในอุตสาหกรรมอัญมณีและเครื่องประดับไทยให้มีศักยภาพเพิ่มสูงขึ้น โดยบุคลากรในสาขาอุตสาหกรรมอัญมณีฯ ไทย จำนวน 63 ราย ที่ได้รับคัดเลือกนี้จะได้เข้าร่วมกิจกรรมต่าง ๆ อาทิ การอบรมเชิงลึกด้านการออกแบบ การสร้างแบรนด์ การตลาดดิจิทัล และการพัฒนาทักษะที่จำเป็นต่อการดำเนินธุรกิจในยุคปัจจุบัน นอกจากนี้ ยังมีการจัดประกวดการนำเสนอแผนธุรกิจอัญมณีและเครื่องประดับ โดยผู้ที่มีผลงานโดดเด่น จำนวน 5 ราย จะได้รับเงินรางวัล และมีโอกาสทดสอบตลาดในงานแสดงสินค้าระดับนานาชาติ “Bangkok Gems and Jewelry Fair ครั้งที่ 72” ซึ่งเป็นเวทีสำคัญในการเปิดตลาดและสร้างเครือข่ายธุรกิจในระดับสากล ทั้งนี้ คาดจะสามารถสร้างมูลค่าเพิ่มทางเศรษฐกิจได้กว่า 30 ล้านบาท

ที่มา : https://www.thaigov.go.th/news/contents/details/98065