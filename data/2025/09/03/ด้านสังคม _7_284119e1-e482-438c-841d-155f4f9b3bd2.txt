รัฐบาลไทย-ข่าวทำเนียบรัฐบาล-สธ.สระแก้ว ยกระดับบริการปฐมภูมิ นำร่อง รพ.สต.ไทรทอง ใช้ IT บริหารจัดการเป็นรพ.สต.อัจฉริยะ

วันอังคารที่ 24 มิถุนายน 2568
สธ.สระแก้ว ยกระดับบริการปฐมภูมิ นำร่อง รพ.สต.ไทรทอง ใช้ IT บริหารจัดการเป็นรพ.สต.อัจฉริยะ
ปลัดกระทรวงสาธารณสุข เผย สาธารณสุขจังหวัดสระแก้ว ยกระดับระบบบริการสุขภาพปฐมภูมิ พัฒนา รพ.สต.ไทรทอง เป็น รพ.สต.อัจฉริยะ
ใช้เทคโนโลยีในการจัดบริการ/บริหารจัดการ เชื่อมโยงระบบดิจิทัลกระทรวงสาธารณสุข ช่วยอำนวยความสะดวกประชาชน ลดระยะเวลาเข้ารับบริการลงได้ครึ่งหนึ่งจาก 20 นาที เหลือ 10 นาที พร้อมพัฒนาทักษะดิจิทัลให้บุคลากรเพื่อเตรียมขยายผล รพ.สต.อื่นในจังหวัด
วันนี้ (24 มิถุนายน 2568) ที่ รพ.สต.ไทรทอง อำเภอเขาฉกรรจ์ จังหวัดสระแก้ว นายแพทย์โอภาส การย์กวินพงศ์ ปลัดกระทรวงสาธารณสุข เปิดโครงการพัฒนายกระดับโรงพยาบาลส่งเสริมสุขภาพตำบลสู่การเป็น รพ.สต.อัจฉริยะ จังหวัดสระแก้ว โดยมี นายแพทย์โสภณ เอี่ยมศิริถาวร ผู้ตรวจราชการกระทรวงสาธารณสุขเขตสุขภาพที่ 6 นายเชาวเนตร ยิ้มประเสริฐ รองผู้ว่าราชการจังหวัดสระแก้ว นายแพทย์ธราพงษ์ กัปโก นายแพทย์สาธารณสุขจังหวัดสระแก้ว คณะผู้บริหาร เจ้าหน้าที่ให้การต้อนรับ โดยกล่าวว่า กระทรวงสาธารณสุขมีนโยบายในการยกระดับระบบบริการสุขภาพของประเทศสู่ระบบดิจิทัล รวมถึงเสริมสร้างความเข้มแข็งของระบบบริการปฐมภูมิให้ประชาชนเข้าถึงบริการที่สะดวก รวดเร็ว ทั่วถึงและเท่าเทียม สำนักงานสาธารณสุขจังหวัดสระแก้ว จึงได้จัดทำ “โครงการพัฒนายกระดับโรงพยาบาลส่งเสริมสุขภาพตำบลสู่การเป็น รพ.สต. อัจฉริยะ จังหวัดสระแก้ว” โดยมี รพ.สต.ไทรทอง เป็นหน่วยบริการนำร่อง ใช้เทคโนโลยีดิจิทัลช่วยในการจัดบริการสุขภาพ เพื่อเพิ่มความสะดวกรวดเร็ว ลดการรอคอย ลดความแออัด โดยพัฒนา 4 ด้าน คือ 1.โครงสร้างพื้นฐานและเทคโนโลยีอัจฉริยะ มีการปรับปรุงอาคารบริการให้สวยงาม ทันสมัย นำเทคโนโลยี Smart OPD มาใช้ เช่น Smart KIOS, การตรวจวัดสัญญานชีพและเชื่อมโยงข้อมูลเข้าสู่ฐานข้อมูลอัตโนมัติ, ระบบบริการผู้ป่วยนอกแบบไร้กระดาษ, การดูแลต่อเนื่องด้วยระบบ สอน.บัดดี (Buddy Care) และ Line OA  ช่วยลดระยะเวลาการเข้ารับบริการลงครึ่งหนึ่ง จากครั้งละ 20 นาที เหลือ 10 นาที และทำให้เจ้าหน้าที่มีเวลาดูแลผู้ป่วยได้มากขึ้น
2.การบริหารจัดการอัจฉริยะ มีระบบการควบคุม/กำกับ/ติดตามแบบออนไลน์ เช่น งานสารบัญ, การจัดทำแผนงาน/โครงการ, การวิเคราะห์ข้อมูล Dash Board แสดงข้อมูลสารสนเทศในระบบฐานข้อมูลสุขภาพและแพลตฟอร์มต่างๆ ที่เกี่ยวข้องแบบ Realtime 3.การให้บริการอัจฉริยะและประชาชนเป็นศูนย์กลาง โดยเชื่อมโยงระบบจากโรงพยาบาลแม่ข่าย ทั้งการส่งต่อด้วย MOPH Refer ติดตามเยี่ยมผู้ป่วยต่อเนื่อง ด้วย Thai COC, Telehealth/ Telemedicine, มีระบบการสนับสนุนยา/เวชภัณฑ์แบบออนไลน์และส่งยาต่อเนื่องที่บ้านด้วย Health Rider ช่วยลดค่าใช้จ่ายในการเดินทางของผู้ป่วยได้เฉลี่ย 100 บาท/ครั้ง และ 4.บุคลากรและชุมชนมีส่วนร่วมอัจฉริยะ โดยใช้แอปพลิเคชั่น Smart อสม., อสม.ออนไลน์, หมอพร้อม ดูแลสุขภาพประชาชน ส่วนกลุ่มเสี่ยง Stroke & Stemi ใช้ Health Atlas & EMS Member Club และ Line OA เป็นต้น ซึ่งนอกจากจะเป็นการพัฒนาระบบบริการเพื่อประชาชนแล้ว ยังช่วยพัฒนาทักษะด้านดิจิทัลให้กับบุคลากร เป็น “Smart Workforce” ที่จะช่วยขับเคลื่อนระบบสุขภาพดิจิทัลต่อไป
ด้านนายแพทย์โสภณ กล่าวว่า จังหวัดสระแก้ว เป็นจังหวัดชายแดนที่มีความสำคัญด้านเศรษฐกิจและความมั่นคง โดยรพ.สต. ไทรทอง ซึ่งเป็นหน่วยบริการนำร่องถือเป็น รพ.สต.ขนาดใหญ่ มีประชากรในพื้นที่รับผิดชอบมากถึงประมาณ 8,800 คน อยู่ห่างจากโรงพยาบาลแม่ข่าย 27 กิโลเมตร และเป็นพื้นที่ป่ารอยต่อ 5 จังหวัดภาคตะวันออก มีผู้เข้ารับบริการผู้ป่วยนอก และคลินิกต่างๆ เฉลี่ยวันละ 60 คน หรือ เดือนละ 2,000 คน การยกระดับบริการปฐมภูมิให้มีความทันสมัย เข้าถึงง่าย จะช่วยพัฒนาคุณภาพชีวิตของประชาชนและส่งผลดีต่อการขับเคลื่อนเศรษฐกิจของจังหวัดได้ โดยหลังจากนี้จะมีการขยายผลไปยัง รพ.สต. แห่งอื่นๆ ในจังหวัดต่อไป
***************************************** 24 มิถุนายน 2568

ที่มา : https://www.thaigov.go.th/news/contents/details/97792