รัฐบาลไทย-ข่าวทำเนียบรัฐบาล-“ธนารักษ์” ออกมาตรการช่วยเหลือผู้เช่าที่ราชพัสดุที่ได้รับผลกระทบจากเหตุการณ์ความไม่สงบบริเวณชายแดนไทย-กัมพูชา

วันพฤหัสบดีที่ 7 สิงหาคม 2568
07/08/2568
พิมพ์
“ธนารักษ์” ออกมาตรการช่วยเหลือผู้เช่าที่ราชพัสดุที่ได้รับผลกระทบจากเหตุการณ์ความไม่สงบบริเวณชายแดนไทย-กัมพูชา
กรมธนารักษ์กำหนดมาตรการให้ความช่วยเหลือโดยไม่เรียกเก็บค่าเช่าหรือค่าตอบแทนการใช้ประโยชน์ที่ราชพัสดุ เป็นเวลา 2 เดือน (กำหนดร้อยละ 0) สำหรับผู้เช่าที่ราชพัสดุทุกประเภทสัญญาเช่าที่อยู่ในพื้นที่ที่ได้รับผลกระทบความไม่สงบบริเวณชายแดนไทย-กัมพูชา
วันนี้ (6 สิงหาคม 2568) นายเอกนิติ นิติทัณฑ์ประภาศ อธิบดีกรมธนารักษ์ เปิดเผยว่า สืบเนื่องจากเมื่อวันที่ 24 กรกฎาคม 2568 ที่ผ่านมา ได้เกิดเหตุการณ์ปะทะระหว่างทหารไทยและทหารกัมพูชา บริเวณปราสาทตาเมือนธม ชายแดนไทย-กัมพูชา อำเภอพนมดงรัก จังหวัดสุรินทร์และได้ขยายวงกว้างเพิ่มขึ้นไปยังจังหวัดศรีสะเกษ จังหวัดอุบลราชธานี จังหวัดบุรีรัมย์ และจังหวัดสระแก้ว จากการปะทะเกิดขึ้นนั้น ส่งผลกระทบต่อพี่น้องประชาชนทั้งในด้านความปลอดภัยของชีวิตและก่อให้เกิดความเสียหายต่อทรัพย์สิน อีกทั้งยังผลกระทบต่อชีวิตความเป็นอยู่ การประกอบอาชีพ และการดำเนินธุรกิจของประชาชนในพื้นที่
นายเอกนิติ อธิบดีกรมธนารักษ์ กล่าวว่า จากเหตุการณ์ดังกล่าวคณะรัฐมนตรีได้มีมติเมื่อวันที่ 24 กรกฎาคม 2568 ให้กระทรวงมหาดไทยและหน่วยงานที่เกี่ยวข้องเร่งให้การดูแลประชาชนที่ได้รับผลกระทบจากสถานการณ์ความมั่นคงบริเวณชายแดนไทย-กัมพูชา ซึ่งสอดคล้องตามนโยบายของ ดร.เผ่าภูมิ โรจนสกุล รัฐมนตรีช่วยว่าการกระทรวงการคลัง ที่ได้มอบหมายให้กรมธนารักษ์ออกมาตรการให้ความช่วยเหลือเยียวยาผู้ได้รับผลกระทบจากสถานการณ์ดังกล่าวอย่างเต็มที่
โดยในส่วนของกรมธนารักษ์มีผู้เช่าที่ราชพัสดุที่ได้รับผลกระทบจากเหตุการณ์ความไม่สงบบริเวณชายแดนไทย-กัมพูชา ประกอบด้วย จังหวัดสุรินทร์ จังหวัดศรีสะเกษ จังหวัดอุบลราชธานี จังหวัดบุรีรัมย์ จังหวัดสระแก้ว จังหวัดจันทบุรี และจังหวัดตราด ทั้งนี้เพื่อเป็นการช่วยเหลือและบรรเทาความเดือดร้อนให้กับผู้เช่าที่ราชพัสดุที่ได้รับผลกระทบ กรมธนารักษ์จึงได้กำหนดมาตรการให้ความช่วยเหลือโดยไม่เรียกเก็บค่าเช่าหรือค่าตอบแทนการใช้ประโยชน์ที่ราชพัสดุ เป็นเวลา 2 เดือน (กำหนดร้อยละ 0) สำหรับผู้เช่าที่ราชพัสดุทุกประเภทสัญญาเช่าที่อยู่ในพื้นที่ที่ได้รับผลกระทบตามประกาศกองอำนวยการป้องกันและบรรเทาสาธารณภัยและหรือประกาศจังหวัด แล้วแต่กรณี
“ผู้เช่าที่ราชพัสดุที่ได้รับผลกระทบ สามารถยื่นคำร้องแจ้งความประสงค์เข้าร่วมมาตรการดังกล่าวได้ ณ สำนักงานธนารักษ์พื้นที่ ซึ่งที่ราชพัสดุนั้นตั้งอยู่ ตั้งแต่วันที่ 4 สิงหาคม 2568 เป็นต้นไป โดยกรมธนารักษ์จะได้ดำเนินการให้การช่วยเหลือผู้ที่ได้รับผลกระทบเป็นการเร่งด่วน”

ที่มา : https://www.thaigov.go.th/news/contents/details/99449