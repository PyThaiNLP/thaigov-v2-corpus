รัฐบาลไทย-ข่าวทำเนียบรัฐบาล- ไทยแลนด์สุดยอด..!!  “กรุงเทพมหานคร” คว้าแชมป์โลกเมืองในฝัน จุดหมายปลายทางยอดนิยมศูนย์กลางตอบสนองความต้องการ ทั้งการทำงานและการใช้ชีวิต สำหรับกลุ่ม Digital Nomads ปี 2025  

วันศุกร์ที่ 18 กรกฎาคม 2568
18/07/2568
พิมพ์
ไทยแลนด์สุดยอด..!!  “กรุงเทพมหานคร” คว้าแชมป์โลกเมืองในฝัน จุดหมายปลายทางยอดนิยมศูนย์กลางตอบสนองความต้องการ ทั้งการทำงานและการใช้ชีวิต สำหรับกลุ่ม Digital Nomads ปี 2025
ส่วนโคราช ติดอันดับ 5 ของโลก
วันนี้ (18 กรกฎาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี  เปิดเผยว่า เว็บไซต์ HotelWithTub ได้สำรวจและจัดอันดับ 1 จาก 100 จุดหมายปลายทางยอดนิยมสำหรับ Digital Nomads หรือบุคคลที่สามารถทำงานที่ไหนเมื่อไหร่ก็ได้ผ่านเทคโนโลยีดิจิทัล พบว่า
กรุงเทพมหานคร สามารถครองแชมป์ “จุดหมายปลายทางยอดนิยมสำหรับ Digital Nomads ประจำปี 2025” สะท้อนถึงศักยภาพและความน่าดึงดูดของกรุงเทพมหานคร ในฐานะศูนย์กลางระดับโลกสำหรับคนยุคใหม่ที่นิยมทำงานจากระยะไกล (Remote Work) นอกจากนี้ นครราชสีมา (โคราช) ซึ่งเป็นอีกหนึ่งเมืองสำคัญของประเทศไทย ยังสามารถคว้าอันดับที่ 5 ในการจัดอันดับเดียวกันนี้ด้วย
การจัดอันดับนี้ อ้างอิงจากข้อมูลเมืองกว่า 1,300 แห่งทั่วโลก โดยประเมินจากปัจจัยสำคัญหลายด้าน เช่น ค่าครองชีพ คุณภาพชีวิต ความปลอดภัย และความนิยมบนโซเชียลมีเดีย ซึ่งกรุงเทพมหานครได้คะแนนรวมสูงถึง 91 จาก 100 คะแนน และได้รับความนิยมสูงสุดจาก Digital Nomads โดยมีคะแนนความพึงพอใจสูงถึง 4.55 จาก 5 คะแนน
สำหรับจุดเด่นของกรุงเทพมหานคร คือเสน่ห์ที่รอบด้าน มีค่าครองชีพที่ไม่แพง การเดินทางที่สะดวกสบาย อินเทอร์เน็ตที่เสถียร และวัฒนธรรมที่เปี่ยมชีวิตชีวา นอกจากนี้ ยังมีจุดแข็งด้านสภาพแวดล้อมในการทำงาน คือมีพื้นที่ Co-working Space จำนวนมาก ตั้งแต่ตึกหรูไปจนถึงคาเฟ่ในสวนที่มีบรรยากาศผ่อนคลาย
”รัฐบาลขอขอบคุณคนไทยทุกภาคส่วนที่มีส่วนร่วมขับเคลื่อนประเทศจนได้รับการยอมรับในเวทีโลกในหลาย ๆ ครั้ง และมุ่งมั่นเสริมสร้างความพร้อมของประเทศไทยทั้งด้านโครงสร้างพื้นฐาน เทคโนโลยี และคุณภาพชีวิต เพื่อให้ไทยเป็นศูนย์กลางแห่งโอกาสสำหรับคนทั่วโลก ทั้งด้านการทำงาน การลงทุน และการใช้ชีวิตอย่างมีความสุข“ นางสาวศศิกานต์ กล่าว

ที่มา : https://www.thaigov.go.th/news/contents/details/98514