รัฐบาลไทย-ข่าวทำเนียบรัฐบาล-รองปลัดเกษตรฯ เข้าเยี่ยมติดตามเยาวชนเกษตรไทยภายใต้โครงการฝึกงานผู้นำเยาวชนเกษตรไทยในประเทศญี่ปุ่น

วันอาทิตย์ที่ 24 สิงหาคม 2568
รองปลัดเกษตรฯ เข้าเยี่ยมติดตามเยาวชนเกษตรไทยภายใต้โครงการฝึกงานผู้นำเยาวชนเกษตรไทยในประเทศญี่ปุ่น
รองปลัดเกษตรฯ เข้าเยี่ยมติดตามเยาวชนเกษตรไทยภายใต้โครงการฝึกงานผู้นำเยาวชนเกษตรไทยในประเทศญี่ปุ่น
เมื่อวันที่ 23 สิงหาคม 2568 นายถาวร ทันใจ รองปลัดกระทรวงเกษตรและสหกรณ์ พร้อมด้วย นางสาวภัทราภรณ์ โสเจยยะ รองปลัดกระทรวงเกษตรและสหกรณ์ เยี่ยมเยาวชนเกษตรไทยภายใต้โครงการฝึกงานผู้นำเยาวชนเกษตรไทยในประเทศญี่ปุ่น ประจำปี 2568 (รุ่นที่ 43) จำนวน 12 คน ซึ่งอยู่ระหว่างการเข้าร่วมกิจกรรมอบรมให้ความรู้ด้านวิชาการและเทคโนโลยีในการทำการเกษตร ร่วมกับเยาวชนเกษตรจากฟิลิปปินส์และอินโดนีเซีย โดยมีผู้แทนจากหน่วยงานที่เกี่ยวข้อง เข้าร่วม ณ  KOIBUCHI College for Agriculture and Nutrition เมือง Ibaraki
นายถาวร กล่าวว่า กระทรวงเกษตรและสหกรณ์ดำเนินโครงการฝึกงานผู้นำเยาวชนเกษตรไทยในประเทศญี่ปุ่น ตั้งแต่ปี 2526 โดยมีรูปแบบการฝึกงานในฟาร์มกับครอบครัวเกษตรกรญี่ปุ่น เพื่อส่งเสริมความรู้และประสบการณ์ เกี่ยวกับการทำการเกษตร การแนะนำเทคโนโลยีสมัยใหม่ที่เหมาะสม ตลอดจนส่งเสริมความเข้าใจอันดี และแลกเปลี่ยนวัฒนธรรมระหว่างเกษตรกรญี่ปุ่นและประเทศในกลุ่มอาเซียน โดยทุกปีจะเริ่มกระบวนการรับสมัครในช่วงเดือนกันยายน คัดเลือกในเดือนธันวาคม และอบรมเพื่อเตรียมความพร้อมตั้งแต่มกราคม ซึ่งปีนี้เยาวชนเกษตรที่ผ่านการคัดเลือกจำนวน 12 คน เข้าฝึกงานในประเทศญี่ปุ่น เป็นเวลา 11 เดือน ตั้งแต่เดือนเมษายน 2568 ถึงกุมภาพันธ์ 2569
ในโอกาสนี้ รองปลัดกระทรวงเกษตรและสหกรณ์ ได้กล่าวแสดงความยินดีและให้กำลังใจกับเยาวชนเกษตรไทย พร้อมทั้งให้แนวคิดเพื่อเสริมสร้างทัศนคติที่ดีในการปฏิบัติงานเพื่อให้สามารถนำความรู้และประสบการณ์ไปประยุกต์ใช้ในการทำเกษตรที่ประเทศไทยต่อไป

ที่มา : https://www.thaigov.go.th/news/contents/details/100068