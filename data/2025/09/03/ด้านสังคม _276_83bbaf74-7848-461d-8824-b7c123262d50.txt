รัฐบาลไทย-ข่าวทำเนียบรัฐบาล-ดีอี เตือน ปชช.ระวัง “คนร้ายเปิดบัญชีหลอกรับเงินบริจาคช่วยทหารชายแดน” เสี่ยงสูญเงิน - ข้อมูลส่วนบุคคล

วันอังคารที่ 19 สิงหาคม 2568
ดีอี เตือน ปชช.ระวัง “คนร้ายเปิดบัญชีหลอกรับเงินบริจาคช่วยทหารชายแดน” เสี่ยงสูญเงิน - ข้อมูลส่วนบุคคล
ดีอี เตือน ปชช.ระวัง “คนร้ายเปิดบัญชีหลอกรับเงินบริจาคช่วยทหารชายแดน” เสี่ยงสูญเงิน - ข้อมูลส่วนบุคคล
นายเวทางค์ พ่วงทรัพย์ โฆษกกระทรวงดิจิทัลเพื่อเศรษฐกิจและสังคม  (ดีอี) เปิดเผยว่า กระทรวงดีอี โดยศูนย์ต่อต้านข่าวปลอมประเทศไทย (Anti-Fake News Center : AFNC) ได้ตรวจสอบพบข่าวที่เกี่ยวข้องประเด็นความสัมพันธ์ระหว่างประเทศไทยและกัมพูชาเป็นจำนวนมาก ซึ่งจากสถิติตั้งแต่วันที่ 1 - 15 สิงหาคม 2568 ศูนย์ต่อต้านข่าวปลอมฯ ได้ทำการคัดกรองจำนวนข้อความทั้งหมด 2,133,333 ข้อความ โดยมีจำนวนข้อความที่เข้าเกณฑ์การตรวจสอบ 222,679 ข้อความ (ข้อมูล ณ วันที่ 15 ส.ค. 68)
ทั้งนี้มีเรื่องที่ส่งตรวจสอบ จำนวน 459 เรื่อง ได้รับการตรวจสอบแล้ว จำนวนทั้งหมด 447 เรื่อง โดยสามารถแยกเป็นเรื่องนโยบายรัฐบาล และความมั่นคงของประเทศ 129 เรื่อง ได้แก่ (1) ข่าวปลอม จำนวน 29 เรื่อง (2) ข่าวจริง จำนวน 85 เรื่อง (3) ข่าวบิดเบือน จำนวน 15 เรื่อง (4) ข้อมูลไม่เพียงพอ จำนวน 0 เรื่อง
“ปัจจุบันมีการเผยแพร่ข่าวปลอม และข้อมูลบิดเบือนที่เกี่ยวข้องกับความมั่นคงมากถึง 44 เรื่อง และพบมิจฉาชีพฉวยโอกาสในการเผยแพร่ข่าวปลอมแอบอ้างเป็นกองทัพหรือหน่วยงานทหารขอรับการบริจาคเงิน และสิ่งของเพื่อนำไปให้ความช่วยเหลือแก่หน่วยทหารในพื้นที่ชายแดนได้ โดยที่ผ่านมา AFNC ได้ตรวจพบข่าวปลอมที่เกี่ยวข้องกับการขอรับบริจาคช่วยเหลือทหาร และได้เผยแพร่ให้ประชาชนได้รับทราบแล้ว ดังนั้นขอให้ประชาชนตรวจสอบที่มาของแหล่งข่าว โดยเลือกเชื่อ – แชร์ข่าว และข้อมูลจากแหล่งข่าวที่เป็นทางการเท่านั้น” นายเวทางค์ กล่าว
ขอเตือนว่า ประชาชนไม่ควรสแกน QR Code หรือดาวน์โหลดลิงก์ต่างๆ ที่ต้องสงสัย หรือยังไม่ได้ตรวจสอบข้อมูลให้ชัดเจน เพราะอาจเป็นการติดตั้งแอปฯดูดเงิน และข้อมูลส่วนตัวโดยไม่ตั้งใจ รวมทั้งหากนำข้อมูลไปเผยแพร่โดยไม่มีการตรวจสอบ อาจเป็นการเผยแพร่ข้อมูลเท็จเข้าข่ายความผิดตาม พ.ร.บ. คอมพิวเตอร์ มีโทษจำคุกไม่เกิน 5 ปี ปรับไม่เกิน 100,000 บาท หรือทั้งจำทั้งปรับ
หากประชาชน พบข่าวน่าสงสัย ข้อมูลบิดเบือน สามารถแจ้งเบาะแส และตรวจสอบข่าวปลอมได้ที่ โทรสายด่วน 1111 ต่อ 87 (24 ชม.) หรือที่
| เว็บไซต์ www.antifakenewscenter.com
| Line ID: @antifakenewscenter
| Facebook : Anti-Fake News Center Thailand
| X : @AFNCThailand
| TikTok : @antifakenewscenter
| IG : afnc_thailand/
----------------------------------------------------------------------------

ที่มา : https://www.thaigov.go.th/news/contents/details/99866