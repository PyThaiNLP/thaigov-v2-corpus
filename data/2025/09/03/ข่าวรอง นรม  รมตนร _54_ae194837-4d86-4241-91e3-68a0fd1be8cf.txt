รัฐบาลไทย-ข่าวทำเนียบรัฐบาล-ความปลอดภัยของชีวิตประชาชนเป็นสำคัญ ไทยบรรลุเป้าหมายการเข้าร่วมหารือสถานการณ์ชายแดนไทย-กัมพูชา!  

วันจันทร์ที่ 28 กรกฎาคม 2568
ความปลอดภัยของชีวิตประชาชนเป็นสำคัญ ไทยบรรลุเป้าหมายการเข้าร่วมหารือสถานการณ์ชายแดนไทย-กัมพูชา!
รอง นรม. และรมว. มท.  ย้ำหลักการ “หยุดยิง บนหลักผลประโยชน์ของประชาชนและต้องไม่กระทบดินแดนและอธิปไตยของประเทศไทย” หลัง 24.00 น. คืนนี้
วันนี้  (28 กรกฎาคม 2568) เวลา 21.00 น. ตามเวลากรุงกัวลาลัมเปอร์  ประเทศมาเลเซีย นายจิรายุ ห่วงทรัพย์ โฆษกประจำสำนักนายกรัฐมนตรี คณะกรรมการศูนย์เฉพาะกิจสถานการณ์บริเวณชายแดนไทย-กัมพูชา (ศบ.ทก.) เปิดเผยว่า นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย รักษาการนายกรัฐมนตรี ให้สัมภาษณ์ พอใจผลการหารือสถานการณ์ชายแดนไทย-กัมพูชา ไทยบรรลุเป้าหมาย หยุดยิง โดยต้องยึดมั่นในผลประโยชน์ของประชาชนและต้องไม่กระทบดินแดนและอธิปไตยของประเทศไทย พร้อมใช้กลไกทวิภาคีในการแก้ปัญหา
รองนายกรัฐมนตรี เผยว่า ไทยประสบความสำเร็จในการชี้แจงให้ประชาคมโลกเข้าใจว่าไทยเป็นฝ่ายถูกกระทำ โดยที่ไทยพยายามแสวงหาสันติวิธี   ผลที่เกิดขึ้นเป็นไปตามกฎหมายระหว่างประเทศ
ประชุมวันนี้มีตัวแทนของไทยกัมพูชา และมาเลเซียในฐานะเจ้าภาพ รวมทั้งสหรัฐฯ และจีนเข้ามาร่วมสังเกตการณ์  การพูดคุยวันนี้  บรรลุข้อตกลง
เรื่องแรก   ได้มีการแจ้งที่ประชุมว่า การหยุดยิง โดยต้องยึดมั่นในผลประโยชน์ของประชาชนและต้องไม่กระทบดินแดนและอธิปไตยของประเทศไทย   ไทยต้องการหยุดยิงเป็นเรื่องเร่งด่วน  เพื่อมิให้เกิดความสูญเสียต่อทรัพย์สินและชีวิตพี่น้องประชาชนและทหาร
เรื่องที่สอง   การดำเนินการครั้งนี้  ได้คุยหารือกับกองทัพ  โดยไทยยึดมั่นในการปกป้องอธิปไตยและคำนึงถึงชีวิตพี่น้องประชาชน    การยุติโดยเร็วเพื่อให้พี่น้องประชาชนกว่า 160,000 คนที่ต้องอพยพ จะได้กลับคืน  ซึ่งภายในเที่ยงคืนจากนี้ไปก็จะมีการหยุดยิง เป็นที่น่าพึงพอใจของทุกฝ่าย
เรื่องที่สาม  เช้าพรุ่งนี้ กองทัพภาคที่ 2 ของไทยและกองพันกับกองพลกัมพูชาในจุดที่ต่อเนื่องจะมีการเจรจาพูดคุยกัน ซึ่งขณะนี้ได้มีการประสานงานกันเรียบร้อยแล้วโดยรัฐบาลมอบให้ทหารเป็นผู้เจรจาสุดท้ายเนื่องจากอยู่หน้างาน เมี่อเจรจาจบแล้วก็จะมีการประชุมในระดับนานาชาติเพื่อเป็นสักขีพยานในการแก้ปัญหาต่อต่อไป
รองนายกรัฐมนตรียังยืนยันว่า การพูดคุยไม่มีการหยิบเรื่อง  แผนที่ 1: 200,000   และไม่มีการหารือถึงเรื่องการเปิด-ปิด ด่าน
“วันนี้ บรรลุเป้าหมาย คือ การหยุดยิง ลดความเสียหายของพลเรือน  จะเข้าสู่กลไกทวิภาคีในระดับต่างๆ  ท่านนายกรัฐมนตรีอันวาร์  ก็ยินดีต่อความสำเร็จเป็นการยุติปัญหาเพื่อรักษาไว้ซึ่งชีวิตพลเมืองและทรัพย์สิน   โดยเฉพาะอย่างยิ่งอธิปไตยของประเทศที่ไทยจะไม่ยอมให้ใครรุกรานอย่างไรก็ตาม ก็จะต้องมีการพูดคุยกันต่อไป ซึ่งหลังจากนี้ทหารจะเป็นฝ่ายนำ” นายภูมิธรรมกล่าวย้ำ

ที่มา : https://www.thaigov.go.th/news/contents/details/98964