รัฐบาลไทย-ข่าวทำเนียบรัฐบาล-มท.3 "เดชอิศม์" เข้าเยี่ยมให้กำลังใจลุงวัย 65 ปี ในพื้นที่ อ.ระโนด เหยื่อถูกรุมกระทืบซี่โครงหัก พร้อมกำชับนายอำเภอร่วมกับตำรวจเร่งติดตามตัวคนร้ายมาดำเนินคดีโดยเร่งด่วน

วันศุกร์ที่ 18 กรกฎาคม 2568
18/07/2568
พิมพ์
มท.3 "เดชอิศม์" เข้าเยี่ยมให้กำลังใจลุงวัย 65 ปี ในพื้นที่ อ.ระโนด เหยื่อถูกรุมกระทืบซี่โครงหัก พร้อมกำชับนายอำเภอร่วมกับตำรวจเร่งติดตามตัวคนร้ายมาดำเนินคดีโดยเร่งด่วน
มท.3 "เดชอิศม์" เข้าเยี่ยมให้กำลังใจลุงวัย 65 ปี ในพื้นที่ อ.ระโนด เหยื่อถูกรุมกระทืบซี่โครงหัก พร้อมกำชับนายอำเภอร่วมกับตำรวจเร่งติดตามตัวคนร้ายมาดำเนินคดีโดยเร่งด่วน
เมื่อวานนี้ (17 ก.ค. 68) นายเดชอิศม์ ขาวทอง รัฐมนตรีช่วยว่าการกระทรวงมหาดไทย เดินทางไปยังโรงพยาบาลระโนด อ.ระโนด จ.สงขลา เพื่อมอบกระเช้าและเงินปลอบขวัญให้กำลังใจนายเจริญ ทองรัตน์ อายุ 65 ปี ซึ่งได้รับบาดเจ็บจากเหตุถูกกลุ่มคนร้ายรุมทำร้ายร่างกาย โดยมี นายสังคม เกิดก่อ รองผู้ว่าราชการจังหวัดสงขลา และนายกฤชณัทท พลรัตน์ นายอำเภอระโนด ร่วมเยี่ยมด้วย
ทั้งนี้ เมื่อวันที่ 11 ก.ค. 68 กลุ่มคนร้ายซึ่งเป็นชายฉกรรจ์จำนวน 5 คนได้อุ้มนายเจริญ ขึ้นรถตู้และรุมทำร้ายในพื้นที่หมู่ที่ 4 ต.ระวะ อ.ระโนด จ.สงขลา ซึ่งจากการตรวจของแพทย์พบว่า ได้รับบาดเจ็บกระดูกซี่โครงหัก 2 ซี่ มีเเผลที่นิ้วกลาง และศีรษะ โดยขณะนี้อาการดีขึ้น ลุกเดินได้มากขึ้น เเต่ยังต้องพักฟื้นต่อไป ในด้านสภาพจิตใจดีขึ้น แต่ทางครอบครัวยังคงหวาดกลัวเนื่องด้วยผู้ก่อเหตุเป็นกลุ่มผู้มีอิทธิพลในพื้นที่
นายเดชอิศม์ กล่าวกับผู้ได้รับบาดเจ็บและครอบครัวว่า ตนจะไม่ปล่อยให้ผู้กระทำผิดลอยนวล พร้อมสั่งการให้นายอำเภอระโนดได้บูรณาการร่วมกับผู้กำกับการ สภ.ระโนด นำกำลังเจ้าหน้าที่ตำรวจ และเจ้าหน้าที่ อส. เร่งติดตามตัวคนร้ายมาดำเนินคดีให้ถึงที่สุด พร้อมเข้าดูแลความปลอดภัยผู้ได้รับบาดเจ็บอย่างใกล้ชิด อย่าให้เกิดเหตุการณ์ซ้ำรอย
"ตนได้รับทราบจากภรรยาของผู้ได้รับบาดเจ็บทางโทรศัพท์ และทันทีที่ตนเดินทางมาถึงจังหวัดสงขลา ด้วยความเป็นห่วง จึงรีบเดินทางมาเยี่ยมให้กำลังใจ และมองว่าการโดนทำร้ายร่างกายในลักษณะรุมกระทืบแล้วลากขึ้นรถตู้หรู "ไม่ควรเกิดขึ้นในจังหวัดสงขลา ซึ่งเป็นจังหวัดที่เจริญแล้ว" เรื่องนี้ตนไม่ปล่อยไว้แน่นอน ตอนนี้ได้ฝากตำรวจให้เร่งสืบหาความจริงให้ได้ว่ารถตู้คันดังกล่าวเป็นรถของใคร ต้องเร่งหาตัวผู้กระทำผิดมาลงโทษให้ได้โดยเร็ว และสำหรับการกล่าวอ้างว่าผู้ได้รับบาดเจ็บเป็นคนวิกลจริตก็ไม่เป็นความจริงแต่อย่างใด เพราะเขาเป็นอดีตพนักงานราชการ และหลังจากเกษียณอายุราชการ ได้นำครอบครัวทำมาหากิน ขับรถซาเล้งเร่ขายของเพื่อเลี้ยงครอบครัว" นายเดชอิศม์ กล่าว
นายเดชอิศม์ กล่าวเพิ่มเติมว่า ตนในฐานะรัฐมนตรีช่วยว่าการกระทรวงมหาดไทย มีหน้าที่หลักในการบำบัดทุกข์ บำรงสุขให้ประชาชน ยิ่งเป็นบ้านของตนเอง จะไม่ปล่อยให้เกิดเรื่องเช่นนี้โดยเด็ดขาด ขณะที่ภรรยาผู้บาดเจ็บยืนยันว่า หนึ่งในชายฉกรรจ์ 4-5 คนที่ก่อเหตุเป็นลูกน้องของบุคคลมีชื่อเสียงในพื้นที่ ซึ่งต้องเร่งพิสูจน์ความจริงให้กระจ่าง

ที่มา : https://www.thaigov.go.th/news/contents/details/98528