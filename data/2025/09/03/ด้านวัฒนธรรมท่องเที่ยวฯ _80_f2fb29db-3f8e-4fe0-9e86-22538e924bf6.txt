รัฐบาลไทย-ข่าวทำเนียบรัฐบาล-รมว.ท่องเที่ยวฯ "สรวงศ์" นำทีมผู้บริหารลงพื้นที่พัทยา รับฟังปัญหาผู้ประกอบการ ชูนโยบายอัดฉีดอีเวนต์ฟื้นเศรษฐกิจ สร้างความเชื่อมั่นนักท่องเที่ยว

วันเสาร์ที่ 19 กรกฎาคม 2568
รมว.ท่องเที่ยวฯ "สรวงศ์" นำทีมผู้บริหารลงพื้นที่พัทยา รับฟังปัญหาผู้ประกอบการ ชูนโยบายอัดฉีดอีเวนต์ฟื้นเศรษฐกิจ สร้างความเชื่อมั่นนักท่องเที่ยว
รมว.ท่องเที่ยวฯ "สรวงศ์" นำทีมผู้บริหารลงพื้นที่พัทยา รับฟังปัญหาผู้ประกอบการ ชูนโยบายอัดฉีดอีเวนต์ฟื้นเศรษฐกิจ สร้างความเชื่อมั่นนักท่องเที่ยว
วันที่ 18 กรกฎาคม 2568 ณ ศาลาว่าการเมืองพัทยา จังหวัดชลบุรี นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา พร้อมด้วย นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬาและโฆษกกระทรวงฯ, นายจักรพรรดิ์ คล่องพยาบาล ที่ปรึกษารัฐมนตรีว่าการฯ และ นายกฤษฎา ตันเทอดทิตย์ เลขานุการรัฐมนตรีว่าการฯ นำคณะทำงานเดินทางลงพื้นที่เมืองพัทยา เพื่อติดตามสถานการณ์การท่องเที่ยวและเปิดเวทีรับฟังปัญหาจากผู้ประกอบการ โดยมี นายปรเมศวร์ งามพิเชษฐ์ นายกเมืองพัทยา และ พลตำรวจโท ศักย์ศิรา เผือกอ่ำ ผู้บัญชาการตำรวจท่องเที่ยว พร้อมด้วยผู้แทนจากหน่วยงานภาครัฐและเอกชนในพื้นที่ให้การต้อนรับและเข้าร่วมประชุมอย่างพร้อมเพรียง
นายสรวงศ์ เทียนทอง กล่าวว่า การลงพื้นที่ครั้งนี้เป็นการสนองนโยบายของนายกรัฐมนตรี ที่ให้ความสำคัญกับเมืองท่องเที่ยวหลักของประเทศ โดยตั้งใจมาให้กำลังใจและขอบคุณผู้ประกอบการและชาวเมืองพัทยา ซึ่งเป็นกลไกสำคัญในการขับเคลื่อนเศรษฐกิจและสร้างรายได้ให้ประเทศมาอย่างต่อเนื่อง การมารับฟังปัญหาโดยตรงจะทำให้รัฐบาลสามารถกำหนดแนวทางและให้ความช่วยเหลือได้อย่างตรงจุดและทันท่วงที
รัฐมนตรีว่าการฯ ได้เปิดเผยถึงแนวทางการกระตุ้นเศรษฐกิจว่า "เพื่อชดเชยการชะลอตัวของนักท่องเที่ยวในบางตลาด กระทรวงฯ มีนโยบายที่ชัดเจนในการส่งเสริมและผลักดันให้มีการจัดกิจกรรมและเมกะอีเวนต์ (Mega Event) ในเมืองพัทยาเพิ่มขึ้นตลอดทั้งปี เพราะเราเชื่อมั่นว่าทุกการจัดงานจะสามารถดึงดูดนักท่องเที่ยวคุณภาพให้เดินทางเข้ามา และก่อให้เกิดการหมุนเวียนทางเศรษฐกิจในพื้นที่ได้อย่างมหาศาล ทั้งในส่วนของโรงแรมที่พัก ร้านอาหาร และธุรกิจบริการที่เกี่ยวเนื่อง"
พร้อมกันนี้ นายสรวงศ์ ได้กล่าวถึงโครงการกระตุ้นการท่องเที่ยวของภาครัฐ เพื่อให้ประชาชนได้รับประโยชน์สูงสุดว่า "อยากเชิญชวนพี่น้องประชาชนที่วางแผนจะเดินทางท่องเที่ยว ให้รีบใช้สิทธิ์ในโครงการฯ ซึ่งยังมีโควต้าเหลืออยู่กว่า 300,000 สิทธิ์ และสามารถใช้ได้จนถึงวันที่ 31 ตุลาคมนี้ ขณะเดียวกัน ผมได้รับทราบถึงปัญหาของผู้ประกอบการในการลงทะเบียนเข้าร่วมโครงการ และได้สั่งการให้การท่องเที่ยวแห่งประเทศไทย (ททท.) ในฐานะหน่วยงานผู้รับผิดชอบ เร่งหาแนวทางอำนวยความสะดวกและแก้ไขปัญหาดังกล่าวโดยด่วนแล้วครับ"
ในประเด็นสำคัญด้านความเชื่อมั่นของนักท่องเที่ยว รัฐมนตรีว่าการกระทรวงการท่องเที่ยวและกีฬาได้ให้ความสำคัญสูงสุด โดยกล่าวปิดท้ายว่า "กระทรวงฯ ขอยืนยันว่าประเทศไทยมีความปลอดภัยสำหรับนักท่องเที่ยว เราทำงานร่วมกับทุกภาคส่วนอย่างเข้มแข็งเพื่อดูแลความปลอดภัยในทุกมิติ เรามุ่งมั่นที่จะทำให้นักท่องเที่ยวทุกท่านที่มาเยือนประเทศไทยได้รับประสบการณ์ที่ดี มีความสุข และเดินทางกลับไปด้วยความประทับใจ เพื่อให้ประเทศไทยยังคงเป็นจุดหมายปลายทางในใจของนักท่องเที่ยวทั่วโลกต่อไป"
การลงพื้นที่ของรัฐมนตรีว่าการกระทรวงการท่องเที่ยวและกีฬาและคณะในครั้งนี้ ถือเป็นการตอกย้ำถึงความมุ่งมั่นของรัฐบาลในการฟื้นฟูอุตสาหกรรมการท่องเที่ยวของเมืองพัทยาอย่างเต็มกำลัง และพร้อมที่จะทำงานร่วมกับพันธมิตรในพื้นที่เพื่อขับเคลื่อนการท่องเที่ยวให้เติบโตอย่างยั่งยืน

ที่มา : https://www.thaigov.go.th/news/contents/details/98563