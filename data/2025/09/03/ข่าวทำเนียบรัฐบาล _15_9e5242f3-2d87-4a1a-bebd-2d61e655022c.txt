รัฐบาลไทย-ข่าวทำเนียบรัฐบาล- รัฐบาลเชิญชวนพสกนิกรชาวไทยทุกหมู่เหล่า “สวมเสื้อสีเหลือง” ร่วมแสดงความจงรักภักดี และน้อมสำนึกในพระมหากรุณาธิคุณพระบาทสมเด็จพระเจ้าอยู่หัวในโอกาสวันเฉลิมพระชนมพรรษา 28 กรกฎาคม 2568

วันพุธที่ 23 กรกฎาคม 2568
23/07/2568
พิมพ์
รัฐบาลเชิญชวนพสกนิกรชาวไทยทุกหมู่เหล่า “สวมเสื้อสีเหลือง” ร่วมแสดงความจงรักภักดี และน้อมสำนึกในพระมหากรุณาธิคุณพระบาทสมเด็จพระเจ้าอยู่หัวในโอกาสวันเฉลิมพระชนมพรรษา 28 กรกฎาคม 2568
รัฐบาลเชิญชวนพสกนิกรชาวไทยทุกหมู่เหล่า “สวมเสื้อสีเหลือง” ร่วมแสดงความจงรักภักดี และน้อมสำนึกในพระมหากรุณาธิคุณพระบาทสมเด็จพระเจ้าอยู่หัว ในโอกาสวันเฉลิมพระชนมพรรษา 28 กรกฎาคม 2568
วันนี้ (23 กรกฎาคม 2568) เวลา 15.00 น. ณ ห้องประชุม 302 ตึกบัญชาการ 1 ทำเนียบรัฐบาล นายพรหมินทร์ เลิศสุริย์เดช เลขาธิการนายกรัฐมนตรี เป็นประธานการประชุมติดตามความคืบหน้าการเตรียมความพร้อมในการจัดงานเนื่องในโอกาสวันเฉลิมพระชนมพรรษา 28 กรกฎาคม 2568 ร่วมกับหน่วยงานที่เกี่ยวข้อง
จากนั้น ในเวลา 16.00 น. ณ บริเวณโถงกลาง ตึกบัญชาการ 1 ทำเนียบรัฐบาล เลขาธิการนายกรัฐมนตรี แถลงความคืบหน้าการเตรียมความพร้อมในการจัดงานเนื่องในโอกาสวันเฉลิมพระชนมพรรษา 28 กรกฎาคม 2568 พร้อมด้วย พล.ต.อ. ไกรบุญ ทรวดทรง รองผู้บัญชาการตำรวจแห่งชาติ นายนพพร บุญแก้ว รองปลัดสำนักนายกรัฐมนตรีร่วมการแถลง
เลขาธิการนายกรัฐมนตรี กล่าวว่าเนื่องในโอกาสวันเฉลิมพระชนมพรรษา 28 กรกฎาคม 2568 รัฐบาลได้ตระหนักถึงความสำคัญถึงการเตรียมการเฉลิมฉลอง โดยที่หน่วยงานราชการต่าง ๆ ที่เกี่ยวข้องได้มาประชุมซักซ้อม ได้แก่ กระทรวงมหาดไทย สำนักนายกรัฐมนตรี สำนักงานตำรวจแห่งชาติ กองทัพ และหน่วยงานราชการต่าง ๆ พร้อมประชาสัมพันธ์เชิญชวนประชาชนร่วมแสดงความจงรักภักดี และน้อมสำนึกในพระมหากรุณาธิคุณพระบาทสมเด็จพระเจ้าอยู่หัว ทั้งนี้ เพื่อให้การเฉลิมฉลองปีนี้สมพระเกียรติ ซึ่งจากการประชุมประสบความสำเร็จไปได้ด้วยดี โดยกิจกรรมต่าง ๆ จะมีขึ้นในวันที่ 28 – 29 กรกฎาคม 2568
ทั้งนี้ การจัดงานสโมสรสันนิบาตเฉลิมพระเกียรติพระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 28 กรกฎาคม 2568 ในปีนี้ พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมให้สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินแทนพระองค์ในงานสโมสรสันนิบาตเฉลิมพระเกียรติฯ ในวันอังคารที่ 29 กรกฎาคม 2568 เวลา 19.00 น. ณ ตึกสันติไมตรี ทำเนียบรัฐบาล
“รัฐบาลขอเชิญชวนประชาชนทุกภาคส่วนสวมเสื้อสีเหลือง เพื่อร่วมแสดงความจงรักภักดี และน้อมสำนึกในพระมหากรุณาธิคุณพระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษาพระบาทสมเด็จพระเจ้าอยู่หัว 28 กรกฎาคม 2568 และขอให้หน่วยงานภาครัฐ ภาคเอกชน และประชาชน ร่วมจัดกิจกรรมเฉลิมพระเกียรติฯ ให้เป็นไปอย่างสมพระเกียรติในโอกาสดังกล่าว” เลขาธิการนายกรัฐมนตรี กล่าว

ที่มา : https://www.thaigov.go.th/news/contents/details/98714