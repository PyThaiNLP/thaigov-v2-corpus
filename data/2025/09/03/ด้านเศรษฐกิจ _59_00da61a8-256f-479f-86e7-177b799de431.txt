รัฐบาลไทย-ข่าวทำเนียบรัฐบาล-กรมทางหลวง ก่อสร้างขยาย ทล.365 สายทางเลี่ยงเมืองฉะเชิงเทราด้านเหนือ แล้วเสร็จ ช่วยลดปัญหารถติดใจกลางเมือง เดินทางสะดวก ปลอดภัย เชื่อมต่อการเดินทางอย่างมีประสิทธิภาพ

วันจันทร์ที่ 30 มิถุนายน 2568
กรมทางหลวง ก่อสร้างขยาย ทล.365 สายทางเลี่ยงเมืองฉะเชิงเทราด้านเหนือ แล้วเสร็จ ช่วยลดปัญหารถติดใจกลางเมือง เดินทางสะดวก ปลอดภัย เชื่อมต่อการเดินทางอย่างมีประสิทธิภาพ
...
กรมทางหลวง (ทล.) กระทรวงคมนาคม โดยสำนักก่อสร้างทางที่ 2 ดำเนินการก่อสร้างขยาย ทล.365 สายทางเลี่ยงเมืองฉะเชิงเทราด้านเหนือ ระหว่าง กม. ที่ 0+000 - 5+886 ระยะทางประมาณ 5.89 กิโลเมตร แล้วเสร็จ เพื่อลดปัญหาการจราจรติดขัดในเขตเมืองฉะเชิงเทรา โดยเฉพาะบริเวณใจกลางเมืองที่มีปริมาณการจราจรหนาแน่น เพิ่มประสิทธิภาพการเชื่อมต่อเส้นทางสายหลักในภูมิภาคตะวันออก รองรับการขยายตัวทางเศรษฐกิจและการลงทุนในพื้นที่โดยรอบ โดยขยายทางหลวงจาก 2 ช่องจราจร เป็นมาตรฐานทางชั้นพิเศษ 4 - 10 ช่องจราจร ผิวจราจร Concrete Pavement หนา 28 เซนติเมตร กว้างช่องละ 3.50 เมตร ไหล่ทางด้านนอกกว้าง 2.50 เมตร แบ่งทิศทางการจราจรด้วยเกาะกลางแบบแบริเออร์คอนกรีต งานก่อสร้างสะพานขนาดใหญ่ข้ามคลอง 2 แห่ง ได้แก่ สะพานข้ามคลองนครเนื่องเขต และสะพานข้ามคลองบางขวัญ รวมงานติดตั้งไฟฟ้าแสงสว่าง ใช้งบประมาณ 1,149,000,000 บาท ถนนสายนี้จะช่วยเพิ่มประสิทธิภาพโครงข่ายการคมนาคมที่สำคัญให้เกิดการพัฒนาด้านเศรษฐกิจ การท่องเที่ยว การเกษตร การอุตสาหกรรม และการขนส่ง เพื่อเป็นการอำนวยความสะดวกรวดเร็วและปลอดภัยแก่ผู้ใช้เส้นทาง ตลอดจนรองรับปริมาณจราจรที่เพิ่มขึ้นในอนาคต

ที่มา : https://www.thaigov.go.th/news/contents/details/97995