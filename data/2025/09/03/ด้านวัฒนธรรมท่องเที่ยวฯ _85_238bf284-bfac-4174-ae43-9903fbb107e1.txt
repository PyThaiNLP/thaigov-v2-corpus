รัฐบาลไทย-ข่าวทำเนียบรัฐบาล-พิธีบวงสรวงเทพยดาครูอาจารย์ และพิธีเจริญพระพุทธมนต์ การจัดแสดงโขนมูลนิธิส่งเสริมศิลปาชีพฯ เรื่องรามเกียรติ์ ตอน สัตยาพาลี

วันจันทร์ที่ 21 กรกฎาคม 2568
พิธีบวงสรวงเทพยดาครูอาจารย์ และพิธีเจริญพระพุทธมนต์ การจัดแสดงโขนมูลนิธิส่งเสริมศิลปาชีพฯ เรื่องรามเกียรติ์ ตอน สัตยาพาลี
พิธีบวงสรวงเทพยดาครูอาจารย์ และพิธีเจริญพระพุทธมนต์ การจัดแสดงโขนมูลนิธิส่งเสริมศิลปาชีพฯ เรื่องรามเกียรติ์ ตอน สัตยาพาลี
พิธีบวงสรวงเทพยดาครูอาจารย์ และพิธีเจริญพระพุทธมนต์ การจัดแสดงโขนมูลนิธิส่งเสริมศิลปาชีพฯ เรื่องรามเกียรติ์ ตอน สัตยาพาลี
พันโท สมชาย กาญจนมณี รองเลขาธิการพระราชวัง และรองประธานกรรมการ มูลนิธิส่งเสริมศิลปาชีพในสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เป็นประธานในพิธีบวงสรวงเทพยดาครูอาจารย์และพิธีเจริญพระพุทธมนต์ถวายภัตตาหารเพลแด่พระสงฆ์
ณ อาคารเรียน-รู้-เรื่องโขน ตำบลเกาะเกิด อำเภอบางปะอิน จังหวัดพระนครศรีอยุธยา
​​            เมื่อเวลา 08.45 น. วันเสาร์ที่ 19 กรกฎาคม 2568 ณ อาคารเรียนรู้เรื่องโขน ตำบลเกาะเกิด อำเภอบางปะอิน จังหวัดพระนครศรีอยุธยา พันโท สมชาย กาญจนมณี รองเลขาธิการพระราชวังและรองประธานกรรมการมูลนิธิส่งเสริมศิลปาชีพในสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เป็นประธานในพิธีบวงสรวงเทพยดา ครูอาจารย์ ซึ่งจัดขึ้นเพื่อบอกกล่าวขออนุญาตเทพยดาครูอาจารย์ให้ช่วยเปิดทาง ปกป้องคุ้มครองและอำนวยพรให้การจัดสร้างฉากโขนมูลนิธิส่งเสริมศิลปาชีพฯ ตอนสัตยาพาลี เป็นไปอย่างราบรื่นอย่างสมบูรณ์แบบ
จากนั้นเวลา 10.00 น. เริ่มพิธีเจริญพระพุทธมนต์ถวายภัตตาหารเพลแด่พระสงฆ์ เพื่อความเป็นสิริมงคลต่อคณะดำเนินงาน นักแสดงและผู้เข้าร่วมพิธีด้วย
ในปี 2568 นี้ นับเป็นปีมหามงคลของปวงชนชาวไทยอีกวาระหนึ่ง เนื่องในวันที่ 28 กรกฎาคม 2568พระบาทสมเด็จพระเจ้าอยู่หัว ทรงเจริญพระชนมพรรษา 73 พรรษา และสมเด็จพระนางเจ้าสิริกิติ์พระบรมราชินีนาถ พระบรมราชชนนีพันปีหลวง ทรงเจริญพระชนมพรรษา 93 พรรษา วันที่ 12 สิงหาคม 2568 มูลนิธิส่งเสริมศิลปาชีพฯ จึงร่วมเฉลิมฉลองโอกาสมหามงคลนี้ ด้วยการจัดการแสดงโขน เรื่องรามเกียรติ์ ตอน “สัตยาพาลี” ขึ้น ในระหว่างวันที่ 6 พฤศจิกายน – 8 ธันวาคม 2568 ณ หอประชุมใหญ่ ศูนย์วัฒนธรรมแห่งประเทศไทย “สัตยาพาลี” เป็นเรื่องราวของพญาพาลีกษัตริย์วานรเมืองขีดขิน ที่เสียสัจจะเพราะความหลงผิด แต่ภายหลังมีความสำนึกผิดในสัจจะ ผลของการเสียสัตย์ของพาลีนำพาเข้าสู่เรื่องราวมากมาย ส่วนเรื่องราวจะเป็นอย่างไร ความพิเศษของฉากจะยิ่งใหญ่อลังการขนาดไหนนั้น ติดตามรับชมได้ในการแสดงโขนมูลนิธิส่งเสริมศิลปาชีพฯ ตอน “สัตยาพาลี" เริ่มเปิดจำหน่ายบัตรวันที่ 12 สิงหาคม 2568 เป็นต้นไป ที่ไทยทิคเก็ตเมเจอร์
​            สำหรับอาคารเรียน-รู้-เรื่องโขน เป็นแหล่งรวมเรื่องราวของโขน นาฏกรรมชั้นสูงของไทย ที่ได้รับการยกย่องเป็นมรดกโลก ภายในจัดแสดงอย่างครอบคลุมตั้งแต่ ประวัติความเป็นมาอันยาวนาน ไปจนถึงขั้นตอนการจัดสร้างเครื่อง แต่งกายและหัวโขน ที่สะท้อนความประณีตของช่างฝีมือไทย นอกจากนี้ยังมีจุดไฮไลท์สำคัญของนิทรรศการแสดงโขน   ฉากจำลองการแสดงโขนมูลนิธิส่งเสริมศิลปาชีพฯ ที่ถูกจัดแสดงขึ้นอย่างงดงามและสมจริง ซึ่งเป็นฉากสำคัญ ไม่ว่าจะเป็นฉากท้องพระโรงกรุงลงกา สำหรับฉากที่จะเห็นได้ชัด ของท้องพระโรงกรุงลงกา คือ ตอนพิเภกสวามิภักดิ์ เป็นต้น ฉากต่อมาคือฉากหนุมานอมพลับพลา ซึ่งอยู่ในตอนศึกมัยราพณ์ และฉากหนุมานเนรมิตกาย ตอนสืบมรรคา ทำให้ผู้เข้าชมสามารถจินตนาการถึงความยิ่งใหญ่และความสง่างามของการแสดงโขนที่จัดขึ้นในวาระพิเศษต่างๆ โดยเฉพาะอย่างยิ่งการแสดงโขนมูลนิธิส่งเสริมศิลปาชีพในสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ซึ่งมีบทบาทสำคัญในการฟื้นฟูและอนุรักษ์ศิลปะโขน ให้กลับมารุ่งเรืองและเป็นมรดกอันล้ำค่าให้ยังคงอยู่สืบไป อาคารเรียน-รู้-เรื่องโขน เปิดให้ผู้สนใจเข้าชมโดยมีเจ้าหน้าที่คอยให้คำบรรยายและพาเที่ยวชมตามจุดต่างๆ ในระหว่างวันพุธ – วันอาทิตย์ และวันหยุดนักขัตฤกษ์ เวลา 09.30 น.- 16.00 น. โทร. 035-352-991
​            มูลนิธิส่งเสริมศิลปาชีพฯ ได้จัดการแสดงโขนเพื่อการอนุรักษ์ศิลปวัฒนธรรม เพื่อให้ประชาชนชาวไทยได้ชื่นชมความงดงามของศิลปะดั้งเดิมของไทยหลากหลายแขนงในการแสดงโขน โดยสิ่งที่เป็นขวัญกำลังใจในการดำเนินงานคือพระราชดำรัสเกี่ยวกับการอนุรักษ์ศิลปะแขนงนี้ว่า “ขาดทุนของฉันคือกำไรของแผ่นดิน” นับเป็นความโชคดีของคนไทยและประเทศไทย ที่สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ทรงส่งเสริมและสนับสนุนการแสดงโขนอย่างเอาพระทัยใส่ทุกมิติ เป็นการธำรงนาฏศิลป์ อันทรงคุณค่าของชาติให้สืบทอดอยู่อีกนานเท่านาน
​            ความพิเศษของโขนมูลนิธิส่งเสริมศิลปาชีพฯ ได้รวบรวมองค์ความรู้จากครูผู้เชี่ยวชาญทุกสาขา ทั้งโขน ละคร ดนตรี คีตศิลป์ ร่วมกันทำงานด้วยความวิริยะอุตสาหะ ทุกขั้นตอนทำด้วยความประณีต การแสดงจึงออกมางดงาม โดยนักแสดงที่ผ่านการคัดเลือกและได้ฝึกฝนจนเกิดความชำนาญจากครูผู้เชี่ยวชาญ เป็นการส่งเสริมให้เยาวชนรุ่นใหม่ได้มีโอกาสฝึกฝีมือและได้มีโอกาสแสดงความสามารถตามที่ถนัด อีกทั้งเพื่อเป็นการส่งเสริมให้เยาวชนเป็นผู้ร่วมรักษาและสืบสานศิลปะการแสดงโขน สมดังพระราชปณิธานของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวงสืบไป
​            สำหรับการแสดงโขนมูลนิธิส่งเสริมศิลปาชีพฯ ตอน สัตยาพาลี มีกำหนดเปิดการแสดงในระหว่างวันที่ 6 พฤศจิกายน - 8 ธันวาคม 2568 ณ หอประชุมใหญ่ ศูนย์วัฒนธรรมแห่งประเทศไทย เริ่มเปิดจำหน่ายบัตรวันที่ 12 สิงหาคม 2568 เป็นต้นไป ที่ไทยทิคเก็ตเมเจอร์ สอบถามรายละเอียดเพิ่มเติมได้ทาง Facebook : Khon Performance โขนมูลนิธิส่งเสริมศิลปาชีพฯ

ที่มา : https://www.thaigov.go.th/news/contents/details/98619