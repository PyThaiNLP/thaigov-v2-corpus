รัฐบาลไทย-ข่าวทำเนียบรัฐบาล-“ธีรรัตน์” ร่วมงาน SPLASH-Soft Power Forum 2025 เดินหน้าหนุนเสริมนโยบาย Soft Power สู่การพัฒนาคุณภาพชีวิตประชาชนอย่างยั่งยืน

วันพุธที่ 9 กรกฎาคม 2568
09/07/2568
พิมพ์
“ธีรรัตน์” ร่วมงาน SPLASH-Soft Power Forum 2025 เดินหน้าหนุนเสริมนโยบาย Soft Power สู่การพัฒนาคุณภาพชีวิตประชาชนอย่างยั่งยืน
“ธีรรัตน์” ร่วมงาน SPLASH-Soft Power Forum 2025 เดินหน้าหนุนเสริมนโยบาย Soft Power สู่การพัฒนาคุณภาพชีวิตประชาชนอย่างยั่งยืน
เมื่อวันที่ 8 ก.ค. 68 เวลา 14.00 น. น.ส.ธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ร่วมงาน “SPLASH – Soft Power Forum 2025” ณ ศูนย์การประชุมแห่งชาติสิริกิติ์ โดยมี น.ส.แพทองธาร ชินวัตร นายกรัฐมนตรีและรัฐมนตรีว่าการกระทรวงวัฒนธรรม เป็นประธานเปิดงาน พร้อมด้วย นพ.สุรพงษ์ สืบวงศ์ลี ประธานกรรมการคณะกรรมการพัฒนาซอฟต์พาวเวอร์แห่งชาติ ซึ่ง นายอรรษิษฐ์ สัมพันธรัตน์ ปลัดกระทรวงมหาดไทย พร้อมด้วย นายสยาม ศิริมงคล อธิบดีกรมการพัฒนาชุมชน นายสุรพล เจริญภูมิ รองอธิบดีกรมส่งเสริมการปกครองท้องถิ่น นายสหรัฐ วงศ์สกุลวิวัฒน์ รองอธิบดีกรมป้องกันและบรรเทาสาธารณภัย นายเกิดศักดิ์ ยะโสธร รองอธิบดีกรมโยธาธิการและผังเมือง ร่วมในงานดังกล่าว พร้อมด้วยหัวหน้าส่วนราชการ และภาคีเครือข่ายจากทุกภาคส่วน
งาน “SPLASH – Soft Power Forum 2025” จัดขึ้นระหว่างวันที่ 8-11 กรกฎาคม 2568 ณ ศูนย์การประชุมแห่งชาติสิริกิติ์ โดยรัฐบาล ร่วมกับ สำนักงานส่งเสริมวัฒนธรรมสร้างสรรค์ (THACCA) เป็นกิจกรรมที่สะท้อนถึงการสร้างสรรค์และต่อยอดสิ่งต่าง ๆ ที่สอดรับกับพลวัตบริบทของโลกที่เปลี่ยนแปลงไปอย่างรวดเร็ว ซึ่งประเทศไทยต้องปรับตัวให้ทันต่อการแข่งขันอยู่ตลอดเวลา ทั้งการลงทุนใหม่ ๆ อุตสาหกรรมใหม่ในอนาคตและเทคโนโลยี ซึ่งเป็นรากฐานของเศรษฐกิจที่อาจต้องใช้เวลานาน โดยเฉพาะอย่างยิ่ง “ซอฟต์พาวเวอร์” ที่ทั่วโลกไม่ได้สนใจเพียงแค่สินค้าและบริการ แต่รวมถึงการเฟ้นเลือกหาประสบการณ์หรือสิ่งที่สะท้อนความเป็นไทยที่ไม่ได้เป็นการประยุกต์หรือเติมแต่ง (Original) อาทิ การถ่ายทอดหรือให้สัมผัสถึงวัฒนธรรมไทยที่เข้มข้น ทั้งวัฒนธรรมด้านอาหาร และความเป็นอยู่ เสน่ห์และรอยยิ้มของคนไทย ความมีน้ำใจ ความเอื้อเฟื้อเผื่อแผ่ อันเป็นสิ่งที่ทั่วโลกยอมรับ และหลงเสน่ห์ประเทศไทยมาอย่างยาวนาน โดยมีภาครัฐและภาคเอกชนทำงานร่วมกันอย่างเป็นระบบและมีเป้าหมายเดียวกัน ลดความซ้ำซ้อน เพื่อเชื่อมโลกผ่านซอฟต์พาวเวอร์ เช่น อาหารของไทย ด้วยโมเดลร้าน Thai Cuisine ควบคู่การสร้างมาตรฐาน Thai SELECT การส่งเสริมให้ทุกยิม มีการสอนหลักมวยไทยที่ถูกต้อง การส่งเสริม THAI WELLNESS ที่มีการใช้สมุนไพร อาหารสุขภาพ ที่ได้รับการรับรองจากงานวิจัยทางการแพทย์สำหรับยกระดับเป็นสินค้าส่งออกไปทั่วโลก รวมถึงการถ่ายทำภาพยนตร์ที่สามารถผลักดันอัตราการคืนเงิน (Cash Rebate) และการผลักดันส่งออกอัญมณี เป็นต้น

ที่มา : https://www.thaigov.go.th/news/contents/details/98300