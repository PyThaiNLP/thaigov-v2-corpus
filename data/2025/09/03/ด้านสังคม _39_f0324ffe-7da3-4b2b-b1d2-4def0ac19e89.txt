รัฐบาลไทย-ข่าวทำเนียบรัฐบาล-พม. - วัดเบญฯ - มูลนิธิเผยแพร่พระพุทธศาสนาฯ จัดพิธีบรรพชาอุปสมบทราษฎรบนพื้นที่สูง 2568 ถวายพระราชกุศล สร้าง “นักพัฒนาในผ้าเหลือง” ยกระดับคุณภาพชีวิตในถิ่นกันดาร

วันจันทร์ที่ 30 มิถุนายน 2568
พม. - วัดเบญฯ - มูลนิธิเผยแพร่พระพุทธศาสนาฯ จัดพิธีบรรพชาอุปสมบทราษฎรบนพื้นที่สูง 2568 ถวายพระราชกุศล สร้าง “นักพัฒนาในผ้าเหลือง” ยกระดับคุณภาพชีวิตในถิ่นกันดาร
พม. - วัดเบญฯ - มูลนิธิเผยแพร่พระพุทธศาสนาฯ จัดพิธีบรรพชาอุปสมบทราษฎรบนพื้นที่สูง 2568 ถวายพระราชกุศล สร้าง “นักพัฒนาในผ้าเหลือง” ยกระดับคุณภาพชีวิตในถิ่นกันดาร
วันที่ 29 มิถุนายน 2568 พระธรรมวชิราธิบดี เจ้าอาวาสวัดเบญจมบพิตรดุสิตวนาราม เป็นประธานฝ่ายสงฆ์ นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานฝ่ายฆราวาส พิธีบรรพชาอุปสมบทราษฎรบนพื้นที่สูง ประจำปี 2568 เพื่อถวายพระราชกุศล เนื่องในโอกาสวันเฉลิมพระชนมพรรษา พระบาทสมเด็จพระเจ้าอยู่หัว 28 กรกฎาคม 2568 โดยนายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) นายกันตพงศ์ รังษีสว่าง อธิบดีกรมพัฒนาสังคมและสวัสดิการ และคณะผู้บริหาร ข้าราชการ และเจ้าหน้าที่กระทรวง พม. ผู้บริหารบริษัท เคาน์เตอร์เซอร์วิส จำกัด ผู้บริหารบริษัท ซีพีแรม จำกัด ครอบครัวและญาติของผู้บรรพชาอุปสมบท และประชาชนผู้มีจิตศรัทธา เข้าร่วมพิธีที่วัดเบญจมบพิตรดุสิตวนาราม กรุงเทพมหานคร
สำหรับพิธีบรรพชาอุปสมบทราษฎรบนพื้นที่สูง ประจำปี 2568 พระบาทสมเด็จพระเจ้าอยู่หัว พระราชทานผ้าไตรถวายพระอุปัชฌาย์ 1 ไตร และพระราชทานพระบรมราชานุญาตให้คณะกรรมการวัดเบญจมบพิตรดุสิตวนาราม จัดผ้าไตรพระราชทาน 196 ไตร ถวายโดยเสด็จพระราชกุศล นับเป็นพระมหากรุณาธิคุณอย่างหาที่สุดมิได้
นายวราวุธ กล่าวว่า พิธีบรรพชาอุปสมบทราษฎรบนพื้นที่สูง เป็นส่วนหนึ่งของโครงการพระธรรมจาริก และเป็นความร่วมมือระหว่างกระทรวง พม. โดย กรมพัฒนาสังคมและสวัสดิการ มูลนิธิเผยแพร่พระพุทธศาสนาแก่ชนถิ่นกันดาร ในพระราชูปถัมภ์ สมเด็จพระศรีนครินทราบรมราชชนนี  วัดเบญจมบพิตรดุสิตวนาราม ด้วยการน้อมนำหลักธรรมในพระพุทธศาสนาที่มุ่งพัฒนาคุณภาพชีวิตทุกมิติให้กับราษฎรบนพื้นที่สูง รวมถึงเป็นการสร้างจิตสำนึกในความเป็นไทย และความจงรักภักดีต่อสถาบันชาติ ศาสนา พระมหากษัตริย์ สู่การเป็นนักพัฒนานำพาความผาสุกสู่ชุมชนบนพื้นที่สูงอย่างเป็นรูปธรรม
นับตั้งแต่ปี 2508 โครงการพระธรรมจาริก ได้ดำเนินการมาอย่างต่อเนื่องเป็นเวลา 60 ปี โดยมีราษฎรบนพื้นที่สูงซึ่งเป็นผู้ศรัทธาเลื่อมใสและสืบสานพระพุทธศาสนา เข้าร่วมบรรพชาอุปสมบท รวม 12,167 รูป และส่วนหนึ่งได้อุปสมบทต่อเนื่องเป็นพระธรรมจาริกกว่า 595 รูป ประจำอยู่อาศรม 315 แห่งทั่วประเทศ ทำหน้าที่เป็นนักพัฒนาในผ้าเหลืองช่วยเหลือชาวบ้าน เผยแผ่ธรรมะและพัฒนาคุณภาพชีวิตให้ชุมชนสามารถพึ่งพาตนเองได้อย่างมั่นคงและยั่งยืน โดยในปี 2568 มีราษฎรกลุ่มชาติพันธุ์บนพื้นที่สูง 14 จังหวัดทั่วประเทศ เข้าร่วมบรรพชาอุปสมบททั้งสิ้น 196 รูป ซึ่งหลังจากที่บรรพชาอุปสมบทแล้ว จะเข้ารับการศึกษาพระธรรมวินัย และวิชาการต่าง ๆ ทั้งสายปริยัติธรรมและสายสามัญ เมื่อจบการศึกษาแล้ว หากอยู่ในสมณเพศจะออกปฏิบัติงานเผยแพร่พระพุทธศาสนาร่วมกับพระธรรมจาริก ส่วนผู้ที่ลาสิกขาบทจะได้นำความรู้ที่ได้ไปใช้ในชีวิตประจำวัน ศึกษาต่อ ประกอบอาชีพทำประโยชน์ให้แก่ครอบครัวและชุมชนต่อไป
และตลอดระยะเวลากว่า 6 ทศวรรษ โครงการพระธรรมจาริก ได้รับพระมหากรุณาธิคุณจากพระบรมวงศานุวงศ์มาอย่างต่อเนื่อง ทั้งในรูปแบบทุนเล่าเรียนหลวง ศาลาปฏิบัติธรรม และพระราชทรัพย์ส่วนพระองค์ ถือเป็นพลังศรัทธาอันสำคัญที่เกื้อหนุนการธำรงพระพุทธศาสนาในพื้นที่ห่างไกล ดังนั้น พระธรรมจาริกจึงไม่ใช่เพียงพระสงฆ์ที่เดินทางไปจำพรรษาบนยอดดอย หากแต่เป็น “สะพานใจ” ที่เชื่อมระหว่างศาสนา วัฒนธรรม และการพัฒนาเข้าด้วยกันอย่างกลมกลืน
กระทรวง พม. ขออนุโมทนาทุกท่านที่ร่วมเป็นเจ้าภาพและร่วมเผยแผ่พระพุทธศาสนาแก่ราษฎรบนพื้นที่สูงของคณะพระธรรมจาริก อันจะทำให้ราษฎรบนพื้นที่สูงได้รับการพัฒนาคุณภาพชีวิตให้ดีขึ้นอย่างยั่งยืน และหวังเป็นอย่างยิ่งว่าพี่น้องราษฎรบนพื้นที่สูง ที่เข้ารับการบรรพชาอุปสมบทครั้งนี้จะได้รับการศึกษาเรียนรู้พระธรรมคำสอนของพระพุทธศาสนา การหล่อหลอมขัดเกลาจิตใจ สามารถดำรงตนอย่างถูกต้องตามทำนองคลองธรรม และสานต่อพระพุทธศาสนาให้ยืนยาว ตลอดจนนำพาตนเอง ครอบครัว สังคม และประเทศชาติต่อไป
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #พิธีบรรพชาอุปสมบทราษฎรบนพื้นที่สูง #บวชชาวเขา

ที่มา : https://www.thaigov.go.th/news/contents/details/98022