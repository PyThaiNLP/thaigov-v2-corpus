รัฐบาลไทย-ข่าวทำเนียบรัฐบาล-​สำนักงานปลัดกระทรวงกลาโหม จัดกิจกรรมเฉลิมพระเกียรติฯ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง (๑๒ สิงหาคม ๒๕๖๘)

วันพฤหัสบดีที่ 7 สิงหาคม 2568
​สำนักงานปลัดกระทรวงกลาโหม จัดกิจกรรมเฉลิมพระเกียรติฯ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง (๑๒ สิงหาคม ๒๕๖๘)
เนื่องในโอกาสวันเฉลิมพระชนมพรรษา ๑๒ สิงหาคม ๒๕๖๘
สำนักงานปลัดกระทรวงกลาโหมจัดกิจกรรมเฉลิมพระเกียรติ สมเด็จพระนางเจ้าสิริกิติ์พระบรมราชินีนาถ พระบรมราชชนนีพันปีหลวง เพื่อแสดงออกถึงความจงรักภักดีอย่างสุดหัวใจ และสะท้อนความผูกพันอันแน่นแฟ้นระหว่างพสกนิกรชาวไทยกับสถาบันพระมหากษัตริย์ อันเป็นศูนย์รวมจิตใจของคนไทย
ในวันพฤหัสบดีที่ ๗ สิงหาคม ๒๕๖๘ เวลา ๐๘.๓๐ น. พลเอก อดินันท์ ไชยฤกษ์ รองปลัดกระทรวงกลาโหม เป็นประธานในการกิจกรรมเฉลิมพระเกียรติ สมเด็จพระนางเจ้าสิริกิติ์พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิมพระชนมพรรษา ๑๒ สิงหาคม ๒๕๖๘ ณ ห้องพินิตประชานาถ ในศาลาว่าการกลาโหม โดยมี ทันตแพทย์หญิง กุลการ ไชยฤกษ์ อุปนายกสมาคมภริยาข้าราชการสำนักงานปลัดกระทรวงกลาโหม หัวหน้าหน่วยขึ้นตรงสำนักงานปลัดกระทรวงกลาโหม สมาคมภริยาข้าราชการสำนักงานปลัดกระทรวงกลาโหม และข้าราชการในสังกัดฯ เข้าร่วมพิธีโดยพร้อมเพรียงกัน
ภายในพิธีประกอบด้วย พิธีถวายพรชัยมงคลและพิธีเจริญพระพุทธมนต์ เพื่อความเป็นสิริมงคลแก่ข้าราชการและประชาชนผู้ร่วมพิธี พิธีทำบุญตักบาตรพระสงฆ์และสามเณร จำนวน ๙๔ รูป เพื่อถวายเป็นพระราชกุศล พิธีลงนามถวายพระพรชัยมงคล แสดงความจงรักภักดีและสำนึกในพระมหากรุณาธิคุณ
กิจกรรมในครั้งนี้นับเป็นการแสดงออกถึงความเคารพรักและความกตัญญูกตเวทีของข้าราชการสำนักงานปลัดกระทรวงกลาโหม ที่มีต่อพระองค์ท่าน ผู้ทรงเป็นแบบอย่างแห่งความเสียสละ ทรงอุทิศพระวรกายในการอนุรักษ์วัฒนธรรมไทย พัฒนาคุณภาพชีวิตของประชาชน ส่งเสริมศิลปหัตถกรรมไทย และทรงบำเพ็ญพระราชกรณียกิจนานัปการอย่างไม่รู้เหน็ดเหนื่อย ใต้ร่มพระบารมีแห่งพระองค์ แผ่นดินไทยจึงร่มเย็นเป็นสุข ประชาชนอยู่ร่วมกันด้วยความรัก ความสามัคคี และความมั่นคงอย่างยั่งยืน ปวงข้าพระพุทธเจ้า ขอน้อมสำนึกในพระมหากรุณาธิคุณอันหาที่สุดมิได้ ขอพระองค์ทรงพระเจริญยิ่งยืนนาน เป็นมิ่งขวัญแห่ง ปวงชนชาวไทยตราบนานเท่านาน

ที่มา : https://www.thaigov.go.th/news/contents/details/99474