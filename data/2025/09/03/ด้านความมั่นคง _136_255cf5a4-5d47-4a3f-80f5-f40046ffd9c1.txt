รัฐบาลไทย-ข่าวทำเนียบรัฐบาล-กระทรวงมหาดไทยร่วมยินดี 36 พชอ. ดีเด่น จาก 12 เขตสุขภาพ พร้อมย้ำแนวทางบูรณาการฝ่ายปกครอง-สาธารณสุข ขับเคลื่อนสร้างเสริมสุขภาพประชาชนทุกมิติ

วันพฤหัสบดีที่ 17 กรกฎาคม 2568
17/07/2568
พิมพ์
กระทรวงมหาดไทยร่วมยินดี 36 พชอ. ดีเด่น จาก 12 เขตสุขภาพ พร้อมย้ำแนวทางบูรณาการฝ่ายปกครอง-สาธารณสุข ขับเคลื่อนสร้างเสริมสุขภาพประชาชนทุกมิติ
กระทรวงมหาดไทยร่วมยินดี 36 พชอ. ดีเด่น จาก 12 เขตสุขภาพ พร้อมย้ำแนวทางบูรณาการฝ่ายปกครอง-สาธารณสุข ขับเคลื่อนสร้างเสริมสุขภาพประชาชนทุกมิติ
เมื่อวันที่ 16 ก.ค. 68 เวลา 13.00 น. นายอรรษิษฐ์ สัมพันธรัตน์ ปลัดกระทรวงมหาดไทย มอบหมายให้ นายขจร ศรีชวโนทัย รองปลัดกระทรวงมหาดไทย หัวหน้ากลุ่มภารกิจด้านสาธารณภัยและพัฒนาเมือง เป็นประธานพิธีมอบโล่และเกียรติบัตรชื่นชมคณะกรรมการพัฒนาคุณภาพชีวิตระดับอำเภอ (พชอ.) ในการประชุมพัฒนารูปแบบการจัดบริการด้านการส่งเสริมและป้องกันโรคไม่ติดต่อในชุมชน ประจำปี 2568 โดยมี นพ.ภูวเดช สุระโคตร รองปลัดกระทรวงสาธารณสุข นายอำเภอ สาธารณสุขอำเภอ ผู้แทน พชอ. และภาคีเครือข่าย ร่วมในงาน ณ ห้องประชุมแกรนด์ ไดมอนด์ บอลรูม อาคารอิมแพ็ค ฟอรั่ม เมืองทองธานี อ.ปากเกร็ด จ.นนทบุรี
นายขจร กล่าวว่า กระทรวงมหาดไทยในฐานะหน่วยงานหลักในการบูรณาการความร่วมมือกับทุกภาคส่วนในพื้นที่ผ่านกลไกการบริหารราชการทั้ง ส่วนกลาง ส่วนภูมิภาค และท้องถิ่น โดยมีผู้ว่าราชการจังหวัด นายอำเภอ เป็นผู้นำการบูรณาการงานเพื่อนำนโยบายของรัฐบาลไปสู่การปฏิบัติยังประโยชน์สุขให้กับประชาชนทุกพื้นที่
"กระทรวงมหาดไทยให้ความสำคัญกับการพัฒนาคุณภาพชีวิตของประชาชนในทุกมิติ โดยเฉพาะในด้านสุขภาพ ซึ่งเป็นรากฐานสำคัญของการดำรงชีวิตอย่างยั่งยืน โดยมีกลไกคณะกรรมการพัฒนาคุณภาพชีวิตระดับอำเภอ (พชอ.) เป็นนโยบายสำคัญร่วมกับกระทรวงสาธารณสุข ที่มุ่งในการยกระดับคุณภาพชีวิตประชาชน เพื่อขับเคลื่อนและพัฒนาคุณภาพชีวิตของประชาชนในระดับพื้นที่ด้วยการให้ความสำคัญกับการส่งเสริมให้ประชาชนมีการดูแลสุขภาพของตนเองอย่างจริงจังควบคู่ไปกับการพัฒนาระบบสุขภาพชุมชนให้เข้มแข็งอย่างเป็นระบบและมีประสิทธิภาพผ่านการบูรณาการร่วมกันระหว่างหน่วยงานภาครัฐ ภาคเอกชน และภาคประชาชน ยึดประชาชนเป็นศูนย์กลาง เพื่อสร้างเสริมสังคมและคุณภาพชีวิตที่ดีอย่างยั่งยืน" นายขจร กล่าว
นายขจร กล่าวเพิ่มเติมว่า กระทรวงมหาดไทยขอแสดงความชื่นชมและยินดีกับผู้ที่ได้รับโล่และเกียรติบัตรในทุกพื้นที่ ซึ่งรางวัลนี้ถือเป็นสัญลักษณ์แห่งเกียรติยศว่าในพื้นที่ของท่านได้มีการทำงานร่วมกันเป็นอย่างดีระหว่างฝ่ายปกครอง สาธารณสุข และภาคีเครือข่ายในพื้นที่ ซึ่งล้วนเป็นแรงขับเคลื่อนสำคัญในการพัฒนาคุณภาพชีวิตของประชาชน และขอบคุณเจ้าหน้าที่ผู้ปฏิบัติงานในพื้นที่ทั้งในส่วนของกระทรวงสาธารณสุข กระทรวงมหาดไทย ตลอดจนทุกหน่วยงาน และภาคีเครือข่ายที่เกี่ยวข้อง ที่ได้ช่วยกันผลักดันนโยบายสำคัญ มุ่งมั่น ทุ่มเท ตั้งใจพัฒนาคุณภาพชีวิตของประชาชนโดยมุ่งขับเคลื่อนและยกระดับคุณภาพชีวิตประชาชนอย่างยั่งยืน
สำหรับการมอบโล่และเกียรติบัตรในวันนี้มีเครือข่ายสุขภาพอำเภอที่ได้รับมอบทั้ง 12 เขตสุขภาพ รวม 36 อำเภอ ได้แก่ เขตสุขภาพที่ 1 พชอ.พร้าว จ.เชียงใหม่ พชอ.พาน จ.เชียงราย พชอ.ลี้ จ.ลำพูน เขตสุขภาพที่ 2 พชอ.ลับแล จ.อุตรดิตถ์ พชอ.คีรีมาศ จ.สุโขทัย พชอ.เนินมะปราง จ.พิษณุโลก เขตสุขภาพที่ 3 พชอ.บ้านไร่ จ.อุทัยธานี พชอ.ลานกระบือ จ.กำแพงเพชร พชอ.แม่เปิน จ.นครสวรรค์ เขตสุขภาพที่ 4 พชอ.เฉลิมพระเกียรติ จ.สระบุรี พชอ.ไทรน้อย จ.นนทบุรี พชอ.ภาชี จ.พระนครศรีอยุธยา เขตสุขภาพที่ 5 พชอ.บางสะพาน จ.ประจวบคีรีขันธ์ พชอ.บ้านโป่ง จ.ราชบุรี พชอ.สองพี่น้อง จ.สุพรรณบุรี เขตสุขภาพที่ 6 พชอ.วังจันทร์ จ.ระยอง พชอ.บางน้ำเปรี้ยว จังหวัดฉะเชิงเทรา พชอ.อรัญประเทศ จังหวัดสระแก้ว เขตสุขภาพที่ 7 พชอ.ห้วยแม็ก จังหวัดกาฬสินธุ์ พชอ.หนองเรือ จังหวัดขอนแก่น พชอ.เชียงยืน จังหวัดมหาสารคาม เขตสุขภาพที่ 8 พชอ.หนองหิน จังหวัดเลย พชอ.เพ็ญ จังหวัดอุดรธานี พชอ.เมืองนครพนม จังหวัดนครพนม เขตสุขภาพที่ 9 พชอ.บ้านแท่น จังหวัดชัยภูมิ พชอ.ประโคนชัย จังหวัดบุรีรัมย์ พชอ.โนนแดง จังหวัดนครราชสีมา เขตสุขภาพที่ 10 พชอ.ราษีไศล จังหวัดศรีสะเกษ พชอ.พนา จังหวัดอำนาจเจริญ พชอ.ดอนตาล จังหวัดมุกดาหาร เขตสุขภาพที่ 11 พชอ.หลังสวน จังหวัดชุมพร พชอ.กระทู้ จังหวัดภูเก็ต พชอ.ร่อนพิบูลย์ จังหวัดนครศรีธรรมราช และเขตสุขภาพที่ 12 พชอ.เมืองสตูล จังหวัดสตูล พชอ.พานโต จังหวัดยะลา พชอ.รัตภูมิ จังหวัดสงขลา

ที่มา : https://www.thaigov.go.th/news/contents/details/98493