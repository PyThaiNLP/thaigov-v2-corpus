รัฐบาลไทย-ข่าวทำเนียบรัฐบาล-รองปลัดมหาดไทย “เชษฐา โมสิกรัตน์” บรรยายพิเศษ “One Plan” พร้อมปัจฉิมนิเทศ นปส. 83 เน้นย้ำ 5 หลักการทำงานเพื่อให้การขับเคลื่อนงานบำบัดทุกข์ บำรุงสุข เกิดประสิทธิภาพและประโยชน์สูงสุด

วันศุกร์ที่ 4 กรกฎาคม 2568
04/07/2568
พิมพ์
รองปลัดมหาดไทย “เชษฐา โมสิกรัตน์” บรรยายพิเศษ “One Plan” พร้อมปัจฉิมนิเทศ นปส. 83 เน้นย้ำ 5 หลักการทำงานเพื่อให้การขับเคลื่อนงานบำบัดทุกข์ บำรุงสุข เกิดประสิทธิภาพและประโยชน์สูงสุด
รองปลัดมหาดไทย “เชษฐา โมสิกรัตน์” บรรยายพิเศษ “One Plan” พร้อมปัจฉิมนิเทศ นปส. 83 เน้นย้ำ 5 หลักการทำงานเพื่อให้การขับเคลื่อนงานบำบัดทุกข์ บำรุงสุข เกิดประสิทธิภาพและเพื่อประโยชน์สูงสุดต่อประเทศชาติและประชาชน
เมื่อวันที่ 3 ก.ค. 68 เวลา 14.00 น. นายอรรษิษฐ์ สัมพันธรัตน์ ปลัดกระทรวงมหาดไทย มอบให้นายเชษฐา โมสิกรัตน์ รองปลัดกระทรวงมหาดไทย บรรยายการจัดทำแผนและประสานแผนพัฒนาในระดับพื้นที่ (One Plan) สำหรับนักปกครองระดับสูง (นปส.) รุ่นที่ 83 และเป็นประธานกล่าวปัจฉิมนิเทศ นปส.83 โดยมี น.ส.รัตนา สรภูมิ ผู้อำนวยการสถาบันดำรงราชานุภาพ สำนักงานปลัดกระทรวงมหาดไทย และผู้เข้ารับการศึกษาอบรม ร่วมรับฟัง ณ วิทยาลัยมหาดไทย อ.บางละมุง จ.ชลบุรี
นายเชษฐา กล่าวว่า หลักสูตรนักปกครองระดับสูง (นปส.) เป็นหลักสูตรที่ได้รับการรับรองโดย ก.พ. เสมือนหลักสูตรนักบริหารระดับสูง (นบส.) เพื่อใช้พัฒนาศักยภาพข้าราชการระดับสูง เตรียมความพร้อมสู่การเป็นผู้บริหารของส่วนราชการที่มีคุณภาพ ซึ่งการทำงานที่มีคุณภาพและประสิทธิภาพนั้น ต้องเริ่มต้นจากการจัดทำแผนและประสานแผนการพัฒนาในระดับพื้นที่ “One Plan” เป็นกระบวนการบูรณาการการวางแผนพัฒนาพื้นที่โดยให้ทุกภาคส่วนร่วมมือกัน เพื่อให้การใช้ทรัพยากรเกิดประสิทธิภาพสูงสุด และตอบสนองต่อความต้องการของประชาชนในพื้นที่อย่างแท้จริง โดยการทำงานแบบบูรณาการร่วมในระดับพื้นที่เพื่อแก้ไขปัญหาและความต้องการของประชาชน ทั้งการบริหารงบประมาณการทำงาน ได้แก่ 1. การทำงานตามอำนาจหน้าที่ (Function) 2. การทำงานระดับพื้นที่ (Area) และ 3. การทำงานตามวาระงาน (Agenda)
นายเชษฐา ยังได้ฝากหลักการทำงานให้แก่ นปส.83 ได้แก่ 1. หลักการทำงานแบบ 360 องศา (360-Degree Working Principle) เป็นแนวคิดที่เน้นการทำงานอย่างรอบด้าน มีความสัมพันธ์ การประสานงาน และการรับฟังความคิดเห็นจากทุกทิศทาง เพื่อพัฒนาตนเอง พัฒนาทีม และพัฒนาองค์กรให้เติบโตอย่างยั่งยืน 2. หลักการ “เวลาและพื้นที่ (Time and Space)” เป็นแนวทางด้านการทำงาน การจัดการ และการออกแบบชีวิตการทำงาน โดยมุ่งเน้นไปที่การเข้าใจและใช้เวลากับพื้นที่อย่างมีประสิทธิภาพ เพื่อให้เกิดความสมดุล ประสิทธิผล และความยั่งยืน 3. หลักการ “Put the Right Man on the Right Job” คือ การจัดคนให้เหมาะกับงาน หรือ การมอบหมายบุคคลที่มีความรู้ ความสามารถ บุคลิกภาพ และคุณสมบัติตรงกับลักษณะของงานที่ต้องทำ เพื่อให้เกิดประสิทธิภาพสูงสุดทั้งต่อบุคคลและองค์กร 4. หลักการตามคำสอนตั้งแต่ครั้งบรรพบุรุษที่ว่า “พระเดชพระคุณ” มาประยุกต์ใช้ในการทำงาน ด้วยการผสมผสานความเด็ดขาด ที่เป็น “พระเดช” กับความเมตตา ที่เป็น “พระคุณ” เพื่อสร้างภาวะผู้นำที่สมดุล น่าเคารพ และนำองค์กรไปข้างหน้าอย่างมีประสิทธิภาพและเป็นธรรม และ 5. ศิลปะการปกครอง “ครองตน ครองคน ครองงาน” อันเป็นหลักการสำคัญสำหรับผู้นำหรือผู้ทำงานร่วมกับผู้อื่น โดยเฉพาะในด้านการบริหาร การพัฒนาตน และการทำงานเป็นทีม ซึ่งเน้นการควบคุมตนเอง คนรอบข้าง และงานให้เกิดประสิทธิภาพสูงสุด

ที่มา : https://www.thaigov.go.th/news/contents/details/98157