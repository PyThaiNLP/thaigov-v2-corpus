รัฐบาลไทย-ข่าวทำเนียบรัฐบาล-“ฉก.พญานาคราช” ตรวจยึดโคมีชีวิตเพศผู้ จำนวน 19 ตัว ริมแม่น้ำเมย จ.ตาก

วันจันทร์ที่ 21 กรกฎาคม 2568
“ฉก.พญานาคราช” ตรวจยึดโคมีชีวิตเพศผู้ จำนวน 19 ตัว ริมแม่น้ำเมย จ.ตาก
“ฉก.พญานาคราช” ตรวจยึดโคมีชีวิตเพศผู้ จำนวน 19 ตัว ริมแม่น้ำเมย จ.ตาก
พันเอก รวิรักษ์ สัตตบุศย์ คณะที่ปรึกษารัฐมนตรีว่าการกระทรวงเกษตรและสหกรณ์ ในฐานะผู้บังคับหน่วยเฉพาะกิจพญานาคราช (ฉก.พญานาคราช) เปิดเผยว่า เมื่อวันที่ 17 กรกฎาคม 2568 เวลา เวลา 12.00 น. “ฉก.พญานาคราช” นำโดย เจ้าหน้าที่สารวัตรกรมปศุสัตว์ ด่านกักกันสัตว์ตาก เจ้าหน้าที่ทหารพราน เจ้าหน้าที่ตำรวจตระเวนชายแดน และเจ้าหน้าที่ศุลกากร ร่วมกันลาดตระเวนริมแม่น้ำเมย หมู่ 3 ตำบลแม่ต้าน อำเภอท่าสองยาง จังหวัดตาก โดยพบชายไม่ทราบสัญชาติจำนวนหนึ่ง กำลังต้อนโคมีชีวิตจากประเทศเมียนมา จำนวน 19 ตัว ข้ามแม่น้ำเมยมายังฝั่งประเทศไทย และได้ผูกล่ามไว้บริเวณตลิ่งริมแม่น้ำเมย เจ้าหน้าที่จึงได้แสดงตัวเข้าตรวจสอบ เมื่อกลุ่มชายไม่ทราบสัญชาติเห็นเจ้าหน้าที่จึงได้วิ่งหนีกลับไปยังประเทศเมียนมาในทันที โดยได้ทิ้งโคจำนวนดังกล่าวไว้
ภายหลังเข้าตรวจสอบพบว่าเป็นโคเพศผู้จำนวน 19 ตัว เจ้าหน้าที่จึงได้ทำการยึดโคมีชีวิตเพศผู้จำนวนดังกล่าว โดยเจ้าหน้าที่กรมปศุสัตว์จะดำเนินการกักโรคและเก็บตัวอย่างเลือดเพื่อส่งตรวจโรคทางห้องปฏิบัติการต่อไป โดยส่วนของคดีความอยู่ระหว่างเจ้าหน้าที่ศุลกากรดำเนินการในชั้นศุลกากร เบื้องต้นเจ้าหน้าที่ศุลกากรได้ดำเนินการตาม พ.ร.บ.ศุลกากร นอกจากนี้เจ้าหน้าที่ปศุสัตว์จะดำเนินการร้องทุกข์กล่าวโทษตาม พ.ร.บ. โรคระบาดสัตว์ พ.ศ.2558 มาตรา 31 ต่อไป

ที่มา : https://www.thaigov.go.th/news/contents/details/98604