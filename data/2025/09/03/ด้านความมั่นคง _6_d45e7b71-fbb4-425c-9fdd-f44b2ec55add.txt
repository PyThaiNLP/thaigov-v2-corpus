รัฐบาลไทย-ข่าวทำเนียบรัฐบาล-การประชุมระดับภูมิภาคเอเชียแปซิฟิกว่าด้วยเทคโนโลยีใหม่ในสงคราม

วันพุธที่ 25 มิถุนายน 2568
การประชุมระดับภูมิภาคเอเชียแปซิฟิกว่าด้วยเทคโนโลยีใหม่ในสงคราม
ทุกวันนี้ ประชากรทั่วโลกต่างพึ่งพาเทคโนโลยีดิจิทัลในชีวิตประจำวัน ไม่ว่าจะเป็นคอมพิวเตอร์ สมาร์ทโฟน รวมไปถึงปัญญาประดิษฐ์ หุ่นยนต์ และโครงสร้างพื้นฐานบนอวกาศ
ในขณะเดียวกันภาคีคู่พิพาทในการขัดกันทางอาวุธก็ใช้เทคโนโลยีดังกล่าวเพื่อตอบสนองวัตถุประสงค์ในทางทหารด้วย หลายปีก่อนหน้านี้ การใช้เทคโนโลยีดิจิทัลในการสงคราม รวมถึงการนำปัญญาประดิษฐ์มาใช้ในการตัดสินใจทางทหาร ดูเหมือนจะเป็นเรื่องที่ห่างไกลจากความเป็นจริงอยู่มาก แต่ในปัจจุบันสถานการณ์ไม่เป็นเช่นนั้นอีกต่อไปแล้ว เทคโนโลยีใหม่ ๆ ถูกนำมาใช้ในการสงคราม รวมถึงการพัฒนาขีดความสามารถของอาวุธที่เพิ่มขึ้น อาทิ การใช้ระบบอาวุธอัตโนมัติ โดรนติดอาวุธ ปฏิบัติการทางไซเบอร์ ปัญญาประดิษฐ์หรือ AI ทำให้รูปแบบการทำสงครามเปลี่ยนแปลงไป
พลเอก สนิธชนก สังขจันทร์ ปลัดกระทรวงกลาโหม จึงมอบให้กรมพระธรรมนูญร่วมกับคณะกรรมการกาชาดระหว่างประเทศ หรือ ไอซีอาร์ซี (International Committee of the Red Cross – ICRC) ซึ่งเป็นเป็นองค์กรที่ไม่เลือกปฏิบัติ มีความเป็นกลาง และเป็นอิสระ มีภารกิจหลักด้านมนุษยธรรมในการคุ้มครองชีวิตและศักดิ์ศรีความเป็นมนุษย์ รวมถึงให้ความช่วยเหลือแก่ผู้ได้รับผลกระทบจากการขัดกันทางอาวุธและสถานการณ์รุนแรงอื่น จัดการประชุมระดับภูมิภาคเอเชียแปซิฟิกในหัวข้อ “กฎหมายมนุษยธรรมระหว่างประเทศและเทคโนโลยีใหม่ในการสงคราม” ขึ้น ระหว่างวันที่ ๒๔ - ๒๖ มิถุนายน ๒๕๖๘ เพื่อเป็นเวทีแลกเปลี่ยนระหว่างผู้ปฏิบัติงานทางทหาร ผู้ปฏิบัติงานด้านมนุษยธรรม รวมทั้งผู้เชี่ยวชาญด้านวิชาการทั่วทั้งภูมิภาคเอเชียแปซิฟิก ในการพิจารณาประเด็นซับซ้อนที่เกิดจากการนำเทคโนโลยีใหม่มาใช้เพิ่มขึ้นในสถานการณ์การขัดกันทางอาวุธ ให้สามารถจัดการกับความท้าทายใหม่ ๆ ในด้านมนุษยธรรม กฎหมาย และจริยธรรม รวมทั้ง ยังเป็นโอกาสในการแลกเปลี่ยนความคิดเห็นและพิจารณาถึงผลกระทบที่เกิดจากเทคโนโลยีใหม่ในการทำสงครามระหว่างประเทศต่าง ๆ ในเอเชียแปซิฟิก อันจะเป็นการเสริมสร้างความเคารพต่อกฎหมายมนุษยธรรมระหว่างประเทศ ตลอดจนระบุแนวทางที่เหมาะสมในการปรับเปลี่ยนนโยบายและหลักนิยมทางทหารในระดับประเทศ
โดยเช้าวันนี้ (วันอังคารที่ ๒๔ มิถุนายน ๒๕๖๘) พลเอก พิสิษฐ์ นพเมือง เจ้ากรมพระธรรมนูญ ได้กล่าวเปิดการประชุมระดับภูมิภาคเอเชียแปซิฟิกในหัวข้อ “กฎหมายมนุษยธรรมระหว่างประเทศและเทคโนโลยีใหม่ในการสงคราม” ณ ห้องกรุงเทพ ๒ โรงแรมเซ็นทารา แกรนด์ แอท เซ็นทรัลพลาซ่า ลาดพร้าว โดยเน้นย้ำถึงความมุ่งมั่นของประเทศไทยในการมีส่วนร่วมจัดการความท้าทายเหล่านี้ และส่งเสริมความร่วมมือระดับภูมิภาค รวมทั้งขอบคุณคณะกรรมการ กาชาดระหว่างประเทศที่ได้ให้การสนับสนุนการจัดประชุมขึ้น ซึ่งเป็นประโยชน์อย่างยิ่งต่อกองทัพไทยและมิตรประเทศในภูมิภาคเอเชียแปซิฟิก ในการแลกเปลี่ยนข้อคิดเห็น ร่วมกันสร้างเครือข่าย และร่วมกันกำหนดแนวทางที่เป็นประโยชน์ต่อภูมิภาคเอเชียแปซิฟิกต่อไป ทั้งนี้ นายฮวน เปโดร เชเรอร์ ผู้อำนวยการสำนักงานภูมิภาคกรุงเทพฯ ของไอซีอาร์ซี กล่าวเน้นย้ำว่าการพัฒนาอย่างรวดเร็วของขีดความสามารถทางไซเบอร์ ปัญญาประดิษฐ์ และอากาศยานไร้คนขับ กำลังพลิกโฉมปฏิบัติการทางทหารไปอย่างสิ้นเชิง แม้ว่าความก้าวหน้าเหล่านี้จะสร้างความได้เปรียบใหม่ในเชิงกลยุทธ์ เช่น ความแม่นยำที่สูงขึ้นในการกำหนดเป้าหมาย และการลดความเสี่ยงต่อกำลังพล แต่ขณะเดียวกันก็ก่อให้เกิดคำถามทางกฎหมายและจริยธรรมที่ซับซ้อนภายใต้กรอบของกฎหมายมนุษยธรรมระหว่างประเทศ
การประชุมในวันนี้ จะมุ่งเน้นประเด็นเกี่ยวกับกรอบกฎหมายสำหรับเทคโนโลยีใหม่ในการสงคราม รวมถึงความท้าทายเฉพาะที่เกิดจากกิจกรรมเทคโนโลยีสารสนเทศและการสื่อสารในสถานการณ์การขัดกันทางอาวุธ สำหรับสองวันถัดไป ผู้เข้าร่วมจะได้หารือเชิงลึกในหัวข้อต่าง ๆ อาทิ ระบบอาวุธอัตโนมัติ การใช้ปัญญาประดิษฐ์ในการตัดสินใจทางทหาร เครื่องหมายกาชาดดิจิทัล การปฏิบัติการทางทหารในห้วงอวกาศ และการจัดการข้อมูลที่เป็นอันตรายในสถานการณ์ความขัดแย้ง ซึ่งการประชุมกฎหมายมนุษยธรรมระหว่างประเทศและเทคโนโลยีใหม่ในการสงครามนี้ จะเป็นประโยชน์อย่างยิ่งต่อกองทัพไทย และมิตรประเทศในภูมิภาคเอเชียแปซิฟิก ในการแลกเปลี่ยนความคิดเห็น สร้างเครือข่าย และร่วมกันกำหนดแนวทางที่เป็นประโยชน์ในภูมิภาคของต่อไป

ที่มา : https://www.thaigov.go.th/news/contents/details/97803