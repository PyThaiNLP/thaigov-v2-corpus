รัฐบาลไทย-ข่าวทำเนียบรัฐบาล-​ชาวร้อยเอ็ดเฮ! “รมว.อรรถกร” ลุยมอบโฉนดเพื่อการเกษตร 2,000 ราย เนื้อที่ 20,127 ไร่ เพิ่มโอกาสเข้าถึงแหล่งเงินทุน พร้อมขนทัพหนุนปัจจัยการผลิต พุ่งเป้าลดต้นทุน เพิ่มรายได้เกษตรกร

วันศุกร์ที่ 1 สิงหาคม 2568
​ชาวร้อยเอ็ดเฮ! “รมว.อรรถกร” ลุยมอบโฉนดเพื่อการเกษตร 2,000 ราย เนื้อที่ 20,127 ไร่ เพิ่มโอกาสเข้าถึงแหล่งเงินทุน พร้อมขนทัพหนุนปัจจัยการผลิต พุ่งเป้าลดต้นทุน เพิ่มรายได้เกษตรกร
​ชาวร้อยเอ็ดเฮ! “รมว.อรรถกร” ลุยมอบโฉนดเพื่อการเกษตร 2,000 ราย เนื้อที่ 20,127 ไร่ เพิ่มโอกาสเข้าถึงแหล่งเงินทุน พร้อมขนทัพหนุนปัจจัยการผลิต พุ่งเป้าลดต้นทุน เพิ่มรายได้เกษตรกร
นายอรรถกร ศิริลัทธยากร รัฐมนตรีว่าการกระทรวงเกษตรและสหกรณ์ กล่าวภายหลังลงพื้นที่พบปะและรับฟังปัญหาของเกษตรกรในพื้นที่จังหวัดร้อยเอ็ด และเป็นประธานพิธีมอบโฉนดเพื่อการเกษตร ให้กับเกษตรกรกว่า 2,000 ราย เนื้อที่รวมประมาณ 20,127 ไร่ และมอบโฉนดต้นยาง จำนวน 100 ฉบับ ณ โรงเรียนหนองพอกวิทยาลัย ต.รอบเมือง อ.หนองพอก และ หอประชุมที่ว่าการอำเภอโพธิ์ชัย ต.ขามเบี้ย อ.โพธิ์ชัย จ.ร้อยเอ็ด ว่า โฉนดเพื่อการเกษตร เป็นนโยบายสำคัญของกระทรวงเกษตรและสหกรณ์ ที่มุ่งเน้นให้เกษตรกรสามารถใช้ประโยชน์จากสินทรัพย์ เพื่อสร้างโอกาสในการมีอาชีพ มีรายได้ และมีความมั่นคงในชีวิต  เป็นการพัฒนาสิทธิและเพิ่มมูลค่าในที่ดินรัฐให้แก่เกษตรกร ให้สามารถนำไปต่อยอดในการเข้าถึงแหล่งเงินทุนได้เพิ่มมากขึ้น มีทางเลือกในการพัฒนาที่ดินและพัฒนาอาชีพของตนเอง ขณะเดียวกัน กระทรวงเกษตรฯ ได้เดินหน้าผลักดันโครงการโฉนดต้นไม้และโฉนดต้นยาง ควบคู่ไปกับที่ดิน ส.ป.ก. เพื่อพัฒนาศักยภาพให้เป็นสินทรัพย์ ใช้เป็นหลักประกันในระบบสินเชื่อ เชื่อมโยงกับสถาบันการเงิน เพื่อเป็นการสร้างคุณค่าให้เพิ่มขึ้นอีกด้วย
รมว.อรรถกร เผยว่า จังหวัดร้อยเอ็ด มีพื้นที่เขตดำเนินการปฏิรูปที่ดิน เนื้อที่ประมาณ 726,607 ไร่ ครอบคลุมพื้นที่ 15 อำเภอ โดยได้ดำเนินการจัดที่ดินให้เกษตรกรแล้วทั้งสิ้น จำนวน 63,472 ราย 80,192 แปลง เนื้อที่ประมาณ 670,272 ไร่ โดยเป็นที่ดินเกษตรกรรม 49,195  ราย 65,325 แปลง เนื้อที่ 662,721 ไร่ โดยในวันนี้ได้มอบโฉนดเพื่อการเกษตร ให้แก่เกษตรกรในพื้นที่ 4 อำเภอ ได้แก่ 1. อำเภอโพธิ์ชัย จำนวน 585 ราย เนื้อที่ 5,930 ไร่ 2. อำเภอโพนทอง จำนวน 415 ราย เนื้อที่  3,605 ไร่ 3. อำเภอหนองพอก จำนวน 820 ราย เนื้อที่  8,762 ไร่  และ 4. อำเภอเมยวดี จำนวน 180 ราย เนื้อที่ 1,830 ไร่ รวมทั้งสิ้น จำนวน 2,000 ราย  2,260 แปลง เนื้อที่รวมประมาณ 20,127 ไร่
“นอกจากนโยบายเร่งรัดการจัดที่ดินทำกินให้กับเกษตรกรที่ได้สานต่อจากนโยบายเดิมแล้วนั้น ผมยังได้ให้ความสำคัญกับมาตรการเพื่อลดต้นทุน เพิ่มรายได้ให้เกษตรกร โดยในวันนี้ได้นำปัจจัยการผลิตด้านการเกษตรหลากหลายมามอบให้กับเกษตรกร เช่น พืชพันธุ์ดี พันธุ์สัตว์น้ำ ถุงยังชีพสัตว์ น้ำหมักชีวภาพ หม่อนชำถุง สมุดบัญชีต้นทุนประกอบอาชีพ เป็นต้น ตลอดจนบริการทำหมันสุนัขและแมวเคลื่อนที่ ฟรีไม่เสียค่าใช้จ่าย เป้าหมายเพื่อลดต้นทุน ลดภาระค่าใช้จ่ายให้กับประชาชน โดยตั้งเป้าทำหมันสุนัขและแมวไม่ต่ำกว่า 130,000 ตัว ในปีงบประมาณ 2569 อีกด้วย“ นายอรรถกร กล่าว

ที่มา : https://www.thaigov.go.th/news/contents/details/99219