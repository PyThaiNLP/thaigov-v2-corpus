รัฐบาลไทย-ข่าวทำเนียบรัฐบาล-"วราวุธ" แจงข้อพิพาทรุกพื้นที่นิคมสร้างตนเองมีหลายแห่ง มอบอธิบดีแจงปมแจ้งความ "จอนนี่ มือปราบ" ระบุถูกฟ้องกลับเป็นเรื่องปกติ ชี้เป็นสิทธิผู้ถูกกล่าวหา หลังมองถูกกลั่นแกล้งการเมือง 

วันอังคารที่ 8 กรกฎาคม 2568
"วราวุธ" แจงข้อพิพาทรุกพื้นที่นิคมสร้างตนเองมีหลายแห่ง มอบอธิบดีแจงปมแจ้งความ "จอนนี่ มือปราบ" ระบุถูกฟ้องกลับเป็นเรื่องปกติ ชี้เป็นสิทธิผู้ถูกกล่าวหา หลังมองถูกกลั่นแกล้งการเมือง
"วราวุธ" แจงข้อพิพาทรุกพื้นที่นิคมสร้างตนเองมีหลายแห่ง มอบอธิบดีแจงปมแจ้งความ "จอนนี่ มือปราบ" ระบุถูกฟ้องกลับเป็นเรื่องปกติ ชี้เป็นสิทธิผู้ถูกกล่าวหา หลังมองถูกกลั่นแกล้งการเมือง เหตุวิจารณ์นายกฯ
เมื่อวันที่ 8 กรกฎาคม 2568 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้สัมภาษณ์ถึงกรณีกรมพัฒนาสังคมและสวัสดิการ กระทรวง พม. แจ้งความกับกองบังคับการปราบปรามการกระทำความผิดเกี่ยวกับทรัพยากรธรรมชาติและสิ่งแวดล้อม (บก.ปทส.) เพื่อเอาผิดกับ ด.ต.ยุทธพล ศรีสมพงษ์ หรือ จอนนี่ มือปราบ สร้างรีสอร์ตรุกเข้าไปในเขตนิคมสร้างตนเองลำโดมน้อย ต.คำเขื่อนแก้ว อ.สิรินธร จ.อุบลราชธานี ว่า ที่ผ่านมาเคยมีกรณีเช่นนี้เกิดขึ้นอยู่ มีการกล่าวหา มีการสืบสวน และตรวจสอบโดยกรมพัฒนาสังคมและสวัสดิการ (พส.) มาโดยตลอด โดยอธิบดีกรมพัฒนาสังคมและสวัสดิการได้มีการดำเนินการตรวจสอบ และจะเป็นผู้ชี้แจงเรื่องนี้เอง เพราะกรณีแบบนี้มีหลายพื้นที่
เมื่อถามถึงกรณี ด.ต.ยุทธพลฟ้องกลับ อธิบดี พส. และเจ้าหน้าที่ที่เกี่ยวข้อง นายวราวุธ กล่าวว่า หลายพื้นที่มีการโดนฟ้องกลับเช่นกัน เป็นเรื่องปกติที่เกิดขึ้นในหลายนิคมฯ ต้องมีการตรวจสอบกันไป ทั้งนี้ ตามกติกาทุกนิคมฯ จะต้องมีการแบ่งพื้นที่เอาไว้เป็นพื้นที่ส่วนกลาง เช่น ทำเป็นถนน ที่สำคัญ เงื่อนไขของกรมป่าไม้ที่มอบพื้นที่ให้นิคมฯ มีเงื่อนไขว่า จะต้องมีพื้นที่สีเขียวอยู่ในบริเวณพื้นที่ด้วย ทุกนิคมฯ จะมีกติกาแบบนี้หมด จะเล็กจะใหญ่อย่างไรจะต้องมีพื้นที่ 20% ที่ต้องกันเอาไว้ ส่วนเงื่อนไขในการเข้ามาอยู่ในนิคมฯ รายชื่อต่างๆ ที่เข้ามาอยู่แล้วตรงตามเงื่อนไขหรือไม่ มีเอกสารใบ น.ค.3 น.ค.5 ซึ่งเป็นระเบียบที่มีมาตั้งแต่แรกเริ่ม และหลายพื้นที่จะมีข้อพิพาทระหว่างกรมพัฒนาสังคมและสวัสดิการกับผู้อยู่อาศัยว่า อยู่ไม่ถูกต้องบ้าง โดนฟ้องร้องบ้าง
ผู้สื่อข่าวถามว่า มีการตั้งข้อสังเกตว่า ที่ ด.ต.ยุทธพล ถูกเล่นงาน เพราะไปวิพากษ์วิจารณ์นายกรัฐมนตรี นายวราวุธ กล่าวว่า เป็นสิทธิที่ผู้ถูกกล่าวหาจะร้องเรียนได้ แต่รายละเอียดเป็นอย่างไร ขอให้ทางกรมพัฒนาสังคมและสวัสดิการไปตรวจสอบและชี้แจงในรายละเอียด ย้ำว่า ไม่ได้เกิดที่นี่ที่เดียว แต่เกิดในหลายพื้นที่
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #นิคมสร้างตนเอง #พส #กรมพัฒนาสังคมและสวัสดิกา

ที่มา : https://www.thaigov.go.th/news/contents/details/98271