รัฐบาลไทย-ข่าวทำเนียบรัฐบาล-ปลัดกระทรวงการท่องเที่ยวและกีฬา นำคณะผู้แทนไทยร่วมประชุมเจ้าหน้าที่อาวุโสด้านการท่องเที่ยวอาเซียน ย้ำบทบาทไทยขับเคลื่อนการท่องเที่ยวภูมิภาคอย่างยั่งยืน

วันอังคารที่ 5 สิงหาคม 2568
ปลัดกระทรวงการท่องเที่ยวและกีฬา นำคณะผู้แทนไทยร่วมประชุมเจ้าหน้าที่อาวุโสด้านการท่องเที่ยวอาเซียน ย้ำบทบาทไทยขับเคลื่อนการท่องเที่ยวภูมิภาคอย่างยั่งยืน
“ปลัดกระทรวงการท่องเที่ยวและกีฬา นำคณะผู้แทนไทยร่วมประชุมเจ้าหน้าที่อาวุโสด้านการท่องเที่ยวอาเซียน ย้ำบทบาทไทยขับเคลื่อนการท่องเที่ยวภูมิภาคอย่างยั่งยืน”
วันที่ 4 สิงหาคม 2568 เวลา 08.30 น. ณ เกาะโบราไกย์ สาธารณรัฐฟิลิปปินส์ นางสาวนัทรียา ทวีวงศ์ ปลัดกระทรวงการท่องเที่ยวและกีฬา พร้อมด้วยคณะผู้แทนที่เกี่ยวข้อง ได้เข้าร่วมการประชุมเจ้าหน้าที่อาวุโสด้านการท่องเที่ยวอาเซียน ครั้งที่ 62 (62nd ASEAN NTOs Meeting) ซึ่งมีกำหนดจัดขึ้นระหว่างวันที่ 4-7 สิงหาคม 2568
การประชุมครั้งนี้มีวัตถุประสงค์เพื่อหารือและติดตามการดำเนินงานของประเทศสมาชิกอาเซียน ภายใต้แผนยุทธศาสตร์ด้านการท่องเที่ยวอาเซียนปี พ.ศ. 2559-2568 (ASEAN Tourism Strategic Plan: ATSP 2016-2025) และหารือแนวทางการส่งเสริมการท่องเที่ยวในภูมิภาคอาเซียน รวมถึงการรับฟังความคิดเห็นของประเทศสมาชิกและองค์กรพันธมิตรต่อประเด็นข้อริเริ่มและโครงการต่าง ๆ
ที่ผ่านมา ประเทศไทยได้มุ่งมั่นการพัฒนาด้านการท่องเที่ยวในทุกมิติ โดยมีการดำเนินงานที่สำคัญตามแผน ATSP ของอาเซียน ดังนี้
• การเป็นเจ้าภาพจัดประชุมเครือข่ายทรัพยากรการท่องเที่ยวอาเซียนด้านการท่องเที่ยวเชิงนิเวศ (ASEAN Tourism Resource Management and Development Network for Ecotourism)
• การพัฒนามาตรฐานด้านการท่องเที่ยวอาเซียน ได้แก่ มาตรฐานสปาอาเซียน มาตรฐานสถานที่จัดงาน MICE (ASEAN MICE Venue Standard) และแนวทาง MRA on TP สำหรับบุคลากรจัดงาน (Event Professionals)
นอกจากนี้ ยังมีแผนที่จะดำเนินการเพื่อส่งเสริมบทบาทสตรีในภาคการท่องเที่ยว ร่วมกับฟิลิปปินส์และธนาคารพัฒนาเอเชีย และการจัดกิจกรรมเพื่อเสริมสร้างองค์ความรู้แก่เยาวชนอาเซียน จีน ญี่ปุ่น และเกาหลีใต้ ภายใต้โครงการ ASEAN Plus Three Youth Summit ซึ่งจะจัดขึ้นระหว่างวันที่ 25-29 สิงหาคม 2568
ปลัดฯ นัทรียายังได้เสนอแนวคิดในการประชุมคณะทำงานเฉพาะกิจด้านการท่องเที่ยวและการขนส่งอาเซียน (Ad-hoc Task Force on Tourism and Transport) ในประเด็นการจัดระดับแหล่งท่องเที่ยวในภูมิภาคอาเซียน เพื่อช่วยระบุจุดหมายปลายทางที่มีศักยภาพสูง เพื่อเป็นข้อมูลประกอบการวางแผนของภาคการขนส่งในการพัฒนาระบบคมนาคมให้สามารถเข้าถึงพื้นที่ดังกล่าวได้อย่างมีประสิทธิภาพ โดยยกตัวอย่างการจัดลำดับเมืองหลักและเมืองรอง (Hidden Gems) ของประเทศไทย
การเข้าร่วมการประชุมในครั้งนี้เป็นโอกาสสำคัญในการแสดงบทบาทนำของไทยในเวทีอาเซียน ตอกย้ำความมุ่งมั่นในการพัฒนาการท่องเที่ยวอย่างยั่งยืน ครอบคลุม และมีความเชื่อมโยงในระดับภูมิภาค พร้อมทั้งขับเคลื่อนความร่วมมือระหว่างประเทศสมาชิกอาเซียนและพันธมิตรเพื่อเสริมสร้างความสามารถในการแข่งขันด้านการท่องเที่ยวของภูมิภาคอย่างเป็นรูปธรรม

ที่มา : https://www.thaigov.go.th/news/contents/details/99330