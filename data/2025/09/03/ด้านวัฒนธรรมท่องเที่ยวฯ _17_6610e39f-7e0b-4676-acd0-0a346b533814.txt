รัฐบาลไทย-ข่าวทำเนียบรัฐบาล-​Next Big Silk Designer Contest 2025 ต่อยอดผ้าไหมไทยสู่วงการแฟชั่น โชว์นิทรรศการชุดผ้าไหมร่วมสมัย 197 ชุด เลือกซื้อผลิตภัณฑ์ผ้าไหมจาก 4 ภูมิภาค 25-29 มิถุนายน 2568 ณ Central World

วันศุกร์ที่ 27 มิถุนายน 2568
​Next Big Silk Designer Contest 2025 ต่อยอดผ้าไหมไทยสู่วงการแฟชั่น โชว์นิทรรศการชุดผ้าไหมร่วมสมัย 197 ชุด เลือกซื้อผลิตภัณฑ์ผ้าไหมจาก 4 ภูมิภาค 25-29 มิถุนายน 2568 ณ Central World
​Next Big Silk Designer Contest 2025 ต่อยอดผ้าไหมไทยสู่วงการแฟชั่น พร้อมโชว์นิทรรศการชุดผ้าไหมร่วมสมัย 197 ชุด เลือกซื้อผลิตภัณฑ์ผ้าไหมจาก 4 ภูมิภาค 25 - 29 มิถุนายน 2568 ณ ลาน Eden ศูนย์การค้าเซ็นทรัลเวิลด์
Next Big Silk Designer Contest 2025 ต่อยอดผ้าไหมไทยสู่วงการแฟชั่น พร้อมโชว์นิทรรศการชุดผ้าไหมร่วมสมัย 197 ชุด เลือกซื้อผลิตภัณฑ์ผ้าไหมจาก 4 ภูมิภาค 25 - 29 มิถุนายน 2568 ณ ลาน Eden ศูนย์การค้าเซ็นทรัลเวิลด์
วันที่ 25 มิถุนายน 2568 นางสาวพลอย ธนิกุล ผู้ช่วยรัฐมนตรีประจำกระทรวงวัฒนธรรม เป็นประธานพิธีมอบรางวัลการประกวด The 6th Next Big Silk Designer Contest 2025 โดยมี ดร.วิษณุ เครืองาม อดีตรองนายกรัฐมนตรี เอกอัครราชทูตต่างประเทศประจำประเทศไทย นางรักชนก โคจรานนท์ รองปลัดกระทรวงวัฒนธรรม นายสง่า แต่เชื้อสาย รองเลขาธิการคณะกรรมการการอาชีวศึกษา นางสาวเสาวนีย์ มุ่งสุจริตการ รองผู้อำนวยการสำนักงานการวิจัยแห่งชาติ คณะกรรมการสมาคมส่งเสริมผ้าไหมเเละวัฒนธรรมไทย นายสุทธิธรรม จิราธิวัฒน์ รองกรรมการผู้จัดการใหญ่และกรรมการ บริษัทห้างเซ็นทรัลดีพาทเมนท์สโตร์ จํากัด  นางสุพัตรา จิราธิวัฒน์ รองประธานบริหารอาวุโสฝ่ายองค์กรสัมพันธ์และภาพลักษณ์ โรงแรมและรีสอร์ทในเครือเซ็นทารา ผู้เเทนหน่วยงานจากภาครัฐเเละเอกชน เเละเเขกผู้มีเกียรติ เข้าร่วม ณ ลาน Eden ศูนย์การค้าเซ็นทรัลเวิลด์ (Central World) โดยภายในงานมีเเฟชั่นโชว์เเละนิทรรศการชุด ผ้าไหมร่วมสมัย 197 ชุด การมอบรางวัล The 6th Next Big Silk Designer Contest 2025 เเละร้านค้าผลิตภัณฑ์ผ้าไหมจาก 4 ภูมิภาค
นางสาวพลอย ธนิกุล ผู้ช่วยรัฐมนตรีประจำกระทรวงวัฒนธรรม กล่าวว่า กระทรวงวัฒนธรรม (วธ.) ให้ความสำคัญกับการส่งเสริมอุตสาหกรรมผ้าไหมในทุกมิติ ตั้งแต่การยกระดับฝีมือช่างทอผ้าท้องถิ่น การส่งเสริมการออกแบบลวดลายและแฟชั่นใหม่ ๆ รวมถึงการเปิดเวทีให้นักออกแบบรุ่นใหม่ได้แสดงผลงานสู่สายตานานาชาติและขับเคลื่อน “ไหมไทย” สู่ระดับโลก ผ่านนโยบาย Soft Power โดยเชื่อมผ้าไหมกับเศรษฐกิจสร้างสรรค์ การท่องเที่ยว และการออกแบบสมัยใหม่ เปิดเวทีให้นักออกแบบรุ่นใหม่ และชุมชนท้องถิ่นได้ร่วมกันสร้างผลงานที่โลกต้องจับตา โดยการประกวด The 6th Next Big Silk Designer Contest 2025 จัดขึ้นภายใต้ มหกรรมผ้าไหม ไหมไทยสู่เส้นทางโลก ครั้งที่ 14 เพื่อเฉลิมพระเกียรติสมเด็จพระนางเจ้าสุทิดา พัชรสุธาพิมลลักษณ พระบรมราชินี เนื่องในโอกาสวันเฉลิมพระชนมพรรษา 47 พรรษา พร้อมเปิดเวทีให้เยาวชน นิสิต นักศึกษา ได้แสดงศักยภาพการออกแบบลายผ้าไหมและออกแบบตัดเย็บชุดผ้าไหม ซึ่งล้วนได้รับแรงบันดาลใจจากมรดกทางศิลปวัฒนธรรมพื้นถิ่น นำมาสร้างสรรค์เป็นผลงาน อันเป็นการสืบสานมรดกทางวัฒนธรรมไทยให้คงอยู่และเป็นที่รู้จักในระดับสากล พร้อมทั้งส่งเสริมให้เยาวชนรุ่นใหม่มีโอกาสเข้าสู่อุตสาหกรรมแฟชั่นเชิงวัฒนธรรมอย่างมืออาชีพในอนาคต ถือเป็นก้าวสำคัญบนเส้นทางสายแฟชั่นที่ได้มีโอกาสแสดงออกถึงพลังความคิดสร้างสรรค์
ทั้งนี้ ผลการประกวด The 6th Next Big Silk Designer Contest 2025 ซึ่งมีนิสิต นักศึกษา ส่งผลงานเข้าประกวดจากสถาบันการศึกษาจากทั่วประเทศ ผลปรากฏว่า 1. ประเภทออกเเบบชุดผ้าไหมร่วมสมัย รางวัลชนะเลิศ ได้เเก่ นายฬียฑา ชลิตณัฐกุล จุฬาลงกรณ์มหาวิทยาลัย ในผลงาน Onec In Wonderland รางวัลรองชนะเลิศอันดับที่ 1 ได้เเก่ นางสาวขวัญข้าว อินทร์ประเสริฐ นางสาวญาติมา เบียกขุนทด นางสาวณัชชา พิทักษ์ วิทยาลัยอาชีวศึกษาสุราษฏร์ธานี ในผลงาน Picasso รางวัลรองชนะเลิศอันดับที่ 2 ได้เเก่ นายต่อศักดิ์ มณีวรรณ มหาวิทยาลัยกรุงเทพ ในผลงาน Moungwezin 2. ประเภทออกเเบบลายผ้าไหมร่วมสมัย รางวัลชนะเลิศ ได้เเก่ นายธีรภัทร์ เพ็งพินิจ มหาวิทยาลัยธรรมศาสตร์ ในผลงาน พัสตร์พริ้งเเพรวพราว รางวัลรองชนะเลิศอันดับที่ 1 ได้เเก่ นายจิรเมธ คำหงษา มหาวิทยาลัยเทคโนโลยีราชมงคลกรุงเทพ ในผลงาน Xiongdi รางวัลชนะเลิศอันดับที่ 2 ได้เเก่ นางสาวกมลชนกย์ มีพันธ์ มหาวิทยาลัยราชภัฏศรีสะเกษ ในผลงาน Blooming in the darkness
พร้อมเปิดโอกาสให้ผู้สนใจทั้งชาวไทยเเละต่างชาติได้สัมผัสกับเสน่ห์ของผ้าไหมอย่างใกล้ชิด ผ่านนิทรรศการชุดผ้าไหม ที่นิสิต นักศึกษา จากสถาบันต่าง ๆ ทั่วประเทศ ออกแบบและตัดเย็บให้เอกอัครราชทูตและคู่สมรส และผู้แทนสถานทูต  จาก 88 ประเทศ รวม  175 ชุด นอกจากนี้ภายในงานยังมีการออกร้านจำหน่ายผลิตภัณฑ์ผ้าไหมจาก 4 ภูมิภาค กว่า 30 ร้านค้า ให้ผู้สนใจได้เลือกชมและอุดหนุนสินค้าจากชุมชน ในวันที่ 25 - 29 มิถุนายน 2568 ณ ลาน Eden ศูนย์การค้าเซ็นทรัลเวิลด์

ที่มา : https://www.thaigov.go.th/news/contents/details/97945