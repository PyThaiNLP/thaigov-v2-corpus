รัฐบาลไทย-ข่าวทำเนียบรัฐบาล-ผู้แทนการค้าไทยหารือกับคณะกรรมาธิการด้านภาษีและศุลกากรอียู ศึกษาแนวทางการพัฒนานโยบายคาร์บอนเครดิต

วันพุธที่ 25 มิถุนายน 2568
ผู้แทนการค้าไทยหารือกับคณะกรรมาธิการด้านภาษีและศุลกากรอียู ศึกษาแนวทางการพัฒนานโยบายคาร์บอนเครดิต
สร้างโอกาสใหม่ให้ผู้ประกอบการไทยปรับตัวสู่ตลาดโลก
เมื่อวันที่ 4 มิถุนายน 2568 นายวีระพงษ์ ประภา ผู้แทนการค้าไทย ได้หารือร่วมกับ Mr. Thomas Gerassimos, Directorate-General for Taxation and Customs Union (DG TAXUD) คณะกรรมาธิการยุโรป ซึ่งเป็นหน่วยงานรับผิดชอบด้านนโยบายภาษีและศุลกากรของสหภาพยุโรป ณ กรุงบรัสเซลส์ ราชอาณาจักรเบลเยียม เพื่อแลกเปลี่ยนแนวคิดและแนวปฏิบัติเกี่ยวกับการดำเนินนโยบายภาษีคาร์บอน โดยเฉพาะกลไกปรับคาร์บอนก่อนข้ามพรมแดน (CBAM) และระบบซื้อขายสิทธิการปล่อยก๊าซเรือนกระจก (ETS) ของไทย ซึ่งเป็นหนึ่งในองค์ประกอบสำคัญของร่างพระราชบัญญัติการเปลี่ยนแปลงสภาพภูมิอากาศที่ไทยกำลังจัดทำอยู่ในปัจจุบัน
ผู้แทนการค้าไทยเน้นย้ำถึงความมุ่งมั่นของรัฐบาลไทยในการดำเนินการตามเป้าหมายเพื่อบรรลุความเป็นกลางทางคาร์บอนของประเทศไทย โดยร่าง พรบ. การเปลี่ยนแปลงสภาพภูมิอากาศที่กำลังจัดทำอยู่นี้ จะเป็นหนึ่งในจุดเปลี่ยนสำคัญที่ผลักดันให้ธุรกิจไทย โดยเฉพาะในอุตสาหกรรมหลัก เช่น เหล็ก อะลูมิเนียม เคมีภัณฑ์ และพลังงาน สามารถปรับตัวเข้าสู่ระบบเศรษฐกิจคาร์บอนต่ำ และสามารถแข่งขันได้ในตลาดโลก โดยใช้กลไกราคาเป็นเครื่องมือสร้างแรงจูงใจให้ภาคเอกชนลงทุนในเทคโนโลยีสะอาดมากขึ้น นอกจากนี้ ร่างกฎหมายดังกล่าวได้รับการสนับสนุนจากทั้งภาครัฐ ภาคเอกชน และภาคประชาสังคม ซึ่งสะท้อนถึงเจตนารมณ์ร่วมกันในการบรรลุเป้าหมายด้านภูมิอากาศของไทยอย่างยั่งยืน
การหารือครั้งนี้เป็นโอกาสสำคัญให้ไทยได้เรียนรู้จากประสบการณ์ตรงของสหภาพยุโรปในการออกแบบและดำเนินนโยบาย CBAM และ ETS โดยฝ่ายสหภาพยุโรปได้แบ่งปันบทเรียนสำคัญปัญหาเชิงเทคนิค และข้อเสนอแนะในการออกแบบระบบที่มีประสิทธิภาพ เป็นธรรม และลดภาระของผู้ประกอบการขนาดเล็ก โดยเฉพาะในช่วงเปลี่ยนผ่านของนโยบาย
ในโอกาสนี้ Mr. Thomas Gerassimos ได้กล่าวชื่นชมความก้าวหน้าของประเทศไทย โดยเฉพาะการผลักดันร่างกฎหมายด้านภูมิอากาศ และการจัดตั้งระบบ ETS และ CBAM ของตนเอง ซึ่งสอดคล้องกับแนวนโยบายของสหภาพยุโรปในการส่งเสริมกระบวนการผลิตที่ลดผลกระทบต่อสิ่งแวดล้อมและลดการปล่อยก๊าซเรือนกระจกทั่วโลก ทั้งนี้ CBAM ของสหภาพยุโรปจะเริ่มมีผลบังคับใช้ในเดือนมกราคม 2569 โดยมีเป้าหมายเพื่อป้องกันปัญหาการรั่วไหลของคาร์บอน (carbon leakage) และสร้างความเท่าเทียมในการแข่งขันแก่ผู้ประกอบการภายในสหภาพยุโรป โดยสหภาพยุโรปหวังว่ากลไกดังกล่าวจะช่วยกระตุ้นให้ภาคธุรกิจทั่วโลก โดยเฉพาะในภาคอุตสาหกรรม หันมาให้ความสำคัญกับการลดก๊าซเรือนกระจกมากขึ้น และพร้อมปรับตัวสู่การเปลี่ยนผ่านสีเขียว (Green Transition) โดยเชื่อว่าธุรกิจที่ปรับตัวได้จะได้รับโอกาสในการเพิ่มขีดความสามารถทางการแข่งขันที่สูงขึ้น นอกจากนี้ สหภาพยุโรปยังอยู่ระหว่างการปรับปรุงขั้นตอนการรายงานให้ง่ายขึ้น ซึ่งจะช่วยลดภาระของผู้ประกอบการไทยและเอื้อให้สามารถเข้าสู่ตลาดยุโรปได้ง่ายขึ้น โดยฝ่ายสหภาพยุโรปเข้าใจถึงข้อจำกัดและศักยภาพในการปรับตัวที่แตกต่างกันของแต่ละกลุ่มธุรกิจและขนาดธุรกิจ และยืนยันว่าธุรกิจในกลุ่ม SMEs จะได้รับผลกระทบน้อยกว่าธุรกิจขนาดใหญ่
ผู้แทนการค้าไทยได้เน้นย้ำว่า ไทยมีความมุ่งมั่นที่จะเป็นพันธมิตรทางยุทธศาสตร์ด้านสิ่งแวดล้อมของยุโรปในภูมิภาคเอเชีย โดยหวังให้เกิดการสร้างสรรค์นโยบายร่วมกันอย่างต่อเนื่อง และเปิดพื้นที่ให้เสียงของประเทศกำลังพัฒนามีส่วนร่วมในการออกแบบกลไกคาร์บอนเครดิตในระดับสากลที่มีความยั่งยืนและเป็นธรรม

ที่มา : https://www.thaigov.go.th/news/contents/details/97836