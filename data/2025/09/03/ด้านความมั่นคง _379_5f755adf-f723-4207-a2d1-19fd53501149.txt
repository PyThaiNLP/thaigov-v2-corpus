รัฐบาลไทย-ข่าวทำเนียบรัฐบาล-“ธีรรัตน์” ลงพื้นที่ตรวจสร้างทางเดินริมคลองแสนแสบระยะทาง 9 กม. กำชับเชื่อมอโศก–เพชรบุรีให้แล้วเสร็จภายในเดือนสิงหาคมนี้

วันอังคารที่ 19 สิงหาคม 2568
19/08/2568
พิมพ์
“ธีรรัตน์” ลงพื้นที่ตรวจสร้างทางเดินริมคลองแสนแสบระยะทาง 9 กม. กำชับเชื่อมอโศก–เพชรบุรีให้แล้วเสร็จภายในเดือนสิงหาคมนี้
“ธีรรัตน์” ลงพื้นที่ตรวจสร้างทางเดินริมคลองแสนแสบระยะทาง 9 กม. กำชับเชื่อมอโศก–เพชรบุรีให้แล้วเสร็จภายในเดือนสิงหาคมนี้
เมื่อวานนี้ (18 ส.ค. 2568) เวลา 16.15 น. นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ลงพื้นที่ร่วมกับนายวิศณุ ทรัพย์สมพล รองผู้ว่าราชการกรุงเทพมหานคร และบริษัทผู้รับผิดชอบโครงการ เพื่อตรวจสอบการก่อสร้างเขื่อนและทางเดินบนสันเขื่อนริมคลองแสนแสบ หลังโรงเรียนนานาชาติ NIST เขตวัฒนา กรุงเทพฯ ภายหลังได้รับข้อร้องเรียนจากประชาชน
ตามนโยบาย “กรุงเทพน่าอยู่และปลอดภัย” ของกระทรวงมหาดไทย ปัจจุบันทางเดินนี้อยู่ระหว่างการก่อสร้างและปรับปรุงใหม่ให้สมบูรณ์ตลอดแนว ระยะทางรวมประมาณ 9 กิโลเมตร โดยโครงการนี้จะช่วยเพิ่มช่องทางการสัญจรทั้งการเดินเท้าและเส้นทางจักรยาน เชื่อมโยงพื้นที่ที่มีโรงเรียน อาคารสำนักงาน และแหล่งท่องเที่ยว รวมถึงเชื่อมต่อสู่ถนนสายสำคัญ อาทิ ถนนสุขุมวิท ถนนสุขุมวิท 21 (อโศก) และถนนเพชรบุรี
นางสาวธีรรัตน์ ระบุว่า การก่อสร้างครั้งนี้ไม่เพียงเสริมความมั่นคงแข็งแรงของแนวเขื่อน แต่ยังยกระดับคุณภาพชีวิตของประชาชน สนับสนุนให้ประชาชนลดการใช้รถยนต์ส่วนตัว และสร้างเส้นทางเดินปลอดภัยในการเดินทาง โดยได้รับรายงานจากบริษัทผู้รับผิดชอบโครงการว่า บริเวณที่มีความจำเป็นเร่งด่วน เช่น หลังโรงเรียนนานาชาติ NIST ซึ่งมีท่าเรือโดยสาร มีผู้ปกครอง นักเรียน และคนทำงานใช้เป็นจำนวนมาก จะรีบดำเนินการให้แล้วเสร็จภายในเดือนสิงหาคมนี้ ก่อนครบกำหนดสัญญาในเดือนพฤศจิกายนนี้
เมื่อโครงการแล้วเสร็จ ประชาชนจะได้ใช้เส้นทางสาธารณะต่อเนื่องที่สะดวก ปลอดภัย และมีภูมิทัศน์เป็นระเบียบเรียบร้อย ตอบสนองทั้งการเดินทางในชีวิตประจำวัน การท่องเที่ยว และส่งเสริมความเป็นมิตรกับสิ่งแวดล้อม พร้อมเป็นอีกหนึ่งโครงสร้างพื้นฐานที่ช่วยพัฒนาพื้นที่เมืองให้เติบโตอย่างยั่งยืน
กองสารนิเทศ สป.มท.

ที่มา : https://www.thaigov.go.th/news/contents/details/99870