รัฐบาลไทย-ข่าวทำเนียบรัฐบาล-ธ.ก.ส. จัดงานประชุมใหญ่สามัญผู้ถือหุ้น ประจำปีบัญชี 2567

วันศุกร์ที่ 27 มิถุนายน 2568
27/06/2568
พิมพ์
ธ.ก.ส. จัดงานประชุมใหญ่สามัญผู้ถือหุ้น ประจำปีบัญชี 2567
ธ.ก.ส. จัดการประชุมใหญ่สามัญของผู้ถือหุ้น ธ.ก.ส. ครั้งที่ 60 ประจำปีบัญชี 2567 เพื่อรายงานผลการดำเนินงานของธนาคารตามวิสัยทัศน์ “ธนาคารพัฒนาชนบทที่ยั่งยืน” ในรอบปีบัญชี 2567(1 เมษายน 2567 – 31 มีนาคม 2568) และทิศทางการดำเนินงานในปีบัญชี 2568
นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง ประธานกรรมการธนาคารเพื่อการเกษตรและสหกรณ์การเกษตร (ธ.ก.ส.) เป็นประธานการประชุมใหญ่สามัญของผู้ถือหุ้น ธ.ก.ส. ครั้งที่ 60 ประจำปีบัญชี 2567 โดยมีนายประยูร อินสกุล ปลัดกระทรวงเกษตรและสหกรณ์ รองประธานกรรมการ ธ.ก.ส. พร้อมด้วยคณะกรรมการ ธ.ก.ส. นายฉัตรชัย ศิริไล ผู้จัดการ ธ.ก.ส. และคณะผู้บริหาร ธ.ก.ส. เข้าร่วมประชุมเพื่อรายงานผลการดำเนินงานของธนาคารตามวิสัยทัศน์ “ธนาคารพัฒนาชนบทที่ยั่งยืน” ในรอบปีบัญชี 2567(1 เมษายน 2567 – 31 มีนาคม 2568) และทิศทางการดำเนินงานในปีบัญชี 2568 รวมถึงเปิดให้ผู้ถือหุ้นได้ร่วมกันพิจารณา ลงมติ สอบถาม และแสดงความเห็นต่อประเด็นสำคัญต่าง ๆ ของธนาคารตามสิทธิของผู้ถือหุ้น โดยมีผู้แทนของกระทรวงการคลัง ในฐานะผู้ถือหุ้นรายใหญ่ และผู้แทนผู้ถือหุ้นรายย่อย อาทิ สหกรณ์ บุคคลทั่วไป พนักงาน ธ.ก.ส. เกษตรกร และกลุ่มเกษตรกร เข้าร่วมประชุม
นอกจากนี้ ธ.ก.ส. ยังได้เปิดโอกาสให้ลูกค้าของธนาคารนำผลิตภัณฑ์สินค้าที่โดดเด่น คุณภาพดี จากหลายจังหวัด มาประชาสัมพันธ์และเปิดจำหน่ายให้กับผู้ถือหุ้นได้เลือกซื้อภายในงาน อาทิ ลำไยอบแห้งและชาลำไย สำหรับคนรักสุขภาพ แบรนด์ลำไยเฮ้าส์ จ.ลำพูน เห็ดทอดกรอบรสต้มยำ ผลิตจากเห็ดออแกนิกปราศจากคอเลสเตอรอล โดยวิสาหกิจชุมชนกลุ่มเพาะเห็ดบ้านท่าช้าง แบรนด์มัชใจ จ.พิษณุโลก ไอศกรีม จากปลายข้าวหอมมะลิ โดยสหกรณ์การเกษตรเพื่อการตลาดลูกค้า ธ.ก.ส.สุรินทร์ จำกัด และผักสลัด จากโรงเรียนวัดกลางเกร็ด จ.นนทบุรี ซึ่งเป็นหนึ่งในสถาบันการศึกษาที่ได้รับการสนับสนุนงบประมาณจากธนาคาร ภายใต้โครงการโรงเรียนเกษตรธนากร เพื่อเปิดโอกาสให้นักเรียนได้มีส่วนร่วมในการจัดทำโรงเรือนการเกษตร ปลูกผัก และเพาะเห็ด เพื่อนำมารับประทานและต่อยอดสู่การจำหน่ายสร้างรายได้ให้กับนักเรียนต่อไป
ทั้งนี้ การประชุมใหญ่สามัญของผู้ถือหุ้น ธ.ก.ส. ครั้งที่ 60 ประจำปีบัญชี 2567 จัดขึ้น ณ ห้องประชุมจำเนียรสาร ชั้น 24 เกษตรธนากร ธ.ก.ส. สำนักงานใหญ่ เมื่อวันที่ 27 มิถุนายน 2568

ที่มา : https://www.thaigov.go.th/news/contents/details/97939