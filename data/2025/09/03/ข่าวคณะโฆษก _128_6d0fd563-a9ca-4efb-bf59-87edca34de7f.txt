รัฐบาลไทย-ข่าวทำเนียบรัฐบาล-อย่าให้เข้าทางเขมร..เตือนกลุ่มวัยรุ่นทำคอนเทนต์ทำร้ายร่างกายชาวเขมร อย่าหาทำแนะแยกแยะ มีสติมากกว่าใช้กำลัง กำชับตำรวจลงพื้นที่ดำเนินคดีตามกฎหมาย

วันเสาร์ที่ 26 กรกฎาคม 2568
26/07/2568
พิมพ์
อย่าให้เข้าทางเขมร..เตือนกลุ่มวัยรุ่นทำคอนเทนต์ทำร้ายร่างกายชาวเขมร อย่าหาทำแนะแยกแยะ มีสติมากกว่าใช้กำลัง กำชับตำรวจลงพื้นที่ดำเนินคดีตามกฎหมาย
อย่าให้เข้าทางเขมร..เตือนกลุ่มวัยรุ่นทำคอนเทนต์ทำร้ายร่างกายชาวเขมร อย่าหาทำแนะแยกแยะ มีสติมากกว่าใช้กำลัง กำชับตำรวจลงพื้นที่ดำเนินคดีตามกฎหมาย
วันนี้ (26 กรกฎาคม 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า จากสถานการณ์ความไม่สงบจากเหตุปะทะกันระหว่างกำลังความมั่นคงบริเวณชายแดนไทย-กัมพูชา รัฐบาลขอย้ำเตือน กลุ่มวัยรุ่นที่ทำคอนเทนต์ไล่ล่าทำร้ายร่างกายชาวกัมพูชา ขอให้หยุดการกระทำดังกล่าว ขอให้แยกแยะ มีสติมากกว่าใช้อารมณ์ ไม่ใช้กำลังทำร้ายร่างกายชาวกัมพูชาที่อยู่ในประเทศไทย ซึ่งไม่ส่วนเกี่ยวข้องกับเหตุการณ์ความไม่สงบที่เกิดขึ้น โดยให้คำนึงถึงหลักมนุษยธรรม ทั้งนี้ รัฐบาล ได้กำชับให้เจ้าหน้าที่ตำรวจลงพื้นที่ตรวจตรา ให้ความปลอดภัย โดยเฉพาะในพื้นที่แรงงานชาวกัมพูชาอาศัยอยู่ หากพบพฤติกรรมกลุ่มวัยรุ่นไทย เข้าไปทำร้ายร่างกายชาวกัมพูชา จะต้องดำเนินคดีตามกฎหมายอย่างเคร่งครัด
“รัฐบาล โดยกองทัพ มุ่งแก้ไขปัญหาโดยยึดหลักสากล ประเทศไทยยึดมั่นหลักนิติธรรมและคุณค่าสากลของมนุษยธรรม ไม่ส่งเสริมให้ใช้ความรุนแรงในการแก้ไขปัญหา โดยเฉพาะกับประชาชนที่ไม่มีส่วนเกี่ยวข้อง ขอให้ประชาชนร่วมกันประณามการกระทำที่รุนแรงส่งผลให้ประชาชนต้องเสียชีวิต” นายอนุกูล ระบุ
นายอนุกูล กล่าวต่อว่า รัฐบาลมีความห่วงใยพี่น้องประชาชนคนไทยในพื้นที่บริเวณชายแดนไทย-กัมพูชา สั่งการให้ทุกหน่วยงานเร่งให้ความช่วยเหลือ ดูแลความปลอดภัยพี่น้องประชาชนเป็นสำคัญ พร้อมทั้งเตรียมความพร้อมรองรับสถานการณ์ชายแดนไทย-กัมพูชา ติดตาม เฝ้าระวังสถานการณ์ เพื่อความปลอดภัยในชีวิตและทรัพย์สินของประชาชนให้เป็นไปด้วยความเรียบร้อย

ที่มา : https://www.thaigov.go.th/news/contents/details/98875