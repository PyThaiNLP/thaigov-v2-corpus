รัฐบาลไทย-ข่าวทำเนียบรัฐบาล-“เอกนัฏ” บินตรงลงพื้นที่เมืองสองแคว โชว์ผลสำเร็จการยกระดับฐานราก พร้อมเดินเครื่องเพิ่มทักษะอาชีพ ดึงวัตถุดิบพื้นถิ่นต่อยอดสู่ผลิตภัณฑ์สร้างรายได้ชุมชน

วันพฤหัสบดีที่ 26 มิถุนายน 2568
26/06/2568
พิมพ์
“เอกนัฏ” บินตรงลงพื้นที่เมืองสองแคว โชว์ผลสำเร็จการยกระดับฐานราก พร้อมเดินเครื่องเพิ่มทักษะอาชีพ ดึงวัตถุดิบพื้นถิ่นต่อยอดสู่ผลิตภัณฑ์สร้างรายได้ชุมชน
“เอกนัฏ” บินตรงลงพื้นที่เมืองสองแคว โชว์ผลสำเร็จการยกระดับฐานราก พร้อมเดินเครื่องเพิ่มทักษะอาชีพ ดึงวัตถุดิบพื้นถิ่นต่อยอดสู่ผลิตภัณฑ์สร้างรายได้ชุมชน
จ.พิษณุโลก - นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม นำคณะผู้บริหารกระทรวงอุตสาหกรรม ลงพื้นที่ตรวจราชการ จ.พิษณุโลก เยี่ยมชมผลสำเร็จการส่งเสริม พัฒนา และยกระดับเศรษฐกิจฐานราก พร้อมเดินเครื่องเพิ่มทักษะ 2 ชุมชนในพื้นที่อำเภอวัดโบสถ์และอำเภอวังทอง ดึงอัตลักษณ์และวัตถุดิบพื้นถิ่นต่อยอดสู่ผลิตภัณฑ์ของดีเมืองสองแคว หวังสร้างรายได้ สร้างอาชีพ และกระตุ้นเศรษฐกิจชุมชนอย่างยั่งยืน
นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เปิดเผยว่า รัฐบาลเร่งขับเคลื่อนนโยบายเศรษฐกิจ เพื่อยกระดับศักยภาพและเสริมสร้างความเข้มแข็งให้กับชุมชนทั่วประเทศผ่านการเสริมสร้างความเข้มแข็งให้กับเศรษฐกิจฐานราก โดยกระทรวงอุตสาหกรรมขานรับนโยบาย พร้อมเร่งเดินหน้ายกระดับศักยภาพอุตสาหกรรมไทยในทุกระดับ ผ่านการผลักดัน “ซอฟต์พาวเวอร์อาหาร” ซึ่ง เป็น 1 ใน 5 อุตสาหกรรมวัฒนธรรมสร้างสรรค์ ที่สามารถสร้างมูลค่าเพิ่มทางเศรษฐกิจ เพิ่มขีดความสามารถในการแข่งขัน
และเสริมสร้างคุณภาพชีวิตที่ดีของประชาชนในพื้นที่ เพื่อเป็นจุดเริ่มต้นในการพัฒนา และยกระดับเศรษฐกิจชุมชน ซึ่งสอดคล้องกับแนวทางการกระจายรายได้ ลดความเหลื่อมล้ำ และสร้างความยั่งยืนให้เศรษฐกิจฐานราก ทั้งนี้ จังหวัดพิษณุโลกถือเป็นอีกหนึ่งเมืองรองที่มีศักยภาพสูงของประเทศ มีความหลากหลายทางวัฒนธรรม ภูมิปัญญาท้องถิ่น แหล่งท่องเที่ยว และธรรมชาติอันงดงาม ถูกหล่อหลอมให้เป็นรากฐานอันแข็งแกร่งในการพัฒนาผลิตภัณฑ์และบริการที่สะท้อนเอกลักษณ์ของท้องถิ่นได้อย่างมีเสน่ห์ และสามารถต่อยอดเป็นพลังสร้างสรรค์ในระดับสากล
ดร.ณัฐพล รังสิตพล ปลัดกระทรวงอุตสาหกรรม กล่าวว่า การพัฒนาเศรษฐกิจชุมชนอย่างยั่งยืน
ต้องสร้างพลังแห่งสมดุลครอบคลุมทั้ง 4 มิติ สำคัญ ทั้งความสามารถในการแข่งขัน การได้รับการยอมรับจากชุมชนและสังคม การตอบโจทย์กติกาสากลด้านสิ่งแวดล้อม และการกระจายรายได้สู่ชุมชน ซึ่ง กระทรวงอุตสาหกรรม
ได้มอบหมายให้ กรมส่งเสริมอุตสาหกรรม หรือดีพร้อม (DIPROM) เร่งเดินหน้าพัฒนาเศรษฐกิจชุมชน
เพื่อสร้างมูลค่าเพิ่มให้กับสินค้าอัตลักษณ์พื้นถิ่น (Crop) อาหารพื้นถิ่น (Food) หัตถกรรมพื้นบ้าน (Craft) สมุนไพรประจำถิ่น (Herb) และวัสดุพื้นถิ่น (Material) ด้วยการประยุกต์ใช้ทุนทางวัฒนธรรม ภูมิปัญญา นวัตกรรม และเทคโนโลยีสู่ผลิตภัณฑ์มูลค่าสูง เพื่อสร้างโอกาสทางการตลาดและพื้นที่เศรษฐกิจใหม่ รวมถึง
สร้างภาพลักษณ์และการรับรู้ผ่านการสร้างแบรนด์ และนำเสนอเรื่องราวที่เชื่อมโยงกับแหล่งผลิต ตลอดจน
ขยายโอกาสทางธุรกิจด้วยการเชื่อมโยงการท่องเที่ยวเชิงอาหาร การท่องเที่ยวเชิงสร้างสรรค์ และการท่องเที่ยว
เชิงสุขภาพ ซึ่งจะทำให้ชุมชนเกิดการสร้างรายได้และสามารถดำรงอยู่ได้ด้วยตนเอง อีกทั้ง ยังเป็นการกระจายรายได้ไปยังเกษตรกรและผู้ผลิตรายย่อย ซึ่งจะเป็นกลไกเสริมสร้างการจ้างงานอย่างเป็นรูปธรรมและทั่วถึง
อันจะเป็นการสร้างความเข้มแข็งให้กับเศรษฐกิจภูมิภาค (Local Economy) ได้อย่างยั่งยืน
นางสาวณัฏฐิญา เนตยสุภา อธิบดีกรมส่งเสริมอุตสาหกรรม กล่าวเพิ่มเติมว่า ดีพร้อม ได้มุ่งเน้น
ในการส่งเสริม พัฒนา และสนับสนุนการยกระดับเศรษฐกิจชุมชนอย่างครบวงจรเพื่อสร้างความเข้มแข็ง
ของเศรษฐกิจฐานรากและเพิ่มขีดความสามารถในการแข่งขันให้กับวิสาหกิจชุมชนแต่ละพื้นที่ ภายใต้นโยบาย
“ดีพร้อมคอมมูนิตี้ ที่นี่มีแต่ให้” ผ่านกลยุทธ์ 4 ให้ ได้แก่ 1. ให้ทักษะใหม่ 2. ให้เครื่องมือทันสมัย 3. ให้โอกาส
โตไกล และ 4. ให้ธุรกิจที่ดีคู่ชุมชน ด้วยการส่งเสริมและสนับสนุนการสร้างมูลค่าเพิ่มให้กับสินค้าเกษตร
โดย ดีพร้อมได้เข้าไปส่งเสริมการนำนวัตกรรมมาประยุกต์ใช้ในการแปรรูปสินค้าเกษตรให้มีมูลค่าสูงขึ้น การพัฒนาผลิตภัณฑ์ บรรจุภัณฑ์ และมาตรฐานผลิตภัณฑ์ชุมชน ด้วยการดึงอัตลักษณ์และทุนทางวัฒนธรรมที่มีอยู่ในพื้นที่มาต่อยอด ให้เกิดผลิตภัณฑ์ใหม่ ๆ รวมถึงผลักดันให้ผลิตภัณฑ์ชุมชนได้มาตรฐานที่สอดคล้องกับความต้องการของตลาดทั้งในและต่างประเทศ
สำหรับจังหวัดพิษณุโลกมีศักยภาพที่น่าสนใจหลายด้าน โดยเฉพาะด้านการเกษตรและทรัพยากรน้ำ รวมถึงโอกาสในการพัฒนาด้านการท่องเที่ยวและคุณภาพชีวิตของคนในพื้นที่ ซึ่ง ดีพร้อม ได้มองเห็นโอกาส
ในการที่ยกระดับเศรษฐกิจชุมชนให้เกิดความเข้มแข็งด้วยการนำทรัพยากรและวัตถุดิบพื้นถิ่น ผนวกกับอัตลักษณ์ ภูมิปัญญา และทุนทางวัฒนธรรมมาสร้างมูลค่าเพิ่มเกิดเป็นผลิตภัณฑ์ใหม่ ๆ ที่สามารถสร้างรายได้และสร้างอาชีพเสริมไปสู่อาชีพหลักให้ชุมชนได้อย่างยั่งยืน ผ่าน “โครงการเสริมทักษะอาชีพ สู่ Soft Power ชุมชนให้ดีพร้อม” ในพื้นที่ 2 ชุมชน ได้แก่
1. ชุมชนอำเภอวัดโบสถ์ เป็นการอบรมฝึกอบรมเชิงปฏิบัติการ หลักสูตร “การย้อมสีธรรมชาติ
จากต้นตาล พื้นฐานภูมิปัญญาพื้นถิ่น เช็คอินวิถีชุมชน” โดยมุ่งเน้นการให้ทักษะเชิงปฏิบัติในการสร้างสรรค์
การย้อมสีจากวัตถุดิบพื้นถิ่นอย่างต้นตาลผสานภูมิปัญญาพื้นถิ่นให้มีความร่วมสมัย เพิ่มคุณค่า และสามารถ
ใช้เป็นเครื่องมือทางเศรษฐกิจของชุมชนด้วยแนวคิดซอฟต์พาวเวอร์ ที่จะสะท้อนอัตลักษณ์ท้องถิ่นของ
จังหวัดพิษณุโลกอย่างชัดเจน อันเป็นจะเป็นการปลุกศักยภาพทางเศรษฐกิจที่แฝงอยู่ในวัฒนธรรมพื้นถิ่นของชุมชนให้กลับมามีชีวิตอีกครั้ง
2. ชุมชนอำเภอวังทอง เป็นการอบรมฝึกอบรมเชิงปฏิบัติการ หลักสูตร “อาหารพื้นบ้าน ทำง่าย
ขายคล่อง Soft Power ไทย” ด้วยการให้ทักษะและองค์ความรู้และเครื่องมือที่จำเป็นในการยกระดับ
อาหารไทยผ่านการส่งเสริมการใช้อัตลักษณ์ ภูมิปัญญา และวัตถุดิบท้องถิ่นมาแปรรูปเป็นผลิตภัณฑ์ชุมชน อาทิ
ไข่เค็ม ปลาส้ม และน้ำพริกสมุนไพร ทำให้เกิดการพัฒนาและต่อยอดเป็นอาชีพและสร้างรายได้ให้กับชุมชน
ในพื้นที่ได้อย่างยั่งยืน
“ดีพร้อมมุ่งมั่นที่จะเป็นส่วนหนึ่งในการยกระดับเศรษฐกิจชุมชนให้เติบโตอย่างยั่งยืน ซึ่งเป็นฟันเฟืองสำคัญในการขับเคลื่อนเศรษฐกิจฐานรากของประเทศ โดยการทำงานร่วมกับทุกภาคส่วน ทั้งภาครัฐ - เอกชน
และประชาชนในพื้นที่ เพื่อให้ชุมชนมีความเข้มแข็ง เกิดการสร้างอาชีพ สร้างรายได้ สามารถพึ่งพาตนเองได้
และมีคุณภาพชีวิตที่ดีขึ้น รวมถึงกระตุ้นให้เกิดเงินหมุนเวียนในเศรษฐกิจชุมชนและเกิดกระจายรายได้อย่างทั่วถึงอันจะทำให้ประเทศไทยสามารถก้าวข้ามกับดักรายได้ปานกลางไปสู่รายได้สูงในอนาคต” นางสาวณัฏฐิญา กล่าวทิ้งท้าย

ที่มา : https://www.thaigov.go.th/news/contents/details/97893