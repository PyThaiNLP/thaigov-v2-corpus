รัฐบาลไทย-ข่าวทำเนียบรัฐบาล-“วราวุธ” เผย ทีม พม.จังหวัดเสี่ยง พร้อมรับมือพายุวิภา กำชับ ประสานหน่วยงานในท้องถิ่น-เครือข่าย กางแผนที่เสี่ยงภัย (Risk map) เตรียมช่วยกลุ่มเปราะบาง

วันอังคารที่ 22 กรกฎาคม 2568
“วราวุธ” เผย ทีม พม.จังหวัดเสี่ยง พร้อมรับมือพายุวิภา กำชับ ประสานหน่วยงานในท้องถิ่น-เครือข่าย กางแผนที่เสี่ยงภัย (Risk map) เตรียมช่วยกลุ่มเปราะบาง
“วราวุธ” เผย ทีม พม.จังหวัดเสี่ยง พร้อมรับมือพายุวิภา กำชับ ประสานหน่วยงานในท้องถิ่น-เครือข่าย กางแผนที่เสี่ยงภัย (Risk map) เตรียมช่วยกลุ่มเปราะบาง
วันที่ 22 กรกฎาคม 2568 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ก่อนหน้านี้ ตนได้กำชับให้ศูนย์เร่งรัดจัดการสวัสดิภาพประชาชน (ศรส.) และ ศูนย์บริหารการดูแลกลุ่มเปราะบางจากภัยพิบัติ (ศบปภ.) ของกระทรวง พม. เตรียมตัวรับสถานการณ์ฝนตกหนักและอุทกภัยจากผลกระทบของพายุวิภาในช่วงนี้ และเตรียมความพร้อมในการดูแลกลุ่มเปราะบาง ล่าสุดได้รับรายงานจากศูนย์บริหารการดูแลกลุ่มเปราะบางจากภัยพิบัติ (ศบปภ.) กระทรวง พม. ถึงการเตรียมความพร้อมในการรับมือพายุวิภาของ พม.จังหวัดในพื้นที่เสี่ยง พร้อมวางแผนการให้ความช่วยเหลือกลุ่มเปราะบาง ดังนี้
1) พัฒนาสังคมและความมั่นคงของมนุษย์จังหวัด (พมจ.) ได้มีการประชุมร่วมกับผู้ว่าราชการจังหวัดและหน่วยงานที่เกี่ยวข้องในจังหวัด เพื่อร่วมกันวางแผนช่วยเหลือและเตรียมการเคลื่อนย้ายกลุ่มเปราะบาง พร้อมทั้งจัดเตรียมศูนย์พักพิงชั่วคราวไว้รองรับ
2) การชี้เป้าจุดพิกัดของกลุ่มเปราะบางในพื้นที่ ทาง พม.จังหวัด จะใช้ข้อมูลจากแผนที่เสี่ยงภัย (Risk map) ซึ่งสามารถระบุตำแหน่งของกลุ่มเปราะบางได้อย่างชัดเจน แม่นยำ  และส่งต่อข้อมูลกลุ่มเปราะบางไปยังอำเภอ ท้องถิ่น และอาสาสมัครพัฒนาสังคมและความมั่นคงของมนุษย์ (อพม.) เพื่อเตรียมความพร้อมในการเคลื่อนย้าย
3) การคำนึงถึงความปลอดภัยในชีวิตของกลุ่มเปราะบางขณะเคลื่อนย้าย โดยได้เน้นย้ำเรื่องนี้ไปยัง ปภ. และท้องถิ่นด้วย หากกลุ่มเปราะบางไม่ต้องการย้ายออกจากพื้นที่ ขอให้ชี้เป้าพิกัดแก่ ปภ. และท้องถิ่น ได้รับรู้ และให้ติดตามการช่วยเหลือเป็นรายบุคคล โดยเฉพาะผู้ที่อาศัยอยู่เพียงลำพัง
4) Emergency go bag หรือ ถุงฉุกเฉิน มอบหมายให้ พมจ. สื่อสารเกี่ยวกับอุปกรณ์และของใช้ที่จำเป็นสำหรับกลุ่มเปราะบาง อาทิ เอกสารสำคัญ เงินสด ยาประจำตัว ไฟฉาย แบตเตอรี่มือถือสำรอง เพื่อเตรียมความพร้อมล่วงหน้าก่อนเกิดภัย
5) พมจ. จัดเตรียมศูนย์พักพิงชั่วคราวของ พม.จังหวัด โดยแบ่งกำลังคนของหน่วยงานทีม พม.จังหวัดในการบริหารจัดการศูนย์ฯ  พร้อมยานพาหนะและน้ำมันเชื้อเพลิง รวมทั้งมอบหมายให้ พมจ. สำรวจอาคาร สำนักงาน สถานที่ให้บริการ ให้อยู่ในสภาพพร้อมใช้งาน
6) พมจ. ปรับปรุงแผนบริหารจัดการดูแลกลุ่มเปราะบางของจังหวัด รวมทั้งสำรวจและวางแผนฝึกอาชีพระยะสั้น หลังเกิดภัย
อย่างไรก็ตาม กระทรวง พม. พร้อมให้ความช่วยเหลือพี่น้องประชาชน ทั้งก่อน ระหว่าง และหลังประสบภัย ขอให้ติดต่อ สายด่วน พม. โทร. 1300 ตลอด 24 ชั่วโมง
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #พายุวิภา #กลุ่มเปราะบาง

ที่มา : https://www.thaigov.go.th/news/contents/details/98652