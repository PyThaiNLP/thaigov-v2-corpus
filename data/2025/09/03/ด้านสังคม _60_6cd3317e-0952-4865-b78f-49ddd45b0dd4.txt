รัฐบาลไทย-ข่าวทำเนียบรัฐบาล-“วราวุธ” เผย พม.-พก. เปิดตัวแอป “กู้ยืมเงินคนพิการ (DepFund)” ช่วยเข้าถึงแหล่งทุน สะดวก รวดเร็ว ขยายโอกาส สร้างงาน สร้างอาชีพ

วันพฤหัสบดีที่ 3 กรกฎาคม 2568
“วราวุธ” เผย พม.-พก. เปิดตัวแอป “กู้ยืมเงินคนพิการ (DepFund)” ช่วยเข้าถึงแหล่งทุน สะดวก รวดเร็ว ขยายโอกาส สร้างงาน สร้างอาชีพ
“วราวุธ” เผย พม.-พก. เปิดตัวแอป “กู้ยืมเงินคนพิการ (DepFund)” ช่วยเข้าถึงแหล่งทุน สะดวก รวดเร็ว ขยายโอกาส สร้างงาน สร้างอาชีพ
วันที่ 3 กรกฎาคม 2568 ที่กระทรวงการพัฒนาสังคมและความมั่นคงของมนุษย์ (พม.) นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานแถลงข่าวเปิดตัว “แอปพลิเคชันกู้ยืมเงินคนพิการ (DepFund)” เพื่อเป็นการยกระดับคุณภาพชีวิตของคนพิการในประเทศไทยให้มีคุณภาพชีวิตที่ดียิ่งขึ้น ด้วยการนำเทคโนโลยีมาช่วยเหลือคนพิการสามารถเข้าถึงระบบบริการของรัฐได้อย่างไร้รอยต่อ และลดช่องว่างทางการเงินสำหรับคนพิการ โดยมี นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ กล่าวรายงาน พร้อมนายโชคชัย วิเชียรชัยยะ อธิบดีกรมส่งเสริมและพัฒนาคุณภาพชีวิตคนพิการ นายกสมาคมคนพิการแห่งประเทศไทย และผู้แทนหน่วยงานที่เกี่ยวข้อง เครือข่ายคนพิการ เข้าร่วมงาน ที่บริเวณโถงชั้น 1 กระทรวงการพัฒนาสังคมและความมั่นคงของมนุษย์
นายวราวุธ กล่าวว่า รัฐบาลได้ให้ความสำคัญต่อนโยบายการสร้างสังคมที่เท่าเทียมสำหรับทุกคน ลดความเหลื่อมล้ำ สร้างโอกาสในการเข้าถึงบริการภาครัฐอย่างทั่วถึง ถือเป็นหัวใจสำคัญของการทำงานของกระทรวง พม. มาโดยตลอด ซึ่งกรมส่งเสริมและพัฒนาคุณภาพชีวิตคนพิการ (พก.) กระทรวง พม. เป็นหน่วยงานหลักที่รับผิดชอบในการพัฒนาคุณภาพชีวิตคนพิการที่ดีอย่างมั่นคง เพื่อความเท่าเทียมในสังคม โดยได้ดำเนินการพัฒนาคนพิการในทุกมิติ เพื่อให้คนพิการเข้าถึงสิทธิและสวัสดิการอย่างครอบคลุมและทั่วถึง สำหรับการส่งเสริมและสนับสนุนการประกอบอาชีพของคนพิการนั้น มีกองทุนส่งเสริมและพัฒนาคุณภาพชีวิตคนพิการ ให้บริการกู้ยืมเงิน เพื่อเป็นทุนในการประกอบอาชีพหรือขยายกิจการ นับเป็นการสร้างอาชีพ สร้างรายได้ ให้คนพิการสามารถเลี้ยงดูตนเองและครอบครัวได้อย่างมั่นคง
ที่ผ่านมา คนพิการ รวมถึงผู้ดูแลคนพิการ อาจประสบกับความยากลำบากในการเข้าถึงการกู้ยืมเงินจากกองทุนส่งเสริมและพัฒนาคุณภาพชีวิตคนพิการ เนื่องจากกระบวนการเดิมในการกู้ยืมเงินกองทุนฯ ตั้งแต่เริ่มต้นต้องใช้บุคลากรดำเนินการจัดทำและจัดเก็บเอกสารทุกขั้นตอน จึงทำให้เกิดข้อจำกัดในด้านต่างๆ เช่น 1) เอกสารที่ซับซ้อน ซึ่งอาจต้องพึ่งพาผู้อื่นในการกรอกเอกสาร เป็นอุปสรรคสำหรับผู้ที่มีความบกพร่องทางการมองเห็นหรือการเคลื่อนไหว 2) การดำเนินการด้วยเอกสารทุกขั้นตอน ทำให้ใช้เวลาในกระบวนการยื่นกู้ และ  3) คนพิการต้องเดินทางไปติดต่อเจ้าหน้าที่ด้วยตนเอง ทำให้เกิดค่าใช้จ่ายและใช้เวลาในการเดินทาง นอกจากนี้ การเข้าถึงข้อมูลหรือการติดตามสถานะการอนุมัติเงินกู้ อาจทำให้คนพิการพลาดการเข้าถึงแหล่งเงินทุน เป็นอุปสรรคในการพัฒนาศักยภาพของคนพิการ
ดังนั้น กระทรวง พม. โดย พก. จึงมีแนวคิดในการนำเทคโนโลยีมาช่วยให้คนพิการสามารถเข้าถึงระบบบริการของรัฐได้อย่างไร้รอยต่อ เพื่อลดชองว่างทางการเงินสำหรับคนพิการ ด้วยการนำ “แอปพลิเคชันกู้ยืมเงินคนพิการ (DepFund)” มาใช้ตอบโจทย์ความต้องการในการเข้าถึงแหล่งเงินทุนที่สะดวก รวดเร็ว และโปร่งใส ถือเป็นมิติใหม่ของการให้บริการทางการเงินแก่คนพิการที่ขึ้นทะเบียนถือบัตรประจำตัวคนพิการ ซึ่งมีจำนวน 2,242,693 คนทั่วประเทศ คิดเป็นร้อยละ 3.39 ของประชากรไทย (ข้อมูล ณ วันที่ 30 เมษายน 2568) อันจะส่งผลให้การบริหารจัดการคนพิการในด้านต่างๆ บนพื้นฐานของข้อมูลคนพิการที่ครบถ้วน สมบูรณ์ เป็นปัจจุบัน โดยมีระบบกลไกการขับเคลื่อนงานที่เป็นมาตรฐานในระดับสากลและทันสมัย โดยการนำเทคโนโลยีดิจิทัลมาใช้เพิ่มประสิทธิภาพได้อย่างเหมาะสม
กระทรวง พม. มีความมุ่งมั่นอย่างยิ่งในการนำ “แอปพลิเคชันกู้ยืมเงินคนพิการ (DepFund)” มาใช้งานเพื่อให้คนพิการทั่วประเทศสามารถเข้าถึงแหล่งเงินทุนในการประกอบอาชีพ  และภายใน 3 ปีข้างหน้า ได้ตั้งเป้าหมายในการเพิ่มผู้ใช้งานจากปัจจุบันที่มีมากกว่า 1 หมื่นราย เป็น 1 แสนราย และเชื่อมต่อกับระบบบริการภาครัฐอื่นๆ พร้อมทั้งเครือข่ายองค์กรคนพิการและหน่วยงานภาครัฐที่เกี่ยวข้อง เพื่อให้สามารถบริการได้แบบครบวงจร อีกทั้งมีการเพิ่มบริการทางการเงินอื่นๆ เช่น การออม การลงทุน และการให้ความรู้ทางการเงิน เพื่อสร้างความมั่นคงทางการเงินในระยะยาว
สำหรับแอปพลิเคชันกู้ยืมเงินคนพิการ (DepFund) รองรับทั้งระบบปฏิบัติการ IOS และ Android สามารถเข้าใช้งานผ่าน DIGITAL ID โดยให้บริการตรวจสอบผลการอนุมัติการกู้ยืมเงิน ยอดคงเหลือ และประวัติการชำระเงิน อีกทั้งสามารถชำระหนี้ที่กู้ยืมผ่าน QR Code ได้  ทั้งนี้ คนพิการหรือผู้ดูแลคนพิการที่สนใจกู้ยืมเงินเพื่อเป็นทุนสำหรับประกอบอาชีพหรือขยายกิจการ สามารถยื่นคำร้องได้ทาง https://efund.dep.go.th/
นอกจากนี้ ผู้กู้สามารถชำระหนี้ที่กู้ยืมผ่าน 3 ช่องทาง ได้แก่ 1. นำบัตรแจ้งการชำระเงินที่มีสัญลักษณ์เคาน์เตอร์เซอร์วิสไปชำระเงินที่เซเว่นอีเลฟเว่นทุกสาขา 2. นำบัตรแจ้งการชำระเงินที่มีสัญลักษณ์เคาน์เตอร์ธนาคารกรุงไทย ไปชำระเงินที่ธนาคารกรุงไทย และ 3. ชำระเงินผ่านทุกแอปพลิเคชันธนาคาร โดยสามารถสอบถามข้อมูลเพิ่มเติมได้ที่ 1) ส่วนกลาง ได้แก่ กองทุนและส่งเสริมความเสมอภาคคนพิการ, ศูนย์บริการคนพิการกรุงเทพมหานคร, กรมส่งเสริมและพัฒนาคุณภาพชีวิตคนพิการ กระทรวง พม. และ 2) ส่วนภูมิภาค ได้แก่ ศูนย์บริการคนพิการจังหวัด และสำนักงานพัฒนาสังคมและความมั่นคงของมนุษย์จังหวัด (พมจ.) ทั่วประเทศ
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว
#วราวุธศิลปอาชา #ศบปภ #พันธกิจสำคัญ9ด้าน #คนพิการ #กู้ยืมเงินคนพิการ #DepFund

ที่มา : https://www.thaigov.go.th/news/contents/details/98143