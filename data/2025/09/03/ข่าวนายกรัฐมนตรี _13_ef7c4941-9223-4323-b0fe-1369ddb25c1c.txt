รัฐบาลไทย-ข่าวทำเนียบรัฐบาล-นายกรัฐมนตรีลงพื้นที่ให้กำลังใจทหารพรานชายแดนสระแก้ว ย้ำรัฐบาลพร้อมดูแล ความเป็นอยู่ สวัสดิการอย่างเต็มที่

วันพฤหัสบดีที่ 26 มิถุนายน 2568
26/06/2568
พิมพ์
นายกรัฐมนตรีลงพื้นที่ให้กำลังใจทหารพรานชายแดนสระแก้ว ย้ำรัฐบาลพร้อมดูแล ความเป็นอยู่ สวัสดิการอย่างเต็มที่
นายกรัฐมนตรีลงพื้นที่ให้กำลังใจทหารพรานชายแดนสระแก้ว ย้ำรัฐบาลพร้อมดูแล ความเป็นอยู่ สวัสดิการอย่างเต็มที่
วันนี้ (26 มิ.ย. 68) เวลา 13.00 น. ณ กองร้อยทหารพราน 1202 บ้านป่าไร่ อำเภออรัญประเทศ จังหวัดสระแก้ว นางสาวแพทองธาร ชินวัตร นายกรัฐมนตรี เยี่ยมให้กำลังใจเจ้าหน้าที่ทหาร โดยมีพลเอก ณัฐพล นาคพาณิชย์ รัฐมนตรีช่วยว่าการกระทรวงกลาโหม นายวุฒิไกร ลีวีระพันธุ์ ปลัดกระทรวงพาณิชย์ นายอรรษิษฐ์ สัมพันธรัตน์ ปลัดกระทรวงมหาดไทย พร้อมด้วยนายปริญญา โพธิสัตย์ ผู้ว่าราชการจังหวัดสระแก้ว และพลโท อมฤต บุญสุยา แม่ทัพภาคที่ 1 เข้าร่วม
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรีได้เดินเยี่ยมชมบังเกอร์ และพบปะให้กำลังใจเจ้าหน้าที่ทหารพรานที่ปฏิบัติหน้าที่ดูแลพื้นที่ชายแดน พร้อมกล่าวขอบคุณทุกคนที่เสียสละแรงกายแรงใจ ทำหน้าที่เป็น “รั้วของชาติ” เพื่อปกป้องประเทศและรักษาสันติภาพ
“เจ้าหน้าที่ที่ปฏิบัติงานใกล้ชายแดนต้องเผชิญกับภารกิจที่ท้าทายและมีความเสี่ยงสูง ตนเองขอนำคำขอบคุณจากพี่น้องประชาชนมายังเจ้าหน้าที่ทุกคน ขอให้ทุกคนปฏิบัติหน้าที่ด้วยความอดทน มุ่งมั่น และปลอดภัย รัฐบาลพร้อมสนับสนุนและดูแลเจ้าหน้าที่ทุกคนที่เสียสละเพื่อประเทศ ขอให้มั่นใจว่ารัฐบาลจะไม่ลืมความเป็นอยู่และสวัสดิการของทหารแนวหน้า รวมถึงจะดำเนินการดูแลอย่างเต็มที่ ภายใต้ขอบเขตอำนาจของรัฐบาล” นายกรัฐมนตรี ย้ำ
โอกาสนี้ นายกรัฐมนตรี พร้อมด้วย รัฐมนตรีช่วยว่าการกระทรวงกลาโหม ปลัดกระทรวงพาณิชย์ ปลัดกระทรวงมหาดไทย ผู้ว่าราชการจังหวัดสระแก้ว และแม่ทัพภาคที่ 1 ร่วมกันมอบเครื่องอุปโภคและบริโภคแก่กำลังพลทหารพราน พร้อมถ่ายภาพเป็นที่ระลึก
จากนั้น นายกรัฐมนตรีและคณะเดินทางลงพื้นที่พบปะครูและเยี่ยมนักเรียน ณ โรงเรียนตำรวจตระเวนชายแดนประชารัฐบำรุง 1 อำเภออรัญประเทศ จังหวัดสระแก้ว ต่อไป

ที่มา : https://www.thaigov.go.th/news/contents/details/97877