รัฐบาลไทย-ข่าวทำเนียบรัฐบาล-พม. จับมือ สมาพันธ์เครือข่ายแห่งชาติเพื่อสังคมไทยปลอดบุหรี่ ลงนาม MOU พัฒนา "ครอบครัวไทยไร้บุหรี่และบุหรี่ไฟฟ้า" เน้นสร้างสถาบันครอบครัวเข้มแข็ง-สร้างต้นแบบพ่อแม่ไม่สูบบุหรี่

วันอังคารที่ 29 กรกฎาคม 2568
พม. จับมือ สมาพันธ์เครือข่ายแห่งชาติเพื่อสังคมไทยปลอดบุหรี่ ลงนาม MOU พัฒนา "ครอบครัวไทยไร้บุหรี่และบุหรี่ไฟฟ้า" เน้นสร้างสถาบันครอบครัวเข้มแข็ง-สร้างต้นแบบพ่อแม่ไม่สูบบุหรี่
พม. จับมือ สมาพันธ์เครือข่ายแห่งชาติเพื่อสังคมไทยปลอดบุหรี่ ลงนาม MOU พัฒนา "ครอบครัวไทยไร้บุหรี่และบุหรี่ไฟฟ้า" เน้นสร้างสถาบันครอบครัวเข้มแข็ง-สร้างต้นแบบพ่อแม่ไม่สูบบุหรี่
วันที่ 29 กรกฎาคม 2568 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานในพิธีลงนามบันทึกความเข้าใจร่วมกัน (MOU)ในการดำเนินการพัฒนา “ครอบครัวไทยไร้บุหรี่และบุหรี่ไฟฟ้า” ระหว่างกระทรวงการพัฒนาสังคมและความมั่นคงของมนุษย์ โดยกรมกิจการสตรีและสถาบันครอบครัว กับสมาพันธ์เครือข่ายแห่งชาติเพื่อสังคมไทยปลอดบุหรี่ แพทยสมาคมแห่งประเทศไทย ในพระบรมราชูปถัมภ์ พร้อมลงนามร่วมกับ ศาสตราจารย์เกียรติคุณ แพทย์หญิงสมศรี เผ่าสวัสดิ์ ประธานสมาพันธ์เครือข่ายแห่งชาติเพื่อสังคมไทยปลอดบุหรี่ , นางสาวแรมรุ้ง วรวัธ อธิบดีกรมกิจการสตรีและสถาบันครอบครัว และ ศาสตราจารย์เกียรติคุณ นายแพทย์รณชัย คงสกนธ์ เลขาธิการสมาพันธ์เครือข่ายแห่งชาติเพื่อสังคมไทยปลอดบุหรี่ ณ ห้องประชุม ชั้น 2 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นายอนุกูล กล่าวว่า กระทรวงการพัฒนาสังคมและความมั่นคงของมนุษย์ (พม.) มีพันธกิจสำคัญในการเสริมคนและสร้างความเข้มแข็งของสถาบันครอบครัว อีกทั้งส่งเสริมให้ทุกภาคส่วนเข้ามามีส่วนร่วมเป็นหุ้นส่วนในการพัฒนาสังคมอย่างยั่งยืน นอกจากนี้ กระทรวง พม. มุ่งมั่นในการพัฒนาคุณภาพชีวิตของครอบครัวไทยทุกครอบครัว ซึ่งปัญหาบุหรี่และบุหรี่ไฟฟ้า มีความเชื่อมโยงกับเป้าหมายการพัฒนาที่ยั่งยืน (SDGs) เกี่ยวข้องกับเป้าหมายที่ 3 สร้างหลักประกันการมีสุขภาวะที่ดี และส่งเสริมความเป็นอยู่ที่ดีสำหรับทุกคนจากสถานการณ์ปัญหาบุหรี่ บุหรี่ไฟฟ้า ในปี 2550 พบว่า มีผู้สูบบุหรี่ 10.8 ล้านคน และในปี 2567 ลดลงเหลือผู้สูบบุหรี่ 9.8 ล้านคน แต่ปัจจุบันเกิดปัญหาที่ท้าทายใหม่คือ ปัญหาบุหรี่ไฟฟ้าที่ระบาดในเด็กและเยาวชน ซึ่งเป็นสมาชิกคนสำคัญในครอบครัว และมาในหลากหลายรูปแบบและเข้าถึงกลุ่มเป้าหมายที่ส่งผลกระทบต่อสมาชิกในครอบครัวทุกช่วงวัย โดยเฉพาะเด็กและเยาวชน โดยข้อมูลจากสำนักงานสถิติแห่งชาติ ปี 2567 พบคนไทยสูบบุหรี่ไฟฟ้าเพิ่มขึ้น 11.44 เท่า จากเดิมในปี 2564 มีผู้สูบบุหรี่ไฟฟ้า จำนวน 78,742 คน เพิ่มเป็น 900,459 คน ในปี 2567 และได้แพร่ระบาดไปถึงกลุ่มเด็กอายุต่ำกว่า 15 ปี เพิ่มมากขึ้น
นายอนุกูล กล่าวว่า ผลกระทบจากบุหรี่ไฟฟ้าต่อเด็กและเยาวชนที่สมองยังเจริญเติบโตไม่เต็มที่ พิษของนิโคตินในบุหรี่ไฟฟ้าส่งผลให้เด็กที่สูบมีอาการหงุดหงิดง่าย เรียนหนังสือไม่รู้เรื่อง ความจำแย่ลง ปวดศีรษะ อารมณ์แปรปรวน สมาธิสั้น และมีภาวะซึมเศร้า และในระยะยาวอาจทำให้เกิดความผิดปกติของประสาทสัมผัสรับกลิ่น ทำลายระบบทางเดินหายใจมากยิ่งขึ้น ที่ผ่านมา กระทรวง พม. ได้ร่วมกับภาคีเครือข่ายทุกภาคส่วนทั้งภาครัฐ ภาคเอกชน และภาคประชาสังคม ขับเคลื่อนงานป้องกันและแก้ไขบุหรี่และบุหรี่ไฟฟ้า ผ่านกลไกคณะกรรมการคุ้มครองเด็กแห่งชาติ คณะกรรมการคุ้มครองเด็กจังหวัด และคณะกรรมการคุ้มครองเด็กกรุงเทพมหานคร รวมถึงการบังคับใช้พระราชบัญญัติคุ้มครองเด็ก พ.ศ.2546 อาทิ การดำเนินการกับผู้กระทำความผิดที่ลอบจำหน่ายบุหรี่ไฟฟ้าให้กับเด็ก โดยเฉพาะร้านจำหน่ายบุหรี่ไฟฟ้ารอบสถานศึกษา การบังคับใช้กฎหมายกับผู้ปกครองที่ปล่อยให้เด็กและเยาวชน "เป็นตัวแทนจำหน่ายบุหรี่ไฟฟ้า" อีกทั้ง กระทรวง พม. ร่วมลงนามบันทึกข้อตกลงความร่วมมือเรื่อง การขับเคลื่อนการควบคุมเครื่องดื่มแอลกอฮอล์ บุหรี่ บุหรี่ไฟฟ้า และอุบัติเหตุจากการจราจรทางถนน ในเครือข่ายสภาเด็กและเยาวชน ร่วมกับ 9 หน่วยงาน รวมถึงสภาเด็กและเยาวชนแห่งประเทศไทย เมื่อวันที่ 11 มิถุนายน 2568 นอกจากนี้ มีการปรับปรุงพระราชบัญญัติคุ้มครองผู้ถูกกระทำด้วยความรุนแรงในครอบครัว พ.ศ. 2550 ซึ่งได้แก้ไขประเด็นสำคัญในร่างพระราชบัญญัติดังกล่าว ให้เป็นกลไกกฎหมายในการป้องกันและแก้ไขปัญหาความรุนแรงในครอบครัว ให้ครอบคลุมและมีประสิทธิภาพมากขึ้น อาทิ ปรับนิยามความรุนแรงในครอบครัว เพิ่มอัตราโทษ และกำหนดมาตรการให้ผู้ถูกกระทำได้รับความช่วยเหลือจากกลไกที่เหมาะสม
นายอนุกูล กล่าวเพิ่มเติมว่า วันนี้จึงเป็นโอกาสสำคัญที่กระทรวง พม. และสมาพันธ์เครือข่ายแห่งชาติเพื่อสังคมไทยปลอดบุหรี่ ได้แสดงถึงเจตนารมณ์อันมุ่งมั่นและความตั้งใจร่วมกัน ในการดำเนินการพัฒนาให้ครอบครัวไทยไร้บุหรี่และบุหรี่ไฟฟ้า โดยมุ่งหวังให้เกิดการมีส่วนร่วมในการเฝ้าระวัง ป้องกัน และยังเป็นการสร้างเสริมสุขภาพให้ห่างไกลจากโรคที่เกิดจากยาสูบ สุดท้ายนี้ เราต้องร่วมกันทำให้ “บ้านเป็นพื้นที่ปลอดภัย” จากบุหรี่และบุหรี่ไฟฟ้า ซึ่งการป้องกันปัญหาบุหรี่ไฟฟ้าต้องเริ่มต้นจากสถาบันครอบครัวเป็นสำคัญ และการมีส่วนร่วมของชุมชน ในการเฝ้าระวังพฤติกรรมของสมาชิกในชุมชน โดยกระทรวง พม. มุ่งเน้นการสร้างต้นแบบพ่อแม่ที่ไม่สูบบุหรี่ ความสัมพันธ์ภายในครอบครัว การที่พ่อแม่เป็นที่ปรึกษาให้กับลูกเพื่อที่จะไม่เกิดความเสี่ยงขึ้นในครอบครัว และกระทรวง พม. พร้อมทำงานร่วมกับทุกฝ่าย เพื่อสร้างสถาบันครอบครัวให้เข้มแข็ง
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #ครอบครัวไทยไร้บุหรี่และบุหรี่ไฟฟ้า #บุหรี่ #บุหรี่ไฟฟ้า

ที่มา : https://www.thaigov.go.th/news/contents/details/99036