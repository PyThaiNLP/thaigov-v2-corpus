รัฐบาลไทย-ข่าวทำเนียบรัฐบาล-ก.พลังงาน เดินหน้าแต่งตั้งคณะกรรมการจัดทำแผน PDP ชุดใหม่ ยกระดับพลังงานสะอาด โปร่งใส และเป็นธรรม เพื่ออนาคตของคนไทย

วันจันทร์ที่ 4 สิงหาคม 2568
04/08/2568
พิมพ์
ก.พลังงาน เดินหน้าแต่งตั้งคณะกรรมการจัดทำแผน PDP ชุดใหม่ ยกระดับพลังงานสะอาด โปร่งใส และเป็นธรรม เพื่ออนาคตของคนไทย
ก.พลังงาน เดินหน้าแต่งตั้งคณะกรรมการจัดทำแผน PDP ชุดใหม่ ยกระดับพลังงานสะอาด โปร่งใส และเป็นธรรม เพื่ออนาคตของคนไทย
วันนี้ (4 สิงหาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาลโดยกระทรวงพลังงาน ภายใต้การกำกับดูแลของ นายพีระพันธุ์ สาลีรัฐวิภาค รองนายกรัฐมนตรีและรัฐมนตรีว่าการกระทรวงพลังงาน  เตรียมแต่งตั้ง “คณะกรรมการจัดทำแผนพัฒนากำลังผลิตไฟฟ้าของประเทศ (PDP) ฉบับใหม่” เพื่อยกระดับการจัดการพลังงานของประเทศไทยให้สอดคล้องกับบริบทเศรษฐกิจ เทคโนโลยี และความต้องการใช้พลังงานของประชาชนในอนาคต โดยเฉพาะจากภาคประชาชนและพลังงานหมุนเวียน
รัฐบาลให้ความสำคัญกับการจัดทำแผน PDP ที่มีความโปร่งใส เป็นอิสระ และเปิดรับฟังความคิดเห็นจากทุกภาคส่วนอย่างแท้จริง โดยเฉพาะข้อมูลจากการเปิดรับฟังความเห็นต่อร่างแผน PDP 2024 เมื่อเดือนมิถุนายนที่ผ่านมา ที่มีข้อเสนอแนะสำคัญหลายประเด็น เช่น สัดส่วนของพลังงานหมุนเวียนที่เหมาะสม ความพร้อมของโครงข่ายไฟฟ้า การเติบโตของเศรษฐกิจและความต้องการใช้ไฟฟ้าในอนาคต ตลอดจนความเร่งด่วนในการบรรจุเทคโนโลยีพลังงานใหม่อย่าง SMR เข้าสู่ระบบ
“แผน PDP ชุดใหม่นี้ จะสะท้อนเสียงของประชาชนอย่างแท้จริง ทั้งในเรื่องของการเข้าถึงพลังงานสะอาด ราคาที่เป็นธรรม และโอกาสในการผลิตไฟฟ้าในชุมชน ซึ่งจะช่วยยกระดับเศรษฐกิจฐานรากควบคู่ไปกับการสร้างความมั่นคงด้านพลังงาน”
ทั้งนี้ นายพีระพันธุ์ ยังได้ชี้แจงในการประชุมสภาผู้แทนราษฎรเมื่อวันที่ 31 กรกฎาคม 2568 ถึงแนวทางการส่งเสริมการผลิตไฟฟ้าจากภาคประชาชนและพลังงานแสงอาทิตย์ โดยยืนยันว่า แผน PDP ชุดใหม่นี้จะให้ความสำคัญกับการใช้พลังงานสะอาดเป็นลำดับแรก พร้อมส่งเสริมให้ประชาชนนำวัสดุเหลือใช้ทางการเกษตรมาผลิตไฟฟ้า ซึ่งจะช่วยลดต้นทุนด้านพลังงาน และสร้างรายได้ให้กับท้องถิ่น
นอกจากนี้ ยังมีเป้าหมายในการผลักดันโรงไฟฟ้าชุมชนขนาดเล็ก เพื่อให้ประชาชนมีบทบาทในการผลิตพลังงานได้จริง และกลายเป็นผู้มีส่วนร่วมในการขับเคลื่อนพลังงานของประเทศในอนาคต ทั้งนี้ คาดว่าแผน PDP ฉบับใหม่จะแล้วเสร็จภายในสิ้นปีนี้ และจะถือเป็นหมุดหมายสำคัญของการยกระดับระบบพลังงานไทย
“รัฐบาลมุ่งมั่นชัดเจนในการสร้างความมั่นคงทางพลังงาน และแก้ปัญหาค่าไฟแพงอย่างจริงจัง ขอให้พี่น้องประชาชนมั่นใจว่า รัฐบาลจะดำเนินการทุกขั้นตอนอย่างโปร่งใส เพื่อให้การปฏิรูปพลังงานครั้งนี้สำเร็จ และเป็นประโยชน์สูงสุดต่อคนไทยทุกคน” นางสาวศศิกานต์กล่าว

ที่มา : https://www.thaigov.go.th/news/contents/details/99283