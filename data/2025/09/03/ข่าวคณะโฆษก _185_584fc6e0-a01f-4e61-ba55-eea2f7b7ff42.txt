รัฐบาลไทย-ข่าวทำเนียบรัฐบาล-ด่วน…เรียกประชุม ครม.วาระพิเศษ เร่งพิจารณารับรองร่างถ้อยแถลงภาษีสหรัฐ 19 เปอร์เซนต์ เพื่อให้มีผลอย่างเป็นทางการเพื่อประโยชน์ ของผู้ส่งออกไทยเดินหน้าค้าขายต่อไปได้ 

วันศุกร์ที่ 1 สิงหาคม 2568
01/08/2568
พิมพ์
ด่วน…เรียกประชุม ครม.วาระพิเศษ เร่งพิจารณารับรองร่างถ้อยแถลงภาษีสหรัฐ 19 เปอร์เซนต์ เพื่อให้มีผลอย่างเป็นทางการเพื่อประโยชน์ ของผู้ส่งออกไทยเดินหน้าค้าขายต่อไปได้
ขณะที่การเยียวยาสถาณการณ์ชายแดน ครม.วาระพิเศษอนุมัติงบฉุกเฉินดูแล จนท.รัฐ และ ประชาชนทันที
วันนี้ (1 สิงหาคม 2568)  นายจิรายุ  ห่วงทรัพย์   โฆษกประจำสำนักนายกรัฐมนตรี เปิดเผยว่า วันนี้ สำนักเลขาธิการคณะรัฐมนตรี  ได้เชิญประชุม ครม. นัดพิเศษ  เพื่อพิจารณาเรื่องของอัตราภาษีตอบโต้จากสหรัฐอเมริกา   โดย นายภูมิธรรม เวชยชัย รองนายกรัฐมนตรี รักษาราชการนายกรัฐมนตรี เป็นประธานการประชุม ที่ ห้อง 301 ตึกบัญชาการ 1 ทำเนียบรัฐบาล  และการประชุมทางสื่ออิเล็กทรอนิกส์
นายภูมิธรรม ฯ กล่าวว่า  “เมื่อเช้านี้ประเทศไทยได้รับแจ้งจาก สหรัฐฯว่า สินค้าจากไทยที่ส่งไปจำหน่ายในสหรัฐฯจะถูกเรียกเก็บภาษี 19% ซึ่งเท่ากับหลายๆประเทศในภูมิภาค ถือว่าเป็นเรื่องที่ดี ที่จะพอทำให้เรายังคงแข่งขันได้   โดยในกระบวนการเจรจานี้ มีขั้นตอนสำคัญคือรัฐบาลไทยต้อง ออกถ้อยแถลงร่วมไทย-สหรัฐฯ ซึ่งคณะทำงาน โดยรองนายกรัฐมนตรี และรัฐมนตรีว่าการกระทรวงการคลัง นายพิชัย ชุณหวชิร ได้ร่วมกับฝ่ายสหรัฐฯ จัดทำร่างขึ้น ซึ่งจำเป็นต้องได้รับความเห็นชอบจาก คณะรัฐมนตรีก่อน จึงได้เชิญประชุมคณะรัฐมนตรีเป็นวาระพิเศษ เพื่อพิจารณาให้รองนายกฯ นายพิชัย สามารถนำเอกสารนี้ไปออกเป็นแถลงการณ์ร่วมได้”
นายจิรายุ กล่าวต่อไป ว่า  นอกจากเรื่อง ภาษีสหรัฐฯ แล้ว ที่ประชุมได้ พิจารณาเรื่องที่ 2 เกี่ยวกับการใช้เงินงบประมาณเร่งด่วน เพื่อเยียวยาผู้ได้รับผลกระทบ ทั้งเจ้าหน้าที่รัฐ และ ประชาชน โดยที่ประชุมมอบหมายให้  สภาความมั่นคงแห่งชาติ หรือ สมช. เป็นเลขาฯ ร่วมกับหน่วยงานที่เกี่ยวข้อง และให้ สภาพัฒน์ฯ กระทรวงการคลัง สำนักงบประมาณ กระทรวงกลาโหม กระทรวงมหาดไทย สำนักงานตำรวจแห่งชาติ สำนักนายกรัฐมนตรีร่วมกันพิจารณา หลักเกณฑ์และวิธีการในการขอใช้งบประมาณรายจ่ายจากงบกลาง รายการเงินสำรองจ่ายเพื่อกรณีฉุกเฉินหรือจำเป็น เพื่อแก้ไขหรือเยียวยาความเดือดร้อนเสียหายในบางกรณี พ.ศ. 2559 เพื่อเยียวยาให้ประชาชน ทหาร และตำรวจ ที่ได้รับผลกระทบจากเหตุการณ์ที่ชายแดนไทย-กัมพูชา เพิ่มเติมจากเงินเยียวยาที่ได้รับอยู่ถือเป็นกรณีเร่งด่วนที่ มีความจำเป็นที่จะดำเนินการประชุม ครม. ในวาระพิเศษวันนี้เพื่อให้ ทันต่อสถานการณ์ โดยไม่จำเป็นต้องรอถึงการประชุม ครม.ตามปรกติ ในวันอังคารหน้าแต่อย่างใด

ที่มา : https://www.thaigov.go.th/news/contents/details/99206