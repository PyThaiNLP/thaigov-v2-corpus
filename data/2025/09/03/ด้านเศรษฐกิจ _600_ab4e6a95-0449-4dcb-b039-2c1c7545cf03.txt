รัฐบาลไทย-ข่าวทำเนียบรัฐบาล-หัวหน้าคณะทำงานฯ ฐิติภัสร์ นำทีมสุดซอย จับมือ ตำรวจไซเบอร์ สแกนตรวจสอบผลิตภัณฑ์ไม่ได้มาตรฐานที่ขายในตลาดออนไลน์

วันอังคารที่ 26 สิงหาคม 2568
26/08/2568
พิมพ์
หัวหน้าคณะทำงานฯ ฐิติภัสร์ นำทีมสุดซอย จับมือ ตำรวจไซเบอร์ สแกนตรวจสอบผลิตภัณฑ์ไม่ได้มาตรฐานที่ขายในตลาดออนไลน์
หัวหน้าคณะทำงานฯ ฐิติภัสร์ นำทีมสุดซอย จับมือ ตำรวจไซเบอร์ สแกนตรวจสอบผลิตภัณฑ์ไม่ได้มาตรฐานที่ขายในตลาดออนไลน์
25 สิงหาคม 2568 นางสาวฐิติภัสร์ โชติเดชาชัยนันต์ หัวหน้าคณะทำงานรัฐมนตรีว่าการกระทรวงอุตสาหกรรม พร้อมด้วยนายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม ประชุมคณะอนุกรรมการขับเคลื่อนการตรวจสอบผลิตภัณฑ์ไม่ได้มาตรฐานตามกฎหมายว่าด้วยมาตรฐานผลิตภัณฑ์อุตสาหกรรม ครั้งที่ 3/2568 โดยมี นายเอกนิติ รมยานนท์ ผู้ตรวจราชการกระทรวงอุตสาหกรรม นายเตมีย์ พันธุวงค์ราช ผู้ช่วยปลัดกระทรวงอุตสาหกรรม นายสมชัย เอมบำรุง ผู้อำนวยการกองกฎหมาย สำนักงานปลัดกระทรวงอุตสาหกรรม และเจ้าหน้าที่เกี่ยวข้องเข้าร่วม ณ ห้องประชุม อก. 3 ชั้น 3 อาคารสำนักงานปลัดกระทรวงอุตสาหกรรม
การประชุมอนุกรรมการครั้งนี้ ได้ประสานศูนย์ปราบปรามอาชญากรรมทางเทคโนโลยีสารสนเทศ สำนักงานตำรวจแห่งชาติ (ศปอส.ตร.) หรือ ตำรวจไซเบอร์ ซึ่งมอบหมาย พ.ต.อ.ทํานุรัฐ คงมั่น รอง ผบก.สอท.1 เข้าร่วมบูรณาการความร่วมมือการดำเนินคดีร่วมกัน เพื่อจัดการกับร้านค้าบนแพลตฟอร์มออนไลน์ที่ขายสินค้าราคาถูก คุณภาพต่ำ ไม่มีมาตรฐาน และแสดงเครื่องหมายมาตรฐานผลิตภัณฑ์อุตสาหกรรม (มอก.) ปลอม หรือไม่ได้รับอนุญาต หลอกลวงประชาชนผู้บริโภค
นอกจากการดำเนินคดีตามกฎหมายว่าด้วยมาตรฐานผลิตภัณฑ์อุตสาหกรรมแล้ว ยังยกระดับความร่วมมือในการดำเนินคดีตามกฎหมายอื่น ๆ เพื่อความเข้มข้นตามนโยบาย “สู้ เซฟ สร้าง เพื่ออุตสาหกรรมไทย” ของ นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ในการปราบสินค้าทุ่มตลาด เอาเปรียบประชาชน ทำลายอุตสาหกรรมและเศรษฐกิจภาพรวมของประเทศ
ทั้งนี้ คณะอนุกรรมการ ได้รับทราบการดำเนินการทำให้สิ้นสภาพและการจัดการซากผลิตภัณฑ์อุตสาหกรรม ร่วมกันระหว่างสำนักงานมาตรฐานผลิตภัณฑ์อุตสาหกรรม (สมอ.) และกรมโรงงานอุตสาหกรรม (กรอ.) และรายงานผลการดำเนินการตรวจสอบผลิตภัณฑ์ไม่ได้มาตรฐาน พร้อมทั้งได้มีการหารือแนวทางการบังคับใช้กฎหมายระหว่างหน่วยงานที่เกี่ยวข้อง เพื่อสกัดกั้นและกวาดล้างสินค้าราคาถูกด้อยคุณภาพซึ่งขายในแฟลตฟอร์มออนไลน์ โดยเฉพาะผลิตภัณฑ์ที่กฎหมายกำหนดให้ต้องเป็นไปตามมาตรฐาน จำนวน 147 รายการ เช่น สายไฟฟ้า, ท่อ PVC, ผลิตภัณฑ์เหล็ก เพาเวอร์แบงค์สำหรับโทรศัพท์เคลื่อนที่และแท็บแล็ต เต้าเสียบเต้ารับ พัดลม กระติกน้ำร้อนไฟฟ้า เตาอบไมโครเวฟ หมวกกันน็อค เป็นต้น

ที่มา : https://www.thaigov.go.th/news/contents/details/100156