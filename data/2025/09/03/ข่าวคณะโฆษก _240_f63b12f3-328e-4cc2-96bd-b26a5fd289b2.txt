รัฐบาลไทย-ข่าวทำเนียบรัฐบาล-รัฐบาลเตรียมดำเนินการเยียวยาล๊อต 2  บ้านเรือนทรัพย์สิน เรือกสวนไร่นา ขณะที่ ธอส. เปิดกู้ฉุกเฉิน! ซ่อมบ้านเสียหาย จากเหตุชายแดน ดอกเบี้ยต่ำ 1% 

วันพฤหัสบดีที่ 7 สิงหาคม 2568
07/08/2568
พิมพ์
รัฐบาลเตรียมดำเนินการเยียวยาล๊อต 2  บ้านเรือนทรัพย์สิน เรือกสวนไร่นา ขณะที่ ธอส. เปิดกู้ฉุกเฉิน! ซ่อมบ้านเสียหาย จากเหตุชายแดน ดอกเบี้ยต่ำ 1%
รัฐบาลเตรียมดำเนินการเยียวยาล๊อต 2  บ้านเรือนทรัพย์สิน เรือกสวนไร่นา ขณะที่ ธอส. เปิดกู้ฉุกเฉิน! ซ่อมบ้านเสียหาย จากเหตุชายแดน ดอกเบี้ยต่ำ 1%
วันพฤหัสบดีที่ 7 สิงหาคม 2568 เวลา  13.40 น.  นางสาวศศิกานต์ วัฒนะจันทร์ รองโฆษกประจำสำนักนากยัฐมนตรี เปิดเผยว่า หลังจากที่ประชุมคณะรัฐมนตรีในสัปดาห์นี้อนุมัติเยียวยาผู้สูญเสียและบาดเจ็บรายละ 10 ล้าน และ8 ล้านบาทไปแล้วได้ให้ส่วนราชการต่างๆที่เกี่ยวข้องเร่งดำเนินการในช่วงต่อไปในกรณีเยียวยาบ้านเรือน เรือกสวนไร่นาและปศุสัตว์ที่เสียหายเพื่อนำเข้าสู่การพิจารณาต่อที่ประชุมคณะรัฐมนตรีต่อไป
ในขณะที่รัฐบาลมอบหมายให้ ธนาคารอาคารสงเคราะห์ (ธอส.) ขานรับนโยบายกระทรวงการคลัง จัดทำสินเชื่อสำหรับลูกค้าและประชาชนที่ได้รับผลกระทบจากสถานการณ์ชายแดน ช่วยเหลือให้ครอบคลุมกรณีที่อยู่อาศัยได้รับความเสียหายให้กู้ซ่อมแซมที่อยู่อาศัย อัตราดอกเบี้ย 1% นาน 3 ปีแรก สามารถยื่นกู้ได้ตั้งแต่วันนี้เป็นต้นไป ณ ธอส. ทุกสาขาทั่วประเทศ
โดย ธอส. ได้สานต่อความช่วยเหลือให้ครอบคลุมกรณีที่อยู่อาศัยได้รับความเสียหายบางส่วน หลังจากที่ ธอส. จัดทำมาตรการช่วยเหลือและบรรเทาความเดือดร้อนลูกค้าจากสถานการณ์ข้อพิพาทชายแดนไทย - กัมพูชา ที่อยู่อาศัยหรือหลักประกันเสียหายทั้งหลังจนไม่สามารถอยู่อาศัยได้ เพื่อเป็นการดำเนินการตามนโยบายกระทรวงการคลัง ที่มีความมุ่งมั่นในการช่วยบรรเทาและช่วยเหลือประชาชนที่ได้รับผลกระทบจากเหตุการณ์ชายแดนไทย – กัมพูชา ดังนี้
(1) ลูกค้าปัจจุบันของธนาคารสามารถกู้เพื่อซ่อมแซมที่อยู่อาศัยกับ ธอส. ภายใต้โครงการสินเชื่อซ่อม – แต่ง และสินเชื่อซ่อม- แต่ง Plus วงเงินกู้สูงสุดไม่เกิน 3 แสนบาทต่อราย ระยะเวลาการกู้นานสูงสุด 5 ปี โดยวงเงิน 1 แสนบาทแรก อัตราดอกเบี้ยคงที่ 3 ปีเพียง 1% ต่อปี และอัตราดอกเบี้ย 1.99% ต่อปี ในวงเงิน 200,000 บาทถัดมา โดยไม่ต้องจดทะเบียนการจำนองเพิ่มที่สำนักงานที่ดิน
(2) ลูกค้าใหม่สามารถกู้เพื่อซ่อมแซมที่อยู่อาศัยวงเงินกู้สูงสุดต่อรายต่อหลักประกันไม่เกิน 2 ล้านบาท ระยะเวลาการกู้นานสูงสุดนาน 40 ปี อัตราดอกเบี้ย 0% ต่อปี นาน 3 เดือนแรก เดือนที่ 4 - 24 เท่ากับ 2.00% ต่อปี ปีที่ 3 เท่ากับ MRR-3.30% ต่อปี (อัตราดอกเบี้ย MRR ของ ธอส. ปัจจุบัน เท่ากับ 6.495% ต่อปี) พร้อมฟรีค่าธรรมเนียมประเมินราคาหลักประกัน (1,900 – 2,800 บาท) และค่าธรรมเนียมจดทะเบียนการจำนองไม่เกิน 1% ของวงเงินจำนอง
โดยสามารถยื่นกู้ หรือเข้าร่วมมาตรการตั้งแต่วันนี้เป็นต้นไป และติดตามรายละเอียดเพิ่มเติมได้ที่ ธอส. ทุกสาขาทั่วประเทศ หรือ G H Bank Call Center โทร.0-2645-9000 หรือ Facebook Fanpage ธนาคารอาคารสงเคราะห์
“ มาตรการนี้คือหนึ่งในความมุ่งมั่นของรัฐในการดูแลประชาชนทุกคนให้สามารถฟื้นตัวจากเหตุการณ์ชายแดนได้อย่างมั่นคงและยั่งยืน ทั้งนี้ รัฐบาลพร้อมเดินหน้าแก้ปัญหาอย่างเป็นรูปธรรม เพื่อให้ประชาชนอุ่นใจในทุกสถานการณ์” นางสาวศศิกานต์ กล่าว

ที่มา : https://www.thaigov.go.th/news/contents/details/99460