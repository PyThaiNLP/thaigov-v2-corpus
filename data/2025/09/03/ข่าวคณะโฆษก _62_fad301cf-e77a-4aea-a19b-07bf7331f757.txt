รัฐบาลไทย-ข่าวทำเนียบรัฐบาล-เฝ้าระวัง…รัฐบาลเตือน สถานการณ์ 

วันเสาร์ที่ 12 กรกฎาคม 2568
12/07/2568
พิมพ์
เฝ้าระวัง…รัฐบาลเตือน สถานการณ์
แนะสวมถุงยางอนามัยทุกครั้งที่มีเพศสัมพันธ์ หากมีประวัติเดินทางจากแถบแอฟริกา ขอให้เข้ารับการตรวจ หมั่นสังเกตุอาการ
วันเสาร์ ที่ 12 กรกฎาคม 2568 เวลา 08.45 น. นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยถึงการระบาดโรคสถานการณ์ฝีดาษวานรในประเทศไทยว่า กรมควบคุมโรค กระทรวงสาธารณสุข รายงานว่าภาพรวมของฝีดาษวานร แนวโน้มปี 2568 ไม่ได้มีการระบาดมากกว่าปี 2567 จะเป็นแบบมีรายงานบ้าง โดยเฉพาะกลุ่มเสี่ยง ซึ่งข้อมูลล่าสุดพบผู้ป่วยฝีดาษวานรสะสมแล้ว จำนวน 40 คน ขณะที่ปี 2567 มีผู้ป่วยจำนวน 176 คน และในปีที่ 2566 มีผู้ป่วยจำนวน 676 คน ส่วนผู้เสียชีวิตสะสมมีจำนวน 13 คน ซึ่งเป็นตัวเลขสะสมตั้งแต่พบโรคฝีดาษวานร
นายอนุกูล กล่าวว่า ถึงแม้แนวโน้มการพบผู้ป่วยของฝีดาษวานรจะลดลง ยังไม่ถึงกับเป็นการระบาด ซึ่งมักจะพบได้ในกลุ่มเสี่ยง รัฐบาล โดยกรมควบคุมโรค กระทรวงสาธารณสุขได้สั่งการให้ติดตาม และเฝ้าระวังอย่างต่อเนื่อง โดยเฉพาะกรณีเดินทางเข้าประเทศ เนื่องจากสายพันธุ์ในในประเทศไทยไม่ได้รุนแรง จึงต้องเฝ้าระวังสายพันธุ์จากต่างประเทศที่ ทั้งนี้ หากปฏิบัติตามคำแนะนำ โดยเฉพาะในกลุ่มเสี่ยงการสวมถุงยางอนามัยก็จะช่วยป้องกันได้มาก ยังช่วยป้องกันโรคติดต่อทางเพศสัมพันธ์อื่น ๆ ทั้งเอชไอวี และซิฟิลิส ซึ่งปัจจุบันพบซิฟิลิสมีการระบาดมากขึ้น
“รัฐบาลย้ำเตือน แนะนำ 5 วิธีป้องกันตัวเองจากฝีดาษวานร โดยสามารถป้องกันตนเองได้ด้วยวิธีได้แก่ การหลีกเลี่ยงการสัมผัสใกล้ชิดกับผู้ที่มีอาการผื่นหรือตุ่มที่ผิวหนัง ระมัดระวังการมีเพศสัมพันธ์กับผู้ที่ไม่คุ้นเคย เนื่องจากเป็นปัจจัยเสี่ยงหลัก รักษาสุขอนามัยส่วนบุคคล หมั่นล้างมือด้วยสบู่หรือเจลแอลกอฮอล์เป็นประจำ หลีกเลี่ยงการใช้สิ่งของส่วนตัวร่วมกับผู้อื่น หากมีประวัติเดินทางมาจากต่างประเทศ โดยเฉพาะแถบแอฟริกากลาง แอฟริกาตะวันออก และตะวันออกกลาง ทั้งนี้ เมื่อต้องเข้ารับการตรวจ หากท่านเข้ารับการตรวจหาเชื้อและอยู่ระหว่างรอผลตรวจ ขอแนะนำให้แยกของใช้ส่วนตัว เช่น ผ้าเช็ดตัว เครื่องนอน ใช้ภาชนะอาหารและของใช้ส่วนตัวแยกจากผู้อื่น สวมหน้ากากอนามัยเมื่อต้องอยู่ใกล้ชิดกับผู้อื่น” นายอนุกูล ระบุ

ที่มา : https://www.thaigov.go.th/news/contents/details/98347