รัฐบาลไทย-ข่าวทำเนียบรัฐบาล-“ปีทองแห่งมิตรภาพไทย - จีน” ปลัดกลาโหมรับหัวหน้าอัยการทหารจีนพร้อมยกระดับความร่วมมือทางกฎหมายและความมั่นคง

วันพุธที่ 25 มิถุนายน 2568
“ปีทองแห่งมิตรภาพไทย - จีน” ปลัดกลาโหมรับหัวหน้าอัยการทหารจีนพร้อมยกระดับความร่วมมือทางกฎหมายและความมั่นคง
วันอังคารที่ ๒๔ มิถุนายน ๒๕๖๘ เวลา ๐๙.๓๐ น. พลเอก สนิธชนก สังขจันทร์ ปลัดกระทรวงกลาโหม ได้ให้การต้อนรับ พลตรี Zhang Jin หัวหน้าอัยการสำนักงานอัยการทหารกองทัพปลดปล่อยประชาชนจีน และคณะ ณ ห้องพระบารมีปกเกล้า ในศาลาว่าการกลาโหม
ในโอกาสเดินทางมาเยือนประเทศไทยในฐานะแขกของสำนักงานปลัดกระทรวงกลาโหม ระหว่างวันที่ ๒๒ - ๒๕ มิถุนายน ๒๕๖๘ การมาเยือนของคณะผู้แทนระดับสูงจากสาธารณรัฐประชาชนจีนนี้ ถือเป็นโอกาสอันดีสำหรับ ในการเสริมสร้างความร่วมมือที่เป็นรูปธรรมและยั่งยืน โดยเฉพาะอย่างยิ่ง ในช่วงเวลาที่ไทยและจีนกำลังร่วมเฉลิมฉลองวาระครบรอบ ๕๐ ปีของการสถาปนาความสัมพันธ์ทางการทูต ภายใต้แนวคิดหลัก “ปีทองแห่งมิตรภาพไทย - จีน” ซึ่งสะท้อนถึงความผูกพันอันแน่นแฟ้นระหว่างสองประเทศ ในโอกาสดังกล่าวปลัดกระทรวงกลาโหม ได้กล่าวชื่นชมความสัมพันธ์ที่แข็งแกร่งและความร่วมมือเชิงยุทธศาสตร์อย่างรอบด้านระหว่างไทยและจีน โดยเน้นย้ำว่าตลอดระยะเวลาที่ผ่านมา ความร่วมมือระหว่างกันได้พัฒนาไปอย่างเป็นพลวัต นำมาซึ่งผลประโยชน์ที่เป็นรูปธรรมแก่ประชาชนของทั้งสองประเทศ และยังคงมีการไปมาหาสู่ระหว่างประชาชนอย่างต่อเนื่อง
​สำหรับความสัมพันธ์ทางทหาร ปลัดกระทรวงกลาโหมเน้นย้ำถึงความคืบหน้าที่สำคัญจากการที่กระทรวงกลาโหมของทั้งสองประเทศได้ร่วมกันจัดทำบันทึกความเข้าใจว่าด้วยความร่วมมือด้านการป้องกันประเทศเมื่อปี ๒๕๖๒ รวมถึงการร่วมจัดทำขอบเขตข้อกำหนด (Terms of Reference : TOR) สำหรับการจัดตั้งคณะกรรมการความร่วมมือว่าด้วยความร่วมมือทางทหาร และสิ่งอุปกรณ์และเทคโนโลยีทางทหารระหว่างกัน ซึ่งถือเป็นการยกระดับความร่วมมือทางทหารที่สำคัญ และจะนำไปสู่การทำงานร่วมกันที่มีประสิทธิภาพมากยิ่งขึ้นในอนาคต
​นอกจากนี้ ปลัดกระทรวงกลาโหมได้แสดงความชื่นชมต่อความริเริ่มในการร่วมมือด้านกฎหมายทหาร ของทั้งสองประเทศ โดยชี้ให้เห็นถึงประโยชน์อย่างยิ่งที่จะได้รับจากการแลกเปลี่ยนความรู้ทางกฎหมาย อาทิ การพัฒนาองค์ความรู้และแนวปฏิบัติที่ดีที่สุดในการบังคับใช้กฎหมายทหาร แลกเปลี่ยนการเยือนในระดับเจ้าหน้าที่ เพื่อสร้างเครือข่ายและความเข้าใจอันดีระหว่างบุคลากร ส่งเจ้าหน้าที่เข้าร่วมอบรมหลักสูตรที่เกี่ยวข้องในระดับทวิภาคีและพหุภาคี ยกระดับขีดความสามารถและทักษะของบุคลากรด้านกฎหมายทหารของไทยให้ทันสมัยและเป็นสากล
​
ทั้งนี้ ความร่วมมือด้านกฎหมายทหารนี้จะส่งผลดีต่อการพัฒนาศักยภาพทางกฎหมายในการสนับสนุนภารกิจของกองทัพ และสอดคล้องกับหลักกฎหมายระหว่างประเทศ ซึ่งจะช่วยเสริมสร้างความแข็งแกร่งและธรรมาภิบาลให้กับหน่วยงานกองทัพโดยรวม การหารือครั้งนี้จึงเป็นเครื่องยืนยันว่า กระทรวงกลาโหมพร้อมที่จะทำงานร่วมกับสาธารณรัฐประชาชนจีนเพื่อสานต่อความร่วมมือที่ได้เริ่มต้นขับเคลื่อน และพร้อมที่จะพัฒนาความร่วมมือด้านการทหารและความมั่นคงระหว่างไทยและสาธารณรัฐประชาชนจีนให้ก้าวหน้ายิ่งขึ้นไป เพื่อประโยชน์ร่วมกันและเสริมสร้างความมั่นคงในภูมิภาค

ที่มา : https://www.thaigov.go.th/news/contents/details/97805