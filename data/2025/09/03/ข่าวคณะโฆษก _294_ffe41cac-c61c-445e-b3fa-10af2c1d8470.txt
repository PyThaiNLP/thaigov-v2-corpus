รัฐบาลไทย-ข่าวทำเนียบรัฐบาล-รัฐบาลชวนเที่ยว “ตามซีรีส์ ดังระดับโลก Alien: Earth”  หลังยกกองถ่ายในไทย 7 จว. ปลุกกระแสท่องเที่ยว–สร้างรายได้กว่า 2,800 ล้านบาท ดันไทยสู่ศูนย์กลางถ่ายทำหนังระดับโลก

วันเสาร์ที่ 16 สิงหาคม 2568
16/08/2568
พิมพ์
รัฐบาลชวนเที่ยว “ตามซีรีส์ ดังระดับโลก Alien: Earth”  หลังยกกองถ่ายในไทย 7 จว. ปลุกกระแสท่องเที่ยว–สร้างรายได้กว่า 2,800 ล้านบาท ดันไทยสู่ศูนย์กลางถ่ายทำหนังระดับโลก
รัฐบาลชวนเที่ยว “ตามซีรีส์ ดังระดับโลก Alien: Earth”  หลังยกกองถ่ายในไทย 7 จว. ปลุกกระแสท่องเที่ยว–สร้างรายได้กว่า 2,800 ล้านบาท ดันไทยสู่ศูนย์กลางถ่ายทำหนังระดับโลก
วันนี้ ( 16 สิงหาคม 2568 )เวลา 08.45 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาล โดยกระทรวงการท่องเที่ยวและกีฬา เชิญชวนแฟนซีรีส์ และนักท่องเที่ยว “ตามรอย” สถานที่ถ่ายทำซีรีส์ฟอร์มยักษ์ Alien: Earth ซึ่งเลือกประเทศไทยเป็นโลเคชั่นหลัก 7 จังหวัด ได้แก่ กรุงเทพมหานคร พังงา กระบี่ นครปฐม สุราษฎร์ธานี ประจวบคีรีขันธ์ และสมุทรปราการ โดยซีรีส์เริ่มออกอากาศตอนแรกพร้อมกันทั่วโลกทาง Disney+ เมื่อวันที่ 13 สิงหาคมที่ผ่านมา
การถ่ายทำครั้งนี้ไม่เพียงสะท้อนศักยภาพของสถานที่และสตูดิโอไทยที่ได้มาตรฐานระดับสากล แต่ยังสร้างประโยชน์ทางเศรษฐกิจอย่างมหาศาล ด้วยงบลงทุนกว่า 2,800 ล้านบาท สูงสุดเป็นประวัติการณ์ของการถ่ายทำหนังต่างประเทศในไทย และก่อให้เกิดการจ้างงานรวม 24,787 ราย แบ่งเป็นทีมงานในธุรกิจภาพยนตร์ 13,942 ราย เช่น นักแสดงสมทบ ทีมกำกับภาพ ทีมควบคุมเสียง ทีมจัดแสง ทีมฝ่ายศิลป์ และทีมงานเบื้องหลังอื่น ๆ และทีมงานในธุรกิจเกี่ยวเนื่อง 10,845 ราย เช่น ธุรกิจรถเช่า โรงแรม ร้านอาหาร และบริการสนับสนุนอื่น ๆ
ทั้งนี้ ความสมบูรณ์ของทรัพยากร ความหลากหลายของสถานที่ถ่ายทำ ทีมงานมืออาชีพ และสตูดิโอมาตรฐานสากล ล้วนเป็นปัจจัยที่ทำให้ Alien: Earth เลือกประเทศไทยเป็นโลเคชันหลัก และตอกย้ำศักยภาพอุตสาหกรรมภาพยนตร์ไทยในทุกมิติ ทั้งด้านสถานที่ ทีมงานฝีมือ และบริการสนับสนุนครบวงจร ซึ่งผลักดันให้ประเทศไทยก้าวสู่การเป็น “HUB” การถ่ายทำระดับนานาชาติที่ได้รับการยอมรับทั่วโลก
“รัฐบาลยืนยันเดินหน้ายกระดับมาตรฐานการท่องเที่ยวและอุตสาหกรรมภาพยนตร์อย่างต่อเนื่อง เพื่อสร้างรายได้ให้ประเทศ เพิ่มโอกาสจ้างงาน และเสริมภาพลักษณ์ไทยในเวทีโลกอย่างมั่นคงและยั่งยืน” นางสาวศศิกานต์กล่าว

ที่มา : https://www.thaigov.go.th/news/contents/details/99764