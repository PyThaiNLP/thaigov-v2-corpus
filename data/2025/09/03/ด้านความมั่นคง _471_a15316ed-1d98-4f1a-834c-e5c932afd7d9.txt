รัฐบาลไทย-ข่าวทำเนียบรัฐบาล-”ภูมิธรรม“ เป็นประธานปิดการอบรมหลักสูตรนายอำเภอ รุ่นที่ 85-86-87 ย้ำ นายอำเภอ คือ ผู้นำการเปลี่ยนแปลงเชิงรุก ต้องเข้าใจนโยบาย เข้าใจตนเอง และเข้าใจประชาชน เป็นสะพานเชื่อมระหว่างรัฐ

วันศุกร์ที่ 29 สิงหาคม 2568
29/08/2568
พิมพ์
”ภูมิธรรม“ เป็นประธานปิดการอบรมหลักสูตรนายอำเภอ รุ่นที่ 85-86-87 ย้ำ นายอำเภอ คือ ผู้นำการเปลี่ยนแปลงเชิงรุก ต้องเข้าใจนโยบาย เข้าใจตนเอง และเข้าใจประชาชน เป็นสะพานเชื่อมระหว่างรัฐ
”ภูมิธรรม“ เป็นประธานปิดการอบรมหลักสูตรนายอำเภอ รุ่นที่ 85-86-87 ย้ำ นายอำเภอ คือ ผู้นำการเปลี่ยนแปลงเชิงรุก ต้องเข้าใจนโยบาย เข้าใจตนเอง และเข้าใจประชาชน เป็นสะพานเชื่อมระหว่างรัฐบาลและประชาชน ทำงานบำบัดทุกข์ บำรุงสุขด้วยใจ
วันนี้ (29 ส.ค. 68) เวลา 10.00 น. นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย รักษาราชการแทนนายกรัฐมนตรี เป็นประธานในพิธีปิดการศึกษาอบรมหลักสูตรนายอำเภอ ประจำปีงบประมาณ พ.ศ. 2568 รุ่นที่ 85-86-87 โดยมี นายสันติธร ยิ้มละมัย รองปลัดกระทรวงมหาดไทย หัวหน้ากลุ่มภารกิจด้านพัฒนาชุมชนและส่งเสริมการปกครองท้องถิ่น นายนิรัตน์ พงษ์สิทธิถาวร อธิบดีกรมการปกครอง นายขจรเกียรติ รักพานิชมณี อธิบดีกรมที่ดิน นายพงษ์นรา เย็นยิ่ง อธิบดีกรมโยธาธิการและผังเมือง ร.ต.ท.ภพชนก ชลานุเคราะห์ อธิบดีกรมส่งเสริมการปกครองท้องถิ่น นายสมคิด จันทมฤก ผู้ว่าราชการจังหวัดปทุมธานี นายชนินทร์ รุ่งธนเกียรติ เลขานุการรัฐมนตรีว่าการกระทรวงมหาดไทย พร้อมด้วยข้าราชการที่เกี่ยวข้อง เข้าร่วมพิธี ณ อาคารศูนย์พัฒนาบุคลากร วิทยาลัยการปกครอง อ.ธัญบุรี จ.ปทุมธานี
นายภูมิธรรม กล่าวว่า ขอแสดงความยินดีกับผู้ที่สำเร็จการศึกษาในหลักสูตรนายอำเภอในวันนี้ ทุกท่านคือคลื่นลูกใหม่ของการเป็นผู้นำการเปลี่ยนแปลงเชิงรุก ที่ผ่านการอบรมฝึกฝนทั้งภาวะผู้นำความเป็นผู้นำ การทำงานร่วมกับทุกภาคส่วน และการเสริมสร้างคุณธรรมจริยธรรม เพื่อเตรียมความพร้อมก้าวสู่การเป็นผู้นำการเปลี่ยนแปลงในพื้นที่อย่างแท้จริง ซึ่งคำว่า "ผู้นำการเปลี่ยนแปลงเชิงรุก (Change Agent)" คือ การทำงานเชิงรุกที่ไม่ใช่เพียงนั่งอยู่ที่ทำงานตามภาระหน้าที่เพียงเท่านั้น เราต้องคิด เข้าใจ และเรียนรู้ถึงปัญหาและความต้องการของพี่น้องประชาชนอยู่ตลอดเวลา โดยคุณสมบัติสำคัญของผู้นำการเปลี่ยนแปลงเชิงรุก เราต้องเข้าใจอยู่ 3 อย่าง ประกอบด้วย 1. "เข้าใจนโยบาย" ทั้งของรัฐบาลและกระทรวงมหาดไทยว่ามีนโยบายสิ่งใดที่จะต้องนำมาปฏิบัติเพื่อแก้ไขปัญหาให้พี่น้องประชาชนให้เกิดความสอดคล้องกับพื้นที่ 2. "เข้าใจตนเอง" เราต้องรู้จักบทบาทในฐานะนายอำเภอ เป็นบุคคลสำคัญในพื้นที่ เราจะต้องคิดอยู่เสมอมุ่งมั่นทำงานให้เกิดประโยชน์กับพี่น้องประชาชนมากที่สุด และ 3. "เข้าใจพี่น้องประชาชน" เพราะภารกิจของเรา คือ “การบำบัดทุกข์ บำรุงสุข ให้กับพี่น้องประชาชน” หากขาดความเข้าใจหรือไม่สามารถรับฟังปัญหา ไม่สามารถรับรู้ได้ และไม่สามารถเข้าใจความต้องการที่แท้จริงก็ย่อมจะไม่สามารถพัฒนาคุณภาพชีวิตของพี่น้องประชาชนให้ดีขึ้นได้
"ผู้นำการเปลี่ยนแปลงทุกท่าน ณ ที่นี้ คือความหวัง คือรอยต่อระหว่างรัฐบาลกับพี่น้องประชาชน นายอำเภอนอกจากเป็นสะพานเชื่อมแล้ว หัวใจอีกอย่างคือเป็นราชการในพื้นที่ที่ต้องมีความพร้อมในการทำงานด้วยใจรุกรบอยู่ตลอดเวลา เพราะทุกวันนี้โลกหมุนเร็วมาก การเข้าใจอยู่เสมอและคิดอยู่เสมอว่าเราจะเดินไปข้างหน้าอย่างไรจะทำให้เกิดการเปลี่ยนแปลงได้รวดเร็วและตามทันโลก สามารถตามทันทุกข์ร้อนปัญหาของประชาชนได้ และสิ่งสำคัญที่ขอฝากอีกประการ คือ "เราจะต้องทำงานให้สมศักดิ์ศรีของการเป็นนักปกครองระดับสูง" ต้องขับเคลื่อนภารกิจของรัฐบาล กระทรวงมหาดไทยและกรมการปกครองอย่างสุดความสามารถ และบูรณาการกับหน่วยงานราชการและองค์กรปกครองส่วนท้องถิ่น นำนโยบายของรัฐบาลไปก่อให้เกิดการปฏิบัติที่เป็นจริงให้ได้ โดยทางผู้บริหารพร้อมเสมอที่จะอำนวยความสะดวกสนับสนุนการทำงานของทุกท่านอย่างเต็มที่” นายภูมิธรรม กล่าว
นายภูมิธรรม กล่าวเพิ่มเติมว่า การเป็นนายอำเภอที่ดีนั้น จะต้องได้รับความศรัทธา ความไว้วางใจ ต้องเป็นนักบริหาร นักปกครอง และนักประสานงานที่มีหัวใจรับใช้ประชาชน โดยยึดประชาชนเป็นศูนย์กลาง ขอให้นำสิ่งที่ได้เรียนรู้จากการอบรมในครั้งนี้ไปประยุกต์ใช้จริงด้วยหัวใจที่ตั้งมั่น ทำงานด้วยความซื่อสัตย์สุจริต สรรค์สร้างประโยชน์แก่ประชาชนและประเทศชาติสืบไป
นายนิรัตน์ กล่าวว่า การศึกษาหลักสูตรนายอำเภอรุ่น 85-86-87 ได้ดำเนินการมาตั้งแต่วันที่ 28 เมษายน จนถึง 29 สิงหาคม 2568 ใช้ระยะเวลาทั้งสิ้น 18 สัปดาห์ และมีผู้สำเร็จการศึกษา รวมทั้งสิ้น 315 คน โดยหลักสูตรการอบรมมีความมุ่งหมายเพื่อพัฒนาประสิทธิภาพผู้เข้ารับการอบรมในฐานะนายอำเภอผู้เป็นเป็นตัวแทนของรัฐบาลที่มีความทันสมัย มีภาวะความเป็นผู้นำ และมีทักษะในการทำงานเพื่อปฎิบัติหน้าที่ได้อย่างมีประสิทธิภาพ

ที่มา : https://www.thaigov.go.th/news/contents/details/100273