รัฐบาลไทย-ข่าวทำเนียบรัฐบาล-ฝึกจริง! เตรียมพร้อมจริง! กระทรวงแรงงานฝึกซ้อมดับเพลิงและฝึกซ้อมอพยพหนีไฟ ประจำปี 2568 

วันจันทร์ที่ 4 สิงหาคม 2568
04/08/2568
พิมพ์
ฝึกจริง! เตรียมพร้อมจริง! กระทรวงแรงงานฝึกซ้อมดับเพลิงและฝึกซ้อมอพยพหนีไฟ ประจำปี 2568
ฝึกจริง! เตรียมพร้อมจริง! กระทรวงแรงงานฝึกซ้อมดับเพลิงและฝึกซ้อมอพยพหนีไฟ ประจำปี 2568
วันที่ 4 สิงหาคม 2568 กระทรวงแรงงาน ฝึกซ้อมดับเพลิงและฝึกซ้อมอพยพหนีไฟในพื้นที่กระทรวงแรงงาน ประจำปี 2568 โดยจำลองสถานการณ์จริง เพื่อสร้างความรู้ความเข้าใจเกี่ยวกับการป้องกันและระงับอัคคีภัย การอพยพคน และการช่วยเหลือผู้ประสบภัยหากเกิดเพลิงไหม้ให้แก่เจ้าหน้าที่
นายบุญสงค์ ทัพชัยยุทธ์ ปลัดกระทรวงแรงงาน ในฐานะผู้อำนวยการเหตุฉุกเฉิน เปิดเผยว่า “กระทรวงแรงงานให้ความสำคัญกับความปลอดภัยในการทำงาน โดยเฉพาะในสถานประกอบกิจการที่มีอาคารสูง อาคารขนาดใหญ่ และมีคนทำงานจำนวนมาก หากไม่มีการเตรียมความพร้อมที่ดีเมื่อเกิดเหตุเพลิงไหม้ขึ้นย่อมนำมาซึ่งความสูญเสียมากมายทั้งต่อชีวิตและทรัพย์สิน กระทรวงแรงงาน เล็งเห็นถึงความสำคัญในเรื่องดังกล่าว อีกทั้งเป็นการปฏิบัติตามพระราชบัญญัติความปลอดภัย อาชีวอนามัย และสภาพแวดล้อมในการทำงาน พ.ศ. 2554 จึงได้จัดให้มีการฝึกซ้อมดับเพลิงและฝึกซ้อมอพยพหนีไฟในพื้นที่กระทรวงแรงงานขึ้นเป็นประจำทุกปี ซึ่งนับเป็นส่วนหนึ่งของการขับเคลื่อนวัฒนธรรมความปลอดภัยในการทำงานตามนโยบายของกระทรวงแรงงาน ที่มุ่งเน้นให้ทุกหน่วยงานในสังกัดตระหนักถึงความสำคัญของการเตรียมพร้อมรับมือเหตุฉุกเฉินอย่างเป็นระบบ เพื่อคุ้มครองชีวิตและทรัพย์สินของทั้งเจ้าหน้าที่และประชาชนอย่างสูงสุด ตลอดจนเป็นแบบอย่างให้กับสถานประกอบกิจการ รัฐวิสาหกิจ สถานศึกษา และหน่วยงานราชการอื่น ๆ ด้วย”
ด้าน เรือเอก สาโรจน์ คมคาย อธิบดีกรมสวัสดิการและคุ้มครองแรงงาน (กสร.) กล่าวเพิ่มเติมว่า “การฝึกซ้อมดับเพลิงและฝึกซ้อมอพยพหนีไฟในพื้นที่กระทรวงแรงงาน ประจำปี 2568 ในครั้งนี้ เป็นไปตามแผนความพร้อมรับมือเหตุฉุกเฉินของกระทรวงแรงงาน โดยจำลองสถานการณ์เกิดเหตุเพลิงไหม้ ณ อาคารสำนักงานประกันสังคมกรุงเทพมหานครพื้นที่ 3 ต้นเพลิงอยู่บริเวณชั้น 5 และมีการจำลองสถานการณ์ให้มีผู้บาดเจ็บ จำนวน 2 ราย เพื่อให้เจ้าหน้าที่และบุคลากรในพื้นที่มีสติและสามารถปฏิบัติตามขั้นตอนอพยพได้อย่างถูกต้อง ภายใต้การควบคุมของเจ้าหน้าที่ฝึกอบรมด้านความปลอดภัยอย่างใกล้ชิด ทั้งนี้ ไม่มีผลกระทบต่อประชาชนที่มาติดต่อราชการหรืออาคารข้างเคียงแต่อย่างใด อย่างไรก็ตาม เราต้องการสร้างความเชื่อมั่นให้กับผู้มารับบริการและชุมชนโดยรอบว่ากระทรวงแรงงานมีระบบความปลอดภัยที่ดี มีการเตรียมความพร้อมทั้งในด้านบุคลากรและอุปกรณ์อย่างต่อเนื่อง ทั้งนี้ ขอเชิญชวนให้หน่วยงานทั้งภาครัฐและเอกชน ให้ความสำคัญกับการฝึกซ้อมดับเพลิงและอพยพหนีไฟอย่างจริงจังและต่อเนื่อง เพื่อเสริมสร้างความพร้อมของบุคลากร ลดความเสี่ยงจากอุบัติภัย และร่วมกันสร้างสภาพแวดล้อมในการทำงานที่ปลอดภัยอย่างยั่งยืน ผู้ที่สนใจสามารถสอบถามข้อมูลเพิ่มเติมได้ที่ สำนักงานสวัสดิการและคุ้มครองแรงงานจังหวัดทุกจังหวัด และสำนักงานสวัสดิการและคุ้มครองแรงงานกรุงเทพมหานครพื้นที่ 1 - 10 หรือกองความปลอดภัยแรงงาน กรมสวัสดิการและคุ้มครองแรงงาน ส่วนแยกตลิ่งชัน โทรศัพท์ 0 2448 9128 – 39”

ที่มา : https://www.thaigov.go.th/news/contents/details/99328