รัฐบาลไทย-ข่าวทำเนียบรัฐบาล-สำนักงาน คปภ. ออกมาตรการ “ค่าสินไหมทดแทนกรุณา” เพื่อเยียวยาผู้ที่ได้รับผลกระทบจากเหตุการณ์บริเวณชายแดนไทยและกัมพูชา

วันเสาร์ที่ 9 สิงหาคม 2568
09/08/2568
พิมพ์
สำนักงาน คปภ. ออกมาตรการ “ค่าสินไหมทดแทนกรุณา” เพื่อเยียวยาผู้ที่ได้รับผลกระทบจากเหตุการณ์บริเวณชายแดนไทยและกัมพูชา
สำนักงาน คปภ. ออกมาตรการ “ค่าสินไหมทดแทนกรุณา” เพื่อเยียวยาผู้ที่ได้รับผลกระทบจากเหตุการณ์บริเวณชายแดนไทยและกัมพูชา
วันนี้ ( 9 สิงหาคม 2568)เวลา 09.30 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า สำนักงานคณะกรรมการกำกับและส่งเสริมการประกอบธุรกิจประกันภัย (สำนักงาน คปภ.) ได้ขอให้บริษัทประกันภัยที่รับประกันภัยเร่งสำรวจความเสียหาย และหารือกับบริษัทประกันภัยเกี่ยวกับแนวทางการตีความเงื่อนไขกรมธรรม์ประกันภัยให้ชัดเจน เพื่อพิจารณาการชดใช้ค่าสินไหมทดแทนโดยเร็ว จากเหตุการณ์ในพื้นที่ชายแดนระหว่างไทยและกัมพูชา ซึ่งส่งผลให้พลเรือนไทยได้รับความเสียหายทั้งต่อชีวิต ร่างกาย อนามัย และทรัพย์สินนั้น
ทั้งนี้ สำนักงาน คปภ. พร้อมเป็นคนกลางเข้าร่วมเจรจากับบริษัทประกันภัย เพื่อให้ความช่วยเหลือแก่ผู้เอาประกันภัยหรือประชาชนตามความเหมาะสม โดยเบื้องต้นสำนักงาน คปภ. เห็นว่าเหตุการณ์ดังกล่าวยังไม่เข้าข่ายคำว่า “สงคราม (war)” แต่หากบริษัทเห็นว่าเข้าข้อยกเว้นอื่นใดเพิ่มเติม ที่จะไม่คุ้มครองตามเงื่อนไขกรมธรรม์ประกันภัยต้องพิจารณาถ้อยคำตามกรมธรรม์ประกันภัยและข้อเท็จจริงเป็นรายกรณีไป
โดยหากปรากฏว่าเข้าข้อยกเว้นอื่นใดตามกรมธรรม์ประกันภัย บริษัทสามารถช่วยเหลือผู้เอาประกันภัยหรือประชาชน โดยพิจารณาชดใช้ค่าสินไหมทดแทนในลักษณะ “ค่าสินไหมทดแทนกรุณา” ได้
“รัฐบาลบูรณาการร่วมกับหน่วยงานที่เกี่ยวข้องทุกฝ่ายเพื่อบรรเทาความเดือดร้อนและเยียวยาประชาชนโดยจะคุ้มครอง ดูแล และชดเชยความเสียหายที่เกิดขึ้น เพื่อให้สิทธิประโยชน์ของผู้เอาประกันภัยได้รับการคุ้มครองอย่างเป็นธรรม ทั้งนี้ ได้กำชับให้บริษัทประกันภัยเร่งดำเนินการด้วยความรวดเร็ว รอบคอบ และเป็นธรรมในการพิจารณา จ่ายค่าสินไหมทดแทนในแต่ละรายกรณี
ขอให้ประชาชนมั่นใจว่าสำนักงาน คปภ. จะปฏิบัติหน้าที่ในฐานะหน่วยงานกำกับดูแลด้วยความเป็นกลาง รอบคอบ และเคร่งครัด เพื่อประโยชน์สูงสุดของประชาชนผู้เอาประกันภัย” นางสาวศศิกานต์ กล่าว

ที่มา : https://www.thaigov.go.th/news/contents/details/99532