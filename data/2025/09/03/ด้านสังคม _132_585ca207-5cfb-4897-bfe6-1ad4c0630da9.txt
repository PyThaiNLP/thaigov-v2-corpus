รัฐบาลไทย-ข่าวทำเนียบรัฐบาล-“วราวุธ” นำทีม พม.-ทบ.-อผศ.-วิศวะจุฬาฯ บิน อุบลราชธานี มอบกายอุปกรณ์ นวัตกรรมขาเทียมไดนามิกส์ sPace

วันพฤหัสบดีที่ 24 กรกฎาคม 2568
“วราวุธ” นำทีม พม.-ทบ.-อผศ.-วิศวะจุฬาฯ บิน อุบลราชธานี มอบกายอุปกรณ์ นวัตกรรมขาเทียมไดนามิกส์ sPace
“วราวุธ” นำทีม พม.-ทบ.-อผศ.-วิศวะจุฬาฯ บิน อุบลราชธานี มอบกายอุปกรณ์ นวัตกรรมขาเทียมไดนามิกส์ sPace
วันที่ 24 กรกฎาคม 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว พม.) พร้อมด้วยนายโชคชัย วิเชียรชัยยะ อธิบดีกรมส่งเสริมและพัฒนาคุณภาพชีวิตคนพิการ ผู้บริหาร และทีม พม. จังหวัดอุบลราชธานี ลงพื้นที่เยี่ยมให้กำลังใจทหารที่ได้รับบาดเจ็บจากเหตุเหยียบทุ่นระเบิดพื้นที่ชายแดนไทย-กัมพูชา บริเวณช่องบก อ.น้ำยืน จ.อุบลราชธานี เหตุเกิดเมื่อวันที่ 16 กรกฎาคม 2568 และ วันที่ 23 กรกฎาคม 2568  ที่ผ่านมา โดยมีพลเอก วสุ เจียมสุข ผู้ช่วยผู้บัญชาการทหารบก พลโท ธวัชชัย ตั้งพิทักษ์กุล รองเสนาธิการทหารบก กองทัพบก ว่าที่พันตรี อดิศักดิ์ น้อยสุวรรณ ผู้ว่าราชการจังหวัดอุบลราชธานี พลเอก เดชนิธิศ เหลืองงามขำ ผู้อำนวยการองค์การสงเคราะห์ทหารผ่านศึก รศ.ดร.ไพรัช ตั้งพรประเสริฐ จากคณะวิศวกรรมศาสตร์ จุฬาลงกรณ์มหาวิทยาลัย ร่วมลงพื้นที่ ณ โรงพยาบาลค่ายสรรพสิทธิประสงค์ จังหวัดอุบลราชธานี
นายวราวุธ กล่าวว่า ตนและคณะที่เดินทางมาในวันนี้ได้ประชุมหารือกับทีมแพทย์ เพื่อวางแผนการช่วยเหลือทหารที่ได้รับบาดเจ็บ จากนั้นได้เยี่ยมพูดคุยให้กำลังใจ และมอบสิ่งของเครื่องใช้ที่จำเป็นเพื่อช่วยเหลือเบื้องต้น อีกทั้งได้พูดคุยให้กำลังใจกับครอบครัวทหาร และที่สำคัญได้มอบกายอุปกรณ์ขาเทียมไดนามิกส์ sPace นวัตกรรมของคณะวิศวกรรมศาสตร์ จุฬาลงกรณ์มหาวิทยาลัย ซึ่งเป็นโครงการที่ได้รับงบประมาณสนับสนุนจากกองทุนส่งเสริมและพัฒนาคุณภาพชีวิตคนพิการ กรมส่งเสริมและพัฒนาคุณภาพชีวิตคนพิการ กระทรวง พม. เพื่อช่วยเรื่องการเคลื่อนไหวในการดำรงชีวิตให้ใกล้เคียงกับคนทั่วไปได้มากที่สุด ผลิตจากวัสดุคาร์บอนไฟเบอร์ ทำให้โครงสร้างมีความยืดหยุ่น และความแข็งแรงสูง ตลอดจนมีน้ำหนักเบา บริเวณฝ่าเท้าออกแบบให้มีร่องเจาะเป็นแนวยาว เพื่อให้การบิดตัวของฝ่าเท้าส่งผลให้เกิดการหมุนบิดได้ 5-6 องศา ทำให้เกิดเสถียรภาพในการเดินบนพื้นขรุขระ และ sPace เป็นฟังก์ชันการเก็บและปลดปล่อยพลังงานได้ 0.1J/kg จังหวะที่เท้าสัมผัสพื้นสามารถปลดปล่อยพลังงานออกมาในจังหวะก้าวเท้าไปข้างหน้าได้ บริเวณส้นเท้าและฝ่าเท้าประกอบเข้าด้วยกันตรงด้านบน ทำให้เกิดการรับภาระแยกกันระหว่างฝ่าเท้าและส้นเท้าในวงจรการเดิน
นอกจากนี้ในส่วนของทีม พม.จังหวัดอุบลราชธานี ได้ให้คำปรึกษาแนะนำในเรื่องบริการและสิทธิสวัสดิการต่างๆ ของกระทรวง พม. และหน่วยงานที่เกี่ยวข้อง ซึ่งกระทรวง พม. พร้อมให้การดูแลช่วยเหลือทุกครอบครัวของทหารที่ได้รับบาดเจ็บอย่างเป็นระบบ โดยมุ่งเน้นการพัฒนาและส่งเสริมให้สามารถพึ่งพาตนเองได้อย่างยั่งยืน
สำหรับการลงพื้นที่ในวันนี้ นับเป็นการบูรณาการความร่วมมือของทุกภาคส่วน ระหว่าง กระทรวง พม. กระทรวงกลาโหม กระทรวงมหาดไทย กระทรวงสาธารณสุข กระทรวงการอุดมศึกษา วิทยาศาสตร์ วิจัย และนวัตกรรม นอกจากนี้ในนามผู้แทนมูลนิธิบรรหาร-แจ่มใส ศิลปอาชา ได้นำเงินส่วนหนึ่งมามอบให้แก่ทหารทั้ง 3 นายที่ได้รับบาดเจ็บ เพื่อสร้างขวัญและกำลังใจแก่ทหารหาญผู้เสียสละตนเองในการปกป้องอธิปไตยบนผืนแผ่นดินไทย ทางกระทรวง พม. ได้จัดทำบัตรประจำตัวคนพิการมามอบให้แก่พลทหาร ธนพัฒน์ หุยวัน อีกทั้งพูดคุยสอบถามความต้องการความช่วยเหลือต่างๆ และวางแผนในการฝึกทักษะอาชีพ พร้อมประสานในเรื่องเงินทุนประกอบอาชีพ การปรับสภาพแวดล้อมที่อยู่อาศัยให้เหมาะสมกับความพิการ
อย่างไรก็ตามประเทศไทยเป็นหนึ่งในรัฐภาคีอนุสัญญาห้ามทุ่นระเบิดสังหารบุคคล (Anti-Personnel Mine Ban Convention) และมีความมุ่งมั่นในการปฏิบัติตามพันธกรณีของอนุสัญญาดังกล่าวอย่างแข็งขันมาโดยตลอด โดยเฉพาะด้านการให้ความช่วยเหลือแก่ผู้ประสบภัยจากทุ่นระเบิด ด้วยกลไกการประสานการทำงานระหว่างกระทรวงและหน่วยงานต่างๆ ที่เกี่ยวข้อง รวมทั้งการมีส่วนร่วมของผู้รอดชีวิตจากทุ่นระเบิด องค์กรผู้แทนคนพิการ และภาคประชาสังคม เพื่อให้การช่วยเหลืออย่างครอบคลุมและตอบสนองความต้องการอย่างแท้จริง ประกอบกับการขับเคลื่อนแผนปฏิบัติการระดับชาติและการพัฒนาการช่วยเหลืออย่างบูรณาการ อาทิ การเชื่อมโยงและปรับปรุงฐานข้อมูลประชาชนกลุ่มเปราะบาง (คนพิการ ผู้สูงอายุ และผู้มีรายได้น้อย) และการออกแบบการบูรณาการ 5 ด้าน (ด้านรายได้ การมีงานทำ สุขภาพ การศึกษา และสวัสดิการสังคม) ภายใต้แนวคิด One Data for All Rights : การบูรณาการเพื่อสิทธิประชาชน รวมทั้งการขับเคลื่อนโครงการจัดหาครอบครัวอุปการะ เพื่อส่งเสริมให้ชุมชนมีส่วนร่วมในการดูแลคนพิการด้วยความเอื้ออาทร
โอกาสนี้ นายวราวุธและคณะ ได้เข้าเยี่ยมทหารที่ได้รับบาดเจ็บจากเหตุการณ์ที่กำลังพลจากหน่วยทหาร (ร.16) ซึ่งปฏิบัติหน้าที่ราชการสนามในพื้นที่ช่องบก-ช่องอานม้า จังหวัดอุบลราชธานี ประสบเหตุเหยียบกับระเบิดระหว่างการลาดตระเวนบริเวณเขตพื้นที่ช่องอานม้า เมื่อวันที่ 23 กรกฎาคม 2568 เป็นเหตุให้มีผู้ได้รับบาดเจ็บ 7 นาย ประกอบด้วย 1. จ.ส.อ.พิชิตชัย บุญชูหล้า สังกัด ร้อย.ร.142 พล.ร.14 -เหยียบระเบิด ขาขวาขาด 2. พลฯ พิสิฐ เสนาสี -มีอาการแน่นหน้าอก 3. พลฯ ศุภกิจ พงษ์ไทย -หูอื้อ 2 ข้าง และแน่นหน้าอก 4. พลฯ เสกสรรค์ ลุนจักร-บาดเจ็บบริเวณหน้าอกจากแรงระเบิดกระแทก 5. พลฯ จักรกฤษ บุตรเต -หู้อื้อ ปวดหู แต่ถามตอบรู้เรื่อง 6. ส.ท.บุตรเทพ จารุบรรยงค์ -อาการบาดเจ็บจากแรงระเบิดกระแทกบริเวณหน้าอก และหูอื้อ 2 ข้าง และ 7. พลฯ จักรพงศ์ ขวดจันทร์ -แรงระเบิดกระแทก ทำให้ปวดเมื่อยตามตัว
โดยเฉพาะทหารรายที่ได้รับบาดเจ็บสาหัส นายวราวุธ ศิลปอาชา รมว.พม. และอธิบดีกรม พก. ได้รับปากว่า กระทรวง พม. จะมอบกายอุปกรณ์ขาเทียมไดนามิกส์ sPace ให้ด้วยเช่นกัน และขอเป็นตัวแทนมูลนิธิบรรหาร-แจ่มใส ศิลปอาชา มอบเงินส่วนหนึ่งให้แก่ทหารทั้ง 7 นาย เพื่อสร้างขวัญและกำลังใจแก่ทหารหาญผู้เสียสละตนในการปกป้องอธิปไตยบนผืนแผ่นดินไทย
ในโอกาสนี้ พ.ต.ณัฐปกรณ์ พรมหล้า สังกัด พล.ร.6  ซึ่งเป็นอดีตทหารที่ประสบอุบัติเหตุ เหยียบกับระเบิดสมรภูมิเขาพระวิหารเมื่อปี พ.ศ. 2555 ทำให้ขาขวาขาด และปลดพิการเมื่อปี 2557 ปัจจุบันเป็นลูกจ้างเหมาช่วงงาน ตามมาตรา 35 พระราชบัญญัติส่งเสริมและพัฒนาคุณภาพชีวิตคนพิการ พ.ศ. 2550 ที่ นิคมทหารผ่านศึกชานุมาน จังหวัดอำนาจเจริญ อผศ. พร้อมครอบครัว ได้เข้าขอบคุณ รมว.พม. และ อธิบดีกรม พก. ที่ได้ให้เข้าร่วมโครงการฯ ใช้กายอุปกรณ์นวัตกรรมใหม่นี้ เสริมสร้างการใช้ชีวิตใกล้เคียงกับคนปกติอย่างมาก และมีความภาคภูมิใจที่ได้รับราชการทหาร และจะเป็นกำลังใจให้กับน้องๆ รุ่นหลัง
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #ช่องบก #อุบลราชธานี #กับระเบิด #คนพิการ #ช่องบก #ชายแดนไทยกัมพูชา

ที่มา : https://www.thaigov.go.th/news/contents/details/98773