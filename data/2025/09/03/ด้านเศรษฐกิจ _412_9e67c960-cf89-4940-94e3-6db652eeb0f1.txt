รัฐบาลไทย-ข่าวทำเนียบรัฐบาล-กรมบัญชีกลางห่วงใย ขอให้ส่วนราชการเร่งดำเนินการขอรับบำเหน็จบำนาญ เพื่อตอบแทนความดีความชอบให้กับเจ้าหน้าที่ของรัฐที่เสียสละปกป้องประเทศจากสถานการณ์ความรุนแรงบริเวณชายแดนไทย-กัมพูชา

วันพุธที่ 6 สิงหาคม 2568
06/08/2568
พิมพ์
กรมบัญชีกลางห่วงใย ขอให้ส่วนราชการเร่งดำเนินการขอรับบำเหน็จบำนาญ เพื่อตอบแทนความดีความชอบให้กับเจ้าหน้าที่ของรัฐที่เสียสละปกป้องประเทศจากสถานการณ์ความรุนแรงบริเวณชายแดนไทย-กัมพูชา
จากสถานการณ์ความรุนแรงบริเวณชายแดนไทย-กัมพูชา ส่งผลให้เจ้าหน้าที่ของรัฐที่ปฏิบัติหน้าที่ด้วยความเสียสละในสถานการณ์ดังกล่าว กรมบัญชีกลางขอให้ส่วนราชการต้นสังกัดประสานทายาทเพื่อขอรับบำเหน็จบำนาญ และเงินสิทธิประโยชน์ตามหลักเกณฑ์ที่กฎหมายกำหนด
กรมบัญชีกลางห่วงใย ขอให้ส่วนราชการเร่งดำเนินการขอรับบำเหน็จบำนาญ เพื่อตอบแทนความดีความชอบให้กับเจ้าหน้าที่ของรัฐที่เสียสละปกป้องประเทศจากสถานการณ์ความรุนแรงบริเวณชายแดนไทย-กัมพูชา
นางแพตริเซีย มงคลวนิช อธิบดีกรมบัญชีกลาง เปิดเผยว่า จากสถานการณ์ความรุนแรงบริเวณชายแดนไทย-กัมพูชา ส่งผลให้เจ้าหน้าที่ของรัฐที่ปฏิบัติหน้าที่ด้วยความเสียสละในสถานการณ์ดังกล่าว ได้รับบาดเจ็บ พิการทุพพลภาพ หรือเสียชีวิต กรมบัญชีกลางในฐานะหน่วยงานที่รับผิดชอบในการพิจารณาอนุมัติสั่งจ่ายบำเหน็จบำนาญ ขอให้ส่วนราชการต้นสังกัดประสานทายาทเพื่อขอรับบำเหน็จบำนาญ และเงินสิทธิประโยชน์ตามหลักเกณฑ์ที่กฎหมายกำหนด ให้แก่เจ้าหน้าที่ของรัฐและทายาทผู้มีสิทธิ ดังนี้
ข้าราชการทหาร
- กรณีบาดเจ็บ จะได้รับเงินชดเชยระหว่างการเข้าพักรักษาพยาบาลในโรงพยาบาล
- กรณีพิการทุพพลภาพ ต้องพ้นจากราชการเนื่องจากไม่สามารถปฏิบัติราชการได้ จะมีสิทธิได้รับบำเหน็จบำนาญปกติ และบำนาญพิเศษ แต่หากยังสามารถรับราชการต่อไปได้ให้มีสิทธิเลือกรับเงินทำขวัญหรือบำนาญพิเศษ และเมื่อพ้นจากราชการ จะมีสิทธิได้รับบำเหน็จบำนาญปกติ และบำนาญพิเศษ
- กรณีเสียชีวิต ทายาทผู้มีสิทธิ (บิดา มารดา คู่สมรส บุตร ตามกฎหมาย) จะได้รับบำนาญพิเศษ บำเหน็จตกทอด และเงินช่วยจัดการศพ
ทหารเกณฑ์และทหารอาสา
- กรณีบาดเจ็บ จะได้รับเงินชดเชยระหว่างการเข้าพักรักษาพยาบาลในโรงพยาบาล
- กรณีพิการทุพพลภาพ จะได้รับบำนาญพิเศษ รวมถึงสิทธิสวัสดิการ ค่าเล่าเรียนบุตร และค่ารักษาพยาบาลของตนเองและบุคคลในครอบครัว
- กรณีเสียชีวิต ทายาทผู้มีสิทธิ (บิดา มารดา คู่สมรส บุตร ตามกฎหมาย) จะได้รับบำนาญพิเศษ เงินชดเชย และเงินช่วยจัดการศพ
นอกจากนี้ผู้ที่ให้ความช่วยเหลือราชการ เช่น กำนัน ผู้ใหญ่บ้าน ชรบ. อปพร. ประชาชน อาจได้รับเงินชดเชยตามพระราชบัญญัติสงเคราะห์ผู้ประสบภัยเนื่องจากการช่วยเหลือราชการ การปฏิบัติงานของชาติ หรือการปฏิบัติตามหน้าที่มนุษยธรรม พ.ศ. 2543 โดยมีรายละเอียด ดังนี้
- กรณีบาดเจ็บ ได้รับเงินชดเชยในระหว่างที่เข้ารับการรักษาพยาบาลในโรงพยาบาล
- กรณีพิการทุพพลภาพ ได้รับเงินชดเชยตามอัตราที่กระทรวงการคลังกำหนด
- กรณีทุพพลภาพขนาดหนักจนเป็นอุปสรรคสำคัญยิ่งในการประกอบอาชีพหรือดำรงชีพ นอกจากจะได้รับเงินชดเชยพิการทุพพลภาพแล้ว ให้ได้รับเงินดำรงชีพรายเดือน
- กรณีเสียชีวิต ทายาทผู้มีสิทธิ (บิดา มารดา คู่สมรส บุตร ตามกฎหมาย) จะได้รับเงินชดเชยและเงินช่วยจัดการศพ
“บำเหน็จบำนาญและสิทธิประโยชน์ดังกล่าว เป็นการตอบแทนคุณงามความดีของเจ้าหน้าที่ของรัฐที่เสียสละปกป้องอธิปไตยและประเทศชาติ โดยกรมบัญชีกลางจะประสานงานกับส่วนราชการ และเร่งดำเนินการพิจารณาอนุมัติสั่งจ่ายบำเหน็จบำนาญและเงินสิทธิประโยชน์อื่นที่เกี่ยวข้อง ให้กับเจ้าหน้าที่ของรัฐและทายาทผู้มีสิทธิได้รับเงินอย่างถูกต้อง และครบถ้วนโดยเร็ว สำหรับการขอรับเงินชดเชยตาม พ.ร.บ. สงเคราะห์ผู้ประสบภัยฯ ให้ประสานที่ว่าการอำเภอในท้องที่ที่เกิดเหตุเพื่อดำเนินการต่อไป” อธิบดีกรมบัญชีกลางกล่าว

ที่มา : https://www.thaigov.go.th/news/contents/details/99413