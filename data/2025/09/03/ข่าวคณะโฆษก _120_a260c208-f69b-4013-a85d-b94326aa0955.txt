รัฐบาลไทย-ข่าวทำเนียบรัฐบาล-จิรายุ ยันเหยี่ยวเวหา F-16 ปฏิบัติภารกิจแบบสุภาพบุรุษเวหาแล้วยันเขมรอย่ามั่วร้องสหรัฐ อย่าตีเนียน หลังเขมร ปล่อยข่าวจะร้องสหรัฐกรณีไทยใช้ F-16  

วันศุกร์ที่ 25 กรกฎาคม 2568
25/07/2568
พิมพ์
จิรายุ ยันเหยี่ยวเวหา F-16 ปฏิบัติภารกิจแบบสุภาพบุรุษเวหาแล้วยันเขมรอย่ามั่วร้องสหรัฐ อย่าตีเนียน หลังเขมร ปล่อยข่าวจะร้องสหรัฐกรณีไทยใช้ F-16
ทั้ง ๆ ที่กองทัพเขมรมีพฤติกรรมเป็นอาชญากรรมสงครามยิงใส่พื้นที่พลเรือนและโรงพยาบาล ขณะที่เหยี่ยวเวหาไทยปฏิบัติภารกิจแบบสุภาพบุรุษนักรบชายชาติทหาร
วันนี้ (25 กรกฎาคม 2568) นายจิรายุ ห่วงทรัพย์  คณะกรรมการ ศูนย์เฉพาะกิจบริหารสถานการณ์บริเวณชายแดนไทย–กัมพูชา (ศบ. ทก.) กล่าวถึงกรณีกัมพูชารายงาน ข่าวว่าสหรัฐฯ อาจตรวจสอบการใช้เครื่องบินขับไล่ F-16 ของไทยในการโจมตีกัมพูชา ว่าละเมิดนโยบายการใช้งาน
ซึ่งสำนักข่าว Kampuchea Thmey Daily รายงานว่า กระทรวงกลาโหมกัมพูชาได้ออกแถลงการณ์ประณามอย่างรุนแรง  โดยระบุว่า “กัมพูชาถือว่าการใช้เครื่องบินขับไล่ F-16 เป็นการรุกรานทางทหารที่ผิดกฎหมาย การกระทำนี้ละเมิดกฎหมายระหว่างประเทศ"
ขณะเดียวกัน กระทรวงกลาโหมกัมพูชาได้เรียกร้องให้สหรัฐฯ ตรวจสอบการใช้เครื่องบินขับไล่ F-16 ของไทยในการโจมตีครั้งนี้ และดำเนินนโยบายควบคุมอาวุธของตนเอง โดยระบุว่า การที่ไทยใช้เครื่องบินขับไล่ F-16 โจมตีกัมพูชานั้นขัดต่อข้อตกลงการขายอาวุธของสหรัฐฯ อย่างชัดเจน
นายจิรายุกล่าวว่าข้อความข้างต้นเป็นการหลอกตัวเองของรัฐบาลกัมพูชา ซึ่งหากจะร้องเรียนในประเด็นนี้  ก็ควรจะส่งคลิปวิดีโอ และ ภาพที่ ประชาชนคนไทย ได้รับบาดเจ็บ และ เสียชีวิตจากการระดมยิงด้วยจรวดหลายลำกล้อง และอาวุธหนัก ของกัมพูชาที่ปฏิบัติตนปานประหนึ่งอาชญากรรมสงคราม ไร้มนุษยธรรมอย่างชัดเจน ซึ่งสื่อมวลชนทั่วโลกเห็นเป็นประจักษ์ในการที่กัมพูชาละเมิดอธิปไตยของไทยก่อน
ขณะที่การปฏิบัติทางอากาศของกองทัพ อากาศไทยมีความเป็นสุภาพบุรุษที่ปฏิบัติตามเงื่อนไขทางการทหารเฉพาะหน่วยงานของทหารเท่านั้น
"กองทัพไทยสามารถใช้ F-16 ขึ้นปฏิบัติการเพื่อรักษาอธิปไตยของชาติ โดยไม่มีเงื่อนไข หรือขัดข้อตกลงใดในการซื้อขายอาวุธกับสหรัฐฯ ตามที่สื่อกัมพูชามั่ว เพราะที่สำคัญกัมพูชาละเมิดอธิปไตยของประเทศไทยก่อนอย่างชัดเจน แถมยังมีพฤติกรรมเป็นอาชญากรรมสงคราม เปิดฉากถล่มใส่โรงพยาบาลโรงเรียนและพื้นที่ของพลเรือนจนมีผู้บาดเจ็บล้มตายจำนวนมาก" นายจิรายุกล่าว

ที่มา : https://www.thaigov.go.th/news/contents/details/98831