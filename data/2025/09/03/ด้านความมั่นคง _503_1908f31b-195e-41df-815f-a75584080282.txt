รัฐบาลไทย-ข่าวทำเนียบรัฐบาล-"มหาดไทย" ขับเคลื่อนการประเมินการบริหารราชการจังหวัดสอดคล้องกับตัวชี้วัดและสถานการณ์ปัจจุบัน เพื่อมุ่งยกระดับมาตรฐานการบริหารราชการอย่างมีประสิทธิภาพ

วันพุธที่ 3 กันยายน 2568
03/09/2568
พิมพ์
"มหาดไทย" ขับเคลื่อนการประเมินการบริหารราชการจังหวัดสอดคล้องกับตัวชี้วัดและสถานการณ์ปัจจุบัน เพื่อมุ่งยกระดับมาตรฐานการบริหารราชการอย่างมีประสิทธิภาพ
"มหาดไทย" ขับเคลื่อนการประเมินการบริหารราชการจังหวัดสอดคล้องกับตัวชี้วัดและสถานการณ์ปัจจุบัน เพื่อมุ่งยกระดับมาตรฐานการบริหารราชการอย่างมีประสิทธิภาพ
วันนี้ (3 ก.ย. 68) เวลา 15.30 น. นายอรรษิษฐ์ สัมพันธรัตน์ ปลัดกระทรวงมหาดไทยในฐานะประธานคณะกรรมการกำกับการประเมินผลการปฏิบัติราชการของจังหวัด เป็นประธานการประชุมคณะกรรมการกำกับการประเมินผลการปฏิบัติราชการของจังหวัด ครั้งที่ 2/2568 ร่วมกับสำนักงาน ก.พ.ร. สำนักนายกรัฐมนตรี สำนักงบประมาณ สำนักงานสภาพัฒนาการเศรษฐกิจและสังคมแห่งชาติ และหน่วยงานในสังกัดกระทรวงมหาดไทย โดยมี นายวิรุฬห์ สิทธิวงศ์ รองอธิบดีกรมการปกครอง หัวหน้าหน่วยงาน ผู้ว่าราชการจังหวัด และเจ้าหน้าที่ที่เกี่ยวข้อง ร่วมประชุม ณ ห้องประชุมดำรงธรรม ชั้น 2 ศาลาว่าการกระทรวงมหาดไทย และผ่านระบบอิเล็กทรอนิกส์
การประชุมในวันนี้ ที่ประชุมได้รับทราบกรอบการรายงานผลการประเมินการปฏิบัติราชการของจังหวัด ประจำปีงบประมาณ พ.ศ. 2568 ซึ่งมี 2 องค์ประกอบ 1) การประเมินประสิทธิผลการดำเนินงาน ร้อยละ 70 ประกอบด้วย ตัวชี้วัดขับเคลื่อนการบูรณาการร่วมกัน (Joint KPIs) และตัวชี้วัดขับเคลื่อนการพัฒนาระดับพื้นที่ ซึ่งจากรอบการประเมิน 6 เดือน มีจังหวัดที่ได้คะแนนเต็ม จำนวน 6 จังหวัด สูงกว่าคะแนนเฉลี่ย 43 จังหวัด และต่ำกว่าค่าเฉลี่ย 27 จังหวัด 2) การประเมินศักยภาพในการดำเนินงาน ร้อยละ 30 ประกอบด้วย การประเมินสถานะของหน่วยงานในการเป็นระบบราชการ 4.0 (PMQA 4.0) การประเมินระดับความพร้อมของรัฐบาลดิจิทัลของหน่วยงานภาครัฐ และการประเมินความพึงพอใจของหน่วยงาน (ITA & EIT) รวมถึงการให้ข้อเสนอแนะเพื่อส่งสัญญาณเตือนล่วงหน้า (Early Warning) ประจำปีงบประมาณ พ.ศ. 2568 รวม 578 ตัวชี้วัด 76 จังหวัด ซึ่งผลผ่านค่าเป้าหมายขั้นต้น 318 ตัวชี้วัด และไม่ผ่านค่าเป้าหมายขั้นต้น 260 ตัวชี้วัด โดยสำนักงาน ก.พ.ร. ได้แจ้งทางจังหวัดทราบแล้ว เมื่อวันที่ 21 กรกฎาคม 2568
นอกจากนี้ ที่คณะกรรมการฯ ได้พิจารณาคำขอปรับเปลี่ยนรายละเอียดตัวชี้วัดตามการประเมินผลการปฏิบัติราชการของจังหวัด ประจำปีงบประมาณ พ.ศ. 2568 รอบการประเมิน 12 เดือน จำนวน 7 ตัวชี้วัด 24 จังหวัด 1) รายได้จากการท่องเที่ยว 2) คุณภาพน้ำของแหล่งน้ำอยู่ในเกณฑ์ดี 3) ปริมาณฝุ่นละอองขนาดไม่เกิน 2.5 ไมครอน (PM2.5) เป็นไปตามเกณฑ์ที่กำหนด 4) มูลค่าการค้าชายแดน 5) อัตราการขยายตัวของมูลค่าของสินค้าเกษตรอัตลักษณ์พื้นถิ่น 6) ความสำเร็จของการส่งเสริมสถานประกอบการเข้าสู่ระบบอุตสาหกรรมสีเขียว 7) ความสำเร็จในการขับเคลื่อนเมืองอัจฉริยะ
ปลัดกระทรวงมหาดไทย ได้เน้นย้ำให้จังหวัดที่มีผลการประเมินต่ำกว่าเกณฑ์ เร่งปรับปรุงและพัฒนาให้ดีขึ้น ขณะที่จังหวัดที่มีผลการประเมินอยู่ในระดับคะแนนเต็มหรือสูงกว่าเกณฑ์ ขอให้คงไว้ซึ่งมาตรฐานการดำเนินงานที่ดี พร้อมทั้งขอบคุณและชื่นชมความทุ่มเทซึ่งเกิดจากการทำงานอย่างเข้มแข็งของผู้ว่าราชการจังหวัดและทีมงาน นอกจากนี้ ยังได้กำชับให้จังหวัดที่ไม่ผ่านค่าเป้าหมายขั้นต้นตามตัวชี้วัดและได้รับแจ้งสัญญาณเตือนล่วงหน้า (Early Warning) ดำเนินการอย่างเข้มงวด โดยผู้ว่าราชการจังหวัดและเจ้าหน้าที่ที่เกี่ยวข้องต้องกำกับ ดูแล และติดตามอย่างใกล้ชิด เพื่อให้ทุกตัวชี้วัดบรรลุเกณฑ์ที่กำหนดต่อไป

ที่มา : https://www.thaigov.go.th/news/contents/details/100373