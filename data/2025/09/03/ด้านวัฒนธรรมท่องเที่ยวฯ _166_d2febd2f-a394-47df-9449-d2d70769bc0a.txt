รัฐบาลไทย-ข่าวทำเนียบรัฐบาล-ก.ท่องเที่ยวและกีฬา เชิญชวนร่วมชมและเชียร์ศึกวอลเลย์บอลหญิงชิงแชมป์โลก 2025

วันพุธที่ 13 สิงหาคม 2568
ก.ท่องเที่ยวและกีฬา เชิญชวนร่วมชมและเชียร์ศึกวอลเลย์บอลหญิงชิงแชมป์โลก 2025
ก.ท่องเที่ยวและกีฬา เชิญชวนร่วมชมและเชียร์ศึกวอลเลย์บอลหญิงชิงแชมป์โลก 2025 ครั้งแรกในประเทศไทย พร้อมสัมผัสเสน่ห์การท่องเที่ยว 4 จังหวัดเจ้าภาพ ระหว่าง วันที่ 22 ส.ค – 7 ก.ย 68 นี้
นางสาวนัทรียา ทวีวงศ์ ปลัดกระทรวงการท่องเที่ยวและกีฬา เชิญชวนพี่น้องประชาชนคนไทยร่วมเป็นส่วนหนึ่งของประวัติศาสตร์วงการกีฬาไทย ในการแข่งขันวอลเลย์บอลหญิงชิงแชมป์โลก 2025  หรือ ”2025 FIVB Women’s Volleyball World Championship” ซึ่งประเทศไทยได้รับเกียรติเป็นเจ้าภาพ จัดการแข่งขันเป็นครั้งแรก ระหว่างวันที่ 22 สิงหาคม – 7 กันยายน 2568  นี้
นางสาวนัทรียา กล่าวว่า การแข่งขันวอลเลย์บอลหญิงชิงแชมป์โลก 2025 ครั้งนี้ มีทีมวอลเลย์บอลหญิงจากทั่วโลกร่วมแข่งขัน จำนวน 32 ทีม นำโดย ประเทศไทยในฐานะเจ้าภาพ และ เซอร์เบีย แชมป์เก่า แบ่งการแข่งขันออกเป็น 8 กลุ่ม กลุ่มละ 4 ทีม เพื่อหาทีมแชมป์กลุ่มและรองแชมป์กลุ่ม ผ่านเข้าสู่รอบ 16 ทีมสุดท้าย  สำหรับสนามแข่งขันกระจายไปจัดตามหัวเมืองหลัก จำนวน 4 เมือง ได้แก่ จังหวัดเชียงใหม่ จังหวัดภูเก็ต  จังหวัดนครราชสีมา และ กรุงเทพมหานคร ทั้งนี้ ในการแข่งขันในรอบ 16 ทีมสุดท้าย รอบก่อนรองชนะเลิศ รอบรองชนะเลิศ และรอบชิงชนะเลิศ จะจัดที่อินดอร์สเตเดียม หัวหมากกรุงเทพมหานคร
“รัฐบาล โดยกระทรวงการท่องเที่ยวและกีฬา มีนโยบายส่งเสริม สนับสนุนให้มีการจัดการแข่งขันกีฬาระดับนานาชาติเป็นประจำ  โดยคาดว่าการแข่งขันครั้งนี้จะสร้างมูลค่าทางเศรษฐกิจสูงถึง 8,500 ล้านบาท ส่งผลดีต่อการท่องเที่ยว การจ้างงาน และเศรษฐกิจในระดับท้องถิ่น ซึ่งเป็นโอกาสในการ สร้างรายได้ให้กับผู้ประกอบการ และเป็นเวทีแสดงศักยภาพของประเทศไทยสู่สายตา ชาวโลกผ่านการถ่ายทอดสดที่คาดว่าจะมีผู้ชมทั่วโลกกว่า 3,000 ล้านคน เชิญชวนคนไทยทุกคน ร่วมกันเป็นเจ้าภาพที่ดีต้อนรับนักกีฬาวอลเลย์บอลหญิงและนักท่องเที่ยวจากทั่วโลก พร้อมกับส่งกำลังใจให้นักตบลูกยางสาวตัวแทนทีมชาติไทยได้รับชัยชนะ ร่วมกันเชียร์อย่างสร้างสรรค์ สะท้อนวัฒนธรรมที่ดี และ soft power ของประเทศไทย สู่สายตาชาวโลก“ นางสาวนัทรียา ระบุ

ที่มา : https://www.thaigov.go.th/news/contents/details/99635