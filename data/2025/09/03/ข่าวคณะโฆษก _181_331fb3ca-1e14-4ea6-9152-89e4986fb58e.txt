รัฐบาลไทย-ข่าวทำเนียบรัฐบาล-ปภ. เร่งช่วยเหลือพื้นที่น้ำท่วม 3 จังหวัดจากพายุ “วิภา” สั่งฟื้นฟู–เยียวยาเต็มกำลัง ย้ำเตือนประชาชนเฝ้าระวังต่อเนื่อง

วันศุกร์ที่ 1 สิงหาคม 2568
01/08/2568
พิมพ์
ปภ. เร่งช่วยเหลือพื้นที่น้ำท่วม 3 จังหวัดจากพายุ “วิภา” สั่งฟื้นฟู–เยียวยาเต็มกำลัง ย้ำเตือนประชาชนเฝ้าระวังต่อเนื่อง
ปภ. เร่งช่วยเหลือพื้นที่น้ำท่วม 3 จังหวัดจากพายุ “วิภา” สั่งฟื้นฟู–เยียวยาเต็มกำลัง ย้ำเตือนประชาชนเฝ้าระวังต่อเนื่อง
วันนี้ (1 สิงหาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาลโดย กรมป้องกันและบรรเทาสาธารณภัย (ปภ.) กระทรวงมหาดไทย ได้ประชุมติดตามสถานการณ์อุทกภัยและดินถล่มจากอิทธิพลของพายุโซนร้อน “วิภา” ซึ่งยังคงส่งผลกระทบในพื้นที่ 3 จังหวัด ได้แก่ จังหวัดน่าน เชียงราย และสุโขทัย รวม 11 อำเภอ โดยขณะนี้สถานการณ์ในหลายพื้นที่เริ่มคลี่คลาย ระดับน้ำมีแนวโน้มลดลงต่อเนื่อง
อย่างไรก็ตาม ปภ. ได้สั่งการให้ทุกจังหวัดเร่งให้ความช่วยเหลือประชาชนที่ยังได้รับผลกระทบอย่างต่อเนื่อง พร้อมเร่งสำรวจความเสียหายทั้งด้านที่อยู่อาศัย พื้นที่เกษตรกรรม และสาธารณูปโภค เพื่อดำเนินการฟื้นฟูและเยียวยาตามระเบียบและหลักเกณฑ์ที่เกี่ยวข้อง รวมถึงการจ่ายเงินช่วยเหลือครอบครัวผู้เสียชีวิต และประชาชนที่ได้รับผลกระทบให้เป็นไปด้วยความรวดเร็ว โปร่งใส และตรวจสอบได้
ทั้งนี้ มีการเน้นย้ำให้จังหวัดต่าง ๆ ประสานองค์กรปกครองส่วนท้องถิ่น ระดมเจ้าหน้าที่ เครื่องจักรกล และจิตอาสาในพื้นที่ร่วมกันซ่อมแซมบ้านเรือนและสิ่งสาธารณประโยชน์ โดยเฉพาะพื้นที่ที่สถานการณ์เริ่มคลี่คลาย เพื่อเร่งคืนสภาพความเป็นอยู่ให้กลับมาเป็นปกติโดยเร็ว ขณะเดียวกันในพื้นที่ท้ายน้ำที่ยังมีความเสี่ยง ให้ติดตามสถานการณ์อย่างใกล้ชิด และหากพบสัญญาณความเสี่ยงจะมีการแจ้งเตือนผ่านระบบ Cell Broadcast เพื่อให้ประชาชนสามารถเตรียมรับมือได้ทันเวลา
ในภาพรวม พายุดังกล่าวได้ส่งผลกระทบต่อประชาชนกว่า 2 แสนคนใน 11 จังหวัด โดยมีรายงานผู้เสียชีวิตรวม 5 ราย ปภ. ยืนยันว่าได้บูรณาการทุกภาคส่วน ทั้งฝ่ายปกครอง ทหาร ตำรวจ อาสาสมัคร และหน่วยงานท้องถิ่นเข้าร่วมปฏิบัติการช่วยเหลืออย่างเต็มกำลัง เพื่อคลี่คลายสถานการณ์ให้เร็วที่สุด
“รัฐบาลขอส่งกำลังใจไปยังพี่น้องประชาชนทุกพื้นที่ ขอให้มั่นใจว่า ทุกชีวิตจะได้รับการดูแลอย่างดีที่สุด เราจะผ่านวิกฤตนี้ไปด้วยกัน” นางสาวศศิกานต์ วัฒนะจันทร์ กล่าว

ที่มา : https://www.thaigov.go.th/news/contents/details/99177