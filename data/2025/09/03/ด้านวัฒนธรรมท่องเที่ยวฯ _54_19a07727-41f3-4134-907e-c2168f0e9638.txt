รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา เปิดการแข่งขันยิมนาสติกนานาชาติ GYMNASTIKA BY PP Club ครั้งที่ 8 สร้างเวทีพัฒนาศักยภาพเยาวชนสู่นักกีฬาอาชีพ

วันอาทิตย์ที่ 13 กรกฎาคม 2568
รมว.ท่องเที่ยวและกีฬา เปิดการแข่งขันยิมนาสติกนานาชาติ GYMNASTIKA BY PP Club ครั้งที่ 8 สร้างเวทีพัฒนาศักยภาพเยาวชนสู่นักกีฬาอาชีพ
รมว.ท่องเที่ยวและกีฬา เปิดการแข่งขันยิมนาสติกนานาชาติ GYMNASTIKA BY PP Club ครั้งที่ 8 สร้างเวทีพัฒนาศักยภาพเยาวชนสู่นักกีฬาอาชีพ
วันที่ 12 กรกฎาคม 2568 เวลา 13.00 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานในพิธีเปิดการแข่งขัน “GYMNASTIKA BY PP Club ครั้งที่ 8” และการแข่งขัน “3rd INTER-CLUB RHYTHMIC GYMNASTICS COMPETITION” ซึ่งจัดขึ้นโดยสโมสร GYMNASTIKA BY PP Club ณ อาคารกีฬานิมิบุตร สนามกีฬาแห่งชาติ กรุงเทพมหานคร โดยมีนักกีฬายิมนาสติกจาก 37 สโมสร ทั้งในประเทศไทยและต่างประเทศ อาทิ ไต้หวัน เวียดนาม ฟิลิปปินส์ ญี่ปุ่น อินโดนีเซีย และมาเลเซีย เข้าร่วมการแข่งขันรวมทั้งสิ้น 730 คน
การจัดการแข่งขันในครั้งนี้มีวัตถุประสงค์เพื่อส่งเสริมให้นักกีฬามีสุขภาพพลานามัยที่ดี มีทักษะในการเป็นผู้นำและผู้ตามที่ดี รู้จักการทำงานเป็นทีม มีน้ำใจนักกีฬา รู้แพ้ รู้ชนะ รู้อภัย และใช้เวลาว่างให้เกิดประโยชน์
นายสรวงศ์ เทียนทอง กล่าวว่า “ขอแสดงความยินดีและชื่นชมสโมสร GYMNASTIKA BY PP Club ที่ได้จัดให้มีการแข่งขันรายการนี้ขึ้น เพื่อเปิดโอกาสให้นักกีฬาและผู้ฝึกสอน ได้แสดงความสามารถในกีฬายิมนาสติกอย่างเต็มที่ ซึ่งจะเป็นประโยชน์ต่อทั้งตัวนักกีฬาเองและสมาคมกีฬายิมนาสติกแห่งประเทศไทย ที่จะสามารถเฟ้นหานักกีฬาหน้าใหม่เข้าสู่ระบบต่อไป ขอให้นักกีฬาทุกคนมีน้ำใจนักกีฬา รู้แพ้ รู้ชนะ และรู้จักให้อภัยซึ่งกันและกัน พร้อมใช้โอกาสนี้ในการสร้างมิตรภาพ สะสมประสบการณ์ และพัฒนาตนเองอย่างเต็มศักยภาพ เพราะสิ่งเหล่านี้จะนำไปสู่ความสำเร็จทั้งในด้านกีฬาและชีวิต”
ในพิธีเปิดการแข่งขัน ยังได้รับเกียรติจาก นายจักรพรรดิ์ คล่องพยาบาล ที่ปรึกษารัฐมนตรีฯ นายมงคล วิมลรัตน์ อธิบดีกรมพลศึกษา พลเอกมังกร โกสินทรเสนีย์ ที่ปรึกษาคณะกรรมการโอลิมปิคแห่งประเทศไทย ในพระบรมราชูปถัมภ์ คณะผู้ตัดสิน และสมาชิกจากสโมสรต่าง ๆ เข้าร่วมอย่างคับคั่ง สะท้อนถึงความร่วมมือและความพร้อมในการพัฒนาวงการกีฬายิมนาสติกไทยสู่มาตรฐานสากล

ที่มา : https://www.thaigov.go.th/news/contents/details/98359