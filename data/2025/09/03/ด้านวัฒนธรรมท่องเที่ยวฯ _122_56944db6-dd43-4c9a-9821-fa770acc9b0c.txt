รัฐบาลไทย-ข่าวทำเนียบรัฐบาล-"รมว.สรวงศ์" ให้โอวาทและส่งใจเชียร์! ทีมนักกอล์ฟเยาวชนไทยพร้อมผงาดเวทีโลกในศึก Taiwan Junior Open 2025! 

วันพุธที่ 30 กรกฎาคม 2568
"รมว.สรวงศ์" ให้โอวาทและส่งใจเชียร์! ทีมนักกอล์ฟเยาวชนไทยพร้อมผงาดเวทีโลกในศึก Taiwan Junior Open 2025!
"รมว.สรวงศ์" ให้โอวาทและส่งใจเชียร์! ทีมนักกอล์ฟเยาวชนไทยพร้อมผงาดเวทีโลกในศึก Taiwan Junior Open 2025!
วันที่  29 กรกฎาคม 2568 เวลา 13.00 น. ณ บริเวณห้องโถงชั้น 1 กระทรวงการท่องเที่ยวและกีฬา นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา พร้อมด้วย นายกฤษฎา ตันเทอดทิตย์ เลขานุการรัฐมนตรีว่าการกระทรวงการท่องเที่ยวและกีฬา ให้เกียรติต้อนรับและมอบโอวาทแก่นักกีฬากอล์ฟเยาวชน TKG Tour ตัวแทนประเทศไทย ที่เตรียมเดินทางไปสร้างชื่อเสียงในรายการ Taiwan Junior Open 2025 รวมถึงนักกีฬาที่ทำคะแนนสูงสุดประจำปีการแข่งขัน 2024-2025
ในโอกาสนี้ นายสรวงศ์ เทียนทอง ได้กล่าวให้โอวาทเพื่อเป็นขวัญและกำลังใจแก่นักกีฬาทุกคน โดยเน้นย้ำถึงความสำคัญของการเป็นตัวแทนประเทศและชื่นชมความสามารถของนักกีฬาเยาวชนเหล่านี้ที่จะไปสร้างชื่อเสียงให้กับประเทศไทยในระดับนานาชาติ
นายสรวงศ์กล่าวว่า "รัฐบาลไทย โดยกระทรวงการท่องเที่ยวและกีฬา พร้อมสนับสนุนและผลักดันเยาวชนทุกคน ไม่ว่าจะเป็นกีฬาประเภทใดก็ตาม รัฐบาลพร้อมที่จะสนับสนุนอย่างเต็มที่เพื่ออนาคตของเยาวชนและวงการกีฬาไทย"
การพบปะในครั้งนี้ไม่เพียงแต่เป็นการให้กำลังใจ แต่ยังเป็นการส่งสัญญาณอันชัดเจนว่ารัฐบาลให้ความสำคัญกับการพัฒนากีฬาเยาวชน และพร้อมเป็นแรงหนุนสำคัญให้นักกีฬาทุกคนก้าวไปสู่ความสำเร็จระดับโลก ขอเชิญชวนแฟนๆ กีฬาทุกท่านร่วมส่งแรงใจเชียร์นักกอล์ฟเยาวชนไทยให้คว้าชัยในศึก Taiwan Junior Open 2025

ที่มา : https://www.thaigov.go.th/news/contents/details/99056