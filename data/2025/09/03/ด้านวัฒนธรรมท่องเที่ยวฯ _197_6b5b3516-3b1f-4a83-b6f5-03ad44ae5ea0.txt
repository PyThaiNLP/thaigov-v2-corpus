รัฐบาลไทย-ข่าวทำเนียบรัฐบาล-รมว.ท่องเที่ยวฯ เปิด Zipline หอโหวดร้อยเอ็ด: ยกระดับการท่องเที่ยวเชิงผจญภัย

วันเสาร์ที่ 23 สิงหาคม 2568
รมว.ท่องเที่ยวฯ เปิด Zipline หอโหวดร้อยเอ็ด: ยกระดับการท่องเที่ยวเชิงผจญภัย
รมว.ท่องเที่ยวฯ เปิด Zipline หอโหวดร้อยเอ็ด: ยกระดับการท่องเที่ยวเชิงผจญภัย
วันเสาร์ที่ 23 สิงหาคม 2568 เวลา 09.09 น. ณ ลานหอโหวด 101 อำเภอเมืองร้อยเอ็ด จังหวัดร้อยเอ็ด นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานในพิธีเปิดการใช้งานเครื่องเล่น Zipline ของหอโหวดร้อยเอ็ดอย่างเป็นทางการ โดยมี นายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา, นายชัชวาลย์ เบญจวิริวงศ์ ผู้ว่าราชการจังหวัดร้อยเอ็ด, นายเศกสิทธิ์ ไวนิยมพงศ์ นายกองค์การบริหารส่วนจังหวัดร้อยเอ็ด, นายบรรจง โฆษิตจิรนันท์ นายกเทศมนตรีเมืองร้อยเอ็ด หัวหน้าส่วนราชการในพื้นที่ และแขกผู้มีเกียรติ เข้าร่วมพิธีเปิด
นายสรวงศ์ได้กล่าวแสดงความยินดีกับชาวร้อยเอ็ดที่มีแหล่งท่องเที่ยวที่มีศักยภาพ หอโหวดร้อยเอ็ดเป็นแลนด์มาร์คที่โดดเด่นของภาคตะวันออกเฉียงเหนือ ซึ่งสะท้อนอัตลักษณ์ของชาวอีสานได้อย่างงดงามและสร้างสรรค์ การเพิ่มกิจกรรม Zipline ในครั้งนี้ จะช่วยเติมเสน่ห์และความน่าสนใจทางการท่องเที่ยวของหอโหวดให้มีความหลากหลายมากยิ่งขึ้น ทั้งในเชิงการท่องเที่ยวเพื่อการเรียนรู้และการท่องเที่ยวเชิงผจญภัย อีกทั้งยังตอบโจทย์กลุ่มนักท่องเที่ยวรุ่นใหม่ นายสรวงศ์มั่นใจว่าการผสมผสานกิจกรรมอย่างลงตัวนี้ จะทำให้จังหวัดร้อยเอ็ดได้รับความสนใจทางการท่องเที่ยวเพิ่มขึ้นจากทั้งนักท่องเที่ยวชาวไทยและชาวต่างชาติอย่างแน่นอน
นายสรวงศ์ยังได้กล่าวชื่นชมความร่วมมือระหว่างองค์การบริหารส่วนจังหวัดร้อยเอ็ด และเทศบาลเมืองร้อยเอ็ด ที่ร่วมกันพัฒนาโครงการนี้จนประสบผลสำเร็จอย่างน่าประทับใจ พร้อมทั้งแสดงความยินดีกับพี่น้องชาวร้อยเอ็ดที่ได้มีแหล่งท่องเที่ยวที่มีศักยภาพ สร้างรายได้และความภาคภูมิใจให้กับจังหวัดอย่างยั่งยืน รัฐมนตรีฯ ได้เน้นย้ำว่าการส่งเสริมการท่องเที่ยวและกีฬาเป็นนโยบายที่รัฐบาลให้ความสำคัญ และถือว่าการท่องเที่ยวเป็นกลไกสำคัญในการขับเคลื่อนการเติบโตทางเศรษฐกิจและการกระจายรายได้ของประเทศ ในฐานะตัวแทนของรัฐบาล นายสรวงศ์ได้กล่าวขอบคุณทุกภาคส่วนที่มีส่วนร่วมสนับสนุนนโยบายด้านการท่องเที่ยวของรัฐบาลเป็นอย่างดี

ที่มา : https://www.thaigov.go.th/news/contents/details/100046