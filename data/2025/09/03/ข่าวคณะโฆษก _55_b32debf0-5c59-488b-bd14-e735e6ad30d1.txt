รัฐบาลไทย-ข่าวทำเนียบรัฐบาล-กรมขนส่งฯ ขอความร่วมมือรถบรรทุก งดขนส่งช่วงหยุดยาว 10 - 13 ก.ค. ลดเสี่ยงอุบัติเหตุ อำนวยความสะดวกแก่ผู้ใช้รถใช้ถนน 

วันพฤหัสบดีที่ 10 กรกฎาคม 2568
10/07/2568
พิมพ์
กรมขนส่งฯ ขอความร่วมมือรถบรรทุก งดขนส่งช่วงหยุดยาว 10 - 13 ก.ค. ลดเสี่ยงอุบัติเหตุ อำนวยความสะดวกแก่ผู้ใช้รถใช้ถนน
กรมขนส่งฯ ขอความร่วมมือรถบรรทุก งดขนส่งช่วงหยุดยาว 10 - 13 ก.ค. ลดเสี่ยงอุบัติเหตุ อำนวยความสะดวกแก่ผู้ใช้รถใช้ถนน
วันนี้ (10 ก.ค. 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า เนื่องในช่วงวันหยุดต่อเนื่องวันอาสาฬหบูชาและวันเข้าพรรษา ระหว่างวันที่ 10 - 13 กรกฎาคม 2568 ซึ่งคาดว่าจะมีประชาชนจำนวนมากเดินทางกลับภูมิลำเนาและท่องเที่ยวในพื้นที่ต่าง ๆ ทั่วประเทศ ทำให้ปริมาณยานพาหนะบนถนนสายหลักมีแนวโน้มหนาแน่น และอาจเกิดความเสี่ยงด้านความปลอดภัยทางถนนเพิ่มขึ้นกว่าปกติ เพื่ออำนวยความสะดวกแก่ประชาชนผู้ใช้รถใช้ถนนและลดอุบัติเหตุรุนแรงที่อาจเกิดขึ้น  รัฐบาลโดยกรมการขนส่งทางบก ขอความร่วมมือผู้ประกอบการรถบรรทุกสินค้าทั่วประเทศ หลีกเลี่ยงการใช้รถขนส่ง รวมถึงรถเปล่าที่ไม่มีการบรรทุกสินค้า และงดจอดรถบนไหล่ทางในช่วงวันหยุดดังกล่าว หากมีความจำเป็นต้องใช้งานรถบรรทุก ให้เดินรถเฉพาะช่องซ้ายสุด และเพิ่มความระมัดระวังอย่างเคร่งครัด
พร้อมกันนี้ ขอให้ผู้ประกอบการขนส่งให้ดูแลกวดขัน กำชับผู้ขับรถ รวมทั้ง ตรวจสอบอุปกรณ์ส่วนควบ และความพร้อมของรถที่ทำการขนส่งอย่างเข้มงวดและต่อเนื่อง โดยให้ถือปฏิบัติ ดังต่อไปนี้
1. กำชับผู้ขับรถให้ขับด้วยความระมัดระวัง ใช้ความเร็วตามกฎหมายกำหนด พักผ่อนให้เพียงพอ เตรียมสภาพร่างกายให้พร้อมที่จะปฏิบัติหน้าที่ได้อย่างปลอดภัย และไม่ขับรถเกินชั่วโมงทำงานตามที่กฎหมายกำหนด
2.ตรวจสอบสภาพความมั่นคงแข็งแรงของตัวรถและอุปกรณ์ส่วนควบด้านความปลอดภัยของรถบรรทุก/รถลากจูง/รถพ่วง ก่อนใช้งานทุกครั้ง
3. ผู้ขับรถบรรทุกต้องมีปริมาณแอลกอฮอล์ในลมหายใจเป็นศูนย์
4. ผู้ประกอบการขนส่งที่มีการติดตั้งระบบ Global Positioning System (GPS) ในรถของตนเอง ให้ติดตามการใช้ความเร็วของรถบรรทุกอย่างต่อเนื่องและแจ้งเตือนผู้ขับรถเมื่อพบว่ามีการใช้ความเร็วเกินกำหนด
5. ผู้ประกอบการที่ขนส่งน้ำมันเชื้อเพลิง ขอให้วางแผนการรับ-ส่งสินค้าให้ไม่กระทบต่อการเดินทางของประชาชน เพื่อร่วมป้องกันการเกิดอุบัติเหตุ
“รัฐบาลโดยกรมการขนส่งทางบก กระทรวงคมนาคม ได้ประสานความร่วมมือกับสมาคมและองค์กรภาคเอกชนด้านโลจิสติกส์และการขนส่งสินค้า รวมกว่า 28 แห่งทั่วประเทศ เพื่อขอความร่วมมือในการปรับแผนการขนส่งในช่วงวันหยุด และเพื่อเป็นส่วนหนึ่งในการลดอุบัติเหตุและอำนวยความปลอดภัยในการเดินทางของประชาชน  ทั้งนี้ หากประชาชนพบปัญหาหรือมีข้อร้องเรียนเกี่ยวกับรถบรรทุกขนส่งสินค้า สามารถแจ้งได้ที่สายด่วนกรมการขนส่งทางบก โทร. 1584 ตลอด 24 ชั่วโมง
รัฐบาลขอเชิญชวนทุกภาคส่วนร่วมเป็นพลังสำคัญในการดูแลความปลอดภัยทางถนน เพื่อให้วันหยุดยาวนี้เป็นช่วงเวลาแห่งความสุขและปลอดภัยของทุกครอบครัว” นางสาวศศิกานต์ กล่าว

ที่มา : https://www.thaigov.go.th/news/contents/details/98319