รัฐบาลไทย-ข่าวทำเนียบรัฐบาล-’จิราพร‘ เยือนเจนีวา หารือเลขาธิการ UNCTAD นำ สคบ. ร่วมลงนาม MOU ยกระดับคุ้มครองผู้บริโภคไทย

วันพฤหัสบดีที่ 10 กรกฎาคม 2568
10/07/2568
พิมพ์
’จิราพร‘ เยือนเจนีวา หารือเลขาธิการ UNCTAD นำ สคบ. ร่วมลงนาม MOU ยกระดับคุ้มครองผู้บริโภคไทย
’จิราพร‘ เยือนเจนีวา หารือเลขาธิการ UNCTAD นำ สคบ. ร่วมลงนาม MOU ยกระดับคุ้มครองผู้บริโภคไทย
วันที่ 9 กรกฎาคม 2568 นางสาวจิราพร สินธุไพร รัฐมนตรีประจำสำนักนายกรัฐมนตรี พร้อมด้วยนายรณรงค์ พูลพิพัฒน์ เลขาธิการสำนักงานคณะกรรมการคุ้มครองผู้บริโภค และนางสาวอุศณา พีรานนท์ เอกอัครราชทูตผู้แทนถาวรไทยประจำสหประชาชาติ ณ นครเจนีวา พบหารือกับคุณ Rebeca Grynspan เลขาธิการการประชุมสหประชาชาติว่าด้วยการค้าและการพัฒนา (United Nations Conference on Trade and Development: UNCTAD) ในห้วง ‘การประชุมสหประชาชาติ ครั้งที่ 9 ว่าด้วยการแข่งขันทางการค้าและการคุ้มครองผู้บริโภค’ ซึ่งจัดขึ้นระหว่างวันที่ 7–11 กรกฎาคม 2568 ณ นครเจนีวา สมาพันธรัฐสวิส
ในโอกาสนี้ นางสาวจิราพร ยังเป็นสักขีพยานในการลงนามบันทึกความเข้าใจระหว่างสำนักงานคณะกรรมการคุ้มครองผู้บริโภค (สคบ.) ของไทย และ UNCTAD ว่าด้วยความร่วมมือทางเทคนิคเพื่อพัฒนากระบวนการคุ้มครองผู้บริโภคร่วมกัน ซึ่งเน้นการสร้างความร่วมมือด้านเทคนิคในการคุ้มครองผู้บริโภค​ โดย UNCTAD ​จะให้การสนับสนุนเทคโนโลยีที่จะใช้พัฒนาศักยภาพของเจ้าหน้าที่ผู้ปฏิบัติงานด้านการคุ้มครองผู้บริโภคของ สคบ. และหน่วยงานที่เกี่ยวข้อง​ โดยเฉพาะอย่างยิ่งในด้านการระงับข้อพิพาท​และมาตรการความปลอดภัยของสินค้า​ รวมถึงสนับสนุนผู้เชี่ยวชาญ​เพื่อถ่ายทอดองค์ความรู้ให้แก่กลุ่มเป้าหมายของ สคบ. ตามแผนปฏิบัติงาน​รายปีที่ตกลงกันไว้​อีกด้วย
ทั้งนี้ UNCTAD เป็นองค์กรภายใต้สหประชาชาติที่จัดตั้งขึ้นในปี 2507 โดยไทยเป็นหนึ่งในสมาชิกก่อตั้ง ทำหน้าที่ส่งเสริมความร่วมมือทางเศรษฐกิจและการพัฒนาระหว่างประเทศ รวมทั้งเป็นเวทีแลกเปลี่ยนความเห็นระหว่างประเทศในประเด็นด้านการค้า การเงิน การลงทุน และเทคโนโลยีที่เกี่ยวข้องกับการพัฒนา ปัจจุบันมีสมาชิก 195 ประเทศ โดยมีหน่วยงานที่มีประสบการณ์และความเชี่ยวชาญสูงในเรื่องการคุ้มครองผู้บริโภคภายใต้กรอบแนวปฏิบัติว่าด้วยการคุ้มครองผู้บริโภคของสหประชาชาติ จึงเป็นโอกาสอันดีที่จะได้แลกเปลี่ยนข้อมูลและองค์ความรู้ เพื่อยกระดับการคุ้มครองผู้บริโภคของไทยกับหน่วยงานระดับโลก

ที่มา : https://www.thaigov.go.th/news/contents/details/98315