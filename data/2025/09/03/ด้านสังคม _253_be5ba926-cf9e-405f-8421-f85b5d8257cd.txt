รัฐบาลไทย-ข่าวทำเนียบรัฐบาล-สธ. พัฒนาศักยภาพ “พยาบาล” ทั่วประเทศผ่านมาตรฐานฉบับใหม่ เน้นสอดคล้องบริบทจริง เชื่อมโยง Service Plan

วันพุธที่ 13 สิงหาคม 2568
สธ. พัฒนาศักยภาพ “พยาบาล” ทั่วประเทศผ่านมาตรฐานฉบับใหม่ เน้นสอดคล้องบริบทจริง เชื่อมโยง Service Plan
รองปลัดกระทรวงสาธารณสุข เปิดการประชุมเชิงปฏิบัติการพัฒนาศักยภาพ “พยาบาล” ด้วยมาตรฐานการพยาบาลในโรงพยาบาลฉบับใหม่ ที่ทันสมัย
สอดคล้องบริบทจริง ตอบสนองปัญหาสุขภาพประชาชนในพื้นที่และเชื่อมโยงกับ Service Plan มุ่งหวังให้เกิดมาตรฐานเดียวกันทั่วประเทศ และจัดระบบบริการที่มีคุณภาพและปลอดภัย
วันนี้ (13 สิงหาคม 2568) ที่โรงแรมเซ็นทารา ไลฟ์ ศูนย์ราชการและคอนเวนชันเซ็นเตอร์ แจ้งวัฒนะ กทม.  นพ.วีรวุฒิ อิ่มสำราญ รองปลัดกระทรวงสาธารณสุข เป็นประธานเปิดการประชุมเชิงปฏิบัติการ “พัฒนาศักยภาพพยาบาล ในการยกระดับคุณภาพบริการพยาบาล ตาม Service Plan ด้วยมาตรฐานการพยาบาลในโรงพยาบาล ฉบับกองการพยาบาลครบรอบ 70 ปี” สำหรับพยาบาลที่ปฏิบัติงานในหน่วยบริการทุกระดับ พร้อมกล่าวว่า ปัญหาสุขภาพของประชาชนมีความซับซ้อนมากขึ้น ต้องการบริการทางการแพทย์และสาธารณสุขที่เพียงพอและเข้าถึงประชาชนได้อย่างมีประสิทธิภาพ พยาบาลซึ่งเป็นด่านหน้าในการให้บริการสุขภาพจึงต้องได้รับการสนับสนุนทั้งองค์ความรู้ ทักษะ และแนวทางปฏิบัติที่ทันสมัยและสอดคล้องกับบริบทจริง กองการพยาบาล สำนักงานปลัดกระทรวงสาธารณสุขจึงได้พัฒนามาตรฐานการพยาบาลฉบับครบรอบ 70 ปี กองการพยาบาล โดยอาศัยองค์ความรู้ทางวิชาการและประสบการณ์จริงจากการปฏิบัติงาน เพื่อสร้างมาตรฐานเดียวกันในระดับประเทศ และจัดบริการพยาบาลที่เสริมสร้างความเชื่อมั่นให้กับประชาชน
สำหรับการประชุมเชิงปฏิบัติการครั้งนี้ จัดขึ้นระหว่างวันที่ 13–15 สิงหาคม 2568 เพื่อถ่ายทอดมาตรฐานการพยาบาลที่เป็นปัจจุบัน เกิดการแลกเปลี่ยนเรียนรู้ระหว่างพยาบาลหลากหลายสาขางาน ทั้งงานผู้ป่วยนอก ผู้ป่วยใน ฉุกเฉิน ผ่าตัด วิสัญญี และนำไปประยุกต์ใช้ในการดูแลผู้ป่วยได้อย่างมีคุณภาพและปลอดภัย ยกระดับคุณภาพบริการของพยาบาลในโรงพยาบาลตามแนวทาง Service Plan ส่งผลให้ระบบบริการสุขภาพของไทยมีคุณภาพ มั่นคงและยั่งยืน
*************************************** 13 สิงหาคม 2568

ที่มา : https://www.thaigov.go.th/news/contents/details/99670