รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม และคณะ เข้าร่วมงานวันชาติสาธารณรัฐอาหรับอียิปต์

วันพฤหัสบดีที่ 24 กรกฎาคม 2568
24/07/2568
พิมพ์
รัฐมนตรีว่าการกระทรวงยุติธรรม และคณะ เข้าร่วมงานวันชาติสาธารณรัฐอาหรับอียิปต์
รัฐมนตรีว่าการกระทรวงยุติธรรม และคณะ เข้าร่วมงานวันชาติสาธารณรัฐอาหรับอียิปต์
ในวันพุธที่ 23 กรกฎาคม 2568 เวลา 18.30 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม และคณะ เข้าร่วมงานเลี้ยงเนื่องในโอกาสเฉลิมฉลองครบรอบ 73 ปี วันชาติสาธารณรัฐอาหรับอียิปต์ จัดโดยสถานเอกอัครราชทูตอียิปต์ประจำประเทศไทย โดยมีนางฮาละฮ์ ยูซุฟ อะห์มัด เราะญับ (Mrs. Hala Youssef Ahmed Ragab) เอกอัครราชทูตสาธารณรัฐอาหรับอียิปต์ประจำประเทศไทย และเจ้าหน้าที่สถานเอกอัครราชทูตอียิปต์ ให้การต้อนรับ รวมทั้งมีนายวันมูหะมัด นอร์ มะทา ประธานรัฐสภาและประธานสภาผู้แทนราษฎร และนายอรุณ บุญชม จุฬาราชมนตรี ร่วมเป็นเกียรติในงาน ณ ห้อง Grand Hall โรงแรม ดิ แอทธินี โฮเทล แบงคอก กรุงเทพ​มหานคร​
ในโอกาสนี้ เอกอัครราชทูตสาธารณรัฐอาหรับอียิปต์ประจำประเทศไทย ได้กล่าวถึงความสัมพันธ์ทางการทูตที่แน่นแฟ้นและยาวนานระหว่างไทย - อียิปต์ นับตั้งแต่ได้มีการสถาปนาความสัมพันธ์ทางการทูตระหว่างกันเมื่อปี 2497 บนพื้นฐานของความเชื่อใจ และเคารพซึ่งกันและกัน ซึ่งรวมเป็นระยะเวลากว่าเจ็ดทศวรรษ โดยอียิปต์เป็นประเทศในกลุ่มประเทศอาหรับประเทศแรกที่สถาปนาความสัมพันธ์ทางการทูตกับไทย และนำไปสู่การมีปฏิสัมพันธ์กันทางทวิภาคีในมิติต่าง ๆ โดยเฉพาะในด้านการเมือง การค้าและการลงทุน การท่องเที่ยว การแลกเปลี่ยนทางวัฒนธรรม และการพัฒนาด้านการศึกษาผ่านมหาวิทยาลัยอัล-อัซฮัร รวมทั้งความร่วมมือในกรอบพหุภาคีร่วมกับองค์การสหประชาชาติ และองค์กรระดับภูมิภาคต่าง ๆ
ทั้งนี้ กระทรวงยุติธรรมอยู่ระหว่างการจัดทำร่างบันทึกความเข้าใจระหว่างกระทรวงยุติธรรมแห่งราชอาณาจักรไทยกับกระทรวงยุติธรรมแห่งสาธารณรัฐอาหรับอียิปต์ เพื่อผลักดันความร่วมมือด้านกฎหมายและกระบวนการยุติธรรมให้เกิดเป็นรูปธรรม อันจะนำไปสู่การขับเคลื่อนและขยายความร่วมมือในสาขาอื่น ๆ ซึ่งจะเป็นประโยชน์ประชาชนของทั้งสองประเทศต่อไป

ที่มา : https://www.thaigov.go.th/news/contents/details/98768