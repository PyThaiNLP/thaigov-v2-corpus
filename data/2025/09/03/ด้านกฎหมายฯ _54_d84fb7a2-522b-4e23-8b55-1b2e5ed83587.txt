รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เป็นประธานในพิธีเปิดโครงการฝึกวิชาชีพผู้ต้องขังด้านทักษะพิเศษ เพื่อสร้างขวัญกำลังใจให้แก่ประชาชนในพื้นที่ประสบปัญหาชายแดน จังหวัดสุรินทร์

วันศุกร์ที่ 8 สิงหาคม 2568
08/08/2568
พิมพ์
รัฐมนตรีว่าการกระทรวงยุติธรรม เป็นประธานในพิธีเปิดโครงการฝึกวิชาชีพผู้ต้องขังด้านทักษะพิเศษ เพื่อสร้างขวัญกำลังใจให้แก่ประชาชนในพื้นที่ประสบปัญหาชายแดน จังหวัดสุรินทร์
รัฐมนตรีว่าการกระทรวงยุติธรรม เป็นประธานในพิธีเปิดโครงการฝึกวิชาชีพผู้ต้องขังด้านทักษะพิเศษ เพื่อสร้างขวัญกำลังใจให้แก่ประชาชนในพื้นที่ประสบปัญหาชายแดน จังหวัดสุรินทร์
ในวันพฤหัสบดีที่ 7 สิงหาคม 2568 เวลา 18.00 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานในพิธีเปิดโครงการฝึกวิชาชีพผู้ต้องขังด้านทักษะพิเศษ เพื่อสร้างขวัญกำลังใจให้แก่ประชาชนในพื้นที่ประสบปัญหาชายแดน พร้อมมอบสิ่งของจำเป็นให้กับทหารและประชาชนผู้ที่ได้รับผลกระทบจากเหตุการณ์ชายแดนไทย - กัมพูชา โดยมี นายยู่สิน จินตภากร ผู้ช่วยรัฐมนตรีว่าการกระทรวงยุติธรรม นายสหการณ์ เพ็ชรนรินทร์ อธิบดีกรมราชทัณฑ์ นายชำนาญ ชื่นตา ผู้ว่าราชการจังหวัดสุรินทร์ ผู้บริหารกรมราชทัณฑ์ ผู้บริหารหน่วยงานในสังกัดกระทรวงยุติธรรม และผู้ที่เกี่ยวข้อง เข้าร่วมกิจกรรม ณ ศูนย์พักพิงชั่วคราวจังหวัดสุรินทร์
รัฐมนตรีว่าการกระทรวงยุติธรรม กล่าวใจความสำคัญตอนหนึ่งว่า กระทรวงยุติธรรมขอแสดงความห่วงใยสำหรับเหตุการณ์ความไม่สงบในพื้นที่ชายแดนไทย - กัมพูชา อันส่งผลกระทบต่อสภาพความเป็นอยู่ของพี่น้องประชาชนในพื้นที่จังหวัดสุรินทร์ กระทรวงยุติธรรมได้ตระหนักถึงประเด็นปัญหาความเดือดร้อนที่เกิดขึ้น จึงได้มีแนวคิดในการดำเนินการจัดโครงการฝึกวิชาชีพผู้ต้องขังด้านทักษะพิเศษ เพื่อสร้างขวัญกำลังใจให้แก่ประชาชนในพื้นที่ที่ประสบปัญหาความไม่สงบในครั้งนี้ เพื่อส่งขวัญกำลังใจให้แก่ทหาร ประชาชน เจ้าหน้าที่กรมราชทัณฑ์ และประชาชนในพื้นที่ประสบปัญหาชายแดนไทย - กัมพูชา โดยหวังเป็นอย่างยิ่งว่า กิจกรรมในครั้งนี้จะช่วยบรรเทาความทุกข์ภายในจิตใจของพี่น้องประชาชนให้ผ่อนคลายลง และขอส่งกำลังใจไปยังทุกท่านที่ประสบปัญหาในครั้งนี้ให้ผ่านพ้นไปได้โดยไวและกลับคืนสู่เสถียรภาพความสงบอันดีอีกครั้ง
โอกาสนี้ รัฐมนตรีว่าการกระทรวงยุติธรรม และคณะผู้บริหารกรมราชทัณฑ์ ได้ร่วมนำสิ่งของเครื่องอุปโภคและบริโภคมอบให้กับผู้แทนทหาร และผู้อำนวยการศูนย์พักพิงฯ เพื่อบรรเทาความเดือดร้อนและสนับสนุนการดำรงชีวิตขั้นพื้นฐานของผู้ประสบภัยในศูนย์พักพิงฯ พร้อมรับชมการแสดงมินิคอนเสิร์ตจาก “เสก โลโซ” และวงมีนบุรี (เรือนจำพิเศษมีนบุรี)
ทั้งนี้ กรมราชทัณฑ์มีนโยบายให้เรือนจำ/ทัณฑสถานทั่วประเทศ ดำเนินการพัฒนาพฤตินิสัยผู้ต้องขังในด้านต่าง ๆ อาทิ ส่งเสริมกิจกรรมด้านนันทนาการ เช่น การส่งเสริมการร้องเพลง การเล่นดนตรีสากล การแสดงพื้นบ้านประจำท้องถิ่น ซึ่งกรมราชทัณฑ์ได้ดำเนินงานมาอย่างต่อเนื่อง โดยมีวัตถุประสงค์เพื่อส่งเสริมให้ผู้ต้องขังได้ใช้เวลาว่างให้เป็นประโยชน์ผ่อนคลายความเครียดทางอารมณ์ สามารถพัฒนาและต่อยอดทักษะความสามารถพิเศษต่าง ๆ สามารถนำไปประกอบอาชีพได้ภายหลังพ้นโทษได้ อีกทั้งยังเป็นการเผยแพร่ประชาสัมพันธ์พันธกิจของกรมราชทัณฑ์ ด้านการแก้ไขฟื้นฟูพัฒนาพฤตินิสัยผู้ต้องขังอย่างมีประสิทธิภาพ เพื่อคืนคนดีสู่สังคม โดยมีเรือนจำ/ทัณฑสถานที่แสดงทักษะพิเศษในโครงการฯ จำนวนทั้งสิ้น 7 แห่ง ได้แก่ 1) เรือนจำกลางคลองไผ่ 2) เรือนจำกลางขอนแก่น  3) เรือนจำกลางอุบลราชธานี 4) เรือนจำพิเศษธนบุรี 5) ทัณฑสถานหญิงกลาง 6) ทัณฑสถานวัยหนุ่มกลาง และ 7) เรือนจำพิเศษมีนบุรี

ที่มา : https://www.thaigov.go.th/news/contents/details/99486