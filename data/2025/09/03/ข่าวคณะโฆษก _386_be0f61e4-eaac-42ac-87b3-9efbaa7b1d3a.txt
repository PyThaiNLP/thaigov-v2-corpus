รัฐบาลไทย-ข่าวทำเนียบรัฐบาล-ไป “เมืองกาญ ”ง่ายสะดวก รวดเร็ว รัฐบาลเปิด “มอเตอร์เวย์ M81” ฟรี 13 วัน รับคิงส์คัพ ครั้งที่ 51 

วันศุกร์ที่ 29 สิงหาคม 2568
29/08/2568
พิมพ์
ไป “เมืองกาญ ”ง่ายสะดวก รวดเร็ว รัฐบาลเปิด “มอเตอร์เวย์ M81” ฟรี 13 วัน รับคิงส์คัพ ครั้งที่ 51
อำนวยความสะดวกการเดินทาง–กระตุ้นเศรษฐกิจภาคตะวันตก
วันนี้ (29 ส.ค. 68) เวลา 08.30 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า กรมทางหลวง กระทรวงคมนาคม เปิดทดลองให้บริการทางหลวงพิเศษระหว่างเมืองหมายเลข 81 สายบางใหญ่ – กาญจนบุรี (มอเตอร์เวย์ M81) ระยะทาง 96 กิโลเมตรตลอดสาย โดยไม่เก็บค่าธรรมเนียมผ่านทาง ตั้งแต่วันศุกร์ที่ 29 สิงหาคม 2568 เวลา 15.00 น. ไปจนถึง วันพุธที่ 10 กันยายน 2568 เวลา 09.00 น. รวม 13 วัน เพื่ออำนวยความสะดวกการแข่งขันฟุตบอลชิงถ้วยพระราชทานคิงส์คัพ ครั้งที่ 51 ประจำปี 2568 ซึ่งจัดขึ้นระหว่างวันที่ 1 – 9 กันยายน 2568 ณ สนามกีฬากลางจังหวัดกาญจนบุรี (สนามกลีบบัว)
สำหรับด่านที่เปิดให้บริการมีจำนวนทั้งสิ้น 7 ด่าน ได้แก่ ด่านบางใหญ่ ด่านนครชัยศรี ด่านนครปฐมฝั่งตะวันออกด่านนครปฐมฝั่งตะวันตก ด่านท่ามะกา  ด่านท่าม่วง และด่านกาญจนบุรี ยกเว้นด่านศีรษะทอง ทั้งนี้ เปิดทดลองให้บริการจำกัดเฉพาะรถยนต์ 4 ล้อ และกำหนดความเร็วไม่เกิน 80 กิโลเมตรต่อชั่วโมง เพื่อความปลอดภัยในการใช้เส้นทาง
การเปิดทดลองให้บริการมอเตอร์เวย์ M81 ในครั้งนี้ นอกจาก เป็นการอำนวยความสะดวกแก่ประชาชนผู้เดินทางเข้าชมการแข่งขันฟุตบอลชิงถ้วยพระราชทานคิงส์คัพ ครั้งที่ 51 ซึ่งเป็นการแข่งขันกีฬาระดับนานาชาติที่สร้างความภาคภูมิใจแก่คนไทย ยังเป็นการส่งเสริมเศรษฐกิจ การขนส่งและโลจิสติกส์ และการท่องเที่ยวในจังหวัดนนทบุรี นครปฐม ราชบุรี และกาญจนบุรี ซึ่งเป็นพื้นที่เศรษฐกิจและแหล่งท่องเที่ยวสำคัญของภาคตะวันตก
นอกจากนี้ ยังเป็นทางเลือกในการเดินทางสู่ภาคใต้ สอดคล้องกับนโยบาย “คมนาคมเพื่อโอกาสประเทศไทย” ที่มุ่งเน้นพัฒนาโครงสร้างพื้นฐานด้านคมนาคมที่มีมาตรฐาน สร้างโอกาสและการเข้าถึงให้กับประชาชนในทุกมิติ รวมถึงเพื่อบรรเทาความหนาแน่นของการจราจรบนเส้นทางหลัก โดยเฉพาะบริเวณถนนกาญจนาภิเษกและถนนเพชรเกษม มอเตอร์เวย์ M81 จึงเป็นอีกหนึ่งทางเลือกสำคัญของการเดินทางที่สะดวก รวดเร็ว และปลอดภัยสำหรับประชาชนผู้ใช้ทาง
“รัฐบาลขอความร่วมมือผู้ใช้ทาง ควรศึกษาข้อมูลการเดินทาง ตรวจสอบสภาพรถยนต์ให้พร้อมใช้งาน และปฏิบัติตามกฎจราจร ป้ายเตือน ป้ายแนะนำ และคำแนะนำของเจ้าหน้าที่อย่างเคร่งครัด เพื่อความปลอดภัยตลอดการเดินทาง  โดยสามารถสอบถามข้อมูลการเดินทางบนมอเตอร์เวย์ M81 ตลอด 24 ชั่วโมง ได้ที่  สายด่วนกรมทางหลวง โทร. 1586, มอเตอร์เวย์ Call Center โทร. 1586 กด 7 , มอเตอร์เวย์ M81 Call Center โทร. 092 280 8181 หรือติดตามข้อมูลข่าวสารได้ทางเว็บไซต์ www.motorway.go.th” นางสาวศศิกานต์ ระบุ

ที่มา : https://www.thaigov.go.th/news/contents/details/100255