รัฐบาลไทย-ข่าวทำเนียบรัฐบาล- รัฐบาลย้ำรายงานของ ”แอมนาสตี้” ยืนยันข้อมูลตรงกันกับ”UN “ ที่แฉซ้ำศูนย์สแกมเมอร์ในกัมพูชา” โหดร้ายทารุณ เข้าข่ายขบวนการค้ามนุษย์ข้ามชาติ

วันศุกร์ที่ 27 มิถุนายน 2568
27/06/2568
พิมพ์
รัฐบาลย้ำรายงานของ ”แอมนาสตี้” ยืนยันข้อมูลตรงกันกับ”UN “ ที่แฉซ้ำศูนย์สแกมเมอร์ในกัมพูชา” โหดร้ายทารุณ เข้าข่ายขบวนการค้ามนุษย์ข้ามชาติ
ขณะที่รัฐบาลไทยย้ำจุดยืนปกป้องความมั่นคงตามชายแดนและสิทธิมนุษยชน พร้อมจับมือกับทั่วโลกปราบปราม ไม่ปล่อยให้คนทั่วโลกตกเป็นเหยื่อ
นายจิรายุ ห่วงทรัพย์ โฆษกประจำสำนักนายกรัฐมนตรี   กล่าวว่า  รัฐบาลได้อ่านรายงานฉบับล่าสุดขององค์การนิรโทษกรรมสากล (Amnesty International) ที่เผยแพร่ เมื่อวันที่ 26 มิถุนายน 2568 ที่ผ่านมา ที่ระบุถึงการละเมิดสิทธิมนุษยชน ในศูนย์คอลเซ็นเตอร์ผิดกฎหมายในประเทศกัมพูชา โดยมีลักษณะเป็นการบังคับใช้แรงงานในรูปแบบของการค้ามนุษย์ การเป็นทาสยุคใหม่ การใช้แรงงานเด็ก และการทรมานที่มีการทำอย่างเป็นระบบ ภายใต้การเพิกเฉยของรัฐบาลกัมพูชา ในรายงานของ Amnesty International ระบุว่า มีศูนย์คอลเซ็นเตอร์และสแกมเมอร์ อย่างน้อย 53 แห่งกระจายอยู่ทั่วประเทศ กัมพูชา
โดยศูนย์เหล่านี้จะดัดแปลงจากโรงแรมหรือกาสิโนเก่า ที่เริ่มไม่มีผู้เข้าไปใช้บริการ  และรายงานของแอมนาสตี้ ระบุว่าผู้หลบหนีออกจากศูนย์เหล่านี้ เป็นคนจีน ไทย มาเลเซีย บังกลาเทศ เวียดนาม อินโดนีเซีย ไต้หวัน และเอธิโอเปีย  และอีกหลากหลายประเทศ  โดยเหยื่อตอบกับแอมนาสตี้ตรงกันว่า ถูกหลอกมาทำงานผ่านโฆษณางานบนแพลตฟอร์มทางโซเชียลมีเดีย  เมื่อเข้าไปทำงานก็จะถูกยึดพาสปอร์ต  โดนกักขัง ทำร้ายร่างกาย  หากไม่ทำงานในการหลอกลวงออนไลน์ในรูปแบบต่าง ๆ
ในรายงาน ยังระบุว่า ในการตรวจสอบเพิ่มเติมจากบันทึกของเหยื่อ พบว่าขบวนการเหล่านี้มีความเชื่อมโยงกับกลุ่มอาชญากรรมข้ามชาติที่มีความเชี่ยวชาญด้านเทคโนโลยี และมีระบบอุปถัมภ์จากเจ้าหน้าที่ในกัมพูชา โดยระบุชัดเจนว่า เจ้าหน้าที่รัฐบาลกัมพูชาบางคนมีส่วนเกี่ยวข้องให้เกิดการละเมิดสิทธิในลักษณะนี้“รายงานระบุ
นายจิรายุ กล่าวต่อไปว่า นายกรัฐมนตรี ให้ความสำคัญ ในเรื่องนี้ อย่างจริงจัง โดยมีข้อสั่งการ ในที่ประชุมคณะรัฐมนตรี ในการปราบปรามอาชญากรรมข้ามชาติอย่างเด็ดขาดมาตั้งแต่ปลายปี ทั้งทางฝั่งตะวันตกใกล้กับประเทศเมียนมา ซึ่งมีมาตรการในการตัดน้ำ ตัดไฟฟ้า ตัดเน็ต และเข้มงวด เรื่องการผ่านแดน ซึ่งเห็นได้อย่างชัดเจนว่ามีผู้ที่ไปทำงานคอลเซ็นเตอร์หลายหมื่นคน ถูกหลักดันให้เดินทางกลับ โดยแต่ละประเทศได้จัดส่งเครื่องบินมารับที่สนามบินแม่สอดจังหวัดตากของประเทศไทย กลับไปดำเนินการต่อ ขณะที่ ฝั่งตะวันออก นายกรัฐมนตรี ได้ลงพื้นที่ชายแดนอำเภออรัญประเทศ  เมื่อเดือนกุมภาพันธ์ 2568 ที่ผ่านมาในการติดตาม ตรวจสอบการจัดการ แก๊งคอลเซ็นเตอร์ ทั้งนี้ ต้นสัปดาห์ ที่ผ่านมานายประเสริฐ จันทรรวงทอง รองนายกรัฐมนตรีและรัฐมนตรีว่าการ ดีอีฯได้รายงานอย่างชัดเจนถึงสถิติที่ลดลงในพื้นที่ฝั่งตะวันตก แต่ฝั่งตะวันออกกลับหนักข้อมากขึ้นจากสถิติของการรับแจ้งอาชญากรรมลดลงอย่างเห็นได้ชัด
นอกจากนั้น นายกรัฐมนตรียังให้ความสำคัญในการติดตามอย่างต่อเนื่อง โดยได้เรียกประชุมติดตามมาตรการแก้ไขปัญหาอาชญากรรมข้ามชาติ เมื่อต้นสัปดาห์ที่ผ่านมา ที่รัฐบาลประกาศยกระดับการแก้ไขปัญหาอาชญากรรมข้ามชาติ โดยไทยอาสาเป็นเจ้าภาพในการปราบปรามอาชญากรรมข้ามชาติในการหาความร่วมมือกับนานาประเทศ โดยเฉพาะอาชญากรรมทางเทคโนโลยี และได้มีข้อสั่งการด้านความมั่นคง เพิ่มความเข้มงวดในการเข้า-ออกตามจุดผ่านแดน โดยเฉพาะในพื้นที่ภาคตะวันออกและชายแดนกัมพูชา เพี่อระวังและปราบปรามขบวนการลักลอบพาคนไปทำงานผิดกฎหมายในต่างประเทศด้วย
“รัฐบาลไทยถือว่าศูนย์สแกมเมอร์ หรือธุรกิจการค้ามนุษย์ในประเทศเพื่อนบ้าน เป็นภัยคุกคามต่อความมั่นคงและเศรษฐกิจของประเทศ รัฐบาลโดยการนำของนายกรัฐมนตรี นางสาวแพทองธาร ชินวัตร ได้เร่งป้องกันวิกฤติการณ์ด้านสิทธิมนุษยชนและปราบปรามอาชญากรรมข้ามชาติ  และจะทำงานร่วมกับมิตรประเทศ  รวมทั้งองค์กรระหว่างประเทศ เพื่อตัดตอนเครือข่ายการค้ามนุษย์ สร้างกลไกความร่วมมือ ในการยุติกระบวนการอาชญากรรมข้ามชาติต่างๆ ที่ใช้เทคโนโลยีและช่องโหว่ทางกฎหมาย แสวงหาประโยชน์จากเพื่อนมนุษย์ด้วยกัน” นายจิรายุ กล่าวย้ำ

ที่มา : https://www.thaigov.go.th/news/contents/details/97934