รัฐบาลไทย-ข่าวทำเนียบรัฐบาล-รมช.อัครา สั่งด่วน มอบหน่วยงานเกษตรฯ ภาคเหนือ ระดมกำลังช่วยแก้ไขปัญหาอุทกภัยน่าน เร่งบรรเทาความเดือดร้อนแก่ประชาชน

วันศุกร์ที่ 1 สิงหาคม 2568
รมช.อัครา สั่งด่วน มอบหน่วยงานเกษตรฯ ภาคเหนือ ระดมกำลังช่วยแก้ไขปัญหาอุทกภัยน่าน เร่งบรรเทาความเดือดร้อนแก่ประชาชน
รมช.อัครา สั่งด่วน มอบหน่วยงานเกษตรฯ ภาคเหนือ ระดมกำลังช่วยแก้ไขปัญหาอุทกภัยน่าน เร่งบรรเทาความเดือดร้อนแก่ประชาชน
นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ ลงพื้นที่ติดตามสถานการณ์อุทกภัยในพื้นที่จังหวัดน่าน โดยมี ศ.ดร.นฤมล ภิญโญสินวัฒน์ รัฐมนตรีว่าการกระทรวงศึกษาธิการ และผู้บริหารในสังกัดกระทรวงเกษตรและสหกรณ์ เข้าร่วม ณ โรงเรียนสตรีศรีน่าน วิทยาลัยเทคนิคน่าน และวัดภูมินทร์ ตำบลในเวียง อำเภอเมือง จังหวัดน่าน เพื่อหารือแนวทางแก้ไขปัญหาน้ำหลากที่ไหลเข้าพื้นที่เกษตรและโรงเรียน ร่วมกับผู้นำชุมชน
นายอัครา กล่าวว่า จากอิทธิพลของพายุโซนร้อนวิภา (WIPHA) ในช่วงวันที่ 21 - 24 กรกฎาคม ที่ผ่านมา ส่งผลให้มีฝนตกหนักและน้ำหลากเข้าท่วมพื้นที่พักอาศัยและพื้นที่ทางการเกษตรเสียหายหลายแห่ง จึงได้สั่งการให้หน่วยงานในสังกัดกระทรวงเกษตรและสหกรณ์ระดมกำลังเจ้าหน้าที่จากจังหวัดใกล้เคียงลงพื้นที่เพื่อช่วยทำความสะอาดอาคารเรียน วัด และถนนในชุมชน รวมถึงนำรถตักดิน รถดูดโคลน รถบรรทุกน้ำสำหรับทำความสะอาด และรถบรรทุกสำหรับขนย้ายสิ่งของที่เสียหายมาสนับสนุน เพื่อบรรเทาความเดือดร้อนของประชาชนและช่วยแบ่งเบาภาระของครูอาจารย์ให้สามารถเตรียมการเรียนการสอนได้เร็วยิ่งขึ้น
จากนั้นรัฐมนตรีช่วยว่าการกระทรวงเกษตรและสหกรณ์ และคณะ ได้เดินทางต่อไปยังโรงเรียนศรีเวียงสาวิทยาคาร เพื่อร่วมกันประกอบอาหารและแจกจ่ายให้แก่ประชาชน พร้อมทั้งได้พบปะพูดคุยกับผู้นำชุมชนเพื่อหารือมาตรการป้องกันน้ำท่วมซ้ำซาก โดยนายอัคราได้มอบหมายให้กรมชลประทานศึกษาเส้นทางน้ำและหาแนวทางป้องกันน้ำท่วมในระยะยาว
“สำหรับพี่น้องเกษตรกรที่มีพื้นที่เกษตรได้รับความเสียหายจากน้ำท่วมขัง ขอให้ลงทะเบียนกับหน่วยงานในสังกัดกระทรวงเกษตรฯ เพื่อเข้าสำรวจความเสียหาย พร้อมมอบหมายหน่วยงานที่เกี่ยวข้องปรับรูปแบบพื้นที่เกษตรให้เหมาะสม เพื่อปรับเปลี่ยนมาทำการทำประมงในช่วงน้ำหลากและทำนาในช่วงน้ำลดได้ พร้อมจัดหาพืชอาหารสัตว์สำหรับโค-กระบือ เพื่อบรรเทาความเดือดร้อน นอกจากนี้ กระทรวงเกษตรฯ ยังเตรียมจัดหาเมล็ดพันธุ์ข้าวคุณภาพให้เกษตรกรเพิ่มเติมอีกด้วย” นายอัครา กล่าว

ที่มา : https://www.thaigov.go.th/news/contents/details/99221