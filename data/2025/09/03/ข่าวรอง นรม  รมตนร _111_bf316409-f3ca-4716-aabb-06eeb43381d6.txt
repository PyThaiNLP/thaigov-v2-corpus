รัฐบาลไทย-ข่าวทำเนียบรัฐบาล-“จิราพร” กล่าวในงานประชุม AIBD GC 2025 ครั้งที่ 23

วันพฤหัสบดีที่ 21 สิงหาคม 2568
“จิราพร” กล่าวในงานประชุม AIBD GC 2025 ครั้งที่ 23
ยินดี “อธิบดีกรมประชาสัมพันธ์” ได้รับเลือกนั่งประธานใหญ่ AIBD ปีหน้า เตรียมดันประเด็น AI-ต้านข่าวปลอม ผ่านความร่วมมือสื่อนานาประเทศ
ช่วงเย็นวันที่ 20 สิงหาคม 2568 ณ โรงแรมบียอนด์ กะตะ จังหวัดภูเก็ต นางสาวจิราพร สินธุไพร รัฐมนตรีประจำสำนักนายกรัฐมนตรี ได้กล่าวต้อนรับผู้เข้าร่วมประชุมใหญ่สมัยสามัญของสถาบันเพื่อการพัฒนากิจการวิทยุ - โทรทัศน์แห่งเอเชีย - แปซิฟิก (AIBD GC 2025) ครั้งที่ 23 และการประชุมที่เกี่ยวข้องผ่านวิดีทัศน์ โดยมีผู้แทนประเทศสมาชิก AIBD และเครือข่ายสื่อมวลชนกว่า 87 แห่งทั่วทั้งภูมิภาคเอเชีย - แปซิฟิกเข้าร่วม
นางสาวจิราพร กล่าวว่า ยินดีที่ไทยได้เป็นเจ้าภาพจัดประชุม AIDB ครั้งนี้ และยินดีต้อนรับเพื่อนสมาชิก AIBD สู่จังหวัดภูเก็ต ซึ่งเป็นจังหวัดที่โดดเด่นในเรื่องการท่องเที่ยว มีความหลากหลายทางวัฒนธรรม และเป็นเป้าหมายการเดินทางของต่างชาติ โดยแนวคิดหลักของการประชุมครั้งนี้ คือ “Media for People, Peace and Prosperity” หรือ “พลังสื่อสร้างคน สร้างสันติสุข สู่สังคมรุ่งเรือง” ซึ่งสะท้อนให้เห็นถึงบทบาทสำคัญของสื่อที่จะสามารถสร้างพลังให้กับประชาชน บ่มเพาะสันติภาพ และส่งเสริมความเจริญรุ่งเรืองร่วมกัน ซึ่งจะเป็นประโยชน์ต่อทั้งภูมิภาคและประชาคมโลก
โอกาสนี้ นางสาวจิราพรยังได้ร่วมยินดีที่ไทยโดยกรมประชาสัมพันธ์ ได้รับเลือกให้ดำรงตำแหน่งประธานที่ประชุมใหญ่ AIBD (AIBD GC) ในสมัยถัดไป ซึ่งประธาน AIBD GC จะมีบทบาทในการกำหนดทิศทางการสื่อสารและความร่วมมือระหว่างประทศสมาชิกในภูมิภาคเอเชีย-แปซิฟิก ซึ่งถือเป็นเรื่องน่ายินดีที่สื่อต่างชาติเล็งเห็นบทบาทของสื่อไทย ซึ่งกรมประชาสัมพันธ์จะได้เร่งเดินหน้าและขับเคลื่อนการส่งเสริมสื่อที่รับผิดชอบ ทันสมัย และส่งผลเชิงบวกต่อสังคมในยุคที่เทคโนโลยีและปัญญาประดิษฐ์ (AI) มีบทบาทสำคัญ รวมถึงมุ่งเน้นการนำเสนอข้อเท็จจริง และต่อต้านข่าวปลอมที่ส่งผลกระทบต่อประชาชนอีกด้วย

ที่มา : https://www.thaigov.go.th/news/contents/details/99954