รัฐบาลไทย-ข่าวทำเนียบรัฐบาล-รัฐมนตรี​ว่าการ​กระทรวง​ยุติธรรม เป็นประธานพิธีมอบประกาศนียบัตร และเข็มวิทยฐานะการบริหารงานยุติธรรม ประจำปีงบประมาณ พ.ศ. 2568

วันศุกร์ที่ 1 สิงหาคม 2568
รัฐมนตรี​ว่าการ​กระทรวง​ยุติธรรม เป็นประธานพิธีมอบประกาศนียบัตร และเข็มวิทยฐานะการบริหารงานยุติธรรม ประจำปีงบประมาณ พ.ศ. 2568
รัฐมนตรี​ว่าการ​กระทรวง​ยุติธรรม เป็นประธานพิธีมอบประกาศนียบัตร และเข็มวิทยฐานะการบริหารงานยุติธรรม ประจำปีงบประมาณ พ.ศ. 2568
ในวันศุกร์ที่ 1 สิงหาคม 2568 เวลา 15.00 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม ให้เกียรติเป็นประธานในพิธีมอบประกาศนียบัตร และเข็มวิทยฐานะการบริหารงานยุติธรรมของสำนักงานกิจการยุติธรรม ประจำปีงบประมาณ พ.ศ. 2568 ให้แก่บุคคลผู้กระทำคุณประโยชน์ ด้านกระบวนการยุติธรรมและให้การสนับสนุนภารกิจของกระทรวงยุติธรรม ผู้ที่สำเร็จการฝึกอบรมหลักสูตรการบริหารงานยุติธรรมระดับสูง รุ่นที่ 16 (ยธส.16) และหลักสูตรการบริหารงานยุติธรรมระดับกลาง รุ่นที่ 20 (ยธก. 20) รวมจำนวนทั้งสิ้น 118 คน โดยมี ผู้บริหารกระทรวงยุติธรรม เข้าร่วมในพิธีฯ ณ โรงแรมมิราเคิล แกรนด์ คอนเวนชั่น กรุงเทพมหานคร
โอกาสนี้ รัฐมนตรีว่าการกระทรวงยุติธรรม ได้กล่าวใจความสำคัญตอนหนึ่งว่า รู้สึกมีความยินดีเป็นอย่างยิ่งที่ได้มาเป็นประธานในพิธีมอบประกาศนียบัตร และเข็มวิทยฐานะการบริหารงานยุติธรรมของสำนักงานกิจการยุติธรรมในวันนี้ ความยุติธรรมถือเป็นรากฐานสำคัญของสังคม หากปราศจากความยุติธรรมแล้ว ไม่เพียงแต่ผู้ถูกปกครองจะได้รับผลกระทบ แต่ผู้ปกครองเองก็ไม่สามารถรักษาเสถียรภาพในการปกครองของสังคมได้ การอบรมครั้งนี้จึงมีความสำคัญอย่างยิ่ง โดยเฉพาะเนื้อหาจากทั้ง 2 หลักสูตรที่ได้นำเสนอในหัวข้อการบูรณาการขับเคลื่อนการแก้ไขปัญหายาเสพติดในชุมชนอย่างยั่งยืน และนวัตกรรมการเปลี่ยนแปลงในกระบวนการยุติธรรมเพื่อเสริมสร้างโอกาสในการฟื้นฟูผู้ติดยาเสพติดและสภาพสังคม นั้น ถือเป็นสิ่งที่สะท้อนคุณภาพของคนในสังคม และเกี่ยวข้องโดยตรงกับภารกิจของกระบวนการยุติธรรมในการฟื้นฟูผู้กระทำผิดให้สามารถกลับมาเป็นพลังของประเทศ การฝึกอบรมในครั้งนี้จึงมีประโยชน์อย่างยิ่งต่อการนำไปปรับปรุงนโยบาย และแนวทางการดำเนินงานให้มีประสิทธิภาพมากยิ่งขึ้น ทั้งนี้ กระทรวงยุติธรรมยังคงยึดมั่นในหลักการ "ประชาชนเป็นศูนย์กลาง" เพื่อมุ่งสู่ระบบยุติธรรมที่เข้มแข็ง การสำเร็จการอบรมในครั้งนี้ถือเป็นสิ่งสำคัญที่ทุกท่านจะได้เข้ามามีส่วนร่วมในฐานะสมาชิกครอบครัวของกระทรวงยุติธรรม เพื่อร่วมกันขับเคลื่อนกระบวนการยุติธรรมของสังคมไทยต่อไป

ที่มา : https://www.thaigov.go.th/news/contents/details/99227