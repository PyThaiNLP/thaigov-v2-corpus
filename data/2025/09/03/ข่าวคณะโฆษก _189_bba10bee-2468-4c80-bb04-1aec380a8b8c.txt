รัฐบาลไทย-ข่าวทำเนียบรัฐบาล-รัฐบาล..พาคณะทูต และสื่อ ลงพื้นที่เยี่ยมศูนย์พักพิงผู้อพยพ วิทยาลัยเทคนิคกันทรลักษ์  ศรีษะเกษ กว่า 5,000 คน

วันศุกร์ที่ 1 สิงหาคม 2568
01/08/2568
พิมพ์
รัฐบาล..พาคณะทูต และสื่อ ลงพื้นที่เยี่ยมศูนย์พักพิงผู้อพยพ วิทยาลัยเทคนิคกันทรลักษ์  ศรีษะเกษ กว่า 5,000 คน
ย้ำดำเนินการด้วยระบบการจัดการที่รัดกุมปลอดภัย พร้อมดูแลเยียวยาจิตใจ โดยเจ้าหน้าที่ฝ่ายปกครอง  ท้องถิ่น และจิตอาสา
วันนี้ (วันศุกร์ที่ 1 สิงหาคม 2568) เวลา 15.00 น. ณ ศูนย์พักพิง วิทยาลัยเทคนิคกันทรลักษ์ จังหวัดศรีสะเกษ นายจิรายุ ห่วงทรัพย์ โฆษกประจำสำนักนายกรัฐมนตรีกรรมการศูนย์เฉพาะกิจสถานการณ์บริเวณชายแดนไทย–กัมพูชา (ศบ.ทก.) เปิดเผยว่า รัฐบาลโดย ศบ.ทก.  กระทรวงกลาโหม กระทรวงการต่างประเทศ กระทรวงมหาดไทย สำนักนายกรัฐมนตรี และกรมประชาสัมพันธ์  นำคณะเอกอัครราชทูต อุปทูต และทูตทหารจาก 23 ประเทศ พร้อมสื่อมวลชนไทยและสื่อต่างชาติ ลงพื้นที่ศูนย์พักพิง วิทยาลัยเทคนิคกันทรลักษ์ จังหวัดศรีสะเกษ
ผู้อำนวยการวิทยาลัยเทคนิคกันทรลักษ์ ซึ่งทำหน้าที่เป็นผู้อำนวยการศูนย์พักพิง เปิดเผยว่า ศูนย์พักพิงฯ แห่งนี้ถูกจัดตั้งขึ้นอย่างเร่งด่วนเมื่อวันที่ 24 กรกฎาคม 2568 เวลาประมาณ 09.30 น. หลังได้รับแจ้งเหตุปะทะบริเวณชายแดนไทย-กัมพูชา ซึ่งเป็นพื้นที่ที่มีนักเรียนและนักศึกษาในสังกัดกว่า 3,000 คน ถูกจัดตั้งขึ้นเพื่อรองรับทั้งนักเรียน และประชาชนในพื้นที่ที่ต้องอพยพ
การบริหารจัดการภายในศูนย์พักพิงฯ ใช้บุคลากรในสถานศึกษาจำนวน 127 คนร่วมดูแล มีทั้งฝ่ายบริหารจัดการ ฝ่ายพยาบาลและสุขาภิบาล ฝ่ายลงทะเบียนและจัดที่พัก รวมถึงฝ่ายกิจกรรมบำบัดทางจิตใจ โดยในวันแรกมีผู้อพยพลงทะเบียนเข้าพักถึง 5,147 คน ซึ่งเกินขีดความสามารถของอาคารอเนกประสงค์ที่ใช้เป็นพื้นที่รวมพล จึงต้องปรับห้องเรียนเป็นที่พักชั่วคราว พร้อมจัดระบบสุขาภิบาล ห้องน้ำ ห้องส้วม และพื้นที่รับประทานอาหาร
ศูนย์พักพิงฯ มีขั้นตอนการรับผู้อพยพเริ่มจากการลงทะเบียนระบุชื่อ หมู่บ้าน และตำบล จากนั้นจึงจัดให้รอพักในพื้นที่ที่จัดเตรียมไว้ ก่อนแยกเข้าห้องพักอย่างเป็นระบบ โดยจัดเตรียมอาหารวันละประมาณ 15,000 กล่อง มีการจัดคิวแจกอาหารเพื่อให้สามารถรับอาหารได้อย่างทั่วถึง รวมถึงกิจกรรมสันทนาการเพื่อดูแลสุขภาพจิต ร่วมกับอำเภอ โรงพยาบาลส่งเสริมสุขภาพ และจิตอาสาจากหลายภาคส่วน รวมถึงเจ้าหน้าที่จากสภากาชาดไทย
ระบบสุขาภิบาล ได้รับความร่วมมือจากกรมป้องกันและบรรเทาสาธารณภัย เทศบาลเมือง และหน่วยงานท้องถิ่นในการจัดหาน้ำสะอาด ระบบกำจัดขยะ และดูแลสุขลักษณะของสถานที่อย่างใกล้ชิด พร้อมมีการจัดเวรยามดูแลความปลอดภัยตลอด 24 ชั่วโมง โดยได้รับความร่วมมือจากสถานีตำรวจกันทรลักษ์ และหน่วยรักษาความปลอดภัยในหมู่บ้าน ซึ่งหมุนเวียนกันมาดูแลผู้พักพิงอย่างต่อเนื่อง
นอกจากการประเมินผลจากผู้พักพิงและการสื่อสารประชาสัมพันธ์รายวัน สะท้อนว่า ประชาชนพึงพอใจในระดับสูง ดูแลผู้ประสบภัยจากสถานการณ์ความไม่สงบบริเวณชายแดนอย่างมีประสิทธิภาพ
“ผู้ที่อยู่ในศูนย์ฯ พอใจการจัดการ โดยทุกคนได้รับการดูแลเอาใจใส่อย่างดีจากภาครัฐ ทั้งผู้ว่าราชการจังหวัดศรีสะเกษ นายกเหล่ากาชาด ท้องถิ่น ทั้ง อบจ. อบต. รวมถึงเจ้าหน้าที่สาธารณสุข  อสม. ช่วยดูแลเรื่องอาหาร ยารักษาโรค ที่พัก สุขอนามัย ความปลอดภัย รวมทั้งมีกิจกรรมฟื้นฟูสภาพจิตใจ มีการดูแลความปลอดภัยในศูนย์ ถึงวันนี้ ยังไม่เคยมีเหตุโจรกรรมเลย ทุกคนมั่นใจและปลอดภัยภายใต้สถานการณ์วิกฤตที่เกิดขึ้น” นายจิรายุกล่าว

ที่มา : https://www.thaigov.go.th/news/contents/details/99222