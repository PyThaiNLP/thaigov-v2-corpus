รัฐบาลไทย-ข่าวทำเนียบรัฐบาล-6 ร้านอาหารไทยติดอันดับ 50 ร้านดีที่สุดในโลก ปี 2025 สะท้อน Soft Power ศักยภาพเชฟ - อาหารไทย สู่เวทีโลก

วันศุกร์ที่ 27 มิถุนายน 2568
27/06/2568
พิมพ์
6 ร้านอาหารไทยติดอันดับ 50 ร้านดีที่สุดในโลก ปี 2025 สะท้อน Soft Power ศักยภาพเชฟ - อาหารไทย สู่เวทีโลก
6 ร้านอาหารไทยติดอันดับ 50 ร้านดีที่สุดในโลก ปี 2025 สะท้อน Soft Power ศักยภาพเชฟ - อาหารไทย สู่เวทีโลก
วันนี้ (27 มิถุนายน 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า เว็บไซต์ the worlds 50 best ได้ประกาศผลการจัดอันดับ The World’s 50 Best Restaurants ประจำปี 2025 อย่างเป็นทางการ ณ เมืองตูริน ประเทศอิตาลี ซึ่งนับเป็นข่าวดีสำหรับวงการอาหารไทย เนื่องจากในปีนี้มีร้านอาหารจากประเทศไทยติดอันดับถึง 6 ร้าน จาก 50 ร้านอาหารที่ดีที่สุดในโลก 2025 สะท้อนถึงศักยภาพอาหารไทยในการเป็น Soft power ขับเคลื่อนอุตสาหกรรมอาหารไทยให้เข้มแข็ง และเสริมบทบาทของประเทศไทยในฐานะจุดหมายปลายทางอาหารโลกอย่างยั่งยืน
สำหรับร้านอาหารจากประเทศไทยที่ได้รับการจัดอันดับให้เป็นหนึ่งใน The World’s 50 Best Restaurants 2025 มีทั้งหมด 6 ร้าน ซึ่งต่างก็มีจุดเด่นเฉพาะตัวที่สะท้อนถึงความคิดสร้างสรรค์และคุณภาพระดับโลก ได้แก่
- Gaggan (กากัน) – อันดับที่ 6 ของโลก ร้านอาหารที่ผสมผสานอาหารอินเดียสมัยใหม่เข้ากับรสชาติและเทคนิคของอาหารไทย ฝรั่งเศส และญี่ปุ่น และเคยคว้ารางวัลร้านอาหารอันดับ 1 ของเอเชีย โดยเมนูอาหารของร้านเต็มไปด้วยความคิดสร้างสรรค์ในการเสิร์ฟและการกิน
- Potong (โพทง) – อันดับที่ 13 ของโลก ร้านอาหารไฟน์ไดนิ่งในย่านเยาวราช ที่ตั้งอยู่ในอาคารเก่าอายุกว่า 100 ปี นำเสนออาหารไทย-จีนสมัยใหม่ด้วยรสชาติที่ลึกซึ้งและเทคนิคที่ล้ำสมัย
- Sorn (ศรณ์) – อันดับที่ 17 ของโลก ร้านอาหารใต้ระดับไฟน์ไดนิ่ง ที่เน้นวัตถุดิบพื้นถิ่นหายากจากภาคใต้ ถ่ายทอดผ่านรสมือแบบต้นตำรับของคุณย่า ผสานเทคนิคทันสมัย
- Sühring (ซูห์ริ่ง) – อันดับที่ 22 ของโลก ร้านอาหารเยอรมันร่วมสมัยใจกลางกรุงเทพฯ ถ่ายทอดอาหารเยอรมันแบบไฟน์ไดนิ่งด้วยเทคนิคจากทั่วโลก ทั้งเนเธอร์แลนด์ อิตาลี และไทย
- Le Du (ฤดู) – อันดับที่ 30 ของโลก อาหารไทยร่วมสมัย โดยใช้วัตถุดิบตามฤดูกาลในแต่ละภูมิภาคของไทย ถ่ายทอดออกมาในรูปแบบที่ทั้งคุ้นเคยและแปลกใหม่ ด้วยเทคนิคระดับสากล
- Nusara (นุสรา) – อันดับที่ 35 ของโลก ร้านอาหารที่ได้รับแรงบันดาลใจจากตำราอาหารชาววังในสมัยรัชกาลที่ 5 โดยนำเสนออาหารไทยโบราณในรูปแบบร่วมสมัยอย่างประณีต เคารพรากเหง้าแต่กล้าสร้างสรรค์ใหม่ เพื่อพัฒนาอาหารไทยสู่อนาคต
“รัฐบาลขอชื่นชมและแสดงความยินดีกับความสำเร็จของร้านอาหารไทย 6 แห่งที่ติดอันดับโลกในปี 2025 นี้ โดยแต่ละร้านที่ได้รับการจัดอันดับมีเอกลักษณ์เฉพาะ ทั้งในด้านรสชาติ เทคนิคการปรุง และการสร้างประสบการณ์การรับประทานที่น่าประทับใจ ทั้งนี้ เชื่อมั่นว่าศักยภาพของเชฟไทย ในการยกระดับอาหารไทยให้เป็นที่รู้จัก พร้อมสนับสนุนให้เกิดการพัฒนาต่อยอดทั้งในด้านการเรียนการสอน การสร้างโอกาสในเวทีนานาชาติ ให้อาหารไทยเป็นที่ยอมรับในระดับสากล รวมทั้งสร้างชื่อเสียงให้กับประเทศไทย” นางสาวศศิกานต์ กล่าว

ที่มา : https://www.thaigov.go.th/news/contents/details/97910