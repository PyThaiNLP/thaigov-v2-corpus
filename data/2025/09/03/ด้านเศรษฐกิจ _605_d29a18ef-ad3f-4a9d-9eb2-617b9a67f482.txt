รัฐบาลไทย-ข่าวทำเนียบรัฐบาล-ธ.ก.ส. เปิดตลาดนัด BAAC Market ยกขบวนสินค้าเกษตรคุณภาพทั่วประเทศ ส่งตรงถึงมือลูกค้ากลางกรุงเทพฯ 27-29 ส.ค.นี้  

วันพุธที่ 27 สิงหาคม 2568
27/08/2568
พิมพ์
ธ.ก.ส. เปิดตลาดนัด BAAC Market ยกขบวนสินค้าเกษตรคุณภาพทั่วประเทศ ส่งตรงถึงมือลูกค้ากลางกรุงเทพฯ 27-29 ส.ค.นี้
ธ.ก.ส. จัดงานตลาดนัด BAAC Market ภายใต้ธีม “ขบวนสินค้าเกษตร BAAC” ระหว่างวันที่ 27-29 สิงหาคมนี้ ณ ธ.ก.ส. สำนักงานใหญ่ กรุงเทพฯ
ธ.ก.ส. รวบรวมเกษตรกรหัวขบวน ชุมชน และผู้ประกอบการภาคการเกษตร คัดสรรผลิตภัณฑ์สินค้าเด็ด คุณภาพดี สุดพรีเมียม ส่งตรงจากสวนกว่า 50 ร้านค้า มาเปิดจำหน่ายกลางกรุง สู่ผู้มือบริโภคโดยตรงในงานตลาดนัด BAAC Market ภายใต้ธีม “ขบวนสินค้าเกษตร BAAC” ระหว่างวันที่ 27-29 สิงหาคมนี้ ณ ธ.ก.ส. สำนักงานใหญ่ กรุงเทพฯ
นายไพศาล หงษ์ทอง รองผู้จัดการ ธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า งานตลาดนัด BAAC Market ภายใต้ธีม “ขบวนสินค้าเกษตร BAAC” จัดขึ้นเพื่อสร้างพื้นที่ให้เกษตรกรลูกค้า ธ.ก.ส.กลุ่มวิสาหกิจชุมชน กว่า 50 ร้านค้า มีช่องทางการจำหน่ายสินค้าเกรดพรีเมียม สด ใหม่ คุณภาพดี มีเอกลักษณ์เฉพาะถิ่นไปถึงมือผู้บริโภคโดยตรง ซึ่งนอกจากจะช่วยช่องทางการตลาดและเพิ่มรายได้ให้กับเกษตรกรแล้ว ธ.ก.ส. ยังมุ่งหวังให้ลูกค้าประชาชนได้รับความสะดวกในการเลือกซื้อสินค้าจากเกษตรกรทั่วประเทศที่ผ่านการคัดสรรมาเป็นอย่างดี เพื่อมารวมไว้ในงานนี้ที่เดียว ประกอบด้วย
• โซนอาหารและเครื่องดื่มพื้นถิ่น : น้ำพริกแม่พลอย จ.เพชรบุรี ทั้งข้าวซอย น้ำเงี้ยว หอมกลิ่นเครื่องแกงแบบต้นตำรับ รสกลมกล่อม มาพร้อมกับน้ำพริกหลายสูตร เช่น น้ำพริกหนุ่ม น้ำพริกตาแดง ครัวมูรนี ข้าวหมกไก่ จ.นราธิวาส ต้นตำรับมุสลิม ฮาลาลแท้ หอมเครื่องเทศ สูตรเฉพาะปรุงอย่างพิถีพิถันจนได้รสชาติที่มีเอกลักษณ์ บุษบงไก่ย่างเขาสวนกวาง จ.ขอนแก่น ตำนานความอร่อยจากแดนอีสานยกเมนูขึ้นชื่ออย่างไก่ย่างเขาสวนกวาง หนังบางกรอบ เนื้อนุ่ม ส้มตำรสเด็ด และคอหมูย่างน้ำจิ้มแจ่ว และ วสช.ชุมชนถ้ำรงค์ จ.เพชรบุรี น้ำสามรส หรือ ตาลซ่า รสเปรี้ยวจากมะนาวแป้นรำไพ ผิวบาง น้ำเยอะ ผสานกับความหวานหอมของน้ำตาลโตนด และความเค็มรสชาติกลมกล่อมลงตัว
• ผลิตภัณฑ์แปรรูป : วสช.แม่บ้านเกษตรกรบางแคสามัคคี จ.สมุทรสงคราม ผลิตภัณฑ์ของฝากจาก อ.อัมพวา ไม่ว่าจะเป็นกล้วยฉาบ มะม่วงกวน ขนมตาล และทองม้วนกรอบ ชุมชนบ้านต้นลำดวน จ.ระยอง คัดสรรอาหารทะเลสดใหม่จากแหล่งประมง มาขึ้นบกให้ลิ้มลองความอร่อย เช่น ปลาหมึกอบแห้ง กุ้งแห้ง ปลาเส้นปรุงรส น้ำพริกทะเลสูตรเด็ดเข้มข้น ชัยธาราข้าวเกรียบเห็ดหอม จ.ฉะเชิงเทรา ทำจากเห็ดหอมเกรดคุณภาพแท้ 100 % หอม อร่อย กรอบ เคี้ยวเพลิน
• สินค้าแฮนด์เมด และกิจกรรมเวิร์กช็อป : JIIRA Stone กทม. เครื่องประดับแฮนด์เมดรังสรรค์ด้วยมือโดยใช้หินมงคลแท้ ดีไซน์ร่วมสมัย เสริมดวง เพิ่มพลังบวก ชุมชนท่องเที่ยวบ้านช้างตากลาง จ.สุรินทร์ เครื่องประดับฝีมือชาวบ้านจากงาช้างสัญลักษณ์แห่งความบริสุทธิ์เสริมสิริมงคลและบารมีที่หาซื้อได้ยาก และเพลิดเพลินกับการทำ DIY แม่เหล็กติดตู้เย็น เปิดโอกาสให้ผู้ที่ร่วมงานได้สนุกสนานด้วยความคิดสร้างสรรค์ประดิษฐ์ลวดลายต่าง ๆ ในแม่เหล็กติดตู้เย็นด้วยตนเอง พร้อมนำกลับบ้านได้เลย
พิเศษ!! เมื่อซื้อสินค้าภายในงานครบ 299 บาท รับฟรี น้ำสับปะรดกระป๋องแท้ 100 % ตราชัวร์ จู๊ส หวานจากธรรมชาติ ให้วิตามิน C สูง (จำกัด 200 กระป๋อง/วัน) 1 คนต่อ 1 กระป๋องเท่านั้น ซึ่งงานดังกล่าวจะจัดขึ้นระหว่างวันที่ 27-29 สิงหาคม 2568 ตั้งแต่เวลา 07:00-17:00 น. ณ บริเวณด้านหน้า ธ.ก.ส. สำนักงานใหญ่ กรุงเทพมหานคร เดินทางสะดวกสบาย ด้วยรถไฟฟ้าบีทีเอส สายสีเขียว ลงสถานีมหาวิทยาลัยเกษตรศาสตร์ ประตูทางออก 4 ถึงหน้าตลาดทันที!! สอบถามรายละเอียดเพิ่มเติมได้ที่ Call Center 02 555 0555

ที่มา : https://www.thaigov.go.th/news/contents/details/100185