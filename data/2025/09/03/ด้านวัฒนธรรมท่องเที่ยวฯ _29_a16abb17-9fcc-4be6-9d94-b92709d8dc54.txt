รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา เป็นประธานการประชุมคณะกรรมการควบคุมการใช้สารต้องห้ามทางการกีฬา ครั้งที่ 1/2568 ขับเคลื่อนการดำเนินงานตามมาตรฐานสากล

วันพุธที่ 2 กรกฎาคม 2568
รมว.ท่องเที่ยวและกีฬา เป็นประธานการประชุมคณะกรรมการควบคุมการใช้สารต้องห้ามทางการกีฬา ครั้งที่ 1/2568 ขับเคลื่อนการดำเนินงานตามมาตรฐานสากล
รมว.ท่องเที่ยวและกีฬา เป็นประธานการประชุมคณะกรรมการควบคุมการใช้สารต้องห้ามทางการกีฬา ครั้งที่ 1/2568 ขับเคลื่อนการดำเนินงานตามมาตรฐานสากล
วันที่ 2 กรกฎาคม 2568 เวลา 11.00 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานการประชุมคณะกรรมการควบคุมการใช้สารต้องห้ามทางการกีฬา ครั้งที่ 1/2568 ณ ห้องประชุม 1 ชั้น 4 อาคารเฉลิมพระเกียรติ 7 รอบ พระชนมพรรษา การกีฬาแห่งประเทศไทย โดยมีผู้บริหารกระทรวงฯ อาทิ นายจักรพรรดิ์ คล่องพยาบาล ที่ปรึกษารัฐมนตรีฯ, นายกฤษฎา ตันเทอดทิตย์ เลขานุการรัฐมนตรีฯ, นางสาวนัทรียา ทวีวงศ์ ปลัดกระทรวงการท่องเที่ยวและกีฬา รวมถึงคณะกรรมการควบคุมการใช้สารต้องห้ามทางการกีฬา เข้าร่วมประชุมทั้งในรูปแบบปกติและผ่านระบบวิดีโอคอนเฟอเรนซ์ (Zoom Cloud Meeting)
การประชุมในครั้งนี้จัดขึ้นเพื่อพิจารณาแผนการดำเนินงานประจำปีงบประมาณ พ.ศ. 2569 ของสำนักงานควบคุมการใช้สารต้องห้ามทางการกีฬา ซึ่งทำหน้าที่เป็นองค์กรต่อต้านการใช้สารต้องห้ามระดับชาติ (National Anti-Doping Organization: NADO) ของประเทศไทย โดยมีพันธกิจสำคัญในการดำเนินการควบคุมการใช้สารต้องห้ามให้เป็นไปตามมาตรฐานสากลขององค์การต่อต้านการใช้สารต้องห้ามโลก (World Anti-Doping Agency: WADA) ทั้งตาม ประมวลกฎการต่อต้านการใช้สารต้องห้ามโลก (WADC) และ มาตรฐานสากล (International Standard) ที่เกี่ยวข้อง รวมถึงการพัฒนาองค์กรให้มีระบบบริหารคุณภาพตามมาตรฐาน ISO 9001:2015
นอกจากนี้ ที่ประชุมยังได้หารือถึงแนวทางการดำเนินงานตาม พระราชบัญญัติควบคุมการใช้สารต้องห้ามทางการกีฬา พ.ศ. 2555 และที่แก้ไขเพิ่มเติม โดยเฉพาะในประเด็นที่เกี่ยวกับความเพียงพอของทรัพยากรและงบประมาณในการปฏิบัติภารกิจ เช่น การจัดสรรงบประมาณเพิ่มเติมเพื่อดำเนินการตรวจสารต้องห้ามในการแข่งขันกีฬาระดับนานาชาติ อาทิ การแข่งขันกีฬาซีเกมส์
นายสรวงศ์ เทียนทอง ได้เน้นย้ำถึงความสำคัญของการรักษามาตรฐานด้านความซื่อสัตย์ในวงการกีฬา พร้อมแสดงเจตนารมณ์ในการสนับสนุนให้ประเทศไทยดำเนินมาตรการต่อต้านสารต้องห้ามทางการกีฬาอย่างเข้มแข็ง โปร่งใส และเท่าทันการเปลี่ยนแปลงในระดับโลก เพื่อยกระดับภาพลักษณ์ของวงการกีฬาไทยในเวทีสากลอย่างยั่งยืน

ที่มา : https://www.thaigov.go.th/news/contents/details/98094