รัฐบาลไทย-ข่าวทำเนียบรัฐบาล-รองปลัดฯ ภัทราภรณ์ เป็นประธานการประชุมคณะอนุกรรมการจัดการการผลิตและการตลาดกระเทียม หอมแดง หอมหัวใหญ่ และมันฝรั่ง ครั้งที่ 2 ปี 2568

วันอาทิตย์ที่ 3 สิงหาคม 2568
รองปลัดฯ ภัทราภรณ์ เป็นประธานการประชุมคณะอนุกรรมการจัดการการผลิตและการตลาดกระเทียม หอมแดง หอมหัวใหญ่ และมันฝรั่ง ครั้งที่ 2 ปี 2568
รองปลัดฯ ภัทราภรณ์ เป็นประธานการประชุมคณะอนุกรรมการจัดการการผลิตและการตลาดกระเทียม หอมแดง หอมหัวใหญ่ และมันฝรั่ง ครั้งที่ 2 ปี 2568
นางสาวภัทราภรณ์ โสเจยยะ รองปลัดกระทรวงเกษตรและสหกรณ์ เปิดเผยภายหลังเป็นประธานการประชุมคณะอนุกรรมการจัดการการผลิตและการตลาดกระเทียม หอมแดง หอมหัวใหญ่ และมันฝรั่ง ครั้งที่ 2 ปี 2568 โดยมี หน่วยงานที่เกี่ยวข้อง เข้าร่วมการประชุม ณ ห้องประชุม 135 กระทรวงเกษตรและสหกรณ์ และผ่านระบบออนไลน์ Zoom meeting โดยที่ประชุมเห็นชอบ 1) การเปิดตลาดสินค้ามันฝรั่งสดเพื่อการแปรรูป ภายใต้กรอบองค์การการค้าโลก (WTO)  ปี 2569 - 2571 โดยในปี 2569 มีปริมาณการเปิดตลาดสินค้ามันฝรั่งสดเพื่อการแปรรูปฯ จำนวน 83,000 ตัน, ปี 2570 จำนวน 90,200 ตัน และปี 2571 จำนวน 97,200 ตัน อัตราภาษีในโควตา 27% อัตราภาษีนอกโควตา 125% เงื่อนไขตามหลักการบริหารการนำเข้าให้อยู่ภายใต้หลักเกณฑ์ที่คณะอนุกรรมการการจัดการฯ กำหนด และ 2) หลักเกณฑ์การพิจารณาจัดสรรมันฝรั่งสดเพื่อแปรรูปในโควตา (WTO) ดังนี้ 2.1) ผู้นำเข้าต้องเป็นนิติบุคคล 2.2) กำหนดเงื่อนไขให้ผู้นำเข้าหรือผู้แทนผู้นำเข้าทำสัญญารับซื้อผลผลิตหัวมันฝรั่งสดเพื่อแปรรูปจากเกษตรกร โดยกำหนดราคารับซื้อขั้นต่ำในช่วงฤดูฝน (ก.ค. - ธ.ค.) ในราคาไม่ต่ำกว่ากิโลกรัมละ 14.00 บาท และในช่วงฤดูแล้ง (ม.ค. - มิ.ย.) ในราคาไม่ต่ำกว่ากิโลกรัมละ 11.00 บาท หากตรวจสอบพบว่าผู้นำเข้าหรือผู้แทนผู้นำเข้ามีการรับซื้อในราคาที่ต่ำกว่าที่ระบุไว้ในสัญญาจะมีผลต่อการพิจารณาจัดสรรปริมาณนำเข้าให้แก่ผู้นำเข้าปีต่อไป และ 2.3) ให้มีการนำเข้าในช่วงเดือนมกราคมและเดือนกรกฎาคม - ธันวาคม ของแต่ละปี โดยการนำเข้าในเดือนมกราคมให้นำเข้าไม่เกินร้อยละ 20 ของปริมาณรวมทั้งหมดที่ได้รับการจัดสรรในโควตาของผู้ประกอบการแต่ละราย
นอกจากนี้ที่ประชุมมอบหมายฝ่ายเลขานุการฯ แจ้งมติที่ประชุมต่อคณะกรรมการนโยบายและแผนพัฒนาการเกษตรและสหกรณ์เพื่อพิจารณาให้ความเห็นชอบต่อไป

ที่มา : https://www.thaigov.go.th/news/contents/details/99272