รัฐบาลไทย-ข่าวทำเนียบรัฐบาล-ทีมประเทศไทย เจรจาภาษีนำเข้ากับสหรัฐฯ ชื่นมื่นบรรยากาศดีขึ้น หลังรอง นรม. พิชัยฯ ทำหน้าที่ขุนพล

วันศุกร์ที่ 4 กรกฎาคม 2568
04/07/2568
พิมพ์
ทีมประเทศไทย เจรจาภาษีนำเข้ากับสหรัฐฯ ชื่นมื่นบรรยากาศดีขึ้น หลังรอง นรม. พิชัยฯ ทำหน้าที่ขุนพล
เชื่อมั่นไทยพร้อมรับข้อเสนอแนะที่ชัดเจน เตรียมปรับข้อเสนอ เน้นตอบโจทย์ผลประโยชน์ win-win ร่วมกัน
วันนี้ (วันศุกร์ที่ 4 กรกฎาคม 2568) เวลา 22.00 น. นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า ตามที่ นายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง นำคณะประเทศไทย เริ่มต้นกระบวนการเจรจาอย่างเป็นทางการกับฝ่ายสหรัฐฯ แล้ว โดยเมื่อวันที่ 3 กรกฎาคม 2568 เวลา 21.00 น. ตามเวลาในประเทศไทย โดยพบหารือกับนายเจมิสัน กรีเออร์ (Mr. Jamieson Greer) ผู้แทนการค้าสหรัฐฯ (United States Trade Representative – USTR) ซึ่งเป็นการหารือในระดับรัฐมนตรีครั้งแรกระหว่างสองประเทศ
รองนายกรัฐมนตรีและรัฐมนตรีว่าการกระทรวงการคลัง ได้กล่าวถึงบรรยากาศการเจรจาในครั้งนี้เป็นไปอย่างสร้างสรรค์ เปิดกว้าง และมีพัฒนาการเป็นที่น่าพอใจ โดยฝ่ายไทยได้รับข้อเสนอแนะจากสหรัฐฯ อย่างตรงไปตรงมาและเป็นประโยชน์ ซึ่งคณะประเทศไทย จะได้นำ feedback นี้ กลับไปใช้ในการพิจารณาจัดทำข้อเสนอใหม่ บนพื้นฐานผลประโยชน์ร่วมกันทั้งสองฝ่าย (win-win solution) โดยตั้งเป้าหมายที่จะเร่งรัดการดำเนินงานเพื่อให้สามารถบรรลุข้อตกลงร่วมกันได้ภายในกรอบเวลาที่กำหนดในสัปดาห์หน้า ภายใต้หลักการที่ว่า ข้อตกลงจะต้อง “สามารถนำไปปฏิบัติได้จริง ยั่งยืน และเป็นประโยชน์ร่วมกัน” โดยสหรัฐฯ ยังกล่าวขอบคุณที่ไทยมีความกระตือรือร้นในการเข้าร่วมเจรจา
นายจิรายุ กล่าวต่อไปว่า รองนายกฯ พิชัย ยังได้ใช้โอกาสนี้ พบปะกับเจ้าหน้าที่ระดับนโยบายของรัฐบาลสหรัฐฯ ทั้งกระทรวงการคลัง และสำนักงานผู้แทนการค้าสหรัฐฯ รวมถึงหารือกับกลุ่มนักลงทุนรายใหญ่ที่มีบทบาทสำคัญในเศรษฐกิจไทย และผู้แทนภาคเกษตรที่เกี่ยวข้องกับความร่วมมือเชิงเศรษฐกิจ ซึ่งจากการได้รับฟังความเห็นจากทั้งสามภาคส่วนนี้ ทำให้รับทราบถึงความคาดหวังและแนวคิดเชิงนโยบายของสหรัฐฯ ได้รอบด้านยิ่งขึ้น
“วันนี้ การเจรจาระดับประเทศ ในประเด็นสำคัญด้านเศรษฐกิจ โดยเฉพาะเรื่องภาษีนำเข้า ดีมาก แต่ยังต้องมีรายละเอียด ที่จะต้องหารือกันในอีกหลายรอบ หลายระดับ  ซึ่งรองนายกฯ พิชัย หัวหน้าคณะเจรจายืนยันแล้วว่า ผลการหารือรอบแรกในระดับรัฐมนตรี มีทิศทางที่ดี สร้างแรงส่งเชิงบวกให้กับกระบวนการเจรจา ซึ่งฝ่ายไทยโดยรัฐบาลเอง ก็ต้องทำงานหนักขึ้น เพื่อบรรลุผลสำเร็จให้ไทยสามารถลดผลกระทบด้านการส่งออกให้ได้มากสุด และการส่งออกของไทยยังคงความสามารถในการแข่งขันในตลาดสหรัฐฯ ได้ต่อไป ” นายจิรายุ กล่าว

ที่มา : https://www.thaigov.go.th/news/contents/details/98195