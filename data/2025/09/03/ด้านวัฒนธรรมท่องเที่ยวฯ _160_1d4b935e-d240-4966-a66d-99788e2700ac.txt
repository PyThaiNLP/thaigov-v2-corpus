รัฐบาลไทย-ข่าวทำเนียบรัฐบาล-ผู้ช่วยรัฐมนตรีฯ เปิดงาน “มหกรรมการท่องเที่ยวโดยชุมชน” เขตพัฒนาการท่องเที่ยวอารยธรรมล้านนา 

วันอาทิตย์ที่ 10 สิงหาคม 2568
ผู้ช่วยรัฐมนตรีฯ เปิดงาน “มหกรรมการท่องเที่ยวโดยชุมชน” เขตพัฒนาการท่องเที่ยวอารยธรรมล้านนา
ผู้ช่วยรัฐมนตรีฯ เปิดงาน “มหกรรมการท่องเที่ยวโดยชุมชน” เขตพัฒนาการท่องเที่ยวอารยธรรมล้านนา ดึงของดี 6 จังหวัดเหนือ โชว์ศักยภาพกระตุ้นเศรษฐกิจฐานราก
วันที่ 9 สิงหาคม 2568 ณ บริเวณประตูท่าแพ อำเภอเมืองเชียงใหม่ จังหวัดเชียงใหม่ นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ เป็นประธานเปิดงาน “มหกรรมการท่องเที่ยวโดยชุมชน” ของเขตพัฒนาการท่องเที่ยวอารยธรรมล้านนา ซึ่งสำนักงานการท่องเที่ยวและกีฬาจังหวัดเชียงใหม่ ร่วมกับเขตพัฒนาการท่องเที่ยวอารยธรรมล้านนา 6 จังหวัดภาคเหนือ จัดขึ้นระหว่างวันที่ 8–12 สิงหาคม 2568
ภายในงานมีการจัดบูธจำหน่ายสินค้าและบริการจากชุมชนท่องเที่ยวทั้ง 6 จังหวัดที่มีความหลากหลายทางศิลปวัฒนธรรม วิถีชีวิต และอัตลักษณ์ที่โดดเด่น อาทิ นิทรรศการแบบมีชีวิต การสาธิตปั่นฝ้าย–ทอผ้า และทำตาแหล๋วจากชุมชนไทยลื้อบ้านธิ จังหวัดลำพูน, การทำกระดาษสาจากชุมชนท่องเที่ยวต้นเปา จังหวัดเชียงใหม่, การชงชาและทำพวงกุญแจลาหู่ จากชุมชนบ้านจะบูสี จังหวัดเชียงราย พร้อมกิจกรรม Workshop ให้นักท่องเที่ยวได้มีส่วนร่วม การแสดงแฟชั่นโชว์จากเครือข่าย CBT Lanna Pass การแสดงแสง สี เสียง รวมถึงการจำหน่ายอาหารและผลิตภัณฑ์ชุมชน
นายจักรพล กล่าวว่า รัฐบาลให้ความสำคัญกับการส่งเสริม Soft Power และการยกระดับสินค้าโอทอปให้เป็นสินค้าชุมชนที่เข้าสู่ตลาดได้อย่างยั่งยืน พร้อมเชื่อมโยงกับแหล่งท่องเที่ยวทั่วประเทศ เพื่อเพิ่มการมองเห็นและขยายโอกาสทางเศรษฐกิจ การจัดงานในครั้งนี้ถือเป็นอีกก้าวสำคัญในการกระตุ้นเศรษฐกิจฐานราก เปิดเวทีให้ผู้ประกอบการและชุมชนได้พบปะ แลกเปลี่ยน และขยายตลาดสู่กลุ่มลูกค้าที่กว้างขึ้น
ทั้งนี้ กระทรวงการท่องเที่ยวและกีฬามีความมุ่งมั่นที่จะพัฒนาเศรษฐกิจการท่องเที่ยว การค้า และการลงทุนในทุกมิติ โดยเฉพาะการยกระดับจังหวัดเชียงใหม่ให้กลับมาเป็น World Class Destination ของนักท่องเที่ยวจากทั่วโลก ผ่านการพัฒนาโครงสร้างพื้นฐานและแหล่งท่องเที่ยวให้มีคุณภาพและมาตรฐานระดับสากล

ที่มา : https://www.thaigov.go.th/news/contents/details/99565