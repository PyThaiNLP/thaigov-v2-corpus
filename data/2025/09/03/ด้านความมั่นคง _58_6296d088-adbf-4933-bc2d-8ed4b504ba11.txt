รัฐบาลไทย-ข่าวทำเนียบรัฐบาล-สป. จัดโครงการ “ทหารไทยหัวใจการเงิน” เสริมสร้างวินัยการเงินกำลังพล

วันพฤหัสบดีที่ 3 กรกฎาคม 2568
สป. จัดโครงการ “ทหารไทยหัวใจการเงิน” เสริมสร้างวินัยการเงินกำลังพล
เมื่อวันพุธที่ ๒ กรกฎาคม ๒๕๖๘ สำนักงานปลัดกระทรวงกลาโหม โดย กรมเสมียนตรา ได้จัดพิธีปฐมนิเทศโครงการ “ทหารไทยหัวใจการเงิน” ขึ้น ณ ห้องศรีสมาน ๔ สป.ศรีสมาน
โดยมี พลตรี ชัยณรงค์ เดือนแรม ผู้อำนวยการสำนักงานกำลังพล กรมเสมียนตรา / เลขานุการ คณะกรรมการอำนวยการป้องกันและแก้ไขปัญหาหนี้สินให้กับกำลังพล ผู้แทน รองปลัดกระทรวงกลาโหม/ประธานกรรมการอำนวยการฯ เป็นประธานเปิดโครงการฯ
โครงการ “ทหารไทยหัวใจการเงิน” จัดขึ้นเพื่อเสริมสร้างความรู้และทักษะทางการเงิน รวมถึงแก้ไขปัญหาหนี้สินผ่านแอปพลิเคชัน และเพื่อส่งเสริมการปรับเปลี่ยนพฤติกรรมและทัศนคติทางการเงินที่ดีขึ้น
ทั้งนี้โครงการดังกล่าวเหมาะสำหรับกำลังพลที่ต้องการเครื่องมือช่วยบริหารจัดการการเงิน และจะได้รับประโยชน์ดังนี้
* ความรู้และทักษะทางการเงินและการแก้หนี้ที่เข้าใจง่าย
* มีที่ปรึกษาและเพื่อนร่วมทางในการจัดการหนี้
* ปรับทัศนคติและวินัยทางการเงินให้ดีขึ้น
* สามารถตรวจสอบเครดิตบูโรของตนเองและวางแผนการเงินรายบุคคลได้
การเรียนรู้ตลอดหลักสูตรจะทำผ่านแอปพลิเคชัน ซึ่งเป็นการช่วยฝึกทักษะการใช้เทคโนโลยีไปในตัว โดยโครงการฯ ได้รับการสนับสนุนดำเนินการจาก สสส. และ บริษัท โนบูโร แพลตฟอร์ม จำกัด
โครงการ “ทหารไทยหัวใจการเงิน” ถือเป็นโอกาสที่ดีสำหรับกำลังพลที่จะได้พัฒนาความรู้และนำไปประยุกต์ใช้ในการบริหารจัดการการเงินของตนเองให้มีประสิทธิภาพมากยิ่งขึ้น เพื่อให้สอดคล้องกับเป้าหมายการป้องกันและแก้ไขปัญหาหนี้สินตามนโยบายของปลัดกระทรวงกลาโหม

ที่มา : https://www.thaigov.go.th/news/contents/details/98119