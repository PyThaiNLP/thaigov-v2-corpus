รัฐบาลไทย-ข่าวทำเนียบรัฐบาล-คณะทูต-ผู้ช่วยทูตทหาร-สื่อมวลชนไทยและต่างประเทศ เดินทางถึงอุบลราชธานี เตรียมลงพื้นที่พิสูจน์ข้อเท็จจริงชายแดนไทย–กัมพูชา

วันศุกร์ที่ 1 สิงหาคม 2568
01/08/2568
พิมพ์
คณะทูต-ผู้ช่วยทูตทหาร-สื่อมวลชนไทยและต่างประเทศ เดินทางถึงอุบลราชธานี เตรียมลงพื้นที่พิสูจน์ข้อเท็จจริงชายแดนไทย–กัมพูชา
คณะทูต-ผู้ช่วยทูตทหาร-สื่อมวลชนไทยและต่างประเทศ เดินทางถึงอุบลราชธานี เตรียมลงพื้นที่พิสูจน์ข้อเท็จจริงชายแดนไทย–กัมพูชา
วันนี้ (วันศุกร์ที่ 1 สิงหาคม 2568) เวลา 09.25 น. – นายจิรายุ ห่วงทรัพย์ โฆษกประจำสำนักนายกรัฐมนตรี และคณะกรรมการศูนย์เฉพาะกิจบริหารสถานการณ์ชายแดนไทย–กัมพูชา (ศบ.ทก.) เปิดเผยว่า คณะผู้แทนทางการทูต ผู้ช่วยทูตทหารจาก 23 ประเทศ พร้อมด้วยสื่อมวลชนไทยและต่างประเทศรวมกว่า 100 คน ได้เดินทางถึงจังหวัดอุบลราชธานีเป็นที่เรียบร้อยแล้ว เพื่อเตรียมลงพื้นที่แนวชายแดนที่ได้รับผลกระทบจากสถานการณ์ความไม่สงบชายแดนไทย–กัมพูชา
การเดินทางในครั้งนี้สะท้อนถึงความมุ่งมั่นและ ความโปร่งใสของรัฐบาลไทย ที่พร้อมเปิดพื้นที่ให้คณะทูตต่างประเทศและสื่อมวลชนได้เห็น ข้อเท็จจริงด้วยตนเอง และรายงานต่อประชาคมโลกอย่างเป็นธรรม โดยไม่ปิดบังหรือบิดเบือน
คณะทูตต่างประเทศที่ลงพื้นที่ในวันนี้ ประกอบด้วย เอกอัครราชทูต 3 ประเทศ ได้แก่ บรูไน ญี่ปุ่น และเมียนมา อุปทูต 2 ประเทศ ได้แก่ มาเลเซีย และสปป.ลาว ผู้แทนทางการทูตระดับต่าง ๆ จาก 6 ประเทศ ได้แก่ อินโดนีเซีย สหรัฐอเมริกา สิงคโปร์ จีน เวียดนาม และฟิลิปปินส์ และผู้ช่วยทูตทหารจาก 23 ประเทศ ได้แก่ จีน มาเลเซีย สหราชอาณาจักรปากีสถาน เกาหลีใต้ รัสเซีย สิงคโปร์ เยอรมนี อินเดีย ลาว แคนาดา ฝรั่งเศส สหรัฐอเมริกา ฟิลิปปินส์ ญี่ปุ่น เวียดนาม อิตาลี เนเธอร์แลนด์ อินโดนีเซีย สวีเดน สวิตเซอร์แลนด์ บรูไน และทูร์เคีย
พร้อมสื่อมวลชนไทยประมาณ 110 คน จาก 18 สำนักข่าว/หน่วยงาน และสื่อต่างประเทศ ประมาณ 39 คน จาก 23 สำนักข่าว/หน่วยงาน
“การที่รัฐบาลไทยเปิดพื้นที่ให้คณะทูตและสื่อมวลชนเข้าไปตรวจสอบสถานการณ์จริงในพื้นที่ชายแดน แสดงให้เห็นถึง ความบริสุทธิ์ใจของประเทศไทย ว่าเรายึดมั่นในความโปร่งใส ไม่ปิดบังข้อเท็จจริง และพร้อมให้ประชาคมโลกตัดสินด้วยสายตาของตนเอง” นายจิรายุกล่าว
ทั้งนี้ คณะจะลงพื้นที่จริงในหลายจุดที่ได้รับผลกระทบจากการโจมตีของฝ่ายกัมพูชา ซึ่งรวมถึงโรงเรียน โรงพยาบาล บ้านเรือนประชาชน และศูนย์พักพิง โดยจะมีการแถลงข่าวสดจากพื้นที่จริงในช่วงเย็นวันนี้

ที่มา : https://www.thaigov.go.th/news/contents/details/99187