รัฐบาลไทย-ข่าวทำเนียบรัฐบาล-ปลัดกระทรวงการท่องเที่ยวและกีฬา หารือแนวทางการดูแลและช่วยเหลือนักท่องเที่ยวในพื้นที่ 6 จังหวัดภาคเหนือ

วันพุธที่ 30 กรกฎาคม 2568
ปลัดกระทรวงการท่องเที่ยวและกีฬา หารือแนวทางการดูแลและช่วยเหลือนักท่องเที่ยวในพื้นที่ 6 จังหวัดภาคเหนือ
ปลัดกระทรวงการท่องเที่ยวและกีฬา หารือแนวทางการดูแลและช่วยเหลือนักท่องเที่ยวในพื้นที่ 6 จังหวัดภาคเหนือ
วันที่ 29 กรกฎาคม 2568 เวลา 14.00 น. ณ ห้องประชุม 2 ชั้น 3 กระทรวงการท่องเที่ยวและกีฬา
นางสาวนัทรียา ทวีวงศ์ ปลัดกระทรวงการท่องเที่ยวและกีฬา เป็นประธานการประชุมผ่านสื่ออิเล็กทรอนิกส์ (โปรแกรม Zoom Cloud Meeting) เพื่อหารือแนวทางการดูแลและช่วยเหลือนักท่องเที่ยวในพื้นที่ 6 จังหวัดภาคเหนือที่ประสบอุทกภัย ได้แก่ น่าน เชียงราย เชียงใหม่ พะเยา แพร่ สุโขทัย และพื้นที่ 7 จังหวัดที่ติดพรมแดนไทย-กัมพูชา ได้แก่ อุบลราชธานี ศรีสะเกษ สุรินทร์ บุรีรัมย์ สระแก้ว จันทบุรี ตราด
กรณีน้ำท่วมในพื้นที่ภาคเหนือ สถานการณ์เริ่มคลี่คลายลง ส่วนใหญ่นักท่องเที่ยวไม่ได้รับผลกระทบ โดยสำนักงานการท่องเที่ยวและกีฬาจังหวัดบูรณาการความร่วมมือกับหน่วยงานภายในจังหวัดในการให้ความช่วยเหลือ อำนวยความสะดวกแก่ประชาชนและนักท่องเที่ยว พร้อมทั้งมีแผนในการกระตุ้นเศรษฐกิจ  ฟื้นฟูการภาคท่องเที่ยวภายในจังหวัดผ่านกิจกรรมด้านการท่องเที่ยวและกีฬา
กรณีความไม่สงบบริเวณชายแดนไทย-กัมพูชา ได้มีการบูรณาการความร่วมมือกับหน่วยงานที่เกี่ยวข้องในการเปิดศูนย์พักพิงชั่วคราวในแต่ละจังหวัด รวมทั้งการให้ความช่วยเหลือประชาชนและนักท่องเที่ยวในพื้นที่ ซึ่งสำนักงานการท่องเที่ยวและกีฬาจังหวัดมีการติดตามข้อมูลสถานการณ์อยู่ตลอดเวลาผ่านเครือข่าย รวมทั้งจากเจ้าหน้าที่พลศึกษาประจำอำเภอ ซึ่งขณะนี้ยังไม่มีนักท่องเที่ยวได้ผลกระทบ
ทั้งนี้ ปลัดกระทรวงการท่องเที่ยวและกีฬาได้กล่าวขอบคุณบุคลากรของสำนักงานการท่องเที่ยวและกีฬาจังหวัดทุกท่านที่เสียสละและทำงานตลอดในช่วงที่เกิดเหตุทั้งอุทกภัยและเหตุไม่สงบตามแนวชายแดนระหว่างไทย-กัมพูชา โดยกระทรวงการท่องเที่ยวและกีฬายินดีให้ความช่วยเหลือบุคลากรของกระทรวงฯ ทุกท่าน และยินดีที่จะช่วยแก้ไขปัญหา รวมทั้งสนับสนุนภารกิจของสำนักงานการท่องเที่ยวและกีฬาจังหวัดอย่างเต็มที่

ที่มา : https://www.thaigov.go.th/news/contents/details/99060