รัฐบาลไทย-ข่าวทำเนียบรัฐบาล-กรมบัญชีกลางซ้อมความเข้าใจหน่วยงานของรัฐ เตรียมการจัดซื้อจัดจ้างในปีงบประมาณ 69 เร่งส่งเม็ดเงินลงสู่ระบบเศรษฐกิจ

วันอังคารที่ 15 กรกฎาคม 2568
15/07/2568
พิมพ์
กรมบัญชีกลางซ้อมความเข้าใจหน่วยงานของรัฐ เตรียมการจัดซื้อจัดจ้างในปีงบประมาณ 69 เร่งส่งเม็ดเงินลงสู่ระบบเศรษฐกิจ
ขณะนี้ร่าง พ.ร.บ. งบประมาณฯ อยู่ระหว่างการพิจารณาของรัฐสภา กรมบัญชีกลางออกหนังสือซ้อมความเข้าใจการเตรียมการจัดซื้อจัดจ้างตามระเบียบกระทรวงการคลังว่าด้วยการจัดซื้อจัดจ้างและการบริหารพัสดุภาครัฐ พ.ศ. 2560 สำหรับปีงบประมาณ พ.ศ.2569
กรมบัญชีกลางซ้อมความเข้าใจหน่วยงานของรัฐ เตรียมการจัดซื้อจัดจ้างในปีงบประมาณ 69 เร่งส่งเม็ดเงินลงสู่ระบบเศรษฐกิจ
นางแพตริเซีย มงคลวนิช อธิบดีกรมบัญชีกลาง เปิดเผยว่า ขณะนี้ร่างพระราชบัญญัติงบประมาณรายจ่ายประจำปีงบประมาณ พ.ศ. 2569 (พ.ร.บ. งบประมาณฯ) อยู่ระหว่างการพิจารณาของรัฐสภา ดังนั้น เพื่อให้หน่วยงานของรัฐสามารถดำเนินการจัดซื้อจัดจ้างได้อย่างรวดเร็ว สามารถก่อหนี้ผูกพันและเบิกจ่ายเงินได้แล้วเสร็จภายในปีงบประมาณ กรมบัญชีกลางจึงออกหนังสือซ้อมความเข้าใจการเตรียมการจัดซื้อจัดจ้างตามระเบียบกระทรวงการคลังว่าด้วยการจัดซื้อจัดจ้างและการบริหารพัสดุภาครัฐ พ.ศ. 2560 สำหรับปีงบประมาณ พ.ศ. 2569 ดังนี้
1. กรณีใช้จ่ายจากเงินงบประมาณ ให้หน่วยงานของรัฐถือปฏิบัติตามหนังสือคณะกรรมการวินิจฉัยปัญหาการจัดซื้อจัดจ้างและการบริหารพัสดุภาครัฐ ด่วนที่สุด ที่ กค (กวจ) 0405.2/ว 371 ลงวันที่ 5 สิงหาคม 2562 ดังนี้
1.1 ก่อนที่ร่าง พ.ร.บ. งบประมาณฯ จะผ่านการพิจารณาของรัฐสภา ให้หน่วยงานของรัฐเตรียมการจัดซื้อจัดจ้างในขั้นตอนที่เป็นเรื่องภายในของหน่วยงานของรัฐไว้ก่อน เช่น การกำหนดรายละเอียดหรือคุณลักษณะเฉพาะ คุณสมบัติผู้เสนอราคา เงื่อนไขในการจัดซื้อจัดจ้างรูปแบบและเนื้อหาของสัญญาที่จะลงนาม เป็นต้น
1.2 การจะถือว่าหน่วยงานของรัฐได้รับความเห็นชอบวงเงิน ก็ต่อเมื่อคณะอนุกรรมาธิการวิสามัญพิจารณาร่าง พ.ร.บ. งบประมาณฯ ได้พิจารณาเป็นรายหน่วยงานและมีมติเป็นที่สิ้นสุดแล้ว ก่อนนำเสนอสภาผู้แทนราษฎรพิจารณาในวาระ 2
1.3 เมื่อหน่วยงานของรัฐได้รับความเห็นชอบวงเงินงบประมาณแล้ว สามารถดำเนินการประกาศแผนงานการจัดซื้อจัดจ้างประจำปีจนถึงขั้นตอนได้ตัวผู้ขายหรือผู้รับจ้างไว้ก่อนได้ และเมื่อ พ.ร.บ. งบประมาณฯ มีผลใช้บังคับ และหน่วยงานได้รับจัดสรรงบประมาณ จึงจะดำเนินการลงนามในสัญญาหรือข้อตกลงเป็นหนังสือได้
1.4 ให้หน่วยงานของรัฐที่จะจัดซื้อจัดจ้าง กำหนดเงื่อนไขในเอกสารเชิญชวนการจัดซื้อจัดจ้างว่าจะมีการลงนามในสัญญาหรือข้อตกลงได้ก็ต่อเมื่อ พ.ร.บ. งบประมาณฯ มีผลใช้บังคับ และหากไม่ได้รับการจัดสรรงบประมาณ หน่วยงานของรัฐสามารถยกเลิกการจัดซื้อจัดจ้างครั้งนั้นได้
1.5 การบันทึกข้อมูลในระบบการจัดซื้อจัดจ้างภาครัฐด้วยอิเล็กทรอนิกส์ (e-GP) กรณีได้รับความเห็นชอบวงเงินงบประมาณแล้วก่อนเสนอสภาผู้แทนราษฎรพิจารณาในวาระ 2 หน่วยงานของรัฐสามารถบันทึกข้อมูลโครงการจัดซื้อจัดจ้างได้ทันที โดยไม่ต้องระบุรหัสงบประมาณและรหัสแหล่งของเงิน และเมื่อ พ.ร.บ. งบประมาณฯ มีผลใช้บังคับต้องบันทึกรหัสงบประมาณและแหล่งของเงินตามที่สำนักงบประมาณกำหนด ให้แล้วเสร็จก่อนลงนามในสัญญาหรือข้อตกลงเป็นหนังสือ
2. กรณีที่ไม่ได้ใช้จ่ายจากเงินงบประมาณ เมื่อหน่วยงานของรัฐได้รับความเห็นชอบวงเงินงบประมาณจากหน่วยงานที่เกี่ยวข้องหรือผู้มีอำนาจในการพิจารณางบประมาณตามที่กำหนดไว้ในกฎหมาย ระเบียบ ข้อบังคับ ประกาศ ข้อบัญญัติ ข้อกำหนด หรือแนวทางปฏิบัติว่าด้วยงบประมาณของหน่วยงานของรัฐนั้น ๆ แล้ว ให้หน่วยงานของรัฐสามารถดำเนินการจัดซื้อจัดจ้างจนถึงขั้นตอนได้ตัวผู้ขายหรือผู้รับจ้าง ทั้งนี้ ตามนัยหนังสือคณะกรรมการวินิจฉัยปัญหาการจัดซื้อจัดจ้างและการบริหารพัสดุภาครัฐ ด่วนที่สุด ที่ กค (กวจ) 0405.2/ว 414 ลงวันที่ 17 กันยายน 2561
อธิบดีกรมบัญชีกลางกล่าวทิ้งท้ายว่า ขอให้หน่วยงานของรัฐเตรียมการจัดซื้อจัดจ้างในขั้นตอนที่เป็นเรื่องภายในของหน่วยงานของรัฐไว้ก่อน หากได้รับความเห็นชอบวงเงินงบประมาณแล้ว สามารถดำเนินการประกาศแผนงานการจัดซื้อจัดจ้างประจำปีจนถึงขั้นตอนได้ตัวผู้ขายหรือผู้รับจ้าง เพื่อให้สามารถลงนามในสัญญาหรือข้อตกลงเป็นหนังสือได้ทันที หลังจาก พ.ร.บ. งบประมาณฯ มีผลใช้บังคับ และหน่วยงานได้รับจัดสรรงบประมาณ ทั้งนี้ เพื่อกระตุ้นการใช้จ่ายของภาครัฐ เร่งส่งเม็ดเงินลงสู่ระบบเศรษฐกิจ สอดรับกับนโยบายของรัฐบาลและกระทรวงการคลัง

ที่มา : https://www.thaigov.go.th/news/contents/details/98416