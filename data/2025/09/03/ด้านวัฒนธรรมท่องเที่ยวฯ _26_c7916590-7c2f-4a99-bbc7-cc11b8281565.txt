รัฐบาลไทย-ข่าวทำเนียบรัฐบาล-กระทรวงการท่องเที่ยวและกีฬา ประชุมเตรียมความพร้อมการจัดการแข่งขันกีฬาวอลเลย์บอล FIVB Women's World Championships 2025

วันพุธที่ 2 กรกฎาคม 2568
กระทรวงการท่องเที่ยวและกีฬา ประชุมเตรียมความพร้อมการจัดการแข่งขันกีฬาวอลเลย์บอล FIVB Women's World Championships 2025
กระทรวงการท่องเที่ยวและกีฬา ประชุมเตรียมความพร้อมการจัดการแข่งขันกีฬาวอลเลย์บอล FIVB Women's World Championships 2025
วันที่ 1 กรกฎาคม 2568 เวลา 12.30 น. นางสาวนัทรียา ทวีวงศ์ ปลัดกระทรวงการท่องเที่ยวและกีฬา เป็นประธานการประชุมคณะกรรมการจัดการแข่งขันกีฬาวอลเลย์บอล FIVB Women's World Championships 2025 ครั้งที่ 1/2568 โดยมี นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา ในฐานะที่ปรึกษาคณะกรรมการจัดการแข่งขัน พร้อมด้วย นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬาและโฆษกกระทรวงฯ, นายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงท่องเที่ยวและกีฬา, นายกฤษฎา ตันเทอดฑิตย์ เลขานุการรัฐมนตรีว่าการกระทรวงท่องเที่ยวและกีฬา,นายปรีชา ลาลุน รองผู้ว่าการการกีฬาแห่งประเทศไทย (กกท.) ฝ่ายกีฬาเป็นเลิศและวิทยาศาสตร์การกีฬา, นายสมพร ใช้บางยาง นายกสมาคมกีฬาวอลเลย์บอลแห่งประเทศไทย และคณะกรรมการ ร่วมประชุม ณ ห้องประชุม 1 ชั้น 2 กระทรวงการท่องเที่ยวและกีฬา
โดยการประชุมในครั้งนี้จัดขึ้น เพื่อหารือถึงแนวทางการดำเนินงานและการเตรียมความพร้อมของประเทศไทยในการเป็นเจ้าภาพจัดการแข่งขันวอลเลย์บอลหญิงชิงแชมป์โลกของสหพันธ์วอลเลย์บอลนานาชาติ ประจำปี 2025 (FIVB’S WOMEN VOLLEYBALL WORLD CHAMPIONSHIP 2025) ซึ่งกำหนดจัดขึ้น ระหว่างวันที่ 22 สิงหาคม - 7 กันยายน 2568 โดยมี ทีมวอลเลย์บอลหญิงระดับชาติจากทั่วทุกทวีปที่ผ่านการคัดเลือก จำนวน 32 ทีม เข้าร่วมแข่งขัน โดยแบ่งออกเป็น 8 สาย ๆ ละ 4 ทีม
สำหรับการแข่งขันในรอบแรก จะมีการกระจายการแข่งขันไปยัง 4 เมืองหลักในทุกภูมิภาคของประเทศไทย ได้แก่ จังหวัดเชียงใหม่ (ภาคเหนือ) จังหวัดนครราชสีมา (ภาคตะวันออกเฉียงเหนือ) จังหวัดภูเก็ต (ภาคใต้) กรุงเทพมหานคร (ภาคกลาง) ขณะที่การแข่งขันในรอบ 16 ทีมสุดท้าย, รอบก่อนรองชนะเลิศ, รอบรองชนะเลิศ และรอบชิงชนะเลิศ จะจัดขึ้น ณ อินดอร์สเตเดียม หัวหมาก กรุงเทพมหานคร

ที่มา : https://www.thaigov.go.th/news/contents/details/98079