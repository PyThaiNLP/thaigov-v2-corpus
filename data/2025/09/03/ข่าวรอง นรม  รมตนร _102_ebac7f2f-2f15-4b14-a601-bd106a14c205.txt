รัฐบาลไทย-ข่าวทำเนียบรัฐบาล-รองนายกฯ ประเสริฐ' มอบกำลังใจ 928 เยาวชนโครงการ 'ODOS Summer Camp' ลุยศึกษาในสถาบันชั้นนำ และบริษัทเทคโนโลยีระดับโลก 9 ประเทศ เก็บเกี่ยวประสบการณ์มาใช้เป็นพลังสำคัญพัฒนาประเทศ

วันเสาร์ที่ 16 สิงหาคม 2568
16/08/2568
พิมพ์
รองนายกฯ ประเสริฐ' มอบกำลังใจ 928 เยาวชนโครงการ 'ODOS Summer Camp' ลุยศึกษาในสถาบันชั้นนำ และบริษัทเทคโนโลยีระดับโลก 9 ประเทศ เก็บเกี่ยวประสบการณ์มาใช้เป็นพลังสำคัญพัฒนาประเทศ
รองนายกฯ ประเสริฐ' มอบกำลังใจ 928 เยาวชนโครงการ 'ODOS Summer Camp' ลุยศึกษาในสถาบันชั้นนำ และบริษัทเทคโนโลยีระดับโลก 9 ประเทศ เก็บเกี่ยวประสบการณ์มาใช้เป็นพลังสำคัญพัฒนาประเทศ
วันที่ 16 สิงหาคม 2568 นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เป็นประธานเปิดกิจกรรมปฐมนิเทศโครงการ ODOS Summer Camp (ODOS Summer Camp Orientation Day) และมอบโอวาทให้กับน้อง ๆ เยาวชนไทยที่ผ่านการคัดเลือกเข้าร่วมโครงการ 928 คนจาก 878 อำเภอ และ 50 เขตในกรุงเทพมหานคร โดยมีนายฉัตริน จันทร์หอม รองเลขาธิการนายกรัฐมนตรีฝ่ายการเมือง พร้อมด้วย ผศ.ดร.ณัฐพล นิมมานพัชรินทร์ ผู้อำนวยการใหญ่ สำนักงานส่งเสริมเศรษฐกิจดิจิทัล หรือ ดีป้า , ดร.วาริน รัชนานุสรณ์ รักษาการรองผู้อำนวยการใหญ่ ดีป้า ในฐานะผู้อำนวยการโครงการ และผู้บริหารจากหน่วยงานภาคเอกชนที่มีส่วนร่วมในการสนับสนุนโครงการร่วมในพิธีเปิดกิจกรรม
.
โดย นายประเสริฐ กล่าวว่า รัฐบาลในนามของ นางสาวแพทองธาร ชินวัตร นายกรัฐมนตรี มีความตั้งใจที่จะขยายโอกาสให้กับเด็กไทยทุกกลุ่มในทุกภูมิภาคทั่วประเทศ ซึ่งรัฐบาลเชื่อมั่นว่า เยาวชนไทยทุกคนล้วนมีศักยภาพที่จะเติบโตและสามารถสร้างสรรค์สิ่งที่ยิ่งใหญ่ได้หากได้รับการส่งเสริมและสนับสนุนอย่างถูกต้องและเหมาะสม ดังนั้นโครงการ ODOS Summer Camp ค่ายแห่งโอกาสภาคฤดูร้อน จึงไม่เพียงแต่มอบความรู้ ทักษะ และประสบการณ์อันล้ำค่าให้กับน้อง ๆ แต่ยังช่วยปลูกฝังความมั่นใจ เปิดมุมมองใหม่ สร้างสรรค์แรงบันดาลใจและมิตรภาพที่จะเป็นพลังสำคัญในการพัฒนาประเทศในอนาคต
.
"รัฐบาลขอเป็นกำลังใจให้กับน้อง ๆ เยาวชนทุกคน และขอให้ทุกคนตั้งใจเก็บเกี่ยวความรู้ รวมถึงประสบการณ์ในทุกด้าน ซึ่งโอกาสที่น้อง ๆ ได้รับจะเป็นต้นทุนที่มีค่าสำหรับการดำเนินชีวิต และขอให้กลับมาส่งต่อและแบ่งปันให้กับเพื่อนพี่น้อง เพื่อเป็นแรงบันดาลใจและสร้างสรรค์พลังที่ยิ่งใหญ่ให้กับประเทศไทยต่อไป" รองนายกรัฐมนตรีและรัฐมนตรีว่าการกระทรวงดีอี กล่าว
.
ภายในกิจกรรมปฐมนิเทศโครงการ ODOS Summer Camp น้อง ๆ ทุกคนได้ร่วมรับฟังเรื่องราวที่เป็นแรงบันดาลใจ พร้อมแลกเปลี่ยนประสบการณ์ในต่างแดนจาก ผศ.ดร.ณัฐพล ในหัวข้อ 'Inspiration Talk by พี่พอล' รับทราบถึงรายละเอียดต่าง ๆ ของโครงการจาก ดร.วาริน และเรียนรู้เทคนิคการถ่ายทอดประสบการณ์ผ่านสื่อสังคมออนไลน์ เพื่อให้น้อง ๆ สามารถแบ่งปันความรู้กลับสู่สังคมไทยได้อย่างมีประสิทธิภาพ อีกทั้งได้รับการถ่ายทอดข้อมูลที่สำคัญต่อการดำรงชีวิตในต่างประเทศทั้งจากผู้แทนสถานทูต หน่วยงานรัฐและเอกชนตลอดการเข้าร่วมกิจกรรม 3 วัน นอกจากนี้ น้อง ๆ ทุกคนยังได้ลงพื้นที่จังหวัดชลบุรี เพื่อรับความรู้ พร้อมเปิดประสบการณ์ด้านเทคโนโลยีและนวัตกรรมดิจิทัลของประเทศไทย ณ คูโบต้าฟาร์ม ศูนย์ EEC Automation Park และโครงการ Thailand Digital Valley
.
สำหรับกิจกรรมปฐมนิเทศโครงการ ODOS Summer Camp แบ่งออกเป็น 2 รอบ โดยรอบแรกระหว่างวันที่ 16 - 18 สิงหาคม ส่วนรอบที่สองจะมีขึ้นระหว่างวันที่ 23 - 25 สิงหาคมนี้ ซึ่งผู้ที่สนใจสามารถติดตามข้อมูลข่าวสารต่าง ๆ ของโครงการ ODOS Summer Camp ค่ายแห่งโอกาสภาคฤดูร้อน ได้ทาง https://odos.thaigov.go.th/ และเพจเฟซบุ๊ก ODOS Summer Camp

ที่มา : https://www.thaigov.go.th/news/contents/details/99777