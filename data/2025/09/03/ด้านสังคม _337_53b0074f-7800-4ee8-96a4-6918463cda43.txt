รัฐบาลไทย-ข่าวทำเนียบรัฐบาล-สธ. ร่วมมือ ป.ป.ท. จัดทำมาตรการและแนวทางควบคุมความเสี่ยงทุจริตในระบบราชการ นำร่องเขตสุขภาพที่ 5 และ 7

วันอังคารที่ 2 กันยายน 2568
สธ. ร่วมมือ ป.ป.ท. จัดทำมาตรการและแนวทางควบคุมความเสี่ยงทุจริตในระบบราชการ นำร่องเขตสุขภาพที่ 5 และ 7
กระทรวงสาธารณสุข ร่วมมือสำนักงาน ป.ป.ท. จัดทำมาตรการและแนวทางควบคุมความเสี่ยงการทุจริตในภาครัฐ นำร่องส่งผู้บริหารจากสำนักงานสาธารณสุขจังหวัด ผู้อำนวยการโรงพยาบาล และหัวหน้ากลุ่มงาน ในเขตสุขภาพที่ 5 และ 7 เข้าสัมมนาเชิงปฏิบัติการ
กระทรวงสาธารณสุข ร่วมมือสำนักงาน ป.ป.ท. จัดทำมาตรการและแนวทางควบคุมความเสี่ยงการทุจริตในภาครัฐ นำร่องส่งผู้บริหารจากสำนักงานสาธารณสุขจังหวัด ผู้อำนวยการโรงพยาบาล และหัวหน้ากลุ่มงาน ในเขตสุขภาพที่ 5 และ 7 เข้าสัมมนาเชิงปฏิบัติการ ศึกษาวิเคราะห์สาเหตุ รูปแบบและลักษณะการกระทำทุจริตของเจ้าหน้าที่รัฐ เพื่อทำมาตรการควบคุมป้องกัน ทั้งการจัดซื้อจัดจ้างวัสดุครุภัณฑ์ การจัดอบรม/สัมมนาเท็จ สอดรับนโยบายสร้างวัฒนธรรมองค์กรซื่อสัตย์สุจริต
นพ.โอภาส การย์กวินพงศ์ ปลัดกระทรวงสาธารณสุข เปิดเผยว่า กระทรวงสาธารณสุขให้ความสำคัญกับการดำเนินงานภายใต้นโยบายคุณธรรมและความโปร่งใส เน้นปฏิบัติงานตามกฎหมายและระเบียบต่างๆ เพื่อเสริมสร้างธรรมาภิบาล สร้างวัฒนธรรมองค์กรที่ซื่อสัตย์สุจริต ป้องกันการทุจริตและผลประโยชน์ทับซ้อน โดยที่ผ่านมามีการจัดตั้งศูนย์ปฏิบัติการต่อต้านการทุจริต กระทรวงสาธารณสุข เป็นหน่วยงานหลักในการขับเคลื่อนนโยบายดังกล่าว และมีการประกาศเจตนารมณ์การต่อต้านการทุจริตเป็นประจำทุกปี รวมถึงมีนโยบายการไม่รับของขวัญหรือของกำนัลทุกชนิดจากการปฏิบัติหน้าที่ (No Gift Policy)
นพ.โอภาสกล่าวต่อว่า ล่าสุด กระทรวงสาธารณสุขได้ร่วมมือกับสำนักงานคณะกรรมการป้องกันและปราบปรามการทุจริตในภาครัฐ (ป.ป.ท.) ผ่านโครงการเสริมสร้างความร่วมมือในการจัดทำมาตรการและแนวทางในการควบคุมความเสี่ยงการทุจริตในหน่วยงานภาครัฐ ประจำปีงบประมาณ พ.ศ. 2568 เพื่อศึกษา รวบรวม วิเคราะห์สาเหตุและปัจจัยที่เกี่ยวข้องในการกระทำทุจริตของเจ้าหน้าที่ในหน่วยงานภาครัฐ ศึกษารูปแบบและลักษณะการกระทำทุจริตของเจ้าหน้าที่ในหน่วยงานภาครัฐ และเพิ่มประสิทธิภาพในการจัดทำมาตรการและแนวทางในการควบคุมความเสี่ยงการทุจริตในหน่วยงานภาครัฐ มีกลุ่มเป้าหมายเป็นผู้บริหารของสำนักงานสาธารณสุขจังหวัด ผู้อำนวยการโรงพยาบาล และหัวหน้ากลุ่มงานที่เกี่ยวข้อง โดยนำร่องใน 2 เขตสุขภาพ รุ่นที่ 1 วันที่ 8-9 กันยายน 2568 ที่ไมด้า แกรนด์ โฮเทล ทวารวดี นครปฐม เป็นข้าราชการและเจ้าหน้าที่ในสังกัดสำนักงานเขตสุขภาพที่ 5 จำนวน 48 คน และรุ่นที่ 2 วันที่ 15-16 กันยายน 2568 ที่โรงแรมโมฆะขอนแก่น เป็นข้าราชการและเจ้าหน้าที่ในสังกัดสำนักงานเขตสุขภาพที่ 7 จำนวน 48 คน
"โครงการนี้เป็นการสัมมนาเชิงปฏิบัติการเพื่อจัดทำมาตรการและแนวทางในการควบคุมความเสี่ยงการทุจริต โดยมีการบรรยายให้ความรู้ทั้งในส่วนของกฎหมายที่เกี่ยวข้อง การศึกษาดูงาน ถอดบทเรียนรูปแบบพฤติการณ์ทุจริต เช่น การจัดอบรมทิพย์ สัมมนาเท็จ พร้อมเวิร์กชอปการประเมินความเสี่ยงการทุจริตและการจัดทำแผนบริหารความเสี่ยงการทุจริตในการอบรม ซึ่งจะช่วยเสริมการดำเนินงานเพื่อสร้างวัฒนธรรมองค์กรที่ซื่อสัตย์สุจริตของกระทรวงสาธารณสุขต่อไป" นพ.โอภาสกล่าว
***********************************2 กันยายน 2568

ที่มา : https://www.thaigov.go.th/news/contents/details/100345