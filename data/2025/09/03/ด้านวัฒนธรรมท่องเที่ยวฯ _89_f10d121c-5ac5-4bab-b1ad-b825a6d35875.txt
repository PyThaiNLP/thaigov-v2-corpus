รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา เป็นประธานพิธีรับพระราชทานเครื่องราชอิสริยาภรณ์ และถวายสัตย์ปฏิญาณ เนื่องในโอกาสวันเฉลิมพระชนมพรรษาพระบาทสมเด็จพระเจ้าอยู่หัว

วันอังคารที่ 22 กรกฎาคม 2568
รมว.ท่องเที่ยวและกีฬา เป็นประธานพิธีรับพระราชทานเครื่องราชอิสริยาภรณ์ และถวายสัตย์ปฏิญาณ เนื่องในโอกาสวันเฉลิมพระชนมพรรษาพระบาทสมเด็จพระเจ้าอยู่หัว
รมว.ท่องเที่ยวและกีฬา เป็นประธานพิธีรับพระราชทานเครื่องราชอิสริยาภรณ์ และถวายสัตย์ปฏิญาณ เนื่องในโอกาสวันเฉลิมพระชนมพรรษาพระบาทสมเด็จพระเจ้าอยู่หัว
วันที่ 21 กรกฎาคม 2568 เวลา 13.30 น. ณ ห้องโถง กระทรวงการท่องเที่ยวและกีฬา นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานในพิธีรับพระราชทานเครื่องราชอิสริยาภรณ์ ชั้นสายสะพาย ประจำปี พ.ศ. 2567 ของกระทรวงการท่องเที่ยวและกีฬา เบื้องหน้าพระบรมฉายาลักษณ์พระบาทสมเด็จพระเจ้าอยู่หัว โดยมีผู้เข้ารับพระราชทานเครื่องราชอิสริยาภรณ์ชั้น ประถมาภรณ์ช้างเผือก (ป.ช.) จากสำนักงานปลัดกระทรวงการท่องเที่ยวและกีฬา กรมพลศึกษา และกรมการท่องเที่ยว รวมทั้งสิ้น 14 ราย
ในโอกาสนี้ ได้รับเกียรติจาก นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวง, นายจักรพรรดิ์ คล่องพยาบาล ที่ปรึกษารัฐมนตรีฯ, นางสาวนัทรียา ทวีวงศ์ ปลัดกระทรวงการท่องเที่ยวและกีฬา, นายเศกสันฐ์ ง้าวสุวรรณ์ ผู้ช่วยปลัดกระทรวงการท่องเที่ยวและกีฬา รวมทั้งผู้บริหารจากหน่วยงานในสังกัดกระทรวงฯ เข้าร่วมแสดงความยินดีกับผู้ได้รับพระราชทานเครื่องราชอิสริยาภรณ์อย่างพร้อมเพรียง
จากนั้นในเวลา 14.00 น. นายสรวงศ์ เทียนทอง ให้เกียรติเป็นประธานในพิธี ถวายสัตย์ปฏิญาณเพื่อเป็นข้าราชการที่ดีและพลังของแผ่นดิน เนื่องในโอกาส วันเฉลิมพระชนมพรรษาพระบาทสมเด็จพระเจ้าอยู่หัว 28 กรกฎาคม 2568 โดยกล่าวคำกราบบังคมทูลถวายพระพรชัยมงคล พร้อมกล่าวนำถวายสัตย์ปฏิญาณ และร่วมกันร้องเพลง “สรรเสริญพระบารมี” และ “สดุดีจอมราชา” เพื่อแสดงความจงรักภักดีและสำนึกในพระมหากรุณาธิคุณ
ทั้งสองกิจกรรมสะท้อนถึงความภาคภูมิใจของข้าราชการกระทรวงการท่องเที่ยวและกีฬาในการรับใช้ใต้เบื้องพระยุคลบาท และมุ่งมั่นปฏิบัติหน้าที่ด้วยความซื่อสัตย์สุจริต เพื่อประโยชน์สุขของประชาชนและความเจริญก้าวหน้าของประเทศชาติอย่างยั่งยืน

ที่มา : https://www.thaigov.go.th/news/contents/details/98634