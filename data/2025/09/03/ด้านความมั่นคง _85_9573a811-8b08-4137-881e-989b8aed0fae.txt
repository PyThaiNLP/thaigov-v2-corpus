รัฐบาลไทย-ข่าวทำเนียบรัฐบาล-“ภูมิธรรม” สั่งการ "ธีรรัตน์" เร่งแก้ระบบ New e-LAAS ลุยอุดช่องโหว่การทำงานของข้าราชการท้องถิ่น ย้ำ ระบบต้องเป็นเครื่องมือ ไม่ใช่อุปสรรค เพื่อให้เกิดประโยชน์สูงสุดต่อพี่น้องประชาชน

วันจันทร์ที่ 7 กรกฎาคม 2568
07/07/2568
พิมพ์
“ภูมิธรรม” สั่งการ "ธีรรัตน์" เร่งแก้ระบบ New e-LAAS ลุยอุดช่องโหว่การทำงานของข้าราชการท้องถิ่น ย้ำ ระบบต้องเป็นเครื่องมือ ไม่ใช่อุปสรรค เพื่อให้เกิดประโยชน์สูงสุดต่อพี่น้องประชาชน
“ภูมิธรรม” สั่งการ "ธีรรัตน์" เร่งแก้ระบบ New e-LAAS ลุยอุดช่องโหว่การทำงานของข้าราชการท้องถิ่น ย้ำ ระบบต้องเป็นเครื่องมือ ไม่ใช่อุปสรรค เพื่อให้เกิดประโยชน์สูงสุดต่อพี่น้องประชาชน
เมื่อวันที่ 6 ก.ค. 68 นายภูมิธรรม เวชยชัย รองนายกรัฐมนตรี และรัฐมนตรีว่าการกระทรวงมหาดไทย รักษาราชการแทนนายกรัฐมนตรี ได้รับทราบข้อมูลสภาพปัญหาอุปสรรคการดำเนินงานของข้าราชการองค์กรปกครองส่วนท้องถิ่นเกี่ยวกับการใช้งานระบบบัญชีคอมพิวเตอร์ขององค์กรปกครองส่วนท้องถิ่น (Local Administrative Accounting System) หรือระบบ New e-LAAS ซึ่งเป็นระบบสารสนเทศสำคัญที่ใช้จัดทำและบันทึกข้อมูลบัญชีการคลังขององค์กรปกครองส่วนท้องถิ่นทั่วประเทศเพื่อให้สอดคล้องกับการขับเคลื่อนยุทธศาสตร์ชาติ ซึ่งขณะนี้เกิดปัญหาในการใช้งานอย่างกว้างขวาง และส่งผลกระทบโดยตรงต่อประสิทธิภาพการทำงานของเจ้าหน้าที่ในพื้นที่ทั่วประเทศ จนส่งผลให้เกิดข้อจำกัดในการขับเคลื่อนงานของผู้บริหารองค์กรปกครองส่วนท้องถิ่นไปสู่ประชาชน
ล่าสุด นายภูมิธรรมได้มอบหมายให้ น.ส.ธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ได้ติดตามข้อมูลดังกล่าว พร้อมทั้งสั่งการให้หน่วยงานที่เกี่ยวข้องเร่งดำเนินการแก้ไขปัญหาในระยะยาวอย่างเป็นระบบ เพราะที่ผ่านมา เจ้าหน้าที่ของ อปท. จำนวนมากประสบกับการทำงานของระบบ New e-LAAS ที่มีความซับซ้อน และตัวเซิร์ฟเวอร์ที่ส่งผลให้ระบบติดขัดบ่อยครั้ง จนกลายเป็นภาระเพิ่มเติมในการทำงานมากกว่าจะเป็นเครื่องมือสนับสนุนการทำงานเพื่อให้งบประมาณโครงการไปสู่ประชาชนอย่างแท้จริง
ด้าน น.ส.ธีรรัตน์ กล่าวว่า การทำงานของพี่น้ององค์กรปกครองส่วนท้องถิ่นถือเป็นหน่วยให้บริการสาธารณะกับพี่น้องประชาชนที่มีความใกล้ชิดกับพี่น้องประชาชนมากที่สุด ซึ่งกระทรวงมหาดไทยในฐานะกำกับดูแลองค์กรปกครองส่วนท้องถิ่นไม่ได้นิ่งนอนใจในเรื่องดังกล่าว พร้อมทั้งรับข้อสั่งการของรักษาราชการแทนนายกรัฐมนตรี มาเร่งจัดการแก้ปัญหาอย่างเป็นรูปธรรมโดยเร่งด่วน โดยในสัปดาห์หน้า ตนได้เชิญผู้บริหารกรมส่งเสริมการปกครองส่วนท้องถิ่น และหน่วยงานที่เกี่ยวข้องทั้งหมด ทั้งผู้ดูแลระบบและผู้ใช้งานจริง มาพูดคุยร่วมกัน มาสะท้อนสภาพปัญหา และหาแนวทางเพื่อที่จะให้งานเดินหน้าไปได้อย่างเต็มกำลังศักยภาพเพื่อประโยชน์ของประชาชน
"เราจะไม่ปล่อยให้ระบบกลายเป็นภาระกับคนทำงาน เพราะความตั้งใจของรัฐบาลคือการผลักดันให้เทคโนโลยีเป็นเครื่องมือที่ทำให้การทำงานง่ายขึ้น รวดเร็วขึ้น และเที่ยงตรงมากขึ้น ไม่ใช่ทำให้ทุกอย่างช้าลง หรือเป็นอุปสรรค เพราะสุดท้ายแล้วผลเสียจะเกิดกับพี่น้องประชาชน ซึ่งเราจะให้มันเกิดขึ้นไม่ได้ กระทรวงมหาดไทยยืนยันว่า การปฏิรูประบบบริหารจัดการภาครัฐจะต้องเดินควบคู่กับการดูแลคนทำงานทุกระดับ เพราะท้ายที่สุดแล้ว "หัวใจของการบริหารอยู่ที่คน" และคนของรัฐจะเป็นผู้ทำให้พี่น้องประชาชนคลายความกังวล มีแต่ความสุข เราจะทำให้พี่น้องข้าราชการทั้งในส่วนของข้าราชการส่วนกลาง ส่วนภูมิภาค และข้าราชการองค์กรปกครองส่วนท้องถิ่น ทำงานอย่างเต็มกำลังศักยภาพ เพื่อบังเกิดผลประโยชน์สูงสุดต่อพี่น้องประชาชน" น.ส.ธีรรัตน์ กล่าวเพิ่มเติม

ที่มา : https://www.thaigov.go.th/news/contents/details/98235