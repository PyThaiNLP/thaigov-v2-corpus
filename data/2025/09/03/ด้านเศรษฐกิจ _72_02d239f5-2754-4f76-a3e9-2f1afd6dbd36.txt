รัฐบาลไทย-ข่าวทำเนียบรัฐบาล-กรมศุลกากรจับกุมชายสัญชาติแคนาดา ซุกเฮโรอีน เตรียมออกนอกประเทศ มูลค่ากว่า 1 ล้านบาท

วันอังคารที่ 1 กรกฎาคม 2568
01/07/2568
พิมพ์
กรมศุลกากรจับกุมชายสัญชาติแคนาดา ซุกเฮโรอีน เตรียมออกนอกประเทศ มูลค่ากว่า 1 ล้านบาท
กรมศุลกากรจับกุมชายสัญชาติแคนาดา พยายามลักลอบนำเฮโรอีนออกนอกประเทศ น้ำหนักรวม 3,235 กรัม มูลค่ากว่า 1 ล้านบาท ซุกซ่อนอย่างแนบเนียนในกระเป๋าเดินทาง และกระเป๋าถือสตรี เตรียมมุ่งหน้าสู่ท่าอากาศยานนานาชาติไต้หวันเถาหยวน สาธารณรัฐจีน (ไต้หวัน)
นายพันธ์ทอง ลอยกุลนันท์ ที่ปรึกษาด้านการพัฒนาและบริหารการจัดเก็บภาษี ในฐานะโฆษกกรมศุลกากร เปิดเผยว่า วันนี้ (30 มิถุนายน 2568) เวลา 07.50 น. กรมศุลกากรได้ทำการวิเคราะห์ความเสี่ยงในการลักลอบนำยาเสพติดให้โทษออกนอกราชอาณาจักร โดยตรวจสอบบัญชีรายชื่อผู้โดยสารของสายการบินไชน่าแอร์ไลน์ (CHINA AIRLINES) เดินทางออกจากท่าอากาศยานสุวรรณภูมิ ประเทศไทย ปลายทางท่าอากาศยานนานาชาติไต้หวันเถาหยวน สาธารณรัฐจีน (ไต้หวัน) พบบุคคลที่มีความเสี่ยงในการลักลอบนำยาเสพติดออกนอกราชอาณาจักร จึงได้เชิญตัวผู้ต้องสงสัยทำการตรวจกระเป๋าสัมภาระ ณ จุดส่งกระเป๋าเกินขนาด
จากการตรวจสอบภาพเอกซเรย์กระเป๋าเดินทางล้อลาก สีดำทรงอ่อน มีลักษณะความหนาผิดปกติ เจ้าหน้าที่ศุลกากร จึงเปิดตรวจสัมภาระภายในกระเป๋าซึ่งบรรจุเสื้อผ้า รองเท้า กระเป๋าถือสตรีสีน้ำตาลและสีดำ เมื่อตรวจสอบบริเวณผนังกระเป๋าล้อลากดังกล่าว พบห่อผ้าสีเทาพันด้วยเทปสีดำ ซุกซ่อนอยู่ภายใน เมื่อเปิดออกพบกระดาษคาร์บอนและพลาสติกใส ด้านในบรรจุผงสีขาว จึงนำผงสีขาวทดสอบด้วยน้ำยาเคมี ONCB051 MARQUIS REAGENT ปรากฏว่าทำปฏิกิริยากับน้ำยาเคมีทดสอบจากใสไม่มีสีเปลี่ยนเป็นสีม่วง จึงเชื่อได้ว่าเป็นยาเสพติดให้โทษในประเภท 1 (เฮโรอีน)
นอกจากนี้ เจ้าหน้าที่ฯ ยังได้ตรวจค้นกระเป๋าถือสตรี อีก 2 ใบ พบว่าบริเวณผนังกระเป๋า มีรอยเย็บใหม่ทั้ง 2 ด้าน และมีลักษณะหนาผิดปกติ เจ้าหน้าที่ฯ จึงกรีดบริเวณผนังกระเป๋าออก พบสิ่งผิดปกติมีลักษณะเป็นห่อสีเทาซุกซ่อนอยู่ภายใน ด้านในพบผงสีขาว จึงนำมาทดสอบด้วยน้ำยาเคมี ONCB051 MARQUIS REAGENT อีกครั้ง เชื่อได้ว่าเป็นเฮโรอีน เช่นกัน รวมของกลางที่ตรวจพบ เป็นยาเสพติดให้โทษในประเภท 1 (เฮโรอีน) น้ำหนักรวมสิ่งห่อหุ้ม 3,235 กรัม มูลค่ากว่า 1 ล้านบาท
การกระทำดังกล่าว เป็นการพยายามลักลอบนำยาเสพติดให้โทษในประเภท 1 (เฮโรอีน) ออกนอกราชอาณาจักรและมียาเสพติดให้โทษในประเภท 1 (เฮโรอีน) ไว้ในครอบครองโดยไม่ได้รับอนุญาต ตามประมวลกฎหมายยาเสพติด อันเป็นความผิดตามมาตรา 242 มาตรา 252 ประกอบมาตรา 166 และมาตรา 167 แห่งพระราชบัญญัติศุลกากร พ.ศ. 2560 และกฎหมายอื่นที่เกี่ยวข้อง
โฆษกกรมศุลกากร กล่าวต่ออีกว่า สำหรับผลการดำเนินการตรวจยึดยาเสพติดของกรมศุลกากร ประจำปีงบประมาณ 2568 (ตุลาคม 2567 – 30 มิถุนายน 2568) โดยสามารถตรวจยึดยาเสพติดให้โทษในประเภท 1 (เฮโรอีน) จำนวน 28 คดี น้ำหนักรวมประมาณ 97.87 กิโลกรัม

ที่มา : https://www.thaigov.go.th/news/contents/details/98040