รัฐบาลไทย-ข่าวทำเนียบรัฐบาล-“ไทยทำ ไทยใช้ ไทยช่วยไทย” 4 มาตรการเร่งด่วน รับมือวิกฤตชายแดน ดูแลราคาสินค้า–ผลักดันการค้า–หนุนสินเชื่อ–ขยายตลาดใหม่

วันพฤหัสบดีที่ 31 กรกฎาคม 2568
31/07/2568
พิมพ์
“ไทยทำ ไทยใช้ ไทยช่วยไทย” 4 มาตรการเร่งด่วน รับมือวิกฤตชายแดน ดูแลราคาสินค้า–ผลักดันการค้า–หนุนสินเชื่อ–ขยายตลาดใหม่
“ไทยทำ ไทยใช้ ไทยช่วยไทย” 4 มาตรการเร่งด่วน รับมือวิกฤตชายแดน ดูแลราคาสินค้า–ผลักดันการค้า–หนุนสินเชื่อ–ขยายตลาดใหม่
วันนี้ (31 กรกฎาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า จากสถานการณ์วิกฤตบริเวณชายแดนไทย–กัมพูชา รัฐบาลโดยกระทรวงพาณิชย์ได้สั่งการด่วนให้พาณิชย์จังหวัด 7 แห่งที่มีพื้นที่ติดต่อกับชายแดน เข้มงวดกำกับดูแลราคาสินค้า โดยเฉพาะสินค้าจำเป็น เพื่อป้องกันการขาดแคลนและไม่ให้เกิดการฉวยโอกาสขึ้นราคา พร้อมเร่งจัดหาสินค้าเข้าไปเสริมโดยเร็ว เพื่อบรรเทาความเดือดร้อนของประชาชนในพื้นที่ ภายใต้กรอบแนวทาง “ไทยทำ ไทยใช้ ไทยช่วยไทย”
นโยบายดังกล่าว ประกอบด้วย 4 มาตรการเร่งด่วน ได้แก่
1) ควบคุมราคาสินค้าและเพิ่มจุดจำหน่าย
2) เชื่อมโยงตลาด ระบายผลผลิต และขยายโอกาสทางการค้าไปยังต่างประเทศ
3) รักษาส่วนแบ่งตลาดในกัมพูชา และแสวงหาตลาดทางเลือกใหม่ในภูมิภาคอาเซียน
4) สนับสนุนสินเชื่อดอกเบี้ยต่ำ และพักชำระหนี้ให้แก่ผู้ประกอบการในพื้นที่ที่ได้รับผลกระทบ
นอกจากนี้ ยังมีการจัดกิจกรรมจำหน่ายสินค้าในพื้นที่ชายแดน การเชื่อมโยงการส่งออกผ่านมหกรรมการค้าชายแดน และเทศกาล “Thai Fruits Festival” รวมถึงการประสานไปรษณีย์ไทยเพื่อช่วยกระจายผลไม้สู่ตลาดปลายทาง พร้อมทั้งให้ข้อมูลแก่ผู้ประกอบการในการเลือกใช้เส้นทางขนส่งทางเลือก เพื่อเลี่ยงผลกระทบจากด่านชายแดนบางจุดที่ยังไม่สามารถเปิดดำเนินการได้ตามปกติ ขณะเดียวกัน ยังได้เร่งดำเนินมาตรการสินเชื่อดอกเบี้ยต่ำผ่าน SME D Bank และ EXIM Bank เพื่อช่วยเสริมสภาพคล่องให้แก่ผู้ประกอบการใน 7 จังหวัดชายแดน
“รัฐบาลเดินหน้าผลักดันแนวทาง ‘ไทยทำ ไทยใช้ ไทยช่วยไทย’ อย่างจริงจัง เพื่อเสริมความแข็งแกร่งให้เศรษฐกิจในประเทศในทุกมิติ ทั้งด้านการดูแลราคาสินค้า การสนับสนุนผู้ประกอบการ และการเปิดตลาดใหม่ ขอให้พี่น้องประชาชนเชื่อมั่นในมาตรการต่าง ๆ ที่ภาครัฐเร่งดำเนินการ ว่าคนไทยทุกคนจะก้าวผ่านสถานการณ์นี้ไปด้วยกันอย่างมั่นคง” นางสาวศศิกานต์ กล่าว

ที่มา : https://www.thaigov.go.th/news/contents/details/99130