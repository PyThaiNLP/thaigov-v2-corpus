รัฐบาลไทย-ข่าวทำเนียบรัฐบาล-‘พีระพันธุ์’ดันนวัตกรรมพลังงาน “อินเวอร์เตอร์ฝีมือคนไทย” ผ่านมาตรฐาน เตรียมผลิต 10,000 ชุด ลดค่าไฟประชาชน

วันพฤหัสบดีที่ 10 กรกฎาคม 2568
10/07/2568
พิมพ์
‘พีระพันธุ์’ดันนวัตกรรมพลังงาน “อินเวอร์เตอร์ฝีมือคนไทย” ผ่านมาตรฐาน เตรียมผลิต 10,000 ชุด ลดค่าไฟประชาชน
‘พีระพันธุ์’ดันนวัตกรรมพลังงาน “อินเวอร์เตอร์ฝีมือคนไทย” ผ่านมาตรฐาน เตรียมผลิต 10,000 ชุด ลดค่าไฟประชาชน
วันนี้ (10 ก.ค. 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า
รัฐบาลโดย นายพีระพันธุ์ สาลีรัฐวิภาค รองนายกรัฐมนตรี และรัฐมนตรีว่าการกระทรวงพลังงาน เดินหน้าแก้ปัญหาค่าไฟแพงอย่างเป็นรูปธรรมมาโดยตลอด และพร้อมส่งเสริมนวัตกรรมฝีมือคนไทย ล่าสุด “อินเวอร์เตอร์ต้นแบบสำหรับโซลาร์รูฟท็อป” ที่พัฒนาโดยนายทวีชัย ไกรดวง หรือ ‘ครูน้อย’ ได้ผ่านการทดสอบมาตรฐานสำคัญจากสำนักงานพัฒนาวิทยาศาสตร์และเทคโนโลยีแห่งชาติ (สวทช.) เป็นที่เรียบร้อย และเตรียมเดินหน้าผลิตลอตแรก จำนวน 10,000 ชุด เพื่อช่วยลดภาระค่าไฟให้กับประชาชน
‘ครูน้อย’ เป็นช่างไฟฟ้าคนไทยผู้ทุ่มเทในการพัฒนาด้านนวัตกรรม แม้จะไม่ได้จบการศึกษาด้านวิศวกรรมโดยตรง แต่ด้วยประสบการณ์และความตั้งใจ สามารถคิดค้นอินเวอร์เตอร์ที่ใช้งานร่วมกับแผงโซลาร์เซลล์ในบ้านได้สำเร็จ สะท้อนศักยภาพของคนไทยในการสร้างสรรค์นวัตกรรมภายในประเทศ
แนวคิดในการผลักดันอินเวอร์เตอร์ต้นแบบนี้ เริ่มต้นขึ้นจากการที่นายพีระพันธุ์ สาลีรัฐวิภาค ได้ลงพื้นที่จังหวัดสกลนคร เมื่อเดือนมกราคม 2568 และได้เห็นผลงานของครูน้อย จึงมอบนโยบายให้พัฒนาและยกระดับมาตรฐาน จนสำเร็จตามเป้าหมาย
อินเวอร์เตอร์รุ่นดังกล่าวเป็นระบบ On-Grid ขนาด 5.5 กิโลวัตต์ สามารถผลิตไฟฟ้าจากพลังงานแสงอาทิตย์ได้ราว 5,000 วัตต์ ซึ่งเพียงพอต่อการใช้งานไฟฟ้าภายในบ้านบางส่วน โดยผ่านการทดสอบมาตรฐานสำคัญ 3 ด้าน ได้แก่
•	ความปลอดภัยในการเชื่อมต่อกับระบบไฟฟ้า (Grid Code)
•	ความปลอดภัยจากฝุ่น น้ำ ความร้อน และไฟฟ้ารั่ว (Safety Test)
•	การป้องกันสัญญาณรบกวนต่ออุปกรณ์ในบ้าน (EMC Test)
รัฐบาลตั้งเป้าผลิตอินเวอร์เตอร์ ลอตแรก จำนวน 10,000 ชุด เพื่อให้สามารถลดต้นทุน และจำหน่ายแก่ประชาชนในราคาถูกกว่าผลิตภัณฑ์นำเข้า ถือเป็นอีกหนึ่งทางเลือกของประชาชนในการลดค่าใช้จ่ายและสนับสนุนการใช้พลังงานสะอาด
ขณะเดียวกัน รัฐบาลยังเดินหน้าผลักดันกฎหมายพลังงานชุดใหม่เพื่ออำนวยความสะดวกในการติดตั้งโซลาร์รูฟท็อป ปรับโครงสร้างพลังงานให้โปร่งใส เป็นธรรม และลดการผูกขาดในระบบ เพื่อเปิดโอกาสให้ประชาชนเข้าถึงพลังงานสะอาดอย่างทั่วถึง
“รัฐบาลมุ่งมั่นขับเคลื่อนนโยบายพลังงานที่โปร่งใส เป็นธรรม และยั่งยืน โดยยึดผลประโยชน์ของประชาชนเป็นที่ตั้ง เพื่อให้ทุกครัวเรือนได้มีโอกาสเข้าถึงพลังงานสะอาดในราคาที่เป็นธรรม และเดินหน้าสร้างโอกาสใหม่ๆ ให้กับประชาชนทุกกลุ่มอย่างเท่าเทียม” นางสาวศศิกานต์ กล่าว

ที่มา : https://www.thaigov.go.th/news/contents/details/98322