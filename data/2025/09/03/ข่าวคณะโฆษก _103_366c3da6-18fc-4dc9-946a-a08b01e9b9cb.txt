รัฐบาลไทย-ข่าวทำเนียบรัฐบาล-ครม. เห็นชอบการทบทวนแนวทางการประเมินผู้บริหารของหน่วยงานภาครัฐ

วันอังคารที่ 22 กรกฎาคม 2568
22/07/2568
พิมพ์
ครม. เห็นชอบการทบทวนแนวทางการประเมินผู้บริหารของหน่วยงานภาครัฐ
ครม. เห็นชอบการทบทวนแนวทางการประเมินผู้บริหารของหน่วยงานภาครัฐ
วันนี้ (22 กรกฎาคม 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า คณะรัฐมนตรีพิจารณาให้ความเห็นชอบการทบทวนแนวทางการประเมินผู้บริหารของหน่วยงานภาครัฐ (ตามมติคณะรัฐมนตรี เมื่อวันที่ 14 กันยายน 2564 เรื่อง แนวทางการประเมินผู้บริหารของหน่วยงานภาครัฐ) ตามที่ สำนักงาน ก.พ เสนอ
นายอนุกูล กล่าวว่า การทบทวนมติคณะรัฐมนตรี เมื่อวันที่ 14 กันยายน 2564 เรื่อง แนวทางการประเมินผู้บริหารของหน่วยงานภาครัฐในส่วนที่เกี่ยวข้องให้สอดคล้องกับสถานการณ์และบริบทการปฏิบัติราชการในปัจจุบันต่อไป มีดังนี้
1. การประเมินผลการปฏิบัติราชการตั้งแต่รอบการประเมินที่ 1 ประจำปีงบประมาณ พ.ศ. 2568 (วันที่ 1 ตุลาคม 2567 – วันที่ 31 มีนาคม 2568) เป็นต้นไป กำหนดให้การประเมินในตมิติด้านผลสัมฤทธิ์ ข. การดำเนินการในวาระเร่งด่วนหรือภารกิจที่ถูกมอบหมายเป็นพิเศษ (Urgency/assigned Tasks) ประกอบด้วยตัวชี้วัดไม่เกิน 2 ตัวชี้วัด ดังนี้
1.1.ตัวชี้วัด “การเบิกจ่ายงบประมาณ” ค่าน้ำหนักร้อยละ 10 (ตัวชี้วัดบังคับ) สำหรับรายละเอียดและเกณฑ์การประเมินให้เป็นไปตามที่สำนักงาน ก.พ.ร. กำหนด
1.2. ตัวชี้วัด “การดำเนินการในวาระเร่งด่วนหรือภารกิจที่ถูกมอบหมายเป็นพิเศษ (Urgency/assigned Tasks)” ตามที่ผู้รับการประเมินและผู้รับประเมินตกลงร่วมกัน ค่าน้ำหนักไม่เกินร้อยละ 20 (ถ้ามี) ทั้งนี้ หากไม่มีตัวชี้วัด หรือมีแต่กำหนดค่าน้ำหนักไม่ถึงร้อยละ 20 สามารถเกลี่ยค่าน้ำหนักไปยังตัวชี้วัดในมิติด้านผลสัมฤทธิ์ ก. การดำเนินนโยบายของรัฐบาล (Agenda) และภารกิจประจำส่วนราชการ (Function) ได้
2. มอบหมายให้คณะกรรมการข้าราชการพลเรือน (ก.พ.) เป็นผู้พิจารณากำหนดหรือปรับปรุงแนวทางการประเมินผลกรปฏิบัติราชการของข้าราชการพลเรือนสามัญผู้ดำรงตำแหน่งหัวหน้าส่วนราชการระดับกระทรวงหรือเทียบเท่า หัวหน้าส่วนราชกรระดับกรมหรือเทียบเท่า และผู้ว่าราชการจังหวัด ให้มีความเหมาะสมได้ โดยไม่ต้องเสนอคณะรัฐมนตรีพิจารณา

ที่มา : https://www.thaigov.go.th/news/contents/details/98671