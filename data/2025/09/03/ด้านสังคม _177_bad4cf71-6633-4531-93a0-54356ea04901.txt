รัฐบาลไทย-ข่าวทำเนียบรัฐบาล-"วราวุธ" เผย ทีม พม. ทำงานต่อเนื่อง ช่วยจังหวัดชายแดนไทย-กัมพูชา คัดกรองกลุ่มเปราะบาง-ทำกิจกรรมในศูนย์พักพิง ด้านปลัด พม. ระบุ  พร้อมเปิด ศบปภ.ใน 7 จังหวัด เป็นศูนย์กลางประสานงาน-ช

วันพุธที่ 30 กรกฎาคม 2568
"วราวุธ" เผย ทีม พม. ทำงานต่อเนื่อง ช่วยจังหวัดชายแดนไทย-กัมพูชา คัดกรองกลุ่มเปราะบาง-ทำกิจกรรมในศูนย์พักพิง ด้านปลัด พม. ระบุ  พร้อมเปิด ศบปภ.ใน 7 จังหวัด เป็นศูนย์กลางประสานงาน-ช
"วราวุธ" เผย ทีม พม. ทำงานต่อเนื่อง ช่วยจังหวัดชายแดนไทย-กัมพูชา คัดกรองกลุ่มเปราะบาง-ทำกิจกรรมในศูนย์พักพิง ด้านปลัด พม. ระบุ  พร้อมเปิด ศบปภ.ใน 7 จังหวัด เป็นศูนย์กลางประสานงาน-ช่วยเหลือดูแล สวัสดิภาพกลุ่มเปราะบาง
วันที่ 28 กรกฎาคม 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ได้รับรายงานจากศูนย์บริหารการดูแลกลุ่มเปราะบางจากภัยพิบัติ (ศบปภ.) กระทรวง พม. กรณี การดูแลช่วยเหลือกลุ่มเปราะบางและประชาชนที่ได้รับผลกระทบจากสถานการณ์ความไม่สงบตามแนวชายแดนไทย–กัมพูชา ในส่วนของ ศบปภ. พม.จังหวัดบุรีรัมย์ รายงานว่า ทีม พม.จังหวัดบุรีรัมย์ ร่วมปฏิบัติหน้าที่ช่วยเหลือกลุ่มเปราะบางและประชาชนที่อพยพจากพื้นที่ชายแดนเข้ามาพักอาศัยในศูนย์พักพิงอำเภอเมือง และได้ดำเนินการให้ความช่วยเหลือต่างๆ อาทิ รับลงทะเบียนขอรับความช่วยเหลือตามภารกิจกระทรวง พม. , พูดคุยให้กำลังใจผู้อพยพ , ประสานงานรับบริจาคสิ่งของ , มอบสิ่งของบริจาค และให้คำปรึกษาแนะนำเกี่ยวกับสิทธิสวัสดิการของกระทรวง พม. หน่วยงานที่เกี่ยวข้อง รวมถึงประสานและส่งต่อความช่วยเหลือผู้อพยพในกรณีที่เป็นกลุ่มเปราะบางและต้องการความช่วยเหลือเป็นพิเศษ
ศบปภ. พม.จังหวัดนครราชสีมา รายงานว่า ทีม พม.จังหวัดนครราชสีมา ได้ลงพื้นที่เยี่ยมกลุ่มเปราะบางและประชาชนที่อพยพจากพื้นที่ จังหวัดบุรีรัมย์ สุรินทร์ และศรีสะเกษ ที่เข้าพักอาศัยในศูนย์พักพิงของจังหวัดนครราชสีมาในอำเภอต่างๆ อาทิ อำเภอเสิงสาง ชุมพวง จักราช ครบุรี และหนองบุญมาก รวมถึงพักอาศัยอยู่บ้านญาติพี่น้อง โดยได้ดำเนินการให้ความช่วยเหลือต่างๆ และพูดคุยให้กำลังใจ คัดกรองกลุ่มเปราะบาง ได้แก่ เด็ก ผู้สูงอายุ คนพิการ ผู้ป่วยติดเตียง เพื่อช่วยเหลือดูแลในเรื่องการเข้าพักในสถานที่เหมาะสม พร้อมอำนวยความสะดวกและจัดหาสิ่งของเครื่องใช้ที่จำเป็น
ศบปภ. พม.จังหวัดสุรินทร์ รายงานว่า ทีม พม.จังหวัดสุรินทร์ ได้เข้าเยี่ยมกลุ่มเปราะบางและประชาชนที่ได้รับผลกระทบในศูนย์พักพิงหลายแห่งของจังหวัดสุรินทร์ โดยได้ดำเนินการให้ความช่วยเหลือต่างๆ ได้แก่ ร่วมกับสหวิชาชีพดำเนินการพูดคุยให้กำลังใจ , การสำรวจความต้องการขอรับความช่วยเหลือ , การประสานความร่วมมือในการจัดหาสิ่งของเครื่องใช้ที่จำเป็นให้แก่ศูนย์ฯ คัดกรองกลุ่มเปราะบาง ได้แก่ เด็ก ผู้สูงอายุ คนพิการ และผู้ป่วยติดเตียง เพื่อช่วยเหลือดูแลในเรื่องการเข้าพักในสถานที่เหมาะสม
ด้านนายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ กล่าวถึงกรณีที่ รมว.พม.ห่วงใยทีม พม. ที่ปฏิบัติหน้าที่ในจังหวัดชายแดนไทย-กัมพูชา ว่า หลังจากที่รัฐมนตรีว่าการกระทรวง พม. ได้มอบนโยบายให้ตนพิจารณาจัดเตรียมเจ้าหน้าที่ พม. หมุนเวียนสับเปลี่ยนกันให้เหมาะสม จาก ทีม พม.จังหวัดใกล้เคียงหรือภาคอื่นๆ เพื่อมาช่วยกันทำงานในพื้นที่ตามแนวชายแดนนั้น ในวันเดียวกันนี้ ตนได้เรียกประชุมด่วนผู้บริหารทั้งส่วนกลางและส่วนจังหวัด เพื่อซักซ้อมแนวทางการปฏิบัติงานช่วยเหลือดูแลกลุ่มเปราะบางที่ได้รับผลกระทบจากสถานการณ์ดังกล่าว และสนับสนุนความพร้อมของทีมผู้ปฏิบัติงานให้สามารถดูแลประชาชนกลุ่มเปราะบางได้อย่างเต็มที่ รวมถึงการจัดตั้งศูนย์บริหารการดูแลกลุ่มเปราะบางจากภัยพิบัติ (ศบปภ.) จังหวัด ใน 7 จังหวัด ได้แก่ จังหวัดนครราชสีมา อุบลราชธานี ศรีสะเกษ สุรินทร์ บุรีรัมย์ สระแก้ว ตราด เพื่อเป็นศูนย์กลางประสานงานการให้ความช่วยเหลือดูแลสวัสดิภาพกลุ่มเปราะบางที่ได้รับผลกระทบจากสถานการณ์ความไม่สงบตามแนวชายแดนไทย-กัมพูชา
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #ชายแดนไทยกัมพูชา #ช่วยเหลือเยียวยา #บุรีรัมย์ #นครราชสีมา #สุรินทร์

ที่มา : https://www.thaigov.go.th/news/contents/details/99034