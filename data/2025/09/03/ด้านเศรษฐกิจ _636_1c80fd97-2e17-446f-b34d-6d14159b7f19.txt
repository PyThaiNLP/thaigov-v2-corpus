รัฐบาลไทย-ข่าวทำเนียบรัฐบาล-กรมสรรพากรเปิดให้บริการระบบภาษีมูลค่าเพิ่ม และภาษีธุรกิจเฉพาะ (D-VAT & SBT)  

วันอาทิตย์ที่ 31 สิงหาคม 2568
31/08/2568
พิมพ์
กรมสรรพากรเปิดให้บริการระบบภาษีมูลค่าเพิ่ม และภาษีธุรกิจเฉพาะ (D-VAT & SBT)
กรมสรรพากรเปิดให้บริการระบบใหม่ “D-VAT & SBT” ยกระดับการให้บริการด้านภาษีมูลค่าเพิ่มและภาษีธุรกิจเฉพาะ มุ่งเน้นแนวคิด Taxpayer Centric หรือการให้ผู้เสียภาษีเป็นศูนย์กลาง พร้อมพัฒนารูปแบบบริการดิจิทัลแบบ End-to-End ครอบคลุมทุกกระบวนการ
วันที่ 1 กันยายน 2568 กรมสรรพากรเปิดให้บริการระบบใหม่ “D-VAT & SBT” ยกระดับการให้บริการด้านภาษีมูลค่าเพิ่มและภาษีธุรกิจเฉพาะ มุ่งเน้นแนวคิด Taxpayer Centric หรือการให้ผู้เสียภาษีเป็นศูนย์กลาง พร้อมพัฒนารูปแบบบริการดิจิทัลแบบ End-to-End ครอบคลุมทุกกระบวนการ ทำให้สามารถเข้าถึงบริการได้ง่าย สะดวก รวดเร็ว ทันสมัย และปลอดภัย
นายปิ่นสาย สุรัสวดี อธิบดีกรมสรรพากร กล่าวว่า “ระบบ D-VAT & SBT บูรณาการบริการที่เกี่ยวข้องทั้งหมดกับภาษีมูลค่าเพิ่มและภาษีธุรกิจเฉพาะ ให้อยู่ในระบบเดียวกันในรูปแบบดิจิทัลแบบ End-to-End ตั้งแต่การจดทะเบียน การเปลี่ยนแปลงข้อมูลทางทะเบียน การยื่นคำขอ การยื่นแบบแสดงรายการภาษี การพิจารณาคืนภาษี จนถึงการคืนภาษี  เพื่อให้บริการผู้เสียภาษี และเจ้าหน้าที่ใช้ปฏิบัติงานได้อย่างมีประสิทธิภาพ  โดยนำ Design Thinking มาเป็นเครื่องมือในการทำความเข้าใจผู้ใช้บริการ วิเคราะห์ปัญหาของระบบเดิม และหาแนวทางแก้ไขที่ตอบโจทย์ความต้องการ  กรมฯ นำ Agile Methodology มาเป็นเครื่องมือในการพัฒนางาน  ซึ่งช่วยให้การพัฒนาระบบมีความยืดหยุ่น สามารถปรับปรุงและพัฒนาได้อย่างรวดเร็ว และให้ความสำคัญกับ UX/UI (User Experience/User Interface)  โดยกรมสรรพากรได้เปิดโอกาสให้ผู้ใช้บริการกลุ่มตัวอย่างได้มีส่วนร่วมพัฒนางานและทดลองใช้งานระบบ พร้อมเสนอความคิดเห็นและข้อเสนอแนะ เพื่อนำมาปรับปรุงให้ระบบใช้งานง่าย ลดความซับซ้อน และสามารถให้บริการได้ตรงกับความต้องการของผู้ใช้บริการ”
อธิบดีกรมสรรพากร กล่าวเพิ่มเติมว่า “ระบบ D-VAT & SBT จะช่วยอำนวยความสะดวกในการใช้บริการต่าง ๆ เกี่ยวกับภาษีมูลค่าเพิ่มและภาษีธุรกิจเฉพาะได้ด้วยตนเองแบบ Anywhere Anytime Any Device  ทำให้ประหยัดเวลาและทรัพยากร สะท้อนถึงความมุ่งมั่นของกรมสรรพากรในการก้าวเข้าสู่ยุคดิจิทัลอย่างเต็มรูปแบบ เพิ่มประสิทธิภาพในการบริหารจัดการภาษี ระบบ D-VAT & SBT  ไม่เพียงแต่เป็นก้าวสำคัญของกรมสรรพากรในด้านนวัตกรรมเท่านั้น แต่ยังแสดงถึงความตั้งใจที่จะสร้างประสบการณ์ให้ผู้ประกอบการและเจ้าหน้าที่กรมสรรพากรให้ดียิ่งขึ้น”
สำหรับผู้ที่มีข้อสงสัยสามารถสอบถามข้อมูลเพิ่มเติมได้ที่สำนักงานสรรพากรทุกแห่งทั่วประเทศหรือที่ศูนย์สารนิเทศสรรพากร (RD Intelligence Center) โทร. 1161

ที่มา : https://www.thaigov.go.th/news/contents/details/100300