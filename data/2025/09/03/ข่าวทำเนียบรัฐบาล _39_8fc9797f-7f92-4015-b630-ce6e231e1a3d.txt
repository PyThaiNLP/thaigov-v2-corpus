รัฐบาลไทย-ข่าวทำเนียบรัฐบาล-นายวีระพงษ์ ประภา ผู้แทนการค้าไทย ร่วมเป็นวิทยากรบรรยายพิเศษแก่คณะนักการทูตต่างประเทศ

วันพฤหัสบดีที่ 28 สิงหาคม 2568
นายวีระพงษ์ ประภา ผู้แทนการค้าไทย ร่วมเป็นวิทยากรบรรยายพิเศษแก่คณะนักการทูตต่างประเทศ
ภายใต้โครงการ “The 2025 Knowledge of Diplomacy for Future Ready Diplomats”
เมื่อวันที่ 26 สิงหาคม 2568 นายวีระพงษ์ ประภา ผู้แทนการค้าไทย ได้รับเชิญเป็นวิทยากรบรรยายพิเศษในหัวข้อ “Economic Diplomacy in a Fractured World Order” ภายใต้โครงการ The 2025 Knowledge of Diplomacy for Future Ready Diplomats จัดโดยสถาบันการต่างประเทศเทวะวงศ์วโรปการ กระทรวงการต่างประเทศ
โครงการดังกล่าวมีวัตถุประสงค์เพื่อเสริมสร้างความรู้ความเข้าใจเกี่ยวกับวิสัยทัศน์และทิศทางการดำเนินงานด้านการต่างประเทศของไทยให้แก่คณะนักการทูตรุ่นใหม่ทั้งจากประเทศไทยและต่างประเทศกว่า 16 ประเทศ รวมทั้งสิ้น 30 คน
ในการบรรยาย ผู้แทนการค้าไทยได้ชี้ให้เห็นถึงความสำคัญของปัจจัยต่าง ๆ อาทิ ความท้าทายด้านภูมิรัฐศาสตร์ (geopolitics) ภูมิรัฐศาสตร์เศรษฐกิจ (geoeconomics) และระเบียบโลกใหม่ ที่ส่งผลต่อการกำหนดเป้าหมายเชิงยุทธศาสตร์ของประเทศต่าง ๆ ในปัจจุบันและอนาคต ตลอดจนแนวทางการกำหนดยุทธศาสตร์ด้านการทูตเศรษฐกิจเพื่อก้าวจาก “ผู้ตาม” ไปสู่ “ผู้ร่วมกำหนดกติกา” และทักษะที่จำเป็นสำหรับนักการทูตในยุคปัจจุบัน โดยได้ยกตัวอย่างให้เห็นถึงบทบาทของเทคโนโลยีสมัยใหม่ที่เข้ามามีส่วนสำคัญต่อการทูตเศรษฐกิจ เช่น การใช้ระบบตรวจสอบย้อนกลับ (traceability) เพื่อสร้างความเชื่อมั่นในมาตรฐานและความยั่งยืนของสินค้าไทย อันเป็นประเด็นสำคัญในการเจรจา FTA ไทย–สหภาพยุโรป รวมถึงโอกาสความร่วมมือในอุตสาหกรรมแห่งอนาคตอย่างเซมิคอนดักเตอร์ ดาต้าเซ็นเตอร์ การค้าดิจิทัล พลังงานทดแทน และเศรษฐกิจสีเขียว ตลอดจนการปรับตัวต่อกติกาใหม่ ๆ ของมหาอำนาจและสหภาพยุโรป ซึ่งทั้งหมดสะท้อนว่าการทูตเศรษฐกิจยุคใหม่จำเป็นต้องบูรณาการมิติด้านการค้า เทคโนโลยี และการเมืองระหว่างประเทศเข้าด้วยกันอย่างรอบด้าน
การบรรยายดังกล่าวได้รับความสนใจจากผู้เข้าร่วมกิจกรรม ซึ่งได้แลกเปลี่ยนความคิดเห็นและซักถามอย่างกระตือรือร้น แสดงให้เห็นถึงบทบาทและพลังของคนรุ่นใหม่ในเวทีการทูตระหว่างประเทศ ทั้งนี้ หลักสูตร Knowledge of Diplomacy 2025 ไม่เพียงเป็นเวทีเสริมสร้างทักษะและองค์ความรู้ให้แก่นักการทูตจากนานาประเทศ หากยังเป็นโอกาสสำคัญของประเทศไทยในการยกระดับบทบาทเชิงรุกในฐานะศูนย์กลางความร่วมมือด้านเศรษฐกิจและการพัฒนาอย่างยั่งยืน ขยายเครือข่ายนักการทูตรุ่นใหม่ที่จะเป็นกำลังสำคัญในการผลักดันความร่วมมือกับไทยในอนาคต และส่งเสริมภาพลักษณ์ของประเทศที่พร้อมปรับตัวเข้าสู่เศรษฐกิจสีเขียวและดิจิทัล ตลอดจนมีศักยภาพเป็นพันธมิตรที่น่าเชื่อถือในเวทีการค้าโลก

ที่มา : https://www.thaigov.go.th/news/contents/details/100233