รัฐบาลไทย-ข่าวทำเนียบรัฐบาล-นายกฯ ร่วมหารือ ยูเนสโก ร่วมวางแผนพัฒนาจริยธรรม AI อย่างยั่งยืน

วันพุธที่ 25 มิถุนายน 2568
นายกฯ ร่วมหารือ ยูเนสโก ร่วมวางแผนพัฒนาจริยธรรม AI อย่างยั่งยืน
นายกฯ ร่วมหารือ ยูเนสโก ร่วมวางแผนพัฒนาจริยธรรม AI อย่างยั่งยืน
นายกฯ ร่วมหารือ ยูเนสโก ร่วมวางแผนพัฒนาจริยธรรม AI อย่างยั่งยืน
นางสาวแพทองธาร ชินวัตร นายกรัฐมนตรี ร่วมหารือกับ นางโอเดรย์ อาซูเลย์ (H.E. Ms. Audrey Azoulay) ผู้อำนวยการใหญ่องค์การยูเนสโก ในงานประชุมวิชาการนานาชาติ “The 3rd UNESCO Global Forum on the Ethics of AI 2025” โดยมีนายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) นายชูศักดิ์ ศิรินิล รัฐมนตรีประจำสำนักนายกรัฐมนตรี รักษาราชการแทนรัฐมนตรีว่าการกระทรวงศึกษาธิการ นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย รักษาการรัฐมนตรีว่าการกระทรวงมหาดไทย นางสาวจิราพร สินธุไพร รัฐมนตรีประจำสำนักนายกรัฐมนตรี ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดีอี ดร.ชัยชนะ มิตรพันธ์ ผู้อำนวยการสำนักงานพัฒนาธุรกรรมทางอิเล็กทรอนิกส์ เข้าร่วม ณ โรงแรมเซ็นทาราแกรนด์ เซ็นทรัลเวิลด์
โดยการหารือฯ ทั้งสองฝ่ายได้เห็นพ้องร่วมกันในประเด็นสำคัญ ได้แก่ (1) “การศึกษา” เป็นหัวใจสำคัญในการเตรียมคน สำหรับโลกอนาคต โดยเฉพาะการใช้เทคโนโลยีดิจิทัลและ AI ในการเรียนการสอน เพื่อเสริมทักษะดิจิทัลในระดับโรงเรียนและมหาวิทยาลัย และพัฒนาบุคลากรด้าน AI ในระดับปริญญาตรีและปริญญาโท รวมถึงการส่งเสริมและสนับสนุนการศึกษาของผู้หญิง ในสายวิทยาศาสตร์และ AI ซึ่งในปัจจุบันยังมีจำนวนน้อย  และ (2) ยูเนสโกให้ความสำคัญกับมรดกภูมิปัญญาทางวัฒนธรรมที่จับต้องไม่ได้ (Intangible Cultural Heritage) ซึ่งนายกฯ ได้ให้การสนับสนุนและสอดคล้องกับนโยบายซอฟต์พาวเวอร์ของไทย ซึ่งส่งเสริมการยกระดับภูมิปัญญาไทยผ่านความคิดสร้างสรรค์ วัฒนธรรม และนวัตกรรม เช่น งานศิลปะ อาหาร การท่องเที่ยว ภาพยนตร์ เทศกาล กีฬา เป็นต้น
นอกจากนี้ นายกฯ ได้เน้นย้ำถึง ในปัจจุบันมีการใช้ AI ในทางที่ผิด มาใช้เพื่อหลอกลวงประชาชน เช่น การปลอมเสียงและใบหน้าผ่านเทคโนโลยี Deepfake โดยเสนอให้มีความร่วมมือเกี่ยวกับการตระหนักและส่งเสริม ในเรื่องการใช้ AI อย่างมีความรับผิดชอบและจริยธรรม ซึ่งการสนับสนุนความร่วมมือระหว่างทุกภาคส่วนนี้ เป็นการสะท้อนว่า ประเทศไทยพร้อมเดินหน้าร่วมกับประชาคมโลกอย่างมั่นคง บนเส้นทางของการพัฒนา AI ที่มีจริยธรรม โปร่งใส และยั่งยืน
--------------------------

ที่มา : https://www.thaigov.go.th/news/contents/details/97818