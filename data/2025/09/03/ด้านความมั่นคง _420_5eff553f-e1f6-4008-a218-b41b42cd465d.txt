รัฐบาลไทย-ข่าวทำเนียบรัฐบาล-'มหาดไทย-แม่บ้านมหาดไทย' จัดประกวดผ้าลายพระราชทาน “ผ้าลายสิริราชพัสตราภรณ์” และงานหัตถกรรม ปี 68 ระดับภาคกลาง ผ่านเข้ารอบ 42 ชิ้นงานจากผลงานทั่วทั้งภาคกว่า 839 ชิ้นงาน

วันอาทิตย์ที่ 24 สิงหาคม 2568
24/08/2568
พิมพ์
'มหาดไทย-แม่บ้านมหาดไทย' จัดประกวดผ้าลายพระราชทาน “ผ้าลายสิริราชพัสตราภรณ์” และงานหัตถกรรม ปี 68 ระดับภาคกลาง ผ่านเข้ารอบ 42 ชิ้นงานจากผลงานทั่วทั้งภาคกว่า 839 ชิ้นงาน
'มหาดไทย-แม่บ้านมหาดไทย' จัดประกวดผ้าลายพระราชทาน “ผ้าลายสิริราชพัสตราภรณ์” และงานหัตถกรรม ปี 68 ระดับภาคกลาง ผ่านเข้ารอบ 42 ชิ้นงานจากผลงานทั่วทั้งภาคกว่า 839 ชิ้นงาน
วันที่ 23 ส.ค. 68 เวลา 10.30 น. นายอรรษิษฐ์ สัมพันธรัตน์ ปลัดกระทรวงมหาดไทย มอบหมายให้ นายสยาม ศิริมงคล อธิบดีกรมการพัฒนาชุมชน เป็นประธานเปิดการประกวดและร่วมเป็นกรรมการตัดสิน การประกวดผ้าลายพระราชทาน “ผ้าลายสิริราชพัสตราภรณ์” และงานหัตถกรรม ประจำปี 2568 ระดับภาคกลาง โดยได้รับเกียรติจากนางจิณณารัชช์ สัมพันธรัตน์ นายกสมาคมแม่บ้านมหาดไทย นายเกียรติศักดิ์ ตรงศิริ ผู้ว่าราชการจังหวัดนนทบุรี นางพรศรี ตรงศิริ ประธานแม่บ้านมหาดไทยจังหวัดนนทบุรี นางอรจิรา ศิริมงคล ประธานชมรมแม่บ้านพัฒนาชุมชน พร้อมคณะผู้บริหารกรมการพัฒนาชุมชน คณะกรรมการผู้ทรงคุณวุฒิ คณะที่ปรึกษาโครงการผ้าไทยใส่ให้สนุก ผู้เชี่ยวชาญด้านผ้าไทยและนักออกแบบแถวหน้าของเมืองไทย อาทิ นายธนันท์รัฐ ธนเสฏฐการย์ ดร.ศรินดา จามรมาน นายศิริชัย ทหรานนท์ ผศ. ดร.รวิเทพ มุสิกะปาน ดร.กรกลด คำสุข นายวิชระวิชญ์ อัครสันติสุข นายภูภวิศ กฤตพลนารา นายนุวัฒน์ พรมจันทึก และนายธนาวุฒิ ธนสารวิมล ร่วมพิธีและตัดสินผลงาน ณ ห้องแซฟไฟร์ 204 -206 ศูนย์แสดงสินค้าและการประชุม อิมแพ็ค เมืองทองธานี จังหวัดนนทบุรี
นายสยาม กล่าวว่า สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ทรงมีแนวพระดำริ ‘ผ้าไทยใส่ให้สนุก’ ซึ่งเป็นโครงการที่มุ่งส่งเสริมให้คนไทยหันมาสวมใส่ผ้าไทยที่หลากหลายในรูปแบบที่ทันสมัย เป็นที่นิยมในทุกเพศ ทุกวัย และทุกโอกาส ซึ่งสอดคล้องกับพระดำรัสที่พระราชทานไว้ในงานเปิดตัวหนังสือ “Thai Textiles Trend Book Autumn/Winter 2025-2026” เมื่อวันที่ 13 สิงหาคมที่ผ่านมา ที่ทรงเชิญชวนให้คนไทยหันมาใช้สินค้าไทย อุดหนุนผลิตภัณฑ์จากภูมิปัญญาของคนไทย เพื่อช่วยกันขับเคลื่อนเศรษฐกิจของประเทศ ซึ่งการประกวดผ้าลายพระราชทาน ‘ผ้าลายสิริราชพัสตราภรณ์’ ในปีนี้ จึงถือเป็นอีกหนึ่งกลไกสำคัญในการขับเคลื่อนเศรษฐกิจฐานราก สร้างโอกาสและยกระดับคุณภาพชีวิตให้แก่พี่น้องผู้ผลิต ผู้ประกอบการ OTOP และช่างฝีมือทั่วประเทศ
ทั้งนี้ในพื้นที่ภาคกลาง มีผู้ส่งผลงาน 839 ชิ้น ประเภทผ้า 689 ผืน และงานหัตถกรรม 150 ชิ้น และผ่านการประกวดระดับจังหวัด 349 ผืน และงานหัตถกรรม128 ชิ้น รวมทั้งสิ้น 477 ชิ้น ซึ่งคณะกรรมการฯ ได้ทำการพิจารณาคัดเลือกชิ้นงานที่เหมาะสมเป็นตัวแทนระดับภาค รวม 42 ชิ้นงาน เป็นประเภทผ้า 36 ผืน และงานหัตถกรรม 6 ชิ้นงาน จากทั้ง 14 ประเภท อาทิ ผ้ามัดหมี่, ผ้าขิด, ผ้าจก, ผ้าบาติก และผ้าเทคนิคสร้างสรรค์ รวมถึงประเภทงานหัตถกรรมเช่น งานเซรามิก งานจักสาน ฯลฯ ซึ่งคณะกรรมการพิจารณาจากหลักเกณฑ์ต่าง ๆ อย่างเข้มข้น เพราะผลงานทุกชิ้นล้วนสะท้อนถึงศักยภาพของช่างฝีมือในภูมิภาคได้เป็นอย่างดี และเชื่อมั่นว่าผู้ที่ได้รับคัดเลือกในวันนี้จะเป็นตัวแทนที่แข็งแกร่งบนเวทีระดับประเทศต่อไป
สำหรับภาคต่อไป คือ ภาคเหนือ ในวันที่ 31 สิงหาคม 2568 ที่จังหวัดเชียงใหม่ ภาคใต้ วันที่ 7 กันยายน 2568 ที่จังหวัดสงขลา และภาคตะวันออกเฉียงเหนือ ระหว่างวันที่ 13-14 กันยายน 2568 ที่จังหวัดอุดรธานี และจะมีการประกวดรอบตัดสินระดับภาค (Quarter final) ในวันที่ 22 กันยายน 2568 ที่ศูนย์แสดงสินค้าและการประชุม อิมแพ็ค เมืองทองธานี จังหวัดนนทบุรี ก่อนจะเข้าสู่การประกวดรอบรองชนะเลิศ (Semi-Final) ในวันที่ 23 กันยายน 2568 และรอบชิงชนะเลิศ ระดับประเทศ ในวันที่ 31 ตุลาคม 2568 ที่ศูนย์การค้าไอคอนสยาม กรุงเทพมหานคร โดยสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา จะเสด็จเป็นองค์ประธานในการตัดสิน

ที่มา : https://www.thaigov.go.th/news/contents/details/100055