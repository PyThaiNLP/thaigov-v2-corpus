รัฐบาลไทย-ข่าวทำเนียบรัฐบาล-“รมช.อนุชา” หนุนเครือข่ายแผนไทยฯ 12 เขตสุขภาพ แลกเปลี่ยนเรียนรู้ ยกระดับการแพทย์แผนไทยฯ สร้างเศรษฐกิจสุขภาพ

วันพฤหัสบดีที่ 21 สิงหาคม 2568
“รมช.อนุชา” หนุนเครือข่ายแผนไทยฯ 12 เขตสุขภาพ แลกเปลี่ยนเรียนรู้ ยกระดับการแพทย์แผนไทยฯ สร้างเศรษฐกิจสุขภาพ
รัฐมนตรีช่วยว่าการกระทรวงสาธารณสุข “อนุชา สะสมทรัพย์” เปิดเวทีขับเคลื่อนนโยบายการแพทย์แผนไทยและการแพทย์ทางเลือก
หนุนภาคีเครือข่าย 12 เขตสุขภาพ ส่งเสริมการใช้ยาสมุนไพร บูรณาการองค์ความรู้การแพทย์แผนไทย การแพทย์พื้นบ้าน และสมุนไพร สร้างความเข้มแข็งจากฐานรากสู่เศรษฐกิจสุขภาพ
วันนี้ (21 สิงหาคม 2568) ที่ โรงแรมไมด้า แกรนด์ ทวารวดี จ.นครปฐม นายอนุชา สะสมทรัพย์ รัฐมนตรีช่วยว่าการกระทรวงสาธารณสุข เป็นประธานเปิดการประชุมเชิงปฏิบัติการเพื่อขับเคลื่อนโยบายที่สำคัญร่วมกับเครือข่ายภูมิภาค 12 เขตสุขภาพ ปีงบประมาณ 2568 โดยมี นางสาวอโรชา นันทมนตรี ผู้ว่าราชการจังหวัดนครปฐม นายสมศักดิ์ กรีชัย รองอธิบดีกรมการแพทย์แผนไทยและการแพทย์ทางเลือก คณะผู้บริหาร สมาชิกชมรมหัวหน้ากลุ่มงานการแพทย์แผนไทยและการแพทย์ทางเลือก สำนักงานสาธารณสุขจังหวัดทั่วประเทศ เข้าร่วม 200 คน
นายอนุชา กล่าวว่า กระทรวงสาธารณสุขได้มอบหมายให้กรมการแพทย์แผนไทยและการแพทย์ทางเลือก เดินหน้าขับเคลื่อนนโยบายสำคัญในปีงบประมาณ 2568 อย่างเข้มข้น มุ่งเน้นการส่งเสริมและสนับสนุนการใช้ยาสมุนไพร รวมถึงการบูรณาการองค์ความรู้ด้านการแพทย์แผนไทย การแพทย์พื้นบ้าน และสมุนไพร เพื่อให้เกิดการดูแลสุขภาพของประชาชนอย่างทั่วถึงและมีประสิทธิภาพ ด้วยความร่วมมือจากกลุ่มงานการแพทย์แผนไทยและการแพทย์ทางเลือก สำนักงานสาธารณสุขทุกจังหวัด ซึ่งการประชุมในวันนี้ จะช่วยให้ทราบถึงปัญหาอุปสรรคในการดำเนินงานของส่วนภูมิภาค เกิดการแลกเปลี่ยนเรียนรู้และร่วมกันหารือแนวทางให้งานการแพทย์แผนไทยและการแพทย์ทางเลือกให้มีประสิทธิภาพมากยิ่งขึ้น เพื่อให้เกิดประโยชน์สูงสุดกับประชาชน เพราะทุกคน คือ กลไกสำคัญของภาครัฐที่จะช่วยผลักดันเศรษฐกิจฐานรากสู่เศรษฐกิจสุขภาพของประเทศต่อไปได้
นายอนุชา กล่าวต่อว่า ในวันนี้ยังมีการมอบรางวัล “การส่งเสริมการผลิตและใช้ยาสมุนไพรดีเด่นเขตสุขภาพที่ 5” ให้กับจังหวัดและหน่วยบริการที่มีผลการดำเนินงานดีเด่น รอบ 9 เดือน ตามเป้าหมายการใช้ยาสมุนไพร เพิ่มขึ้นร้อยละ 20 จากปีงบประมาณ 2567 และสนับสนุนการซื้อยาจากโรงงานผลิตยาในเขตสุขภาพที่ 5 เพื่อลดการใช้ยาแผนตะวันตก พัฒนายกระดับภูมิปัญญาไทย ส่งเสริมเศรษฐกิจฐานรากสู่เศรษฐกิจสุขภาพ โดยแบ่งเป็น 6 ประเภท ประเภทละ 3 รางวัล รวม 18 รางวัล ประกอบด้วย 1) จังหวัดที่มีร้อยละของผลการใช้ยาสมุนไพรเพิ่มขึ้นมากที่สุดในเขต 2) จังหวัดที่มีผลการดำเนินงาน KPI ร้อยละของผู้ป่วยได้รับการวินิจฉัยกลุ่มโรคและอาการที่พบบ่อย Common Diseases and Symptoms และได้รับยาสมุนไพรเพิ่มขึ้นร้อยละ 10 ผ่านเกณฑ์ดีเด่น 3) โรงพยาบาลศูนย์/โรงพยาบาลทั่วไป ที่มีร้อยละของการใช้ยาสมุนไพร ปี 2568 เพิ่มขึ้น ประเภทผลสัมฤทธิ์ดีเด่น4) โรงพยาบาลชุมชน ที่มีร้อยละของการใช้ยาสมุนไพร ปี 2568 เพิ่มขึ้น ประเภทผลสัมฤทธิ์ดีเด่น 5) โรงพยาบาลศูนย์/โรงพยาบาลทั่วไป ที่มีมูลค่าการใช้ยาสมุนไพรมากที่สุด ประเภทผลงานดีเด่น และ 6) โรงพยาบาลชุมชน ที่มีมูลค่าการใช้ยาสมุนไพรมากที่สุด ประเภทผลงานดีเด่น
ทั้งนี้ การประชุมกำหนดจัดขึ้น ระหว่างวันที่ 21-22 สิงหาคม 2568 กิจกรรม ประกอบด้วย การบรรยายและแลกเปลี่ยนเรียนรู้ผลการดำเนินงานมูลค่ายาสมุนไพร เขตสุขภาพที่ 5, การดำเนินงานด้านการแพทย์แผนไทย (Best Practice) จังหวัดนครปฐม และชมรมหัวหน้ากลุ่มงานการแพทย์แผนไทย, แนวทางการบังคับใช้กฎหมายสมุนไพรควบคุมกัญชาฉบับใหม่, นิทรรศการวิชาการ และการลงพื้นที่แลกเปลี่ยนเรียนรู้ แหล่งท่องเที่ยวเชิงสุขภาพ เป็นต้น
**************************************** 21 สิงหาคม 2568

ที่มา : https://www.thaigov.go.th/news/contents/details/99971