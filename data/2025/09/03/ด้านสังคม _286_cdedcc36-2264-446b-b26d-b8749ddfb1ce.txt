รัฐบาลไทย-ข่าวทำเนียบรัฐบาล-"วราวุธ" กำชับ ทีม พม. อุดรธานี จับมือทีมสหวิชาชีพ เยียวยาจิตใจ เด็กถูกรถกระบะเหยียบหลัง อาการสาหัส กระดูกเชิงกรานหัก

วันพฤหัสบดีที่ 21 สิงหาคม 2568
"วราวุธ" กำชับ ทีม พม. อุดรธานี จับมือทีมสหวิชาชีพ เยียวยาจิตใจ เด็กถูกรถกระบะเหยียบหลัง อาการสาหัส กระดูกเชิงกรานหัก
"วราวุธ" กำชับ ทีม พม. อุดรธานี จับมือทีมสหวิชาชีพ เยียวยาจิตใจ เด็กถูกรถกระบะเหยียบหลัง อาการสาหัส กระดูกเชิงกรานหัก
เมื่อวันที่ 20 สิงหาคม 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ศูนย์เร่งรัดจัดการสวัสดิภาพประชาชน (ศรส.) จังหวัดอุดรธานี รายงานการช่วยเหลือ กรณี นักเรียนชั้น ป.6 ถูกรถกระบะเหยียบกลางหลัง อาการสาหัส กระดูกเชิงกรานหัก ว่า ในวันเดียวกันนี้ 20 ส.ค. 68 ศรส.จังหวัดอุดรธานี ได้ลงพื้นที่เยี่ยมนักเรียนที่ได้รับบาดเจ็บจากเหตุการณ์ดังกล่าวที่โรงพยาบาลอุดรธานี พบว่า เด็กชาย อายุ 11 ปีประสบอุบัติเหตุเมื่อวันที่ 18 สิงหาคม 2568 หลังเลิกเรียนระหว่างรอผู้ปกครองมารับบริเวณโดมสนามกีฬาในโรงเรียน และมีรถกระบะเลี้ยวเข้ามาแล้วทับร่างกายของเด็ก จากนั้นได้นำส่งโรงพยาบาลอุดรธานีทันที ซึ่งแพทย์ได้ตรวจพบว่าเด็กมีกระดูกเชิงกรานหัก และมีอาการปวดบวมแดงบริเวณขาและลำตัว โดยได้รับการรักษาเร่งด่วนและอยู่ระหว่างการสังเกตอาการเป็นเวลา 2 สัปดาห์ ซึ่งขณะนี้อาการปลอดภัย ส่วนในด้านการดำเนินคดีทางผู้ปกครองของเด็กได้เข้าพบเจ้าหน้าที่ตำรวจสถานีตำรวจภูธรเมืองอุดรธานีเพื่อลงบันทึกประจำวันไว้เป็นหลักฐานและดำเนินการตามกฎหมาย
สำหรับการช่วยเหลือเด็กและครอบครัวนั้นทาง กระทรวง พม. ให้ ศรส.จังหวัดอุดรธานี เข้าพูดคุยเยียวยาจิตใจ ให้กำลังใจ พร้อมให้คำปรึกษาแนะนำในเรื่องสิทธิสวัสดิการต่างๆตามบทบาทภารกิจของกระทรวง พม. และกฎหมายที่เกี่ยวข้อง ดำเนินการช่วยเหลือเป็นเงินสงเคราะห์กรณีฉุกเฉิน เพื่อบรรเทาความเดือดร้อนในเบื้องต้น นอกจากนี้ทางทีมสหวิชาชีพจะร่วมกันช่วยเหลือเด็กและครอบครัวอย่างใกล้ชิดประกอบด้วย นักสังคมสงเคราะห์บ้านพักเด็กและครอบครัวจังหวัดอุดรธานี จะติดตามเยี่ยมบ้านเพื่อพิจารณาความช่วยเหลือเพิ่มเติม , นักจิตวิทยาจากสำนักงานเขตพื้นที่การศึกษาประถมศึกษา เขต 1 จะดูแลเรื่องการฟื้นฟูเยียวยาสภาพจิตใจ และเจ้าหน้าที่โรงพยาบาลอุดรธานี จะติดตามเรื่องการรักษาพยาบาล
#ข่าวพม #พม #ศรส #esshelpme #5x5ฝ่าวิกฤติประชากร
#พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #อุดรธานี

ที่มา : https://www.thaigov.go.th/news/contents/details/99960