รัฐบาลไทย-ข่าวทำเนียบรัฐบาล-บสย. เปิดตัว มาตรการ “กระตุ้นเศรษฐกิจ” วงเงินค้ำประกัน 5,000 ล้านบาท หนุนแบงก์ปล่อยสินเชื่อ “กลุ่มเปราะบาง SMEs รายย่อย - ผู้ส่งออก”

วันพฤหัสบดีที่ 26 มิถุนายน 2568
26/06/2568
พิมพ์
บสย. เปิดตัว มาตรการ “กระตุ้นเศรษฐกิจ” วงเงินค้ำประกัน 5,000 ล้านบาท หนุนแบงก์ปล่อยสินเชื่อ “กลุ่มเปราะบาง SMEs รายย่อย - ผู้ส่งออก”
ที่ประชุมคณะกรรมการ บสย. วันที่ 25 มิ.ย.2568 มีมติจัดสรรวงเงินค้ำประกันเพิ่มเติม ภายใต้โครงการค้ำประกันสินเชื่อ PGS11 “บสย. SMEs ยั่งยืน” อีก 5,000 ลบ. ภายใต้มาตรการ บสย. พร้อมค้ำ
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) เปิดเผยว่า ที่ประชุมคณะกรรมการ บสย. วันที่ 25 มิถุนายน 2568 มีมติจัดสรรวงเงินค้ำประกันเพิ่มเติม ภายใต้โครงการค้ำประกันสินเชื่อ PGS11 “บสย. SMEs ยั่งยืน” อีก 5,000 ล้านบาท ภายใต้มาตรการ บสย. พร้อมค้ำ กับ 2 ผลิตภัณฑ์ค้ำประกันสินเชื่อใหม่ ฟรีค่าธรรมเนียมค้ำประกัน 3 ปีแรก ค้ำประกันยาว 7 ปี ชำระค่าธรรมเนียมค้ำประกันต่ำเพียง 1.5% ในปีที่ 4 ต่อยอดภาระค้ำคงเหลือ เพื่อช่วยเหลือ “กลุ่มเปราะบาง” SMEs รายย่อย และผู้ส่งออก ที่ขาดคนค้ำประกันและหลักทรัพย์ค้ำประกัน สามารถเข้าถึงสินเชื่อตามนโยบายภาครัฐ พร้อมสนับสนุนสถาบันการเงินปล่อยสินเชื่อดอกเบี้ยต่ำ เพื่อกระตุ้นเศรษฐกิจ
ประกอบด้วย ผลิตภัณฑ์ค้ำประกันภายใต้ โครงการค้ำประกันสินเชื่อ SMEs Power Trade & Biz วงเงินค้ำประกัน 3,000 ล้านบาท ค้ำประกันต่อราย 500,000 – 10,000,000 บาท ตอบโจทย์กลุ่มที่ได้รับผลกระทบจากสงครามการค้า และซัพพลายเชนที่เกี่ยวข้อง รวมถึงกลุ่มที่ได้ผลกระทบจากภาวะเศรษฐกิจ และผลิตภัณฑ์ค้ำประกันภายใต้ โครงการค้ำประกันสินเชื่อ SMEs Micro Biz วงเงินค้ำประกัน 2,000 ล้านบาท ค้ำประกันต่อราย 10,000 – 500,000 บาท ตอบโจทย์กลุ่มรายย่อย (Micro SMEs) พ่อค้า แม่ค้า ค้าขายออนไลน์ อาชีพอิสระ ฯลฯ ที่ต้องการเงินทุนหมุนเวียน แต่ขาดคนค้ำประกัน และขาดหลักทรัพย์ค้ำประกัน ซึ่งเป็น “กลุ่มเปราะบาง” ที่ต้องการความช่วยเหลือเป็นพิเศษ
จุดเด่นของทั้ง 2 โครงการ คือ ค่าธรรมเนียมต่ำเพียง 1.5% ต่อปี ฟรี! ค่าธรรมเนียมค้ำประกัน 3 ปีแรก ค้ำประกันสูงสุด 7 ปี มุ่งเสริมสภาพคล่อง และลดภาระทางการเงิน ช่วยให้ SMEs เดินหน้าต่อได้อย่างยั่งยืน
นอกจากนี้ ทั้ง 2 โครงการใหม่ ยังเป็น “มาตรการพิเศษ” ที่มุ่งเน้นการค้ำประกันสินเชื่อ เพื่อช่วยกระตุ้นให้สถาบันการเงินปล่อยสินเชื่อในรายที่ต้องการสภาพคล่องเพิ่มเติม แต่ขาดหลักทรัพย์ค้ำประกัน ด้วยการจ่ายเคลม (จ่ายค่าประกันชดเชย) ในอัตราสูง โดยโครงการค้ำประกันสินเชื่อ SMEs Micro Biz จ่ายเคลมสูงถึง 42% ต่อพอร์ตการค้ำประกัน เมื่อเทียบกับการค้ำประกันปกติที่ระยะเวลา 10 ปี ขณะที่โครงการค้ำประกันสินเชื่อ SMEs Power Trade & Biz จ่ายเคลมอยู่ที่ 37% ต่อพอร์ตการค้ำประกัน เมื่อเทียบกับการค้ำประกันปกติที่ระยะเวลา 10 ปี ซึ่งถือเป็นการดูดซับความเสี่ยงด้าน Credit Cost เพื่อสนับสนุนให้สถาบันการเงิน มีความเชื่อมั่นในการพิจารณาสินเชื่อเพิ่มให้กับ SMEs รายย่อยมากยิ่งขึ้น
ทั้งนี้ จากการเปิดตัว 2 โครงการค้ำประกันสินเชื่อ SMEs Power Trade & Biz และ SMEs Micro Biz ภายใต้วงเงินค้ำประกัน 5,000 ล้านบาท คาดว่าจะก่อให้เกิดสินเชื่อในระบบ 5,600 ล้านบาท ช่วย SMEs เข้าถึงสินเชื่อกว่า 21,000 ราย รักษาการจ้างงาน 46,150 ตำแหน่ง และสร้างผลประโยชน์ทางเศรษฐกิจได้ 20,650 ล้านบาท
“จากสภาพเศรษฐกิจที่ค่อนข้างผันผวน และปัจจัยลบต่างๆ ที่เกิดขึ้นรอบด้าน ทำให้ธนาคารเข้มงวดในการปล่อยสินเชื่อมากขึ้น เชื่อว่าด้วยเงื่อนไข Max Claim ที่อยู่ในระดับสูงของ 2 โครงการใหม่นี้  จะมีส่วนสำคัญที่ทำให้ธนาคารกล้าปล่อยสินเชื่อมากขึ้น ซึ่งจะช่วยกระตุ้นเศรษฐกิจและเสริมสภาพคล่อง ต่อลมหายใจให้ SMEs สามารถเดินหน้าต่อได้ในภาวะเศรษฐกิจปัจจุบัน” นายสิทธิกร กล่าว
โดยการเปิดตัว 2 โครงการใหม่นี้ ทำให้ บสย. มีโครงการค้ำประกันสินเชื่อครอบคลุมใน 5 กลุ่มหลัก สามารถตอบโจทย์ SMEs ทุกกลุ่มในประเทศไทย ประกอบด้วย กลุ่มที่ 1 ลูกค้าที่ได้รับผลกระทบจากพิษเศรษฐกิจต่างๆ ทั้งพิษโควิด-19 พิษจากอุทกภัย ภัยแล้ง แผ่นดินไหว กลุ่มที่ 2 ลูกค้าที่ต้องการเงินลงทุนเพื่อขยายธุรกิจ เพิ่มสภาพคล่องทางการเงิน แต่ขาดหลักประกัน กลุ่มที่ 3 กลุ่มเปราะบาง พ่อค้า แม่ค้า Startup คนรุ่นใหม่ ค้าขายออนไลน์ New Generation ที่มีปัญหาในการเข้าถึงแหล่งเงินทุน กลุ่มที่ 4 ธุรกิจที่ปรับตัวเข้าสู่สังคมคาร์บอนต่ำ ต้องการเงินทุนในการปรับเปลี่ยนเครื่องจักร ปรับปรุงกระบวนการผลิต หรือลงทุนติดตั้งโซลาร์ รูฟท็อป และกลุ่มที่ 5 ธุรกิจตามยุทธศาสตร์ของประเทศ อาทิ Soft Power และธุรกิจที่ตอบโจทย์นโยบายของประเทศ
บสย. พร้อมเดินหน้าช่วยเหลือผู้ประกอบการ SMEs ภายใต้แนวคิด “พร้อมค้ำ พร้อมช่วย” ชู 2 ภารกิจ “พร้อมค้ำ” ช่วย SMEs เข้าถึงสินเชื่อผ่านกลไกการค้ำประกันของ บสย. ผ่านโครงการค้ำประกันสินเชื่อที่ตอบโจทย์กลุ่มเป้าหมายในแต่ละกลุ่ม (Products by Segment) และ “พร้อมช่วย” ช่วยแก้หนี้ให้ ลูกหนี้ที่ บสย. จ่ายเคลม ผ่านมาตรการ “บสย. พร้อมช่วย” หรือมาตรการ 3 สี ม่วง เหลือง เขียว ช่วย SMEs หนี้ลด หมดเร็ว ลดต้นสูงสุด 30% และอัตราดอกเบี้ย 0% ช่วยต่อลมหายใจให้ SMEs กลับมาเดินหน้าต่อได้อย่างยั่งยืน
นอกจากนี้ ยังทำหน้าที่เป็น “ที่ปรึกษาทางการเงิน” ให้คำปรึกษาด้านการเงินให้ SMEs เตรียมความพร้อมให้ SMEs ในการขอสินเชื่อ และเพิ่มศักยภาพให้ SMEs มีความรู้ ความเข้าใจในการบริหารกระแสเงินสด การทำธุรกิจ เพื่อปลดล็อก SMEs จากปัญหาสภาพคล่อง สร้างโอกาสการเติบโตทางธุรกิจเติบโตอย่างยั่งยืน ซึ่งรวมถึงการให้คำปรึกษาในการบริหารหนี้ เพื่อช่วยแก้หนี้ให้กับ SMEs
สำหรับผู้ประกอบการ SMEs ที่สนใจเข้าร่วมโครงการค้ำประกันสินเชื่อ SMEs Power Trade & Biz และโครงการค้ำประกันสินเชื่อ SMEs Micro Biz สามารถเข้ามาตรวจสุขภาพทางการเงิน พร้อมจองคิวขอรับคำปรึกษาที่ LINE OA : @tcgfirst ฟรี! ไม่มีค่าใช้จ่าย หรือติดต่อที่สำนักงานเขตของ บสย. ทั้ง 11 สาขา ครอบคลุมทุกภูมิภาค และ บสย. Call Center โทร. 02-890-9999

ที่มา : https://www.thaigov.go.th/news/contents/details/97858