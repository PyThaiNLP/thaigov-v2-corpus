รัฐบาลไทย-ข่าวทำเนียบรัฐบาล-ฝ่ายเลขาประชุม GBC ได้เริ่มหารือเพื่อกำหนดกรอบและตกลงหัวข้อการประชุมคณะกรรมการชายแดนทั่วไปไทย-กัมพูชา ที่จะมีขึ้นในวันที่ 7 ส.ค.นี้

วันจันทร์ที่ 4 สิงหาคม 2568
ฝ่ายเลขาประชุม GBC ได้เริ่มหารือเพื่อกำหนดกรอบและตกลงหัวข้อการประชุมคณะกรรมการชายแดนทั่วไปไทย-กัมพูชา ที่จะมีขึ้นในวันที่ 7 ส.ค.นี้
โดยฝ่ายไทยจะนำคณะโดย พลเอกณัฐพล นาคพาณิชย์ รัฐมนตรีช่วยว่าการกระทรวงกลาโหม
การประชุมของการประชุม GBC ได้เริ่มขึ้นตั้งแต่เย็นวันที่ 3 ส.ค. 68 ที่ผ่านมา ณ ประเทศ มาเลเซีย โดยผู้เข้าร่วมประชุมเตรียมการสองฝ่ายประกอบด้วย ผู้แทนจากไทย และผู้แทนจากกัมพูชา เพื่อเข้าร่วมประชุมฝ่ายเลขาฯ วันที่ 4-6 ส.ค. 68
รัฐบาล โดยคณะกรรมการชายแดนทั่วไป ไทย-กัมพูชา (General Border Committee: GBC) ซึ่งเป็นกลไกทวิภาคีฝ่ายทหาร ระดับรัฐมนตรีว่าการกระทรวงกลาโหม จะเข้าร่วมการประชุมในวัน 7 ส.ค. 68 นำคณะโดยรัฐมนตรีช่วยว่าการกระทรวงกลาโหม พลเอกณัฐพล นาคพาณิชย์ รักษาราชการแทนรัฐมนตรีว่าการกระทรวงกลาโหม ส่วนฝ่ายกัมพูชา นำโดย พลเอก เตีย เซรยฮา รองนายกรัฐมนตรีและรัฐมนตรีว่าการกระทรวงกลาโหมกัมพูชา
ส่วนคณะกองเลขานุการ GBC ฝ่ายไทยที่เดินทางถึงประเทศมาเลเซียแล้ว ในช่วงเย็นของวันที่ 3 ส.ค. 68 วันนี้เตรียมพร้อมเริ่มประชุมกับฝ่ายกัมพูชา เพื่อกำหนดกรอบ และตกลงหัวข้อการประชุม
คณะกองเลขานุการ GBC ฝ่ายไทยประกอบด้วยเจ้ากรมกิจการชายแดนทหาร เป็นเลขานุการคณะกรรมชายแดนทั่วไปไทย-กัมพูชา ผู้แทน กต. (กรมสนธิสัญญาและกฎหมาย และกรมเอเชียตะวันออก) ผู้แทน มท.ผู้แทน สมช. ผู้แทน กห. (สำนักนโยบายและแผน กรมพระธรรมนูญ) ผู้แทน บก. ทท. (กรมข่าวทหาร กรมยุทธการ) ผู้แทน ทบ. (กรมยุทธการทหารบก กรมข่าวทหารบก กองทัพภาคที่ 1, 2 กองกำลังสุรนารี) ผู้แทนกองทัพเรือ (กรมยุทธการทหารเรือ กองกำลังป้องกันชายแดนจันทบุรี-ตราด) ผู้แทนกองทัพอากาศ ผู้แทนสำนักงานตำรวจแห่งชาติ และผู้ช่วยทูตทหารบก ทหารอากาศไทย ประจำกรุงพนมเปญ

ที่มา : https://www.thaigov.go.th/news/contents/details/99285