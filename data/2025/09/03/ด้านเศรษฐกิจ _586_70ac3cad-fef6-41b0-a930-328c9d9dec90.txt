รัฐบาลไทย-ข่าวทำเนียบรัฐบาล-“สนข.” จัดสัมมนาแนะนำโครงการศึกษาจัดทำกรอบการดำเนินงานและแผนบริหารจัดการภัยพิบัติ เพื่อลดผลกระทบต่อโครงสร้างพื้นฐานด้านคมนาคมอย่างยั่งยืน 

วันจันทร์ที่ 25 สิงหาคม 2568
“สนข.” จัดสัมมนาแนะนำโครงการศึกษาจัดทำกรอบการดำเนินงานและแผนบริหารจัดการภัยพิบัติ เพื่อลดผลกระทบต่อโครงสร้างพื้นฐานด้านคมนาคมอย่างยั่งยืน
....
วันนี้ (25 สิงหาคม 2568) นายชยธรรม์ พรหมศร ปลัดกระทรวงคมนาคม มอบให้ นายวิทยา ยาม่วง รองปลัดกระทรวงคมนาคม เป็นประธานเปิดการสัมมนาแนะนำโครงการศึกษาจัดทำกรอบการดำเนินงานและแผนบริหารจัดการภัยพิบัติ เพื่อลดผลกระทบต่อโครงสร้างพื้นฐานด้านคมนาคมอย่างยั่งยืน ณ ห้อง Siam Hall โรงแรมอีสติน แกรนด์ พญาไท กรุงเทพฯ
นายวิทยา ยาม่วง กล่าวว่า ในช่วงระยะเวลา 30 กว่าปีที่ผ่านมา ทั่วโลกประสบกับภัยพิบัติที่ส่งผลให้เกิดความเสียหายต่อภาคการเกษตร คมนาคม อุตสาหกรรม การท่องเที่ยว ตลอดจนชีวิตความเป็นอยู่ และทรัพย์สินของประชาชนเป็นจำนวนมาก การมีแผนรับมือและเตรียมความพร้อมต่อภัยพิบัติ จึงจำเป็นสำหรับการดำเนินงาน และการบริหารจัดการกับผลกระทบที่เกิดจากสภาพภูมิอากาศที่เปลี่ยนแปลงอย่างรวดเร็ว และรุนแรงมากขึ้น โดยเฉพาะอย่างยิ่งผลกระทบนี้ทำให้เกิดความเสียหายและความสูญเสียต่อโครงสร้างพื้นฐานด้านคมนาคมเป็นสัดส่วนมูลค่าทางเศรษฐกิจมากที่สุดเมื่อเทียบกับภาคอื่น ๆ การมีระบบป้องกันและบรรเทาภัยพิบัติในภาคคมนาคมอย่างยั่งยืนจึงมีความจำเป็น สำนักงานนโยบายและแผนการขนส่งและจราจร (สนข.) ได้ริเริ่มการศึกษาโครงการศึกษาจัดทำกรอบการดำเนินงานและแผนบริหารจัดการภัยพิบัติ เพื่อลดผลกระทบต่อโครงสร้างพื้นฐานด้านคมนาคมอย่างยั่งยืน เพื่อให้มีแผนบริหารภัยพิบัติและแบบจำลองเพื่อเตรียมความพร้อมอย่างมีประสิทธิภาพ มีเป้าหมายสำคัญในการลดความสูญเสีย ความเสียหาย และประหยัดงบประมาณในระยะยาว
สำหรับการสัมมนาครั้งนี้จัดขึ้นเพื่อนำเสนอแนวทางการศึกษา และการดำเนินงาน รวมทั้งระดมสมองและแลกเปลี่ยนความคิดเห็นระหว่างวิทยากรกับผู้เข้าร่วมสัมมนา เพื่อให้กระทรวงคมนาคมมีแผนบริหารจัดการภัยพิบัติที่สามารถลดความเสียหายและความสูญเสียต่อโครงสร้างพื้นฐานด้านคมนาคมได้อย่างยั่งยืน และสามารถใช้เป็นเครื่องมือประกอบการตัดสินใจในการคัดเลือกพื้นที่และการคัดกรองโครงการพัฒนาที่เหมาะสมเพื่อให้เกิดประสิทธิภาพสูงสุดคุ้มค่ากับเงินงบประมาณที่ได้รับการจัดสรร สำหรับผลผลิตที่สำคัญของโครงการดังกล่าว ประกอบด้วย แผนที่ความเสี่ยงภัยพิบัติที่สำคัญต่อโครงสร้างพื้นฐานด้านคมนาคมทั้งประเทศ แผนปฏิบัติการป้องกันและลดผลกระทบจากภัยพิบัติ ระบบบริหารจัดการข้อมูลภัยพิบัติ แบบจำลองการลดผลกระทบจากอุทกภัย และข้อเสนอรูปแบบแนะนำที่เหมาะสมในการปรับปรุงโครงสร้างพื้นฐานด้านคมนาคมทั้งทางถนน ทางราง ทางน้ำ และทางอากาศ เพื่อให้โครงสร้างมีความมั่นคงแข็งแรงและทนทานต่อผลกระทบจากภัยพิบัติ รวมทั้งการวิเคราะห์ความคุ้มค่าทางเศรษฐศาสตร์ที่คำนึงถึงงบประมาณการลงทุนความปลอดภัยในการเดินทางและการขนส่งสินค้าตั้งแต่ต้นน้ำไปจนถึงปลายน้ำ เพื่อเปรียบเทียบความเหมาะสมในการลงทุนโครงสร้างที่มั่นคงแข็งแรงกว่าเดิมบนโครงข่ายของกระทรวงคมนาคม
ทั้งนี้ ภายในงานฯ ได้จัดให้มีการเสวนาในหัวข้อ “สถานการณ์ภัยพิบัติของประเทศไทยและแนวโน้มความรุนแรงที่ส่งผลต่อโครงสร้างพื้นฐานด้านคมนาคมในอนาคต” และ “การประยุกต์ใช้เทคโนโลยีเพื่อการเฝ้าระวังและลดผลกระทบต่อภาคคมนาคมจากสถานการณ์ภัยพิบัติ” เพื่อให้ผลผลิตที่ได้เกิดประโยชน์สูงสุดแก่ภาคคมนาคมและภาพรวมของประเทศ รวมทั้งเกิดความร่วมมือในการบูรณาการแผนระหว่างหน่วยงานต่อไปในอนาคต

ที่มา : https://www.thaigov.go.th/news/contents/details/100093