รัฐบาลไทย-ข่าวทำเนียบรัฐบาล-"ธีรรัตน์" ลงพื้นที่อุบลราชธานี เยี่ยมให้กำลังใจประชาชน "ศูนย์พักพิงกลุ่มเปราะบางอำเภอเดชอุดม" พร้อมปล่อยขบวนรถโดยสาร ปภ. นำส่งกลับภูมิลำเนาอย่างปลอดภัย

วันเสาร์ที่ 9 สิงหาคม 2568
09/08/2568
พิมพ์
"ธีรรัตน์" ลงพื้นที่อุบลราชธานี เยี่ยมให้กำลังใจประชาชน "ศูนย์พักพิงกลุ่มเปราะบางอำเภอเดชอุดม" พร้อมปล่อยขบวนรถโดยสาร ปภ. นำส่งกลับภูมิลำเนาอย่างปลอดภัย
"ธีรรัตน์" ลงพื้นที่อุบลราชธานี เยี่ยมให้กำลังใจประชาชน "ศูนย์พักพิงกลุ่มเปราะบางอำเภอเดชอุดม" พร้อมปล่อยขบวนรถโดยสาร ปภ. นำส่งกลับภูมิลำเนาอย่างปลอดภัย
วันนี้ (9 ส.ค. 68) เวลา 08.00 น. นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ลงพื้นที่เยี่ยมให้กำลังใจ ประชาชนกลุ่มเปราะบาง ผู้ป่วย ผู้สูงอายุ ผู้อพยพที่ได้รับผลกระทบจากสถานการณ์ความไม่สงบในพื้นที่ชายแดนไทย–กัมพูชา และเจ้าหน้าที่ผู้ปฏิบัติงาน ณ ศูนย์พักพิงโรงเรียนเดชอุดม และที่ว่าการอำเภอเดชอุดม จังหวัดอุบลราชธานี โดยมี นายสมบัติ ไตรศักดิ์ ผู้ตรวจราชการกระทรวงมหาดไทย นายภพ ภูสมปอง  รองผู้ว่าราชการจังหวัดอุบลราชธานี นายสะอาด วงศ์รักษ์ นายอำเภอเดชอุดม นายธนธร ศรีนาค เป็นผู้อำนวยการศูนย์ป้องกันและบรรเทาสาธารณภัย เขต 13 อุบลราชธานี หัวหน้าส่วนราชการ ผู้บริหารองค์กรปกครองส่วนท้องถิ่น กำนัน ผู้ใหญ่บ้าน ร่วมให้กำลังใจ
โอกาสนี้ น.ส. ธีรรัตน์ ได้พบปะให้กำลังใจ พร้อมมอบสิ่งของใช้อุปโภคบริโภคและยารักษาโรค พร้อมปล่อยขบวนรถ ปภ. ร่วมผู้อพยพและประชาชนกลุ่มเปราะบาง จากศูนย์พักพิงเดินทางกลับภูมิลำเนาโดยสวัสดิภาพ
น.ส. ธีรรัตน์ ได้กล่าวให้กำลังใจประชาชนกลุ่มเปราะบางที่อยู่ในศูนย์พักพิง "ด้วยความห่วงใยจากรัฐบาล ขอส่งกำลังใจให้ทุกคนได้กลับบ้านอย่างปลอดภัย ซึ่งจากการได้พูดคุยเยี่ยมเยียนในวันนี้ ทราบว่าประชาชนส่วนใหญ่พร้อมที่จะกลับบ้านแล้ว ผู้สูงอายุได้กลับไปอยู่กับลูกหลาน ครอบครัว อีกทั้งน้องๆเด็กนักเรียนจะได้กลับไปเรียนหนังสือ ซึ่งหลังจากนี้รัฐบาลมีแผนที่ในการให้การช่วยเหลือเรื่องความเป็นอยู่ของพี่น้องประชาชนที่ได้รับผลกระทบ เช่น ลดค่าน้ำประปา และค่าไฟฟ้า ซึ่งจะได้มีมาตรการออกมาต่อไป"
นอกจากนี้ ได้เน้นย้ำให้จังหวัดอุบลราชธานี บูรณาการร่วมกับทุกภาคส่วน เรื่องการขนส่งผู้อพยพกลับบ้าน โดยเตรียมรถขนส่งที่จะเดินทางให้พร้อม โดยเฉพาะกลุ่มผู้เปราะบาง ที่ไม่สามารถลุกเดินได้ รวมถึงให้ผู้บริหารองค์กรปกครองส่งท้องถิ่น กำนัน ผู้ใหญ่บ้าน ช่วยกันการสอดส่องดูแลความเรียบร้อย สิ่งจำเป็น รวมถึงอาหารของกลุ่มเปราะบาง ตลอดความปลอดภัยของประชาชนในพื้นที่

ที่มา : https://www.thaigov.go.th/news/contents/details/99541