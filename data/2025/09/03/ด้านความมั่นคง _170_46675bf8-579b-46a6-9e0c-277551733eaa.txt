รัฐบาลไทย-ข่าวทำเนียบรัฐบาล-รัฐมนตรีช่วยว่าการกระทรวงมหาดไทย ประธานเปิดการแข่งขันเซปักตะกร้อชิงแชมป์โลก “คิงส์คัพ” ครั้งที่ 38 พร้อมผลักดันสงขลาสู่ “เมืองกีฬา” ระดับนานาชาติ และสร้างเวทีเชื่อมโยงกีฬาไทยสู่สาย

วันพุธที่ 23 กรกฎาคม 2568
23/07/2568
พิมพ์
รัฐมนตรีช่วยว่าการกระทรวงมหาดไทย ประธานเปิดการแข่งขันเซปักตะกร้อชิงแชมป์โลก “คิงส์คัพ” ครั้งที่ 38 พร้อมผลักดันสงขลาสู่ “เมืองกีฬา” ระดับนานาชาติ และสร้างเวทีเชื่อมโยงกีฬาไทยสู่สาย
รัฐมนตรีช่วยว่าการกระทรวงมหาดไทย ประธานเปิดการแข่งขันเซปักตะกร้อชิงแชมป์โลก “คิงส์คัพ” ครั้งที่ 38 พร้อมผลักดันสงขลาสู่ “เมืองกีฬา” ระดับนานาชาติ และสร้างเวทีเชื่อมโยงกีฬาไทยสู่สายตาชาวโลก
เมื่อวันที่ 22 กรกฎาคม 2568 ณ หาดใหญ่ฮอลล์ ชั้น 5 ศูนย์การค้าเซ็นทรัลหาดใหญ่ อำเภอหาดใหญ่ จังหวัดสงขลา นายเดชอิศม์ ขาวทอง รัฐมนตรีช่วยว่าการกระทรวงมหาดไทย เป็นประธานในพิธีเปิดการแข่งขันเซปักตะกร้อชิงแชมป์โลก ชิงถ้วยพระราชทาน “คิงส์คัพ” ครั้งที่ 38 โดยมี Mr. Abdul Halim Bin Kader เลขาธิการสหพันธ์ตะกร้อนานาชาติ (ISTAF) นายธนา ไชยประสิทธิ์ นายกสมาคมกีฬาตะกร้อแห่งประเทศไทย นายจิรวัตร์ มณีโชติ รองผู้ว่าราชการจังหวัดสงขลา นายสุพิศ พิทักษ์ธรรม นายกองค์การบริหารส่วนจังหวัดสงขลา ผู้แทนหน่วยงาน คณะกรรมการจัดการแข่งขัน นักกีฬาจาก 20 ประเทศ 3 ทวีป และสื่อมวลชนเข้าร่วมอย่างคึกคัก การแข่งขันครั้งนี้ จัดโดยสมาคมกีฬาตะกร้อแห่งประเทศไทย ต่อเนื่องเป็นปีที่ 38 และได้รับการรับรองจาก ISTAF ว่าเป็นการแข่งขันระดับโลกที่ยิ่งใหญ่ที่สุดประจำปี
นายเดชอิศม์ ขาวทอง รัฐมนตรีช่วยว่าการกระทรวงมหาดไทย กล่าวว่า จังหวัดสงขลามีบทบาทสำคัญในการขับเคลื่อนเศรษฐกิจของภาคใต้ ทั้งในด้านอุตสาหกรรม การคมนาคม และการท่องเที่ยว การจัดการแข่งขันกีฬาตะกร้อชิงแชมป์โลกครั้งนี้ ถือเป็นอีกหนึ่งก้าวสำคัญที่ใช้กีฬาเป็นกลไกในการส่งเสริมเศรษฐกิจระดับจังหวัด พร้อมยกระดับมาตรฐานของสงขลาให้ก้าวสู่ระดับสากล และเป็นเวทีในการเพิ่มขีดความสามารถด้านกีฬาของเยาวชนและประชาชนในพื้นที่ โดยขอบคุณทุกภาคส่วนที่ร่วมมือร่วมใจกันจัดการแข่งขันครั้งนี้ให้เกิดขึ้นอย่างสมเกียรติ
สำหรับการแข่งขันในครั้งนี้จัดขึ้นระหว่างวันที่ 22 – 27 กรกฎาคม 2568 มีนักกีฬาและเจ้าหน้าที่จากนานาชาติกว่า 500 คน เข้าร่วมการแข่งขัน พร้อมเจ้าหน้าที่จัดการแข่งขันในประเทศอีก 150 คน โดยได้รับการสนับสนุนจากองค์การบริหารส่วนจังหวัดสงขลา และหน่วยงานภาครัฐ ภาคเอกชนในพื้นที่ เป็นครั้งแรกที่สงขลา ได้รับโอกาสเป็นเจ้าภาพในการจัดแข่งขันเซปักตะกร้อระดับโลก โดยมีการถ่ายทอดสดผ่านสถานีโทรทัศน์ไทยพีบีเอส และช่องทางออนไลน์ทั่วโลก เพื่อสร้างการรับรู้และขยายความนิยมของกีฬาตะกร้อไปสู่สายตาชาวโลก และช่วยสร้างมูลค่าทางเศรษฐกิจผ่านการท่องเที่ยวเชิงกีฬา (Sports Tourism)
การแข่งขันในครั้งนี้มีความหลากหลายของประเภทการแข่งขัน ทั้งทีมชุดชาย ทีมหญิง ทีมเดี่ยว 4 คนชาย-หญิง ทีมเดี่ยว 3 คนชาย-หญิง ทีมเดี่ยวผสม และตะกร้อลอดห่วงสากลชาย-หญิง โดยมีการนำเทคโนโลยีการตัดสินระบบ Challenge มาใช้เพื่อเพิ่มความแม่นยำและโปร่งใสในทุกการแข่งขัน ถือเป็นเวทีสำคัญในการผลักดันกีฬาตะกร้อจากภูมิภาคเอเชียตะวันออกเฉียงใต้สู่เวทีระดับโลก และเป็นอีกหนึ่งความภาคภูมิใจของจังหวัดสงขลา ในการก้าวสู่ “ต้นแบบเมืองกีฬา” หรือ Songkhla Sports City อย่างเป็นรูปธรรม

ที่มา : https://www.thaigov.go.th/news/contents/details/98696