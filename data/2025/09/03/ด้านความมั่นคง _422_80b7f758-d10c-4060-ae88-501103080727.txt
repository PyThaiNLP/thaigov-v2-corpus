รัฐบาลไทย-ข่าวทำเนียบรัฐบาล-62 ปี มูลนิธิราชประชานุเคราะห์ ในพระบรมราชูปถัมภ์

วันอาทิตย์ที่ 24 สิงหาคม 2568
24/08/2568
พิมพ์
62 ปี มูลนิธิราชประชานุเคราะห์ ในพระบรมราชูปถัมภ์
62 ปี มูลนิธิราชประชานุเคราะห์ ในพระบรมราชูปถัมภ์
เมื่อวันที่ 23 ส.ค. 68 นายพลากร สุวรรณรัฐ องคมนตรี ในฐานะนายกมูลนิธิราชประชานุเคราะห์ ในพระบรมราชูปถัมภ์ เป็นประธานในพิธีวันพระราชทานกำเนิดมูลนิธิราชประชานุเคราะห์ ในพระบรมราชูปถัมภ์ ครบ 62 ปี ณ สำนักงานมูลนิธิราชประชานุเคราะห์ ในพระบรมราชูปถัมภ์ ถ.กรุงเกษม แขวงคลองมหานาค เขตป้อมปราบศัตรูพ่าย กรุงเทพฯ โดยมี คณะกรรมการบริหาร ประธานฝ่าย ผู้แทนส่วนราชการ และภาคีเครือข่าย ร่วมในพิธี
โอกาสนี้ นายอรรษิษฐ์ สัมพันธรัตน์ ปลัดกระทรวงมหาดไทย มอบหมายให้ นางรณิดา เหลืองฐิติสกุล ผู้ตรวจราชการกระทรวงมหาดไทย เข้าร่วมพิธี โดยมี นายนิรัตน์ พงษ์สิทธิถาวร อธิบดีกรมการปกครอง พร้อมด้วย นายชัยรัตน์ แก้วเพียงเพ็ญ รองอธิบดีกรมป้องกันและบรรเทาสาธารณภัยในฐานะผู้แทนประธานฝ่ายบรรเทาทุกข์ของมูลนิธิฯ ร่วมพิธีด้วย
พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ทรงพระกรุณาโปรดเกล้าโปรดกระหม่อมพระราชทานกำเนิดมูลนิธิราชประชานุเคราะห์ จากเหตุการณ์ภัยพายุโซนร้อนแฮเรียต เมื่อปี 2505 ด้วยนามของมูลนิธิหมายความว่า พระราชา และประชาชน อนุเคราะห์ซึ่งกันและกัน อันแสดงถึงน้ำพระราชหฤทัยว่า เวลาทำงานควรให้ประชาชนมีส่วนร่วมด้วย โดยพระราชทานเงิน 3,000,000 บาท ให้เป็นทุนประเดิมก่อตั้งมูลนิธิ และพระราชทานนามว่า “มูลนิธิราชประชานุเคราะห์” และทรงพระกรุณาโปรดเกล้าฯ ให้อยู่ใน “พระบรมราชูปถัมภ์” กับทรงดำรงตำแหน่งพระบรมราชูปถัมภกแห่งมูลนิธินี้ โดยมูลนิธิฯ ก่อตั้งอย่างเป็นทางการ เมื่อวันที่ 23 สิงหาคม 2506 เพื่อเป็นที่พึ่งของพสกนิกรที่ประสบภัยพิบัติ และผู้ที่ขาดโอกาสทางการศึกษาในสังคมไทยตลอดมา
ในรัชสมัยปัจจุบัน พระบาทสมเด็จพระเจ้าอยู่หัว ทรงรับมูลนิธิไว้ในพระราชูปถัมภ์ และทรงดำรงตำแหน่ง “องค์พระราชูปถัมภก” แห่งมูลนิธิราชประชานุเคราะห์ ด้วยทรงมีพระราชประสงค์ที่จะสืบสาน รักษา และต่อยอด พระราชปณิธานของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ในการช่วยเหลือผู้ประสบภัย ทรงห่วงใยทุกข์ยากของราษฎรเป็นอันดับแรก โดยได้พระราชทานแนวทางในการปฏิบัติเพื่อช่วยเหลือประชาชนที่ประสบภัยให้เป็นระบบ รวดเร็ว และไม่ซ้ำซ้อน และทรงพระกรุณาโปรดเกล้าฯ ให้ องคมนตรี ผู้แทนพระองค์ ร่วมกับมูลนิธิราชประชานุเคราะห์ฯ นำสิ่งของพระราชทานเครื่องอุปโภคบริโภค มอบแก่ราษฎรผู้ประสบภัย อีกทั้งได้รับการสนับสนุนความร่วมมือจากส่วนราชการต่าง ๆ ให้สามารถเข้าไปช่วยเหลือประชาชนอย่างเข้าถึง และทรงห่วงใยผู้เสียชีวิตจากภัยพิบัติ โดยพระราชทานทุนการศึกษา เพื่อเป็นขวัญและกำลังใจ และเยียวยาผู้ได้รับความสูญเสีย นับเป็นพระมหากรุณาธิคุณอย่างหาที่สุดมิได้
กระทรวงมหาดไทย โดยผู้ว่าราชการจังหวัดทั้ง 76 จังหวัด ในฐานะประธานมูลนิธิราชประชานุเคราะห์ ในพระบรมราชูปถัมภ์ ประจำจังหวัด ได้น้อมนำพระราชปณิธานของพระบาทสมเด็จพระเจ้าอยู่หัว ด้วยการขับเคลื่อนตามแนวทางของมูลนิธิฯ เพื่อบำบัดทุกข์ บำรุงสุข ดูแลช่วยเหลือประชาชนผู้ประสบภัย ตลอดจนผู้ตกทุกข์ได้ยาก ด้วยการทำงานที่เป็นระบบ สนองตอบต่อการดูแลประชาชนอย่างเต็มกำลังทั่วประเทศ เพื่อให้ประชาชนได้มีความอยู่ดีมีสุขอย่างยั่งยืน

ที่มา : https://www.thaigov.go.th/news/contents/details/100057