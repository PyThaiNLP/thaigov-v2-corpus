รัฐบาลไทย-ข่าวทำเนียบรัฐบาล-‘รองนายกฯประเสริฐ’ ติดตาม 9 ความคืบหน้าโครงการใหญ่โคราช มั่นใจโครงสร้างพื้นฐาน สมบูรณ์พร้อมรับ ‘มหกรรมพืชสวนโลก 2572’

วันอังคารที่ 26 สิงหาคม 2568
26/08/2568
พิมพ์
‘รองนายกฯประเสริฐ’ ติดตาม 9 ความคืบหน้าโครงการใหญ่โคราช มั่นใจโครงสร้างพื้นฐาน สมบูรณ์พร้อมรับ ‘มหกรรมพืชสวนโลก 2572’
สั่งการเดินหน้าพัฒนา ‘สนามบินนครราชสีมา-ท่าเรือบก’ ยกระดับเศรษฐกิจ ก้าวสู่เมืองศูนย์กลางโลจิสติกส์ภาคอีสาน
วันที่ ( 24 สิงหาคม 2568 ) นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เปิดเผยการลงพื้นที่ติดตามความคืบหน้าตามข้อสั่งการสำคัญ 9 โครงการในพื้นที่จังหวัดนครราชสีมา ตั้งแต่วันที่ 22 สิงหาคม 2568 ที่ผ่านมาว่า โครงการต่างๆ ประกอบด้วยโครงการด้านโครงสร้างพื้นฐาน การคมนาคม การแพทย์และการท่องเที่ยว ล้วนเป็นยุทธศาสตร์สำคัญในการพัฒนาพื้นที่ให้เป็นศูนย์กลางเศรษฐกิจ สังคม และการเดินทางของภาคตะวันออกเฉียงเหนือ ซึ่งภาพใหญ่ที่ทุกฝ่ายในจังหวัดนครราชสีมากำลังร่วมมือกัน คือการจัดมหกรรมพืชสวนโลก ปี 2572 ที่จังหวัดนครราชสีมาได้รับเกียรติเป็นเจ้าภาพ ซึ่งเป็นงานระดับนานาชาติที่ไม่ใช่เป็นเพียงงานจัดแสดงพันธุ์ไม้ แต่เป็นตัวเร่งสำคัญให้โครงสร้างพื้นฐานของเมืองต้องพร้อมสมบูรณ์ ทั้งถนน รถไฟความเร็วสูง รถไฟทางคู่ และศูนย์ประชุมที่ทันสมัย ที่จะต้องแล้วเสร็จตรงเวลาและเชื่อมโยงกับระบบการเดินทางที่สะดวกปลอดภัย
.
นายประเสริฐ กล่าวว่า ก้าวสำคัญอีกสิ่งหนึ่งคือ การสร้างศูนย์ประชุมและจัดนิทรรศการนานาชาติ ที่จะรองรับการประชุมขนาดใหญ่และสร้างชื่อเสียงให้โคราชเป็นเมืองแห่งการจัดอีเวนต์ ขณะเดียวกัน อาคารศูนย์ความเป็นเลิศทางการแพทย์ 18 ชั้น ของโรงพยาบาลมหาราชนครราชสีมา ก็กำลังจะเกิดขึ้นจากงบประมาณกว่า 4.8 พันล้านบาท นับเป็นโครงสร้างด้านสาธารณสุขที่จะยกระดับคุณภาพการรักษาและช่วยชีวิตประชาชนได้มากยิ่งขึ้น
.
“การแก้ปัญหาจราจรและคมนาคม ทั้งโครงการอุโมงค์ทางลอดถนนมิตรภาพ แยกเคหะประชาสามัคคี ที่จะช่วยลดความหนาแน่นของรถยนต์ในเมือง , ระบบขนส่งมวลชนเส้นทางโรงพยาบาลเทพรัตน์–จอหอ ที่จะเปิดให้บริการในปี 2575 และ การพัฒนาท่าอากาศยานนครราชสีมา เพื่อรองรับการบินในระดับนานาชาติ อีกทั้งยังมีการผลักดัน เส้นทางบินพาณิชย์ที่กองบิน 1 ซึ่งถือเป็นการคืนโอกาสการเดินทางทางอากาศให้กับชาวโคราชและจังหวัดใกล้เคียง ในด้านการท่องเที่ยว โครงการ Skywalk เขาเขื่อนลั่น กำลังเดินหน้า การสร้างจุดชมวิวแห่งใหม่นี้จะไม่เพียงเพิ่มเสน่ห์ให้เมือง แต่ยังเปิดพื้นที่ให้ประชาชนมีส่วนร่วม โดยเฉพาะการจัดสร้างองค์พระซึ่งจะกลายเป็นศูนย์รวมจิตใจของชาวบ้านและนักท่องเที่ยว”
.
นายประเสริฐ กล่าวว่า นอกจากนี้ยังมีโครงสร้างเศรษฐกิจระยะยาว ท่าเรือบก (Dry Port) โคราช ก็กำลังอยู่ในขั้นตอนการศึกษาความเป็นไปได้ โดยมีเป้าหมายให้ที่นี่เป็นศูนย์กลางโลจิสติกส์ของภาคอีสาน เชื่อมโยงสินค้าออกสู่ท่าเรือหลักของประเทศได้อย่างรวดเร็ว
.
“ทุกโครงการที่รัฐบาลผลักดันในจังหวัดนครราชสีมา ไม่เพียงแต่จะช่วยยกระดับคุณภาพชีวิตประชาชน แต่ยังเป็นการวางรากฐานด้านโครงสร้างพื้นฐาน เศรษฐกิจ และการเดินทางที่ยั่งยืน เรามีเป้าหมายชัดเจนว่าจะต้องทำให้เสร็จตามกรอบเวลา และผมจะติดตามผลอย่างใกล้ชิด เพื่อให้โคราชก้าวสู่การเป็นศูนย์กลางภูมิภาคอย่างแท้จริง” รองนายกรัฐมนตรีและรัฐมนตรีว่าการกระทรวงดีอี กล่าว

ที่มา : https://www.thaigov.go.th/news/contents/details/100152