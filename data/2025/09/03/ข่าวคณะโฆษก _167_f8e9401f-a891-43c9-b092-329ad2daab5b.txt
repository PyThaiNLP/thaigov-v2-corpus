รัฐบาลไทย-ข่าวทำเนียบรัฐบาล- ศบ.ทก. นัดประชุมเช้านี้ประเมินสถานการณ์ชายแดน หลังไม่มีการปะทะ พร้อมกำหนดแนวทาง การประชุมคณะกรรมการชายแดนทั่วไป (GBC) 

วันพฤหัสบดีที่ 31 กรกฎาคม 2568
ศบ.ทก. นัดประชุมเช้านี้ประเมินสถานการณ์ชายแดน หลังไม่มีการปะทะ พร้อมกำหนดแนวทาง การประชุมคณะกรรมการชายแดนทั่วไป (GBC)
และประเมินสถานการณ์ความปลอดภัยก่อนวางวันเวลากลับภูมิลำเนาของ ปชช.
วันนี้ (31 กรกฎาคม 2568)  นายจิรายุ ห่วงทรัพย์ คณะกรรมการศูนย์เฉพาะกิจบริหารสถานการณ์ชายแดนไทย–กัมพูชา (ศบ.ทก.) เปิดเผยว่า วันนี้จะมีการประชุมศูนย์เฉพาะกิจบริหารสถานการณ์บริเวณชายแดนไทย–กัมพูชา ครั้งที่ 24/2568 ในเวลา 09.30 น. ที่สำนักงานสภาความมั่นคงแห่งชาติ ทำเนียบรัฐบาล
การประชุมครั้งนี้เพื่อประเมินสถานการณ์ล่าสุดตามแนวชายแดน และกำหนดแนวทางการดำเนินงานของภาครัฐในการดูแลความปลอดภัยของประชาชนอย่างใกล้ชิด โดยจะมีการหารือในประเด็นต่าง ๆ อาทิความพร้อมในการประชุมคณะกรรมการชายแดนทั่วไป (General Border Committee - GBC) สมัยวิสามัญ, การกำหนดท่าทีของประเทศไทยภายหลังการเจรจาหยุดยิง, มาตรการความปลอดภัยของประชาชนในพื้นที่
โดยภายหลังการประชุม ศบ.ทก. จะแถลงผลการประชุมให้ทราบอย่างเป็นทางการในวันนี้ เวลา 12.00 น. ณ ตึกสันติไมตรี ทำเนียบรัฐบาล

ที่มา : https://www.thaigov.go.th/news/contents/details/99123