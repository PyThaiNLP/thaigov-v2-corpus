รัฐบาลไทย-ข่าวทำเนียบรัฐบาล-ปลัดกระทรวงยุติธรรม ร่วมกิจกรรมเปิดค่ายกิจกรรมยุววิจัยป่า 3 อย่าง ประโยชน์ 4 อย่าง รุ่นที่ 4 ครั้งที่ 1 ประจำปีการศึกษา 2568 

วันจันทร์ที่ 25 สิงหาคม 2568
ปลัดกระทรวงยุติธรรม ร่วมกิจกรรมเปิดค่ายกิจกรรมยุววิจัยป่า 3 อย่าง ประโยชน์ 4 อย่าง รุ่นที่ 4 ครั้งที่ 1 ประจำปีการศึกษา 2568
ปลัดกระทรวงยุติธรรม ร่วมกิจกรรมเปิดค่ายกิจกรรมยุววิจัยป่า 3 อย่าง ประโยชน์ 4 อย่าง รุ่นที่ 4 ครั้งที่ 1 ประจำปีการศึกษา 2568
ในวันอาทิตย์ที่ 24 สิงหาคม 2568 พลอากาศเอก สมคิด สุขบาง กรมวังผู้ใหญ่ประจำพระองค์สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา และกรรมการมูลนิธิภูบดินทร์ ในพระบรมราชูปถัมภ์ เดินทางไปยังพื้นที่ "แปลงปลูกป่า 3 อย่าง ประโยชน์  4 อย่าง แปลง 30 ไร่ บ้านไล่โว่" ตำบลไล่โว่ อำเภอสังขละบุรี จังหวัดกาญจนบุรี ซึ่งตั้งอยู่ในพื้นที่โครงการพัฒนาชุมชนในเขตรักษาพันธุ์สัตว์ป่าและอุทยานแห่งชาติ จังหวัดกาญจนบุรี ภายใต้มูลนิธิภูบดินทร์ ในพระบรมราชูปถัมภ์ โดยมี นางพงษ์สวาท นีละโยธิน ปลัดกระทรวงยุติธรรม นางจิรภา สินธุนาวา รองปลัดกระทรวงยุติธรรม นายวุฒิพงษ์ สุภัควนิช รองผู้ว่าราชการจังหวัดกาญจนบุรี นายอำเภอสังขละบุรี นายกองค์การบริหารส่วนตำบลไล่โว่ และคณะกรรมการมูลนิธิภูบดินทร์ ในพระบรมราชูปถัมภ์ ร่วมด้วย
โดย "แปลงปลูกป่า 3 อย่าง ประโยชน์  4 อย่าง แปลง 30 ไร่ บ้านไล่โว่" เป็น "ห้องเรียนธรรมชาติ" ที่จัดสร้างขึ้นตามพระดำริสมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา องค์ประธานมูลนิธิภูบดินทร์ฯ เพื่อยกระดับการศึกษา และพัฒนากระบวนการเรียนรู้ของเด็กและเยาวชนในพื้นที่ทุรกันดาร และเป็นการพัฒนาที่สอดคล้องสมดุลกับทรัพยากรธรรมชาติในพื้นที่อนุรักษ์ซึ่งเป็นมรดกโลกทางธรรมชาติ ในรูปแบบฐานการเรียนรู้ เช่น สีสันจากธรรมชาติ ผลไม้แปลงร่าง ถ่านวิเศษ แมลงเจ้าเล่ห์ งูพิษสุดร้ายกาจ นักสืบไลเคน เรดาห์สร้างเรื่อง และเฟิร์นน่ารู้ ซึ่งจากการเรียนรู้จะทำใ​ห้เด็กและเยาวชนสามารถนำไปปรับใช้ในชีวิตประจำ สร้างขบวนการคิด วิเคราะห์ แยกแยะอย่างมีเหตุผล และรู้จักการอยู่ร่วมกันระหว่างคนกับป่าได้อย่างสมดุลและยั่งยืน
โดยเมื่อวันที่ 29 พฤศจิกายน 2564 สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา เสด็จไปทรงติดตามการดำเนินงานของโครงการฯ และทรงปลูกต้นอบเชย ซึ่งได้ส่งเสริมให้ปลูกเพิ่มเติมในพื้นที่ เนื่องจากเป็นต้นไม้ที่มีประโยชน์ และสรรพคุณทางยามากมาย  ทั้งยังเป็นการสร้างสมดุลให้แก่ชุมชน และพื้นที่ป่าอีกด้วย
จากนั้น คณะเดินทางไปยังโรงเรียนบ้านกองม่องทะ สาขาบ้านสาละวะ ตำบลไล่โว่ อำเภอสังขละบุรี โอกาสนี้ กรมวังผู้ใหญ่ประจำพระองค์ฯ เป็นประธานเปิดค่ายกิจกรรมยุววิจัยป่า 3 อย่าง ประโยชน์ 4 อย่าง รุ่นที่ 4 ครั้งที่ 1 ประจำปีการศึกษา 2568  ซึ่งจัดขึ้นระหว่างวันที่ 22 ถึง 24 สิงหาคม 2568 โดยมี นักเรียนชั้นประถมศึกษาปีที่ 4 และปีที่ 6 โรงเรียนบ้านกองม่องทะ สาขาบ้านไล่โว่ และโรงเรียนบ้านกองม่องทะ สาขาบ้านสาละวะ เข้าร่วม จำนวน 64 คน
ในการพัฒนาพื้นที่โครงการฯ มูลนิธิภูบดินทร์ฯ ได้คำนึงถึงความสมดุลระหว่างการพัฒนาทางด้านต่าง ๆ  เนื่องจากพื้นที่ดำเนินการ เป็นแหล่งมรดกโลกของประเทศไทย และยังให้ความสำคัญในการปลูกฝังให้เด็กและเยาวชนในพื้นที่รู้รักและหวงแหนธรรมชาติและผืนป่า ให้คนอยู่ร่วมกับป่าอย่างยั่งยืน อันเป็นการสนองพระราชดำริ พระบาทสมเด็จพระเจ้าอยู่หัว สมเด็จพระนางเจ้าฯ พระบรมราชินี และพระดำริสมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ในการพัฒนาประเทศและสังคม

ที่มา : https://www.thaigov.go.th/news/contents/details/100072