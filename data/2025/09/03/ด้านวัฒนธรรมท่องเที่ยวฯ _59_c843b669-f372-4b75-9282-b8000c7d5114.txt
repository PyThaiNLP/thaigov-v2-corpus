รัฐบาลไทย-ข่าวทำเนียบรัฐบาล-ข่าวดีคนไทยเฮ “พระปรางค์วัดอรุณฯ”  มรดกสถาปัตยกรรมแห่งกรุงรัตนโกสินทร์ บรรจุขึ้นบัญชีรายชื่อเบื้องต้นมรดกโลก (Tentative List) ขององค์การยูเนสโก ไทยผลักดันขึ้นทะเบียนมรดกโลกอย่างเป็

วันจันทร์ที่ 14 กรกฎาคม 2568
ข่าวดีคนไทยเฮ “พระปรางค์วัดอรุณฯ”  มรดกสถาปัตยกรรมแห่งกรุงรัตนโกสินทร์ บรรจุขึ้นบัญชีรายชื่อเบื้องต้นมรดกโลก (Tentative List) ขององค์การยูเนสโก ไทยผลักดันขึ้นทะเบียนมรดกโลกอย่างเป็
ข่าวดีคนไทยเฮ “พระปรางค์วัดอรุณฯ”  มรดกสถาปัตยกรรมแห่งกรุงรัตนโกสินทร์ บรรจุขึ้นบัญชีรายชื่อเบื้องต้นมรดกโลก (Tentative List) ขององค์การยูเนสโก ไทยผลักดันขึ้นทะเบียนมรดกโลกอย่างเป็นทางการ
ข่าวดีคนไทยเฮ “พระปรางค์วัดอรุณฯ”  มรดกสถาปัตยกรรมแห่งกรุงรัตนโกสินทร์ บรรจุขึ้นบัญชีรายชื่อเบื้องต้นมรดกโลก (Tentative List) ขององค์การยูเนสโก ไทยผลักดันขึ้นทะเบียนมรดกโลกอย่างเป็นทางการ
นางสาวแพทองธาร ชินวัตร รัฐมนตรีว่าการกระทรวงวัฒนธรรม เปิดเผยว่า ได้รับทราบรายงานจากคณะผู้แทนไทยว่า ที่ประชุมคณะกรรมการมรดกโลกสมัยสามัญ ครั้งที่ 47 (47th Session of the World Heritage Committee) ซึ่งจัดขึ้นระหว่างวันที่ 6 –16 กรกฎาคม พ.ศ. 2568 ณ สำนักงานใหญ่องค์การยูเนสโก กรุงปารีส สาธารณรัฐฝรั่งเศส คณะกรรมการฯ แจ้งว่า รับทราบการบรรจุให้ “พระปรางค์ วัดอรุณราชวราราม วรมหาวิหาร” Phra Prang of Wat Arun Ratchawararam: The Masterpiece of Krung Rattanakosin“ ขึ้นบัญชีรายชื่อเบื้องต้นมรดกโลก (Tentative List) ขององค์การยูเนสโก
นางสาวแพทองธาร กล่าวว่า การบรรจุวัดอรุณฯ ในบัญชีรายชื่อเบื้องต้นนั้น เป็นเรื่องน่ายินดีอย่างยิ่งและมีความหมายสำคัญ เพราะเป็นก้าวแรกในการนำเสนอ “พระปรางค์วัดอรุณ” สู่การเป็นมรดกโลก โดยขั้นตอนหลังจากนี้จะเตรียมยื่น Nomination Dossier ภายในระยะเวลาที่กำหนดต่อไป
รมว.วัฒนธรรม กล่าวอีกว่า การเสนอ “พระปรางค์วัดอรุณราชวราราม อัตลักษณ์แห่งกรุงรัตนโกสินทร์” เป็นมรดกโลก เนื่องจากตรงตามเกณฑ์การพิจารณายูเนสโก ซึ่งเป็นตัวแทนของสถาปัตยกรรมในพุทธศาสนาประเภทพระปรางค์ที่มีความโดดเด่นที่สุด เป็นอัตลักษณ์หนึ่งเดียวของประเทศไทยและภูมิภาคเอเชีย คุณสมบัติที่เลือกนำเสนอตรงตามเกณฑ์มรดกโลกข้อที่ 1 และข้อที่ 2 คือเป็นผลงานสถาปัตยกรรมและศิลปกรรมชิ้นเอกแห่งกรุงรัตนโกสินทร์ที่ได้รับอิทธิพลมาจากพระปรางค์ในศิลปะอยุธยาและพัฒนามาเป็นลักษณะเฉพาะของพระปรางค์ที่มีเพียงหนึ่งเดียวในสมัยรัตนโกสินทร์“
ทั้งนี้การเสนอวัดอรุณราชวรารามราชวรมหาวิหาร นั้น วธ.มอบหมายกรมศิลปากรประสานและให้คำปรึกษาแนะนำวัดอรุณราชวรารามราชวรมหาวิหาร ในการเตรียมความพร้อมและจัดทำเอกสารการนำเสนอฉบับสมบูรณ์ โดยจะมีการศึกษาทางโบราณคดีที่บริเวณพระปรางค์วัดอรุณฯ เพื่อตรวจสอบเทคนิควิธีการก่อสร้างพระปรางค์และความมั่นคงแข็งแรงของพระปรางค์ ควบคุมดูแลการอนุรักษ์โบราณสถานต่าง ๆ ภายในวัดให้อยู่ในสภาพที่ดีและสงวนรักษาความเป็นของแท้ดั้งเดิมและความครบถ้วนสมบูรณ์ตามหลักการอนุรักษ์สากล ปรับปรุงสภาพภูมิทัศน์และการใช้พื้นที่ภายในวัดตามผังแม่บทวัดอรุณฯและแผนบริหารจัดการพื้นที่ภายในวัดอรุณฯ
นางสาวแพทองธาร กล่าวว่า กรมศิลปากร รายงานว่า ขณะนี้ไทยมีแหล่งที่ขึ้นบัญชี Tentative List จำนวน 7 แหล่ง แบ่งเป็น ประเภทวัฒนธรรม 6 แห่ง 1.กลุ่มเทวสถานปราสาทพนมรุ้ง ปราสาทเมืองต่ำ และปราสาทปลายบัด 2. อนุสรณ์สถานแหล่งต่างๆ และภูมิทัศน์ วัฒนธรรมของเชียงใหม่ นครหลวงล้านนา 3. พระปรางค์วัดอรุณราชวรารามอัตลักษณ์แห่งกรุงรัตนโกสินทร์ 4. พระธาตุพนม กลุ่มสิ่งก่อสร้างทางประวัติศาสตร์ และภูมิทัศน์ที่เกี่ยวข้อง  5. สงขลาและชุมชนที่เกี่ยวเนื่องริมทะเลสาบสงขลา  6. วัดพระมหาธาตุวรมหาวิหาร จ.นครศรีธรรมราช และประเภทธรรมชาติ 1 แห่ง คือ พื้นที่แหล่งอนุรักษ์ทะเลอันดามัน
ตามประเทศไทยมีแหล่งมรดกโลกที่องค์การยูเนสโกประกาศขึ้นทะเบียนอย่างเป็นทางการแล้วทั้งหมด 8 แห่ง เป็นมรดกโลกทางวัฒนธรรม 5 แห่ง คือ 1. เมืองประวัติศาสตร์สุโขทัยและเมืองบริวาร 2. นครประวัติศาสตร์พระนครศรีอยุธยา3. แหล่งโบราณคดีบ้านเชียง 4. เมืองโบราณศรีเทพ 5. ภูพระบาท และมรดกโลกทางธรรมชาติ 3 แห่ง คือ 1. เขตรักษาพันธุ์สัตว์ป่าทุ่งใหญ่นเรศวร-ห้วยขาแข้ง 2. พื้นที่กลุ่มป่าดงพญาเย็น-เขาใหญ่ และ3. พื้นที่กลุ่มป่าแก่งกระจาน
“การที่พระปรางค์วัดอรุณฯ ได้รับการบรรจุขึ้นบัญชีรายชื่อเบื้องต้นมรดกโลก (Tentative List) ของยูเนสโกนั้น นับว่าเป็นก้าวสำคัญต่อประเทศไทยในหลายมิติ ซึ่งจะมีผลดีในมิติต่างๆ  อาทิ 1.การยกระดับคุณค่าทางประวัติศาสตร์และวัฒนธรรมของชาติ 2.เสริมสร้างภาพลักษณ์ไทยในเวทีโลก เป็นการยืนยันว่าไทยมีแหล่งมรดกที่มีคุณค่าสากล สามารถดึงดูดความสนใจจากนักวิชาการ นักท่องเที่ยว และหน่วยงานด้านวัฒนธรรมทั่วโลก 3. กระตุ้นการท่องเที่ยวเชิงวัฒนธรรม จะเป็นจุดหมายสำคัญด้านการท่องเที่ยววัฒนธรรมระดับโลกและส่งเสริมเศรษฐกิจชุมชน และสร้างรายได้จากการท่องเที่ยวที่ยั่งยืน และ4. ผลักดันมาตรการอนุรักษ์และบริหารจัดการแหล่งมรดกอย่างมีระบบ เป็นต้น” นางสาวแพทองธาร กล่าว

ที่มา : https://www.thaigov.go.th/news/contents/details/98380