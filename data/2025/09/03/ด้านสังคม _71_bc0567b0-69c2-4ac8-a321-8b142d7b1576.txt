รัฐบาลไทย-ข่าวทำเนียบรัฐบาล-ดีอี เตือนภัย “โจรออนไลน์” เปิดเพจปลอม ลวงลงทุน “หุ้น OR” ระวังหลอกดูดเงิน-ข้อมูลส่วนบุคคล

วันอาทิตย์ที่ 6 กรกฎาคม 2568
ดีอี เตือนภัย “โจรออนไลน์” เปิดเพจปลอม ลวงลงทุน “หุ้น OR” ระวังหลอกดูดเงิน-ข้อมูลส่วนบุคคล
ดีอี เตือนภัย “โจรออนไลน์” เปิดเพจปลอม ลวงลงทุน “หุ้น OR” ระวังหลอกดูดเงิน-ข้อมูลส่วนบุคคล
กระทรวงดิจิทัลเพื่อเศรษฐกิจและสังคม (ดีอี) ตรวจพบข่าวปลอมรายสัปดาห์ที่เกี่ยวข้องกับอาชญากรรมออนไลน์ ซึ่งประชาชนให้ความสนใจสูงสุดอันดับที่ 1 เรื่อง “OR เปิดให้ลงทุนหุ้นคาเฟ่อเมซอน เริ่ม 1,000 บาท ปันผลวันละ 290 บาท ผ่านเพจ Amazon Corporation” รองลงมาคือเรื่อง “ธนาคารกรุงไทย ปล่อยสินเชื่อ ผ่าน TikTok ชื่อ .scb27” โดยขอให้ประชาชน อย่าหลงเชื่อข่าวปลอม เลือกเชื่อ-แชร์ ข้อมูลที่เป็นประโยชน์ หวั่นสร้างความสูญเสียทั้งข้อมูลส่วนบุคคล ทรัพย์สิน และอาจส่งผลกระทบต่อประชาชนในสังคมเป็นวงกว้าง
นายเวทางค์ พ่วงทรัพย์ เลขาธิการคณะกรรมการดิจิทัลเพื่อเศรษฐกิจและสังคมแห่งชาติ (BDE) ในฐานะโฆษกกระทรวงดิจิทัลเพื่อเศรษฐกิจและสังคม (ดีอี) กล่าวถึงผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 27 มิถุนายน – 3 กรกฎาคม 2568 พบข้อความที่เข้ามาทั้งหมด 1,431,745 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 719  ข้อความ
สำหรับช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 689 ข้อความ ตามมาด้วยการแจ้งเบาะแสผ่าน Line Official จำนวน 30 ข้อความ รวมเรื่องที่ต้องดำเนินการตรวจสอบทั้งหมด 193 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 67 เรื่อง โดยในจำนวนนี้เป็นข่าวปลอมเกี่ยวกับอาชญากรรมออนไลน์ที่ได้รับความสนใจจากประชาชนมากที่สุด 10 อันดับ ได้แก่
อันดับที่ 1 : เรื่อง OR เปิดให้ลงทุนหุ้นคาเฟ่อเมซอน เริ่ม 1,000 บาท ปันผลวันละ 290 บาท ผ่านเพจ Amazon Corporation
อันดับที่ 2 : เรื่อง ธนาคารกรุงไทย ปล่อยสินเชื่อ ผ่าน TikTok ชื่อ .scb27
อันดับที่ 3 : เรื่อง บริษัท ปตท. น้ำมันและการค้าปลีก จำกัด (มหาชน) เสนอขายหุ้น IPO ครั้งแรก
อันดับที่ 4 : เรื่อง ทำใบขับขี่ออนไลน์ได้ทุกประเภท ติดต่อที่เพจเฟซบุ๊กธันย์ชนก
อันดับที่ 5 : เรื่อง ออมสิน ปล่อยสินเชื่อ ผ่าน TikTok ชื่อ whbgfxjez2t
อันดับที่ 6 : เรื่อง ตลาดหลักทรัพย์ฯ ชวนเข้าร่วมกลุ่มไลน์ แนะนำลงทุนหุ้นรายวันฟรี 100 ท่านแรก
อันดับที่ 7 : เรื่อง เพจ Alinda รับทำใบขับขี่ออนไลน์ ถูกกฎหมาย ทั้งรถยนต์-มอเตอร์ไซค์
อันดับที่ 8 : เรื่อง เพจสัมนักงานประชาสำพันธ์ จังหวัดสมุทรสงคราม เปิดรับบริจาคช่วยเหลือเหตุไฟไหม้
อันดับที่ 9 : เรื่อง ธนาคารกรุงไทย เปิดให้ลงทะเบียนกู้ 200,000 บาท ผ่อน 4,333 ต่อเดือน ไม่เช็กเครดิตบูโร
อันดับที่ 10 : เรื่อง กรมบัญชีกลาง เปิดเว็บไซต์ให้ดาวน์โหลดแอปพลิเคชันใหม่
“เมื่อพิจารณาจากข่าวปลอมที่เกี่ยวข้องกับอาชญากรรมออนไลน์ ซึ่งประชาชนสนใจมากที่สุด จาก 10 อันดับข้างต้น พบว่าเป็นข่าวการชักชวนให้ลงทุนโดยอ้างชื่อหน่วยงานที่น่าเชื่อถือ ข่าวการให้บริการของหน่วยงานรัฐ และโครงการสินเชื่อของธนาคารรัฐ ซึ่งอาจทำให้ประชาชนที่สนใจเกิดความเข้าใจผิด มีผลกระทบต่อทั้งตัวบุคคลที่เชื่อและแชร์ข้อมูลส่งต่อกันไปเป็นวงกว้าง เกิดความสับสน โดยประชาชนอาจตกเป็นเหยื่อของมิจฉาชีพ สร้างความเสียหายทั้งทรัพย์สินและข้อมูลส่วนบุคคลได้” นายเวทางค์ กล่าว
สำหรับอันดับ 1 เรื่อง “OR เปิดให้ลงทุนหุ้นคาเฟ่อเมซอน เริ่ม 1,000 บาท ปันผลวันละ 290 บาท ผ่านเพจ Amazon Corporation” กระทรวงดีอี ได้ตรวจสอบร่วมกับ บริษัท ปตท. น้ำมันและการค้าปลีก จำกัด (มหาชน) หรือ OR พบว่าเป็นข้อมูลเท็จ โดยขอชี้แจงว่า OR ไม่ได้มีส่วนเกี่ยวข้องกับการโพสต์ชักชวนประชาชนมาร่วมลงทุนหุ้นกับเพจเฟซบุ๊กดังกล่าว รวมถึงไม่มีนโยบายเสนอขายหุ้น และไม่ได้มีส่วนเกี่ยวข้องกับการประชาสัมพันธ์เพื่อเชิญชวนให้ลงทุนในลักษณะนี้แต่อย่างใด จึงขอให้ประชาชนระมัดระวังในการลงทุนผ่านช่องทางต่าง ๆ อย่ากดลิงก์ใด ๆ ที่ไม่น่าเชื่อถือ
สำหรับประชาชนที่สนใจข้อมูลเกี่ยวกับ OR เพื่อประกอบการพิจารณาลงทุน สามารถศึกษาข้อมูลเพิ่มเติมได้จากลิงก์ https://investor.pttor.com/th/home
อย่างไรก็ตาม ดีอี มีความห่วงใยประชาชน เรื่องความตระหนักรู้เท่าทันข่าวปลอมที่ถูกแพร่กระจายบนสื่อออนไลน์ โซเชียล ซึ่งหากขาดความรู้เท่าทัน ส่งต่อข้อมูลข่าวปลอม ทำให้เกิดการหลงเชื่อ สร้างความเข้าใจที่คลาดเคลื่อน สร้างความเสียหายต่อทรัพย์สิน หรือข้อมูลส่วนบุคคล และอาจส่งผลกระทบต่อประชาชนในสังคมเป็นวงกว้าง ดังนั้นจึงควรตรวจสอบข้อเท็จจริงของข่าวหรือลิงก์เว็บไซต์ให้แน่ชัด
สามารถแจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.)
|  Line ID: @antifakenewscenter | เว็บไซต์ www.antifakenewscenter.com
--------------------------------------------------------------------------------------

ที่มา : https://www.thaigov.go.th/news/contents/details/98214