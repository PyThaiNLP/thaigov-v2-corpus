รัฐบาลไทย-ข่าวทำเนียบรัฐบาล-รมว.สรวงศ์ ร่วมแสดงความยินดีกรมการท่องเที่ยวครบรอบ 23 ปี มุ่งสู่ยุค "ราชการดิจิทัล" เต็มรูปแบบ

วันพฤหัสบดีที่ 28 สิงหาคม 2568
รมว.สรวงศ์ ร่วมแสดงความยินดีกรมการท่องเที่ยวครบรอบ 23 ปี มุ่งสู่ยุค "ราชการดิจิทัล" เต็มรูปแบบ
รมว.สรวงศ์ ร่วมแสดงความยินดีกรมการท่องเที่ยวครบรอบ 23 ปี มุ่งสู่ยุค "ราชการดิจิทัล" เต็มรูปแบบ
วันที่ 28 สิงหาคม 2568 เวลา 09.00 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา พร้อมด้วยคณะผู้บริหารกระทรวงฯ ได้แก่ นายจักรพล ตั้งสุทธิธรรม ผู้ช่วยรัฐมนตรีและโฆษกประจำกระทรวงฯ, นายจักรพรรดิ์ คล่องพยาบาล ที่ปรึกษารัฐมนตรีฯ และนายกฤษฎา ตันเทอดทิตย์ เลขานุการรัฐมนตรีฯ ได้เข้าร่วมแสดงความยินดีเนื่องในวันคล้ายวันสถาปนาครบรอบ 23 ปี ของ กรมการท่องเที่ยว
งานดังกล่าวได้มีการประกาศความคืบหน้าครั้งสำคัญของการเปลี่ยนผ่านองค์กรสู่ "ราชการดิจิทัล" ตามนโยบายของรัฐบาล โดยมีเป้าหมายหลักคือการพัฒนาระบบสารสนเทศกลางสำหรับให้บริการประชาชนแบบ e-Service และจัดทำฐานข้อมูลด้านการท่องเที่ยวของประเทศ ซึ่งคาดว่าจะพร้อมให้บริการเต็มรูปแบบภายในสิ้นปีนี้
นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา กล่าวแสดงความยินดีและชื่นชมการทำงานของกรมการท่องเที่ยวที่มุ่งมั่นพัฒนาอุตสาหกรรมท่องเที่ยวมาตลอด 23 ปี พร้อมทั้งกล่าวว่า การทรานส์ฟอร์มสู่ระบบดิจิทัลนี้ถือเป็นก้าวสำคัญที่จะช่วยยกระดับการทำงานและให้บริการประชาชนให้รวดเร็วยิ่งขึ้น
ด้าน นายจาตุรนต์ ภักดีวานิช อธิบดีกรมการท่องเที่ยว เปิดเผยว่า “ตลอด 23 ปีที่ผ่านมา กรมการท่องเที่ยวได้วางรากฐานสำคัญให้กับอุตสาหกรรมท่องเที่ยวไทย ทั้งการส่งเสริมสินค้าและบริการ การยกระดับมาตรฐานของผู้ประกอบการ รวมถึงการพัฒนาบุคลากร และวันนี้เราได้เดินทางมาถึงจุดที่ใกล้ความสำเร็จของการเปลี่ยนผ่านสู่ระบบราชการดิจิทัลเต็มรูปแบบ ซึ่งจะควบคู่ไปกับการพัฒนาการท่องเที่ยวอย่างยั่งยืนตามมาตรฐานสากล”
โครงการดังกล่าวได้มีการบูรณาการระบบงานที่สำคัญของกรมฯ เข้าไว้ด้วยกัน เช่น ฐานข้อมูลแหล่งท่องเที่ยวและแผนที่, ระบบการยื่นขอรับรองมาตรฐาน, การอนุญาตถ่ายทำภาพยนตร์ต่างประเทศ, ระบบให้บริการงานทะเบียนธุรกิจนำเที่ยวและมัคคุเทศก์ (e-Service), ระบบการทดสอบและอบรมเพื่อเป็นมัคคุเทศก์ (e-Exam และ e-Learning) รวมถึงระบบ Thailand Smart Tour (TST) ที่ช่วยให้การจัดการของบริษัทนำเที่ยวและมัคคุเทศก์เป็นเรื่องง่ายขึ้น
ระบบเหล่านี้เมื่อเชื่อมโยงกันอย่างสมบูรณ์จะช่วยให้การให้บริการประชาชนและผู้ประกอบการมีความสะดวก รวดเร็ว และมีประสิทธิภาพมากขึ้น โดยมีการเริ่มเปิดใช้งานไปแล้วบางส่วน เพื่อเป็นเครื่องมือสำคัญในการสร้างความเชื่อมั่นและเพิ่มขีดความสามารถในการแข่งขันให้กับผู้ประกอบการท่องเที่ยวไทย
“ปีนี้จึงเป็นปีแห่งความหวังที่จะได้เห็นผลลัพธ์ของการเปลี่ยนผ่านครั้งสำคัญนี้สู่ระบบการให้บริการดิจิทัลเต็มรูปแบบ” นายจาตุรนต์กล่าวทิ้งท้าย

ที่มา : https://www.thaigov.go.th/news/contents/details/100230