รัฐบาลไทย-ข่าวทำเนียบรัฐบาล-​เลขาฯ ลอรี่ ร่วมยินดี 40 SMEไทยต้นแบบ ย้ำชัดอุตฯ หนุนธุรกิจรักษ์โลก

วันพฤหัสบดีที่ 14 สิงหาคม 2568
14/08/2568
พิมพ์
​เลขาฯ ลอรี่ ร่วมยินดี 40 SMEไทยต้นแบบ ย้ำชัดอุตฯ หนุนธุรกิจรักษ์โลก
​เลขาฯ ลอรี่ ร่วมยินดี 40 SMEไทยต้นแบบ ย้ำชัดอุตฯ หนุนธุรกิจรักษ์โลก
วันที่ 8 สิงหาคม 2568  นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม ร่วมงาน “MSME National Awards ครั้งที่ 17” จัดโดย สำนักงานส่งเสริมวิสาหกิจขนาดกลางและขนาดย่อม (สสว.) ร่วมกับ มหาวิทยาลัยธรรมศาสตร์ โดยมี นายประเสริฐ รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม ในฐานะประธานกรรมการส่งเสริมวิสาหกิจขนาดกลางและขนาดย่อม เป็นประธาน พร้อมด้วย นางสาวปณิตา ชินวัตร รองผู้อำนวยการสำนักงาน รักษาการแทนผู้อำนวยการสำนักงานส่งเสริมวิสาหกิจขนาดกลางและขนาดย่อม คณะผู้บริหาร และผู้ประกอบการ เข้าร่วม ณ โรงแรมสยามเคมปินสกี้ กรุงเทพฯ
เลขาฯ ลอรี่ ได้กล่าวแสดงความยินดีกับผู้ประกอบการทั้ง 40 รายที่ได้รับรางวัลอันทรงเกียรตินี้ โดยระบุว่า "กระทรวงอุตสาหกรรมขอชื่นชมและขอแสดงความยินดีกับผู้ประกอบการทุกท่านที่ได้รับรางวัลในวันนี้ ซึ่งท่านถือเป็นฟันเฟืองสำคัญในการขับเคลื่อนเศรษฐกิจของประเทศ และเป็นต้นแบบในการพัฒนาธุรกิจให้ก้าวทันต่อโลกยุคใหม่"
"กระทรวงอุตสาหกรรม โดยนายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ยังคงมุ่งมั่นสนับสนุนผู้ประกอบการ MSME อย่างต่อเนื่อง โดยเฉพาะการส่งเสริมอุตสาหกรรมสีเขียว สนับสนุนให้ผู้ประกอบการปรับเปลี่ยนธุรกิจสู่ความเป็นมิตรต่อสิ่งแวดล้อม ทั้งในด้านกระบวนการผลิตที่ลดผลกระทบต่อธรรมชาติ การจัดการกากอุตสาหกรรมอย่างมีประสิทธิภาพ และการป้องกันการก่อมลพิษต่อสิ่งแวดล้อมและชุมชนโดยรอบ ควบคู่กับการให้ความช่วยเหลือด้านเงินทุนเพื่อเสริมศักยภาพในการดำเนินธุรกิจอย่างยั่งยืน" เลขาฯ ลอรี่ กล่าวปิดท้าย
ซึ่งในปีนี้ผู้ประกอบการที่ได้รับรางวัลสุดยอด SME แห่งชาติยอดเยี่ยม (The Best of The Best MSME Thailand Award) ได้แก่ บริษัท วีอาร์พี ฟู้ด แอนด์ เบเกอรี่ จำกัด ภาคการผลิต กลุ่มธุรกิจอาหารและเครื่องดื่ม และรางวัล The Best MSME Regional Awards  (ระดับภาคธุรกิจ) จำนวน 3 รางวัล  ได้แก่
1. บริษัท เออเบิ้นเวย์ จำกัด ภาคการบริการ กลุ่มธุรกิจบริการร้านสะดวกซัก
2. บริษัท ฟาร์มหมอต้น จำกัด ภาคกการเกษตร กลุ่มธุรกิจการเกษตร และเทคโนโลยีชีวภาพ และ
3. บริษัท อุดรกระจกรถยนต์ จำกัด ภาคการค้าส่ง หรือค้าปลีก

ที่มา : https://www.thaigov.go.th/news/contents/details/99722