รัฐบาลไทย-ข่าวทำเนียบรัฐบาล-ผู้แทนการค้าไทยจับมือกระทรวงพาณิชย์ จัดเวทีรับฟังความเห็นทุกภาคส่วนต่อการเจรจา  FTA ไทย–สหภาพยุโรป 

วันพฤหัสบดีที่ 28 สิงหาคม 2568
ผู้แทนการค้าไทยจับมือกระทรวงพาณิชย์ จัดเวทีรับฟังความเห็นทุกภาคส่วนต่อการเจรจา  FTA ไทย–สหภาพยุโรป
ส่งเสริมท่าทีที่ครอบคลุมของไทยต่อการเจรจา FTA
เมื่อวันที่ 21 สิงหาคม 2568 ณ โรงแรม The Athenee Hotel กรุงเทพฯ นายวีระพงษ์ ประภา ผู้แทนการค้าไทย ร่วมกับกรมเจรจาการค้าระหว่างประเทศ และสถาบันระหว่างประเทศเพื่อการค้าและการพัฒนา (ITD) จัดงานเสวนา “Voice x Vision: Thai–EU FTA in Focus” เพื่อรับฟังความคิดเห็นจากผู้มีส่วนได้ส่วนเสียต่อการเจรจาความตกลงการค้าเสรีไทย–สหภาพยุโรป  เพื่อเปิดพื้นที่ให้ทุกภาคส่วนได้แลกเปลี่ยนความคิดเห็นและข้อเสนอแนะเชิงนโยบายต่อการเจรจา FTA ฉบับนี้
ภายในงานมีผู้เข้าร่วมกว่า 200 คน จากทั้งภาครัฐ ภาคเอกชน ภาคอุตสาหกรรม ภาคประชาสังคม และแวดวงวิชาการ โดยได้รับเกียรติจากรัฐมนตรีว่าการกระทรวงพาณิชย์ นายจตุพร บุรุษพัฒน์  ร่วมกล่าวปาฐกถาพิเศษ และมีรัฐมนตรีช่วยว่าการกระทรวงพาณิชย์ นายฉันทวิชญ์ ตัณฑสิทธิ์ และผู้บริหารระดับสูงจากหลายภาคส่วนเข้าร่วม
เวทีดังกล่าวประกอบด้วยการนำเสนอความคืบหน้าของการเจรจาโดยกรมเจรจาการค้าระหว่างประเทศ การเสวนาพิเศษ 2 ช่วงในภาคเช้าที่สะท้อนภาพรวมของโอกาส ความท้าทาย และข้อเสนอแนะจากมุมมองของภาคธุรกิจ ผู้ผลิตในประเทศ ภาคประชาสังคม ผู้แทนเกษตรกร กลุ่ม SMEs และผู้เชี่ยวชาญจากแวดวงวิชาการ และในช่วงบ่ายมีการจัดเวทีย่อยในลักษณะ Focus Group เพื่อพูดคุยและหารือเชิงลึกในประเด็นที่มีความท้าทายและซับซ้อน ได้แก่ พลังงานและวัตถุดิบ การจัดซื้อจัดจ้างภาครัฐ และทรัพย์สินทางปัญญา
ในช่วงการบรรยายเพื่อเวที นายวีระพงษ์ ประภา ผู้แทนการค้าไทย ได้ฉายภาพความสำคัญของการเจรจา FTA ไทย–สหภาพยุโรปในเชิงยุทธศาสตร์ ผ่าน 3 ประเด็นหลัก คือ (1) WHY – ทำไม FTA ไทย–อียูจึงสำคัญ ในการกระจายตลาดการส่งออก ดึงดูดการลงทุนคุณภาพ และปรับโครงสร้างเศรษฐกิจไทยให้แข็งแกร่งและยั่งยืน (2) WHAT – ประเด็นท้าทายใหม่ ๆ ที่ไทยต้องเผชิญ เช่น การค้าดิจิทัล การเปลี่ยนผ่านสู่เศรษฐกิจสีเขียว ระบบอาหารยั่งยืน ทรัพย์สินทางปัญญา และการจัดซื้อจัดจ้างภาครัฐ และ (3) HOW – แนวทางยุทธศาสตร์การเจรจา ที่มุ่งสร้างสมดุลระหว่างการเปิดเสรีกับการคุ้มครองกลุ่มเปราะบาง การยึดหลักธรรมาภิบาลและการมีส่วนร่วม รวมถึงการใช้มาตรฐานด้านความยั่งยืนเป็นแต้มต่อให้กับธุรกิจไทย
ผู้แทนการค้าไทยได้เปรียบการเจรจากับอียูเสมือน “การปีนภูเขา” ที่ยิ่งสูงก็ยิ่งท้าทาย แต่ด้วยความพร้อมและความร่วมมือจากทุกฝ่าย ไทยและอียูจะสามารถพิชิตยอดเขาแห่งความตกลงนี้ได้ โดยย้ำว่าการเจรจาครั้งนี้ต้องอาศัยทั้ง “ความรวดเร็ว” เพื่อไม่ให้ไทยเสียโอกาส และ “คุณภาพ” เพื่อให้ได้ข้อตกลงที่เป็นประโยชน์สูงสุดต่อประเทศในระยะยาว
สหภาพยุโรป (EU) ถือเป็นตลาดสำคัญของไทย โดยมีมูลค่าการค้ารวมในปี 2567 กว่า 43,533 ล้านดอลลาร์สหรัฐ คิดเป็นร้อยละ 7.17 ของการค้ารวมของไทยกับตลาดโลก การเจรจา FTA ไทย–สหภาพยุโรปจึงมีความสำคัญในเชิงยุทธศาสตร์สำหรับเศรษฐกิจไทย การจัดเวทีครั้งนี้ไม่เพียงช่วยสร้างความเข้าใจร่วมและความโปร่งใสในกระบวนการเจรจา แต่ยังเปิดโอกาสให้ข้อห่วงกังวลและข้อเสนอแนะจากทุกภาคส่วนถูกนำไปใช้ประกอบการกำหนดท่าทีของไทยในรอบถัดไปอย่างรอบด้าน ก่อให้เกิดประโยชน์ต่อประเทศในหลายมิติ ทั้งการเสริมสร้างขีดความสามารถทางการแข่งขัน การพัฒนากฎหมายและมาตรฐานให้สอดคล้องกับพันธกรณีสากล และการสร้างภาพลักษณ์ของไทยในฐานะพันธมิตรที่น่าเชื่อถือและพร้อมปรับตัวสู่เศรษฐกิจดิจิทัลและเศรษฐกิจสีเขียวในเวทีโลก

ที่มา : https://www.thaigov.go.th/news/contents/details/100229