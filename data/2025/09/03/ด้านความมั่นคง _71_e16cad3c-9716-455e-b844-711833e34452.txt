รัฐบาลไทย-ข่าวทำเนียบรัฐบาล-มท.1 “ภูมิธรรม” พร้อมด้วย รมช.มท. “เดชอิศม์” เข้าปฏิบัติหน้าที่กระทรวงมหาดไทยวันแรก หลังเฝ้าฯ ถวายสัตย์ปฏิญาณตน 

วันศุกร์ที่ 4 กรกฎาคม 2568
04/07/2568
พิมพ์
มท.1 “ภูมิธรรม” พร้อมด้วย รมช.มท. “เดชอิศม์” เข้าปฏิบัติหน้าที่กระทรวงมหาดไทยวันแรก หลังเฝ้าฯ ถวายสัตย์ปฏิญาณตน
มท.1 “ภูมิธรรม” พร้อมด้วย รมช.มท. “เดชอิศม์” เข้าปฏิบัติหน้าที่กระทรวงมหาดไทยวันแรก หลังเฝ้าฯ ถวายสัตย์ปฏิญาณตน โดยมี รมช.มท. “ธีรรัตน์” และปลัด มท. “อรรษิษฐ์” นำข้าราชการ พนักงานรัฐวิสาหกิจ เจ้าหน้าที่ สมาชิก อส. และภาคีเครือข่าย ร่วมให้การต้อนรับ
มท.1 “ภูมิธรรม” พร้อมด้วย รมช.มท. “เดชอิศม์” เข้าปฏิบัติหน้าที่กระทรวงมหาดไทยวันแรก หลังเฝ้าฯ ถวายสัตย์ปฏิญาณตน โดยมี รมช.มท. “ธีรรัตน์” และปลัด มท. “อรรษิษฐ์” นำข้าราชการ พนักงานรัฐวิสาหกิจ เจ้าหน้าที่ สมาชิก อส. และภาคีเครือข่าย ร่วมให้การต้อนรับอย่างอบอุ่น
วันนี้ (4 ก.ค. 68) เวลา 08.30 น. นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย พร้อมด้วยนายเดชอิศม์ ขาวทอง รัฐมนตรีช่วยว่าการกระทรวงมหาดไทย เดินทางเข้าปฏิบัติหน้าที่เป็นวันแรก ภายหลังจากเฝ้าทูลละอองธุลีพระบาทถวายสัตย์ปฏิญาณก่อนเข้ารับหน้าที่ เมื่อวานนี้ (3 ก.ค. 68) โดยมี น.ส.ธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย พร้อมด้วยนายอรรษิษฐ์ สัมพันธรัตน์ ปลัดกระทรวงมหาดไทย คณะผู้บริหารระดับสูงของกระทรวงมหาดไทย อธิบดี หัวหน้าหน่วยงานรัฐวิสาหกิจ ข้าราชการ พนักงาน เจ้าหน้าที่ และสมาชิกกองอาสารักษาดินแดน ร่วมให้การต้อนรับ
โอกาสนี้ นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย นำคณะ เข้าถวายราชสักการะพระบรมราชานุสาวรีย์พระบาทสมเด็จพระจุลจอมเกล้าเจ้าอยู่หัว บริเวณหน้าพระอุโบสถ วัดราชบพิธสถิตมหาสีมาราม ราชวรวิหาร และเข้าเฝ้าถวายเครื่องสักการะเจ้าพระคุณสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ณ พระตำหนัก และเข้าสักการะเจ้าประคุณสมเด็จพระมหาวีรวงศ์ เลขานุการสมเด็จพระสังฆราช ณ อาคารสัมฤทธิ์วิทยากร ภายในวัดราชบพิธสถิตมหาสีมาราม ราชวรวิหาร
จากนั้น นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย และคณะ เดินทางเข้าสู่กระทรวงมหาดไทย โดยขึ้นยืนบนแท่นเพื่อรับความเคารพของกองเกียรติยศกองบัญชาการกองอาสารักษาดินแดน กระทรวงมหาดไทย ในฐานะผู้บัญชาการกองอาสารักษาดินแดน กระทรวงมหาดไทย เสร็จแล้ว เข้าสักการะศาลพระชัยมงคล ศาลพระกาฬไชยศรี และพระอนุสาวรีย์สมเด็จพระเจ้าบรมวงศ์เธอ กรมพระยาดำรงราชานุภาพ และได้เดินเข้าสู่อาคารศาลาว่าการกระทรวงมหาดไทยทางมุขหน้า แล้วสักการะพระรูปสมเด็จพระเจ้าบรมวงศ์เธอ กรมพระยาดำรงราชานุภาพ บริเวณบันไดทางขึ้นห้องปฏิบัติงาน และเข้าสักการะพระรูปหล่อสมเด็จพระเจ้าบรมวงศ์เธอ กรมพระยาดำรงราชานุภาพ บริเวณข้างห้องปฏิบัติงานรัฐมนตรีว่าการกระทรวงมหาดไทย แล้วถวายราชสักการะพระบรมรูปพระบาทสมเด็จพระจอมเกล้าเจ้าอยู่หัว พระสยามเทวมหามกุฏวิทยมหาราช และพระบรมรูปพระบาทสมเด็จพระจุลจอมเกล้าเจ้าอยู่หัว บริเวณห้องรับรองรัฐมนตรีว่าการกระทรวงมหาดไทย เสร็จแล้ว
น.ส.ธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย และนายอรรษิษฐ์ สัมพันธรัตร์ ปลัดกระทรวงมหาดไทย เป็นผู้แทนข้าราชการกระทรวงมหาดไทย มอบแจกันดอกไม้เพื่อแสดงความยินดีให้กับนายภูมิธรรม เวชยชัย รองนายกรัฐมนตรี และรัฐมนตรีว่าการกระทรวงมหาดไทย และนายเดชอิศม์ ขาวทอง รัฐมนตรีช่วยว่าการกระทรวงมหาดไทย ณ ห้องรับรองรัฐมนตรีว่าการกระทรวงมหาดไทย เป็นอันเสร็จพิธีต้อนรับ
จากนั้น นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย และคณะ เดินเข้าสู่ห้องประชุมราชสีห์ เพื่อประชุมร่วมกับคณะผู้บริหารระดับสูงของกระทรวงมหาดไทย โดยมี ปลัดกระทรวงมหาดไทย รองปลัดกระทรวงมหาดไทย ผู้ตรวจราชการกระทรวงมหาดไทย อธิบดี ที่ปรึกษาระดับทรงคุณวุฒิ หัวหน้าหน่วยงานรัฐวิสาหกิจ ผู้ว่าราชการจังหวัดปริมณฑลและจังหวัดใกล้เคียง 15 จังหวัด ร่วมประชุม โดยเป็นการประชุมผ่านระบบ Video Conference ไปยังศาลากลางจังหวัดทุกจังหวัด ซึ่งมีหัวหน้าหน่วยงานในสังกัดกระทรวงมหาดไทยประจำภูมิภาค หัวหน้าหน่วยงานในสังกัดกระทรวงมหาดไทยส่วนกลางประจำภูมิภาค ร่วมประชุม และถ่ายทอดการประชุมไปยังที่ว่าการอำเภอทุกแห่ง โดยมีนายอำเภอ ปลัดอำเภอ พัฒนาการอำเภอ กำนัน ผู้ใหญ่บ้าน ร่วมรับฟัง
ภายหลังจากพระบาทสมเด็จพระเจ้าอยู่หัว ทรงมีพระบรมราชโองการโปรดเกล้าโปรดกระหม่อมแต่งตั้งคณะรัฐมนตรีคณะที่ 64 ซึ่งคณะรัฐมนตรีได้เฝ้าฯ ถวายสัตย์ปฏิญาณก่อนเข้ารับหน้าที่เป็นที่เรียบร้อยแล้ว ในวันนี้จึงเป็นวันแรกของการเข้าปฏิบัติหน้าที่ โดยนายภูมิธรรม เวชยชัย ดำรงตำแหน่งรัฐมนตรีว่าการกระทรวงมหาดไทย คนที่ 53 ซึ่งบรรยากาศการต้อนรับในวันนี้ มีข้าราชการ พนักงานรัฐวิสาหกิจ เจ้าหน้าที่ สื่อมวลชน และภาคีเครือข่าย เดินทางมาร่วมต้อนรับกันอย่างเนื่องแน่นด้วยความปีติยินดี

ที่มา : https://www.thaigov.go.th/news/contents/details/98165