รัฐบาลไทย-ข่าวทำเนียบรัฐบาล-รองนายกฯ ประเสริฐ' เปิดตัว 'โคราชโมเดล' แก้ปัญหาเด็กนอกระบบการศึกษา เดินหน้าพัฒนาคนทำงานกับเยาวชน (Youth Worker) 

วันจันทร์ที่ 18 สิงหาคม 2568
18/08/2568
พิมพ์
รองนายกฯ ประเสริฐ' เปิดตัว 'โคราชโมเดล' แก้ปัญหาเด็กนอกระบบการศึกษา เดินหน้าพัฒนาคนทำงานกับเยาวชน (Youth Worker)
รองนายกฯ ประเสริฐ' เปิดตัว 'โคราชโมเดล' แก้ปัญหาเด็กนอกระบบการศึกษา เดินหน้าพัฒนาคนทำงานกับเยาวชน (Youth Worker) ยกระดับการดูแลเด็กและเยาวชน Thailand Zero Dropout ชูศูนย์ดิจิทัลชุมชนแหล่งเรียนรู้ ก่อนขยายผลทั่วประเทศ
วันนี้ (18 สิงหาคม 2568) นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เป็นประธานเปิดการอบรมเชิงปฏิบัติการหลักสูตรการฝึกอบรมสมรรถนะบุคคลตามมาตรฐานอาชีพและคุณวุฒิวิชาชีพอาชีพผู้ทํางานกับเยาวชน (Youth Worker) ตามแนวทาง 'โคราชโมเดล' โดยมีบุคคลสำคัญและบุคคลากรจากหน่วยงานต่างๆ เข้าร่วมที่โรงแรม ดิ อิมพีเรียล โฮเทล แอนด์ คอนเวนชั่น เซ็นเตอร์ โคราช จังหวัดนครราชสีมา
นายประเสริฐ กล่าวว่า การจัดการอบรมเชิงปฏิบัติการหลักสูตรการฝึกอบรมเพื่อพัฒนาบุคลากรในอาชีพผู้ทํางานร่วมกับเด็กและเยาวชน (Youth Worker) ในวันนี้เกิดขึ้นเนื่องจากรัฐบาลเล็งเห็นว่า บุคลากรกลุ่มนี้คือคนสำคัญที่จะช่วยค้นหาและจัดทำแผนการดูแลช่วยเหลือรายกรณีของเด็กและเยาวชนที่หลุดออกจากระบบการศึกษาให้กลับเข้าสู่ระบบการศึกษาหรือมีทางเลือกในการมีอาชีพมีรายได้ และสร้างสังคมแห่งการเรียนรู้ได้อย่างเป็นรูปธรรมอันเป็นกลไกสำคัญในการขับเคลื่อนประเทศไทยเพื่อแก้ปัญหาเด็กและเยาวชนนอกระบบการศึกษาให้กลายเป็นศูนย์ (Thailand Zero Dropout) ได้อย่างยั่งยืน ซึ่งถือเป็นนโยบายสำคัญของรัฐบาล
"รัฐบาลเห็นความสำคัญเป็นอย่างยิ่งในเรื่องของการแก้ปัญหาเด็กและเยาวชนนอกระบบการศึกษา ซึ่งต้องอาศัยการบูรณาการในการทำงานร่วมกันจากหลากหลายหน่วยงานทั้งภาครัฐและเอกชน จึงเป็นแนวความคิดในการสร้างตัวอย่างที่ดีในระดับพื้นที่ โดยเริ่มจาก 'โคราช โมเดล' ผมในฐานะประธานคณะกรรมการขับเคลื่อนการแก้ปัญหาเด็กและเยาวชนนอกระบบการศึกษาให้กลายเป็นศูนย์ (Thailand Zero Dropout) ระดับชาติ หรือ 'คกศ.' ได้มีมติเห็นชอบแนวทางการพัฒนาผู้ทำงานกับเยาวชน (Youth Worker) เพื่อเป็นอีกหนึ่งกลไกสำคัญที่ช่วยแก้ไขปัญหาเด็กและเยาวชนนอกระบบการศึกษา และได้มอบหมายสถาบันคุณวุฒิวิชาชีพ (องค์การมหาชน) คณะกรรมการขับเคลื่อนการแก้ไขปัญหาเด็กและเยาวชนนอกระบบการศึกษาระดับจังหวัด พัฒนาเรื่องนี้ร่วมกับองค์การยูนิเซฟ (ประเทศไทย) กองทุนเพื่อความเสมอภาคทางการศึกษา หรือ กสศ. และผู้เกี่ยวข้องทุกภาคส่วน  โดยเริ่มต้นทำงานในจังหวัดนครราชสีมา หรือ“โคราชโมเดล”ก่อนที่จะขยายผลให้ครอบคลุมทั้ง77 จังหวัดในลำดับต่อไป” รองนายกรัฐมนตรีและรัฐมนตรีว่าการกระทรวงดีอี กล่าว
นายประเสริฐ กล่าว สำหรับ Youth Worker จะมุ่งเน้นการทำงานสนับสนุนเยาวชนที่มีอายุระหว่าง 11-19 ปี โดยมีลักษณะการทำงานในรูปแบบกระบวนการส่งเสริมให้เยาวชนพัฒนาและเติบโตด้วยการนำเยาวชนมาเป็นหุ้นส่วนของการพัฒนาร่วมกับสหวิชาชีพต่าง ๆ ที่ทำงานกับเยาวชน ซึ่งมีวัตถุประสงค์เพื่อให้เด็กและเยาวชนบรรลุเป้าหมายและผลลัพธ์ของตัวเองควบคู่กับการส่งเสริมความสัมพันธ์เชิงบวกและยอมรับคุณค่าของเด็กและเยาวชนในสังคมไทย
รองนายกรัฐมนตรีฯ กล่าวอีกว่า บทบาทของ Youth Worker นับเป็นผู้สนับสนุนช่วยสร้างแรงบันดาลใจให้เด็กและเยาวชนได้เรียนรู้ค้นพบศักยภาพของตนเองเป็นผู้เชื่อมโยงระหว่างเด็กและเยาวชน ครอบครัว ชุมชน และโอกาสทางการศึกษาให้เด็กและเยาวชนสามารถเข้าถึงสวัสดิการและทรัพยากรที่จำเป็นได้ เป็นผู้คุ้มครองปกป้องจากความเสี่ยงหรือปัญหาที่อาจเกิดขึ้นในชีวิตประจำวัน เป็นผู้ฟังผู้ให้คำปรึกษา ให้คำแนะนำที่เหมาะสม เพื่อสร้างความมั่นใจและกำลังใจ  โดย Youth Worker อาจเป็นเยาวชนที่เคยเป็นเด็กนอกระบบมาก่อนและได้เข้ามาเป็นผู้ที่ทำงานช่วยเหลือจึงมีความเข้าใจและเป็นคนเปิดประตูโอกาสบานใหม่ในการแก้ไขปัญหาเด็กและเยาวชนนอกระบบการศึกษาให้เป็นทุนมนุษย์ของประเทศชาติต่อไปได้เป็นอย่างดี
“เชื่อมั่นอย่างยิ่งว่าการอบรมเชิงปฏิบัติการหลักสูตรการฝึกอบรมสมรรถนะบุคคลตามมาตรฐานอาชีพและคุณวุฒิวิชาชีพอาชีพผู้ทํางานกับเยาวชน นำร่อง “โคราชโมเดล” ในครั้งนี้จะมีส่วนสำคัญในการช่วยพัฒนามาตรฐานอาชีพและคุณวุฒิวิชาชีพ ในสาขาอาชีพผู้ทำงานกับเยาวชน (Youth Worker) ให้มีทักษะและความสามารถในการเข้าถึงและเข้าใจเยาวชนส่งผลให้การทำงานร่วมกับเด็กและเยาวชนมีประสิทธิภาพมากขึ้นตลอดจนเราต้องใช้หน่วยงานที่มีอยู่ในพื้นที่ทั่วประเทศ คือ ศูนย์ดิจิทัลชุมชนมาเป็นเครื่องมือในการให้เด็กและเยาวชนเข้าถึงการเรียนรู้ในรูปแบบที่หลากหลายได้อย่างสะดวก” นายประเสริฐ กล่าว
รองนายกรักฐมนตรีและรัฐมนตรีว่าการกระทรวงดีอี กล่าวว่า จากข้อมูลเด็กและเยาวชนนอกระบบการศึกษาในพื้นที่จังหวัดนครราชสีมาจำนวน 28,896 คน แนวทาง 'โคราชโมเดล' จะทำให้เด็กและเยาวชนนอกระบบการศึกษาได้รับการติดตามและดูแลให้เข้าสู่ระบบการเรียนรู้ในรูปแบบต่างๆ ที่ยืดหยุ่นเหมาะสมทั้งออนไซต์และออนไลน์โดยสามารถสร้างตารางสอนการเรียนรู้ด้วยตนเองโดยสามารถใช้ศูนย์ดิจิทัลชุมชนทั่วจังหวัดนครราชสีมาหรือเข้ารับการฝึกอบรมอาชีพ เพื่ิอได้รับการรับรองคุณวุฒิวิชาชีพที่เทียบเคียงได้กับคุณวุฒิทางการศึกษา ซึ่งการฝึกอบรมและการเก็บเกี่ยวประสบการณ์จากการทำงานจะสามารถเก็บสะสมไว้ในระบบ Competency Credit Bank เพื่อการแลกเปลี่ยน พร้อมถ่ายโอนในการต่อยอดพัฒนาตนเองได้อย่างเป็นระบบ พร้อมทั้งเชื่อมโยงสู่การจ้างงานและมีรายได้ตามแนวทาง 'Learn to Earn' ต่อไป ทั้งนี้การฝึกอบรมอาชีพยังถือเป็นส่วนหนึ่งในการเตรียมบุคลากรรองรับการจัดงานมหกรรมพืชสวนโลกนครราชสีมา หรือ Korat Expo 2029 ในปี พ.ศ.2572 อีกด้วย

ที่มา : https://www.thaigov.go.th/news/contents/details/99833