รัฐบาลไทย-ข่าวทำเนียบรัฐบาล-สธ. พร้อมหนุน WHO 1 ล้านเหรียญสหรัฐ ดำเนินงานด้านสาธารณสุขระหว่างประเทศ รับมือความท้าทายด้านสุขภาพระดับโลก

วันพุธที่ 2 กรกฎาคม 2568
สธ. พร้อมหนุน WHO 1 ล้านเหรียญสหรัฐ ดำเนินงานด้านสาธารณสุขระหว่างประเทศ รับมือความท้าทายด้านสุขภาพระดับโลก
รัฐมนตรีว่าการกระทรวงสาธารณสุข หารือความร่วมมือด้านสาธารณสุขระหว่างประเทศกับ ผู้อำนวยการองค์การอนามัยโลกภูมิภาคเอเชียตะวันออกเฉียงใต้ พร้อมสนับสนุนทุน 1 ล้านเหรียญสหรัฐ
สำหรับแผนการดำเนินงานขององค์การอนามัยโลก รวมถึงส่งบุคลากรไทยไปปฏิบัติงานที่องค์การอนามัยโลกปีละ 4 คน ช่วยต่อยอดการทำงานด้านสาธารณสุขระหว่างประเทศ รับมือความท้าทายด้านสุขภาพระดับโลกได้อย่างมีประสิทธิภาพ
วันนี้ (1 กรกฎาคม 2568) ที่ ไอคอนสยาม กทม. นายสมศักดิ์ เทพสุทิน รัฐมนตรีว่าการกระทรวงสาธารณสุข หารือกับ นางสาวไซมา วาเซด (Miss Saima Wazed) ผู้อำนวยการองค์การอนามัยโลกภูมิภาคเอเชียตะวันออกเฉียงใต้ (WHO SEARO) ในโอกาสเข้าร่วมการประชุมวิชาการสุขภาพจิตนานาชาติ ครั้งที่ 24 ประจำปี 2568 โดยกล่าวว่า กระทรวงสาธารณสุข ได้ขอบคุณองค์การอนามัยโลกที่ตระหนักถึงความสำคัญในการร่วมมือเพื่อแก้ไขปัญหาสาธารณสุขในพื้นที่ชายแดนไทย - เมียนมา ซึ่งกระทรวงได้วางแนวทางการดำเนินงานด้านการแพทย์และสาธารณสุขในพื้นที่ชายแดน เพื่อดูแลสุขภาพทั้งประชากรไทยและประชากรต่างด้าวในพื้นที่พักพิงชั่วคราวผู้หนีภัยการสู้รบจากเมียนมา และในพื้นที่ 10 จังหวัดชายแดนไทย-เมียนมา โดยนางสาวไซมาได้ชื่นชมการดำเนินงานด้านการแพทย์และสาธารณสุขในพื้นที่ชายแดนของประเทศไทยที่เข้มแข็ง และพร้อมที่จะสนับสนุนการดำเนินงานของกระทรวงสาธารณสุขไทย
นายสมศักดิ์ กล่าวต่อว่า กระทรวงสาธารณสุข ยังได้แสดงเจตนารมณ์ที่จะสนับสนุนการระดมทุนสำหรับแผนการดำเนินงานขององค์การอนามัยโลก จำนวน 1 ล้านเหรียญสหรัฐ รวมถึงการสนับสนุนบุคลากรไทยไปปฏิบัติงานที่องค์การอนามัยโลกปีละ 4 คน ซึ่งอยู่ระหว่างการเสนอที่ประชุมคณะรัฐมนตรีพิจารณาต่อไป ทั้งนี้ การสนับสนุนเงินดังกล่าวเป็น Investment Round ที่องค์การอนามัยโลกระดมทุนสนับสนุนงบประมาณพื้นฐานของแผนงานทั่วไประยะ 4 ปี เพื่อให้มีเงินทุนที่มั่นคง ยืดหยุ่น และคาดการณ์ได้ ซึ่งจะช่วยต่อยอดการทำงานด้านสาธารณสุขระหว่างประเทศ สามารถรับมือกับความท้าทายด้านสุขภาพระดับโลกได้อย่างมีประสิทธิภาพ สู่การบรรลุเป้าหมายการพัฒนาที่ยั่งยืนต่อไป
นอกจากนี้ ยังได้หารือถึงแนวทางการจัดตั้งศูนย์สุขภาพจิตและสุขภาวะนานาชาติ (International Mental Health and Wellbeing Hub) เป็นศูนย์กลางในการเสริมสร้างศักยภาพและภาวะผู้นำ การพัฒนานวัตกรรมและการวิจัย การจัดการองค์ความรู้ ตลอดจนส่งเสริมความร่วมมือในระดับโลก เพื่อยกระดับระบบสุขภาพจิตและคุณภาพชีวิตประชากรในระยะยาว อีกทั้ง WHO SEARO ได้เชิญประเทศไทยเป็นเจ้าภาพร่วมกับภูฏานและอินเดีย ในการจัดกิจกรรมคู่ขนานในที่ประชุมสมัชชาสหประชาชาติ (United Nations General Assembly 2025) ซึ่งกำหนดจัดขึ้นระหว่างวันที่ 23-24 กันยายน 2568  ที่ สำนักงานใหญ่สหประชาชาติ นครนิวยอร์ก ห้วงสัปดาห์ของการประชุมระดับสูงของสมัชชาใหญ่แห่งสหประชาชาติ (UNGA HLM) เพื่อเป็นแรงกระตุ้นที่สำคัญแก่ประเทศสมาชิกในภูมิภาคให้ตระหนักถึงการจัดการกับปัญหาสุขภาพจิตของวัยรุ่นอย่างครอบคลุมรวมถึงการมีวิถีชีวิตที่มีสุขภาพดีควบคู่ไปกับการส่งเสริมสุขภาพจิตของประเทศอีกด้วย
**************************************** 1 กรกฎาคม 2568

ที่มา : https://www.thaigov.go.th/news/contents/details/98064