รัฐบาลไทย-ข่าวทำเนียบรัฐบาล-“วราวุธ” นำ ขรก.พม. ร่วมกิจกรรมจิตอาสาพระราชทานเฉลิมพระเกียรติ พระบาทสมเด็จพระเจ้าอยู่หัว พร้อม เปิดระบบประปาบาดาล-พลังงานแสงอาทิตย์ ศูนย์ผู้สูงอายุปทุมธานี

วันจันทร์ที่ 21 กรกฎาคม 2568
“วราวุธ” นำ ขรก.พม. ร่วมกิจกรรมจิตอาสาพระราชทานเฉลิมพระเกียรติ พระบาทสมเด็จพระเจ้าอยู่หัว พร้อม เปิดระบบประปาบาดาล-พลังงานแสงอาทิตย์ ศูนย์ผู้สูงอายุปทุมธานี
“วราวุธ” นำ ขรก.พม. ร่วมกิจกรรมจิตอาสาพระราชทานเฉลิมพระเกียรติ พระบาทสมเด็จพระเจ้าอยู่หัว พร้อม เปิดระบบประปาบาดาล-พลังงานแสงอาทิตย์ ศูนย์ผู้สูงอายุปทุมธานี
วันที่ 21 กรกฎาคม 2568 จังหวัดปทุมธานี นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในกิจกรรมจิตอาสาพระราชทานเฉลิมพระเกียรติเนื่องในวันเฉลิมพระชนมพรรษาพระบาทสมเด็จพระปรเมนทรรามาธิบดีศรีสินทร มหาวชิราลงกรณ พระวชิรเกล้าเจ้าอยู่หัว 28 กรกฎาคม 2568 พร้อมทั้งเป็นประธานเปิดโครงการอันเนื่องมาจากพระราชดำริ ระบบประปาบาดาล ระบบสูบน้ำบาดาล ด้วยพลังงานแสงอาทิตย์ ของศูนย์พัฒนาการจัดสวัสดิการสังคมผู้สูงอายุจังหวัดปทุมธานี โดยมี นายธเนศพล ธนบุณยวัฒน์ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ ,  นายสุรยุทธ ทวีกุลวัฒน์ ที่ปรึกษารัฐมนตรีว่าการกระทรวงการพัฒนาสังคม และความมั่นคงของมนุษย์ ,  นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) พร้อมคณะผู้บริหาร ข้าราชการ และเจ้าหน้าที่กระทรวง พม. , ผู้ว่าราชการจังหวัดปทุมธานี , ผู้แทนกรมทรัพยากรน้ำบาดาล กระทรวงทรัพยากรธรรมชาติและสิ่งแวดล้อม , หน่วยงานทีม พม.หนึ่งเดียวจังหวัดปทุมธานี , อาสาสมัครพัฒนาสังคมและความมั่นคงของมนุษย์ (อพม.) และผู้แทนหน่วยงานที่เกี่ยวข้องในพื้นที่ เข้าร่วม ที่ศูนย์พัฒนาการจัดสวัสดิการสังคมผู้สูงอายุจังหวัดปทุมธานี อำเภอธัญบุรี จังหวัดปทุมธานี
นายวราวุธ กล่าวว่า กระทรวงการพัฒนาสังคมและความมั่นคงของมนุษย์ (พม.) สำนึกและซาบซึ้งในพระมหากรุณาธิคุณอย่างหาที่สุดมิได้ จึงได้จัดกิจกรรมจิตอาสาพระราชทานเฉลิมพระเกียรติ เนื่องในโอกาสวันเฉลิมพระชนมพรรษาพระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่ 28 กรกฎาคม 2568 เพื่อถวายเป็นพระราชกุศลและสืบสานพระราชปณิธานอันแน่วแน่ ที่พระองค์ทรงมีพระราชปรารถนาให้พสกนิกรทุกหมู่เหล่า มีวิถีการดำเนินชีวิตที่ดีและมีความสุข โดย กระทรวง พม. พร้อมด้วยหน่วยงานระดับจังหวัดและระดับท้องถิ่นในเขตพื้นที่จังหวัดปทุมธานี ได้น้อมนำแนวพระราโชบายของพระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่ ด้วยการนำกำลังพลจิตอาสาพระราชทาน และอาสาสมัครพัฒนาสังคมและความมั่นคงของมนุษย์ (อพม.) ร่วมกันทำความสะอาดและปรับปรุงภูมิทัศน์บริเวณพื้นที่ของศูนย์พัฒนาการจัดสวัสดิการสังคมผู้สูงอายุจังหวัดปทุมธานี สังกัดกรมกิจการผู้สูงอายุ กระทรวง พม.  พร้อมทั้งการให้บริการด้านต่าง ๆ ได้แก่ บริการตรวจสุขภาพ โดยโรงพยาบาลธัญบุรี บริการทันตกรรม โดยมูลนิธิทันตนวัตกรรม ในพระบรมราชูปถัมภ์ และบริการตรวจวัดสายตาและตัดแว่นตา โดยมูลนิธิเมืองไทยยิ้ม
นอกจากนี้ มีการเปิดโครงการอันเนื่องมาจากพระราชดำริ ระบบประปาบาดาล ระบบสูบน้ำบาดาล ด้วยพลังงานแสงอาทิตย์ ของศูนย์พัฒนาการจัดสวัสดิการสังคมผู้สูงอายุจังหวัดปทุมธานี ดำเนินการโดยกรมทรัพยากรน้ำบาดาล กระทรวงทรัพยากรธรรมชาติและสิ่งแวดล้อม เพื่อใช้ในการอุปโภค บริโภค สำหรับผู้สูงอายุในความดูแลของศูนย์ฯ ซึ่งปัจจุบันมีผู้สูงอายุจำนวนเกือบ 100 ราย ให้ได้มีน้ำดื่มที่สะอาดและมีคุณภาพสูง อีกทั้งมีน้ำใช้ที่เพียงพอต่อการดำรงชีวิตประจำวัน อันเป็นการเสริมสร้างคุณภาพชีวิตที่ดีให้แก่ผู้สูงอายุที่อยู่ในความดูแลของกระทรวง พม. นับว่าเป็นส่วนหนึ่งของการประสานความร่วมมือในการดูแลผู้สูงอายุกลุ่มเปราะบางอย่างเป็นรูปธรรม ด้วยการพัฒนาระบบโครงสร้างพื้นฐานสำหรับการดูแลผู้สูงอายุ
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #SIP #โครงการความร่วมมือที่เน้นผลลัพธ์ทางสังคม #ปทุมธานี #ผู้สูงอายุ กรมกิจการผู้สูงอายุ

ที่มา : https://www.thaigov.go.th/news/contents/details/98626