รัฐบาลไทย-ข่าวทำเนียบรัฐบาล-“อัธยา นวลอุทัย” ผู้ช่วยปลัด มท. ตรวจเยี่ยมสนามสอบสัมภาษณ์ตำแหน่งนักวิชาการเงินและบัญชีปฏิบัติการและตำแหน่งนายช่างไฟฟ้าปฏิบัติงาน เฟ้นหาคนดี คนเก่ง บรรจุเป็นข้าราชการ พร้อมย้ำ หากพ

วันอาทิตย์ที่ 6 กรกฎาคม 2568
06/07/2568
พิมพ์
“อัธยา นวลอุทัย” ผู้ช่วยปลัด มท. ตรวจเยี่ยมสนามสอบสัมภาษณ์ตำแหน่งนักวิชาการเงินและบัญชีปฏิบัติการและตำแหน่งนายช่างไฟฟ้าปฏิบัติงาน เฟ้นหาคนดี คนเก่ง บรรจุเป็นข้าราชการ พร้อมย้ำ หากพ
“อัธยา นวลอุทัย” ผู้ช่วยปลัด มท. ตรวจเยี่ยมสนามสอบสัมภาษณ์ตำแหน่งนักวิชาการเงินและบัญชีปฏิบัติการและตำแหน่งนายช่างไฟฟ้าปฏิบัติงาน เฟ้นหาคนดี คนเก่ง บรรจุเป็นข้าราชการ พร้อมย้ำ หากพบบุคคลแอบอ้างช่วยให้เป็นข้าราชการได้ ขอให้แจ้งศูนย์ดำรงธรรม โทร. 1567
เมื่อวันที่ 5 ก.ค. 68 เวลา 08.30 น. นายอรรษิษฐ์ สัมพันธรัตน์ ปลัดกระทรวงมหาดไทย มอบหมายให้นายอัธยา นวลอุทัย ผู้ช่วยปลัดกระทรวงมหาดไทย ในฐานะประธานกรรมการดำเนินการสอบแข่งขันเพื่อบรรจุและแต่งตั้งบุคคลเข้ารับราชการในตำแหน่งนักวิชาการเงินและบัญชีปฏิบัติการ และตำแหน่งนายช่างไฟฟ้าปฏิบัติงาน สำนักงานปลัดกระทรวงมหาดไทย นำคณะกรรมการฯ เข้าตรวจเยี่ยมสนามสอบแข่งขันฯ เพื่อวัดความเหมาะสมกับตำแหน่ง (ภาค ค.) ณ หอประชุมสุนันทานุสรณ์ มหาวิทยาลัยราชภัฏสวนสุนันทา เขตดุสิต กรุงเทพฯ โดยมี คณะกรรมการดำเนินการสอบแข่งขันฯ ร่วมตรวจเยี่ยม
นายอัธยา นวลอุทัย กล่าวว่า สำนักงานปลัดกระทรวงมหาดไทยได้ดำเนินการสอบแข่งขันเพื่อวัดความรู้ความสามารถที่ใช้เฉพาะตำแหน่ง (ภาค ข.) ตำแหน่งนักวิชาการเงินและบัญชีปฏิบัติการ และตำแหน่งนายช่างไฟฟ้าปฏิบัติงาน เมื่อวันที่ 31 พ.ค. 68 ที่ผ่านมา ซึ่งมีผู้สมัครสอบแข่งขัน รวมทั้งสิ้น 680 คน โดยวันนี้ เป็นการสอบแข่งขันฯ เพื่อวัดความเหมาะสมกับตำแหน่ง (ภาค ค.) หรือเรียกว่า "สอบสัมภาษณ์" ตามที่ได้ประกาศรายชื่อผู้สอบผ่านการวัดความรู้ความสามารถที่ใช้เฉพาะตำแหน่ง รวม 267 คน จำแนกเป็นตำแหน่งนักวิชาการเงินและบัญชีปฏิบัติการ 199 คน และนายช่างไฟฟ้าปฏิบัติงาน 68 คน
นายอัธยา นวลอุทัย กล่าวเพิ่มเติมว่า สำนักงานปลัดกระทรวงมหาดไทยดำเนินการจัดการสอบแข่งขันตามระเบียบ กฎหมาย อย่างเคร่งครัด ทั้งนี้ หากพี่น้องประชาชนหรือผู้เข้าสอบมีเบาะแสการกระทำผิดของข้าราชการ เจ้าหน้าที่ หรือบุคคลที่แอบอ้างว่าสามารถช่วยเหลือให้เข้ารับราชการสังกัดสำนักงานปลัดกระทรวงมหาดไทย ขออย่างได้หลงเชื่อ และขอให้แจ้งมายังสำนักงานปลัดกระทรวงมหาดไทย ได้ที่หมายเลขโทรศัพท์ 0-2222-1141-55 ในวันและเวลาราชการ หรือสายด่วนศูนย์ดำรงธรรม 1567 ตลอด 24 ชั่วโมง โดยสำนักงานปลัดกระทรวงมหาดไทย จะดำเนินการทางกฎหมายกับผู้ที่เกี่ยวข้อง ทั้งตามกฎหมายแพ่ง อาญา และโทษทางวินัย โดยไม่มีละเว้น

ที่มา : https://www.thaigov.go.th/news/contents/details/98212