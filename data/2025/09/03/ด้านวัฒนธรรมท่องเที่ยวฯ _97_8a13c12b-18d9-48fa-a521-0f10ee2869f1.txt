รัฐบาลไทย-ข่าวทำเนียบรัฐบาล-ผู้ช่วยรัฐมนตรีฯ การท่องเที่ยวและกีฬา หารือ ททท. เร่งประชาสัมพันธ์กิจกรรม – สร้างความเชื่อมั่น “เที่ยวไทยปลอดภัยแน่นอน”

วันพฤหัสบดีที่ 24 กรกฎาคม 2568
ผู้ช่วยรัฐมนตรีฯ การท่องเที่ยวและกีฬา หารือ ททท. เร่งประชาสัมพันธ์กิจกรรม – สร้างความเชื่อมั่น “เที่ยวไทยปลอดภัยแน่นอน”
ผู้ช่วยรัฐมนตรีฯ การท่องเที่ยวและกีฬา หารือ ททท. เร่งประชาสัมพันธ์กิจกรรม – สร้างความเชื่อมั่น “เที่ยวไทยปลอดภัยแน่นอน”
วันที่ 23 กรกฎาคม 2568 เวลา 10.00 น. ณ ห้องประชุมชั้น 18 อาคารสำนักงานใหญ่ การท่องเที่ยวแห่งประเทศไทย (ททท.) นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ เป็นประธานการประชุมหารือร่วมกับผู้บริหารของ ททท. เพื่อเร่งรัดแนวทางประชาสัมพันธ์กิจกรรมและอีเวนท์สำคัญตลอดทั้งปี สร้างกระแสความสนใจและความเชื่อมั่นจากนักท่องเที่ยวทั้งในและต่างประเทศ
การประชุมครั้งนี้ได้รับเกียรติจาก นางสาวฐาปนีย์ เกียรติไพบูลย์ ผู้ว่าการการท่องเที่ยวแห่งประเทศไทย เข้าร่วมพร้อมด้วยผู้บริหาร ททท. จากหลากหลายฝ่าย โดยมีเป้าหมายสำคัญในการผลักดันมาตรการด้านการตลาดและภาพลักษณ์ท่องเที่ยวของประเทศไทยให้มีความเข้มแข็งและชัดเจนมากยิ่งขึ้น
นายจักรพล เปิดเผยว่า เมื่อวันที่ 22 กรกฎาคมที่ผ่านมา กระทรวงการท่องเที่ยวและกีฬา พร้อมด้วยกรมการท่องเที่ยว ได้ร่วมประชุมกับกระทรวงมหาดไทยและหน่วยงานที่เกี่ยวข้อง เพื่อร่วมขับเคลื่อนนโยบายของรัฐบาลในการ เร่งประชาสัมพันธ์กิจกรรมและอีเวนท์ท่องเที่ยวที่กำลังจะเกิดขึ้น ตลอดช่วงที่เหลือของปีงบประมาณ 2568 ทั้งในกลุ่มนักท่องเที่ยวระยะใกล้และระยะไกล โดยมีเป้าหมายเพื่อสร้างความเชื่อมั่นด้านความปลอดภัยในประเทศไทย เพิ่มจำนวนการเข้าพัก และกระตุ้นการใช้จ่ายของนักท่องเที่ยวให้สูงขึ้น
นอกจากนี้ ยังมีการหารือถึงการจัดงานโดย กรมการท่องเที่ยว ซึ่งจะมีการมอบใบอนุญาตให้แก่สถานประกอบการที่ผ่านการรับรองมาตรฐาน พร้อมทั้งอัปเดตข้อมูลสำคัญเกี่ยวกับพระราชบัญญัติโรงแรม และเชิญตัวแทนผู้ประกอบการใน 13 สาขาด้านการท่องเที่ยวมาร่วมงาน เพื่อแสดงศักยภาพของประเทศไทยในฐานะประเทศที่มี มาตรฐานการบริการระดับสากล และบุคลากรที่มีความรู้ความสามารถพร้อมช่วยเหลือนักท่องเที่ยวในทุกพื้นที่
นายจักรพล กล่าวย้ำในที่ประชุมว่า กระทรวงการท่องเที่ยวและกีฬา พร้อมด้วย ททท. หน่วยงานในสังกัด และภาคีเครือข่ายทุกภาคส่วน จะร่วมกันเดินหน้าประชาสัมพันธ์กิจกรรมและงานอีเวนท์อย่างต่อเนื่อง เพื่อดึงดูดนักท่องเที่ยวให้ตัดสินใจเลือกประเทศไทยเป็นจุดหมายอันดับแรกของโลก พร้อมประกาศเสียงดังให้ทั่วโลกรู้ว่า
“เที่ยวไทยปลอดภัยแน่นอน”
ทั้งนี้ การสร้างภาพลักษณ์ที่มั่นคงด้านความปลอดภัยและความเป็นมืออาชีพของอุตสาหกรรมการท่องเที่ยวไทย จะเป็นกุญแจสำคัญในการผลักดันให้ประเทศไทยกลับมายืนหยัดเป็นผู้นำด้านการท่องเที่ยวในเวทีโลกอย่างยั่งยืนต่อไป

ที่มา : https://www.thaigov.go.th/news/contents/details/98725