รัฐบาลไทย-ข่าวทำเนียบรัฐบาล-บสย. จัดกิจกรรม SMEs New Gen "สร้างสรรค์สื่อ สร้างธุรกิจเติบโต" ให้ความรู้ สร้างแรงบันดาลใจคนรุ่นใหม่ ก้าวสู่สตาร์ทอัพ   

วันศุกร์ที่ 29 สิงหาคม 2568
29/08/2568
พิมพ์
บสย. จัดกิจกรรม SMEs New Gen "สร้างสรรค์สื่อ สร้างธุรกิจเติบโต" ให้ความรู้ สร้างแรงบันดาลใจคนรุ่นใหม่ ก้าวสู่สตาร์ทอัพ
กรรมการและผู้จัดการทั่วไป บสย. เปิดกิจกรรม CSR “บสย. SMEs New Gen "สร้างสรรค์สื่อ สร้างธุรกิจเติบโต" ร่วมกับคณบดีคณะนิเทศศาสตร์ โดยมีนักศึกษาร่วมกิจกรรมทั้งสิ้นกว่า 60 คน ณ อาคารเกษมนครา ม.เกษมบัณฑิต วิทยาเขตร่มเกล้า
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) เป็นประธานเปิดกิจกรรม CSR “บสย. SMEs New Gen "สร้างสรรค์สื่อ สร้างธุรกิจเติบโต" ร่วมกับ ผู้ช่วยศาสตราจารย์ ดร.สุเทพ เดชะชีพ คณบดีคณะนิเทศศาสตร์ โดยมีนักศึกษาร่วมกิจกรรมทั้งสิ้นกว่า 60 คน ณ อาคารเกษมนครา มหาวิทยาลัยเกษมบัณฑิต วิทยาเขตร่มเกล้า เมื่อวันที่ 28 สิงหาคม 2568
นายสิทธิกร กล่าวว่า บสย. ตระหนักถึงความสำคัญของการสนับสนุน Soft Power ซึ่งถือเป็นพลังสำคัญในการเผยแพร่วัฒนธรรมและอัตลักษณ์ของชาติ สอดคล้องกับนโยบายของรัฐบาลที่มุ่งผลักดันวัฒนธรรมให้กลายเป็นทรัพยากรอันทรงคุณค่าของไทย โดยเฉพาะอุตสาหกรรมภาพยนตร์และสื่อวีดิทัศน์ ที่เป็นหนึ่งในกลไกสำคัญในการขับเคลื่อน Soft Power เพื่อเพิ่มมูลค่าทางเศรษฐกิจของประเทศ ซึ่งเป็นที่มาของการจัดกิจกรรม SMEs New Gen ในครั้งนี้ โดยจัดอบรมให้ความรู้ในการผลิตสื่อ และเพื่อส่งเสริมการเริ่มต้นธุรกิจเล็กให้เข้มแข็งด้วยบริการค้ำประกันสินเชื่อของ บสย. เสริมทักษะการเป็นผู้ประกอบการ และเตรียมความพร้อมก่อนก้าวสู่การทำธุรกิจจริงของนักศึกษาในอนาคต
ภายในงานมีการแบ่งปันประสบการณ์การทำธุรกิจ และการใช้บริการค้ำประกันของ บสย. จากนายชวพจน์ ชูหิรัญ (เฮียนพ หมูนุ่ม) เจ้าของธุรกิจหมูปิ้งนมสด พร้อมมีการบรรยายให้ความรู้ด้านการทำธุรกิจ การค้ำประกันสินเชื่อ ภายใต้หัวข้อ “เริ่มต้นธุรกิจเล็กให้เข้มแข็ง – บสย. พร้อมค้ำ” โดยผู้เชี่ยวชาญจากสำนักงานเขตนครหลวง นอกจากนี้ บสย. ยังได้ร่วมกับผู้ประกอบการด้านการผลิตสื่อ จาก บริษัท ที แอนด์ บี มีเดีย โกลบอล (ประเทศไทย) จำกัด ผู้ผลิตภาพยนตร์และคอนเทนต์บันเทิง ที่มีเป้าหมายเป็น "Home of Happy" สร้างสรรค์ความสุขผ่านงานบันเทิงคุณภาพสูง มาบรรยายในหัวข้อ “สร้างสรรค์สื่อ ให้โดนใจ” เพื่อสร้างแรงบันดาลใจและเสริมทักษะด้านการผลิตสื่อให้แก่กลุ่มนักศึกษา เพื่อก้าวสู่การเป็นผู้ประกอบการรุ่นใหม่ในอนาคต
ปัจจุบัน บสย. มีผลิตภัณฑ์ค้ำประกันสินเชื่อที่หลากหลาย พร้อมตอบโจทย์ SMEs ในทุกกลุ่ม ขณะเดียวกัน ยังมีศูนย์ที่ปรึกษาทางการเงิน SMEs หรือ บสย. F.A. Center ให้คำปรึกษาในการดำเนินธุรกิจ และการเข้าถึงแหล่งเงินทุน พร้อมเพิ่มความสะดวกให้ SMEs และผู้ที่สนใจ สามารถเข้ามาตรวจสุขภาพทางการเงิน และจองคิวขอรับคำปรึกษาทางการเงิน ฟรี! ได้ที่ LINE OA : @tcgfirst

ที่มา : https://www.thaigov.go.th/news/contents/details/100286