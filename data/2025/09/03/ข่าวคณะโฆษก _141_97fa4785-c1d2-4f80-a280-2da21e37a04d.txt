รัฐบาลไทย-ข่าวทำเนียบรัฐบาล-ผู้ว่าฯสุรินทร์ ประกาศเขตภัยพิบัติ  ขอให้ ปชช. หลีกเลี่ยงเข้าบริเวณพื้นที่เสี่ยงตามที่จังหวัดประกาศ 

วันจันทร์ที่ 28 กรกฎาคม 2568
28/07/2568
พิมพ์
ผู้ว่าฯสุรินทร์ ประกาศเขตภัยพิบัติ  ขอให้ ปชช. หลีกเลี่ยงเข้าบริเวณพื้นที่เสี่ยงตามที่จังหวัดประกาศ
และให้ชาร์จแบตมือถือให้เต็ม อย่าปิดเครื่องเตรียมรับข้อมูลจาก Cell Boardcast Service ตลอด24 ชั่วโมง
วันจันทร์ที่ 28 กรกฎาคม 2568  เวลา  10.20 น  นายจิรายุ ห่วงทรัพย์ โฆษกประจำสำนักนายกรัฐมนตรี คณะกรรมการศูนย์เฉพาะกิจบริหารสถานการณ์บริเวณชายแดนไทย-กัมพูชา (ศบ. ทก.) เปิดเผยว่าขณะนี้รัฐบาลได้รับแจ้งว่า นายชำนาญ ชื่นตา ผู้ว่าราชการจังหวัดสุรินทร์ ได้ลงนามในประกาศประกาศเขตภัยพิบัติแล้ว ซึ่งเป็นยกระดับเทียบเท่าน้ำท่วม-แผ่นดินไหว เนื่องจากสถานการณ์ชายแดนไทย - กัมพูชามีความรุนแรงขึ้นอย่างต่อเนื่อง โดยเฉพาะบริเวณชายแดนอำเภอบัวเชด สังขะ กาบเชิง และพนมดงรัก และอาจส่งผลกระทบต่อสถานที่สำคัญ อาทิ สถานบริการสาธารณสุข สถานีบริการน้ำมัน ร้านสะดวกซื้อ รวมทั้งพื้นที่ชุมชน
นายจิรายุกล่าวว่า การประกาศดังกล่าวเป็นการกำหนดให้เหตุการณ์ปะทะให้เป็น "สาธารณภัย" ตาม พ.ร.บ. ป้องกันและบรรเทาสาธารณภัย พ.ศ. 2550 และระเบียบกระทรวงการคลังว่าด้วยเงินทดรองราชการเพื่อช่วยเหลือผู้ประสบภัยกรณีฉุกเฉิน พ.ศ. 2562
และเพื่อให้องค์กรปกครองส่วนท้องถิ่นสามารถใช้งบประมาณช่วยเหลือประชาชนที่จำเป็นต้องอพยพหรือได้รับผลกระทบได้อย่างทันที กรณีงบประมาณไม่เพียงพอ ผู้บริหารท้องถิ่นสามารถอนุมัติให้ใช้เงินสะสมได้ตามความจำเป็น โดยคำนึงถึงฐานะการเงินการคลังขององค์กร
ทั้งนี้ ขอให้ ปชช.ในพื้นที่ที่ได้รับผลกระทบ คอยรับแจ้งเตือนจากจังหวัด และขอให้ปฏิบัติตามแนวทางที่วางไว้ คือ ไม่ควรอยู่ในพื้นที่รวมกลุ่มคนจำนวนมาก  หลีกเลี่ยงพื้นที่ในรัศมี 120 กม. จากชายแดนไทย–กัมพูชา โดยจุดที่ควรหลีกเลี่ยงชั่วคราว ได้แก่ ฐานที่ตั้งหน่วยทหาร โรงพยาบาล โรงเรียน ห้างสรรพสินค้า  ร้านสะดวกซื้อ และชุมชนหนาแน่น หากมีความจำเป็นต้องเดินทางไปในพื้นที่เสี่ยง ขอให้ใช้เวลาสั้นที่สุด และรีบเดินทางกลับที่พัก โดยเฉพาะผู้ที่อยู่ในอำเภอใกล้ชายแดน
นอกจากนี้ ขอให้ ปชช. ในพื้นที่เสี่ยงต่อภัยจากความขัดแย้งระหว่างไทย-กัมพูชาชาร์จแบตโทรศัพท์มือถือให้เต็ม และอย่าปิดเครื่อง เนื่องจาก Cell Boardcast Service สแตนด์บาย 24 ชั่วโมง หากมีเหตุเกิดพื้นที่ไหน มือถือทุกคนจะมีเสียง และตัวหนังสือแจ้งเตือนทันที ส่วนการทำหน้าที่ของสื่อมวลชน เนื่องจากสถานการณ์ตลอดแนวเขตชายแดนจังหวัดสุรินทร์ มีความรุนแรงเพิ่มขึ้น ขอให้พิจารณาถึงความปลอดภัยของตนเองด้วย
"อีกเรื่องที่ ปชช. สามารถช่วยทหารได้ นอกจากการไม่แชร์ข้อมูลสำคัญต่าง ๆ แล้ว สิ่งนั้นก็คือเมื่อพบเห็นโพสต์หรือคอมเมนต์ ของผู้ไม่หวังดี ที่มีการกลั่นแกล้ง ก่อกวน และโจมตี สื่อทางการไทย ให้ช่วยกันกดรีพอร์ต (Report) ทันที" นายจิรายุระบุ
***

ที่มา : https://www.thaigov.go.th/news/contents/details/98935