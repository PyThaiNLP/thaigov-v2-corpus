รัฐบาลไทย-ข่าวทำเนียบรัฐบาล-กรมบัญชีกลางเร่งการกีฬาแห่งประเทศไทย ส่งการขออนุมัติเบี้ยเลี้ยงกีฬาซีเกมส์มาด่วน!

วันอังคารที่ 22 กรกฎาคม 2568
22/07/2568
พิมพ์
กรมบัญชีกลางเร่งการกีฬาแห่งประเทศไทย ส่งการขออนุมัติเบี้ยเลี้ยงกีฬาซีเกมส์มาด่วน!
รองผู้ว่า กกท.ให้สัมภาษณ์ว่า นักกีฬาไทยยังไม่ได้รับเบี้ยเลี้ยงในการเก็บตัวฝึกซ้อมสำหรับการแข่งขันกีฬาซีเกมส์ ครั้งที่ 33 ประจำปี 2025 ตั้งแต่เดือน พ.ค.2568 เป็นต้นมา เนื่องจากรออนุมัติแผนการใช้จ่ายเงินจากกรมบัญชีกลางเป็นเงินจำนวน 480 ล้านบาท นั้น
นางแพตริเซีย มงคลวนิช อธิบดีกรมบัญชีกลาง เปิดเผยว่า สืบเนื่องจากข่าวที่นายปรีชา ลาลุน รองผู้ว่าการการกีฬาแห่งประเทศไทยให้สัมภาษณ์ว่า นักกีฬาไทยยังไม่ได้รับเบี้ยเลี้ยงในการเก็บตัวฝึกซ้อมสำหรับการแข่งขันกีฬาซีเกมส์ ครั้งที่ 33 ประจำปี 2025 ตั้งแต่เดือนพฤษภาคม 2568 เป็นต้นมา เนื่องจากรออนุมัติแผนการใช้จ่ายเงินจากกรมบัญชีกลางเป็นเงินจำนวน 480 ล้านบาท นั้น
กรมบัญชีกลางได้ทำการตรวจสอบแล้ว ทราบว่าที่ประชุมคณะกรรมการบริหารกองทุนพัฒนาการกีฬาแห่งชาติ ครั้งที่ 4/2568 เมื่อวันที่ 18 มิถุนายน 2568 ได้มีมติอนุมัติให้เพิ่มค่าใช้จ่ายในการส่งเสริม สนับสนุน พัฒนา คุ้มครอง ช่วยเหลือและจัดสวัสดิการที่เกี่ยวข้องกับการกีฬา แผนงานที่ 7 การสนับสนุนระบบการพัฒนานักกีฬาสู่ความเป็นเลิศทั้งในระดับชาติ/นานาชาติ ประจำปีงบประมาณ พ.ศ. 2568 โดยมีเงื่อนไขให้ผู้ขอรับการสนับสนุน (ฝ่ายพัฒนากีฬาเป็นเลิศ การกีฬาแห่งประเทศไทย) จัดทำรายละเอียดตามข้อสังเกตของคณะกรรมการบริหารกองทุนพัฒนาการกีฬาแห่งชาติ ก่อนส่งให้กระทรวงการคลัง โดยกรมบัญชีกลางพิจารณา
อย่างไรก็ดี จนถึงวันนี้ (22 กรกฎาคม 2568) กรมบัญชีกลางยังไม่ได้รับเรื่องขออนุมัติปรับแผนและเพิ่มเติมกรอบวงเงินจากการกีฬาแห่งประเทศไทยแต่อย่างใด ดังนั้น จึงขอให้การกีฬาแห่งประเทศไทยเร่งดำเนินการในส่วนที่เกี่ยวข้อง และจัดส่งเรื่องให้กรมบัญชีกลางพิจารณาโดยเร็ว

ที่มา : https://www.thaigov.go.th/news/contents/details/98676