รัฐบาลไทย-ข่าวทำเนียบรัฐบาล-“รมว.อรรถกร” นำทีมเกษตรฯ เปิดงานรวมพลคนลำไย วาง 3 มาตรการใหญ่แก้ลำไยล้นตลาด เตรียมทุ่มงบ 1,000 ล้าน พัฒนาผลผลิตคุณภาพสูง เพิ่มรายได้ให้เกษตรกร 8 จังหวัดภาคเหนือ

วันจันทร์ที่ 21 กรกฎาคม 2568
“รมว.อรรถกร” นำทีมเกษตรฯ เปิดงานรวมพลคนลำไย วาง 3 มาตรการใหญ่แก้ลำไยล้นตลาด เตรียมทุ่มงบ 1,000 ล้าน พัฒนาผลผลิตคุณภาพสูง เพิ่มรายได้ให้เกษตรกร 8 จังหวัดภาคเหนือ
“รมว.อรรถกร” นำทีมเกษตรฯ เปิดงานรวมพลคนลำไย วาง 3 มาตรการใหญ่แก้ลำไยล้นตลาด เตรียมทุ่มงบ 1,000 ล้าน พัฒนาผลผลิตคุณภาพสูง เพิ่มรายได้ให้เกษตรกร 8 จังหวัดภาคเหนือ
นายอรรถกร ศิริลัทธยากร รัฐมนตรีว่าการกระทรวงเกษตรและสหกรณ์ เป็นประธานเปิดงานโครงการรวมพลคนลำไยเพื่อยกระดับมาตรฐานการผลิตสู่การแข่งขันได้ในตลาดโลกอย่างยั่งยืน ปี 2568 และพบปะพี่น้องเกษตรกรชาวสวนลำไยจาก 8 จังหวัดภาคเหนือ (เชียงใหม่ เชียงราย พะเยา แพร่ น่าน ลำพูน ลำปาง ตาก) กว่า 6,000 คน โดยมี นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ นายประยูร อินสกุล ปลัดกระทรวงเกษตรและสหกรณ์ และเจ้าหน้าที่ที่เกี่ยวข้อง เข้าร่วม ณ ศูนย์กีฬาเฉลิมพระเกียรติ มหาวิทยาลัยแม่โจ้ อำเภอสันทราย จังหวัดเชียงใหม่
นายอรรถกร กล่าวว่า การจัดโครงการรวมพลคนลำไยในวันนี้ เป็นการรวมพลังพี่น้องเกษตรกรชาวสวนลำไยทั้ง 8 จังหวัดภาคเหนือ เพื่อร่วมกันหาทางออกและก้าวผ่านสถานการณ์ลำไยที่เรากำลังเผชิญ ซึ่งกระทรวงเกษตรและสหกรณ์ ได้ดำเนินการติดตามสถานการณ์ลำไยอย่างใกล้ชิด พบว่าในช่วงเดือนกรกฎาคม - สิงหาคมนี้มีปริมาณลำไยเพิ่มมากขึ้นประมาณ 120,000 - 140,000 ตัน จึงได้กำหนดมาตรการในการช่วยเหลือเกษตรกรผู้ปลูกลำไย โดยบูรณาการร่วมกับหน่วยงานภาคีเครือข่ายทั้งภาครัฐและภาคเอกชน เพื่อเร่งระบายลำไยออกจากระบบ ผ่าน 3 มาตรการ ได้แก่ 1. “โครงการสินเชื่อเพื่อซื้อลำไยเพื่อแปรรูปอบแห้งปลอดดอกเบี้ย” โดยกรมส่งเสริมสหกรณ์ และกรมวิชาการเกษตรร่วมกับธนาคารเพื่อการเกษตรและสหกรณ์การเกษตร (ธกส.) 2. “โครงการกระจายผลผลิตลำไยสด” โดยประสานงานร่วมกับองค์การตลาดเพื่อเกษตรกร (อ.ต.ก.) กระทรวงศึกษาธิการ ทัณฑสถาน และหน่วยงานเอกชน เพื่อขยายตลาดและกระจายลำไยในอีกทางหนึ่ง 3. มาตรการแก้ไขปัญหาแรงงานในการเก็บเกี่ยวผลผลิตลำไย โดยจะประสานหน่วยงานความมั่นคง เพื่ออำนวยความสะดวกในการเคลื่อนย้ายแรงงาน ในช่วงฤดูเก็บเกี่ยวลำไย โดยเฉพาะช่วงที่ผลผลิตออกสู่ตลาดพร้อมกัน นอกจากนี้ เพื่อยกระดับผลผลิตลำไยคุณภาพสูง และสร้างภาพจำใหม่ของลำไยไทย โดยการทำเกษตรประณีต กระทรวงเกษตรฯ เตรียมเดินหน้าโครงการพัฒนาสวนลำไยคุณภาพเพื่อเพิ่มรายได้ วงเงิน 1,000 ล้านบาท สำหรับการสนับสนุนค่าตัดแต่งทรงพุ่ม ช่อดอก ไร่ละ 1,000 บาท ไม่เกิน 10 ไร่ต่อครัวเรือน และค่าปัจจัยการผลิต วัสดุการเกษตร ไร่ละ 400 บาท อีกด้วย
ด้านนายพีรพันธ์ คอทอง อธิบดีกรมส่งเสริมการเกษตร กล่าวเพิ่มเติมว่า สำหรับลำไยภาคเหนือมีช่วงเก็บเกี่ยวตั้งแต่ต้นเดือนมิถุนายนที่ผ่านมา ทำให้เริ่มมีปริมาณผลผลิตออกสู่ตลาดบ้างแล้ว ซึ่งในปี 2568 นี้ ลำไยภาคเหนือมีปริมาณการเก็บเกี่ยวรายวันเพิ่มสูงขึ้น ตามข้อมูลเมื่อวันที่ 18 กรกฎาคม 2568 มียอดเก็บเกี่ยวรายวัน 5,221 ตัน และมียอดเก็บเกี่ยวสะสม 102,436 ตัน คิดเป็นร้อยละ 13.83 โดยจะมีช่วงพีคในเดือนสิงหาคมนี้ ทั้งนี้ กรมส่งเสริมการเกษตรพร้อมเดินหน้าสร้างความเปลี่ยนแปลงเชิงโครงสร้างในระยะยาว ผ่านการยกระดับคุณภาพ สร้างมูลค่าเพิ่ม และวางระบบการตลาดที่ยั่งยืน หากสามารถขับเคลื่อนตามแผนได้ต่อเนื่อง จะไม่เพียงแต่แก้ปัญหาลำไยล้นตลาด แต่ยังสร้างความมั่นคงให้แก่เกษตรกร และคืนความเชื่อมั่นให้ลำไยไทยในตลาดโลก
จากนั้น นายอรรถกร พร้อมด้วยนายอัครา และคณะผู้บริหาร ได้ร่วมประชุมหารือแนวทางการรับมือพายุและสถานการณ์น้ำท่วมพื้นที่ 8 จังหวัด (เชียงใหม่ เชียงราย พะเยา แพร่ น่าน ลำพูน ลำปาง ตาก) โดย รมว.อรรถกร เน้นย้ำกับทุกหน่วยงานในสังกัดให้เตรียมพร้อมรับมือหากเกิดสถานการณ์ขึ้น ทั้งในด้านการแจ้งเตือน การเตรียมความพร้อมเครื่องจักรเครื่องมือ และการเข้าถึงพื้นที่ประสบเหตุ เพื่อการเข้าฟื้นฟูและบรรเทาความเดือดร้อนพี่น้องเกษตรกรได้อย่างทันถ่วงที

ที่มา : https://www.thaigov.go.th/news/contents/details/98622