รัฐบาลไทย-ข่าวทำเนียบรัฐบาล-รัฐบาลเร่งเดินเครื่องยนต์ท่องเที่ยวไทย ปรับแผน 

วันพฤหัสบดีที่ 24 กรกฎาคม 2568
รัฐบาลเร่งเดินเครื่องยนต์ท่องเที่ยวไทย ปรับแผน
รัฐบาลเร่งเดินเครื่องยนต์ท่องเที่ยวไทย ปรับแผน "สะอาด สะดวก ปลอดภัย ทันสมัย" สู่จุดหมายที่ต้องมา
วันนี้ (21 กรกฎาคม 2568) เวลา 17.00 น. ณ ศูนย์การประชุมแห่งชาติสิริกิติ์ นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา ให้การต้อนรับ นางสาวแพทองธาร ชินวัตร รัฐมนตรีว่าการกระทรวงวัฒนธรรม และนางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย และผู้บริหารเอกชนภาคการท่องเที่ยว ที่มาร่วมงานการแถลงทิศทางการท่องเที่ยวไทย เครื่องยนต์หลักเศรษฐกิจไทย
ในโอกาสนี้ นายสรวงศ์ฯ ได้แถลงถึงการปรับนโยบายและแผนการฟื้นฟูเพื่อยกระดับอุตสาหกรรมการท่องเที่ยวและกีฬาของไทย สู่การเติบโตอย่างยั่งยืนและแข็งแรง มุ่งดึงนักท่องเที่ยวด้วยเอกลักษณ์ ประสบการณ์การท่องเที่ยวหนึ่งเดียวในโลก
แม้ในช่วงที่ผ่านมาประเทศไทยต้องเผชิญกับสถานการณ์ ปัจจัยที่กระทบอุตสาหกรรมท่องเที่ยวรอบด้าน เช่น ภัยพิบัติ ภูมิรัฐศาสตร์ ความขัดแย้งของสถานการณ์ในต่างประเทศ และการแข่งขันที่รุนแรงขึ้น แต่ทั้งนี้ขอให้มั่นใจว่ารัฐบาลไทยไม่เคยหยุดเดินหน้า แต่ติดตามเพื่อประเมินและมุ่งปรับยุทธศาสตร์การท่องเที่ยว เน้น 'คุณภาพมากกว่าปริมาณ' ด้วยแนวทาง “ สะอาด สะดวก ปลอดภัย และทันสมัย” และการขับเคลื่อนด้วยแนวคิด 5 ปรากฏการณ์ใหม่ (5 New Paradigm) คือ New Customer, New Product, New Partnership ที่สำคัญทั้งเรื่อง เปิดเส้นทางการบิน การถ่ายทำภาพยนตร์ในไทย และความร่วมมือกับหน่วยงานด้านความมั่นคงเพื่อความปลอดภัยนักท่องเที่ยวให้เที่ยวไทยอย่างมั่นใจด้วย บุคลากร เครื่องมือ และเทคโนโลยีทันสมัย, New Marketing Strategy และ New KPI ที่เน้น “คุณภาพ” มากกว่า “ปริมาณ” ทั้งในเชิงเศรษฐกิจและสังคม
สำหรับงบกระตุ้นเศรษฐกิจกว่า 10,000 ล้านบาท รัฐบาลตั้งใจหนุนท่องเที่ยว-กีฬาเต็มสูบโดยแบ่งเป็น
• การส่งเสริมการตลาดกว่า 3,800 ล้านบาท เช่น โครงการ “เที่ยวไทยคนละครึ่ง” และแผน “Thailand Summer Blast” ร่วมมือกับสายการบินและ OTA
• การพัฒนาแหล่งท่องเที่ยวกว่า 6,000 ล้านบาท เช่น โครงการของกรมอุทยานฯ, กรมป่าไม้ และกรมศิลปากร ในการปรับปรุงภูมิทัศน์ สิ่งอำนวยความสะดวก และแหล่งมรดกไทย
รวมทั้งใช้พลัง Soft Power และมหกรรมกีฬาเชื่อมกับการท่องเที่ยว เพื่อสร้างความแตกต่างให้กับแบรนด์ “Amazing Thailand” โดยมีแคมเปญเด่น เช่น “Amazing Thailand Grand Tourism and Sports Year 2025” งาน Maha Songkran World Water Festival 2025 และ Pride Festival “Love Wins” เดือนมิถุนายน นอกจากนี้ ประเทศไทยยังเป็นเจ้าภาพมหกรรมกีฬาระดับนานาชาติ เช่น Muaythai Soft Power Championship, Waterjet World Cup 2025, FIVB World Volleyball Series และที่สำคัญคือ SEA Games 2025 ระหว่างวันที่ 9–20 ธันวาคม 2568 ณ กรุงเทพฯ ชลบุรี และสงขลาโดยคาดว่า SEA Games จะดึงดูดผู้ชมกว่า 500,000 คน สร้างมูลค่าทางเศรษฐกิจประมาณ 17,000 ล้านบาท และเกิดการจ้างงานมากกว่า 14,000 ตำแหน่ง
ในตอนท้าย รัฐมนตรีว่าการกระทรวงการท่องเที่ยวและกีฬาได้ย้ำว่า “ที่สำคัญไปกว่านั้น รัฐบาลตั้งเป้าดึงมรดกไทยสู่ World Heritage เพื่อสร้างคุณค่าใหม่ให้การท่องเที่ยวเพราะประเทศไทยมีมรดกภูมิปัญญาทางวัฒนธรรมที่ได้รับการขึ้นทะเบียนกับยูเนสโกแล้ว 6 รายการ และมรดกโลกทางวัฒนธรรม 5 แห่ง พร้อมทั้งเดินหน้ายกระดับแหล่งมรดกไทยให้เป็นจุดหมายสำคัญด้านการท่องเที่ยวเชิงวัฒนธรรม เราต้องเปลี่ยนมรดกให้เป็นพลังเศรษฐกิจ สร้างความประทับใจให้คนทั้งโลกไม่เพียงแค่ ‘เห็น’ มรดกไทย แต่ต้อง ‘รู้จัก’ และ ‘จดจำ’ สิ่งเหล่านี้จะนำไปสู่การกระจายรายได้และสร้างความยั่งยืนให้กับประเทศในทุกมิติโดย ให้มรดกเลี้ยงเมือง ให้การท่องเที่ยวเลี้ยงครัวเรือน”
นางสาวฐาปนีย์ เกียรติไพบูลย์ ผู้ว่าการ ททท. เผยว่า ปี 2569 จะเป็นจุดเริ่มต้นของการเปลี่ยนกระบวนทัศน์การท่องเที่ยวไทยเป็น The New Thailand ซึ่งมุ่งยกระดับอุตสาหกรรมการท่องเที่ยวสู่การให้ความสำคัญเชิงคุณค่าอย่างแท้จริง (Value is the New Volume) ผ่านแนวคิดหลัก “Stay Focus” เดินหน้าอย่างมีเป้าหมาย ผ่านจุดเน้น 4 ประการ ได้แก่ ปรับโครงสร้างอุตสาหกรรมท่องเที่ยว สู่ “การท่องเที่ยวคุณภาพ”, ปรับสมดุลด้วย “การกระจายโอกาสสู่ท้องถิ่น”, สร้างแรงดึงดูดใหม่ด้วยการออกแบบประสบการณ์ที่ตรงใจนักท่องเที่ยวเฉพาะกลุ่ม และจับมือทุกภาคส่วนมุ่งหน้าสู่ความยั่งยืน ควบคู่กับการเร่งสร้างความเชื่อมั่นประเทศไทย เผยแพร่ Soft Power และจัดการสมดุลส่วนแบ่งตลาดเป็น ตลาดต่างประเทศ ร้อยละ 58 และ ตลาดในประเทศ ร้อยละ 42 โดยมีหัวใจของความสำเร็จอยู่ที่ “คุณค่าและประสบการณ์” ที่นักท่องเที่ยวได้รับ พร้อมทั้ง “ความพึงพอใจ” ของทุกภาคส่วนเพื่อสร้างความสมดุลตัวชี้วัดทั้งเศรษฐกิจ สังคม และสิ่งแวดล้อม เพื่อให้ประเทศไทยเป็น 1 ใน 10 ประเทศที่มีรายได้ทางการท่องเที่ยวมากที่สุดในโลก

ที่มา : https://www.thaigov.go.th/news/contents/details/98642