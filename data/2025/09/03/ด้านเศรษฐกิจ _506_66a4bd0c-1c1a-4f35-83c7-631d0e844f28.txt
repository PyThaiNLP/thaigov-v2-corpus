รัฐบาลไทย-ข่าวทำเนียบรัฐบาล-"อรรถกร-อัครา" มอบปัจจัยการผลิตให้เกษตรกรผู้ประสบภัย พัฒนาอาชีพเกษตรหลังน้ำท่วม ผ่าน 5 กิจกรรม สร้างรายได้ ลดต้นทุน ฟื้นฟูเครื่องจักรขนาดเล็ก

วันเสาร์ที่ 16 สิงหาคม 2568
"อรรถกร-อัครา" มอบปัจจัยการผลิตให้เกษตรกรผู้ประสบภัย พัฒนาอาชีพเกษตรหลังน้ำท่วม ผ่าน 5 กิจกรรม สร้างรายได้ ลดต้นทุน ฟื้นฟูเครื่องจักรขนาดเล็ก
"อรรถกร-อัครา" มอบปัจจัยการผลิตให้เกษตรกรผู้ประสบภัย พัฒนาอาชีพเกษตรหลังน้ำท่วม ผ่าน 5 กิจกรรม สร้างรายได้ ลดต้นทุน ฟื้นฟูเครื่องจักรขนาดเล็ก
นายอรรถกร ศิริลัทธยากร รัฐมนตรีว่าการกระทรวงเกษตรและสหกรณ์ เป็นประธานเปิดกิจกรรมส่งมอบปัจจัยการผลิตให้แก่เกษตรกรผู้ประสบภัยพิบัติ ภายใต้โครงการสกัดการระบาดของโรคแมลงศัตรูพืช เชื้อรา และการสนับสนุนพันธุ์พืชและปัจจัยการผลิตเพื่อช่วยเหลือเกษตรกรที่ประสบภัยพิบัติ ปี 2567/2568 และการซ่อมแซมและการฟื้นฟูเครื่องจักรกลเกษตรขนาดเล็กหลังน้ำท่วม โดยมี นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ และผู้บริหารกระทรวงเกษตรและสหกรณ์ เข้าร่วม ณ ที่ว่าการอำเภอจุน ตำบลห้วยข้าวก่ำ อำเภอจุน จังหวัดพะเยา ซึ่งกระทรวงเกษตรฯ โดยกรมวิชาการเกษตร ได้ดำเนินโครงการดังกล่าว เพื่อให้ความช่วยเหลือแก่เกษตรกรที่อยู่ในพื้นที่ประกาศเขตผู้ประสบภัยพิบัติฯ โดยสนับสนุนการผลิตเมล็ดพันธุ์พืชไร่ เมล็ดพันธุ์พืชสวน การผลิตก้อนเชื้อเห็ด สนับสนุนชีวภัณฑ์กำจัดศัตรูพืชและปัจจัยการผลิตพืช สร้างรายได้ ลดรายจ่าย เพื่อบรรเทาความเดือดร้อนแก่เกษตรกรผู้ประสบภัย ให้สามารถประกอบอาชีพการเกษตรได้อย่างต่อเนื่อง ผ่าน 5 กิจกรรม ได้แก่ กิจกรรมที่ 1 สกัดการระบาดของโรคและแมลงศัตรูพืชฉุกเฉินในพื้นที่ประสบอุทกภัยของส้มเขียวหวานและส้มโอ ส่งมอบมอบชีวภัณฑ์ไตรโคเดอร์มา บาซิลลัส ซับทิลิส ให้ผู้ประสบอุทกภัยในพื้นที่ จังหวัดเชียงราย และจังหวัดแพร่ จำนวน 759 ราย รวม 15,975 กิโลกรัม
กิจกรรมที่ 2 สนับสนุนการผลิตเมล็ดพันธุ์พืชไร่และพืชสวน จำนวน 8 ชนิด ได้แก่ ถั่วเหลือง ถั่วเหลืองฝักสด ถั่วเขียว ถั่วลิสง ข้าวโพดเทียน กระเจี๊ยบเขียว ถั่วฝักยาว และพริก ให้แก่เกษตรกรที่ประสบภัยพิบัติในพื้นที่ภาคเหนือตอนบน 174 ราย โดยมีพื้นที่ผลิตเมล็ดพันธุ์ 800 ไร่ เพื่อช่วยเหลือเกษตรกรให้นำเมล็ดพันธุ์ไปเพาะปลูก สามารถรองรับพื้นที่ปลูกพืชได้มากกว่า 12,000 ไร่
กิจกรรมที่ 3 สนับสนุนเกษตรกรผลิตก้อนเชื้อเห็ดเศรษฐกิจ สนับสนุนก้อนเชื้อเห็ดขอนขาว นางรมเทา นางฟ้าภูฏาน และเห็ดโคนน้อย ให้แก่เกษตรกร 209 ราย ก้อนเชื้อเห็ดรวม 404,800 ก้อน ฝึกอบรมให้ความรู้ให้แก่กลุ่มเกษตรกร 2 หลักสูตร คือ หลักสูตรการผลิตเห็ดเศรษฐกิจ และหลักสูตรการแปรรูปสินค้าเห็ดเพิ่มมูลค่าเพื่อสร้างความยั่งยืน รวม 1,100 คน สนับสนุนโรงเรือนต้นแบบแก่กลุ่มเกษตรกรที่ผ่านการอบรม 55 โรงเรือน พร้อมก้อนเชื้อเห็ด 110,000 ก้อน คาดว่าจะสามารถสร้างรายได้ให้ผู้ประสบภัยพิบัติในพื้นที่ อย่างน้อย 6 ล้านบาท
กิจกรรมที่ 4 สนับสนุนปัจจัยการผลิต ส่งมอบชีวภัณฑ์ ประกอบด้วย เชื้อราไตรโคเดอร์มา ฮาร์เซียนัม DOA-TH50 เพื่อป้องกันโรคพืชทางดินที่มีสาเหตุเกิดจากเชื้อรา  บาซิลลัส ซับทิลิส สายพันธุ์ 20W16 เพื่อป้องกันโรครากเน่าโคนเน่า และโรคเหี่ยวที่เกิดจากเชื้อแบคทีเรีย และบาซิลลัส ซับทิลิส สายพันธุ์ DOA 24 เพื่อป้องกันโรคพืชทางใบ ให้แก่เกษตรกร จำนวน 1,883 ราย รวมทั้งสิ้น 8,882 กิโลกรัม ซึ่งช่วยแก้ไขปัญหาด้านโรคพืชพื้นที่รวม 1,271 ไร่
และกิจกรรมที่ 5 การซ่อมแซมและฟื้นฟูเครื่องจักรกลเกษตรขนาดเล็กหลังน้ำท่วม สถาบันวิจัยเกษตรวิศวกรรม และหน่วยงานเครือข่าย ได้สำรวจความต้องการของเกษตรกรที่ต้องนำเครื่องจักรกลเกษตรมาซ่อมแซมและบำรุงรักษา จำนวน 1,188 ราย จำนวนเครื่องมือทั้งสิ้น 1,459 รายการ ในพื้นที่ 12 จังหวัด รวมทั้งหมด 19 จุดบริการ
“จังหวัดพะเยาเป็นหนึ่งในจังหวัดที่ได้รับผลกระทบจากพายุวิภา ทำให้เกิดภาวะน้ำท่วมเฉียบพลันในบางพื้นที่ กระทรวงเกษตรและสหกรณ์จึงได้ลงพื้นที่มาให้ความช่วยเหลือ โดยเฉพาะในเรื่องการลดต้นทุนการผลิต ในวันนี้จึงได้มีการมอบสารชีวภัณฑ์ อีกทั้งยังสนับสนุนพืชระยะสั้นที่จะทำให้เกิดรายได้ เช่น เห็ดนางฟ้าและเห็ดภูฐาน เป็นต้น ซึ่งโครงการดังกล่าวถือว่ามีการริเริ่มตั้งแต่สมัยที่ร้อยเอก ธรรมนัส พรหมเผ่า เป็นรัฐมนตรีว่าการกระทรวงเกษตรและสหกรณ์ และปัจจุบันเกษตรกรสามารถนำมาปรับใช้ได้จริง มีความต้องการของตลาด ทำให้เกิดรายได้เพิ่มขึ้น และช่วยแก้ปัญหาให้เกษตรกรได้อย่างยั่งยืน” นายอรรถกร กล่าว

ที่มา : https://www.thaigov.go.th/news/contents/details/99778