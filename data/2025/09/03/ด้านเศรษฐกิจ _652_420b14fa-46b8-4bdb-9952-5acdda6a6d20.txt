รัฐบาลไทย-ข่าวทำเนียบรัฐบาล-กรมทางหลวงชนบท เดินหน้าสร้างถนน Thailand Riviera เส้นตะนาวศรีคีรีพัฒน์ ช่วงบ้านเขาบันได - บ้านน้ำพุร้อน จังหวัดเพชรบุรี กว่า 37 กิโลเมตร คาดแล้วเสร็จในปี 2570

วันพุธที่ 3 กันยายน 2568
กรมทางหลวงชนบท เดินหน้าสร้างถนน Thailand Riviera เส้นตะนาวศรีคีรีพัฒน์ ช่วงบ้านเขาบันได - บ้านน้ำพุร้อน จังหวัดเพชรบุรี กว่า 37 กิโลเมตร คาดแล้วเสร็จในปี 2570
....
กรมทางหลวงชนบท (ทช.) กระทรวงคมนาคม เดินหน้าพัฒนาโครงข่ายถนนเลียบชายฝั่งทะเลภาคใต้ (Thailand Riviera) ในพื้นที่จังหวัดเพชรบุรี ก่อสร้างถนนท่องเที่ยวตะนาวศรีคีรีพัฒน์ ช่วงบ้านเขาบันได - บ้านน้ำพุร้อน อำเภอหนองหญ้าปล้องและเขาย้อย จังหวัดเพชรบุรี ขณะนี้อยู่ระหว่างสำรวจพื้นที่ วางแนวเส้นทางก่อสร้าง และงานถางป่า คาดว่าจะแล้วเสร็จในปี 2570
นายมนตรี เดชาสกุลสม อธิบดี ทช. กล่าวว่า ที่ผ่านมา ทช. ได้ดำเนินโครงการก่อสร้างถนน เพื่อการท่องเที่ยวและเส้นทางชมทิวทัศน์ (Scenic Route) เพื่อยกระดับโครงข่ายคมนาคมและส่งเสริมการท่องเที่ยวในพื้นที่ต่าง ๆ อย่างต่อเนื่อง โดยเฉพาะโครงข่ายถนน Thailand Riviera ซึ่งเป็นหนึ่งในการพัฒนาการท่องเที่ยวถนนเลียบชายฝั่งทะเลด้านตะวันตกของอ่าวไทยอย่างยั่งยืน เพื่อพัฒนาโครงข่ายคมนาคมให้มีความต่อเนื่อง ส่งเสริมเศรษฐกิจการท่องเที่ยวเชิงวัฒนธรรม การอนุรักษ์สิ่งแวดล้อม ควบคู่กับการยกระดับคุณภาพชีวิตให้ประชาชนและนักท่องเที่ยวได้รับความสะดวกปลอดภัยในการเดินทาง ตลอดจนช่วยบรรเทาปริมาณการจราจรบนถนนสายหลัก (ถนนเพชรเกษม หรือ ทล.4) ในช่วงเทศกาล และสนับสนุนเศรษฐกิจภาคการท่องเที่ยวในระดับท้องถิ่น ไปจนถึงระดับประเทศอีกทางหนึ่ง โครงการฯ ใช้งบประมาณรวม 714.288 ล้านบาท รวมระยะทาง 37.240 กิโลเมตร แบ่งงานก่อสร้างเป็น 4 ช่วง ดังนี้
- ช่วงที่ 1 บ้านเขาบันได - บ้านน้ำพุร้อน กม. ที่ 21+600 - 43+730 โดยก่อสร้างถนนแอสฟัลท์ติกคอนกรีต ขนาด 2 ช่องจราจร กว้างช่องละ 3 - 3.5 เมตร มีไหล่ทาง พร้อมงานก่อสร้างสะพาน 3 แห่ง และสิ่งอำนวยความปลอดภัย
- ช่วงที่ 2 ถนนสาย พบ.1015 (ทล.4 - บ้านพุตะเคียน) กม.ที่ 0+000 (บริเวณ ทล.4 กม. ที่ 136+850) - 13+767 ช่วง กม. ที่ 0+000 - 4+000 ก่อสร้างเป็นถนนคอนกรีตเสริมเหล็ก ขนาด 2 ช่องจราจร กว้างช่องละ 3.5 เมตร มีไหล่ทาง และ กม. ที่ 4+000 - 13+767 เป็นถนนแอสฟัลท์ติกคอนกรีต ขนาด 2 ช่องจราจร กว้างช่องละ 3.5 เมตร มีไหล่ทาง พร้อมท่อระบายน้ำและสิ่งอำนวยความปลอดภัย
- ช่วงที่ 3 กม. ที่ 37+655 - 38+453 (ถนนทดแทนถนนช่วงที่ 1) กม. ที่ 0+000 (บริเวณถนน ช่วงที่ 1 กม. ที่ 37+655 - 38+453) ก่อสร้างเป็นถนนแอสฟัลท์ติกคอนกรีต ขนาด 2 ช่องจราจร กว้างช่องละ 3 เมตร มีไหล่ทางและสิ่งอำนวยความปลอดภัย
- ช่วงที่ 4 ถนนเชื่อมต่อ ทล.3510 กม.ที่ .0+000 (บริเวณ กม. ที่ 33+005) - 1+100 ทางเชื่อม ทล.3510 ก่อสร้างเป็นถนนแอสฟัลท์ติกคอนกรีต ขนาด 2 ช่องจราจร กว้างช่องละ 3.5 เมตร มีไหล่ทาง และสิ่งอำนวยความปลอดภัย
นอกจากนี้ มีงานก่อสร้างและปรับปรุงภูมิทัศน์ (Landscaping Work) 1 แห่ง พร้อมก่อสร้างจุดพักรถ จุดชมวิวอ่างเก็บน้ำห้วยแม่ประจันต์ บริเวณสะพานข้ามอ่างเก็บน้ำห้วยแม่ประจันต์ กม. ที่ 36+800 ด้านขวาทางของโครงการด้วย

ที่มา : https://www.thaigov.go.th/news/contents/details/100358