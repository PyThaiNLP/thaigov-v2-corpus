รัฐบาลไทย-ข่าวทำเนียบรัฐบาล-"มหาดไทย-แม่บ้านมหาดไทย" Kick Off “วิ่งไป เที่ยวไปกับแม่บ้านมหาดไทย 2025” ชูเส้นทางเกาะรัตนโกสินทร์สุดคลาสสิค รณรงค์ส่งเสริมสุขภาพ ควบคู่ท่องเที่ยวชุมชนยั่งยืน

วันอาทิตย์ที่ 24 สิงหาคม 2568
24/08/2568
พิมพ์
"มหาดไทย-แม่บ้านมหาดไทย" Kick Off “วิ่งไป เที่ยวไปกับแม่บ้านมหาดไทย 2025” ชูเส้นทางเกาะรัตนโกสินทร์สุดคลาสสิค รณรงค์ส่งเสริมสุขภาพ ควบคู่ท่องเที่ยวชุมชนยั่งยืน
"มหาดไทย-แม่บ้านมหาดไทย" Kick Off “วิ่งไป เที่ยวไปกับแม่บ้านมหาดไทย 2025” ชูเส้นทางเกาะรัตนโกสินทร์สุดคลาสสิค รณรงค์ส่งเสริมสุขภาพ ควบคู่ท่องเที่ยวชุมชนยั่งยืน
วันนี้ (24 ส.ค. 68) เวลา 06.15 น. นายอรรษิษฐ์ สัมพันธรัตน์ ปลัดกระทรวงมหาดไทย พร้อมด้วย นางจิณณารัชช์ สัมพันธรัตน์ นายกสมาคมแม่บ้านมหาดไทย เป็นประธานเปิดกิจกรรม Kick Off โครงการ “วิ่งไป เที่ยวไป กับแม่บ้านมหาดไทย” โดยมี คณะผู้บริหารกระทรวงมหาดไทย หัวหน้าส่วนราชการระดับกรม และหัวหน้าหน่วยงานรัฐวิสาหกิจในสังกัดกระทรวงมหาดไทย ที่ปรึกษานายกสมาคมแม่บ้านมหาดไทย และอุปนายกนายกสมาคมแม่บ้านมหาดไทย ร่วมกิจกรรม ณ บริเวณถนนอัษฎางค์ ด้านหน้ากระทรวงมหาดไทย กรุงเทพฯ
โอกาสนี้ นายอรรษิษฐ์ และนางจิณณารัชช์ นำคณะผู้บริหารกระทรวงมหาดไทย พร้อมด้วยผู้เข้าร่วมกิจกรรม สักการะพระอนุสาวรีย์สมเด็จพระเจ้าบรมวงศ์เธอ กรมพระยาดำรงราชานุภาพ องค์ปฐมเสนาบดีกระทรวงมหาดไทย จากนั้น ปล่อยตัวจากจุดออกตัว (Start) บริเวณถนนอัษฎางค์ ด้านหน้ากระทรวงมหาดไทย วิ่งตามเส้นทางสะพานช้างโรงสี - ถนนกัลยาณไมตรี - ถนนสนามไชย - กระทรวงกลาโหม - ศาลหลักเมือง - วัดพระศรีรัตนศาสดาราม - ถนนราชดำเนินใน และสิ้นสุด ณ บริเวณสนามหลวง ซึ่งตลอดเส้นทางผู้ร่วมกิจกรรมได้ร่วมกันถ่ายภาพประชาสัมพันธ์กิจกรรม โดยบรรยากาศเป็นไปอย่างคึกคักและสนุกสนาน
นายอรรษิษฐ์ กล่าวว่า กระทรวงมหาดไทย ร่วมกับสมาคมแม่บ้านมหาดไทย จัดโครงการ “วิ่งไป เที่ยวไป กับแม่บ้านมหาดไทย” เพื่อส่งเสริมสุขภาพของประชาชนผ่านกิจกรรมวิ่งเพื่อสุขภาพควบคู่ไปกับการส่งเสริมการท่องเที่ยวชุมชน ช่วยกระตุ้นเศรษฐกิจในพื้นที่ ซึ่งทางสมาคมแม่บ้านมหาดไทย จะนำรายได้ภายหลังหักค่าใช้จ่ายจากการจัดกิจกรรมมอบเป็นทุนการศึกษาแก่เด็กและเยาวชนที่มีความประพฤติดี ผลการเรียนดี แต่ขาดแคลนทุนทรัพย์ รวมถึงสนับสนุนกิจกรรมสาธารณกุศลอื่น ๆ ของสมาคมแม่บ้านมหาดไทย
"โครงการนี้ไม่เพียงช่วยให้ประชาชนมีสุขภาพกาย สุขภาพใจที่ดีขึ้น แต่ยังช่วยสร้างโอกาสทางการศึกษาให้แก่เด็กนักเรียน เยาวชนผู้ด้อยโอกาส และช่วยประชาสัมพันธ์แหล่งท่องเที่ยวในจังหวัดต่าง ๆ ให้เป็นที่รู้จักกว้างขวางมากยิ่งขึ้น อันจะก่อให้เกิดรายได้และความเข้มแข็งแก่เศรษฐกิจในพื้นที่อย่างดียิ่ง" นายอรรษิษฐ์ กล่าว
นายอรรษิษฐ์ กล่าวเพิ่มเติมว่า ขอชื่นชมสมาคมแม่บ้านมหาดไทยที่ริเริ่มโครงการซึ่งเป็นประโยชน์ต่อประชาชน ทั้งในด้านสุขภาพ การส่งเสริมการท่องเที่ยว และการสนับสนุนด้านการศึกษาและกิจกรรมสาธารณกุศล อันเป็นการสร้างคุณค่าแก่สังคม และขอขอบคุณทุกภาคส่วนที่ได้ร่วมแรงร่วมใจกันจนเกิดกิจกรรมที่ดีต่อสังคม
นางจิณณารัชช์ กล่าวว่า สมาคมแม่บ้านมหาดไทย ได้จัดทำโครงการ “วิ่งไป เที่ยวไป กับแม่บ้านมหาดไทย” โดยมีวัตถุประสงค์หลัก 3 ประการ คือ 1) ส่งเสริมสุขภาพ โดยสนับสนุนให้ผู้เข้าร่วมโครงการได้ออกกำลังกาย มีร่างกาย ที่สมบูรณ์แข็งแรง จิตใจแจ่มใส และใช้เวลาว่างให้เกิดประโยชน์ 2) ส่งเสริมการท่องเที่ยว โดยจัดกิจกรรมวิ่งไปยังแหล่งท่องเที่ยวที่สำคัญ ภายในจังหวัด เพื่อประชาสัมพันธ์แหล่งท่องเที่ยว ให้เป็นที่รู้จักผ่าน Social Media กระตุ้นเศรษฐกิจผ่านการท่องเที่ยวในพื้นที่ ก่อให้เกิดรายได้ในระดับครัวเรือนและชุมชน และ 3) สนับสนุนการศึกษา และกิจกรรมสาธารณกุศล โดยนำรายได้หลังหักค่าใช้จ่ายจากค่าสมัครเข้าร่วมโครงการฯ มอบเป็นทุนการศึกษาแก่เด็กและเยาวชนที่มีความประพฤติดี มีผลการเรียนดีแต่มีฐานะยากจนให้ได้รับโอกาสศึกษาต่อในระดับที่สูงขึ้นผ่านโครงการทุนมูลนิธิร่วมจิตต์น้อมเกล้าฯ เพื่อเยาวชน ในพระบรมราชินูปถัมภ์ รวมถึงการดำเนินกิจกรรมสาธารณกุศลของสมาคมแม่บ้านมหาดไทย

ที่มา : https://www.thaigov.go.th/news/contents/details/100060