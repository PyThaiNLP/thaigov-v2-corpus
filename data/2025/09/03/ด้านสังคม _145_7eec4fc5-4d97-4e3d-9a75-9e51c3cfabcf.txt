รัฐบาลไทย-ข่าวทำเนียบรัฐบาล-สธ.เขต 5 จัดโครงการตรวจสุขภาพพระสงฆ์และสามเณร ถวายเป็นพระราชกุศล เนื่องในโอกาสวันเฉลิมพระชนมพรรษา พระบาทสมเด็จพระเจ้าอยู่หัว มุ่งให้พระสงฆ์ไทยสุขภาพดี ห่างไกล NCDs

วันศุกร์ที่ 25 กรกฎาคม 2568
สธ.เขต 5 จัดโครงการตรวจสุขภาพพระสงฆ์และสามเณร ถวายเป็นพระราชกุศล เนื่องในโอกาสวันเฉลิมพระชนมพรรษา พระบาทสมเด็จพระเจ้าอยู่หัว มุ่งให้พระสงฆ์ไทยสุขภาพดี ห่างไกล NCDs
กระทรวงสาธารณสุข จัดโครงการตรวจสุขภาพพระสงฆ์และสามเณร เพื่อถวายเป็นพระราชกุศล เนื่องในโอกาสวันเฉลิมพระชนมพรรษา พระบาทสมเด็จพระเจ้าอยู่หัว 28 กรกฎาคม 2568
ขับเคลื่อนกิจกรรมดูแลสุขภาพพระภิกษุสงฆ์ให้มีสุขภาพดี ห่างไกลโรคไม่ติดต่อเรื้อรัง หรือ NCDs โดยเขตสุขภาพที่ 5 คัดกรองสุขภาพพระภิกษุสงฆ์ไปแล้วกว่าร้อยละ 82 พร้อมทั้งจัด NCDs Academy พัฒนาศักภาพพระคิลานุปัฏฐาก ดูแลสุขภาพพระภิกษุสงฆ์ในพื้นที่
วันนี้ (25 กรกฎาคม 2568) ที่ วัดหลวงพ่อสดธรรมกายาราม อำเภอดำเนินสะดวก จังหวัดราชบุรี เจ้าประคุณ สมเด็จพระมหาธีราจารย์ กรรมการมหาเถรสมาคม ประธานฝ่ายสงฆ์ และ นายสมศักดิ์ เทพสุทิน รัฐมนตรีว่าการกระทรวงสาธารณสุข ประธานฝ่ายฆราวาส ร่วมพิธีเปิดโครงการตรวจสุขภาพพระสงฆ์และสามเณร เพื่อถวายเป็นพระราชกุศล เนื่องในโอกาสวันเฉลิมพระชนมพรรษา พระบาทสมเด็จพระเจ้าอยู่หัว 28 กรกฎาคม 2568 โดยมี พระราชวชิรานุสิฐ เจ้าคณะจังหวัดราชบุรี เจ้าอาวาสวัดหลวงพ่อสดธรรมกายาราม นายอนุชา สะสมทรัพย์ รัฐมนตรีช่วยว่าการกระทรวงสาธารณสุข นพ.โอภาส การย์กวินพงศ์ ปลัดกระทรวงสาธารณสุข นางกณิกนันต์ ล้อสีทอง รองผู้อำนวยการสำนักงานพระพุทธศาสนาแห่งชาติ นางสาวฐิติลักษณ์ คำพา ผู้ว่าราชการจังหวัดราชบุรี ภญ.สุภัทรา บุญเสริม ผู้ตรวจราชการกระทรวงสาธารณสุข เขตสุขภาพที่ 5 คณะสงฆ์ ข้าราชการและประชาชน 1,700 คนร่วมพิธี
นายสมศักดิ์ กล่าวว่า เนื่องในโอกาสวันเฉลิมพระชนมพรรษาพระบาทสมเด็จพระเจ้าอยู่หัว 28 กรกฎาคม 2568 กระทรวงสาธารณสุขได้จัดทำโครงการตรวจสุขภาพพระสงฆ์และสามเณร เพื่อถวายเป็นพระราชกุศล และส่งเสริมให้พระสงฆ์และสามเณรมีสุขภาพที่ดีทั้งร่างกายและจิตใจ โดยจัดบริการทั้งการตรวจสุขภาพ ดูแลสุขภาพเชิงรุก และพัฒนาระบบบริการที่เหมาะสมกับวิถีสงฆ์ ตลอดจนให้ความรู้ในการดูแลสุขภาพของตนเองเพื่อให้สามารถปฏิบัติศาสนกิจได้อย่างเต็มที่ และช่วยสื่อสารข้อมูลความรู้ด้านสุขภาพให้กับประชาชนได้ นอกจากนี้ยังเป็นการขับเคลื่อนโครงการ “พระสงฆ์ปลอดโรค NCDs สุขภาพดีทั่วไทย”  ที่มุ่งเน้นการส่งเสริมสุขภาพ ป้องกันและควบคุมโรคไม่ติดต่อ นำไปสู่สังคมสุขภาวะโดยรวมในระยะยาว
ด้าน นพ.โอภาสกล่าวว่า เขตสุขภาพที่ 5 ซึ่งประกอบด้วย กาญจนบุรี นครปฐม ราชบุรี สุพรรณบุรี ประจวบคีรีขันธ์ เพชรบุรี สมุทรสงคราม และสมุทรสาคร มีวัดในพื้นที่รวม 2,632 แห่ง มีพระสงฆ์และสามเณร 16,447 รูป ได้รับการคัดกรองแล้วสุขภาพ 13,508 รูป หรือคิดเป็นร้อยละ 82.13 และได้ขับเคลื่อนโครงการ “พระสงฆ์ปลอดโรค NCDs สุขภาพดีทั่วไทย” โดยมีการจัด NCDs Academy ให้ความรู้และดูแลพระภิกษุสงฆ์
ให้ห่างไกลจากโรค NCDs รวมถึงพัฒนาศักภาพพระคิลานุปัฏฐากช่วยดูแลสุขภาพพระภิกษุสงฆ์ในพื้นที่ ในส่วนของจังหวัดราชบุรี ได้บูรณาการการดำเนินงานและสร้างกลไกการดำเนินงานให้เอื้อต่อการดูแลสุขภาพพระภิกษุสงฆ์ ผ่านกิจกรรมสำคัญ ได้แก่ 1) วัดส่งเสริมสุขภาพ 2) การตรวจสุขภาพและส่งเสริมสุขภาพที่พึงประสงค์ของพระภิกษุสงฆ์ โดยตรวจคัดกรองกลุ่มโรค NCDs (เบาหวาน, ความดัน, BMI, เส้นรอบเอว) ตรวจตา สุขภาพช่องปาก และสุขภาพจิต ให้ได้ตามเป้าหมาย ร้อยละ 100 และให้การดูแลทั้งกลุ่มสุขภาพดี กลุ่มเสี่ยง และกลุ่มป่วย 3) การอบรมพระคิลานุปัฏฐาก หลักสูตร 35 ชั่วโมง 70 ชั่วโมง และ 140 ชั่วโมง 4) การจัดระบบการรักษาพระภิกษุสงฆ์และช่องทางเฉพาะ และ 5) กุฏิชีวาภิบาล/สถานชีวาภิบาล ซึ่งปัจจุบันในจังหวัดมีสถานชีวาภิบาล 1 แห่ง และกุฏิชีวาภิบาล 10 แห่ง
สำหรับกิจกรรม “โครงการตรวจสุขภาพพระสงฆ์และสามเณร เพื่อถวายเป็นพระราชกุศลเนื่องในโอกาสวันเฉลิมพระชนมพรรษาพระบาทสมเด็จพระเจ้าอยู่หัว 28 กรกฎาคม 2568” เขตสุขภาพที่ 5 ประกอบด้วยกิจกรรมหลัก 2 ส่วน  ได้แก่ 1) การตรวจสุขภาพ คัดกรองความเสี่ยงโรค NCDs  ด้วยเครื่องมือ Health Station  และบริการตรวจสุขภาพช่องปาก เพื่อหารอยโรคมะเร็งช่องปาก ให้บริการถอนฟัน และตรวจเอกซเรย์ปอด  ให้กับพระสงฆ์และสามเณร 2) กิจกรรมส่งเสริมสุขภาพพระภิกษุสงฆ์ ให้มีความรู้ความเข้าใจในด้านสุขภาพ  โภชนาการ  เพื่อปลอดจากโรค NCDs  และเป็นพระธรรมนิเทศด้านสุขภาพ  และนิทรรศการสุขภาพพระสงฆ์และโรคไม่ติดต่อเรื้อรัง จำนวน 16 บูธ จาก 8 จังหวัด ในเขตสุขภาพที่ 5 และหน่วยงานอื่นๆ ที่เกี่ยวข้อง
*********************************25 กรกฎาคม 2568

ที่มา : https://www.thaigov.go.th/news/contents/details/98844