รัฐบาลไทย-ข่าวทำเนียบรัฐบาล-แม่ทัพภาค 1 พร้อมส่วนราชการระดับสูงทั้ง มท. พณ. ดีอี. ตชด. กรมศุลฯ เตรียมสรุปสถานการณ์ ให้นายกรัฐมนตรีทราบ ในการลงพื้นที่ชายแดน อรัญฯ สระแก้ว 

วันพุธที่ 25 มิถุนายน 2568
25/06/2568
พิมพ์
แม่ทัพภาค 1 พร้อมส่วนราชการระดับสูงทั้ง มท. พณ. ดีอี. ตชด. กรมศุลฯ เตรียมสรุปสถานการณ์ ให้นายกรัฐมนตรีทราบ ในการลงพื้นที่ชายแดน อรัญฯ สระแก้ว
ตรงข้ามปอยเปตพรุ่งนี้ พร้อมรับฟังปัญหา ข้อเสนอแนะและให้กำลังใจเจ้าหน้าที่ผู้ปฏิบัติภารกิจ และ ปชช.ในพื้นที่
วันนี้ ( 25 มิถุนายน 2568 ) เวลา  13.30 น.  นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า ในวันพรุ่งนี้ (วันพฤหัสบดีที่  26 มิถุนายน 2568)  นางสาวแพทองธาร ชินวัตร นายกรัฐมนตรี พร้อมด้วยนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม นายแพทย์พรหมินทร์ เลิศสุริย์เดช เลขาธิการนายกรัฐมนตรี พลโท อมฤต บุญสุยา แม่ทัพภาคที่ 1 ปลัดกระทรวงมหาดไทย ปลัดกระทรวงพาณิชย์ ปลัดกระทรวงดีอีฯ อธิบดีกรมศุลกากร และรองผู้บัญชาการตำรวจตระเวนชายแดน ร่วมลงพื้นที่ โดยคณะมีกำหนดการเดินทางถึงจังหวัดสระแก้ว ในเวลาประมาณ 10.00 น.
จากนั้น จะเดินทางไปยังโรงเรียนอรัญประเทศ อำเภออรัญประเทศ จังหวัดสระแก้ว เพื่อเป็นประธานในการประชุมหารือ เรื่องผลกระทบจากมาตรการ การกำหนดเปิด-ปิดด่านชายแดนไทย - กัมพูชาที่ห้องประชุมโรงเรียนอรัญประเทศ  โดยนายกรัฐมนตรี จะรับฟังบรรยายสรุปสถานการณ์ชายแดนในพื้นที่กองทัพภาคที่ 1 ทั้งการค้าขาย และพืชผลทางการเกษตร รวมทั้งการป้องกันและปราบปรามแก๊งคอลเซ็นเตอร์ และอาชญากรรมข้ามชาติ จากส่วนราชการที่เกี่ยวข้อง
ต่อจากนั้น นายกรัฐมนตรีและคณะจะเดินทางต่อไปยังบริเวณด่านพรมแดนบ้านคลองลึก อรัญประเทศ จังหวัดสระแก้ว ที่อยู่ตรงข้ามเมืองปอยเปต จังหวัดบันทายมีชัย ของกัมพูชา เพื่อลงพื้นที่ติดตามสถานการณ์บริเวณด่านชายแดน พร้อมพบปะพูดคุยกับประชาชน ผู้ประกอบการ และให้กำลังใจเจ้าหน้าที่ที่ปฏิบัติหน้าที่ในพื้นที่
ช่วงบ่าย นายกรัฐมนตรีจะเดินทางต่อไปยังบริเวณบ้านดงงู ตำบลอรัญประเทศ เพื่อพบปะพูดคุยให้กำลังใจเจ้าหน้าที่ทหาร ที่ปฏิบัติภารกิจในพื้นที่ รวมถึงพบปะกับนักเรียนและครู ที่โรงเรียนตำรวจตระเวนชายแดนประชารัฐบำรุง 1 ตำบลป่าไร่ อำเภออรัญประเทศ พร้อมกับให้กำลังใจเจ้าหน้าที่กองอาสารักษาดินแดน ที่ว่าการอำเภออรัญประเทศ ตำบลบ้านใหม่หนองไทร
"การลงพื้นที่ครั้งนี้ นายกรัฐมนตรีจะรับฟังปัญหา ข้อเสนอแนะ และความต้องการในพื้นที่ ซึ่งรัฐบาลได้ให้ความสำคัญเป็นอย่างยิ่ง โดยเฉพาะเรื่องของความปลอดภัยของประชาชนและเจ้าหน้าที่ที่ปฏิบัติภารกิจ รวมทั้งความเป็นอยู่ของพี่น้องประชาชนในบริเวณพื้นที่ด่านชายแดน  ทั้งนี้ เพื่อสร้างความมั่นใจให้พี่น้องประชาชน       โดยรัฐบาลขอยืนยันว่า จะเร่งขับเคลื่อน วางมาตรการในพื้นที่ชายแดนให้มีความเหมาะสม อย่างทันท่วงทีต่อทุกสถานการณ์ เพื่อตอบสนองต่อความมั่นคงในพื้นที่ด่านชายแดนให้เกิดประสิทธิภาพสูงสุด ต่อความมั่นคงของประเทศรวมทั้งทางด้านเศรษฐกิจ" นายจิรายุ กล่าว

ที่มา : https://www.thaigov.go.th/news/contents/details/97830