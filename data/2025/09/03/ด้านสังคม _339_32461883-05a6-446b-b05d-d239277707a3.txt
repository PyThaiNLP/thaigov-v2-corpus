รัฐบาลไทย-ข่าวทำเนียบรัฐบาล-“สมศักดิ์ – อนุชา” ประชุมผู้บริหารระดับสูง สธ. ปิดท้ายปีงบ 68 เชิดชูเกียรติ 6 ผู้บริหารเกษียณอายุในปีนี้

วันพุธที่ 3 กันยายน 2568
“สมศักดิ์ – อนุชา” ประชุมผู้บริหารระดับสูง สธ. ปิดท้ายปีงบ 68 เชิดชูเกียรติ 6 ผู้บริหารเกษียณอายุในปีนี้
รัฐมนตรีว่าการกระทรวงสาธารณสุข ประชุมผู้บริหารระดับสูง สธ. ครั้งสุดท้ายของปีงบประมาณ 2568 มอบโล่ประกาศเกียรติคุณแก่ผู้เกษียณอายุราชการและมอบโล่รางวัลแบบอย่างการดำเนินงานที่ดีด้านการป้องกันควบคุมโรคไม่ติดต่อ ปี 2568
เผย ขยายผลการนับคาร์บในประชาชนแล้วกว่า 42 ล้านคน ผู้ป่วยคลินิก NCDs รักษาหาย หยุดยา/ลดยาได้เกือบ 5 หมื่นราย ช่วยลดค่าใช้จ่ายได้กว่า 800 ล้านบาทต่อปี ส่วนการขับเคลื่อนงานตามนโยบายอื่นๆ อาทิ ความมั่นคงปลอดภัยไซเบอร์ จัดตั้งศูนย์ ACPHEED ส่งเสริมการใช้ยาสมุนไพรทดแทนยาแผนตะวันตก คืบหน้าได้ตามเป้าหมาย
วันนี้ (3 กันยายน 2568) ที่ กระทรวงสาธารณสุข จ.นนทบุรี นายสมศักดิ์ เทพสุทิน รัฐมนตรีว่าการกระทรวงสาธารณสุข พร้อมด้วย นายอนุชา สะสมทรัพย์ รัฐมนตรีช่วยว่าการกระทรวงสาธารณสุข ประชุมผู้บริหารระดับสูงกระทรวงสาธารณสุข ครั้งสุดท้ายของปีงบประมาณ 2568 โดยก่อนการประชุมได้มอบโล่ประกาศเกียรติคุณแก่ผู้ที่จะเกษียณอายุราชการ จำนวน 6 ราย ได้แก่ นพ.โอภาส การย์กวินพงศ์ ปลัดกระทรวงสาธารณสุข นพ.ภาณุมาศ ญาณเวทย์สกุล อธิบดีกรมควบคุมโรค นพ.ทวีศิลป์ วิษณุโยธิน อธิบดีกรมการแพทย์ นพ.ยงยศ ธรรมวุฒิ อธิบดีกรมวิทยาศาสตร์การแพทย์ นพ.สุรโชค ต่างวิวัฒน์ เลขาธิการคณะกรรมการอาหารและยา และ นพ.มนู ศุกลสกุล สาธารณสุขนิเทศก์ เขตสุขภาพที่ 6 พร้อมทั้งมอบโล่รางวัลแบบอย่างการดำเนินงานที่ดีด้านการป้องกันควบคุมโรคไม่ติดต่อ ปี 2568 จำนวน 4 รางวัล ประกอบด้วย รางวัล NCD Clinic Plus Awards ผลงานดีเด่นระดับประเทศ ประเภทโรงพยาบาลขนาดใหญ่ โรงพยาบาลขนาดกลาง และโรงพยาบาลขนาดเล็ก รางวัลรูปแบบบริการ (Service model)
เชิงนวัตกรรมด้านการจัดการโรคเบาหวานสู่ระยะสงบ โดยใช้ Intensive Lifestyle Modification รางวัลรูปแบบบริการ (Service model) เชิงนวัตกรรมด้านการเพิ่มการวินิจฉัยโรคความดันโลหิตสูง และรางวัลคณะกรรมการพัฒนาคุณภาพชีวิตระดับอำเภอ ผลงานดีเด่นระดับประเทศ ด้านการป้องกันควบคุมโรคไตในชุมชน
นายสมศักดิ์ กล่าวว่า ที่ประชุมได้รับทราบความก้าวหน้าการดำเนินงานสำคัญ อาทิ โครงการคนไทยห่างไกลโรค NCDs ซึ่งมีผู้เรียนรู้การนับคาร์บแล้ว 42,523,571 คน ผู้ป่วยเข้ารับการรักษาในคลินิก NCDs รักษาหายครบขั้นตอน 195,737 ราย ในจำนวนนี้โรคสงบแล้ว 30,257 ราย หยุดยาได้ 18,191 ราย และลดยาได้อีก 30,253 ราย ส่งผลให้ลดค่าใช้จ่ายได้ประมาณ 823.37 ล้านบาทต่อปี, การยกระดับความมั่นคงปลอดภัยทางไซเบอร์ของหน่วยงานสังกัดสำนักงานปลัดกระทรวงสาธารณสุขทั่วประเทศ จะผ่านเกณฑ์ครบ 100% ภายในเดือนกันยายน 2568 นี้, ความคืบหน้าการจัดตั้งศูนย์อาเซียนด้านภาวะฉุกเฉินทาง สาธารณสุขและโรคอุบัติใหม่ (ACPHEED) โดยเตรียมลงนามข้อตกลงการจัดตั้งในที่ประชุมสุดยอดผู้นำอาเซียน เดือนตุลาคม 2568, การส่งเสริมการใช้ยาสมุนไพรทดแทนยาแผนตะวันตก ล่าสุดมีมูลค่าการใช้ยาสมุนไพร 770.21 ล้านบาท คาดว่าจะเพิ่มถึง 1,000 ล้านบาท ได้ตามเป้าหมายปี 2568 และโครงการ Care for Mom ฝากครรภ์มั่นใจ ปลอดภัยในมือผู้เชี่ยวชาญ ซึ่งเตรียม Kick off การนำสมุดฝากครรภ์ดิจิทัลมาใช้ผ่านแอปพลิเคชันหมอพร้อม ในวันที่ 9 กันยายนนี้ ที่ รพ.สุรินทร์
************************************************** 3 กันยายน 2568

ที่มา : https://www.thaigov.go.th/news/contents/details/100362