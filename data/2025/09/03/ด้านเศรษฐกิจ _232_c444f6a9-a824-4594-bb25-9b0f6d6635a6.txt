รัฐบาลไทย-ข่าวทำเนียบรัฐบาล-อย่ามั่ว! ยื่นประมูลรายเดียว รับงานได้เลย ไม่เป็นความจริง กรมบัญชีกลางย้ำ ต้องดำเนินการตามกฎหมายที่เกี่ยวข้อง

วันจันทร์ที่ 21 กรกฎาคม 2568
21/07/2568
พิมพ์
อย่ามั่ว! ยื่นประมูลรายเดียว รับงานได้เลย ไม่เป็นความจริง กรมบัญชีกลางย้ำ ต้องดำเนินการตามกฎหมายที่เกี่ยวข้อง
กรมบัญชีกลาง ชี้แจงกรณีที่มีการเผยแพร่ข่าวที่ระบุว่า “การจัดซื้อจัดจ้างงบกระตุ้นเศรษฐกิจ 1.57 แสนล้านบาท ยื่นประมูลรายเดียว รับงานได้เลย” ข่าวดังกล่าวมีการที่นำเสนอข้อมูลที่ไม่ครบถ้วน ไม่ได้มีการไปตรวจสอบระเบียบที่อ้างถึงว่ากำหนดอย่างไร
นางแพตริเซีย มงคลวนิช อธิบดีกรมบัญชีกลาง ชี้แจงกรณีที่มีการเผยแพร่ข่าวที่ระบุว่า “การจัดซื้อจัดจ้างงบกระตุ้นเศรษฐกิจ 1.57 แสนล้านบาท ยื่นประมูลรายเดียว รับงานได้เลย” โดยได้มีการอ้างอิงหนังเสือเวียนของคณะกรรมการวินิจฉัยปัญหาการจัดซื้อจัดจ้างและการบริหารพัสดุภาครัฐ ด่วนที่สุด ที่ กค (กวจ) 0405.4/ ว 459 ลงวันที่ 7 กรกฎาคม  2568 ซึ่งในเนื้อหาของหนังสือเวียนฉบับดังกล่าว ให้ดำเนินการโดยอ้างอิงหนังสือเวียนของคณะกรรมการวินิจฉัยปัญหาการจัดซื้อจัดจ้างและการบริหารพัสดุภาครัฐ ด่วนที่สุด ที่ กค (กวจ) 0405.4/ว 195 ลงวันที่ 20 มีนาคม 2568 ที่ระบุว่า การพิจารณาผลกรณีที่มีผู้ยื่นข้อเสนอเพียงรายเดียว หรือมีผู้ยื่นข้อเสนอหลายรายแต่ถูกต้องตรงตามเงื่อนไขที่กำหนดในเอกสารประกวดราคาอิเล็กทรอนิกส์เพียงรายเดียว ให้คณะกรรมการพิจารณาผลการประกวดราคาอิเล็กทรอนิกส์ดำเนินการตามระเบียบกระทรวงการคลังว่าด้วยการจัดซื้อจัดจ้างและการบริหารพัสดุภาครัฐ พ.ศ. 2560 ข้อ 56 วรรคหนึ่ง ดังนั้น กรณีมีผู้ยื่นข้อเสนอรายเดียว หน่วยงานของรัฐต้องปฏิบัติตามนัยระเบียบกระทรวงการคลังฯ ข้อ 56 วรรคหนึ่ง ไม่ใช่ยื่นรายเดียวแล้วรับงานได้เลยตามที่ข่าวนำเสนอ
ทั้งนี้ ระเบียบกระทรวงการคลังว่าด้วยการจัดซื้อจัดจ้างและการบริหารพัสดุภาครัฐ พ.ศ.  2560 ข้อ 56 วรรคหนึ่ง กำหนดว่า “ในกรณีที่ปรากฎว่า มีผู้ยื่นข้อเสนอรายเดียวหรือมีผู้ยื่นข้อเสนอหลายรายแต่ถูกต้องตามเงื่อนไขที่กำหนดในเอกสารประกวดราคาอิเล็กทรอนิกส์เพียงรายเดียว ให้คณะกรรมการพิจารณาผลการประกวดราคาอิเล็กทรอนิกส์เสนอหัวหน้าหน่วยงานของรัฐผ่านเจ้าหน้าที่เพื่อยกเลิกการประกวดราคาอิเล็กทรอนิกส์ครั้งนั้น แต่ถ้าคณะกรรมการพิจารณาแล้วเห็นว่ามีเหตุผลสมควรที่จะดำเนินการต่อไปโดยไม่ยกเลิกการประกวดราคาอิเล็กทรอนิกส์ ให้คณะกรรมการดำเนินการตามข้อ 57 หรือข้อ 58 แล้วแต่กรณี โดยอนุโลม”
อธิบดีกรมบัญชีกลางกล่าวเน้นย้ำว่า “ข่าวดังกล่าวมีการที่นำเสนอข้อมูลที่ไม่ครบถ้วน ไม่ได้มีการไปตรวจสอบระเบียบที่อ้างถึงว่ากำหนดอย่างไร ซึ่งในการดำเนินการจัดซื้อจัดจ้างของหน่วยงานรัฐไม่ว่าจะเป็นการใช้จ่ายจากเงินงบประมาณหรือเงินนอกงบประมาณต้องดำเนินการตามกฎหมายที่เกี่ยวข้อง ก่อให้เกิดประโยชน์สูงสุดต่อหน่วยงานของรัฐ และสอดคล้องกับหลักการคุ้มค่า โปร่งใส มีประสิทธิภาพและประสิทธิผล ตรวจสอบได้ตามนัยมาตรา 8 แห่ง พรบ. การจัดซื้อจัดจ้างและการบริหารพัสดุภาครัฐ พ.ศ. 2560 ทั้งนี้ ผู้ที่สนใจสามารถติดตามข้อมูลการจัดซื้อจัดจ้างตามกรอบ 1.57 แสนล้านบาทนี้ได้จาก www.gprocurement.go.th”
https://www.facebook.com/share/p/19fayhtcCX/

ที่มา : https://www.thaigov.go.th/news/contents/details/98602