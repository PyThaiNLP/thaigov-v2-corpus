รัฐบาลไทย-ข่าวทำเนียบรัฐบาล-เปิดฉาก! “ศิลปินสร้างศิลปิน” ขยายผลภูมิปัญญาศิลปินสู่การพัฒนาอาชีพ ระดับภูมิภาค 70 พรรษา สมเด็จพระกนิษฐาธิราชเจ้า รวมพลังศิลปิน ปั้นทุนวัฒนธรรมให้เป็นอาชีพ ณ วิทยาลัยนาฏศิลปลพบุรี 

วันจันทร์ที่ 4 สิงหาคม 2568
เปิดฉาก! “ศิลปินสร้างศิลปิน” ขยายผลภูมิปัญญาศิลปินสู่การพัฒนาอาชีพ ระดับภูมิภาค 70 พรรษา สมเด็จพระกนิษฐาธิราชเจ้า รวมพลังศิลปิน ปั้นทุนวัฒนธรรมให้เป็นอาชีพ ณ วิทยาลัยนาฏศิลปลพบุรี
เปิดฉาก! “ศิลปินสร้างศิลปิน” ขยายผลภูมิปัญญาศิลปินสู่การพัฒนาอาชีพ ระดับภูมิภาค 70 พรรษา สมเด็จพระกนิษฐาธิราชเจ้า รวมพลังศิลปิน ปั้นทุนวัฒนธรรมให้เป็นอาชีพ ณ วิทยาลัยนาฏศิลปลพบุรี จังหวัดลพบุรี
เปิดฉาก! “ศิลปินสร้างศิลปิน” ขยายผลภูมิปัญญาศิลปินสู่การพัฒนาอาชีพ ระดับภูมิภาค 70 พรรษา สมเด็จพระกนิษฐาธิราชเจ้า รวมพลังศิลปิน ปั้นทุนวัฒนธรรมให้เป็นอาชีพ ณ วิทยาลัยนาฏศิลปลพบุรี จังหวัดลพบุรี
วันที่ 31 กรกฎาคม 2568 เวลา 10.00 น. นางสาวพลอย ธนิกุล ผู้ช่วยรัฐมนตรีประจำกระทรวงวัฒนธรรม เป็นประธานพิธีเปิดกิจกรรมขยายผลภูมิปัญญาศิลปินสู่การพัฒนาอาชีพ ระดับภูมิภาค 70 พรรษา สมเด็จพระกนิษฐาธิราชเจ้า “ศิลปินสร้างศิลปิน” โดยมี ว่าที่ร้อยตรีทรงพล แป้นแก้ว รองผู้ว่าราชการจังหวัดลพบุรี นางศศิฑอณร์ สุวรรณมณี หัวหน้าผู้ตรวจราชการกระทรวง วัฒนธรรม วัฒนธรรมจังหวัดภาคกลาง ศิลปินเเห่งชาติ ศิลปินศิลปาธร ศิลปินพื้นบ้าน สื่อมวลชน เเละเเขกผู้มีเกียรติ เข้าร่วม ณ วิทยาลัยนาฏศิลปลพบุรี อำเภอเมืองลพบุรี จังหวัดลพบุรี ภายในงานมีการเเสดงทางศิลปวัฒนธรรมจากวิทยาลัยนาฏศิลปลพบุรี
นางสาวพลอย ธนิกุล ผู้ช่วยรัฐมนตรีประจำกระทรวงวัฒนธรรม กล่าวว่า กระทรวงวัฒนธรรม (วธ.) ได้ดำเนินการจัดกิจกรรมนี้ภายใต้แนวคิดเฉลิมพระเกียรติสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เนื่องในโอกาสวันคล้ายวันพระราชสมภพ 2 เมษายน 2568 และทรงเจริญพระชนมายุ 70 พรรษา ในฐานะ “องค์วิศิษฏศิลปิน” ผู้เป็นเลิศทางศิลปะ ประเสริฐกว่าศิลปินทั้งปวง และเนื่องในโอกาสครบรอบ 40 ปี ศิลปินแห่งชาติ จึงได้ดำเนินโครงการส่งเสริม สนับสนุน และพัฒนาศักยภาพอุตสาหกรรมวัฒนธรรมไทยสู่ระดับสากลผ่านกิจกรรมขยายผลภูมิปัญญาศิลปินสู่การพัฒนาอาชีพ  “ศิลปินสร้างศิลปิน” เพื่อส่งเสริมให้ศิลปิน บุคลากร แรงงาน และผู้ประกอบการในอุตสาหกรรมวัฒนธรรม สามารถนำทุนทางวัฒนธรรมมาต่อยอดและขยายผลให้เกิดรายได้อย่างเป็นรูปธรรม พร้อมทั้งสนับสนุนการอนุรักษ์และสืบสานมรดกภูมิปัญญาท้องถิ่น โดยเน้นการเปิดพื้นที่ให้เด็ก เยาวชน และประชาชนทั่วไปได้เรียนรู้ สืบทอด และเกิดความภาคภูมิใจในมรดกทางวัฒนธรรมของชาติ
กิจกรรมในครั้งนี้มีการจัดฐานการเรียนรู้เชิงปฏิบัติการจากศิลปินเเห่งชาติ ศิลปินศิลปาธร ศิลปินพื้นบ้านและครูศิลปะ 17 ท่าน ถ่ายทอดองค์ความรู้ในหลากหลายแขนงให้เเก่เด็ก เยาวชน และประชาชนกว่า 500 คน จาก 8 จังหวัด ภาคกลาง ได้เรียนรู้ สืบทอด และภาคภูมิใจในมรดกทางวัฒนธรรมของชาติและท้องถิ่นผ่านการอบรมเชิงปฏิบัติใน 10 ฐานการเรียนรู้ ประกอบด้วย ฐานการเรียนรู้จิตรกรรม (วาดภาพ) ฐานการเรียนรู้เพลงพื้นบ้านรำโทนเเละรำตัด ฐานการเรียนรู้หัตถศิลป์จำนวน 2 ฐาน ได้เเก่ ผ้าย้อมเเปรง เเละ ECO Print ฐานการเรียนรู้วรรณศิลป์จำนวน 2 ฐาน ได้เเก่ ร้อยเเก้ว เเละ ร้อยกรอง ฐานการเรียนรู้ดุริยางคศิลป์ (ดนตรีไทย) เเละฐานการเรียนรู้ศิลปะการเเสดง (ดนตรีสากลตะวันตกเเละดนตรีร่วมสมัย) โดยจัดขึ้นระหว่างวันที่ 31 ก.ค. - 2 ส.ค. 2568 ด้วยความร่วมมือของสำนักงานวัฒนธรรมจังหวัดกลุ่มภาคกลาง ได้แก่ จังหวัดลพบุรี พระนครศรีอยุธยา นนทบุรี ปทุมธานี สระบุรี ชัยนาท สิงห์บุรี เเละอ่างทอง
สำหรับกิจกรรม “ศิลปินสร้างศิลปิน” ณ จังหวัดลพบุรีครั้งนี้ ถือเป็นพื้นที่จัดกิจกรรมสุดท้ายของโครงการในระดับภูมิภาค สะท้อนถึงความมุ่งมั่นของกระทรวงวัฒนธรรมในการกระจายโอกาสทางวัฒนธรรมสู่เยาวชนทั่วประเทศ
ทั้งนี้ กระทรวงวัฒนธรรมยังคงมุ่งเน้นการส่งเสริมครูภูมิปัญญาและเครือข่ายวัฒนธรรมให้เป็นศูนย์กลางการเรียนรู้ เพื่อผลักดันทุนทางวัฒนธรรมให้เป็นพลังในการขับเคลื่อนเศรษฐกิจสร้างสรรค์ สร้างอาชีพ และยกระดับคุณภาพชีวิตของประชาชนอย่างมั่นคงและยั่งยืน

ที่มา : https://www.thaigov.go.th/news/contents/details/99319