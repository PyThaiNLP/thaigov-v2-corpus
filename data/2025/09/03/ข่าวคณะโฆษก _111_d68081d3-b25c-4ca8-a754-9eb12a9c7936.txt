รัฐบาลไทย-ข่าวทำเนียบรัฐบาล- บก.ศปช. รายงานระดับน้ำเช้านี้ลดลงต่อเนื่องหลัง “วิภา” อ่อนกำลังลง ด้าน ปภ. ตั้งศูนย์เฉพาะกิจ 24 ชม. ตั้งแต่พายุยังไม่เข้า ลุยดำเนินการช่วยเหลือ ปชช. ตกค้างอย่างต่อเนื่อง

วันพฤหัสบดีที่ 24 กรกฎาคม 2568
24/07/2568
พิมพ์
บก.ศปช. รายงานระดับน้ำเช้านี้ลดลงต่อเนื่องหลัง “วิภา” อ่อนกำลังลง ด้าน ปภ. ตั้งศูนย์เฉพาะกิจ 24 ชม. ตั้งแต่พายุยังไม่เข้า ลุยดำเนินการช่วยเหลือ ปชช. ตกค้างอย่างต่อเนื่อง
พร้อมสั่งการให้จังหวัดเตรียมข้อมูลเพื่อฟื้นฟูและเยียวยาให้ประชาชนเพื่อนำเสนอต่อที่ประชุมครม. เพื่ออนุมัติงบเยียวยา
วันนี้ (24 กรกฎาคม 2568) นายจิรายุ ห่วงทรัพย์ โฆษกประจำสำนักนายกรัฐมนตรี  เปิดเผยว่ารัฐบาลได้สั่งการทุกหน่วยงานที่เกี่ยวข้องกับเหตุการณ์อุทกภัยจากพายุวิภา ดำเนินการตามแผนที่วางไว้ตั้งแต่ก่อนพายุวิภาจะขึ้นฝั่งที่ประเทศเวียดนาม  โดยเช้านี้ได้รับรายงานจาก กรมป้องกันและบรรเทาสาธารณภัย (ปภ.) กระทรวงมหาดไทย ในการเตือน การป้องกัน และแก้ไขปัญหา โดยที่ผ่านมา  ปภ.ได้ออกประกาศให้เตรียมพร้อมรับมือตั้งแต่วันจันทร์ที่ผ่านมา โดยการส่งสัญญาณ Cell broadcasts และให้ส่วนราชการ ในระดับจังหวัดอำเภอและหมู่บ้าน แจ้งประกาศเตือนผ่านทุกช่องทาง ทั้งหอกระจายเสียงเตือนภัยโดย ผู้ว่าราชการจังหวัด นายอำเภอ กำนัน ผู้ใหญ่บ้านและองค์กรปกครองส่วนท้องถิ่นในพื้นที่ที่ได้รับผลกระทบ
เช้าวันนี้ ศูนย์ปฏิบัติการช่วยเหลือผู้ประสบอุทกภัยวาตภัยและดินโคลนถล่มหรือ บก.ศปช. ซึ่งมีการประชุมทุกวันโดยมีนางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทยเป็นประธาน ซึ่งวันนี้กรมอุตุนิยมวิทยาได้รายงานว่าพายุ “วิภา” อ่อนกำลังลง ซึ่งจะส่งผลให้สถานการณ์น้ำที่จังหวัดน่าน ลดระดับลง จากนั้นจะไหลผ่านจังหวัดอุตรดิตถ์และลงสู่เขื่อนสิริกิติ์
ทั้งนี้ ปภ. ได้ตั้งศูนย์บัญชาการอยู่ที่จังหวัดเชียงใหม่ตั้งแต่ก่อนพายุวิภาเคลื่อนเข้าสู่ประเทศไทยแล้วและได้ส่งกำลังเข้าช่วยเหลือขนย้ายผู้ที่ยังติดอยู่ในพื้นที่จังหวัดภาคเหนืออย่างต่อเนื่อง โดยเที่ยงวันวันนี้จะสรุปผลการดำเนินงานเพื่อดำเนินการให้เหมาะสมกับสถานการณ์ปัจจุบันในแต่ละพื้นที่ เนื่องจากหลายพื้นที่น้ำเข้าท่วมและลดระดับลง หลายพื้นที่เป็นดินโคลนที่มาจากภูเขา ทั้งนี้ ระดับน้ำเช้านี้เมื่อเวลาประมาณ 08.30 น. เริ่มลดลงอย่างต่อเนื่องโดยเฉพาะแม่น้ำน่าน
นายจิรายุกล่าวต่อไปว่า กระทรวงมหาดไทยได้สั่งการให้จังหวัดที่ประสบอุทกภัย รวบรวมข้อมูลเพื่อสรุปในการให้ความช่วยเหลือเยียวยา ประชาชน ต่อคณะรัฐมนตรีเพื่ออนุมัติเงินงบประมาณในการฟื้นฟูในทุกมิติ โดยยึดโมเดลอุทกภัยเมื่อปลายปีที่แล้วที่จังหวัดเชียงใหม่และเชียงรายรวมทั้งภาคใต้ต่อไป ทั้งนี้ ศปช.จะติดตามสถานการณ์และอำนวยการตลอด 24 ชั่วโมงจนกว่าสถานการณ์จะกลับเข้าสู่ภาวะปกติ

ที่มา : https://www.thaigov.go.th/news/contents/details/98739