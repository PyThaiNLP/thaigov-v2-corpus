รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา เป็นประธานงานเลี้ยงขอบคุณนักกีฬามวยไทย ร่วมฉลองความสำเร็จ มวยไทยบรรจุใน CISM World Summer Games 2027

วันศุกร์ที่ 25 กรกฎาคม 2568
รมว.ท่องเที่ยวและกีฬา เป็นประธานงานเลี้ยงขอบคุณนักกีฬามวยไทย ร่วมฉลองความสำเร็จ มวยไทยบรรจุใน CISM World Summer Games 2027
รมว.ท่องเที่ยวและกีฬา เป็นประธานงานเลี้ยงขอบคุณนักกีฬามวยไทย ร่วมฉลองความสำเร็จ มวยไทยบรรจุใน CISM World Summer Games 2027 ตอกย้ำพลัง Soft Power ไทยบนเวทีโลก
วันที่ 24 กรกฎาคม 2568 เวลา 17.00 น. ณ ห้องมัฆวานรังสรรค์ สโมสรทหารบก นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานในงานเลี้ยงขอบคุณนักกีฬามวยไทย พร้อมร่วมแสดงความยินดีในโอกาสที่ “มวยไทย” ได้รับการบรรจุเป็นชนิดกีฬาลำดับที่ 26 ในการแข่งขัน CISM World Summer Games 2027 ซึ่งจะจัดขึ้นที่เมืองนอร์ธคาโรไลนา สหรัฐอเมริกา นับเป็นความสำเร็จครั้งประวัติศาสตร์ที่ยกระดับมวยไทยสู่เวทีระดับนานาชาติ
ภายในงานได้รับเกียรติจาก ดร.สุทิน คลังแสง นายกสมาคมส่งเสริมกีฬาทหาร (ประเทศไทย) พลเรือเอก สุพพัต ยุทธวงศ์ รองปลัดกระทรวงกลาโหม นายชลิตรัตน์  จันทรุเบกษา รองประธานคณะกรรมการขับเคลื่อนอุตสาหกรรมกีฬา , ดร.ศักดิ์ชาย ทัพสุวรรณ นายกสมาคมมวยไทยสมัครเล่นแห่งประเทศไทยฯ , พันเอก เปรมินทร์ ราชฤทธิ์บริรักษ์ กรมวังผู้ใหญ่ , คณะกรรมการอำนวยการจัดการแข่งขัน นักกีฬา เจ้าหน้าที่ ตลอดจนแขกผู้มีเกียรติและนักกีฬามวยไทยที่มาร่วมแสดงความยินดีอย่างอบอุ่น
นายสรวงศ์ กล่าวว่า การแข่งขันมวยไทยทหารโลกที่ประเทศไทยเป็นเจ้าภาพเมื่อเร็วๆ นี้ ถือเป็น “ก้าวแรกที่สำคัญยิ่ง” ที่แสดงให้เห็นถึงศักยภาพของมวยไทยในระดับสากล มวยไทยไม่ได้เป็นเพียงการออกกำลังกายหรือการต่อสู้ แต่เป็นศิลปะการป้องกันตัวที่ผสานเทคนิคการใช้ร่างกายกับไหวพริบและจิตวิญญาณของนักกีฬา ซึ่งคุณลักษณะเหล่านี้ทำให้ CISM เห็นถึงคุณค่าและตัดสินใจบรรจุมวยไทยเป็นกีฬาในการแข่งขันระดับโลก
“ความสำเร็จในวันนี้ คือผลลัพธ์จากความร่วมมือของทุกภาคส่วน ทั้งนักกีฬา กองทัพไทย คณะกรรมการจัดการแข่งขัน และผู้ผลักดัน Soft Power ด้านกีฬา ที่ร่วมแรงร่วมใจกันอย่างไม่ย่อท้อ” นายสรวงศ์กล่าว
รัฐมนตรีว่าการกระทรวงการท่องเที่ยวและกีฬา ยังได้ย้ำว่า การบรรจุมวยไทยในเวที CISM World Summer Games 2027 ถือเป็น “ความสำเร็จที่เป็นรูปธรรม” ของการผลักดัน Soft Power ด้านกีฬา ของประเทศไทย และจะเป็นแรงผลักดันให้มวยไทยกลายเป็นกีฬาที่ได้รับความนิยมในหมู่ทหารและนักกีฬาทั่วโลก
“จากนี้ไป ทหารและนักกีฬาทั่วโลกจะต้องฝึกฝนมวยไทยเพื่อเข้าร่วมแข่งขันในเวทีระดับนานาชาติ นี่คือการตอกย้ำว่า มวยไทยคือ Soft Power ที่ทรงพลังของประเทศไทย” นายสรวงศ์กล่าว
ในช่วงท้ายของพิธี รัฐมนตรีฯ ได้กล่าวให้กำลังใจนักกีฬาทุกคน พร้อมแสดงความหวังว่า มวยไทยจะก้าวต่อไปสู่ความสำเร็จที่ยิ่งใหญ่ยิ่งขึ้น และสร้างชื่อเสียงให้กับประเทศไทยบนเวทีโลก

ที่มา : https://www.thaigov.go.th/news/contents/details/98820