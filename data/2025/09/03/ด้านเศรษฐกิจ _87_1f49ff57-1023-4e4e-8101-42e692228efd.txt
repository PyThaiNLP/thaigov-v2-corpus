รัฐบาลไทย-ข่าวทำเนียบรัฐบาล-​ดีพร้อม เสิร์ฟ “The Thai Tastetival…ร้อยรส เสน่ห์แห่งสยาม” ยกระดับซอฟต์พาวเวอร์ไทยผ่าน 12 สุดยอดร้านอาหารสู่เวทีโลก ดันเศรษฐกิจโตกว่า 200 ล้านบาท ตามนโยบาย รมว.เอกนัฏ

วันอังคารที่ 1 กรกฎาคม 2568
01/07/2568
พิมพ์
​ดีพร้อม เสิร์ฟ “The Thai Tastetival…ร้อยรส เสน่ห์แห่งสยาม” ยกระดับซอฟต์พาวเวอร์ไทยผ่าน 12 สุดยอดร้านอาหารสู่เวทีโลก ดันเศรษฐกิจโตกว่า 200 ล้านบาท ตามนโยบาย รมว.เอกนัฏ
​ดีพร้อม เสิร์ฟ “The Thai Tastetival…ร้อยรส เสน่ห์แห่งสยาม” ยกระดับซอฟต์พาวเวอร์ไทยผ่าน 12 สุดยอดร้านอาหารสู่เวทีโลก ดันเศรษฐกิจโตกว่า 200 ล้านบาท ตามนโยบาย รมว.เอกนัฏ
กรุงเทพฯ 12 มิถุนายน 2568 – นางดวงดาว ขาวเจริญ รองอธิบดีกรมส่งเสริมอุตสาหกรรม ได้รับมอบหมายจาก นางสาวณัฏฐิญา เนตยสุภา อธิบดีกรมส่งเสริมอุตสาหกรรม ให้เกียรติเป็นประธานในพิธีเปิดการแสดงผลงานและเชื่อมโยงเครือข่าย " The Thai Tastetival ร้อยรส เสน่ห์แห่งสยาม" ร่วมด้วย คณะผู้บริหาร เจ้าหน้าที่ดีพร้อม  ผู้ประกอบการ สื่อมวลชน และแขกผู้มีเกียรติ เข้าร่วม โดยมี นายเจษฎา ถาวรศักดิ์ ผู้อำนวยการกองพัฒนาขีดความสามารถธุรกิจอุตสาหกรรม กรมส่งเสริมอุตสาหกรรม กล่าวรายงาน ณ ห้อง Taste Kitchen และ Entertainment Zone ชั้น 4 ตึก Phenix  ราชเทวี
งานจัดแสดงผลงานและเชื่อมโยงเครือข่าย " The Thai Tastetival ร้อยรส เสน่ห์แห่งสยาม" เป็นส่วนหนึ่งของกิจกรรมการพัฒนาเครือข่ายธุรกิจอาหารและเครื่องดื่มที่เชื่อมโยงกับ Soft Power ภายใต้โครงการส่งเสริมการใช้นวัตกรรมเพื่อยกระดับอุตสาหกรรมอาหารและเครื่องดื่มไทยสู่ตลาดโลกอย่างยั่งยืน ที่ดีพร้อมได้เดินหน้าตามนโยบาย “ปฏิรูปอุตสาหกรรมไทย สู่เศรษฐกิจยุคใหม่ ทันสมัย สะดวก โปร่งใส” ของ นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ในการสร้างเครือข่ายธุรกิจสำหรับผู้ประกอบการร้านอาหารและเครื่องดื่มไทยให้มีขีดความสามารถในการแข่งขันที่สูงขึ้น ด้วยการพัฒนาทักษะและการใช้วัตถุดิบท้องถิ่นอย่างสร้างสรรค์ พร้อมยกระดับการแข่งขันในตลาดโลกผ่านการสร้างแบรนด์ที่สะท้อนอัตลักษณ์วัฒนธรรมไทย ผสานนวัตกรรมและมาตรฐานสากล เน้นตอบโจทย์ผู้บริโภคยุคใหม่อย่างยั่งยืน ตามนโยบาย “ดีพร้อมคอมมูนิตี้ ที่นี่มีแต่ให้” ของ นางสาวณัฏฐิญา เนตยสุภา ของ อธิบดีกรมส่งเสริมอุตสาหกรรม
โดยภายในงาน มีการนำเสนอผลงานจาก 12 ผู้ประกอบการร้านอาหารและเครื่องดื่มที่ผ่านการอบรมเข้มข้นจากกูรูชั้นนำของประเทศ อาทิ Cabbages and Condoms, The Artisans Ayutthaya, มะเก่า ข้าวเตี๋ยวเปรี้ยวปาก, Steve Café & Cuisine, ร้านครัวชมทะเล, ร้านอาหาร ร เรือ, ร่ำรวยเย็นตาโฟ, นครมูเบอร์เกอร์, ดุกมั้ง รวมถึงเครื่องดื่มน้ำมะนาวตาลโตนดเลม่อนโกลด์ ตรายิ้มแป้น, โกโก้รสโบราณสเตชั่น และสุราชุมชนเทพนม ซึ่งทั้งหมดนี้ได้นำวัตถุดิบท้องถิ่น (GI) มาผสมผสานกับไอเดียสมัยใหม่ รังสรรค์เป็น 10 คอร์สเมนูสุดประณีต ร่วมกับเชฟแถวหน้าของเมืองไทย เพื่อมอบประสบการณ์ Fine Dining ระดับสากล โดยคาดว่ากิจกรรมนี้จะสามารถสร้างมูลค่าทางเศรษฐกิจได้กว่า 200 ล้านบาท

ที่มา : https://www.thaigov.go.th/news/contents/details/98067