รัฐบาลไทย-ข่าวทำเนียบรัฐบาล-บสย. ต้อนรับ คณะผู้แทน Bhutan Care Credit Limited (BCCL) ประเทศภูฏาน

วันอังคารที่ 8 กรกฎาคม 2568
08/07/2568
พิมพ์
บสย. ต้อนรับ คณะผู้แทน Bhutan Care Credit Limited (BCCL) ประเทศภูฏาน
บสย. ให้การต้อนรับคณะผู้แทนจาก Bhutan Care Credit Limited ประเทศภูฏาน ในโอกาสเดินทางเยือนประเทศไทย เพื่อศึกษาบทบาทหน้าที่ของ บสย. ในการให้ความช่วยเหลือสนับสนุนผู้ประกอบการ SMEs ในประเทศไทย
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) พร้อมด้วย นายกิตติพงษ์ บุรณศิริ รองผู้จัดการทั่วไป สายงานกลยุทธ์และผลิตภัณฑ์ ให้การต้อนรับคณะผู้แทนจาก Bhutan Care Credit Limited (BCCL) ประเทศภูฏาน นำโดย Mr. Pema Rinzing Rinche, CEO ในโอกาสเดินทางเยือนประเทศไทย เพื่อศึกษาบทบาทหน้าที่ของ บสย. ในการให้ความช่วยเหลือสนับสนุนผู้ประกอบการ SMEs ในประเทศไทย ทั้งกลุ่มผู้ประกอบการ SMEs ขนาดกลาง และผู้ประกอบการรายย่อย (Micro SMEs)
ในโอกาสนี้ คณะผู้แทน BCCL ได้ร่วมแลกเปลี่ยนข้อมูลเกี่ยวกับบทบาทการให้ความช่วยเหลือ SMEs รายย่อยของสถาบัน BCCL ภายใต้พระราชปณิธานและพระราชดำริของสมเด็จพระราชาธิบดี โดยสถาบัน Bhutan Care Credit Ltd. (Care Credit) เป็นสถาบันการเงิน Micro  Finance ภายใต้สำนักพระราชวัง และได้รับใบอนุญาตจากสำนักงานการเงินแห่งภูฏาน (Royal Monetary Authority - RMA) ให้ดำเนินธุรกิจในฐานะสถาบันที่สนับสนุนสินเชื่อรายย่อย เพื่อให้บริการทางการเงินที่เข้าถึงได้และยั่งยืนแก่ประชาชนในระดับรากหญ้า รวมทั้งส่งเสริมศักยภาพทางการเงินของประชาชน โดยเน้นการปล่อยสินเชื่อรายย่อย เพื่อเสริมสร้างชุมชนและการเปลี่ยนแปลงที่นำไปสู่การเป็นสังคมที่มีความสุข และเข้าถึงบริการทางการเงินอย่างทั่วถึง
ทั้งนี้ คณะผู้แทน BCCL ได้ให้ความสนใจเกี่ยวกับบทบาทหน้าที่และรูปแบบการค้ำประกันสินเชื่อของ บสย. ซึ่งถือเป็นกลไกสำคัญในการสนับสนุนการเข้าถึงสินเชื่อของผู้ประกอบการได้มากยิ่งขึ้น โดยการประชุมจัดขึ้น ณ ห้องประชุมคณะกรรมการ ชั้น 18 อาคารชาญอิสสระทาวเวอร์ 2 ถนนเพชรบุรีตัดใหม่ กรุงเทพฯ เมื่อวันที่ 27 มิถุนายน 2568

ที่มา : https://www.thaigov.go.th/news/contents/details/98274