รัฐบาลไทย-ข่าวทำเนียบรัฐบาล-"วราวุธ" เผย พม. เตรียมเปิดบ้านพักเด็กฯ แห่งใหม่ ที่นครปฐม มุ่งช่วยเหลือในภาวะวิกฤต 24 ชม.

วันอังคารที่ 5 สิงหาคม 2568
"วราวุธ" เผย พม. เตรียมเปิดบ้านพักเด็กฯ แห่งใหม่ ที่นครปฐม มุ่งช่วยเหลือในภาวะวิกฤต 24 ชม.
"วราวุธ" เผย พม. เตรียมเปิดบ้านพักเด็กฯ แห่งใหม่ ที่นครปฐม มุ่งช่วยเหลือในภาวะวิกฤต 24 ชม.
วันที่ 5 สิงหาคม 2568 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า กระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.) เตรียมเปิดบ้านพักเด็กและครอบครัวจังหวัดนครปฐมแห่งใหม่ ในวันที่ 8 สิงหาคม 2568  เพื่อเป็นการยกระดับการให้บริการด้านการช่วยเหลือ คุ้มครอง และส่งเสริมสวัสดิภาพของเด็ก เยาวชน และครอบครัวในพื้นที่จังหวัดนครปฐม และบ้านพักเด็กและครอบครัว ถือเป็นกลไกสำคัญของการทำงานในภาวะวิกฤตในระดับพื้นที่จังหวัดของศูนย์เร่งรัดจัดการสวัสดิภาพประชาชน (ศรส.) กระทรวง พม.
สำหรับบ้านพักเด็กและครอบครัวจังหวัดนครปฐม นั้น  เป็นหน่วยงานในสังกัดกรมกิจการเด็กและเยาวชน จัดตั้งขึ้นเมื่อเดือนพฤศจิกายน 2551 เพื่อเป็นสถานแรกรับตามพระราชบัญญัติคุ้มครองเด็ก พ.ศ. 2546 เป็นที่พักพิงชั่วคราวสำหรับเด็ก สตรี ครอบครัว และกลุ่มเป้าหมายที่ประสบภาวะวิกฤต ซึ่งตลอดเวลา 17 ปี ที่ผ่านมา บ้านพักเด็กและครอบครัวจังหวัดนครปฐม ได้ใช้สถานที่เช่าเป็นสำนักงาน และปฏิบัติงานด้วยข้อจำกัดด้านสถานที่มาโดยตลอด ทั้งนี้ กระทรวง พม. จึงได้ผลักดันให้มีการก่อสร้างอาคารสำนักงานถาวร เพื่อรองรับการทำงานแบบบูรณาการ พม. หนึ่งเดียวจังหวัดนครปฐม ด้วยการให้บริการตลอด 24 ชั่วโมง ที่พร้อมให้บริการประชาชนที่ต้องการความช่วยเหลือในภาวะวิกฤตอย่างทันท่วงที
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #บ้านพักเด็กและครอบครัวจังหวัดนครปฐม #นครปฐม

ที่มา : https://www.thaigov.go.th/news/contents/details/99340