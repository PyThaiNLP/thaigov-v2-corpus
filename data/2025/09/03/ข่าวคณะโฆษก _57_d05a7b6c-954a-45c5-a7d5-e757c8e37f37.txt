รัฐบาลไทย-ข่าวทำเนียบรัฐบาล-รัฐบาลขันนอต ขรก.เกียร์ว่าง “บิ๊กอ้วน” ย้ำ รมต.ทุกท่านให้เร่งพิจารณาแต่งตั้งข้าราชการระดับสูงที่จะเกษียณอายุราชการ พร้อมตั้งค่าวัดผลงานสามเดือนต้องเห็นผล

วันศุกร์ที่ 11 กรกฎาคม 2568
11/07/2568
พิมพ์
รัฐบาลขันนอต ขรก.เกียร์ว่าง “บิ๊กอ้วน” ย้ำ รมต.ทุกท่านให้เร่งพิจารณาแต่งตั้งข้าราชการระดับสูงที่จะเกษียณอายุราชการ พร้อมตั้งค่าวัดผลงานสามเดือนต้องเห็นผล
ทำไม่ได้ต้องพิจารณาตัวเองเพื่อการพัฒนาประเทศที่หยุดนิ่งไม่ได้
วันนี้ (11 ก.ค. 68) เวลา 08.30 น. นายจิรายุ  ห่วงทรัพย์ โฆษกประจำสำนักนายกรัฐมนตรี เปิดเผยว่า นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย รักษาการนายกรัฐมนตรี  ได้มีข้อสั่งการให้รัฐมนตรีว่าการและรัฐมนตรีช่วยว่าการทุกกระทรวง เร่งสำรวจข้าราชการที่จะครบวาระเกษียณอายุราชการเป็นการเร่งด่วน ซึ่งปีนี้จะมีข้าราชการระดับสูง และระดับกลางเกษียณอายุราชการภายในวันที่ 1 ตุลาคมนี้เป็นจำนวนมาก
โดยรักษาการนายกรัฐมนตรีกล่าวว่า ขอให้คณะรัฐมนตรีแต่ละกระทรวงตรวจสอบผู้ใต้บังคับบัญชาว่าปีนี้จะมีบุคลากรเกษียณอายุราชการในวันที่ 1 ตุลาคมนี้จำนวนเท่าไร และขอให้เร่งรัดในการแต่งตั้งข้าราชการที่มีความรู้ความสามารถ มีความตั้งใจจริงที่จะทำงาน รับใช้พี่น้องประชาชน ตามนโยบายของรัฐบาลเพื่อประโยชน์ของประเทศและประชาชน ก็ขอให้เสร็จทันก่อนสิ้นเดือนกันยายนนี้ หากเป็นตำแหน่งสำคัญที่ต้องขอความเห็นชอบจากมติคณะรัฐมนตรีก็ขอให้ตรวจสอบและดำเนินการเข้าสู่ที่ประชุมเพื่อขอความเห็นชอบในการดำเนินการต่อไป เพื่อจะได้เป็นกลไกสำคัญในการขับเคลื่อนนโยบายของรัฐบาลในแต่ละกระทรวงได้
“การพิจารณาแต่งตั้งข้าราชการในตำแหน่งที่สูงขึ้นในปีงบประมาณ 69 ทุกลำดับชั้นสามารถกลั่นกรองหรือทบทวนในการแต่งตั้งโยกย้ายได้ตลอดเวลาเพื่อให้สอดรับกับนโยบายของรัฐบาลในทุกมิติ”
ทั้งนี้ รัฐบาลขอให้ข้าราชการระดับสูงตั้งแต่ปลัดกระทรวงลงมา เร่งเดินหน้าทำตามนโยบายของรัฐบาลให้มีผลเป็นรูปธรรม อย่าปล่อยให้เจ้าหน้าที่ระดับล่างกล่าวหาว่า เข้าเกียร์ว่างก่อนเกษียณหรือรอดูท่าทีของรัฐบาลเพราะประเทศจะต้องขับเคลื่อนทุกวันไม่มีวันหยุด ทั้งนี้ รัฐบาลจะตรวจสอบผลงานของแต่ละส่วนต่าง ๆ อย่างน้อยสามเดือนต่อครั้ง เพื่อให้มีผลต่อการขับเคลื่อนนโยบายสำคัญต่าง ๆ ของรัฐบาลในทุกมิติ อันเป็นการพัฒนาประเทศในช่วงที่ภาวะเศรษฐกิจและภูมิรัฐศาสตร์รุมเร้าต่อไป

ที่มา : https://www.thaigov.go.th/news/contents/details/98338