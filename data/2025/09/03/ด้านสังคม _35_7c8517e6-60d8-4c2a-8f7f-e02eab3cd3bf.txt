รัฐบาลไทย-ข่าวทำเนียบรัฐบาล-“วราวุธ” เผย ทีม พม.เชียงราย พาคุณยายจาก วิกฤตน้ำท่วมเชียงราย ออกจาก รพ. ส่งกลับเข้าบ้านลูกชายแล้ว ระบุ แผนที่ความเสี่ยงภัย ชี้เป้า ได้ผล

วันจันทร์ที่ 30 มิถุนายน 2568
“วราวุธ” เผย ทีม พม.เชียงราย พาคุณยายจาก วิกฤตน้ำท่วมเชียงราย ออกจาก รพ. ส่งกลับเข้าบ้านลูกชายแล้ว ระบุ แผนที่ความเสี่ยงภัย ชี้เป้า ได้ผล
“วราวุธ” เผย ทีม พม.เชียงราย พาคุณยายจาก วิกฤตน้ำท่วมเชียงราย ออกจาก รพ. ส่งกลับเข้าบ้านลูกชายแล้ว ระบุ แผนที่ความเสี่ยงภัย ชี้เป้า ได้ผล
วันที่ 27 มิถุนายน 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ได้รับรายงานเพิ่มเติมจากศูนย์บริหารการดูแลกลุ่มเปราะบางจากภัยพิบัติ (ศบปภ.) กระทรวง พม. ว่า ช่วงเย็นวันเดียวกันนี้ 27 มิ.ย. 68 นายวินัย เก่งสุวรรณ พัฒนาสังคมและความมั่นคงของมนุษย์จังหวัดเชียงราย พร้อมเจ้าหน้าที่ทีม พม. หนึ่งเดียวจังหวัดเชียงราย และหน่วยงานที่เกี่ยวข้อง ได้เข้าช่วยเหลือคุณยายซึ่งได้รับผลกระทบจากน้ำท่วมบ้านในพื้นที่ตำบลแม่เปา อ.พญาเม็งราย จ.เชียงราย จนไม่สามารถอยู่อาศัยได้ นำส่งโรงพยาบาล พร้อมคุณตาและลูกชาย โดยเบื้องต้นพบว่าคุณยายมีอาการบาดเจ็บที่นิ้วมือ โดยช่วงเย็นนี้ได้พาคุณยาย คุณตา และลูกชาย ย้ายจากโรงพยาบาลเพื่อนำส่งเข้าพักอาศัยกับครอบครัวที่บ้านใหม่ของลูกชายในพื้นที่ตำบลแม่เปาเช่นเดียวกัน แต่ตัวบ้านนั้น ไม่ได้ถูกน้ำท่วมเสียหาย ซึ่งการช่วยเหลือครั้งนี้สะท้อนความพร้อมของกระทรวง พม. ในการให้ความช่วยเหลือดูแลพี่น้องกลุ่มเปราะบางที่ได้รับผลกระทบจากภัยพิบัติอย่างใกล้ชิด รวดเร็ว ทันสถานการณ์ เพื่อลดผลกระทบที่จะเกิดขึ้นให้ได้มากที่สุด
จากข้อมูลกลุ่มเปราะบางจากแผนที่ความเสี่ยงภัย (Risk Map) ของกระทรวง พม. ที่ดำเนินการสนับสนุนข้อมูลให้กับผู้ว่าราชการจังหวัดเชียงราย รวมถึงการประสานงานกับ ฝ่าย ปภ.เชียงราย ให้รับรู้ว่าในเวลาวิกฤต เราต้องเข้าไปช่วยกลุ่มเปราะบางก่อนเป็นอันดับแรก โดย พม. ให้ข้อมูลว่ากลุ่มเปราะบางอยู่ที่ไหน และต้องช่วยเหลืออย่างไร ทั้งนี้เป็นไปอย่างถูกต้องแม่นยำเพื่อความปลอดภัยในชีวิตของพี่น้องกลุ่มเปราะบาง อย่างไรก็ตามในวันที่ 28 มิ.ย.นี้ ทีม พม. หนึ่งเดียวจังหวัดเชียงราย ได้วางแผนลงพื้นที่ร่วมกับหน่วยงานที่เกี่ยวข้อง เพื่อเร่งเข้าช่วยเหลือพี่น้องกลุ่มเปราะบางที่ต้องการความช่วยเหลือเพิ่มเติมในพื้นที่ตำบลแม่เปา และหากมีกลุ่มเปราะบางที่ประสบปัญหาความเดือดร้อนจากสถานการณ์อุทกภัย ต้องการความช่วยเหลือเร่งด่วน ขอให้โทรมาที่ ศูนย์เร่งรัดจัดการสวัสดิภาพประชาชน (ศรส.) ผ่าน สายด่วน พม. โทร.1300 ตลอด 24 ชั่วโมง
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #ศบปภ. #น้ำท่วมเชียงราย #น้ำป่าไหลหลาก #เชียงราย

ที่มา : https://www.thaigov.go.th/news/contents/details/98014