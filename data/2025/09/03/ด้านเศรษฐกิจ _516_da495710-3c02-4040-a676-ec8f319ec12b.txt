รัฐบาลไทย-ข่าวทำเนียบรัฐบาล-กรุงไทยเชื่อมระบบรับสแกนจ่ายจากนักท่องเที่ยวเกาหลีใต้ สร้างโอกาสเพิ่มรายได้ให้ร้านค้า "ถุงเงิน" ทั่วประเทศ

วันจันทร์ที่ 18 สิงหาคม 2568
18/08/2568
พิมพ์
กรุงไทยเชื่อมระบบรับสแกนจ่ายจากนักท่องเที่ยวเกาหลีใต้ สร้างโอกาสเพิ่มรายได้ให้ร้านค้า "ถุงเงิน" ทั่วประเทศ
ธ.กรุงไทยเชื่อมต่อระบบชำระเงินผ่าน QR Code Cross Border Payment รองรับนักท่องเที่ยวเกาหลีใต้ที่เดินทางเข้ามาท่องเที่ยวในไทย โดยนักท่องเที่ยวสามารถใช้แอปพลิเคชันธนาคารเกาหลีใต้ สแกนจ่ายกับร้านค้าที่มีสัญลักษณ์ Cross Border QR Payment ได้ทั่วไทย
ธนาคารกรุงไทย เดินหน้าขยายบริการชำระเงินข้ามประเทศ ภายใต้โครงการ “ความร่วมมือการเชื่อมโยงการชำระเงินในภูมิภาค (ASEAN Payment Connectivity Initiative)” ของธนาคารแห่งประเทศไทย ล่าสุด ประสบความสำเร็จในการเชื่อมต่อระบบชำระเงินผ่าน QR Code Cross Border Payment กับประเทศเกาหลีใต้ รองรับนักท่องเที่ยวเกาหลีใต้ ที่เดินทางเข้ามาท่องเที่ยวในประเทศไทยจำนวนมาก ติดอันดับ 1 ใน 5 นักท่องเที่ยวต่างชาติที่เดินทางเข้าไทยมากที่สุด โดยนักท่องเที่ยวสามารถใช้แอปพลิเคชันธนาคารเกาหลีใต้ สแกนจ่ายกับร้านค้าที่มีสัญลักษณ์ Cross Border QR Payment ได้ทั่วไทย เพิ่มความสะดวก และปลอดภัยในการใช้จ่าย
ธนาคารกรุงไทยยังเดินหน้าสนับสนุนผู้ประกอบการไทย โดยเฉพาะร้านค้าและผู้ให้บริการด้านท่องเที่ยวในท้องถิ่น ผ่านแอปพลิเคชัน “ถุงเงิน” ให้สามารถรับชำระเงินจากนักท่องเที่ยวต่างชาติแบบไร้เงินสด โดยไม่ต้องลงทุนติดตั้งระบบเพิ่มเติม ช่วยเพิ่มโอกาสทางธุรกิจให้กับร้านค้าขนาดเล็ก และผู้ประกอบการท่องเที่ยวในท้องถิ่น พร้อมสนับสนุนการเติบโตของเศรษฐกิจภาคการท่องเที่ยว และตอบสนองนโยบายของรัฐบาลในการส่งเสริมการท่องเที่ยวไทย
ปัจจุบัน ธนาคารให้บริการ QR Code Cross Border Payment เชื่อมโยงกับ 7 ประเทศและ 1 เขตเศรษฐกิจ ได้แก่ สิงคโปร์, อินโดนีเซีย, เวียดนาม, มาเลเซีย, กัมพูชา, ลาว, ฮ่องกง และเกาหลีใต้ โดยมีเป้าหมายสนับสนุนการเชื่อมโยงเศรษฐกิจในภูมิภาคอาเซียนและเอเชียตะวันออกอย่างเป็นรูปธรรม
ผู้ที่สนใจสามารถสมัครเป็นร้านค้า “ถุงเงิน” เพื่อรับชำระเงินจากนักท่องเที่ยวผ่านแอปพลิเคชันได้อย่างสะดวก พร้อมฟีเจอร์ที่ตอบโจทย์ เช่น ระบบแจ้งเตือนเงินเข้า สรุปรายรับทั้งรายวันและรายเดือน รับเงินเต็มจำนวน และเงินโอนเข้าบัญชีทันที หรือ ณ สิ้นวัน โดยสมัครได้ที่ธนาคารกรุงไทยทุกสาขา สอบถามเพิ่มเติมที่ Krungthai Contact Center โทร. 02-111-1111 และศึกษารายละเอียดเพิ่มเติมได้ที่เว็บไซต์ https://krungthai.com/th/content/personal/tungngern

ที่มา : https://www.thaigov.go.th/news/contents/details/99811