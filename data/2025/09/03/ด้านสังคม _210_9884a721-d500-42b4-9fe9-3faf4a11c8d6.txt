รัฐบาลไทย-ข่าวทำเนียบรัฐบาล-"วราวุธ" เผย พม. เตรียมมอบกายอุปกรณ์ ช่วยเหลือคนพิการนครปฐม เพิ่มประสิทธิภาพคนพิการทางการเคลื่อนไหว-ร่างกาย-การเห็น

วันอังคารที่ 5 สิงหาคม 2568
"วราวุธ" เผย พม. เตรียมมอบกายอุปกรณ์ ช่วยเหลือคนพิการนครปฐม เพิ่มประสิทธิภาพคนพิการทางการเคลื่อนไหว-ร่างกาย-การเห็น
"วราวุธ" เผย พม. เตรียมมอบกายอุปกรณ์ ช่วยเหลือคนพิการนครปฐม เพิ่มประสิทธิภาพคนพิการทางการเคลื่อนไหว-ร่างกาย-การเห็น
วันที่ 5 สิงหาคม 2568 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า วันที่ 8 สิงหาคม 2568 กระทรวงการพัฒนาสังคมและความมั่นคงของมนุษย์ (พม.) เตรียมจัดพิธีมอบกายอุปกรณ์สำหรับช่วยเหลือคนพิการจังหวัดนครปฐมเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมีนายอนุชา สะสมทรัพย์ รัฐมนตรีช่วยว่าการกระทรวงสาธารณสุข (รมช.สธ.) นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ และผู้ว่าราชการจังหวัดนครปฐม ร่วมมอบกายอุปกรณ์ ณ แสนปาล์ม เทรนนิ่ง โฮม อำเภอกำแพงแสน จังหวัดนครปฐม
กระทรวงการพัฒนาสังคมและความมั่นคงของมนุษย์ (พม.) ได้ขับเคลื่อน “โครงการมอบกายอุปกรณ์สำหรับช่วยเหลือคนพิการ เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567” เพื่อจัดหากายอุปกรณ์และเครื่องช่วยความพิการที่มีประสิทธิภาพสำหรับคนพิการทางการเคลื่อนไหว หรือทางร่างกาย และคนพิการทางการเห็น ที่มีรายได้น้อย ประสบความเดือดร้อน เข้าไม่ถึงสิทธิและสวัสดิการ มีความจำเป็นต้องได้รับอุปกรณ์สำหรับช่วยความพิการที่มีความเหมาะสมต่อสภาพความพิการของแต่ละบุคคล อีกทั้งเพื่อให้คนพิการที่ได้รับกายอุปกรณ์และเครื่องช่วยความพิการให้สามารถกลับมาใช้ชีวิตประจำวัน เข้าร่วมกิจกรรมทางสังคมได้อย่างเท่าเทียม และสามารถดำรงชีวิตได้อย่างอิสระ โดยเกิดความพึงพอใจต่อการใช้สอยกายอุปกรณ์และเครื่องช่วยความพิการ
ที่ผ่านมา กระทรวง พม. ได้รับความร่วมมือจากทุกภาคส่วน ทั้งหน่วยงานภาครัฐ ภาคเอกชน และภาคประชาสังคม รวมถึงเครือข่ายคนพิการในพื้นที่ ขับเคลื่อนโครงการฯ อย่างเข้มแข็ง จนทำให้มีการส่งมอบกายอุปกรณ์และเครื่องช่วยความพิการ ให้แก่คนพิการในพื้นที่ต่าง ๆ ทั่วประเทศ จำนวน 59,588 คน ในส่วนของจังหวัดนครปฐม โดยสำนักงานพัฒนาสังคมและความมั่นคงของมนุษย์จังหวัดนครปฐม ได้ดำเนินการส่งมอบกายอุปกรณ์ ได้แก่ รถเข็นนั่ง รถสามล้อชนิดมือโยก และไม้เท้าขาว ให้แก่คนพิการแล้ว จำนวน 908 คน
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #กายอุปกรณ์สำหรับคนพิการ

ที่มา : https://www.thaigov.go.th/news/contents/details/99341