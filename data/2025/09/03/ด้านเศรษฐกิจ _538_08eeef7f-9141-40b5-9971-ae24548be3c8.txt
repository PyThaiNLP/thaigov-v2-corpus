รัฐบาลไทย-ข่าวทำเนียบรัฐบาล-กรมทางหลวงชนบท เตรียมเดินหน้าก่อสร้างทางแยกต่างระดับสันป่าตอง อำเภอสันป่าตอง จังหวัดเชียงใหม่

วันพุธที่ 20 สิงหาคม 2568
กรมทางหลวงชนบท เตรียมเดินหน้าก่อสร้างทางแยกต่างระดับสันป่าตอง อำเภอสันป่าตอง จังหวัดเชียงใหม่
....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า ปัจจุบันกรมทางหลวงชนบท (ทช.) อยู่ระหว่างเตรียมพื้นที่เพื่อดำเนินโครงการก่อสร้างทางแยกต่างระดับสันป่าตอง อำเภอสันป่าตอง จังหวัดเชียงใหม่ เพื่อบรรเทาปริมาณการจราจรสายหลัก แก้ไขการจราจรที่ติดขัดในตัวเมือง รองรับการจราจรในอนาคต เป็นการพัฒนาพื้นที่ในจังหวัดให้มีศักยภาพในการคมนาคมขนส่งมากยิ่งขึ้น ควบคู่กับการส่งเสริมคุณภาพชีวิตด้านโครงสร้างพื้นฐานที่ดีให้ประชาชนอย่างเป็นรูปธรรม คาดว่าจะก่อสร้างแล้วเสร็จในปี 2570 ปัจจุบันถนนสายหลัก ทล.108 ช่วงผ่านเขตเมืองหางดง สันป่าตอง และชุมชนบ้านทุ่งเสี้ยว ประชาชนใช้เป็นเส้นทางหลัก ส่งผลให้มีปริมาณการจราจรที่หนาแน่น โดยเฉพาะในช่วงเวลาเร่งด่วน ทั้งนี้ เพื่อเป็นการแก้ไขปัญหาดังกล่าว ทช. จึงดำเนินโครงการฯ ใช้งบประมาณ 1,246.285 ล้านบาท ก่อสร้างทางลอด 1 แห่ง บริเวณ กม.ที่ 0+800 - 1+400 ทางลอดคู่ขนาน ความยาว 679 เมตร พร้อมก่อสร้างถนนคอนกรีตเสริมเหล็ก ขนาด 6 ช่องจราจร ไป - กลับ ช่องละ 3 - 3.50 เมตร ไหล่ทางกว้างข้างละ 1 - 2.50 เมตร มีระบบระบายน้ำ ระบบไฟฟ้าแสงสว่างภายในอุโมงค์/บนถนน และติดตั้งอุปกรณ์อำนวยความปลอดภัย
เมื่อถนนสายนี้แล้วเสร็จ นอกจากจะเป็นการแก้ไขปัญหาการจราจรในพื้นที่แล้ว ยังสามารถใช้เป็นเส้นทางเลี่ยงเมืองไปสู่พื้นที่ทางตอนใต้ของจังหวัดเชียงใหม่และเชื่อมต่อไปยังจังหวัดใกล้เคียง รวมทั้งเป็นการเติมต่อโครงข่าย ทล.121 ช่วงเลียบคลองชลประทานส่งน้ำสายใหญ่ ซึ่งรองรับปริมาณการจราจรทางด้านทิศตะวันตกของเมืองเชียงใหม่ จากศูนย์ราชการ มหาวิทยาลัย ร้านค้า และผู้อยู่อาศัยใกล้คลองชลประทาน ส่งผ่านไปยังถนนเลี่ยงเมืองสันป่าตอง - หางดง ช่วยระบายปริมาณการจราจรเข้าสู่ด้านใต้ของจังหวัดเชียงใหม่โดยไม่ต้องผ่านชุมชนเมืองสันป่าตองและหางดง เป็นการเพิ่มความสะดวกรวดเร็ว ลดเวลาในการเดินทาง และใช้เป็นเส้นทางท่องเที่ยวหลักผ่านไปสู่แหล่งท่องเที่ยวทางตอนใต้ของจังหวัดเชียงใหม่และแม่ฮ่องสอนได้อีกด้วย

ที่มา : https://www.thaigov.go.th/news/contents/details/99913