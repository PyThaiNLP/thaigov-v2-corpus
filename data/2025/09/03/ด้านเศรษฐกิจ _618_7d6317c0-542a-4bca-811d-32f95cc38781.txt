รัฐบาลไทย-ข่าวทำเนียบรัฐบาล-เลขาฯ ลอรี่ มอบรางวัลองค์กรยอดเยี่ยมแห่งเอเชีย 2025 ดันความร่วมมือในภูมิภาค สร้างอุตสาหกรรมแห่งอนาคต

วันพฤหัสบดีที่ 28 สิงหาคม 2568
28/08/2568
พิมพ์
เลขาฯ ลอรี่ มอบรางวัลองค์กรยอดเยี่ยมแห่งเอเชีย 2025 ดันความร่วมมือในภูมิภาค สร้างอุตสาหกรรมแห่งอนาคต
เลขาฯ ลอรี่ มอบรางวัลองค์กรยอดเยี่ยมแห่งเอเชีย 2025 ดันความร่วมมือในภูมิภาค สร้างอุตสาหกรรมแห่งอนาคต
วันศุกร์ที่ 22 สิงหาคม 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม มอบหมายให้ นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม กล่าวแสดงความยินดีและมอบรางวัลในงาน Asia Pacific Enterprise Awards 2025 Thailand Gala Dinner (APEA 2025) ณ Crystal Hall ชั้น 3 โรงแรม ดิ แอทธินี กรุงเทพฯ
เลขาฯ ลอรี่ กล่าวว่า หลายปีที่ผ่านมาภูมิภาคเอเชีย-แปซิฟิกกำลังเผชิญหน้ากับความท้าทายทางเศรษฐกิจที่ซับซ้อน ตั้งแต่สงครามการค้า ปัญหาซัพพลายเชน ไปจนถึงวิกฤตภายในที่ยังไม่คลี่คลาย และที่ท้าทายที่สุดคือการต่อสู่กับ "อุตสาหกรรมศูนย์เหรียญ" ที่ดำเนินธุรกิจอย่างผิดกฎหมายและทิ้งมลพิษร้ายให้กับประเทศไทยอย่างต่อเนื่อง
"ถึงเวลาแล้วที่เราต้องร่วมมือกันเพื่อเปลี่ยนผ่านสู่อุตสาหกรรมแห่งอนาคตที่ 'รับผิดชอบและยั่งยืน' โดยสร้างมูลค่าทางเศรษฐกิจควบคู่ไปกับการรักษาสิ่งแวดล้อม การเปลี่ยนแปลงนี้ไม่ใช่แค่การพลิกโฉมเศรษฐกิจ แต่คือการสร้างรากฐานที่มั่นคงเพื่อความสงบสุขและความเติบโตอย่างยั่งยืนของภูมิภาค
การเดินทางสู่อุตสาหกรรมแห่งอนาคตนี้จะสำเร็จได้ด้วยความร่วมมือจากทุกภาคส่วน เพราะรางวัล APEA ในวันนี้ ไม่ได้เป็นเพียงการยกย่องผู้ประกอบการที่ยอดเยี่ยม แต่ยังเป็นสัญลักษณ์แห่งความมุ่งมั่นร่วมกันของเรา ที่จะสร้างอนาคตที่แข็งแกร่งและยั่งยืนให้กับภูมิภาคเอเชีย-แปซิฟิกต่อไป" เลขาฯ ลอรี่ กล่าวปิดท้าย
งาน APEA 2025 นี้จัดขึ้นโดย Enterprise Asia ซึ่งเป็นองค์กรส่งเสริมและพัฒนาศักยภาพของผู้ประกอบการ ภายใต้แนวคิด “Showcasing Future-Ready Enterprises” โดยมีวัตถุประสงค์เพื่อมอบรางวัลให้แก่องค์กรและผู้ประกอบการที่มีความเป็นเลิศในด้านต่างๆ ทั่วภูมิภาคเอเชีย ซึ่งจัดขึ้นต่อเนื่องมานานกว่า 18 ปี และภายในงานมีผู้ประกอบการจากกว่า 10 อุตสาหกรรมเข้าร่วมประมาณ 300 คน โดยในโอกาสนี้ เลขานุการรัฐมนตรีว่าการกระทรวงอุตสาหกรรม ได้ให้เกียรติเป็นประธานในพิธีเปิดงานและมอบรางวัลแก่ผู้ประกอบการในสาขา Master Entrepreneur จำนวน 7 บริษัท

ที่มา : https://www.thaigov.go.th/news/contents/details/100246