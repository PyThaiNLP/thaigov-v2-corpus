รัฐบาลไทย-ข่าวทำเนียบรัฐบาล-โอกาสทำงานเกาหลีใต้มาถึงแล้ว กรมการจัดหางานเปิดรับสมัครชายไทย 1,000 คน ทำงานเกาหลีใต้ ผ่านระบบ EPS สมัครออนไลน์ 2–3 สิงหาคม 2568 นี้เท่านั้น! 

วันศุกร์ที่ 1 สิงหาคม 2568
01/08/2568
พิมพ์
โอกาสทำงานเกาหลีใต้มาถึงแล้ว กรมการจัดหางานเปิดรับสมัครชายไทย 1,000 คน ทำงานเกาหลีใต้ ผ่านระบบ EPS สมัครออนไลน์ 2–3 สิงหาคม 2568 นี้เท่านั้น!
โอกาสทำงานเกาหลีใต้มาถึงแล้ว กรมการจัดหางานเปิดรับสมัครชายไทย 1,000 คน ทำงานเกาหลีใต้ ผ่านระบบ EPS สมัครออนไลน์ 2–3 สิงหาคม 2568 นี้เท่านั้น!
วันศุกร์ที่ 1 สิงหาคม 2568  เวลา 08.20 น.  นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า กรมการจัดหางานประกาศรับสมัครทดสอบภาษาเกาหลีและทักษะการทำงาน (Point System) ครั้งที่ 16 เพื่อไปทำงานสาธารณรัฐเกาหลีตามระบบการจ้างแรงงานต่างชาติ (Employment Permit System for Foreign Workers: EPS) ประเภทกิจการเกษตรและปศุสัตว์ (เพศชาย) จำนวน 1,000 คน ซึ่งภายหลังจากดำเนินการทดสอบเสร็จสิ้น สำนักบริการพัฒนาบุคลากรแห่งเกาหลี (HRD Korea) จะประกาศรายชื่อผู้ที่มีคะแนนรวมสูงสุดลงมาตามจำนวนที่กำหนด และผู้มีรายชื่อตามประกาศดังกล่าวจะมีสิทธิยื่นใบสมัครไปทำงานสาธารณรัฐเกาหลีตามระบบฯ พร้อมขึ้นทะเบียนไว้ 2 ปี นับแต่วันประกาศผลการทดสอบ ผู้สนใจสามารถสมัครสอบได้ที่เว็บไซต์ toea.doe.go.th  สำหรับผู้ที่ประสงค์จะสมัครไปทำงานสาธารณรัฐเกาหลี สามารถสมัครสอบได้ที่เว็บไซต์ toea.doe.go.th ระหว่างวันที่ 2 – 3 สิงหาคม 2568 ตลอด 24 ชั่วโมง และสมัครทดสอบภาษาเกาหลีออนไลน์ พร้อมเลือกศูนย์สอบ ซึ่งมีสถานที่สอบให้เลือก 2 ศูนย์ คือ ศูนย์สอบกรุงเทพมหานคร และศูนย์สอบอุดรธานี โดยมีค่าสมัครสอบ จำนวน 810 บาท ทั้งนี้ สามารถชำระได้ 4 ช่องทาง ได้แก่ 1. เคาน์เตอร์ 2. ATM/ADM 3. Internet banking ของธนาคารกรุงไทย และ 4. ต่างธนาคาร Cross Bank Bill Payment
“คุณสมบัติเบื้องต้นของผู้สมัครต้องเป็นเพศชาย อายุระหว่าง 18 – 39 ปี (ผู้ที่เกิดระหว่างวันที่ 3 สิงหาคม 2528 ถึงวันที่ 2 สิงหาคม 2550) ไม่จำกัดวุฒิการศึกษา สายตาไม่บอดสี ร่างกายสมบูรณ์ สุขภาพแข็งแรง และไม่เป็นโรคที่อาจจะเป็นอุปสรรคต่อการทำงาน หรือเป็นโรคติดต่อตามที่ทางการเกาหลีกำหนด มีความประพฤติดี ไม่มีประวัติกระทำผิดทางอาญาหรือเป็นภัยต่อสังคมและความมั่นคง เป็นบุคคลซึ่งไม่ถูกห้ามเดินทางออกนอกประเทศ ไม่มีประวัติการถูกเนรเทศ หรือเคยถูกปฏิเสธการเข้าสาธารณรัฐเกาหลี หรือเคยกระทำผิดกฎหมายของสาธารณรัฐเกาหลี เป็นบุคคลซึ่งไม่มีประวัติเกี่ยวข้องกับยาเสพติดทุกชนิด ไม่เคยพำนักอาศัยในสาธารณรัฐเกาหลีด้วยวีซ่า E-9 หรือ E-10  หรือ วีซ่า E-9 และ E-10 รวมกัน 5 ปี หรือมากกว่า 5 ปีขึ้นไป ” นายอนุกูล ระบุ
นายอนุกูล กล่าวต่อว่า ผู้สมัครที่ได้รับการอนุมัติข้อมูลบัญชีรายชื่อเพื่อเสนอนายจ้าง มิได้รับรองว่าจะได้รับการคัดเลือกจากนายจ้างทุกคน กรณีมีนายจ้างคัดเลือกแต่ถูกยกเลิกสัญญาจ้างงาน จากความผิดของนายจ้างจะถูกนำรายชื่อเสนอให้นายจ้างรายใหม่คัดเลือกแต่หากความผิดเกิดจากผู้สมัครจะถูกลบรายชื่อออกจากระบบ หรือกรณีไม่มีนายจ้างคัดเลือกภายใน 1 ปี กรมการจัดหางานจะต่ออายุบัญชี รายชื่อให้ปีที่ 2 โดยไม่ต้องสมัครทดสอบภาษาเกาหลีและทักษะการทำงาน (Point System) ใหม่ กรมการจัดหางานจะประกาศรายชื่อผู้มีสิทธิเข้ารับการทดสอบ ในวันที่ 22 สิงหาคม 2568 ทางเว็บไซต์ www.facebookcom/epstoea , www.hrdkoreathailand.com , www.doe.go.th/overseas  ผู้ที่สนใจสามารถสอบถามรายละเอียดเพิ่มเติมได้ที่ สำนักงานจัดหางานกรุงเทพมหานครพื้นที่ 1-10 สำนักงานจัดหางานจังหวัดทุกจังหวัด หรือที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วนกรมการจัดหางาน โทร. 1694
***********

ที่มา : https://www.thaigov.go.th/news/contents/details/99175