รัฐบาลไทย-ข่าวทำเนียบรัฐบาล-​คึกคัก ! วธ.ลุยภาคอีสาน “ศิลปินสร้างศิลปิน” ขยายผลภูมิปัญญาศิลปินสู่การพัฒนาอาชีพ ระดับภูมิภาค 70 พรรษา สมเด็จพระกนิษฐาธิราชเจ้า 

วันจันทร์ที่ 14 กรกฎาคม 2568
​คึกคัก ! วธ.ลุยภาคอีสาน “ศิลปินสร้างศิลปิน” ขยายผลภูมิปัญญาศิลปินสู่การพัฒนาอาชีพ ระดับภูมิภาค 70 พรรษา สมเด็จพระกนิษฐาธิราชเจ้า
​คึกคัก ! วธ.ลุยภาคอีสาน “ศิลปินสร้างศิลปิน” ขยายผลภูมิปัญญาศิลปินสู่การพัฒนาอาชีพ ระดับภูมิภาค 70 พรรษา สมเด็จพระกนิษฐาธิราชเจ้า ชวน 33 ศิลปิน ถ่ายทอดศิลป์พื้นถิ่น เติมพลังสร้างอาชีพเด็กอีสานจากศิลปวัฒนธรรม ณ โรงเเรมตักสิลา จังหวัดมหาสารคาม
คึกคัก ! วธ.ลุยภาคอีสาน “ศิลปินสร้างศิลปิน” ขยายผลภูมิปัญญาศิลปินสู่การพัฒนาอาชีพ ระดับภูมิภาค 70 พรรษา สมเด็จพระกนิษฐาธิราชเจ้า ชวน 33 ศิลปิน ถ่ายทอดศิลป์พื้นถิ่น เติมพลังสร้างอาชีพเด็กอีสานจากศิลปวัฒนธรรม ณ โรงเเรมตักสิลา จังหวัดมหาสารคาม
วันที่ 12 กรกฎาคม 2568 เวลา 10.30 น. นายประสพ เรียงเงิน ปลัดกระทรวงวัฒนธรรม เป็นประธานพิธีเปิดกิจกรรมขยายผลภูมิปัญญาศิลปินสู่การพัฒนาอาชีพ ระดับภูมิภาค 70 พรรษา สมเด็จพระกนิษฐาธิราชเจ้า “ศิลปินสร้างศิลปิน” โดยมี นายวิบูรณ์ เเววบัณฑิต ผู้ว่าราชการจังหวัดมหาสารคาม หัวหน้าส่วนราชการ ศิลปินเเห่งชาติ ศิลปินศิลปาธร ศิลปินพื้นบ้าน วัฒนธรรมจังหวัดภาคตะวันออกเฉียงเหนือ เเละเเขกผู้มีเกียรติ เข้าร่วม ณ โรงเเรมตักสิลา จังหวัดมหาสารคาม ภายในงานมีการเเสดง “สืบสานศิลป์ ศิลปินสร้างคุณค่าสู่สากล” จากศิลปินเเห่งชาติ
นายประสพ เรียงเงิน ปลัดกระทรวงวัฒนธรรม กล่าวว่า กระทรวงวัฒนธรรม (วธ.) ได้ดำเนินการจัดกิจกรรมนี้ภายใต้แนวคิดเฉลิมพระเกียรติสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เนื่องในโอกาสวันคล้ายวันพระราชสมภพ 2 เมษายน 2568 และทรงเจริญพระชนมายุ 70 พรรษา ในฐานะ “องค์วิศิษฏศิลปิน” ผู้เป็นเลิศทางศิลปะ ประเสริฐกว่าศิลปินทั้งปวง และเนื่องในโอกาสครบรอบ 40 ปี ศิลปินแห่งชาติ จึงได้ดำเนินโครงการส่งเสริม สนับสนุน และพัฒนาศักยภาพอุตสาหกรรมวัฒนธรรมไทยสู่ระดับสากลผ่านกิจกรรมขยายผลภูมิปัญญาศิลปินสู่การพัฒนาอาชีพ
กิจกรรม “ศิลปินสร้างศิลปิน” ถือเป็นเวทีสำคัญในการถ่ายทอดภูมิปัญญาและประสบการณ์จากศิลปินแห่งชาติ ศิลปินศิลปาธร และศิลปินพื้นบ้าน สู่ศิลปินรุ่นใหม่และประชาชนทั่วไป เพื่อส่งเสริมแนวคิดในการนํา “ศิลปะเป็นอาชีพ” อย่างเป็นรูปธรรม และขยายเครือข่ายศิลปินในระดับภูมิภาคให้เข้มแข็งยิ่งขึ้น เพื่อให้เกิดการเรียนรู้ สืบทอด และต่อยอดทุนวัฒนธรรมไทย สู่การพัฒนาอาชีพอย่างแท้จริง
กิจกรรมในครั้งนี้มีการจัดฐานการเรียนรู้เชิงปฏิบัติการจากศิลปินเเห่งชาติ ศิลปินศิลปาธร ศิลปินพื้นบ้านและครูศิลปะ 33 ท่าน ถ่ายทอดองค์ความรู้ในหลากหลายแขนงให้เเก่เด็ก เยาวชน และประชาชนกว่า 500 คน จาก 10 จังหวัดภาคตะวันออกเฉียงเหนือ ได้เรียนรู้ สืบทอด และภาคภูมิใจในมรดกทางวัฒนธรรมของชาติและท้องถิ่นผ่านการอบรมเชิงปฏิบัติใน 12 ฐานการเรียนรู้ ประกอบด้วย ฐานศิลปะการขับร้องและการแสดงหมอลำ 3 ฐาน ฐานดนตรีพื้นบ้านอิสาน ฐานการขับร้องเพลงโคราช ฐานกวีนิพนธ์ ฐานนาฎยกรรมโขน ฐานจิตรกรรม 3 มิติ ฐานวาดลวดลายเครื่องเบญจรงค์ ฐานกลองยาวอิสาน ฐานหนังสั้น และฐานหัตถกรรมจ้ำคำลายผ้า โดยจัดขึ้นระหว่างวันที่ 12 - 14  กรกฎาคม 2568 ด้วยความร่วมมือของสำนักงานวัฒนธรรมจังหวัดกลุ่มภาคตะวันออกเฉียงเหนือ ได้แก่ จังหวัดมหาสารคาม ขอนเเก่น อุดรธานี หนองคาย เลย หนองบัวลำภู สกลนคร นครพนม กาฬสินธุ์ เเละบึงกาฬ
ทั้งนี้ กระทรวงวัฒนธรรมยังคงเดินหน้าขับเคลื่อนกิจกรรม “ศิลปินสร้างศิลปิน” ในระดับภูมิภาคอย่างต่อเนื่อง เพื่อรักษามรดกทางวัฒนธรรมให้คงอยู่ พร้อมผลักดันทุนวัฒนธรรมสู่พลังสร้างสรรค์ที่สามารถสร้างรายได้ เสริมเศรษฐกิจชุมชน และพัฒนาอาชีพที่มั่นคงและยั่งยืนให้แก่ประชาชนในทุกภูมิภาคของประเทศ

ที่มา : https://www.thaigov.go.th/news/contents/details/98378