รัฐบาลไทย-ข่าวทำเนียบรัฐบาล-กระทรวงเกษตรฯ จับมือ AIS ร่วมจัดการขยะอิเล็กทรอนิกส์ภายใต้โครงการ “คนไทยไร้ E-waste” ตั้งจุดรับขยะอิเล็กทรอนิกส์ใน 22 หน่วยงานภายใต้สังกัด และสำนักงานเกษตรและสหกรณ์จังหวัดทั่วประเท

วันพุธที่ 23 กรกฎาคม 2568
กระทรวงเกษตรฯ จับมือ AIS ร่วมจัดการขยะอิเล็กทรอนิกส์ภายใต้โครงการ “คนไทยไร้ E-waste” ตั้งจุดรับขยะอิเล็กทรอนิกส์ใน 22 หน่วยงานภายใต้สังกัด และสำนักงานเกษตรและสหกรณ์จังหวัดทั่วประเท
กระทรวงเกษตรฯ จับมือ AIS ร่วมจัดการขยะอิเล็กทรอนิกส์ภายใต้โครงการ “คนไทยไร้ E-waste” ตั้งจุดรับขยะอิเล็กทรอนิกส์ใน 22 หน่วยงานภายใต้สังกัด และสำนักงานเกษตรและสหกรณ์จังหวัดทั่วประเทศ
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังเป็นประธานในพิธีและร่วมลงนามบันทึกข้อตกลงความร่วมมือว่าด้วยการดำเนินโครงการการส่งเสริมการจัดการขยะอิเล็กทรอนิกส์ ภายใต้โครงการ “คนไทยไร้ E-waste” ระหว่างกระทรวงเกษตรและสหกรณ์ และ บริษัท แอดวานซ์ อินโฟร์ เซอร์วิส จำกัด (มหาชน) หรือ AIS โดยมีนางสายชล ทรัพย์มากอุดม หัวหน้าหน่วยธุรกิจสื่อสารองค์กรและรัฐกิจสัมพันธ์ ผู้แทน AIS และเจ้าหน้าที่หน่วยงานที่เกี่ยวข้อง ร่วมเป็นสักขีพยานและเป็นเกียรติภายในงาน ณ ห้อง 115 กระทรวงเกษตรและสหกรณ์ ว่า กระทรวงเกษตรและสหกรณ์ ภายใต้นโยบายทำการเกษตรที่ใส่ใจสิ่งแวดล้อม (Go Green) ให้ความสำคัญกับการจัดการทรัพยากรทางการเกษตรที่ลดผลกระทบต่อสิ่งแวดล้อม และนโยบาย BCG Model ซึ่งเป็นการพัฒนาเศรษฐกิจแบบองค์รวมที่มุ่งเน้นการพัฒนา 3 เศรษฐกิจไปพร้อมกัน ได้แก่ เศรษฐกิจชีวภาพ (Bioeconomy) เศรษฐกิจหมุนเวียน (Circular Economy) และเศรษฐกิจสีเขียว (Green Economy) โดยเล็งเห็นถึงความจำเป็นเร่งด่วนในการจัดการขยะอิเล็กทรอนิกส์อย่างถูกวิธี จึงได้ร่วมมือกับบริษัท แอดวานซ์ ไวร์เลส เน็ทเวอร์ค จำกัด ในฐานะผู้นำด้านเทคโนโลยีและองค์กรที่ให้ความสำคัญกับความยั่งยืน จัดทำโครงการการส่งเสริมการจัดการขยะอิเล็กทรอนิกส์ ภายใต้โครงการ “คนไทยไร้ E-waste” โดยมีเป้าหมายเพื่อสร้างระบบจัดการ E-Waste อย่างทั่วถึง ใน 22 หน่วยงานภายใต้สังกัดกระทรวงเกษตรและสหกรณ์ และผ่านการตั้งจุดรับขยะอิเล็กทรอนิกส์ ณ สำนักงานเกษตรและสหกรณ์จังหวัด 76 แห่งทั่วประเทศ
“ความร่วมมือระหว่างกระทรวงเกษตรและสหกรณ์ และ AIS ในครั้งนี้ นับเป็นอีกก้าวสำคัญระหว่างภาครัฐและภาคเอกชนเพื่อร่วมกันสร้างสังคมไทยที่มีจิตสำนึกต่อสิ่งแวดล้อม และสามารถบริหารจัดการขยะอิเล็กทรอนิกส์ได้อย่างถูกต้องและยั่งยืน โดยการลงนามบันทึกข้อตกลงความร่วมมือว่าด้วยการดำเนินโครงการการส่งเสริมการจัดการขยะอิเล็กทรอนิกส์ ภายใต้โครงการ “คนไทยไร้ E-waste”
มีจุดมุ่งหมายที่สำคัญเพื่อลดความเสี่ยงจากการปนเปื้อนของสารพิษในพื้นที่การเกษตร ซึ่งอาจส่งผลต่อคุณภาพวัตถุดิบอาหารไทย รวมทั้งสร้างความตระหนักรู้ให้ประชาชนได้รับรู้และเข้าใจความเชื่อมโยงระหว่างการทิ้ง E-waste อย่างถูกวิธีกับความปลอดภัยของอาหารที่บริโภคในชีวิตประจำวัน รวมทั้ง โครงการนี้จะเป็นการขับเคลื่อนเป้าหมาย “Zero E-Waste to Landfill” อย่างเป็นรูปธรรม และสะท้อนถึงความร่วมมือระหว่างภาครัฐและเอกชนในการส่งเสริมความยั่งยืนของสิ่งแวดล้อม เสริมสร้างความมั่นคงทางอาหาร และสร้างสังคมที่มีส่วนร่วม
ในการดูแลทรัพยากรธรรมชาติอย่างยั่งยืนต่อไป” ปลัดเกษตรฯ กล่าว
ด้าน นางสายชล ทรัพย์มากอุดม หัวหน้าหน่วยธุรกิจสื่อสารองค์กรและรัฐกิจสัมพันธ์ ผู้แทน AIS กล่าวเพิ่มเติมว่า AIS ยึดมั่นในบทบาทองค์กรที่ใช้เทคโนโลยีเพื่อขับเคลื่อนความยั่งยืน โดยเฉพาะด้านสิ่งแวดล้อม ผ่านแนวคิดการจัดการทรัพยากรอย่างมีความรับผิดชอบ โดยตลอดระยะเวลากว่า 6 ปีที่ผ่านมา โครงการคนไทยไร้ E-Waste ได้พัฒนาและขยายผลอย่างต่อเนื่อง โดยล่าสุดยกระดับเป็น “AIS HUB of E-Waste” ศูนย์กลางองค์ความรู้ด้านการจัดการขยะอิเล็กทรอนิกส์ของประเทศไทย
“ทั้งสองหน่วยงานจะดำเนินการติดตั้งถังขยะ E-Waste ในหน่วยงานภายใต้สังกัดกระทรวงเกษตรฯ 22 หน่วยงาน พร้อมขยายจุดรับทิ้งไปยังสำนักงานเกษตรและสหกรณ์จังหวัด 76 จังหวัดทั่วประเทศ โดยยึดหลักการทิ้งอย่างถูกวิธีและเป็นมิตรกับสิ่งแวดล้อม นอกจากนี้ ยังเตรียมจัดกิจกรรมรณรงค์และสื่อสารสร้างความเข้าใจผ่านช่องทางต่าง ๆ ของกระทรวงเกษตรฯ และ AIS เพื่อปลุกจิตสำนึกด้านสิ่งแวดล้อมให้แก่ประชาชนในวงกว้าง โดยเฉพาะกลุ่มเกษตรกรที่อาจได้รับผลกระทบจากการสะสมของสารพิษในดินและน้ำ ซึ่งอาจส่งผลต่อคุณภาพผลผลิตหรือคุณค่าทางโภชนาการของอาหาร ทั้งนี้ โครงการ “คนไทยไร้ E-Waste” จึงไม่เพียงเป็นการจัดการขยะอย่างมีประสิทธิภาพ แต่ยังเป็นการวางรากฐานเพื่อสร้างสังคมไทยที่มีความรู้ ความเข้าใจ และมีพฤติกรรมการจัดการขยะอย่างยั่งยืน อันจะนำไปสู่การลดคาร์บอนและมลพิษในภาพรวมของประเทศอย่างเป็นรูปธรรมด้วย” นางสายชล กล่าว

ที่มา : https://www.thaigov.go.th/news/contents/details/98695