รัฐบาลไทย-ข่าวทำเนียบรัฐบาล-กรมการขนส่งทางบก ขอความร่วมมือผู้ประกอบการหลีกเลี่ยงการขนส่งสินค้าในช่วงวันหยุดต่อเนื่อง วันที่ 10 - 13 กรกฎาคม 2568 เพื่อความปลอดภัยของผู้ใช้รถใช้ถนน

วันอังคารที่ 8 กรกฎาคม 2568
กรมการขนส่งทางบก ขอความร่วมมือผู้ประกอบการหลีกเลี่ยงการขนส่งสินค้าในช่วงวันหยุดต่อเนื่อง วันที่ 10 - 13 กรกฎาคม 2568 เพื่อความปลอดภัยของผู้ใช้รถใช้ถนน
......
นายชีพ น้อมเศียร รองอธิบดีกรมการขนส่งทางบก กระทรวงคมนาคม กล่าวว่า ช่วงวันหยุดต่อเนื่องวันอาสาฬหบูชาและวันเข้าพรรษา ระหว่างวันที่ 10 - 13 กรกฎาคม 2568 กรมการขนส่งทางบก (ขบ.) คาดการณ์ว่าจะมีประชาชนเดินทางกลับภูมิลำเนาและท่องเที่ยวเป็นจำนวนมาก ทำให้ปริมาณยานพาหนะบนท้องถนนมีความคับคั่งและมีโอกาสเกิดอุบัติเหตุทางถนนเพิ่มสูงขึ้นกว่าปกติ จึงขอความร่วมมือผู้ประกอบการขนส่งสินค้าด้วยรถบรรทุกหลีกเลี่ยงการขนส่งสินค้าและงดใช้รถที่ไม่มีการบรรทุกสินค้า (รถเปล่า) รวมทั้งหลีกเลี่ยงการจอดรถทิ้งไว้บนไหล่ทางในช่วงวันหยุดต่อเนื่องดังกล่าว ในกรณีมีความจำเป็นต้องใช้รถให้เดินรถได้เฉพาะช่องเดินรถซ้ายสุดเท่านั้นเพื่อความปลอดภัยของ
ผู้ใช้รถใช้ถนน ลดปัญหาการจราจรและป้องกันการเกิดอุบัติเหตุรุนแรง รวมถึงแนะนำให้ผู้ประกอบการขนส่งดูแลกวดขัน กำชับผู้ขับรถ รวมทั้งตรวจสอบอุปกรณ์ส่วนควบ และความพร้อมของรถขนส่งอย่างเข้มงวดและต่อเนื่อง โดยให้ถือปฏิบัติ ดังนี้
1. กำชับผู้ขับรถให้ขับด้วยความระมัดระวัง ใช้ความเร็วตามกฎหมายกำหนด พักผ่อนให้เพียงพอ เตรียมสภาพร่างกายให้พร้อมที่จะปฏิบัติหน้าที่ได้อย่างปลอดภัย และไม่ขับรถเกินชั่วโมงทำงานตามที่กฎหมายกำหนด
2. ตรวจสอบสภาพความมั่นคงแข็งแรงของตัวรถและอุปกรณ์ส่วนควบด้านความปลอดภัยของรถบรรทุก รถลากจูง รถพ่วง ก่อนใช้งานทุกครั้ง
3. ผู้ขับรถบรรทุกต้องมีปริมาณแอลกอฮอล์ในลมหายใจเป็นศูนย์
4. ผู้ประกอบการขนส่งที่มีการติดตั้งระบบ GPS ในรถให้ติดตามการใช้ความเร็วอย่างต่อเนื่องและแจ้งเตือนผู้ขับรถเมื่อพบว่ามีการใช้ความเร็วเกินกำหนด
5. ผู้ประกอบการที่ขนส่งน้ำมันเชื้อเพลิง ขอให้วางแผนการรับ - ส่งสินค้าให้ไม่กระทบต่อการเดินทางของประชาชน เพื่อร่วมป้องกันการเกิดอุบัติเหตุ
ทั้งนี้ ขบ. ได้ขอความร่วมมือผู้ประกอบการขนส่งสินค้าด้วยรถบรรทุกไม่ประจำทาง รถบรรทุกส่วนบุคคล รวมถึงองค์กรด้านการขนส่งสินค้า 28 แห่ง ให้ปฏิบัติตามที่ ขบ. กำหนด และเชื่อมั่นว่าผู้ประกอบการขนส่งสินค้าด้วยรถบรรทุกพร้อมเป็นส่วนหนึ่งในการป้องกันและลดอุบัติเหตุทางถนนในช่วงวันหยุดดังกล่าว หากประชาชนมีเรื่องร้องเรียนเกี่ยวกับรถบรรทุกขนส่งสินค้า สามารถติดต่อได้ที่สายด่วน ขบ. โทร. 1584 ตลอด 24 ชั่วโมง

ที่มา : https://www.thaigov.go.th/news/contents/details/98255