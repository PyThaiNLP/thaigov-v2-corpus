รัฐบาลไทย-ข่าวทำเนียบรัฐบาล-“ดร.เฉลิมชัย” ผนึกกำลัง 15 องค์กรพันธมิตร เดินหน้ารณรงค์ “ลดขยะอาหาร ต่ออนาคต” ประกาศปี 2568 “ปีแห่งการเริ่มต้นรณรงค์ลดขยะอาหาร”

วันพฤหัสบดีที่ 26 มิถุนายน 2568
“ดร.เฉลิมชัย” ผนึกกำลัง 15 องค์กรพันธมิตร เดินหน้ารณรงค์ “ลดขยะอาหาร ต่ออนาคต” ประกาศปี 2568 “ปีแห่งการเริ่มต้นรณรงค์ลดขยะอาหาร”
“ดร.เฉลิมชัย” ผนึกกำลัง 15 องค์กรพันธมิตร เดินหน้ารณรงค์ “ลดขยะอาหาร ต่ออนาคต” ประกาศปี 2568 “ปีแห่งการเริ่มต้นรณรงค์ลดขยะอาหาร”
วันที่ 26 มิถุนายน 2568 เวลา 11.00 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานในพิธีลงนามบันทึกความเข้าใจ (MOU) การขับเคลื่อนการดำเนินงานตามเป้าหมายการพัฒนาที่ยั่งยืนที่ 12 ของประเทศไทย (สร้างหลักประกันให้มีรูปแบบการผลิตและการบริโภคที่ยั่งยืน) นำ 15 องค์กรนำร่อง ร่วมลงนามเป็นพลังสำคัญในการจุดประกายการมีส่วนร่วมของทุกภาคส่วนทั่วประเทศ สู่การเปลี่ยนแปลงเชิงพฤติกรรมไปสู่การลดปริมาณขยะอาหาร เพื่อร่วมกันสร้างสังคมแห่งการผลิตและการบริโภคอย่างยั่งยืนในอนาคต โดยมี นายอภิชาต ศักดิเศรษฐ์ ที่ปรึกษา รมว.ทส. นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม ดร.ชญานันท์ ภักดีจิตต์ เลขาธิการสำนักงานนโยบายและแผนทรัพยากรธรรมชาติและสิ่งแวดล้อม ตลอดจนคณะผู้บริหารระดับสูงของกระทรวงฯ และผู้แทนหน่วยงานภาคีที่เกี่ยวข้อง เข้าร่วมลงนามและเป็นสักขีพยาน ณ ห้องประชุมศักดิ์สิทธิ์ ตรีเดช กระทรวงทรัพยากรธรรมชาติและสิ่งแวดล้อม
ดร.เฉลิมชัย รมว.ทส. ได้กล่าวว่า “ปัญหาขยะอาหารไม่ใช่เพียงปัญหาระดับชาติ แต่เป็นวิกฤติระดับโลกที่ทุกภาคส่วนต้องตระหนักและร่วมมืออย่างจริงจัง เพราะขยะอาหารส่งผลกระทบทั้งต่อสิ่งแวดล้อม สังคม และเศรษฐกิจ การลดขยะอาหารไม่ใช่เรื่องของใครคนใดคนหนึ่ง แต่คือภารกิจร่วม จึงตั้งเป้าประกาศให้ปี 2568 นี้ เป็น “ปีแห่งการเริ่มต้นรณรงค์การลดขยะอาหาร” เพื่อวางรากฐานการขับเคลื่อนทั้งด้านการสื่อสาร รณรงค์ และนำร่องลดขยะอาหารอย่างเป็นรูปธรรมในองค์กรที่มีพลังต่อการปลุกกระแส หวังขยายผลสู่วิถีชีวิตของสังคมไทย สร้างผลลัพธ์ที่เป็นรูปธรรมในวงกว้าง พร้อมเชื่อมโยงอาหารส่วนเกินสู่การแบ่งปันในอนาคต จึงอยากขอเชิญชวนทุกภาคส่วนเข้าร่วมเป็นเครือข่ายในการลดขยะอาหารในทุกระดับ ทั้งภาครัฐ เอกชน และประชาชน ให้ครอบคลุมทั้ง 77 จังหวัด โดยเฉพาะการสร้างการมีส่วนร่วมของเด็กและเยาวชน ทั้งนี้ การจะขับเคลื่อนแนวคิด ‘Stop Food Waste Start the Future – หยุดขยะอาหาร ต่ออนาคต’  จำเป็นต้องส่งเสริมให้มีการบริโภคอาหารอย่างพอเพียง ลดของเสียจากอาหาร ช่วยลดภาระการจัดการขยะ ประหยัดค่าใช้จ่ายในครัวเรือน และสร้างพฤติกรรมการบริโภคที่ยั่งยืนให้กับคนไทยทุกคน“
โดยการลงนามในครั้งนี้ เป็นความร่วมมือระหว่าง 15 หน่วยงาน ทั้งภาครัฐ ภาคเอกชน และภาควิชาการ นำโดย สำนักงานนโยบายและแผนทรัพยากรธรรมชาติและสิ่งแวดล้อม (สผ.) กรมควบคุมมลพิษ (คพ.) ร่วมกับ ภาคีองค์กรนำร่องผู้ปฏิบัติ  ได้แก่ ห้างสรรพสินค้าซีคอน สยามพิวรรธน์ เซ็นทรัลพัฒนา เดอะมอลล์ เครือข่ายมหาวิทยาลัยยั่งยืนแห่งประเทศไทย และภาคีองค์กรนำร่องผู้สนับสนุน ได้แก่ กรุงเทพมหานคร กรมการเปลี่ยนแปลงสภาพภูมิอากาศและสิ่งแวดล้อม สำนักงานกองทุนสนับสนุนการสร้างเสริมสุขภาพ สำนักงานพัฒนาวิทยาศาสตร์และเทคโนโลยีแห่งชาติ โดยศูนย์เทคโนโลยีโลหะและวัสดุ ศูนย์วิจัยและสนับสนุนเป้าหมายการพัฒนาที่ยั่งยืน มูลนิธิสถาบันสิ่งแวดล้อมไทย สมาคมส่งเสริมการผลิตและการบริโภคที่ยั่งยืน และ บริษัท ไทยยูธกรุ๊ป จำกัด

ที่มา : https://www.thaigov.go.th/news/contents/details/97880