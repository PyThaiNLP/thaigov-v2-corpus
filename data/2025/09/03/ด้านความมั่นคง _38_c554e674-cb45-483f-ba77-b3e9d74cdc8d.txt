รัฐบาลไทย-ข่าวทำเนียบรัฐบาล-"ธีรรัตน์" รับนโยบาย "แพทองธาร" เร่งเดินหน้าแก้ไขปัญหาคุณภาพน้ำแม่น้ำกก-แม่น้ำสาย อย่างเป็นรูปธรรม พร้อมกำชับต้องสื่อสารสร้างการรับรู้ต่อประชาชนอย่างต่อเนื่อง

วันอาทิตย์ที่ 29 มิถุนายน 2568
29/06/2568
พิมพ์
"ธีรรัตน์" รับนโยบาย "แพทองธาร" เร่งเดินหน้าแก้ไขปัญหาคุณภาพน้ำแม่น้ำกก-แม่น้ำสาย อย่างเป็นรูปธรรม พร้อมกำชับต้องสื่อสารสร้างการรับรู้ต่อประชาชนอย่างต่อเนื่อง
"ธีรรัตน์" รับนโยบาย "แพทองธาร" เร่งเดินหน้าแก้ไขปัญหาคุณภาพน้ำแม่น้ำกก-แม่น้ำสาย อย่างเป็นรูปธรรม พร้อมกำชับต้องสื่อสารสร้างการรับรู้ต่อประชาชนอย่างต่อเนื่อง
วันนี้ (29 มิ.ย. 68) น.ส.ธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย รักษาราชการแทนรัฐมนตรีว่าการกระทรวงมหาดไทย ในฐานะผู้อำนวยการศูนย์อำนวยการแก้ไขปัญหาคุณภาพน้ำ (ส่วนหน้า) เปิดเผยว่า จากการร่วมลงพื้นที่ตรวจติดตามสถานการณ์อุทกภัยในพื้นที่จังหวัดเชียงรายร่วมกับ น.ส.แพทองธาร ชินวัตร นายกรัฐมนตรี เมื่อวานนี้ (28 มิ.ย. 68) ตนได้ติดตามข้อมูลสถานการณ์คุณภาพน้ำในพื้นที่ลุ่มน้ำกกและแม่น้ำสายกับท่านผู้ว่าราชการจังหวัดเชียงราย โดยได้สั่งการให้ทุกหน่วยงานที่เกี่ยวข้องเร่งขับเคลื่อนมาตรการต่าง ๆ ตามแผนของศูนย์อำนวยการแก้ไขปัญหาคุณภาพน้ำ (ส่วนหน้า) ให้เห็นผลเป็นรูปธรรมโดยเร็วที่สุด เพื่อคลี่คลายสถานการณ์และลดผลกระทบต่อพี่น้องประชาชนอย่างยั่งยืน
"รัฐบาลให้ความสำคัญสูงสุดต่อความปลอดภัยในการใช้น้ำของประชาชนในทุกมิติ ทั้งน้ำเพื่อการอุปโภค บริโภค เกษตรกรรม ควบคู่การอนุรักษ์สิ่งแวดล้อม พร้อมกำชับให้หน่วยงานที่เกี่ยวข้องดำเนินการตรวจสอบคุณภาพน้ำอย่างเข้มงวด ไม่ว่าจะเป็นน้ำประปา สัตว์น้ำ พืชผลทางการเกษตร รวมถึงสุขภาพของประชาชน ซึ่งได้มีการเก็บตัวอย่าง ตรวจวิเคราะห์ และรายงานผลอย่างต่อเนื่อง เพื่อให้ประชาชนสามารถใช้น้ำได้อย่างมั่นใจและปลอดภัย นอกจากนี้ ยังได้สั่งการให้จังหวัดเชียงรายและจังหวัดเชียงใหม่ เร่งสำรวจผลกระทบทั้งทางตรงและทางอ้อมที่ประชาชนได้รับจากปัญหาคุณภาพน้ำ รวมถึงให้จัดเวทีสาธารณะในระดับชุมชน เพื่อเปิดพื้นที่ให้ประชาชนได้แสดงความคิดเห็น เสนอแนะแนวทางการแก้ไข และร่วมกำหนดอนาคตของการพัฒนาในพื้นที่อย่างยั่งยืน พร้อมมอบหมายให้กระทรวงทรัพยากรและสิ่งแวดล้อมจัดตั้งศูนย์เฝ้าระวังสิ่งแวดล้อมในพื้นที่ ชี้แจงสถานการณ์คุณภาพน้ำ และตอบข้อกังวลของประชาชน ทั้งทางเฟซบุ๊ก “ศูนย์ข้อมูลกลางเพื่อการรับรู้และติดตามสถานการณ์น้ำเชียงราย (AIM)" และทุกช่องทางสื่อสาร อาทิ หอกระจายข่าว เสียงตามสาย วิทยุชุมชน โดยประเด็นที่เป็นถูกสอบถามมากที่สุดคือผลกระทบต่อสุขภาพของประชาชน และต่อพืชผลทางการเกษตรด้วย" น.ส.ธีรรัตน์ กล่าว
น.ส.ธีรรัตน์ กล่าวอีกว่า สืบเนื่องจากลำน้ำกกและลำน้ำสาย เป็นทรัพยากรร่วมระหว่างไทยและเมียนมา รัฐบาลจึงได้กำชับให้ได้มีการประสานงานสื่อสารกับภาคีระหว่างประเทศอย่างใกล้ชิด โดยล่าสุดกรมกิจการชายแดนทหาร ได้มีการหารือกับพลจัตวาโซหล่ายของเมียนมา เกี่ยวกับกรณีการตรวจพบสารหนูในแม่น้ำกกและแม่น้ำสาย ซึ่งฝ่ายเมียนมาได้รับทราบข้อมูลดังกล่าว และได้แจ้งว่า จะมอบหมายให้กรมทรัพยากรสิ่งแวดล้อมของเมียนมาจัดส่งเจ้าหน้าที่ลงพื้นที่สำรวจแม่น้ำต่าง ๆ ภายในประเทศ เพื่อรวบรวมข้อมูลและเตรียมพร้อมสำหรับการหารือร่วมกับฝ่ายไทยในเวทีประชุมคณะกรรมการชายแดนส่วนภูมิภาค (Regional Border Committee: RBC) ระหว่างวันที่ 2–3 กรกฎาคม 2568 ซึ่งฝ่ายไทยโดยกรมกิจการชายแดนทหารจะใช้โอกาสนี้หารือเชิงลึกกับรัฐบาลเมียนมา เพื่อหาแนวทางความร่วมมือในการแก้ไขปัญหาคุณภาพน้ำอย่างยั่งยืน พร้อมทั้งรอกำหนดวันเจรจาในระดับรัฐบาลอย่างเป็นทางการในลำดับถัดไป

ที่มา : https://www.thaigov.go.th/news/contents/details/97985