รัฐบาลไทย-ข่าวทำเนียบรัฐบาล-ผู้ช่วยฯ จักรพล เปิดการแถลงข่าวการแข่งขัน IAU 100 KM Asia & Oceania Championships 2025 ดันไทย สู่เจ้าภาพ IAU 100 KM World Championships ในอนาคต

วันพฤหัสบดีที่ 7 สิงหาคม 2568
ผู้ช่วยฯ จักรพล เปิดการแถลงข่าวการแข่งขัน IAU 100 KM Asia & Oceania Championships 2025 ดันไทย สู่เจ้าภาพ IAU 100 KM World Championships ในอนาคต
ผู้ช่วยฯ จักรพล เปิดการแถลงข่าวการแข่งขัน IAU 100 KM Asia & Oceania Championships 2025 ดันไทย สู่เจ้าภาพ IAU 100 KM World Championships ในอนาคต
วันที่ 7 สิงหาคม 2568 เวลา 14.00 น. รัฐมนตรีว่าการกระทรวงการท่องเที่ยวและกีฬา มอบหมายให้ นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ  เป็นประธานแถลงข่าวการจัดการแข่งขันวิ่งอัลตร้ามาราธอนนานาชาติ IAU 100KM Asia & Oceania Championships 2025 ณ ห้องรัตนโกสินทร์ ศาลาว่าการกรุงเทพมหานคร (เสาชิงช้า) โดยมีผู้บริหารกระทรวงการท่องเที่ยวและกีฬา และแขกผู้มีเกียรติ เข้าร่วม อาทิ รศ.ชัชชาติ สิทธิพันธุ์ ผู้ว่าราชการกรุงเทพมหานคร, พล.ต.ต.สุรพงษ์ อาริยะมงคล อุปนายกและเลขาธิการสมาคมกีฬากรีฑาแห่งประเทศไทย ในพระบรมราชูปถัมภ์, ร้อยตํารวจโท ดร.มนัส โนนุช ประธานคณะกรรมการจัดการแข่งขัน (LOC), นายนันทพล ทองนิลพันธ์ ผู้อํานวยการกองส่งเสริมพัฒนากีฬาอาชีพ ตัวแทนจากการกีฬาแห่งประเทศไทย ผู้แทนหน่วยงานที่เกี่ยวข้อง และสื่อมวลชน เข้าร่วมการแถลงข่าว
การแข่งขันครั้งนี้มีวัตถุประสงค์เพื่อส่งเสริมกีฬาอัลตร้ามาราธอนในระดับทวีปและระดับประเทศ ยกระดับประเทศไทยสู่การเป็นศูนย์กลางกีฬาเพื่อสุขภาพของเอเชีย ภายใต้นโยบาย “Amazing Thailand 2025” ของรัฐบาล และเตรียมความพร้อมในการเสนอตัวเป็นเจ้าภาพจัดการแข่งขันระดับโลกในอนาคต การแข่งขันวิ่งอัลตร้ามาราธอนนานาชาติ IAU 100KM Asia & Oceania Championships 2025 จัดขึ้น ณ สวนวชิรเบญจทัศ หรือสวนรถไฟ ในวันที่ 22 - 23 พฤศจิกายน พ.ศ. 2568 ที่จะถึงนี้
โดยการแข่งขันแบ่งออกเป็น:
• IAU 100KM Asia & Oceania Championships (ชาย / หญิง)
• Thailand Championships ระยะ 100KM และ 24 ชั่วโมง (ชาย / หญิง)
• Open Race: 100KM / 50KM / 24H / 12H / 6H
นายจักรพล กล่าวว่า การแข่งขันในครั้งนี้นับเป็นครั้งแรกในประวัติศาสตร์ของประเทศไทยที่ได้เป็นเจ้าภาพจัดการแข่งขันอัลตร้ามาราธอนระดับชิงแชมป์ทวีปอย่างเป็นทางการภายใต้การรับรองของ IAU ซึ่งเป็นการแสดงถึงความพร้อมของประเทศไทยในการเป็นเจ้าภาพจัดการแข่งขันระดับโลก ทั้งในด้านโครงสร้างพื้นฐาน ความปลอดภัย ระบบการแพทย์ และการจัดการ
งานนี้ยังสอดคล้องกับนโยบาย “Amazing Thailand Grand Tourism & Sports Year 2025” ของรัฐบาล ที่มุ่งเน้นการใช้กีฬาเป็นเครื่องมือในการขับเคลื่อน Soft Power ของไทย นอกจากนี้ยังเป็นก้าวสำคัญในการผลักดันให้ประเทศไทยเป็นศูนย์กลางของการแข่งขันกีฬาระดับโลก (Global Sports Event Hub) หากการแข่งขันในปีนี้ประสบความสำเร็จ ประเทศไทยก็จะมีโอกาสเสนอตัวเป็นเจ้าภาพจัดการแข่งขัน IAU 100 KM World Championships ในอนาคตได้
ทั้งนี้ นายจักรพลได้กล่าวขอบคุณสมาคมกรีฑาแห่งประเทศไทย, IAU, กรุงเทพมหานคร และทุกภาคส่วนที่ร่วมมือกัน พร้อมเชิญชวนให้คนไทยทุกคนร่วมเป็นเจ้าภาพที่ดีเพื่อต้อนรับนักวิ่งจากทั่วภูมิภาค และร่วมสร้างภาพลักษณ์ให้กรุงเทพมหานครเป็น “เมืองวิ่งระดับโลก” และยังกล่าวปิดท้ายว่า เชื่อมั่นว่าการแข่งขันในครั้งนี้จะประสบความสำเร็จและเป็นความภาคภูมิใจของคนไทยทุกคน

ที่มา : https://www.thaigov.go.th/news/contents/details/99472