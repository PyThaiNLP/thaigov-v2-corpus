รัฐบาลไทย-ข่าวทำเนียบรัฐบาล-“พงศ์กวิน” ปลื้ม ไทยเจ้าภาพ ASEAN-OSHNET  ดันมาตรฐานความปลอดภัยแรงงาน ลดเสี่ยง เพิ่มคุณภาพชีวิตคนทำงาน

วันพุธที่ 3 กันยายน 2568
03/09/2568
พิมพ์
“พงศ์กวิน” ปลื้ม ไทยเจ้าภาพ ASEAN-OSHNET  ดันมาตรฐานความปลอดภัยแรงงาน ลดเสี่ยง เพิ่มคุณภาพชีวิตคนทำงาน
“พงศ์กวิน” ปลื้ม ไทยเจ้าภาพ ASEAN-OSHNET ดันมาตรฐานความปลอดภัยแรงงาน ลดเสี่ยง เพิ่มคุณภาพชีวิตคนทำงาน
วันที่ 3 กันยายน 2568 - นายพงศ์กวิน จึงรุ่งเรืองกิจ รัฐมนตรีว่าการกระทรวงแรงงาน มอบรางวัลสถานประกอบกิจการดีเด่นด้านความปลอดภัยและอาชีวอนามัยของอาเซียน ครั้งที่ 6 และเปิดการประชุมวิชาการเครือข่ายความปลอดภัยและอาชีวอนามัยของอาเซียน ครั้งที่ 12 โดยประเทศไทยได้รับเกียรติให้เป็นเจ้าภาพจัดงาน ณ โรงแรม อมารี กรุงเทพฯ
นายพงศ์กวิน กล่าวว่า ผมรู้สึกเป็นเกียรติอย่างยิ่งที่ในปีนี้ ประเทศไทยได้รับเกียรติให้เป็นเจ้าภาพจัดการประชุมเครือข่ายความปลอดภัยและอาชีวอนามัยของอาเซียน และยังตรงกับวาระครบรอบ 25 ปีของการก่อตั้งเครือข่ายความปลอดภัยและอาชีวอนามัยของอาเซียน (ASEAN-OSHNET) ซึ่งตลอดเวลาที่ผ่านมาประเทศไทยได้มีบทบาทสำคัญในการส่งเสริมมาตรฐานความปลอดภัยและอาชีวอนามัยในภูมิภาคอาเซียน แม้โลกการทำงานจะเผชิญการเปลี่ยนแปลงทั้งด้านเทคโนโลยี เศรษฐกิจ และความเสี่ยงใหม่ ๆ แต่ความร่วมมือระหว่างประเทศสมาชิกคือกุญแจสำคัญที่จะทำให้แรงงานทุกกลุ่มมีความปลอดภัยในการทำงาน
“ความท้าทายด้านความปลอดภัยและอาชีวอนามัยในปัจจุบัน ไม่มีประเทศใดสามารถแก้ไขได้เพียงลำพัง ความร่วมมือในการแลกเปลี่ยนข้อมูล การพัฒนามาตรฐานร่วมกัน รวมถึงการส่งเสริมงานวิจัยและนวัตกรรมด้านความปลอดภัยฯ คือหัวใจสำคัญที่จะทำให้อาเซียนเดินไปข้างหน้าได้อย่างมั่นคงและยั่งยืน” นายพงศ์กวิน กล่าว
รัฐมนตรีว่าการกระทรวงแรงงาน ยังกล่าวถึงนโยบายด้านความปลอดภัยฯ ของกระทรวงแรงงานว่า เรามุ่งมั่นที่จะยกระดับความปลอดภัยของแรงงานทุกกลุ่ม โดยเน้น 3 เรื่องสำคัญ คือ การป้องกันอุบัติเหตุและโรคจากการทำงาน การนำเทคโนโลยีและนวัตกรรมเข้ามาช่วยจัดการความเสี่ยง และการดูแลสุขภาพแรงงานอย่างรอบด้าน สำหรับพิธีมอบรางวัล ASEAN-OSHNET Awards ถือเป็นแรงกระตุ้นให้ภาคธุรกิจในภูมิภาคหันมาให้ความสำคัญกับมาตรฐานด้านความปลอดภัยและอาชีวอนามัยมากยิ่งขึ้น ซึ่งจะสะท้อนประโยชน์โดยตรงสู่แรงงาน ผมขอแสดงความยินดีกับสถานประกอบกิจการที่ได้รับรางวัล และขอบคุณผู้แทนประเทศสมาชิก องค์กรภาครัฐ เอกชน และภาคีเครือข่ายที่ร่วมสนับสนุนให้ ASEAN-OSHNET เติบโตต่อเนื่อง พร้อมแสดงความมั่นใจว่าการประชุมครั้งนี้จะก่อให้เกิดข้อเสนอเชิงปฏิบัติที่เป็นรูปธรรม เพื่อยกระดับมาตรฐานด้านความปลอดภัยและอาชีวอนามัย และส่งเสริมคุณภาพชีวิตแรงงานอาเซียนให้ดียิ่งขึ้นในอนาคต
“ผมขอเน้นย้ำว่า ความปลอดภัยไม่ใช่ต้นทุน แต่เป็นการลงทุน ยิ่งเราดูแลแรงงานได้ดี ธุรกิจก็ยิ่งแข็งแรง ประเทศก็ยิ่งก้าวหน้า จึงอยากฝากให้สถานประกอบกิจการทุกแห่ง เห็นความสำคัญของการป้องกันอุบัติเหตุและโรคจากการทำงาน สิ่งเหล่านี้ไม่เพียงช่วยลดความเสี่ยง แต่ยังทำให้แรงงานทำงานได้อย่างมั่นใจและมีประสิทธิภาพมากขึ้น” นายพงศ์กวิน กล่าวทิ้งท้าย
ด้าน เรือเอก สาโรจน์ คมคาย อธิบดีกรมสวัสดิการและคุ้มครองแรงงาน กล่าวเพิ่มเติมว่า ในงานวันนี้มี 2 กิจกรรมหลัก คือ พิธีมอบรางวัล ASEAN-OSHNET Excellence Awards และรางวัล ASEAN-OSHNET Best Practice Awards โดยมีสถานประกอบกิจการที่ได้รับรางวัล มาจาก 9 ประเทศสมาชิกอาเซียน ได้แก่ บรูไน อินโดนีเซีย ลาว มาเลเซีย เมียนมา ฟิลิปปินส์ สิงคโปร์ เวียดนาม และประเทศไทย  เพื่อยกย่ององค์กรที่มีมาตรฐานความปลอดภัยในการทำงานระดับสูง พร้อมกระตุ้นให้องค์กรอื่น ๆ ในภูมิภาคตระหนักถึงความสำคัญของความปลอดภัยและสุขภาพในการทำงาน และอีกหนึ่งกิจกรรมสำคัญ คือ การประชุมวิชาการเครือข่ายความปลอดภัยและอาชีวอนามัยของอาเซียน ครั้งที่ 12 เพื่อเปิดโอกาสให้แต่ละประเทศได้แลกเปลี่ยนความรู้และนวัตกรรม และนำไปปรับใช้ในการดูแลแรงงานของเราให้ปลอดภัยและมีคุณภาพชีวิตที่ดีขึ้น

ที่มา : https://www.thaigov.go.th/news/contents/details/100363