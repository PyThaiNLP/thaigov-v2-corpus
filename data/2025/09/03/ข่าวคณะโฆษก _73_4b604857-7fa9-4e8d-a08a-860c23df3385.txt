รัฐบาลไทย-ข่าวทำเนียบรัฐบาล-รัฐบาลเดินหน้าดูแลน้องๆ นักเรียนนักศึกษาเป้าหมายลดมะเร็งปากมดลูกให้ได้มากที่สุด : ปูพรมฉีดวัคซีน HPV ฟรี! แก่นักศึกษา 24 มหาวิทยาลัยนำร่อง

วันพฤหัสบดีที่ 17 กรกฎาคม 2568
17/07/2568
พิมพ์
รัฐบาลเดินหน้าดูแลน้องๆ นักเรียนนักศึกษาเป้าหมายลดมะเร็งปากมดลูกให้ได้มากที่สุด : ปูพรมฉีดวัคซีน HPV ฟรี! แก่นักศึกษา 24 มหาวิทยาลัยนำร่อง
รัฐบาลเดินหน้าดูแลน้องๆ นักเรียนนักศึกษาเป้าหมายลดมะเร็งปากมดลูกให้ได้มากที่สุด : ปูพรมฉีดวัคซีน HPV ฟรี! แก่นักศึกษา 24 มหาวิทยาลัยนำร่อง
วันนี้ (17 กรกฎาคม 2568 ) เวลา 08.30 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า
รัฐบาลมุ่งมั่นยกระดับสุขภาพสตรีไทย ลดอัตราการเจ็บป่วยและเสียชีวิตจากมะเร็งปากมดลูก โดย กรมควบคุมโรค กระทรวงสาธารณสุข (สธ.) เตรียมขยายบริการฉีดวัคซีนป้องกันการติดเชื้อเอชพีวี (HPV) ฟรี! ให้กับนักศึกษาหญิงในระดับมหาวิทยาลัยนำร่อง 24 แห่งทั่วประเทศ
โครงการนี้เป็นการต่อยอดนโยบายการฉีดวัคซีน HPV สำหรับเด็กหญิงอายุ 11-12 ปี หรือนักเรียนชั้นมัธยมศึกษาปีที่ 5 ซึ่งดำเนินการมาอย่างต่อเนื่อง แม้จะมีการขยายกลุ่มเป้าหมายเป็น 11-20 ปี แต่พบว่ายังมีนักศึกษาหญิงในระดับอุดมศึกษาบางส่วนที่ยังไม่ได้รับวัคซีน สธ. จึงได้ริเริ่มโครงการนำร่องนี้ เพื่อเพิ่มโอกาสในการเข้าถึงวัคซีนสำหรับกลุ่มนักศึกษาหญิงอายุ 20-26 ปี ที่ยังไม่เคยได้รับวัคซีน HPV มาก่อน โดยจะเก็บข้อมูลในพื้นที่นำร่อง ก่อนขยายผลครอบคลุมมหาวิทยาลัยอื่น ๆ ต่อไป
วัคซีน HPV ที่ให้บริการในโครงการนี้เป็นชนิด 9 สายพันธุ์ เพียง 1 เข็ม ซึ่งจากการศึกษาพบว่าสามารถสร้างภูมิคุ้มกันระยะยาวได้อย่างมีประสิทธิภาพ นอกจากจะเป็นการเสริมสร้างภูมิคุ้มกันเพื่อป้องกันมะเร็งปากมดลูกแล้ว ยังเป็นการเปิดโอกาสสำหรับผู้ที่พลาดการฉีดวัคซีนในกลุ่มเป้าหมายแรกเริ่มอีกด้วย
มหาวิทยาลัยนำร่อง 24 แห่ง ได้แก่ จุฬาลงกรณ์มหาวิทยาลัย, มหาวิทยาลัยเกษตรศาสตร์, มหาวิทยาลัยขอนแก่น, มหาวิทยาลัยเชียงใหม่, มหาวิทยาลัยทักษิณ, มหาวิทยาลัยเทคโนโลยีพระจอมเกล้าธนบุรี, มหาวิทยาลัยเทคโนโลยีพระจอมเกล้าพระนครเหนือ, มหาวิทยาลัยเทคโนโลยีสุรนารี, มหาวิทยาลัยธรรมศาสตร์, มหาวิทยาลัยบูรพา, มหาวิทยาลัยพะเยา, มหาวิทยาลัยมหิดล, มหาวิทยาลัยแม่ฟ้าหลวง, มหาวิทยาลัยวลัยลักษณ์, มหาวิทยาลัยศรีนครินทรวิโรฒ, มหาวิทยาลัยศิลปากร, มหาวิทยาลัยสวนดุสิต, มหาวิทยาลัยสงขลานครินทร์, สถาบันดนตรีกัลยาณิวัฒนา, สถาบันเทคโนโลยีพระจอมเกล้าเจ้าคุณทหารลาดกระบัง, มหาวิทยาลัยแม่โจ้, สถาบันเทคโนโลยีจิตรลดา, สถาบันการพยาบาลศรีสวรินทิรา สภากาชาดไทย และสถาบันบัณฑิตพัฒนบริหารศาสตร์
“รัฐบาลขอเชิญชวนนักศึกษาหญิง เข้ารับการฉีดวัคซีนป้องกันการติดเชื้อเอชพีวี (HPV) เพื่อสร้างเสริมภูมิคุ้มกันต่อเชื้อไวรัส HPV  โดยพร้อมเพรียงกัน เพื่อลดการเจ็บป่วยและเสียชีวิตด้วยมะเร็งปากมดลูกในหญิงไทย"  นางสาวศศิกานต์กล่าว

ที่มา : https://www.thaigov.go.th/news/contents/details/98484