รัฐบาลไทย-ข่าวทำเนียบรัฐบาล-​ประธานคณะที่ปรึกษาฯ อรรถวิชช์ หารือสมาคมซาเล้งฯ รับฟังข้อเสนอร่างพระราชบัญญัติกากของเสียอุตสาหกรรม

วันจันทร์ที่ 14 กรกฎาคม 2568
14/07/2568
พิมพ์
​ประธานคณะที่ปรึกษาฯ อรรถวิชช์ หารือสมาคมซาเล้งฯ รับฟังข้อเสนอร่างพระราชบัญญัติกากของเสียอุตสาหกรรม
​ประธานคณะที่ปรึกษาฯ อรรถวิชช์ หารือสมาคมซาเล้งฯ รับฟังข้อเสนอร่างพระราชบัญญัติกากของเสียอุตสาหกรรม
วันที่ 8 กรกฎาคม 2568 นายอรรถวิชช์ สุวรรณภักดี ประธานคณะที่ปรึกษาของรัฐมนตรีว่าการกระทรวงอุตสาหกรรม ด้านยุทธศาสตร์ ได้รับมอบหมายจากนายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เป็นประธานในการให้นายชัยยุทธิ์ พลเสน นายกสมาคมซาเล้งและร้านรับซื้อของเก่า พร้อมคณะเข้าพบ เพื่อหารือแลกเปลี่ยนข้อคิดเห็นและข้อเสนอแนะต่อร่างกฎหมายพระราชบัญญัติกากของเสียอุตสาหกรรม โดยมีนายสมชัย เอมบำรุง ผู้อำนวยการกองกฎหมาย สำนักงานปลัดกระทรวงอุตสาหกรรม นายจิราวัฒน์ บุปผาพรหม ผู้อำนวยการกองกฎหมาย กรมโรงงานอุตสาหกรรม นายบวรวิทย์ อัครจันทรโชติ ผู้อำนวยการกองตรวจราชการ สำนักงานปลัดกระทรวงอุตสาหกรรม และเจ้าหน้าที่เกี่ยวข้องเข้าร่วม ณ ห้องประชุม อก.1 ชั้น 2 อาคารสำนักงานปลัดกระทรวงอุตสาหกรรม
การเข้าหารือครั้งนี้มีวัตถุประสงค์เพื่อแลกเปลี่ยนข้อคิดเห็นและข้อเสนอแนะต่อร่างกฎหมายพระราชบัญญัติกากของเสียอุตสาหกรรม เพื่อกำหนดแนวทางการบริหารจัดการของเสียจากภาคอุตสาหกรรมให้มีประสิทธิภาพ และสอดคล้องกับหลักการพัฒนาอย่างยั่งยืน ซึ่งทางสมาคมซาเล้งและร้านรับซื้อของเก่าได้รับผลกระทบจากกฎหมายดังกล่าว โดยตัวแทนสมาคมฯ ได้นำเสนอข้อมูลถึงข้อกังวลของกลุ่มผู้ประกอบการรายย่อยว่า ร่างกฎหมายดังกล่าวอาจส่งผลกระทบโดยตรงต่อกลุ่มซาเล้งและร้านรับซื้อของเก่าในระดับชุมชน ที่มีบทบาทสำคัญในการคัดแยกวัสดุรีไซเคิลและมีส่วนช่วยในการหมุนเวียนทรัพยากร ทั้งนี้เนื่องจากร่าง พ.ร.บ. กำหนดนิยามและข้อบังคับบางประการที่อาจครอบคลุมถึงกิจกรรมของกลุ่มซาเล้งฯ ซึ่งเดิมไม่ได้อยู่ภายใต้การควบคุมตามกฎหมายเฉพาะด้านอุตสาหกรรม
นายอรรถวิชช์  กล่าวว่า รัฐมนตรีว่าการกระทรวงอุตสาหกรรมมีความตั้งใจจริงที่จะขับเคลื่อนกฎหมายฉบับนี้ให้ตอบโจทย์ทั้งในด้านสิ่งแวดล้อมและการนำไปใช้ได้จริงในทางปฏิบัติ โดยไม่สร้างภาระเกินสมควรให้กับประชาชนกลุ่มฐานรากที่มีส่วนสำคัญต่อเศรษฐกิจหมุนเวียนของประเทศ พร้อมรับฟังข้อเสนอแนะจากทุกภาคส่วนอย่างรอบด้าน ทั้งนี้ ข้อคิดเห็นและข้อเสนอจากสมาคมฯ จะถูกนำไปประกอบการพิจารณาและปรับปรุงร่างกฎหมายในขั้นตอนถัดไป โดยมุ่งหวังให้กฎหมายฉบับนี้สามารถสร้างความสมดุลระหว่างการคุ้มครองสิ่งแวดล้อม การส่งเสริมภาคอุตสาหกรรม และการไม่ละเลยบทบาทของผู้มีส่วนร่วมจากชุมชน

ที่มา : https://www.thaigov.go.th/news/contents/details/98397