รัฐบาลไทย-ข่าวทำเนียบรัฐบาล-ภูมิธรรม สั่งการใน  ครม. ขอช่วยกันลงพื้นที่ ช่วย ปชช. ใน 2 ภัยพิบัติ ทั้งชายแดน และน้ำท่วม อย่างเต็มที่

วันอังคารที่ 29 กรกฎาคม 2568
29/07/2568
พิมพ์
ภูมิธรรม สั่งการใน  ครม. ขอช่วยกันลงพื้นที่ ช่วย ปชช. ใน 2 ภัยพิบัติ ทั้งชายแดน และน้ำท่วม อย่างเต็มที่
ด้านสถานการณ์ชายแดน สั่ง สมช. และ ศบ.ทก. ประเมินสถานการณ์ตลอดเวลา ยืนยันข้อตกลงหยุดยิง ยังไม่น่าไว้วางใจ ให้กองทัพสแตนด์บาย จนกว่าสถานการณ์จะมีการเปลี่ยนแปลง พร้อมให้ทุกกระทรวงร่วมกันสนับสนุนในทุกมิติ อาทิ คลังออกนโยบายช่วยภาคเอกชน
วันนี้ (29 กรกฎาคม 2568) นายจิรายุ ห่วงทรัพย์ โฆษกประจำสำนักนายกรัฐมนตรี  คณะกรรมการศูนย์เฉพาะกิจบริหารสถานการณ์บริเวณชายแดนไทย-กัมพูชา (ศบ. ทก.) เปิดเผยว่า นายภูมิธรรม เวชยชัย รักษาราชการแทนนายกรัฐมนตรี ได้กล่าวรายงานสถานการณ์ ในที่ประชุมคณะรัฐมนตรีเช้าวันนี้ ว่า การประชุม ครม. ตามมาตรา 8 ของพระราชกฤษฎีกาว่าด้วยการเสนอเรื่อง และการประชุมคณะรัฐมนตรี พ.ศ. 2548
ตามที่ ครม.ทุกท่านได้รับทราบสถานการณ์ความตึงเครียดบริเวณชายแดนไทย - กัมพูชา ต่อเนื่อง ตั้งแต่ในห้วงเดือนพฤษภาคม 2568 จนกระทั่งฝ่ายกัมพูชาได้เริ่มปฏิบัติการทางทหารเมื่อวันที่ 24 กรกฎาคม 2568 ในพื้นที่ชายแดนซึ่งส่งผลให้เกิดการบาดเจ็บและเสียชีวิตของพลเรือนและทหาร
ผมจึงได้สั่งการให้ สมช. ประชุมสภาความมั่นคงแห่งชาติ  และ ศบ.ทก. เพื่อรับทราบและประเมินสถานการณ์ความมั่นคง ที่ประชุม  ครม. ได้เห็นชอบมาตรการการลดระดับความสัมพันธ์ทางการทูตและข้อพิพาทตามแนวชายแดนไทย - กัมพูชา เพื่อปกป้องอธิปไตยและบูรณภาพแห่งดินแดนของประเทศไทย พร้อมทั้งเร่งช่วยเหลือและเยียวยาประชาชนที่ได้รับผลกระทบ โดยได้เน้นย้ำประเด็นสำคัญ ดังนี้
1) ให้กองทัพปกป้องอธิปไตยและบูรณภาพแห่งดินแดนอย่างเต็มที่
2) ยืนยัน ให้ ก.ต่างประเทศเรียกเอกอัครราชทูตไทยประจำกรุงพนมเปญกลับประเทศไทย และลดระดับความสัมพันธ์ทางการทูตลง รวมทั้งประท้วงและประณามการกระทำของกัมพูชาที่ละเมิดอธิปไตยของไทยและละเมิดกฎหมายระหว่างประเทศ
3) ให้ ก.มหาดไทย และหน่วยงานที่เกี่ยวข้องเร่งให้การดูแลประชาชน ที่ได้รับผลกระทบจากสถานการณ์ความมั่นคงบริเวณชายแดนไทย - กัมพูชา
4 ) ให้ ก.คลัง พิจารณามาตรการทางภาษีเพื่อช่วยเหลือภาคเอกชนในพื้นที่ที่ได้รับผลกระทบจากสถานการณ์ในครั้งนี้
5)  หากสถานการณ์บริเวณชายแดน มีการยกระดับสู่การใช้กำลังทหารรุนแรง จะเรียกประชุม รัฐมนตรีที่เกี่ยวข้อง ซึ่งถือเป็นการประชุม ครม. ตาม มาตรา8 ของพระราชกฤษฎีกาฯ
นายจิรายุ กล่าวต่อไปว่า รักษาการ นรม. สั่งการในที่ประชุมว่า  ในการให้ความช่วยเหลือ ใน 2 ภัย ของประเทศ ทั้งภัยน้ำท่วม และ ชายแดนไทยกัมพูชา  ให้คณะรัฐมนตรีให้การช่วยเหลือเยียวยาความเดือดร้อนของประชาชน  โดยขอให้ ครม. ที่ว่างเว้นจากภารกิจประจำ ลงพื้นที่เพื่อให้การช่วยเหลือพี่น้องประชาชนที่ได้รับความเดือดร้อน รวมถึงอำนวยความสะดวกด้านต่าง ๆ ให้กับหน่วยงานที่เกี่ยวข้องของแต่ละกระทรวงที่อยู่ในพื้นที่ ทั้งในพื้นที่ที่ได้รับผลกระทบจากเหตุปะทะกันบริเวณชายแดน และพื้นที่ประสบภัยน้ำท่วมโดยขอให้ไม่กระทบต่อการทำงานของเจ้าหน้าที่หน้างาน
ทั้งนี้ ในส่วนของการช่วยเหลือผู้อพยพ และผู้ประสบภัยจากน้ำท่วม ขอให้ ก.มหาดไทย เร่งจัดหาเครื่องอุปโภคบริโภคที่จำเป็น เครื่องนอนเครื่องนุ่งห่มให้เพียงพอ ในส่วนของการฟื้นฟูสภาพบ้านเรือนจากน้ำท่วมขอให้จัดหาน้ำประปาที่สะอาด การบริหารจัดการขยะที่เร่งด่วน
ให้ ก.พัฒนาสังคมฯ เร่งจัดหาเครื่องใช้จำเป็นสำหรับผู้สูงอายุ หรือผู้พิการ เช่น รถเข็น ให้มีความเพียงพอและสะดวกต่อการเคลื่อนย้ายผู้อพยพหรือผู้ป่วย
ให้ ก.สาธารณสุข จัดหาแพทย์ให้เพียงพอต่อการดูแลผู้ป่วย และแยกผู้ป่วยที่มีการแพร่เชื้อออกจากบุคคลอื่นทั่วไป

ที่มา : https://www.thaigov.go.th/news/contents/details/99027