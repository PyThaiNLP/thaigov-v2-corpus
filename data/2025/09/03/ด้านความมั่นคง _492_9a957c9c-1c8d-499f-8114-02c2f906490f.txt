รัฐบาลไทย-ข่าวทำเนียบรัฐบาล-“มหาดไทย” แจ้งทุกจังหวัด อำเภอ และองค์กรปกครองส่วนท้องถิ่น ร่วมเฉลิมพระเกียรติพระบาทสมเด็จพระปรเมนทรมหาอานันทมหิดล พระอัฐมรามาธิบดินทร เนื่องในโอกาสวันพระบรมราชสมภพครบ 100 ปี 20 กั

วันอังคารที่ 2 กันยายน 2568
02/09/2568
พิมพ์
“มหาดไทย” แจ้งทุกจังหวัด อำเภอ และองค์กรปกครองส่วนท้องถิ่น ร่วมเฉลิมพระเกียรติพระบาทสมเด็จพระปรเมนทรมหาอานันทมหิดล พระอัฐมรามาธิบดินทร เนื่องในโอกาสวันพระบรมราชสมภพครบ 100 ปี 20 กั
“มหาดไทย” แจ้งทุกจังหวัด อำเภอ และองค์กรปกครองส่วนท้องถิ่น ร่วมเฉลิมพระเกียรติพระบาทสมเด็จพระปรเมนทรมหาอานันทมหิดล พระอัฐมรามาธิบดินทร เนื่องในโอกาสวันพระบรมราชสมภพครบ 100 ปี 20 กันยายน 2568
วันนี้ (2 ก.ย. 68) นายอรรษิษฐ์ สัมพันธรัตน์ ปลัดกระทรวงมหาดไทย เปิดเผยว่า รัฐบาลได้แจ้งมายังกระทรวงมหาดไทยเกี่ยวกับการจัดกิจกรรมเนื่องในวาระวันพระบรมราชสมภพครบ 100 ปี พระบาทสมเด็จพระปรเมนทรมหาอานันทมหิดล พระอัฐมรามาธิบดินทร รัชกาลที่ 8 แห่งพระบรมราชจักรีวงศ์ ในวันที่ 20 กันยายน 2568 ได้แก่ พิธีเจริญพระพุทธมนต์และทำบุญตักบาตรถวายพระราชกุศล พิธีวางพุ่มดอกไม้ถวายราชสักการะ การจัดตั้งโต๊ะหมู่ประดิษฐานพระบรมรูป พระบรมฉายาลักษณ์ หรือพระบรมสาทิสลักษณ์ พระบาทสมเด็จพระปรเมนทรมหาอานันทมหิดล พระอัฐมรามาธิบดินทร และการจัดกิจกรรมจิตอาสาบำเพ็ญสาธารณประโยชน์และสาธารณกุศลถวายพระราชกุศล ตลอดเดือนกันยายน 2568 โดยในส่วนภูมิภาค จะมีการจัดกิจกรรม ณ สถานที่ที่จังหวัดและอำเภอกำหนด รวมถึงองค์กรปกครองส่วนท้องถิ่น และหน่วยงานรัฐวิสาหกิจในพื้นที่จังหวัด อำเภอ
สำหรับกิจกรรมในวันที่ 20 กันยายน 2568 จะมีการจัดงานพร้อมกันทั่วประเทศ ได้แก่ เวลา 07.30 น. พิธีเจริญพระพุทธมนต์และทำบุญตักบาตรถวายพระราชกุศล และเวลา 08.00 น. พิธีวางพุ่มดอกไม้ถวายราชสักการะ โดยในตลอดทั้งวันรวมถึงวันอื่น ๆ ตลอดเดือนกันยายน 2568 จะมีการจัดกิจกรรมจิตอาสาบำเพ็ญสาธารณประโยชน์และสาธารณกุศล ถวายพระราชกุศลพระบาทสมเด็จพระปรเมนทรมหาอานันทมหิดล พระอัฐมรามาธิบดินทร โดยหน่วยงานภาคส่วนต่าง ๆ ตามความเหมาะสม พร้อมเชิญชวนทุกภาคส่วนร่วมจัดตั้งโต๊ะหมู่ประดิษฐานพระบรมรูป พระบรมฉายาลักษณ์ หรือพระบรมสาทิสลักษณ์พระบาทสมเด็จพระปรเมนทรมหาอานันทมหิดล พระอัฐมรามาธิบดินทร ระหว่างวันที่ 1 - 30 กันยายน 2568 เพื่อร่วมแสดงออกซึ่งความจงรักภักดีและสำนึกในพระมหากรุณาธิคุณโดยทั่วกัน

ที่มา : https://www.thaigov.go.th/news/contents/details/100334