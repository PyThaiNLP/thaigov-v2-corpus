รัฐบาลไทย-ข่าวทำเนียบรัฐบาล- มอก.ยกระดับคุมเข้มตู้น้ำดื่มโรงเรียน-ที่สาธารณะ ต้องผ่านมาตรฐาน มอก. เท่านั้น เริ่ม 1 ต.ค. นี้ เพื่อสุขภาพของเด็กและเยาวชน

วันอาทิตย์ที่ 29 มิถุนายน 2568
29/06/2568
พิมพ์
มอก.ยกระดับคุมเข้มตู้น้ำดื่มโรงเรียน-ที่สาธารณะ ต้องผ่านมาตรฐาน มอก. เท่านั้น เริ่ม 1 ต.ค. นี้ เพื่อสุขภาพของเด็กและเยาวชน
มอก.ยกระดับคุมเข้มตู้น้ำดื่มโรงเรียน-ที่สาธารณะ ต้องผ่านมาตรฐาน มอก. เท่านั้น เริ่ม 1 ต.ค. นี้ เพื่อสุขภาพของเด็กและเยาวชน
วันนี้ ( 29 มิถุนายน 2568 ) เวลา 09.10 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาลให้ความสำคัญกับการยกระดับสุขภาวะของเด็กไทยและประชาชน โดยเฉพาะการสร้างสภาพแวดล้อมที่ปลอดภัยในโรงเรียนทั่วประเทศ ทั้งในด้านอาหาร น้ำดื่ม และอุปกรณ์การเรียนการสอน ซึ่งล่าสุด สำนักงานมาตรฐานผลิตภัณฑ์อุตสาหกรรม (สมอ.) กระทรวงอุตสาหกรรม ได้ดำเนินการปรับปรุงมาตรฐานตู้น้ำดื่มในโรงเรียน จากมาตรฐานทั่วไปให้เป็น มาตรฐานบังคับ เพื่อเพิ่มความปลอดภัยและสร้างความมั่นใจให้กับผู้บริโภค
มาตรฐานตู้น้ำดื่มที่บังคับใช้ครั้งนี้ ครอบคลุมเฉพาะ ตู้น้ำดื่มที่มีแรงดันไฟฟ้าไม่เกิน 250 โวลต์ ไม่รวมตู้น้ำดื่มที่ใช้กับยานยนต์ เรือ หรือเครื่องบิน โดยมาตรฐานดังกล่าวจะยึดตามมาตรฐานสากล IEC ที่ได้รับการยอมรับในระดับนานาชาติ โดยเฉพาะด้านความปลอดภัย
โดยข้อกำหนดสำคัญของตู้น้ำดื่ม ได้แก่
-มีระบบป้องกันไม่ให้ผู้ใช้งานสัมผัสกับส่วนที่มีไฟฟ้า
-มีระบบป้องกันความชื้น เช่น หยดน้ำหรือละอองฝน
-ต้องผ่านการทดสอบไฟรั่ว และการติดตั้งสายดินอย่างถูกต้อง
-ไม่แผ่รังสีที่เป็นอันตรายต่อผู้ใช้
-ต้องมีฉลากระบุชัดเจนถึงชนิดสินค้า การใช้งาน ประเภท แรงดันไฟฟ้า กำลังไฟฟ้า แบบ รุ่น และคำเตือนเพื่อความปลอดภัย
มาตรฐานตู้น้ำดื่มดังกล่าวอยู่ภายใต้ข้อกำหนด มอก. 2461-2565 ซึ่งเดิมเป็นเพียงมาตรฐานทั่วไป แต่ได้มีการยกระดับเป็นมาตรฐานบังคับเฉพาะด้านความปลอดภัย เพื่อลดความเสี่ยงที่อาจเกิดขึ้นจากการใช้งานตู้น้ำดื่มในสถานศึกษาและที่สาธารณะ
นอกจากนี้ สมอ. ยังเตรียมประกาศให้สินค้าอีก 3 กลุ่ม เป็นสินค้าควบคุมที่ต้องได้รับใบอนุญาต มอก. ก่อนจำหน่าย ได้แก่
1.ตู้น้ำร้อนน้ำเย็นบริโภค และตู้น้ำเย็นบริโภค เฉพาะด้านความปลอดภัย
2.เครื่องทอดน้ำมันท่วม และกระทะทอด ที่ปริมาณน้ำมันไม่เกิน 5 ลิตร
3.เครื่องใช้ไฟฟ้าสำหรับการดูแลเส้นผม ขน หรือผิว
สินค้าทั้ง 3 กลุ่มนี้จะมีผลบังคับใช้พร้อมกันในวันที่ 1 ตุลาคม 2568 ส่วน เตาอบไมโครเวฟและเตาอบไมโครเวฟร่วมสำหรับใช้ในที่อยู่อาศัย จะมีผลบังคับใช้ในวันที่ 30 ธันวาคม 2568
ทั้งนี้ เพื่อให้ผู้ประกอบการสามารถปรับตัวและปฏิบัติตามกฎหมายได้อย่างถูกต้อง สมอ. ได้จัดสัมมนาเตรียมความพร้อมสำหรับการยื่นขอใบอนุญาต มอก. ให้แก่ผู้ประกอบการ โดยเน้นสร้างความเข้าใจและเตรียมความพร้อมล่วงหน้า ก่อนมาตรฐานใหม่มีผลบังคับใช้จริง
“รัฐบาลยืนยันเดินหน้านโยบายคุ้มครองสุขภาพและความปลอดภัยของประชาชนอย่างจริงจัง พร้อมส่งเสริมให้ทุกคนเข้าถึงผลิตภัณฑ์ที่ได้มาตรฐาน ปลอดภัย และเชื่อถือได้ ทั้งนี้ มาตรการที่ออกมาไม่เพียงช่วยปกป้องผู้บริโภค แต่ยังส่งเสริมให้ผู้ประกอบการไทยพัฒนาสินค้าให้สอดคล้องกับมาตรฐานสากล สร้างความเชื่อมั่นให้กับสังคม“ นางสาวศศิกานต์ระบุ

ที่มา : https://www.thaigov.go.th/news/contents/details/97975