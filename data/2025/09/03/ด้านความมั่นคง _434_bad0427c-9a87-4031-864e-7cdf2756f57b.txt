รัฐบาลไทย-ข่าวทำเนียบรัฐบาล-กระทรวงแรงงาน มอบ 46 รางวัล “แรงงานพันธุ์ดีฯ”  ขับเคลื่อนคุณภาพชีวิตแรงงานตามหลักเศรษฐกิจพอเพียง

วันจันทร์ที่ 25 สิงหาคม 2568
25/08/2568
พิมพ์
กระทรวงแรงงาน มอบ 46 รางวัล “แรงงานพันธุ์ดีฯ”  ขับเคลื่อนคุณภาพชีวิตแรงงานตามหลักเศรษฐกิจพอเพียง
วันที่ 25 สิงหาคม 2568 กระทรวงแรงงาน จัดพิธีมอบรางวัล “สถานประกอบกิจการและรัฐวิสาหกิจต้นแบบแรงงานพันธุ์ดี ตามวิถีเศรษฐกิจพอเพียง” และ “คณะกรรมการสวัสดิการในสถานประกอบกิจการดีเด่น
การส่งเสริมแรงงานพันธุ์ดี” ประจำปี 2568
โดยมีนางสาวบุปผา เรืองสุด รองปลัดกระทรวงแรงงาน เป็นประธานในพิธี พร้อมด้วยเรือเอก สาโรจน์ คมคาย อธิบดีกรมสวัสดิการและคุ้มครองแรงงาน ผู้บริหาร และผู้แทนสถานประกอบกิจการทั่วประเทศเข้าร่วมภายในงาน
นางสาวบุปผา เรืองสุด รองปลัดกระทรวงแรงงาน กล่าวว่า กระทรวงแรงงาน ได้รับพระราชทานพระราชานุญาตจากสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ให้กรมสวัสดิการและคุ้มครองแรงงานนำพระราชดำริเกษตรทฤษฎีใหม่ของในหลวงรัชกาลที่ 9 มาเป็นแนวทางดำเนินโครงการแรงงานพันธุ์ดี ตามวิถีเศรษฐกิจพอเพียง ตั้งแต่ปี พ.ศ. 2564 เพื่อให้สถานประกอบกิจการน้อมนำหลักปรัชญาของเศรษฐกิจพอเพียงมาใช้เป็นแนวทางในการจัดสวัสดิการนอกเหนือกฎหมายแบบมีส่วนร่วม ที่มุ่งเน้นในเรื่องความมั่นคงทางอาหารด้วยการส่งเสริมให้นายจ้างใช้พื้นที่ว่างเปล่าให้ลูกจ้างใช้เวลาว่างร่วมกันดำเนินการเพาะปลูกพืชผักสวนครัวหรือเลี้ยงสัตว์ ผลผลิตที่ได้นำมาแลกเปลี่ยน แบ่งปันกัน และนำกลับไปบริโภคในครัวเรือน ส่วนที่เหลือจากการบริโภคนำไปจำหน่าย สามารถลดรายจ่ายและเพิ่มรายได้ในครัวเรือน ปัจจุบันมีสถานประกอบกิจการเข้าร่วมโครงการแล้วกว่า 1,555 แห่ง ลูกจ้างได้รับประโยชน์กว่า 202,000 คน สามารถลดรายจ่ายและเพิ่มรายได้รวมกว่า 121 ล้านบาท การมอบรางวัลในวันนี้ไม่ได้เป็นเพียงแค่สัญลักษณ์แห่งความสำเร็จ แต่ยังสะท้อนให้เห็นถึงความมุ่งมั่นและวิสัยทัศน์ที่ยอดเยี่ยมของสถานประกอบกิจการที่ได้นำเอาหลักปรัชญาของเศรษฐกิจพอเพียง มาประยุกต์ใช้ในการบริหารจัดการด้านสวัสดิการแรงงานได้อย่างเป็นรูปธรรม ทำให้นายจ้าง สถานประกอบกิจการ และลูกจ้างได้ทำกิจกรรมร่วมกัน เกิดความรัก ความสามัคคีภายในองค์กร มีความสุขในการทำงาน มีความมั่นคง และมีภูมิคุ้มกันที่ดีสามารถพึ่งพาตนเองได้อย่างยั่งยืน
ด้าน เรือเอก สาโรจน์ คมคาย อธิบดีกรมสวัสดิการและคุ้มครองแรงงาน กล่าวเพิ่มเติมว่า “ในปี 2568 นี้ กรมมีการคัดเลือกสถานประกอบกิจการและรัฐวิสาหกิจต้นแบบแรงงานพันธุ์ดีตามวิถีเศรษฐกิจพอเพียง จำนวน 34 แห่ง และคณะกรรมการสวัสดิการในสถานประกอบกิจการที่มีผลงานดีเด่นในการน้อมนำหลักปรัชญาของเศรษฐกิจพอเพียงมาเป็นแนวทางในการพัฒนาคุณภาพชีวิตแรงงาน จำนวน 12 แห่ง เพื่อประกาศเกียรติคุณและมอบโล่รางวัลให้แก่สถานประกอบกิจการและรัฐวิสาหกิจที่น้อมนำหลักปรัชญาเศรษฐกิจพอเพียงไปใช้เป็นแนวทางในการพัฒนาคุณภาพชีวิตแรงงานจนประสบผลสำเร็จ สามารถสร้างประโยชน์ร่วมกันระหว่างนายจ้างลูกจ้างอย่างเป็นรูปธรรม อีกทั้งยังเป็นการสร้างแรงบันดาลใจให้กับสถานประกอบกิจการอื่น ๆ ในการขับเคลื่อนและพัฒนาคุณภาพชีวิตแรงงานได้ ทั้งนี้ หากนายจ้างหรือสถานประกอบกิจการสนใจนำโครงการแรงงานงานพันธุ์ดีฯ ไปเป็นสวัสดิการให้กับลูกจ้าง สามารถขอรายละเอียดเพิ่มเติมได้ที่ กองสวัสดิการแรงงาน โทร. 0 2660 2177 และสำนักงานสวัสดิการ
และคุ้มครองแรงงานกรุงเทพมหานคร 10 พื้นที่ หรือสำนักงานสวัสดิการและคุ้มครองแรงงานจังหวัดทุกจังหวัด

ที่มา : https://www.thaigov.go.th/news/contents/details/100105