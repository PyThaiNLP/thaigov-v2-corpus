รัฐบาลไทย-ข่าวทำเนียบรัฐบาล-“ไทยคู่ฟ้า” รายงาน สถานการณ์ในพื้นที่ 7 จังหวัด ปกติ 

วันจันทร์ที่ 25 สิงหาคม 2568
25/08/2568
พิมพ์
“ไทยคู่ฟ้า” รายงาน สถานการณ์ในพื้นที่ 7 จังหวัด ปกติ
“ไทยคู่ฟ้า” รายงาน สถานการณ์ในพื้นที่ 7 จังหวัด ปกติ
วันนี้ (วันจันทร์ที่ 25 สิงหาคม 2568) เวลา 07.00 น. นายจิรายุ ห่วงทรัพย์ โฆษกประจำสำนักนายกรัฐมนตรี และคณะกรรมการศูนย์เฉพาะกิจบริหารสถานการณ์ชายแดนไทย–กัมพูชา (ศบ.ทก.) สรุปสถานการณ์ชายแดน 11 จุด ใน 7 จังหวัด  ยังคงปกติ กองทัพไทยยังคงตรึงกำลังและเฝ้าระวังตลอด 24 ชั่วโมง
นายจิรายุ เปิดเผยว่า สถานการณ์โดยรวม ตรวจพบความเคลื่อนไหวทหารฝ่ายกัมพูชาในบางพื้นที่ โดยปัจจุบันกองกำลังทั้ง 2 ฝ่าย ยังคงวางกำลังตามแนวที่มั่นของตนเอง ทั้งนี้ ฝ่ายไทยได้จัดกำลังพลประจำจุด และเตรียมความพร้อมในการปฏิบัติการตอบโต้ตามสถานการณ์
ช่วงบ่าย วันนี้  นายฉัตรชัย บางชวด เลขาธิการสภาความมั่นคงแห่งชาติ จะเป็นประธานการประชุมศูนย์เฉพาะกิจบริหารสถานการณ์บริเวณชายแดนไทย - กัมพูชา ครั้งที่ 30/2568  ณ  สำนักงานสภาความมั่นคงแห่งชาติ ทำเนียบรัฐบาล โดยมีหารือแนวทางการบริหารจัดการแรงงานกัมพูชาในไทย และแรงงานกัมพูชาที่จะเดินกลับเข้าทำงานในประเทศไทย รวมทั้งมาตรการปฏิบัติต่อโดรน
ที่ยังละเมิดอธิปไตยของไทย และรับทราบความก้าวหน้าการเยียวยาประชาชนและในทุกมิติ นายจิรายุ กล่าว

ที่มา : https://www.thaigov.go.th/news/contents/details/100073