รัฐบาลไทย-ข่าวทำเนียบรัฐบาล-เชียงรายติดอันดับ 2 ของโลก เมืองที่ปลอดภัยที่สุดสำหรับนักท่องเที่ยวดิจิทัลโนแมดหญิง ผลจากความพยายามของรัฐบาลในการยกระดับมาตรการความปลอดภัย

วันจันทร์ที่ 11 สิงหาคม 2568
เชียงรายติดอันดับ 2 ของโลก เมืองที่ปลอดภัยที่สุดสำหรับนักท่องเที่ยวดิจิทัลโนแมดหญิง ผลจากความพยายามของรัฐบาลในการยกระดับมาตรการความปลอดภัย
เชียงรายติดอันดับ 2 ของโลก เมืองที่ปลอดภัยที่สุดสำหรับนักท่องเที่ยวดิจิทัลโนแมดหญิง ผลจากความพยายามของรัฐบาลในการยกระดับมาตรการความปลอดภัย
นางสาวนัทรียา ทวีวงศ์ ปลัดกระทรวงการท่องเที่ยวและกีฬา เปิดเผยว่า จากการจัดอันดับของแพลตฟอร์มท่องเที่ยว Holidu ซึ่งวิเคราะห์ข้อมูลจาก 200 เมืองยอดนิยมของนักท่องเที่ยวดิจิทัลโนแมด (Nomads.com) พบว่า จังหวัดเชียงราย ได้รับการจัดอันดับให้เป็น เมืองที่ปลอดภัยที่สุดสำหรับนักท่องเที่ยวดิจิทัลโนแมดหญิง อันดับ 2 ของโลก รองจากกรุงไทเป ประเทศไต้หวัน
การจัดอันดับดังกล่าวพิจารณาจากหลายปัจจัย เช่น ความปลอดภัยเมื่อเดินคนเดียวในเวลากลางคืน ความเป็นมิตรต่อผู้หญิงและชาวต่างชาติ อัตราส่วนระหว่างผู้ชายและผู้หญิงในกลุ่มนักท่องเที่ยวดิจิทัลโนแมด และการมีกฎหมายคุ้มครองในสถานที่ทำงานจากการล่วงละเมิดทางเพศ โดยมีหลายเมืองจากทั่วโลกติดอันดับ Top 10 รวมถึงเมืองจากเอเชียตะวันออกเฉียงใต้ เช่น ปีนัง ประเทศมาเลเซีย และอูบุด ประเทศอินโดนีเซีย
นางสาวนัทรียา กล่าวเพิ่มเติมว่า ความสำเร็จในครั้งนี้เป็นผลมาจากความพยายามอย่างต่อเนื่องของรัฐบาลไทยในการยกระดับมาตรการดูแลความปลอดภัยในแหล่งท่องเที่ยว การบูรณาการการทำงานของหน่วยงานด้านความปลอดภัยทุกระดับ รวมถึงการพัฒนาศูนย์ช่วยเหลือนักท่องเที่ยว (Tourist Assistance Center) และการทำงานของตำรวจท่องเที่ยวอย่างใกล้ชิด เพื่อสร้างความเชื่อมั่นให้แก่นักท่องเที่ยวทุกคน
“ผลการจัดอันดับครั้งนี้เป็นเครื่องยืนยันว่า เมืองท่องเที่ยวของไทยมีศักยภาพด้านความปลอดภัยในระดับสากล และพร้อมต้อนรับนักท่องเที่ยวทุกเพศ ทุกวัย โดยเฉพาะกลุ่มนักท่องเที่ยวดิจิทัลโนแมดที่กำลังเติบโตอย่างต่อเนื่อง” ปลัดกระทรวงการท่องเที่ยวและกีฬา กล่าว

ที่มา : https://www.thaigov.go.th/news/contents/details/99592