รัฐบาลไทย-ข่าวทำเนียบรัฐบาล-สป.มท. ปฐมนิเทศข้าราชการใหม่ ย้ำอุดมการณ์ราชสีห์ ต้องมีความรู้คู่คุณธรรม สร้างสัมพันธ์ที่ดีกับเพื่อนร่วมงาน อุทิศทุ่มเทตนเพื่อประเทศชาติและประชาชน

วันพฤหัสบดีที่ 14 สิงหาคม 2568
14/08/2568
พิมพ์
สป.มท. ปฐมนิเทศข้าราชการใหม่ ย้ำอุดมการณ์ราชสีห์ ต้องมีความรู้คู่คุณธรรม สร้างสัมพันธ์ที่ดีกับเพื่อนร่วมงาน อุทิศทุ่มเทตนเพื่อประเทศชาติและประชาชน
สป.มท. ปฐมนิเทศข้าราชการใหม่ ย้ำอุดมการณ์ราชสีห์ ต้องมีความรู้คู่คุณธรรม สร้างสัมพันธ์ที่ดีกับเพื่อนร่วมงาน อุทิศทุ่มเทตนเพื่อประเทศชาติและประชาชน
เมื่อวันที่  13 ส.ค. 68 เวลา 10.30 น. นายอรรษิษฐ์ สัมพันธรัตน์ ปลัดกระทรวงมหาดไทย มอบหมายให้ นายอัธยา นวลอุทัย ผู้ช่วยปลัดกระทรวงมหาดไทย เป็นประธานปฐมนิเทศข้าราชการสำนักงานปลัดกระทรวงมหาดไทยที่อยู่ระหว่างทดลองปฏิบัติหน้าที่ราชการและข้าราชการที่โอนมารับราชการในสังกัดสำนักงานปลัดกระทรวงมหาดไทย โดยการเสริมสร้างทักษะและฝึกประสบการณ์จริง (Learning by Doing) ครั้งที่ 4 ประจำปี 2568 พร้อมบรรยายหัวข้อ “วัฒนธรรมและความคาดหวังของส่วนราชการและระบบราชการที่มีต่อข้าราชการ” โดยมีหัวหน้าหน่วยงานในสังกัดสำนักงานปลัดกระทรวงมหาดไทย และผู้เข้ารับการศึกษาอบรมฯ จำนวน 46 คน ร่วมรับฟัง ณ ห้องประชุมอัษฎางค์ ชั้น 5 อาคารดำรงราชานุสรณ์ กระทรวงมหาดไทย
นายอัธยา ได้กล่าวแสดงความยินดีและต้อนรับข้าราชการทุกคนที่ได้รับการบรรจุแต่งตั้ง เข้ารับราชการเป็นข้าราชการพลเรือนสามัญสังกัดสำนักงานปลัดกระทรวงมหาดไทย ซึ่งได้ชื่อว่าเป็น “คนมหาดไทย” ที่ต้องพึงตระหนักในเรื่อง “จริยธรรมของข้าราชการ” ยึดมั่นในจริยธรรม และยืนหยัดในหน้าที่ถูกต้องและเป็นธรรม มีจิตสำนึกที่ดี รับผิดชอบต่อหน้าที่ รู้จักแยกเรื่องส่วนตัวออกจากตำแหน่งหน้าที่ และยึดถือประโยชน์ส่วนรวมของประเทศชาติเหนือกว่าประโยชน์ส่วนตน เป็นข้าราชการที่มีทั้งคุณภาพและคุณธรรม
"นายอรรษิษฐ์ สัมพันธรัตน์ ปลัดกระทรวงมหาดไทย ได้เคยเปรียบเปรยว่า “ผู้ที่เพิ่งเข้ารับราชการเปรียบเหมือนดาวเคราะห์ที่ไม่มีแสงในตัวเอง ต้องเรียนรู้จาก “ดาวฤกษ์” นั่นคือผู้บังคับบัญชาซึ่งเป็นผู้ที่มีความรู้ ความสามารถ และประสบการณ์ในการตัดสินใจแก้ไขปัญหา เพราะการเติบโตในหน้าที่ราชการหรือการเลื่อนตำแหน่งไปในระดับที่สูงขึ้นนั้นต้องประกอบด้วยองค์รวม อันได้แก่ ความรู้ ความสามารถ และความรับผิดชอบ” นอกจากนี้ ยังต้องเรียนรู้ที่จะปรับตัวกับสภาพแวดล้อมใหม่ ๆ ทั้งในแง่ของผู้คน สังคม และวัฒนธรรม และยังต้อง “รู้จักผู้คน” ทั้งเพื่อนร่วมงาน ผู้บังคับบัญชา ตลอดจนภาคีเครือข่ายองคาพยพที่จะต้องร่วมงานกัน เพราะความรู้จักกันนั้นสำคัญไม่น้อยไปกว่าความรู้ ดังคำกล่าวที่ท่านปลัดกระทรวงมหาดไทยจะเน้นย้ำเสมอว่า “รู้อะไรไม่สู้รู้จักกัน” เพราะกระทรวงมหาดไทยมุ่งเน้นผลิตข้าราชการที่มีความรอบรู้ข้อมูลในหลากหลายมิติ สามารถให้คำปรึกษาหรือให้ความคิดเห็นต่อผู้บริหารเพื่อประกอบการตัดสินใจได้อย่างเหมาะสม รู้จักการวางตัวอย่างเหมาะสมกับสถานที่และบุคคลรอบข้าง" นายอัธยา กล่าว

ที่มา : https://www.thaigov.go.th/news/contents/details/99700