รัฐบาลไทย-ข่าวทำเนียบรัฐบาล-“รมว.อรรถกร” เดินหน้ายกระดับระบบข้อมูลการเกษตร สู่ยุคดิจิทัล เชื่อมโยงทุกหน่วยงาน แม่นยำ เข้าถึงง่าย ปลอดภัยตามมาตรฐานไซเบอร์

วันจันทร์ที่ 4 สิงหาคม 2568
“รมว.อรรถกร” เดินหน้ายกระดับระบบข้อมูลการเกษตร สู่ยุคดิจิทัล เชื่อมโยงทุกหน่วยงาน แม่นยำ เข้าถึงง่าย ปลอดภัยตามมาตรฐานไซเบอร์
“รมว.อรรถกร” เดินหน้ายกระดับระบบข้อมูลการเกษตร สู่ยุคดิจิทัล เชื่อมโยงทุกหน่วยงาน แม่นยำ เข้าถึงง่าย ปลอดภัยตามมาตรฐานไซเบอร์
นายอรรถกร ศิริลัทธยากร รัฐมนตรีว่าการกระทรวงเกษตรและสหกรณ์ เป็นประธานการประชุมคณะทำงานพัฒนาระบบบูรณาการสารสนเทศด้านการเกษตร ครั้งที่ 1/2568 โดยมี นางอัญชลี สุวจิตตานทน์ รองปลัดกระทรวงเกษตรและสหกรณ์ นาวาอากาศเอก อนุดิษฐ์ นาครทรรพ ที่ปรึกษาคณะทำงานฯ และผู้บริหารในสังกัดกระทรวงเกษตรและสหกรณ์ เข้าร่วม ณ ห้องประชุมกระทรวงเกษตรและสหกรณ์ (123) ซึ่งคณะทำงานพัฒนาระบบบูรณาการสารสนเทศด้านการเกษตร มีหน้าที่และอำนาจ ในการขับเคลื่อนภารกิจด้านการบูรราการสารสนเทศด้านการเกษตร ให้เกิดความเชื่อมโยงข้อมูลระหว่างหน่วยงานภายในกระทรวงเกษตรและสหกรณ์ และหน่วยงานที่เกี่ยวข้องอย่างมีประสิทธิภาพ บนพื้นฐานความมั่นคงและความปลอดภัยข้อมูลด้านไซเบอร์และข้อมูลส่วนบุคคล โดยมีแนวทางการพัฒนาระบบ 3 แนวทาง ดังนี้ 1) บูรณาการข้อมูลทุกหน่วยงานในสังกัดกระทรวงเกษตรฯ 2) ยกระดับการบริหารจัดการข้อมูล เพื่อสนับสนุนการวิเคราะห์ คาดการณ์ และการวางแผนเชิงยุทธศาสตร์ และ 3) บริการข้อมูลที่เข้าถึงง่าย ถูกต้อง แม่นยำ ในรูปแบบ Open Data / Data Governance ให้กับเจ้าหน้าผู้ปฏิบัติงานและเกษตรกรอย่างสะดวกมากขึ้น
“สำหรับคณะทำงานพัฒนาระบบฯ มีวัตถุประสงค์ในการแต่งตั้งขึ้นเพื่อขับเคลื่อนภารกิจด้านข้อมูลการเกษตรเชิงบูรณาการร่วมกับหน่วยงานในสังกัดกระทรวงฯ ในภาคปฏิบัติก่อน และจากนั้นจะมีการขยายผล ต่อยอด ไปยังหน่วยงานอื่น ๆ ภายในสังกัดเพิ่มเติม ซึ่งมีเป้าหมายสำคัญในการจัดทำระบบศูนย์กลางข้อมูลภาคการเกษตรแบบดิจิตอลอย่างมีประสิทธิภาพ ในรูปแบบที่เข้าถึงง่าย เข้าใจง่าย เป็นมิตรต่อผู้ใช้งานทั้งเจ้าหน้าที่ และเกษตรกร” นายอรรถกร กล่าว

ที่มา : https://www.thaigov.go.th/news/contents/details/99304