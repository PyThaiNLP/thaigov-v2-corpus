รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา มอบผู้แทนกระทรวงฯ เข้าเยี่ยมนักท่องเที่ยวมาเลเซียที่ได้รับบาดเจ็บ พร้อมให้กำลังใจและประสานความช่วยเหลืออย่างใกล้ชิด

วันอาทิตย์ที่ 10 สิงหาคม 2568
รมว.ท่องเที่ยวและกีฬา มอบผู้แทนกระทรวงฯ เข้าเยี่ยมนักท่องเที่ยวมาเลเซียที่ได้รับบาดเจ็บ พร้อมให้กำลังใจและประสานความช่วยเหลืออย่างใกล้ชิด
รมว.ท่องเที่ยวและกีฬา มอบผู้แทนกระทรวงฯ เข้าเยี่ยมนักท่องเที่ยวมาเลเซียที่ได้รับบาดเจ็บ พร้อมให้กำลังใจและประสานความช่วยเหลืออย่างใกล้ชิด
วันที่ 9 สิงหาคม 2568 นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา ได้มอบหมายให้  พลตำรวจโท ศักย์ศิรา เผือกอ่ำ ผู้บัญชาการตำรวจท่องเที่ยว พร้อมด้วยนายเศกสันฐ์ ง้าวสุวรรณ์ ผู้ช่วยปลัดกระทรวงการท่องเที่ยวและกีฬา Mr. Bong Yik Jui อุปทูตรักษาการ สถานเอกอัครราชทูตมาเลเซียประจำประเทศไทย ได้เดินทางเข้าเยี่ยมและติดตามอาการของนักท่องเที่ยวชาวมาเลเซีย จำนวน 2 ราย ที่ได้รับบาดเจ็บจากการถูกทำร้ายร่างกายบริเวณย่านราชดำริ เขตปทุมวัน กรุงเทพมหานคร โดยได้หารือและติดตามอาการกับแพทย์ที่ดูแลนักท่องเที่ยว รวมถึงพูดคุยกับครอบครัวของนักท่องเที่ยวทั้งสองราย เพื่อให้กำลังใจอย่างใกล้ชิด พร้อมทั้งชี้แจงเกี่ยวกับสถานการณ์ที่เกิดขึ้น ตลอดจนการรักษาพยาบาลของนักท่องเที่ยวผู้บาดเจ็บ และการช่วยเหลือเยียวยาจากรัฐบาลไทย ภายใต้โครงการช่วยเหลือเยียวยานักท่องเที่ยวชาวต่างชาติที่บาดเจ็บและเสียชีวิต เพื่อให้ญาติรับทราบข้อมูลอย่างครบถ้วน
นายเศกสันฐ์ กล่าวว่า กระทรวงการท่องเที่ยวและกีฬามีความเสียใจอย่างยิ่งต่อเหตุการณ์ที่เกิดขึ้น พร้อมยืนยันว่ากระทรวงฯ ให้ความสำคัญกับนักท่องเที่ยวทุกคนที่เดินทางมาท่องเที่ยวในประเทศไทย ทั้งนี้ ทางกระทรวงฯ ได้ให้ข้อมูลเกี่ยวกับการยื่นขอรับเงินช่วยเหลือภายใต้โครงการเยียวยานักท่องเที่ยวชาวต่างชาติที่ได้รับบาดเจ็บและเสียชีวิต ซึ่งเป็นมาตรการหนึ่งในการบรรเทาความเสียหายและสร้างขวัญกำลังใจให้กับนักท่องเที่ยว
นอกจากนี้ กระทรวงการท่องเที่ยวและกีฬายังได้มอบหมายให้เจ้าหน้าที่จากศูนย์ช่วยเหลือนักท่องเที่ยว (Tourist Assistance Center หรือ TAC) คอยติดตามอาการของนักท่องเที่ยวผู้บาดเจ็บอย่างใกล้ชิด และอำนวยความสะดวกแก่ญาติของนักท่องเที่ยวอย่างเต็มที่ในทุกด้าน ไม่ว่าจะเป็นการประสานงานร่วมกับสถานทูต ตำรวจท่องเที่ยว โรงพยาบาล หน่วยงานต่างๆ ที่เกี่ยวข้อง จนกระทั่งนักท่องเที่ยวสามารถเดินทางกลับยังประเทศของตน
กระทรวงการท่องเที่ยวและกีฬาขอเน้นย้ำว่าเหตุการณ์ดังกล่าวเป็นเรื่องที่ไม่ควรเกิดขึ้นกับนักท่องเที่ยวในประเทศไทย จะเร่งรัดให้หน่วยงานที่เกี่ยวข้องสืบสวนติดตามข้อเท็จจริง และดำเนินการตามขั้นตอนของกฎหมายอย่างเคร่งครัด โดยจะได้พัฒนามาตรการรักษาความปลอดภัยในพื้นที่ท่องเที่ยว เพื่อสร้างความเชื่อมั่นให้แก่นักท่องเที่ยวทั้งชาวไทยและชาวต่างชาติอย่างต่อเนื่อง จึงขอให้คนไทยทุกคนร่วมเป็นเจ้าบ้านที่ดี คอยให้ความช่วยเหลือและดูแลนักท่องเที่ยว เพื่อให้ประเทศไทยยังคงเป็นจุดหมายปลายทางของนักท่องเที่ยวทั่วโลกต่อไป

ที่มา : https://www.thaigov.go.th/news/contents/details/99564