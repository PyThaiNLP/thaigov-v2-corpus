รัฐบาลไทย-ข่าวทำเนียบรัฐบาล-ปลัดฯ ณัฐพล นำทีมกระทรวงอุตสาหกรรมคว้ารางวัลเกียรติยศ “สำเภา–นาวาทอง” การันตีผลงานอำนวยความสะดวกเพื่อภาคธุรกิจ

วันพฤหัสบดีที่ 28 สิงหาคม 2568
28/08/2568
พิมพ์
ปลัดฯ ณัฐพล นำทีมกระทรวงอุตสาหกรรมคว้ารางวัลเกียรติยศ “สำเภา–นาวาทอง” การันตีผลงานอำนวยความสะดวกเพื่อภาคธุรกิจ
ปลัดฯ ณัฐพล นำทีมกระทรวงอุตสาหกรรมคว้ารางวัลเกียรติยศ “สำเภา–นาวาทอง” การันตีผลงานอำนวยความสะดวกเพื่อภาคธุรกิจ
วันที่ 27 สิงหาคม 2568 ดร.ณัฐพล รังสิตพล ปลัดกระทรวงอุตสาหกรรม เข้าร่วมพิธีมอบรางวัล “สำเภา-นาวาทอง” ประจำปี 2568 พร้อมด้วย นางสาวณัฏฐิญา เนตยสุภา อธิบดีกรมส่งเสริมอุตสาหกรรม นายดุสิต อนันตรักษ์ รองอธิบดีกรมส่งเสริมอุตสาหกรรม เข้าร่วม โดยมี นายจตุพร บุรุษพัฒน์ รัฐมนตรีว่าการกระทรวงพาณิชย์ เป็นประธานในพิธีฯ ดร.พจน์ อร่ามวัฒนานนท์ ประธานกรรมการหอการค้าไทยและสภาหอการค้าแห่งประเทศไทย ผู้แทนหน่วยงานภาครัฐ และเอกชน ร่วมงาน ณ หอประชุมใหญ่ อาคาร 15 มหาวิทยาลัยหอการค้าไทย
สำหรับปี 2568 รางวัล “สำเภา–นาวาทอง” จัดขึ้นต่อเนื่องเป็นปีที่ 4 โดยรางวัล “สำเภา–นาวาทอง” แบ่งออกเป็น 4 ประเภท ได้แก่ รางวัลระดับกระทรวง, ระดับกรม, ระดับกระบวนงาน และระดับภูมิภาค โดยมีหน่วยงานที่ได้รับรางวัลรวมทั้งสิ้น 39 หน่วยงาน โดยกระทรวงอุตสาหกรรมเป็น1ใน6 รางวัล ที่ได้รับรางวัลระดับกระทรวง ได้แก่ กระทรวงอุตสาหกรรม กระทรวงดิจิทัลเพื่อเศรษฐกิจและสังคม กระทรวงพาณิชย์ กระทรวงมหาดไทย กระทรวงแรงงาน และกระทรวงพลังงาน ส่วนรางวัลระดับกรม กรมส่งเสริมอุตสาหกรรม เป็น 1 ใน 13 หน่วยงานที่ได้รับรางวัล เพื่อเชิดชูหน่วยงานภาครัฐที่มีผลงานโดดเด่นในการลดอุปสรรคและอำนวยความสะดวกทางธุรกิจ พร้อมทั้งสร้างความร่วมมือระหว่างภาครัฐและเอกชนอย่างเป็นรูปธรรม
โดยนายจตุพร บุรุษพัฒน์ กล่าวว่า การขับเคลื่อนประเทศไปสู่ความยั่งยืนจำเป็นต้องอาศัยหน่วยงานภาครัฐที่มีประสิทธิภาพและปรับตัวได้ทันต่อการเปลี่ยนแปลงของโลก ท่ามกลางความท้าทาย และเพื่อรับมือความท้าทาย จำเป็นต้องพัฒนาภาครัฐอย่างจริงจัง โดยเฉพาะการใช้ทรัพยากรอย่างคุ้มค่า การบริหารนโยบายสู่การปฏิบัติในทุกระดับ รวมทั้งการพัฒนาการให้บริการประชาชนอย่างมีประสิทธิภาพ การปรับปรุงกระบวนการทำงานให้โปร่งใส รวดเร็ว และทันสมัย ควบคู่ไปกับการใช้เทคโนโลยีดิจิทัลในการปฏิบัติงาน รางวัล “สำเภา–นาวาทอง” ยังถือเป็นแรงกระตุ้นให้หน่วยงานภาครัฐตอบสนองต่อความต้องการของประชาชนและสร้างคุณภาพชีวิตที่ดีขึ้น
ด้าน ดร.พจน์ อร่ามวัฒนานนท์ ประธานกรรมการหอการค้าไทยและสภาหอการค้าแห่งประเทศไทย กล่าวว่า การสร้างระบบนิเวศที่เอื้อต่อการทำธุรกิจและการลงทุนถือเป็นหัวใจสำคัญในการสร้างความเชื่อมั่นในสายตานานาชาติ โดยปีที่ผ่านมา หอการค้าได้ร่วมกับสำนักงานคณะกรรมการพัฒนาระบบราชการ (ก.พ.ร.) ผลักดันหน่วยงานรัฐ 22 แห่ง นำร่องเชื่อมโยงข้อมูลเพื่อลดขั้นตอน ลดการเรียกเอกสาร และยกเลิกการเซ็นสำเนา ซึ่งช่วยลดกระบวนการได้กว่า 500 รายการ ประหยัดค่าใช้จ่ายมากกว่า 7,000 ล้านบาทต่อปี ถือเป็นความสำเร็จที่ยกระดับประสิทธิภาพของภาครัฐให้ทันสมัยและตอบโจทย์ผู้ประกอบการ
ขณะที่นายสุรงค์ บูลกุล รองประธานกรรมการหอการค้าไทย และประธานคณะทำงานจัดงานมอบรางวัล " สำเภา-นาวาทอง" ประจำปี 2568  กล่าวเสริมว่า รางวัล “สำเภา–นาวาทอง” เป็นการสะท้อนถึงการทำงานเชิงรุกและมองไปข้างหน้าของภาครัฐ โดยมีการประเมินร่วมกับ ก.พ.ร. และมหาวิทยาลัยหอการค้าไทย ภายใต้หลักการ 3E ได้แก่ Efficiency (ประสิทธิภาพ), Evolution (การเปลี่ยนผ่านสู่ดิจิทัล) และ Effectiveness (ผลสัมฤทธิ์) เพื่อมุ่งสู่การบรรลุเป้าหมายอย่างรวดเร็วและคุ้มค่า ภายใต้แนวคิด “มุ่งอนาคต รุกนำการเปลี่ยนแปลง”

ที่มา : https://www.thaigov.go.th/news/contents/details/100247