รัฐบาลไทย-ข่าวทำเนียบรัฐบาล-​วธ. รวมใจถวายพระพรชัยมงคลพระบาทสมเด็จพระเจ้าอยู่หัว - พิธีถวายสัตย์ปฏิญาณ เนื่องในโอกาสวันเฉลิมพระชนมพรรษา 28 กรกฎาคม 2568

วันพุธที่ 30 กรกฎาคม 2568
​วธ. รวมใจถวายพระพรชัยมงคลพระบาทสมเด็จพระเจ้าอยู่หัว - พิธีถวายสัตย์ปฏิญาณ เนื่องในโอกาสวันเฉลิมพระชนมพรรษา 28 กรกฎาคม 2568
​วธ. รวมใจถวายพระพรชัยมงคลพระบาทสมเด็จพระเจ้าอยู่หัว - พิธีถวายสัตย์ปฏิญาณ เนื่องในโอกาสวันเฉลิมพระชนมพรรษา 28 กรกฎาคม 2568
วธ. รวมใจถวายพระพรชัยมงคลพระบาทสมเด็จพระเจ้าอยู่หัว - พิธีถวายสัตย์ปฏิญาณ เนื่องในโอกาสวันเฉลิมพระชนมพรรษา 28 กรกฎาคม 2568
วันที่ 28 กรกฎาคม 2568 เวลา 09.00 น. นางสาวแพทองธาร ชินวัตร รัฐมนตรีว่าการกระทรวงวัฒนธรรม เป็นประธานพิธีถวายพระพรชัยมงคลพระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 28 กรกฎาคม 2568 ณ บริเวณห้องโถง ชั้น 1 อาคารวัฒนธรรมวิศิษฏ์ กระทรวงวัฒนธรรม จากนั้น รัฐมนตรีว่าการกระทรวงวัฒนธรรม เป็นประธานพิธีถวายสัตย์ปฏิญาณเพื่อเป็นข้าราชการที่ดีและพลังของแผ่นดิน ประจำปี 2568  เพื่อเฉลิมพระเกียรติและแสดงความจงรักภักดีและน้อมสำนึกในพระมหากรุณาธิคุณของพระบาทสมเด็จพระเจ้าอยู่หัวที่ทรงปฏิบัติพระราชกรณียกิจนานัปการเพื่อประโยชน์สุขของพสกนิกรชาวไทย โดยมี นายประสพ เรียงเงิน ปลัดกระทรวงวัฒนธรรม คณะผู้บริหาร ข้าราชการ เเละเจ้าหน้าที่กระทรวงวัฒนธรรม เข้าร่วม ณ ห้อง Gallery 5 อาคารหอศิลป์เเห่งชาติ
ทั้งนี้ ในโอกาสวันเฉลิมพระชนมพรรษาพระบาทสมเด็จพระเจ้าอยู่หัว 28 กรกฎาคม 2568 หน่วยงานในสังกัด วธ. ได้ร่วมจัดกิจกรรมเฉลิมพระเกียรติ ประกอบด้วย
กรมการศาสนา จัดกิจกรรมเฉลิมพระเกียรติทั้งในส่วนกลางและส่วนภูมิภาค โดยส่วนกลางร่วมกับองค์การทางศาสนา 5 ศาสนา ได้แก่ ศาสนาพุทธ ศาสนาอิสลาม ศาสนาคริสต์ ศาสนาพราหมณ์ – ฮินดู และศาสนาซิกข์ รวมทั้งหน่วยงานเครือข่ายด้านศาสนา จัดพิธีทางศาสนามหามงคล 5 ศาสนา เฉลิมพระเกียรติพระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 28 กรกฎาคม 2568 เมื่อวันที่ 15 กรกฎาคม 2568 ที่ผ่านมา ณ ศูนย์วัฒนธรรมแห่งประเทศไทย มีผู้นำศาสนา ศาสนิกชน 5 ศาสนา เครือข่ายสถานศึกษา ผู้บริหารและเจ้าหน้าที่ วธ. รวมกว่า 1,000 คน เพื่อถวายพระราชกุศลและถวายพระพรชัยมงคล แสดงความจงรักภักดีและสำนึกในพระมหากรุณาธิคุณที่พระองค์ทรงมีต่อพสกนิกรทุกหมู่เหล่า ขณะที่ส่วนภูมิภาค วธ. โดยสำนักงานวัฒนธรรมจังหวัดทุกจังหวัด ร่วมมือกับส่วนราชการ องค์การศาสนา องค์กรภาคเอกชน วัดและศาสนสถาน จัดพิธีทางศาสนาเฉลิมพระเกียรติ เพื่อถวายพระราชกุศลตามความเหมาะสมของสถานที่เพื่อให้ศาสนิกชนทั่วประเทศได้ร่วมแสดงความจงรักภักดี รวมถึงร่วมประดิษฐานพระบรมฉายาลักษณ์ ประดับธงชาติ ธง วปร ณ สถานที่ราชการ วัด ศาสนสถาน สถานศึกษา สำนักงาน ตลอดถึงอาคารบ้านเรือนของประชาชนเนื่องในโอกาสวันเฉลิมพระชนมพรรษา
ด้านกรมศิลปากร มีประกาศงดเก็บค่าธรรมเนียมการเข้าชมพิพิธภัณฑสถานแห่งชาติ อุทยานประวัติศาสตร์ และโบราณสถานทั่วประเทศ ในวันที่ 28 กรกฎาคม 2568 เนื่องในโอกาสวันเฉลิมพระชนมพรรษา 28 กรกฎาคม จึงขอเชิญชวนให้ประชาชนชาวไทยเข้าชมแหล่งเรียนรู้ทางวัฒนธรรมที่อยู่ในความดูแลของกรมศิลปากรทั่วประเทศ เพื่อเฉลิมพระเกียรติและน้อมสำนึกในพระมหากรุณาธิคุณของพระบาทสมเด็จพระเจ้าอยู่หัว ทรงมีคุณูปการต่องานมรดกศิลปวัฒนธรรมของชาติอย่างหาที่สุดมิได้ ทรงห่วงใย อุปถัมภ์ ฟื้นฟู เพื่อรักษา และสืบทอดให้วัฒนธรรมไทยยังคงอยู่เป็นมรดกที่สำคัญของชาติตลอดจนจะเปิดให้เข้าชมพิพิธภัณฑสถานแห่งชาติ เรือพระราชพิธี ยามค่ำคืน ระหว่างวันที่ 25 - 28 กรกฎาคม 2568 นอกจากนี้ กรมศิลปากร จัดโครงการพัฒนาไฟประดับโบราณสถานในพื้นที่อุทยานประวัติศาสตร์ที่สำคัญ ได้แก่ อุทยานประวัติศาสตร์พระนครศรีอยุธยา และอุทยานประวัติศาสตร์พิมาย ตลอดเดือนกรกฎาคมด้วย
ขณะที่กรมส่งเสริมวัฒนธรรมจัดกิจกรรมเฉลิมพระเกียรติ ได้แก่ การจัดแสดงละครนอก เรื่องสังข์ทอง ตอน มณฑาลงกระท่อม การแสดงคอนเสิร์ตเฉลิมพระเกียรติพระบาทสมเด็จพระเจ้าอยู่หัว “Royal Celebration SOUNDSCAPES” และการแสดงคอนเสิร์ตเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 28 กรกฎาคม 2568 Royal Celebration “Eternal Grace
ด้านหอภาพยนตร์ (องค์การมหาชน) ได้รวบรวมภาพยนตร์สารคดีข่าวพระราชกรณียกิจของพระบาทสมเด็จพระเจ้าอยู่หัว ซึ่งหอภาพยนตร์ทำการอนุรักษ์ไว้เผยแพร่ให้สาธารณชนได้รับชมเพื่อน้อมสำนึกในพระมหากรุณาธิคุณ ผ่านช่องทาง YouTube ของหอภาพยนตร์ (องค์การมหาชน) โดยสามารถรับชมได้ตั้งแต่วันนี้เป็นต้นไป

ที่มา : https://www.thaigov.go.th/news/contents/details/99057