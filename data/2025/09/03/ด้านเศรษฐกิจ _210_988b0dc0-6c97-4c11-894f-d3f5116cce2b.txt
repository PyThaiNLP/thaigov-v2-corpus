รัฐบาลไทย-ข่าวทำเนียบรัฐบาล-บสย. ร่วมงาน Thailand Smart Money อุบลราชธานี ครั้งที่ 11 จัด “มาตรการพิเศษ” ค้ำประกันฯ 5,000 ล้านบาท ช่วยผู้ส่งออก-รายย่อย

วันศุกร์ที่ 18 กรกฎาคม 2568
18/07/2568
พิมพ์
บสย. ร่วมงาน Thailand Smart Money อุบลราชธานี ครั้งที่ 11 จัด “มาตรการพิเศษ” ค้ำประกันฯ 5,000 ล้านบาท ช่วยผู้ส่งออก-รายย่อย
บสย. ให้การต้อนรับนายภูษิต น้อยโสภากุล รองผู้ว่าฯ อุบลราชธานี ร่วมเปิดบูธ บสย. ในงาน Thailand Smart Money อุบลราชธานี ครั้งที่ 11 ณ ชั้น 1 เซ็นทรัล อุบลราชธานี เมื่อวันที่ 18 กรกฎาคม 2568
นายกิตติพงษ์ บุรณศิริ รองผู้จัดการทั่วไป สายงานกลยุทธ์และผลิตภัณฑ์ บรรษัทประกันสินเชื่ออุตสาหกรรมขนาดย่อม (บสย.) และนายรุ่งชัย เศรษฐบดี ผู้จัดการเขต สำนักงานเขตภาคตะวันออกเฉียงเหนือตอนล่าง 1 ฝ่ายกิจการสาขา 2 บรรษัทประกันสินเชื่ออุตสาหกรรมขนาดย่อม (บสย.) ให้การต้อนรับ นายภูษิต น้อยโสภากุล รองผู้ว่าราชการจังหวัดอุบลราชธานี ให้เกียรติร่วมเปิดบูธ บสย. ในงาน Thailand Smart Money อุบลราชธานี ครั้งที่ 11 ร่วมด้วย นายรัฐกร อัสดรธีรยุทธ์ ประธานเครือหนังสือพิมพ์ดอกเบี้ย ประธานการจัดงาน ณ ชั้น 1 เซ็นทรัล อุบลราชธานี เมื่อวันที่ 18 กรกฎาคม 2568
ในงานนี้ บสย. จัดเต็มความช่วยเหลือ SMEs ภายใต้มาตรการ “พร้อมค้ำ” จัด “มาตรการพิเศษ” วงเงินรวม 5,000 ล้านบาท ภายใต้ 2 โครงการใหม่ ประกอบด้วย โครงการค้ำประกันสินเชื่อ SMEs Power Trade & Biz วงเงิน 3,000 ล้านบาท ค้ำประกันต่อราย 500,000 – 10,000,000 บาท ตอบโจทย์กลุ่มที่ได้รับผลกระทบจากสงครามการค้า และซัพพลายเชนที่เกี่ยวข้อง รวมถึงกลุ่มที่ได้ผลกระทบจากภาวะเศรษฐกิจ และโครงการค้ำประกันสินเชื่อ SMEs Micro Biz วงเงิน 2,000 ล้านบาท ค้ำประกันต่อราย 10,000 – 500,000 บาท ตอบโจทย์กลุ่มรายย่อย (Micro SMEs) พ่อค้า แม่ค้า ค้าขายออนไลน์ อาชีพอิสระ ฯลฯ ที่ต้องการเงินทุนหมุนเวียน แต่ขาดคนค้ำและขาดหลักทรัพย์ค้ำประกัน ซึ่งเป็นกลุ่มเปราะบางที่ต้องการความช่วยเหลือเป็นพิเศษ โดยทั้ง 2 โครงการมีจุดเด่น คือ ฟรี! ค่าธรรมเนียมค้ำประกัน 3 ปีแรก ปีต่อไปชำระต่ำเพียง 1.5% ต่อปี ค้ำประกันสูงสุด 7 ปี มุ่งเสริมสภาพคล่อง และลดภาระทางการเงิน ช่วยให้ SMEs เดินหน้าต่อได้อย่างยั่งยืน
เป้าหมายของมาตรการพิเศษนี้ เพื่อกระตุ้นให้สถาบันการเงินปล่อยสินเชื่อให้กับ SMEs ที่ต้องการสภาพคล่องเพิ่มเติม แต่ไม่มีหลักประกัน หรือหลักทรัพย์ค้ำประกันไม่เพียงพอ ด้วยการจ่ายเคลม (จ่ายค่าประกันชดเชย) สูงถึง 37% (SMEs Power Trade & Biz) และ 42% (SMEs Micro Biz) ต่อพอร์ตการค้ำประกันเมื่อเทียบกับการค้ำประกันปกติที่ระยะเวลา 10 ปี โดยมาพร้อมมาตรการแก้หนี้ “บสย. พร้อมช่วย” เพื่อช่วยเหลือลูกหนี้ที่ถูกจ่ายเคลม ซึ่งถือเป็นการดูบซับความเสี่ยงด้าน Credit Cost ให้กับ SMEs รายย่อย สนับสนุนให้สถาบันการเงินเชื่อมั่นในการพิจารณาสินเชื่อเพิ่มให้กับ SMEs รายย่อยมากยิ่งขึ้น
ผู้ประกอบการ SMEs ที่สนใจเข้าร่วมโครงการค้ำประกันของ บสย. สามารถติดต่อที่บูธ บสย. ในงาน “Thailand Smart Money อุบลราชธานี ครั้งที่ 11” ระหว่างวันที่ 18-20 กรกฎาคม 2568 ณ ชั้น 1 เซ็นทรัล อุบลราชธานี หรือสามารถลงทะเบียนได้ที่ LINE OA : @tcgfirst พร้อมบริการตรวจสุขภาพทางการเงิน พร้อมจองคิวขอรับคำปรึกษาทางการเงิน ฟรี! ไม่มีค่าใช้จ่าย

ที่มา : https://www.thaigov.go.th/news/contents/details/98544