รัฐบาลไทย-ข่าวทำเนียบรัฐบาล-​รองปลัดกระทรวงเกษตรฯ เยี่ยมชมการพัฒนาระบบเกษตรและอาหารที่ยั่งยืน ณ ประเทศเอธิโอเปีย 

วันจันทร์ที่ 28 กรกฎาคม 2568
​รองปลัดกระทรวงเกษตรฯ เยี่ยมชมการพัฒนาระบบเกษตรและอาหารที่ยั่งยืน ณ ประเทศเอธิโอเปีย
​รองปลัดกระทรวงเกษตรฯ เยี่ยมชมการพัฒนาระบบเกษตรและอาหารที่ยั่งยืน ณ ประเทศเอธิโอเปีย ในโอกาสเข้าร่วมการประชุม UNFSS+4
เมื่อวันที่ 27 กรกฎาคม 2568  นายถาวร ทันใจ รองปลัดกระทรวงเกษตรและสหกรณ์ เดินทางศึกษาดูงาน ณ สาธารณรัฐประชาธิปไตยเอธิโอเปีย ซึ่งเป็นหนึ่งในกิจกรรมภาคสนามที่จัดขึ้นภายใต้การประชุมระดับสูง The Second Stocktake of the UN Food Systems Summit (UNFSS+4) ระหว่างวันที่ 27–29 กรกฎาคม 2568  ณ กรุงแอดดิสอาบาบา ในโอกาสนี้ รองปลัดกระทรวงเกษตรฯ และคณะ ได้เยี่ยมชมพื้นที่ต้นแบบการพัฒนาเกษตรกรรมที่สำคัญ ได้แก่ 1) แปลงเพาะกล้าอะโวคาโด (Avocado Nursery Site) ตั้งอยู่ในพื้นที่เมืองโมโจ ศูนย์เพาะกล้าแห่งนี้มีศักยภาพในการผลิตกล้าอะโวคาโดคุณภาพสูงปราศจากโรคได้ถึง 50,000 ต้นต่อปี เพื่อส่งต่อให้แก่เกษตรกรในพื้นที่รอบ ๆ สำหรับใช้ขยายการผลิตอะโวคาโดเชิงพาณิชย์ทั้งตลาดภายในและการส่งออก 2) แปลงผลิตอะโวคาโด (Avocado Production Cluster) พื้นที่รวม 163 เฮกตาร์ มีเกษตรกรรายย่อยเข้าร่วมกว่า 587 ครัวเรือน โดยได้รับการส่งเสริมด้านการปฏิบัติทางเกษตรที่ดี การเก็บเกี่ยวในช่วงเวลาที่เหมาะสม และการรวมกลุ่มผลผลิตเพื่อรักษาคุณภาพให้ได้มาตรฐานสากล รองรับการขยายตลาดต่างประเทศ และ 3) ฟาร์มสัตว์ปีกแบบบูรณาการโมโจ (Modjo Integrated Poultry Farm) เป็นฟาร์มสัตว์ปีกขนาดใหญ่ที่ผลิตลูกไก่พันธุ์ (day-old chicks) และเนื้อสัตว์ปีกเพื่อป้อนตลาดในประเทศ โดยมีศักยภาพผลิตลูกไก่ได้ถึง 178,000 ตัวต่อรอบการฟักไข่ 21 วัน และสามารถเลี้ยงไก่เนื้อได้ถึง 360,000 ตัวพร้อมกัน พร้อมสายการผลิตที่สามารถชำแหละไก่ได้ถึง 3,000 ตัวต่อชั่วโมง ครบวงจรตั้งแต่การเพาะพันธุ์ ฟักไข่ เลี้ยง การฆ่าและการบรรจุภัณฑ์ โดยกิจกรรมดังกล่าวเป็นส่วนหนึ่งของโครงการ Yelemat Tirufat ของรัฐบาลเอธิโอเปีย ซึ่งส่งเสริมการผลิตอาหารที่เน้นโภชนาการและความยั่งยืน มุ่งเน้นในการมีส่วนร่วมของเกษตรกรรายย่อย และสร้างมูลค่าทางเศรษฐกิจทั้งในประเทศและตลาดส่งออก
นอกจากนี้ ได้มีการแลกเปลี่ยนประสบการณ์การขับเคลื่อนระบบเกษตรและอาหารที่ยั่งยืนในบริบทของประเทศกำลังพัฒนา โดยเฉพาะการพัฒนาเชิงพื้นที่ การส่งเสริมนวัตกรรมด้านเกษตร และการสร้างระบบตลาดที่เป็นธรรม ซึ่งจะเป็นประโยชน์ต่อการกำหนดนโยบายและแนวทางการเปลี่ยนผ่านระบบอาหารของประเทศไทยให้สอดคล้องกับเป้าหมายการพัฒนาที่ยั่งยืนและความตกลงระดับโลกอื่น ๆ

ที่มา : https://www.thaigov.go.th/news/contents/details/98930