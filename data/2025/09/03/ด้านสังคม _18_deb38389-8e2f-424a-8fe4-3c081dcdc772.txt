รัฐบาลไทย-ข่าวทำเนียบรัฐบาล-ไทย ร่วมหารือ ยูเนสโก ผลักดันจัดตั้ง “ศูนย์จริยธรรม AI ระดับภูมิภาค”

วันพฤหัสบดีที่ 26 มิถุนายน 2568
ไทย ร่วมหารือ ยูเนสโก ผลักดันจัดตั้ง “ศูนย์จริยธรรม AI ระดับภูมิภาค”
ไทย ร่วมหารือ ยูเนสโก ผลักดันจัดตั้ง “ศูนย์จริยธรรม AI ระดับภูมิภาค”
เมื่อวันที่ 26 มิถุนายน 2568 นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) ร่วมหารือทวิภาคีกับนางสาวลิเดีย อาร์เธอร์ บริโต (Ms. Lidia Arthur Brito) ผู้ช่วยผู้อำนวยการใหญ่องค์การยูเนสโก สาขาสังคมศาสตร์และมนุษยศาสตร์ ในโอกาสเข้าร่วมการประชุม The 3rd UNESCO Global Forum on the Ethics of Artificial Intelligence โดยมี ดร.ปิยนุช วุฒิสอน รองปลัดกระทรวงดิจิทัลเพื่อเศรษฐกิจและสังคม ดร.ชัยชนะ มิตรพันธ์ ผู้อำนวยการสำนักงานพัฒนาธุรกรรมทางอิเล็กทรอนิกส์. (สพธอ.) และผู้บริหารกระทรวงดีอี ร่วมหารือ ณ โรงแรมเซ็นทาราแกรนด์ บางกอก คอนเวนชัน เซ็นเตอร์ แอท เซ็นทรัลเวิลด์ กรุงเทพมหานคร
การหารือในครั้งนี้เน้นย้ำความร่วมมือระหว่างประเทศไทยกับองค์การยูเนสโกในการขับเคลื่อนจริยธรรมและธรรมาภิบาลของเทคโนโลยีปัญญาประดิษฐ์ (AI) โดยประเทศไทยในฐานะเจ้าภาพการประชุม Global Forum ร่วมกับยูเนสโก ได้แสดงบทบาทผู้นำระดับภูมิภาคในการส่งเสริมการใช้ AI อย่างมีความรับผิดชอบ ไม่ละเมิดสิทธิมนุษยชน และส่งเสริมการพัฒนาที่ยั่งยืน
ในโอกาสนี้ ประเทศไทยได้แสดงความสนใจในการจัดตั้ง “ศูนย์ปฏิบัติการด้านธรรมาภิบาลปัญญาประดิษฐ์ของภูมิภาค” (AI Governance Practices Center) ซึ่งมีเป้าหมายเพื่อสนับสนุนประเทศกำลังพัฒนาในการเสริมสร้างขีดความสามารถด้านธรรมาภิบาล AI และส่งเสริมการแลกเปลี่ยนแนวปฏิบัติที่ดีในระดับนานาชาติ โดยมีความประสงค์ผลักดันให้ศูนย์ดังกล่าวได้รับการรับรองเป็นศูนย์ประเภทที่ 2 (Category 2 Centre) ภายใต้องค์การยูเนสโก
นอกจากนี้ ยูเนสโกยังได้แสดงความสนใจที่จะขยายความร่วมมือด้าน AI กับอาเซียน เพื่อส่งเสริมการพัฒนาอย่างยั่งยืน การใช้ AI อย่างมีจริยธรรม และเพิ่มขีดความสามารถด้านดิจิทัลในภูมิภาค.
อย่างไรก็ตาม ทั้ง 2 ฝ่ายเห็นพ้องกันว่า การประชุม The 3rd UNESCO Global Forum เป็นจุดเริ่มต้นสำคัญในการขยายความร่วมมือในประเด็นจริยธรรมของเทคโนโลยี AI ซึ่งจะช่วยเสริมสร้างความเข้าใจร่วมกันในระดับโลก และส่งเสริมให้ภาครัฐ ภาคเอกชน และภาคประชาสังคม ตระหนักถึงความจำเป็นของแนวทางการกำกับดูแล AI อย่างมีความรับผิดชอบ โดยรัฐบาลไทยพร้อมสนับสนุนและทำงานร่วมกันกับยูเนสโกอย่างเต็มที่ เพื่อผลักดันให้เกิดความร่วมมือที่เป็นรูปธรรมในระดับภูมิภาค ซึ่งจะเป็นประโยชน์ของประชาชนอย่างครอบคลุม

ที่มา : https://www.thaigov.go.th/news/contents/details/97866