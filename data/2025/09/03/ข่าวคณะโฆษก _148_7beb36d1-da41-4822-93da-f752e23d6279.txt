รัฐบาลไทย-ข่าวทำเนียบรัฐบาล-ครม. อนุมัติเพิ่มวงเงินก่อหนี้ผูกพันและขยายระยะเวลาก่อหนี้ผูกพันข้ามปีงบประมาณรายการก่อสร้างอาคารสำนักงานกรมชลประทานสามเสน สูง 11 ชั้น พื้นที่ไม่น้อยกว่า 8,800 ตารางเมตร

วันพุธที่ 30 กรกฎาคม 2568
29/07/2568
พิมพ์
ครม. อนุมัติเพิ่มวงเงินก่อหนี้ผูกพันและขยายระยะเวลาก่อหนี้ผูกพันข้ามปีงบประมาณรายการก่อสร้างอาคารสำนักงานกรมชลประทานสามเสน สูง 11 ชั้น พื้นที่ไม่น้อยกว่า 8,800 ตารางเมตร
ครม. อนุมัติเพิ่มวงเงินก่อหนี้ผูกพันและขยายระยะเวลาก่อหนี้ผูกพันข้ามปีงบประมาณรายการก่อสร้างอาคารสำนักงานกรมชลประทานสามเสน สูง 11 ชั้น พื้นที่ไม่น้อยกว่า 8,800 ตารางเมตร แขวงถนนนครไชยศรี เขตตุสิต กรุงเทพมหานคร
วันนี้ (วันอังคารที่ 29 กรกฎาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า คณะรัฐมนตรีอนุมัติ ตามที่กระทรวงเกษตรและสหกรณ์ (กษ.) เสนอ ให้เพิ่มกรอบวงเงินก่อหนี้ผูกพันข้ามปีงบประมาณ สำหรับรายการก่อสร้างอาคารสำนักงานกรมชลประทานสามเสน สูง 11 ชั้น พื้นที่ไม่น้อยกว่า 8,800 ตารางเมตร แขวงถนนนครไชยศรี เขตตุสิต กรุงเทพมหานคร (อาคารสำนักงานกรมชลประทานสามเสนฯ) จากวงเงิน 262.50 ล้านบาท เป็นวงเงิน 334.28 ล้านบาท โดยให้กรมชลประทานใช้วงเงินราคากลาง จำนวน 299.72 ล้านบาท เป็นกรอบวงเงินในการประกวดราคาจ้างก่อสร้าง และให้ขยายระยะเวลาก่อหนี้ผูกพันข้ามปีงบประมาณ สำหรับรายการดังกล่าว จากปีงบประมาณ พ.ศ. 2562 – 2569 เป็นปีงบประมาณ พ.ศ. 2562 – 2570
โดยเนื่องจากกรมชลประทานได้บอกเลิกสัญญาเดิมกับผู้รับจ้างที่ไม่สามารถส่งมอบงานหรือทำงานให้แล้วเสร็จได้ตามเงื่อนไขสัญญา และได้ดำเนินการตรวจสอบงานที่เหลือและรายการที่ต้องซ่อมแขมหรือดำเนินการเพิ่มเติมแล้วพบว่า ปริมาณงาน รายการงาน และรายละเอียดด้านคุณลักษณะเฉพาะมีความคลาดเคลื่อนและไม่สอดคล้องกับการใช้งานของอาคารในปัจจุบัน กรมชลประทานจึงมีความจำเป็นต้องแก้ไขแบบก่อสร้างให้สอดคล้องกับการใช้งานและความปลอดภัยของโครงสร้างและผู้ใช้อาคาร ทบทวนปริมาณงาน รายการงานและรายละเอียดด้านคุณลักษณะเฉพาะที่มีความคลาดเคลื่อน เช่น (1) ทบทวนรายละเอียดคุณลักษณะเฉพาะให้สอดคล้องกับมาตรฐานผลิตภัณฑ์อุตสาหกรรม (มอก.) ทุกหมวดงาน และแก้ไขงานระบบสื่อสารโทรคมนาคม (2) ทบทวนปริมาณงานเดิมและเพิ่มเติมรายการงานใหม่ที่ไม่ปรากฏในสัญญาเดิม เช่น เพิ่มเติมรายการและปริมาณงานระบายน้ำจากถังบำบัดน้ำเสีย และผนังอลูมิเนียมคอมโพสิต ฝ้าเพดาน วัสดุป้องกันไฟและควันลาม และ (3) แก้ไขแบบก่อสร้างและแบบของงานสถาปัตยกรรมให้สอดคล้องกับการใช้งานและความปลอดภัย ซึ่งการแก้ไขแบบก่อสร้างอาคารดังกล่าวส่งผลให้ต้องปรับเพิ่มราคากลางงานสำหรับงานจ้างก่อสร้างในส่วนที่ยังไม่ได้ดำเนินการเป็น 299.72 ล้านบาท
ซึ่งสำนักงบประมาณ (สงป.) พิจารณาแล้ว เห็นชอบความเหมาะสมของราคารายการก่อสร้างอาคารดังกล่าวในวงเงิน 299.72 ล้านบาท โดยให้กรมชลประทานเบิกจ่ายจากงบประมาณรายจ่ายประจำปีงบประมาณ พ.ศ. 2567 ที่กันไว้ เบิกเหลื่อมปี จำนวน 16.04 ล้านบาท และส่วนที่เหลือ จำนวน 283.68 ล้านบาท ให้ผูกพันงบประมาณรายจ่ายประจำปีงบประมาณ พ.ศ. 2568- 2570 และเมื่อรวมกับวงเงินงบบประมาณตามสัญญาเดิมที่เบิกจ่ายแล้ว จำนวน 34.56 ล้านบาท รวมเป็นเงินทั้งสิ้น 334.28 ล้านบาท ซึ่งเกินกว่าวงเงินก่อหนี้ผูกพันข้ามงบปีประมาณที่คณะรัฐมนตรีให้อนุมัติไว้ (เพิ่มขึ้น 71.84 ล้านบาท จากวงเงินเดิม 262.50 ล้านบาท) และมีระยะเวลาเกินกว่าที่ได้รับอนุมัติขยายระยะเวลาจากรัฐมนตรีว่าการกระทรวงเกษตรและสหกรณ์ (ระยะเวลาก่อหนี้ผูกพันเดิมเป็นปีงบประมาณ พ.ศ.2562-2569) จึงขอให้กรมชลประทานนำเสนอคณะรัฐมนตรีเพื่อพิจารณาอนุมัติการเพิ่มวงเงินและขยายระยะเวลาก่อหนี้ผูกพันข้ามปีงบประมาณสำหรับรายการก่อสร้างอาคารดังกล่าวข้างต้น ประกอบกับกระทรวงการคลังพิจารณาแล้ว เห็นสมควรที่คณะรัฐมนตรีจะอนุมัติตามที่กระทรวงเกษตรและสหกรณ์เสนอ สำหรับการจัดสรรงบประมาณรายจ่ายประจำปี งบประมาณตามความจำเป็นและเหมาะสม เห็นควรให้เป็นไปตามความเห็นของสำนักงบประมาณ

ที่มา : https://www.thaigov.go.th/news/contents/details/99026