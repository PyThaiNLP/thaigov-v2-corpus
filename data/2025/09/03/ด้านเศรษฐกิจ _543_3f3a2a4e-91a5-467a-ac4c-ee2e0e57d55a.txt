รัฐบาลไทย-ข่าวทำเนียบรัฐบาล-“รมว.อรรถกร” คุมเข้มส่งออกทุเรียนไทยไปจีน ล็อกมาตรฐาน วางหมากป้องกันปัญหาซ้ำรอย พร้อมสร้างความเชื่อมั่นตลาดจีน

วันพุธที่ 20 สิงหาคม 2568
“รมว.อรรถกร” คุมเข้มส่งออกทุเรียนไทยไปจีน ล็อกมาตรฐาน วางหมากป้องกันปัญหาซ้ำรอย พร้อมสร้างความเชื่อมั่นตลาดจีน
“รมว.อรรถกร” คุมเข้มส่งออกทุเรียนไทยไปจีน ล็อกมาตรฐาน วางหมากป้องกันปัญหาซ้ำรอย พร้อมสร้างความเชื่อมั่นตลาดจีน
นายอรรถกร ศิริลัทธยากร รัฐมนตรีว่าการกระทรวงเกษตรและสหกรณ์ ในฐานะที่ปรึกษาร่วมประชุมคณะทำงานติดตามแก้ไขปัญหาการส่งออกทุเรียนย้อมสีไปสาธารณรัฐประชาชนจีน ครั้งที่ 13/2568 ณ ห้องประชุม 123 กระทรวงเกษตรและสหกรณ์ โดยมีผู้บริหารระดับสูงเข้าร่วม ได้แก่ นายวิณะโรจน์ ทรัพย์ส่งสุข อธิบดีกรมตรวจบัญชีสหกรณ์ นายถาวร ทันใจ รองปลัดกระทรวงเกษตรและสหกรณ์ นางสาวนฤมล สงวนวงศ์ ผู้ตรวจราชการกระทรวงเกษตรและสหกรณ์ (ในฐานะประธานคณะทำงานฯ) นางสาวอิงอร ปัญญากิจ ผู้ตรวจราชการกระทรวงเกษตรและสหกรณ์ รวมทั้งหน่วยงานที่เกี่ยวข้อง ได้แก่ กรมวิชาการเกษตร กรมส่งเสริมการเกษตร สำนักงานมาตรฐานสินค้าเกษตรและอาหารแห่งชาติ สำนักแผนงานและโครงการพิเศษ สป.กษ.
โดยที่ประชุมได้ติดตามมาตรการควบคุมการปนเปื้อนสารห้ามใช้ในทุเรียนผลสดส่งออกไปสาธารณรัฐประชาชนจีน และร่วมกันถอดบทเรียน วิเคราะห์ปัญหาและอุปสรรคที่ผ่านมา เพื่อวางแผนรองรับฤดูกาลส่งออกในปีถัดไป พร้อมทั้งเน้นย้ำให้หน่วยงานที่เกี่ยวข้องยังคงดำเนินมาตรการอย่างเข้มข้นต่อเนื่อง และบูรณาการข้อมูลเพื่อจัดทำแผนภาพรวมที่ชัดเจน ยกระดับคุณภาพและมาตรฐานทุเรียนไทย สร้างความเชื่อมั่นแก่คู่ค้า รวมถึงลดผลกระทบที่อาจเกิดขึ้นกับผู้ประกอบการไทย
นอกจากนี้ ที่ประชุมยังได้หารือถึงแนวทางการเตรียมมาตรการส่งออกลำไยไปจีนอีกด้วย

ที่มา : https://www.thaigov.go.th/news/contents/details/99921