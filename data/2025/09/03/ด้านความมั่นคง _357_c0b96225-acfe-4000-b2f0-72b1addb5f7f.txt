รัฐบาลไทย-ข่าวทำเนียบรัฐบาล-“ธีรรัตน์” ร่วมยินดี 58 ปี การประปานครหลวง ย้ำแนวทางขับเคลื่อน Quick Win 5 โครงการสร้างสุข เพื่อยกระดับคุณภาพชีวิตที่ดีของประชาชน

วันศุกร์ที่ 15 สิงหาคม 2568
15/08/2568
พิมพ์
“ธีรรัตน์” ร่วมยินดี 58 ปี การประปานครหลวง ย้ำแนวทางขับเคลื่อน Quick Win 5 โครงการสร้างสุข เพื่อยกระดับคุณภาพชีวิตที่ดีของประชาชน
“ธีรรัตน์” ร่วมยินดี 58 ปี การประปานครหลวง ย้ำแนวทางขับเคลื่อน Quick Win 5 โครงการสร้างสุข เพื่อยกระดับคุณภาพชีวิตที่ดีของประชาชน
วันนี้ (15 ส.ค. 68) เวลา 14.00 น. นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ร่วมแสดงความยินดีในวาระครบ 58 ปี การประปานครหลวง ณ อาคารสุทธิอุทกากร การประปานครหลวง (กปน.) สำนักงานใหญ่ ถ.ประชาชื่น เขตหลักสี่ กรุงเทพฯ โดยมี นางสาวสุวรา ทวิชศรี ผู้ว่าการ กปน. คณะผู้บริหาร และพนักงาน กปน. ร่วมให้การต้อนรับ
การประปานครหลวง (กปน.) เป็นรัฐวิสาหกิจในสังกัดกระทรวงมหาดไทย ก่อตั้งขึ้นตามพระราชบัญญัติการประปานครหลวง พ.ศ. 2510 ทำให้มีสถานะเป็นรัฐวิสาหกิจตั้งแต่วันที่ 16 สิงหาคม 2510 เป็นต้นมา โดยในปัจจุบัน กปน.ขับเคลื่อนภารกิจตามอำนาจหน้าที่ตามกฎหมาย และขับเคลื่อนงานตามนโยบายกระทรวงมหาดไทย โดยเฉพาะอย่างยิ่ง นโยบายเร่งด่วน (Quick Wins) ของนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย และนางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ในฐานะกำกับดูแลและปฏิบัติราชการแทนรัฐมนตรีว่าการกระทรวงมหาดไทย ในงานของ กปน.
สำหรับ “5 โครงการสร้างสุข” เพื่อยกระดับคุณภาพชีวิตที่ดีของประชาชน โดย กปน. ได้แก่ 1. แก้ปัญหาหนี้ครัวเรือน คืนรอยยิ้มให้ครอบครัว ด้วยการส่งเสริมการสร้างอาชีพ ผ่าน “โครงการช่างประปาเพื่อประชาชน” 2. เสริมสร้างสุขภาวะและคุณภาพชีวิตของประชาชนด้วย “แผนน้ำประปาปลอดภัย” ขององค์การอนามัยโลก เพื่อควบคุมคุณภาพการผลิตน้ำประปา ตั้งแต่ระบบน้ำดิบ ถึงบ้านเรือนประชาชน 3. เสริมสร้างสุขอนามัยที่ดี ด้วยน้ำประปาสะอาด ได้มาตรฐาน ให้กับประชาชนในพื้นที่กรุงเทพ นนทบุรี และสมุทรปราการ ด้วย “แผนงานครอบครัวน้ำประปา” 4. ปรับปรุงบริการภาครัฐ ให้สะดวก รวดเร็ว ตรงใจ ทันสมัย ทันโลก ผ่าน “โครงการพัฒนา Application MWA onMobile version 3” เพื่อยกระดับการเข้าถึงบริการของ กปน. ผ่านมือถือ ด้วยการออกแบบให้สอดคล้องกับพฤติกรรมของผู้บริโภคในยุคปัจจุบัน และ 5. ปรับปรุงระบบรับเรื่องร้องทุกข์ ให้เข้าถึงและแก้ปัญหาเบ็ดเสร็จเร็วขึ้น ด้วยการ “พัฒนาการบริหารจัดการความสัมพันธ์กับลูกค้า (iMind CRM)” สนับสนุนบริการ MWA Call Center 1125

ที่มา : https://www.thaigov.go.th/news/contents/details/99754