รัฐบาลไทย-ข่าวทำเนียบรัฐบาล-ปลัดกระทรวงกลาโหมต้อนรับ–อำลาผู้ช่วยทูตทหารสหราชอาณาจักร สานต่อความร่วมมือทางทหารให้แน่นแฟ้นยิ่งขึ้น

วันจันทร์ที่ 1 กันยายน 2568
ปลัดกระทรวงกลาโหมต้อนรับ–อำลาผู้ช่วยทูตทหารสหราชอาณาจักร สานต่อความร่วมมือทางทหารให้แน่นแฟ้นยิ่งขึ้น
เมื่อวันจันทร์ที่ ๑ กันยายน ๒๕๖๘ พลเอก สนิธชนก สังขจันทร์ ปลัดกระทรวงกลาโหม ให้การต้อนรับ พันเอก Anthony David Stern (แอนโทนี่ เดวิด สเติร์น) ผู้ช่วยทูตทหารสหราชอาณาจักร ประจำประเทศไทย ในโอกาสเข้าเยี่ยมอำลาหลังครบวาระ
พร้อมแนะนำ พันเอกหญิง Annabelle Clare Janes (แอนนาเบล แคลร์ เจนส์) ผู้ช่วยทูตทหารคนใหม่ ณ ห้องพระบารมีปกเกล้า ศาลาว่าการกลาโหม โดยต่างย้ำถึงความร่วมมือทางทหารอันแน่นแฟ้น และก้าวหน้าของสองประเทศ
ปลัดกระทรวงกลาโหมได้กล่าวแสดงความขอบคุณและชื่นชม พันเอก Anthony David Stern สำหรับความวิริยะอุตสาหะและการทุ่มเทตลอดระยะเวลาการดำรงตำแหน่ง ที่มีส่วนสำคัญในการเสริมสร้างความร่วมมือทางทหารไทย-อังกฤษให้แน่นแฟ้นยิ่งขึ้น โดยเฉพาะิการผลักดันบันทึกความเข้าใจระหว่างกระทรวงกลาโหมทั้งสองประเทศ จนนำไปสู่การจัดตั้งกลไกหารือทวิภาคี และการประชุมครั้งแรกเมื่อ เดือนพฤษภาคม ๒๕๖๖ ณ กรุงลอนดอน
โอกาสเดียวกันนี้ ปลัดกระทรวงกลาโหม ยังได้กล่าวต้อนรับพันเอกหญิง Annabelle Clare Janes และแสดงความมั่นใจว่าจากประสบการณ์การทำงานที่ผ่านมา จะสามารถสานต่อความสำเร็จของผู้ช่วย ทูตทหารคนก่อน และขับเคลื่อนความร่วมมือทางทหารไทย–อังกฤษให้ก้าวหน้ายิ่งขึ้น
ทั้งนี้ ไทยและสหราชอาณาจักรมีความสัมพันธ์ใกล้ชิดยาวนานกว่า ๑๗๐ ปี ทั้งในระดับราชวงศ์ รัฐบาล และกระทรวงกลาโหม โดยความร่วมมือทางทหารครอบคลุมการเยือน การศึกษา การฝึกร่วม/ผสม ความร่วมมือด้านอุตสาหกรรมป้องกันประเทศ รวมทั้งการหารือทวิภาคีในทุกระดับ อันเป็นปัจจัยสำคัญ ในการพัฒนาความสัมพันธ์และยกระดับสู่ "หุ้นส่วนยุทธศาสตร์" ที่มีพลวัตและความก้าวหน้าอย่างต่อเนื่อง

ที่มา : https://www.thaigov.go.th/news/contents/details/100316