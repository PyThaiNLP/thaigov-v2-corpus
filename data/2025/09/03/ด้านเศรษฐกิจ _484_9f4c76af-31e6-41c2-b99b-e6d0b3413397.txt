รัฐบาลไทย-ข่าวทำเนียบรัฐบาล-รองปลัดกระทรวงเกษตรฯ เปิดประชุม INFER Thailand พัฒนาเครื่องมือวิเคราะห์ข้อมูล เสริมแผนระบบอาหารให้ยืดหยุ่นต่อสภาพภูมิอากาศ

วันพฤหัสบดีที่ 14 สิงหาคม 2568
รองปลัดกระทรวงเกษตรฯ เปิดประชุม INFER Thailand พัฒนาเครื่องมือวิเคราะห์ข้อมูล เสริมแผนระบบอาหารให้ยืดหยุ่นต่อสภาพภูมิอากาศ
รองปลัดกระทรวงเกษตรฯ เปิดประชุม INFER Thailand พัฒนาเครื่องมือวิเคราะห์ข้อมูล เสริมแผนระบบอาหารให้ยืดหยุ่นต่อสภาพภูมิอากาศ
นายถาวร ทันใจ รองปลัดกระทรวงเกษตรและสหกรณ์ ในฐานะ National Convenor ของประเทศไทย เป็นประธานเปิดการประชุมสัมมนาเชิงปฏิบัติการ เรื่อง อิ่มดีทุกเมื่อ: การประเมินความเสี่ยงระบบเกษตรและอาหารของประเทศไทยด้วยเครื่องมือ INFER (Validation Workshop on INFER Thailand:  Enhancing Climate-Resilient Food Systems Planning)  ซึ่งจัดขึ้นโดยความร่วมมือระหว่างกระทรวงเกษตรและสหกรณ์ คณะกรรมาธิการเศรษฐกิจและสังคมแห่งเอเชียและแปซิฟิกของสหประชาชาติ (ESCAP) และศูนย์ดาวเทียมแห่งสหประชาชาติ (UNITAR-UNOSAT) โดยมี Mr. Lorenzo Santucci, Chief, Environment and Development Section, ESCAP (นายลอเรนโซ แซนทูชี) และ Mr. Khaled Mashfiq, Regional Lead, UNITAR-UNOSAT (นายคาห์เล็ด มาชฟิก) ณ โรงแรมเดอะ สุโกศล กรุงเทพฯ ในการประชุมครั้งนี้มีวัตถุประสงค์เพื่อนำเสนอและตรวจสอบความถูกต้องของเครื่องมือ INFER Thailand ซึ่งเป็นนวัตกรรมการวิเคราะห์เชิงข้อมูล (data-driven tool) สำหรับการระบุพื้นที่เสี่ยง (risk hotspots) วิเคราะห์จุดเปราะบางของระบบอาหาร และสนับสนุนการวางแผนรับมือที่มีเป้าหมายชัดเจนและสอดประสานกันในทุกระดับ เพื่อเสริมสร้างความยืดหยุ่นของระบบอาหารไทยต่อผลกระทบจากการเปลี่ยนแปลงสภาพภูมิอากาศ
“ประเทศไทยมีความก้าวหน้าอย่างต่อเนื่องในการขับเคลื่อน Thailand Pathway ซึ่งเป็นแผนปฏิบัติการระดับชาติภายหลังการประชุมสุดยอดผู้นำอาหารโลก (UN Food Systems Summit – UNFSS) ปี 2564 โดยมี 4 เสาหลักยุทธศาสตร์ ได้แก่ 1) การบริหารจัดการแบบบูรณาการ (Integrated Governance) เพื่อเชื่อมโยงนโยบายและการทำงานระหว่างกระทรวงและหน่วยงานต่าง ๆ 2) เศรษฐกิจและการเงินที่ครอบคลุม (Inclusive Economy & Finance) เพื่อสนับสนุนการเข้าถึงแหล่งทุน เทคโนโลยี และตลาดอย่างเท่าเทียม 3) วิทยาศาสตร์ นวัตกรรม และเทคโนโลยี (Science, Innovation & Technology) เพื่อยกระดับการผลิตและเพิ่มประสิทธิภาพการใช้ทรัพยากร และ4) การเสริมสร้างศักยภาพร่วมกัน (Collective Capacity Building) โดยเน้นการมีส่วนร่วมของเกษตรกร เยาวชน และสตรีในชนบท เพื่อลงมือปฏิบัติอย่างเป็นรูปธรรม คณะกรรมการอาหารแห่งชาติได้จัดตั้ง คณะกรรมการอาหารระดับจังหวัด (Provincial Food Committees) เพื่อให้การขับเคลื่อนในระดับท้องถิ่นสอดคล้องกับยุทธศาสตร์ระดับชาติ” รองปลัดกระทรวงเกษตรและสหกรณ์ กล่าว
สำหรับการประชุม UNFSS+4 เมื่อเดือนกรกฎาคมที่ผ่านมา ณ กรุงแอดดิสอาบาบา ประเทศเอธิโอเปีย ซึ่งที่ประชุมได้ให้ความสำคัญกับ 6 ประเด็นหลัก ได้แก่ 1) การขับเคลื่อนผลลัพธ์ในบริบทที่มีความท้าทายสูง 2) การเสริมสร้างการมีส่วนร่วมในนโยบาย 3) การจัดหาแหล่งเงินทุน 4) การบูรณาการนโยบายเพื่อความเท่าเทียม 5) การใช้วิทยาศาสตร์และเทคโนโลยีอย่างรับผิดชอบ และ 6) การเสริมพลังเยาวชนในฐานะผู้นำร่วมในการเปลี่ยนแปลง นอกจากนี้ เครื่องมือ INFER Thailand ที่กำลังนำร่องครั้งนี้ เป็นผลจากความร่วมมือระหว่างหน่วยงานระหว่างประเทศและประเทศไทย โดยจะช่วยให้ผู้กำหนดนโยบาย นักวิชาการ และผู้มีส่วนได้ส่วนเสียทุกระดับ สามารถเข้าถึงข้อมูลเชิงลึกเพื่อการตัดสินใจอย่างแม่นยำ ข้อเสนอแนะและความเห็นจากผู้เข้าร่วมประชุมในวันนี้ จะเป็นกุญแจสำคัญต่อการปรับปรุงเครื่องมือให้มีความเหมาะสมกับบริบทของประเทศ และสามารถนำไปใช้ประโยชน์ได้จริงทั้งในระดับชาติและระดับพื้นที่อีกด้วย

ที่มา : https://www.thaigov.go.th/news/contents/details/99692