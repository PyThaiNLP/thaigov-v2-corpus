รัฐบาลไทย-ข่าวทำเนียบรัฐบาล- นายกรัฐมนตรีรุกหนัก ! ย้ำคนไทยต้องปลอดภัยจากยาเสพติด สั่งทุกหน่วยงานเร่งปราบ ล่าสุดขอบคุณ DSI ผนึกกำลัง ทร.-ป.ป.ส. ทลายเครือข่ายยาเสพติดข้ามชาติ 

วันจันทร์ที่ 23 มิถุนายน 2568
23/06/2568
พิมพ์
นายกรัฐมนตรีรุกหนัก ! ย้ำคนไทยต้องปลอดภัยจากยาเสพติด สั่งทุกหน่วยงานเร่งปราบ ล่าสุดขอบคุณ DSI ผนึกกำลัง ทร.-ป.ป.ส. ทลายเครือข่ายยาเสพติดข้ามชาติ
ยึดยาไอซ์เกือบ  2.4 ตัน มูลค่ากว่า 3,000 ล้านบาท
วันนี้ (23 มิ.ย. 68) เวลา 16.00 น. ณ โถงตราชั่ง ชั้น 2 กระทรวงยุติธรรม ถนนแจ้งวัฒนะ เขตหลักสี่ กรุงเทพมหานคร นางสาวแพทองธาร ชินวัตร นายกรัฐมนตรี เป็นประธานการแถลงข่าวผลการสกัดกั้นและจับกุมเครือข่ายค้ายาเสพติดข้ามชาติรายใหญ่ ที่ลักลอบลำเลียงยาเสพติดเพื่อเตรียมส่งออกไปยังประเทศที่สาม โดยมีนายชูศักดิ์ ศิรินิล รัฐมนตรีประจำสำนักนายกรัฐมนตรี พันตำรวจเอก ทวี สอดส่อง รัฐมนตรีว่าการกระทรวงยุติธรรม นางพงษ์สวาท นีละโยธิน ปลัดกระทรวงยุติธรรม พันตำรวจตรี ยุทธนา แพรดำ อธิบดีกรมสอบสวนคดีพิเศษ พลเรือโท อาภา ชพานนท์ ผู้บัญชาการทัพเรือภาค 1 และพลเรือโท วีรุดม ม่วงจีน รองเสนาธิการทหารเรือ เข้าร่วม
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรีรับฟังสรุปผลการปฏิบัติการตามนโยบายของรัฐบาลด้านการปราบปรามยาเสพติด ภายใต้มาตรการ Seal Stop Safe โดยกรมสอบสวนคดีพิเศษได้บูรณาการร่วมกับ กองทัพเรือ สำนักงาน ป.ป.ส. และสำนักงานตำรวจแห่งชาติ สามารถจับกุมผู้ต้องหาทลายเครือข่ายยาเสพติดให้โทษประเภทที่ 1 (เมทแอมเฟตามีน) ได้พร้อมของกลางเป็น “ไอซ์” จำนวน 2,399 กิโลกรัม ขณะกำลังลำเลียงโดยเรือท่องเที่ยว ใช้น่านน้ำไทยในการส่งออกไปยังต่างประเทศโดยมีมูลค่าในต่างประเทศประมาณกว่า 3,000,000,000 บาท บริเวณ “ปากน้ำประแส” ตำบลปากน้ำกระแส อำเภอแกลง จังหวัดระยอง
โอกาสนี้ นายกรัฐมนตรีได้กล่าวขอบคุณและชื่นชมเจ้าหน้าที่ทุกหน่วยที่ปฏิบัติงานร่วมกันอย่างแข็งขัน นำไปสู่การจับกุมในครั้งนี้ ซึ่งเป็นเครื่องยืนยันว่า การปราบปรามยาเสพติดยังเดินหน้าอย่างต่อเนื่อง และเห็นผลเป็นรูปธรรมมากขึ้นในระยะหลัง โดยเฉพาะกรณีล็อตใหญ่เช่นนี้ที่สามารถสกัดได้ก่อนที่จะถูกส่งต่อไปยังประเทศที่สาม
นายกรัฐมนตรีกล่าวต่อว่า การจับกุมยาเสพติดในครั้งนี้ ถือเป็นคดีสำคัญที่เกิดจากความร่วมมือแบบบูรณาการของทุกภาคส่วนอย่างแท้จริง ตั้งแต่ประชาชนผู้แจ้งเบาะแส จนถึงเจ้าหน้าที่ที่เข้าดำเนินการตรวจจับ แสดงให้เห็นถึงความเข้มแข็งของกลไกความร่วมมือของไทย
“ประชาชนอาจคิดว่าการจับยาเสพติดได้หนึ่งล็อตอาจดูเล็กน้อย แต่ในความเป็นจริง หากปล่อยให้หลุดรอดไปได้ ผลกระทบที่ตามมาจะรุนแรงต่อสังคมและเศรษฐกิจอย่างมาก ทั้งนี้ สำหรับเครือข่ายผู้อยู่เบื้องหลังยาเสพติดขณะนี้หน่วยงานด้านความมั่นคง โดยเฉพาะกรมสอบสวนคดีพิเศษ (DSI) ได้ติดตามสอบสวนและมีข้อมูลเบื้องต้นแล้ว ซึ่งจะมีการสรุปผลและแถลงให้ประชาชนทราบอย่างเป็นทางการต่อไป“ นายกรัฐมนตรี ระบุ
นายกรัฐมนตรี กล่าวย้ำว่า ยาเสพติดคือปัญหาใหญ่ที่ส่งผลกระทบต่อคนทั่วโลก ไม่ใช่แค่ประเทศไทยเท่านั้น รัฐบาลให้ความสำคัญกับนโยบายด้านความมั่นคงและการป้องกันยาเสพติดอย่างสูงสุด พร้อมกับมั่นใจในศักยภาพของเจ้าหน้าที่และทีมงานคนไทยทุกคนว่า เราจะสามารถทำให้ประเทศของเราเป็นพื้นที่ปลอดภัยจากยาเสพติดได้

ที่มา : https://www.thaigov.go.th/news/contents/details/97747