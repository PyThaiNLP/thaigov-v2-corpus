รัฐบาลไทย-ข่าวทำเนียบรัฐบาล-"ธีรรัตน์" เปิดงานวัน ชรบ. จังหวัดหนองบัวลำภู พร้อมตรวจกำลังพลกว่า 5,000 นาย ชื่นชม ชรบ. เป็นราษฎรอาสาที่ช่วยเหลือเจ้าพนักงานขับเคลื่อนภารกิจบำบัดทุกข์ บำรุงสุขประชาชน

วันอาทิตย์ที่ 20 กรกฎาคม 2568
20/07/2568
พิมพ์
"ธีรรัตน์" เปิดงานวัน ชรบ. จังหวัดหนองบัวลำภู พร้อมตรวจกำลังพลกว่า 5,000 นาย ชื่นชม ชรบ. เป็นราษฎรอาสาที่ช่วยเหลือเจ้าพนักงานขับเคลื่อนภารกิจบำบัดทุกข์ บำรุงสุขประชาชน
"ธีรรัตน์" เปิดงานวัน ชรบ. จังหวัดหนองบัวลำภู พร้อมตรวจกำลังพลกว่า 5,000 นาย ชื่นชม ชรบ. เป็นราษฎรอาสาที่ช่วยเหลือเจ้าพนักงานขับเคลื่อนภารกิจบำบัดทุกข์ บำรุงสุขประชาชนอย่างมีประสิทธิภาพ สร้างความปลอดภัย และความสุขที่ยั่งยืนให้กับประชาชน
เมื่อวันที่ 19 ก.ค. 68 เวลา 10.00 น. นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เป็นประธานงานวันชุดรักษาความปลอดภัยหมู่บ้าน (ชรบ.) จังหวัดหนองบัวลำภู ณ สนามกีฬากลางจังหวัดหนองบัวลำภู อ.เมืองหนองบัวลำภู จ.หนองบัวลำภู โดยมี นายสุรศักดิ์ อักษรกุล ผู้ว่าราชการจังหวัดหนองบัวลำภูในฐานะผู้บังคับการหน่วยรักษาความปลอดภัยหมู่บ้าน จังหวัดหนองบัวลำภู นายศศิน พัฒนภิรมย์ นางสาวอรอาภา โล่ห์วีระ รองผู้ว่าราชการจังหวัดหนองบัวลำภู หัวหน้าส่วนราชการ นายอำเภอ และชุดรักษาความปลอดภัยหมู่บ้าน จำนวน 5,000 คน ร่วมพิธี
โอกาสนี้ นางสาวธีรรัตน์ ได้กล่าวชื่นชมและให้โอกาสพร้อมกำลังใจชุดรักษาความปลอดภัยหมู่บ้าน และมอบรางวัลกองร้อย ชรบ.ตำบล ดีเด่น รางวัลหมวด ชรบ.หมู่บ้าน ดีเด่น มอบเงินช่วยเหลือชุดรักษาความปลอดภัยหมู่บ้านที่ประสบเหตุอัคคีภัย และรับมอบเงินสนับสนุนมูลนิธิชุดรักษาความปลอดภัยหมู่บ้านจังหวัดหนองบัวลำภูจากภาคีเครือข่ายภาคส่วนต่าง ๆ และตรวจกำลังพลสวนสนาม เยี่ยมชมนิทรรศการ ชรบ.
นางสาวธีรรัตน์ กล่าวว่า ขอขอบคุณชุดรักษาความปลอดภัยหมู่บ้าน (ชรบ.) ทุกท่าน ที่ได้มุ่งมั่นปฏิบัติหน้าที่ด้วยความอุตสาหะในฐานะ "ราษฎรอาสา" ภายใต้บทบาท ภารกิจ ในการบำบัดทุกข์ บำรุงสุข ให้กับพี่น้องประชาชนในพื้นที่หมู่บ้าน ซึ่งชุดรักษาความปลอดภัยหมู่บ้าน (ชรบ.) เป็นกำลังราษฎรอาสาที่สำคัญในการรักษาความปลอดภัยในหมู่บ้าน ทำหน้าที่ช่วยเหลือเจ้าพนักงานในการปฏิบัติงานตามกฎหมายว่าด้วยลักษณะปกครองท้องที่ โดยมีภารกิจหลักทั้งการอยู่เวรยาม การตรวจลาดตระเวน การสืบหาข่าว การป้องกันบรรเทาสาธารณภัย การป้องกันปราบปรามการกระทำผิดทางอาญา และการดำเนินการ
อื่น ๆ อีกมากมาย
"ตนตระหนักเสมอว่า ภารกิจของ ชรบ.นั้น ไม่ง่าย เพราะต้องเผชิญกับสถานการณ์ที่หลากหลาย และอาจมีความเสี่ยงเกิดขึ้นได้ตลอดเวลา ดังนั้น จึงขอให้คำมั่นว่า กระทรวงมหาดไทยพร้อมที่จะสนับสนุน และส่งเสริมการทำงานของ ชรบ. อย่างเต็มที่ เพื่อพัฒนาศักยภาพ เพิ่มพูนความรู้ และจัดหาสิ่งสนับสนุนที่จำเป็น เพื่อให้ท่านสามารถปฏิบัติหน้าที่ช่วยเหลือเจ้าพนักงานได้อย่างมีประสิทธิภาพ และขออาราธนาอำนาจคุณพระศรีรัตนตรัย และสิ่งศักดิ์สิทธิ์ทั้งหลาย ตลอดจนเดชะพระบารมีแห่งองค์พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี โปรดดลบันดาลประทานพรให้พี่น้องชุดรักษาความปลอดภัยหมู่บ้าน (ชรบ.) พร้อมด้วยครอบครัว ประสบแต่ความสุข ความเจริญ มีสุขภาพพลานามัยที่สมบูรณ์แข็งแรง และแคล้วคลาดจากภยันตรายทั้งปวง" นางสาวธีรรัตน์ กล่าว
นางสาวธีรรัตน์ กล่าวเพิ่มเติมว่า วัน ชรบ. เป็นวันที่เราได้นำเสนอคุณงามความดีและภารกิจของพี่น้องชุดรักษาความปลอดภัยหมู่บ้าน (ชรบ.) ที่ได้อาสามาในฐานะราษฎรอาสาทำงานดูแลพี่น้องประชาชนตามภารกิจช่วยเหลือเจ้าพนักงานให้ประสบความสำเร็จมากขึ้น ซึ่งกระทรวงมหาดไทยมีความตั้งใจที่จะดูแลพี่น้องประชาชนในเรื่องการบำบัดทุกข์ บำรุงสุขที่เป็นภารกิจใหญ่ ซึ่งการมีบุคลากรชุดรักษาความปลอดภัยที่มีประสิทธิภาพมีจิตอาสาลงดูแลหมู่บ้าน ทำให้ภารกิจในหลาย ๆ เรื่องทั้งเรื่องการป้องกันปราบปรามยาเสพติด การไม่ให้ผู้กระทำความผิดอยู่ในสังคมได้อย่างลอยนวล และการดูแลคุณภาพชีวิตพี่น้องประชาชนในทุกด้าน ดำเนินไปได้อย่างมีประสิทธิภาพ โดยเฉพาะอย่างยิ่งจังหวัดหนองบัวลำภูถือเป็นจังหวัดต้นแบบที่ชุดรักษาความปลอดภัยหมู่บ้านมีจำนวนกำลังพลนับหมื่นคนและมีผลงานโดยเฉพาะด้านยาเสพติดเป็นจำนวนมาก และยังมีมูลนิธิ ชรบ. และกองทุนดูแล ชรบ. ที่มีเงินหมุนเวียนกว่า 800,000 บาท ในการดูแลบำรุงขวัญชุดรักษาความปลอดภัยหมู่บ้านได้มีกำลังใจอีกด้วย
นายสุรศักดิ์ กล่าวว่า จังหวัดหนองบัวลำภูได้จัดตั้ง ชรบ. ครอบคลุมทุกอำเภอ และหมู่บ้านทั่วจังหวัด รวมจำนวน 10,384 นาย โดยมีผลการปฏิบัติในห้วงเดือนตุลาคม 2567 ถึงกรกฎาคม 2568 ได้แก่ 1. ลาดตระเวน/ตั้งจุดตรวจ จำนวน 12,828 ครั้ง 2. การจับกุมคดียาเสพติด จำนวน 320 คดี และ 3. ของกลางยาบ้า 126,948 เม็ด

ที่มา : https://www.thaigov.go.th/news/contents/details/98589