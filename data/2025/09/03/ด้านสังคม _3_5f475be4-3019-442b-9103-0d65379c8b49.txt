รัฐบาลไทย-ข่าวทำเนียบรัฐบาล-AOC 1441 เตือนภัย “มิจฉาชีพ” อ้างเป็น “จนท.สหกรณ์ออมทรัพย์ครู” หลอกติดตั้งแอปฯ ดูดเงิน พบสูญเงินกว่า 9 ล้านบาท

วันอังคารที่ 24 มิถุนายน 2568
AOC 1441 เตือนภัย “มิจฉาชีพ” อ้างเป็น “จนท.สหกรณ์ออมทรัพย์ครู” หลอกติดตั้งแอปฯ ดูดเงิน พบสูญเงินกว่า 9 ล้านบาท
AOC 1441 เตือนภัย “มิจฉาชีพ” อ้างเป็น “จนท.สหกรณ์ออมทรัพย์ครู” หลอกติดตั้งแอปฯ ดูดเงิน พบสูญเงินกว่า 9 ล้านบาท
นางสาววงศ์อะเคื้อ บุญศล โฆษกกระทรวงดิจิทัลเพื่อเศรษฐกิจและสังคม (ดีอี) ฝ่ายการเมือง เปิดเผยว่า ในช่วงวันที่ 16 – 22 มิถุนายน 2568 ที่ผ่านมา ศูนย์ AOC 1441 (Anti Online Scam Operation Center) ได้มีรายงานเคสตัวอย่างอาชญากรรมออนไลน์ที่ประชาชนได้รับผลกระทบจากการถูกหลอกลวง จำนวน 5 เคส ประกอบด้วย
คดีที่ 1 คดีหลอกลวงให้ลงทุนผ่านระบบคอมพิวเตอร์ มูลค่าความเสียหาย 2,250,015 บาท โดยผู้เสียหายได้รับการติดต่อจากมิจฉาชีพผ่านช่องทาง Facebook ชักชวนเทรดหุ้นน้ำมันดิบ ได้รับผลตอบแทนสูง ผู้เสียหายสนใจจึงเพิ่มเพื่อนทาง Line ที่แสดงหน้าเพจเพื่อสอบถามรายละเอียด จากนั้นทำตามขั้นตอนที่ได้รับคำแนะนำ โดยโอนเงินเพื่อเทรดหุ้น ช่วงแรกได้รับเงินจริง จึงโอนเงินไปเทรดหุ้นเพิ่มขึ้นเรื่อยๆ เป็นจำนวนมาก แต่ไม่สามารถถอนเงินได้ มิจฉาชีพแจ้งว่าต้องโอนเงินจ่ายค่าสอนเทรดและค่าภาษีก่อน แต่เมื่อโอนไปแล้วยังคงไม่ได้รับเงิน ผู้เสียหายเชื่อว่าตนถูกมิจฉาชีพหลอก
คดีที่ 2 คดีข่มขู่ทางโทรศัพท์ให้เกิดความกลัวแล้วหลอกให้โอนเงิน (Call Center) มูลค่าความเสียหาย 1,786,000 บาท โดยผู้เสียหายได้รับการติดต่อจากมิจฉาชีพผ่านทางโทรศัพท์ อ้างตนเป็นเจ้าหน้าที่จากธนาคารกรุงไทย แจ้งว่าขณะนี้มีบุคคลอื่นนำเอกสารมอบอำนาจจากผู้เสียหายเข้ามาถอนเงินที่ธนาคาร หากไม่ได้เป็นผู้มอบอำนาจในการทำธุรกรรมครั้งนี้ แนะนำให้ติดต่อแจ้งความเจ้าหน้าที่ตำรวจ จากนั้นโอนสายให้เจ้าหน้าที่ตำรวจ และได้รับแจ้งว่าผู้เสียหายมีส่วนเกี่ยวข้องกับบัญชีม้าและคดีฟอกเงิน จะต้องโอนเงินทั้งหมดเพื่อตรวจสอบ เมื่อตรวจสอบแล้วจะทำการคืนเงินให้ ผู้เสียหายหลงเชื่อจึงโอนเงินไปทั้งหมด หลังจากนั้นไม่สามารถติดต่อได้ ผู้เสียหายเชื่อว่าตนเองถูกมิจฉาชีพหลอก
คดีที่ 3 คดีหลอกลวงให้โอนเงินเพื่อรับรางวัล หรือวัตถุประสงค์อื่นๆ มูลค่าความเสียหาย 1,003,395 บาท โดยผู้เสียหายได้รับการติดต่อจากมิจฉาชีพผ่านทางโทรศัพท์ อ้างเป็นเจ้าหน้าที่สหกรณ์ออมทรัพย์ครู แนะนำให้ผู้เสียหายติดตั้งแอปพลิเคชันที่ช่วยให้สมาชิกสหกรณ์เข้าถึงข้อมูลและบริการต่างๆ ของสหกรณ์ได้สะดวกยิ่งขึ้น จึงทำตามขั้นตอนที่เจ้าหน้าที่แนะนำจนเสร็จสิ้น ต่อมาภายหลังได้รับข้อความจากธนาคารแจ้งว่ายอดเงินในบัญชีได้ถูกโอนออกไปจนหมด ผู้เสียหายเชื่อว่าตนถูกมิจฉาชีพหลอก
คดีที่ 4 คดีหลอกลวงให้ลงทุนผ่านระบบคอมพิวเตอร์ มูลค่าความเสียหาย 2,540,816 บาท ทั้งนี้ผู้เสียหายพบโฆษณาสอนเทรดหุ้นผ่านช่องทาง Facebook ผู้เสียหายสนใจจึงเพิ่มเพื่อนทาง Line ที่แสดงหน้าเพจเพื่อสอบถามรายละเอียด จากนั้นถูกดึงเข้า Group Line สอนเทรดหุ้น แนะนำให้ติดตั้งแอปพลิเคชัน และทดลองโอนเงินเพื่อเทรดหุ้นทีละน้อย ช่วงแรกสามารถถอนเงินได้จริง จึงโอนเงินเทรดหุ้นเพิ่มขึ้นเรื่อยๆ เป็นจำนวนมาก แต่ไม่สามารถถอนเงินได้ ภายหลังตรวจสอบจากหน้า Facebook พบว่ามีบุคคลอื่นๆ ส่งสัญลักษณ์แสดงความรู้สึกโกรธจำนวนหลายข้อความ ทำให้ทราบว่าเป็นเพจปลอม
และคดีที่ 5 คดีหลอกลวงให้โอนเงินเพื่อทำงานหารายได้พิเศษ มูลค่าความเสียหาย 1,454,623 บาท โดยผู้เสียหายได้รับการติดต่อจากมิจฉาชีพผ่านช่องทาง Tiktok ชักชวนทำงานหารายได้พิเศษ เป็นการร่วมลงทุนเพื่อรับเงินปันผลจากการขายออนไลน์ ผู้เสียหายสนใจจึงเพิ่มเพื่อนทาง Line และทำตามขั้นตอนที่มิจฉาชีพแนะนำ โดยโอนเงินไปลงทุนช่วงแรกได้รับผลตอบแทนจริง จึงโอนเงินไปลงทุนเพิ่มขึ้น แต่ไม่สามารถถอนเงินได้และยังได้รับแจ้งให้โอนเงินเพิ่มขึ้นเรื่อยๆ ผู้เสียหายเชื่อว่าตนถูกมิจฉาชีพหลอก
สำหรับมูลค่าความเสียหายที่เกิดขึ้นทั้ง 5 คดี รวม 9,034,849 บาท
ทั้งนี้ ผลการดำเนินงานของ ศูนย์ AOC 1441 ตั้งแต่วันที่ 1 พฤศจิกายน 2566 ถึง วันที่ 20 มิถุนายน 2568 มีตัวเลขสถิติผลการดำเนินงาน ดังนี้
1. สายโทรเข้า 1441 จำนวน 1,833,952 สาย / เฉลี่ยต่อวัน 3,067 สาย
2. ระงับบัญชีธนาคาร จำนวน 725,396 บัญชี / เฉลี่ยต่อวัน 1,305 บัญชี
3. ระงับบัญชีตามประเภทคดีสูงสุด 5 ประเภท ได้แก่ (1) หลอกลวงซื้อขายสินค้าหรือบริการ 229,664 บัญชี คิด เป็นร้อยละ 31.66 (2) หลอกลวงหารายได้พิเศษ 167,560 บัญชี คิดเป็นร้อยละ 23.11 (3) หลอกลวงให้โอนเงินเพื่อรับรางวัล 101,141 บัญชี คิดเป็นร้อยละ 13.94 (4) หลอกลวงลงทุน 101,139 บัญชี คิดเป็นร้อยละ 13.94 (5) หลอกลวงให้กู้เงิน 51,732 บัญชี คิดเป็นร้อยละ 7.13 (และคดีอื่นๆ 74,160 บัญชี คิดเป็นร้อยละ 10.22)
“จากเคสตัวอย่างจะเห็นได้ว่า มิจฉาชีพใช้กลอุบายหลอกลวงผู้เสียหาย โดยอ้างเป็น เจ้าหน้าสหกรณ์ออมทรัพย์ครู หลอกให้ผู้เสียหายติดตั้งแอปฯ ดูดเงิน รวมทั้งยังพบเคสการหลอกลงทุนเทรดหุ้น และเคสข่มขู่เป็นเจ้าหน้าที่ธนาคาร อ้างว่าผู้เสียหายพัวพันกับการฟอกเงิน ซึ่งพบว่ามีมูลค่าความเสียหายรวมกว่า 9 ล้านบาท ทั้งนี้ขอย้ำว่า หากมีการแอบอ้างเป็นเจ้าหน้าที่องค์กรต่างๆให้ติดตั้งแอปฯ ควรตรวจสอบให้แน่ชัด และห้ามดาวน์โหลดแอปฯ หรือกดลิก์ที่ไม่รู้ที่มาแน่ชัดอย่างเด็ดขาด ด้านการลงทุนในธุรกิจที่ไม่มีการรับรองโดยหน่วยงานน่าเชื่อถือ เป็นการเสี่ยงต่อการถูกหลอกลวง ด้านหน่วยงานของรัฐ ข้าราชการหรือเจ้าหน้าที่ จะไม่มีการโทรติดต่อโดยตรง หรือติดต่อผ่านทางโซเชียลมีเดีย และจะไม่มีการให้โอนเงินเพื่อตรวจสอบบัญชีแต่อย่างใด” นางสาววงศ์อะเคื้อ กล่าว
อย่างไรก็ตาม ขอให้ประชาชนยึดหลัก 4 ไม่ คือ 1. ไม่กดลิงก์ 2.ไม่เชื่อ 3.ไม่รีบ และ 4.ไม่โอน ก่อนที่จะทำธุรกรรมใดๆ อย่ากดเข้าลิงก์เว็บไซต์ หรือดาวน์โหลด และอัปโหลดแพลตฟอร์ม ที่มีการส่งต่อจากช่องทางที่ไม่แน่ใจ โดยกระทรวงดีอี ได้เร่งดำเนินการปราบปรามอาชญากรรมออนไลน์ทุกรูปแบบร่วมกับหน่วยงานที่เกี่ยวข้อง รวมถึงการเผยแพร่ให้ความรู้เกี่ยวกับการป้องกันภัยอาชญากรรมออนไลน์ ผ่านศูนย์ AOC 1441 เพื่อแก้ไขปัญหาที่ส่งผลกับประชาชนอย่างต่อเนื่อง
หากประชาชนโดนหลอกออนไลน์ โทรแจ้งดำเนินการ ระงับ อายัดบัญชี AOC 1441
แจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.)
| Line ID: @antifakenewscenter | เว็บไซต์ www.antifakenewscenter.com
--------------------------------------------------------------------------------------

ที่มา : https://www.thaigov.go.th/news/contents/details/97767