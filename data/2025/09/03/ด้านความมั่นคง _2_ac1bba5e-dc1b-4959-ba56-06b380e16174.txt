รัฐบาลไทย-ข่าวทำเนียบรัฐบาล-มท. หารือการประชุมรัฐมนตรีอาเซียนด้านการพัฒนาชนบทและขจัดความยากจน ครั้งที่ 14 (14th AMRDPE) มุ่งผนึกกำลังขับเคลื่อนเวทีความร่วมมืออาเซียนเพื่อยุติความยากจนอย่างยั่งยืน

วันอังคารที่ 24 มิถุนายน 2568
24/06/2568
พิมพ์
มท. หารือการประชุมรัฐมนตรีอาเซียนด้านการพัฒนาชนบทและขจัดความยากจน ครั้งที่ 14 (14th AMRDPE) มุ่งผนึกกำลังขับเคลื่อนเวทีความร่วมมืออาเซียนเพื่อยุติความยากจนอย่างยั่งยืน
มท. หารือการประชุมรัฐมนตรีอาเซียนด้านการพัฒนาชนบทและขจัดความยากจน ครั้งที่ 14 (14th AMRDPE) มุ่งผนึกกำลังขับเคลื่อนเวทีความร่วมมืออาเซียนเพื่อยุติความยากจนอย่างยั่งยืน
เมื่อวานนี้ (23 มิ.ย. 68) เวลา 13.30 น. นายอรรษิษฐ์ สัมพันธรัตน์ ปลัดกระทรวงมหาดไทย มอบหมายให้ นายเชษฐา โมสิกรัตน์ รองปลัดกระทรวงมหาดไทยด้านบริหาร เป็นประธานการประชุมคณะทำงานประสานงานกลางเกี่ยวกับการจัดการประชุมรัฐมนตรีอาเซียนด้านการพัฒนาชนบทและขจัดความยากจน ครั้งที่ 14 (14th ASEAN Ministers Meeting on Rural Development and poverty Eradication: 14th AMRDPE) ณ ห้องประชุมดำรงธรรม ชั้น 2 อาคารศาลาว่าการกระทรวงมหาดไทย
การประชุมในครั้งนี้ จัดขึ้นเพื่อเตรียมความพร้อมในทุกมิติให้เป็นไปด้วยความเรียบร้อย เหมาะสม และสอดคล้องกับหลักการทางการทูตและแนวปฏิบัติของประเทศสมาชิกอาเซียน รวมถึงประเทศคู่เจรจาและองค์การระหว่างประเทศ ที่จะเข้าร่วมการประชุมระดับรัฐมนตรี ซึ่งประเทศไทยได้รับเกียรติเป็นเจ้าภาพ ในปี พ.ศ. 2568 โดยคณะทำงานฯ ได้ร่วมกันหารือถึงแนวทางการจัดประชุมให้เป็นไปอย่างมีประสิทธิภาพ สอดคล้องกับนโยบายรัฐบาล และแสดงศักยภาพของไทยในเวทีความร่วมมือระหว่างประเทศ
ทั้งนี้ สำหรับการประชุมรัฐมนตรีอาเซียนด้านการพัฒนาชนบทและขจัดความยากจน เป็นกลไกความร่วมมือสำคัญในระดับภูมิภาคที่มุ่งเน้นการส่งเสริมการแลกเปลี่ยนองค์ความรู้ การพัฒนาศักยภาพ และการบูรณาการนโยบายเพื่อลดความยากจนและพัฒนาคุณภาพชีวิตประชาชนในชนบทอย่างยั่งยืน ซึ่งประเทศไทยให้ความสำคัญอย่างยิ่ง โดยกระทรวงมหาดไทยพร้อมเดินหน้าในบทบาทเจ้าภาพ เพื่อเสริมสร้างความร่วมมือและความมั่นคงทางสังคมให้กับประชาชนในภูมิภาคอาเซียนอย่างแท้จริง
ในการหารือฯ วันนี้ น.ส.อรอุมา วรแสน ผู้อำนวยการกองการต่างประเทศ สำนักงานปลัดกระทรวงมหาดไทย และผู้แทนหน่วยงานในสังกัดกระทรวงมหาดไทย และสำนักงานปลัดกระทรวงมหาดไทย ร่วมประชุม

ที่มา : https://www.thaigov.go.th/news/contents/details/97757