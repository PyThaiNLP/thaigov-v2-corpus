รัฐบาลไทย-ข่าวทำเนียบรัฐบาล-รัฐบาลเปิดตัว “Smart Healthcare TTM” ยกระดับแพทย์แผนไทยสู่ดิจิทัล

วันพฤหัสบดีที่ 28 สิงหาคม 2568
28/08/2568
พิมพ์
รัฐบาลเปิดตัว “Smart Healthcare TTM” ยกระดับแพทย์แผนไทยสู่ดิจิทัล
ผสาน AI ช่วยวินิจฉัยแม่นยำ–เข้าถึงง่าย ทุกที่ทุกเวลา
วันนี้ (28 สิงหาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาล โดยกระทรวงสาธารณสุข ร่วมกับมหาวิทยาลัยเทคโนโลยีพระจอมเกล้าพระนครเหนือ และหน่วยงานที่เกี่ยวข้อง พัฒนาแพลตฟอร์ม “Smart Healthcare TTM” หรือภูมิปัญญาการแพทย์แผนไทยและสมุนไพรอัจฉริยะ โดยนำนวัตกรรมปัญญาประดิษฐ์ (AI) มาผสานกับภูมิปัญญาไทยดั้งเดิม เพื่อยกระดับบริการด้านการแพทย์แผนไทยให้มีความแม่นยำ รวดเร็ว และเข้าถึงง่ายยิ่งขึ้น ลดระยะเวลาให้คำปรึกษาเฉลี่ยเหลือเพียง 5 นาทีต่อราย
แพลตฟอร์มประกอบด้วย 2 ระบบหลัก ได้แก่ Panthai AI Doctor ระบบช่วยวินิจฉัยโรคและให้คำแนะนำด้านแพทย์แผนไทย โดยสามารถประเมินอาการเบื้องต้นได้ 5 กลุ่ม คือ ไข้หวัด ท้องอืด ลมพิษ/ผื่นคัน ปวดกล้ามเนื้อคอ–บ่า–ไหล่ และปัญหาโลหิตระดูสตรี รวมถึง Panthai Chatbot แชตบอตให้คำแนะนำสุขภาพที่เข้าใจง่าย ใช้ภาษาที่ไม่ซับซ้อน เข้าถึงได้ทุกที่ทุกเวลา พร้อมทั้งมีฟังก์ชันตรวจจับข่าวปลอมด้านสุขภาพได้แม่นยำถึง 97% คาดว่าปีแรกจะมีผู้ใช้งานไม่น้อยกว่า 100,000 ราย
นอกจากนี้ แพลตฟอร์มยังรวบรวมทั้งองค์ความรู้เชิงวิชาการ (Explicit Knowledge) เช่น ตำรา งานวิจัย กฎหมาย และองค์ความรู้จากแพทย์แผนไทยผู้ทรงคุณวุฒิและหมอพื้นบ้าน (Tacit Knowledge) เพื่อเป็นฐานข้อมูลกลาง นำไปสู่การต่อยอด “เศรษฐกิจสุขภาพด้วยภูมิปัญญาไทย” อย่างมั่นคงและยั่งยืน ประชาชนสามารถเริ่มใช้งานระบบแชตบอตได้ที่ https://panthaichatbot.in.th
“รัฐบาลพร้อมผลักดันภูมิปัญญาไทยสู่ดิจิทัล ใช้ AI สร้างระบบสุขภาพที่ทันสมัยและเข้าถึงได้ทุกที่ทุกเวลา เพื่อความมั่นคงด้านสุขภาพของคนไทยในระยะยาว” นางสาวศศิกานต์กล่าว

ที่มา : https://www.thaigov.go.th/news/contents/details/100208