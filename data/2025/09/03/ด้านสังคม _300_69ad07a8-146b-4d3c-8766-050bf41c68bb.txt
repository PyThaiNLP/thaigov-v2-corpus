รัฐบาลไทย-ข่าวทำเนียบรัฐบาล-"วราวุธ" ชื่นชม 88 อพมส. ดีเด่น - พม. มอบเข็มเชิดชูเกียรติ หลังอุทิศตนช่วยเหลือผู้สูงอายุ ฝ่าวิกฤตประชากร

วันจันทร์ที่ 25 สิงหาคม 2568
"วราวุธ" ชื่นชม 88 อพมส. ดีเด่น - พม. มอบเข็มเชิดชูเกียรติ หลังอุทิศตนช่วยเหลือผู้สูงอายุ ฝ่าวิกฤตประชากร
"วราวุธ" ชื่นชม 88 อพมส. ดีเด่น - พม. มอบเข็มเชิดชูเกียรติ หลังอุทิศตนช่วยเหลือผู้สูงอายุ ฝ่าวิกฤตประชากร
วันที่ 25 สิงหาคม 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานพิธีเชิดชูเกียรติอาสาสมัครพัฒนาสังคมและความมั่นคงของมนุษย์ เชี่ยวชาญด้านผู้สูงอายุ (อพมส.) ดีเด่น ประจำปี 2568 โดยมอบประกาศเกียรติคุณเชิดชูเกียรติ เสื้อกั๊กปฏิบัติงาน และอาร์มสัญลักษณ์ อพมส. รวมทั้งมอบเข็มเชิดชูเกียรติ จำนวน 88 คน ซึ่งมีนายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ นายธนสุนทร สว่างสาลี อธิบดีกรมกิจการผู้สูงอายุ  คณะผู้บริหารกระทรวง พม. และผู้แทนหน่วยงานที่เกี่ยวข้อง เข้าร่วม ที่โรงแรมปรินซ์พาเลซ กรุงเทพมหานคร
นายวราวุธ กล่าวว่า ปัจจุบันประเทศไทยกำลังเผชิญกับวิกฤตโครงสร้างประชากรจากการเปลี่ยนแปลงทางประชากรที่ไม่สมดุล ซึ่งเป็นมิติหนึ่งที่มีความสำคัญต่อคุณภาพชีวิตของประชากรและการพัฒนาอย่างยั่งยืนของประเทศ ขณะนี้ ประเทศไทยได้เปลี่ยนจากสังคมเยาว์วัย เป็นสังคมสูงอายุอย่างสมบูรณ์ มีสัดส่วนประชากรสูงอายุเพิ่มขึ้นอย่างต่อเนื่องและรวดเร็ว สวนทางกับอัตราการเกิดใหม่ของประชากรวัยเด็ก ประชากรวัยแรงงานมีจำนวนลดลง และอัตราการเกิดน้อยกว่าการตาย เนื่องจากภาวะเจริญพันธุ์ลดลงอย่างต่อเนื่องซึ่งเป็นปัจจัยทำให้สังคมไทยเป็นสังคมสูงวัยรวดเร็วยิ่งขึ้น โดยในปี พ.ศ. 2567 ประเทศไทยเข้าสู่การเป็นสังคมสูงอายุอย่างสมบูรณ์ มีจำนวนผู้สูงอายุมากถึง 13.7 ล้านคน คิดเป็นร้อยละ 20.83 ของประชากรทั้งหมด และคาดการณ์ว่าในปี พ.ศ. 2568 จะกลายเป็นสังคมสูงอายุระดับสุดยอด โดยจะมีจำนวนประชากรสูงอายุ คิดเป็นร้อยละ 28 ของประชากรทั้งหมด ซึ่งส่งผลกระทบต่ออนาคตของประเทศในการเผชิญกับปัญหาภาวะพึ่งพิงของผู้สูงอายุ ส่งผลกระทบในการดูแลผู้สูงอายุที่เพิ่มขึ้น ทั้งปัญหาด้านสุขภาพ สังคม เศษฐกิจ และสภาพแวดล้อม นับเป็นความท้าทายที่สำคัญต่อการผลักดันและขับเคลื่อนบทบาทภารกิจของกระทรวง พม. ในการป้องกันและแก้ไขปัญหาที่เกิดขึ้นจากวิกฤตโครงสร้างประชากร
เพื่อให้เกิดประโยชน์สูงสุดกับประชาชนทุกช่วงวัย โดยเฉพาะผู้สูงอายุและเป็นการสร้างสังคมคุณภาพ จำเป็นต้องอาศัยความร่วมมือและความเสียสละของอาสาสมัครพัฒนาสังคมและความมั่นคงของมนุษย์ เชี่ยวชาญด้านผู้สูงอายุ หรือ อพมส. นับว่ามีบทบาทสำคัญในการพัฒนาคุณภาพชีวิต โดยการชี้เป้า เฝ้าระวัง และเตือนภัยผู้สูงอายุ ตลอดจนให้ความช่วยเหลือดูแลและประสานส่งต่อผู้สูงอายุที่ประสบปัญหาทางสังคม และสนับสนุนให้ผู้สูงอายุเข้าถึงบริการ สิทธิสวัสดิการของรัฐอย่างทั่วถึง ต้องขอแสดงความชื่นชมอาสาสมัครพัฒนาสังคมและความมั่นคงของมนุษย์ เชี่ยวชาญด้านผู้สูงอายุ ที่ได้เสียสละแรงกายและแรงใจในการทำงานเพื่อช่วยเหลือผู้สูงอายุ ถือเป็นผู้ที่อุทิศตนเพื่อส่วนรวม มุ่งมั่นตั้งใจอำนวยประโยชน์สุขต่อผู้สูงอายุมาโดยตลอด หวังเป็นอย่างยิ่งว่าการปฏิบัติงานเพื่อสังคมของทุกคนจะเป็นแรงผลักดันและเป็นแบบอย่างที่น่าภาคภูมิใจ ให้ทุกภาคส่วนของสังคมเข้ามาเป็นพลังที่ยิ่งใหญ่เพื่อร่วมกันพัฒนาประเทศชาติ
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ
#พันธกิจสำคัญ9ด้าน #อพมส #ผู้สูงอายุ #อพม #อาสาสมัครพัฒนาสังคมและความมั่นคงของมนุษย์

ที่มา : https://www.thaigov.go.th/news/contents/details/100101