รัฐบาลไทย-ข่าวทำเนียบรัฐบาล-มท.ขานรับนโยบาย “รัฐบาล” เดินหน้าควบคุมบิน“โดรน!”ด้านอธิบดี กรมปกครองคนใหม่เดินหน้าสั่งการทันทีให้นายอำเภอ และฝ่ายปกครอง  X-Ray ทั่วประเทศ ป้องกันภัยความมั่นคงของชาติจากอริราชศัตรู

วันพุธที่ 6 สิงหาคม 2568
06/08/2568
พิมพ์
มท.ขานรับนโยบาย “รัฐบาล” เดินหน้าควบคุมบิน“โดรน!”ด้านอธิบดี กรมปกครองคนใหม่เดินหน้าสั่งการทันทีให้นายอำเภอ และฝ่ายปกครอง  X-Ray ทั่วประเทศ ป้องกันภัยความมั่นคงของชาติจากอริราชศัตรู
มท.ขานรับนโยบาย “รัฐบาล” เดินหน้าควบคุมบิน“โดรน!”ด้านอธิบดี กรมปกครองคนใหม่เดินหน้าสั่งการทันทีให้นายอำเภอ และฝ่ายปกครอง  X-Ray ทั่วประเทศ ป้องกันภัยความมั่นคงของชาติจากอริราชศัตรู
วันนี้ (6 สิงหาคม 2568) เวลา 16.00 น. นายจิรายุ ห่วงทรัพย์ กรรมการศูนย์เฉพาะกิจบริหารสถานการณ์ไทย-กัมพูชา (ศบ.ทก.) เปิดเผยว่า จากสถานการณ์บริเวณชายแดนไทย-กัมพูชาในช่วงที่ผ่านมา ที่มีภัยคุกคามรูปแบบใหม่ โดยการใช้เทคโนโลยีอากาศยานไร้คนขับ หรือ “โดรน” รัฐบาลจึงได้มอบหมายให้กระทรวงมหาดไทยดำเนินการเชิงรุก เพื่อป้องกันไม่ให้เทคโนโลยีดังกล่าวถูกนำไปใช้ในทางที่ผิดและเป็นภัยต่อประเทศชาติ
ทั้งนี้ นายนิรัตน์ พงษ์สิทธิถาวร อธิบดีกรมการปกครอง ได้รายงานมายังรัฐบาล ว่าได้ออกคำสั่งด่วนถึงนายอำเภอทุกอำเภอทั่วประเทศ ให้ดำเนินการ "X-Ray โดรน" ในพื้นที่ของตนอย่างครอบคลุมและรัดกุม เพื่อสกัดกั้นการนำเข้า ครอบครอง และใช้งานโดรนผิดกฎหมายที่อาจกระทบต่อความมั่นคงของประเทศ โดยมีแนวทางปฏิบัติ 4 ด้านสำคัญ ได้แก่
- ให้เฝ้าระวังและสืบหาความเคลื่อนไหว เกี่ยวกับการนำเข้า การมีอยู่ และการใช้งานของโดรนในพื้นที่อย่างใกล้ชิด
- ให้บูรณาการการทำงานกับเจ้าหน้าที่ตำรวจภูธรในพื้นที่ เพื่อแลกเปลี่ยนข้อมูลข่าวสารด้านความมั่นคง และป้องกันการนำโดรนไปใช้ในทางที่ผิด
- ให้ตรวจสอบอุปกรณ์ควบคุมโดรนทุกกรณีที่ผิดสังเกต โดยเฉพาะอุปกรณ์ที่มีศักยภาพในการบันทึกภาพ วิดีโอ หรือการควบคุมจากระยะไกล
- ให้เร่งตรวจสอบหน่วยงานหรือกลุ่มที่เกี่ยวข้องกับการใช้งานโดรนในพื้นที่ เพื่อให้มั่นใจว่าการดำเนินการเป็นไปตามกฎหมาย และไม่ถูกนำไปใช้ในลักษณะที่เป็นภัยต่อความมั่นคงของชาติ
นายจิรายุ กล่าวต่อไป ว่าการดำเนินการครั้งนี้มีเป้าหมายชัดเจนในการควบคุมความปลอดภัยภายในประเทศ และเสริมสร้างความมั่นใจให้กับประชาชนในช่วงที่รัฐบาลต้องเฝ้าระวังสถานการณ์ชายแดนอย่างเข้มข้น พร้อมทั้งขอความร่วมมือจากประชาชน หากพบเห็นการใช้งานโดรนที่ผิดปกติหรือน่าสงสัย สามารถแจ้งเบาะแสต่อฝ่ายปกครองหรือตำรวจในพื้นที่ทันที
รัฐบาลมุ่งมั่นในการปกป้องความสงบเรียบร้อยของประเทศ และจะไม่ยอมให้เครื่องมือหรือเทคโนโลยีใดถูกใช้เป็นเครื่องมือบ่อนทำลายความมั่นคงของประเทศ โดยเฉพาะในช่วงเวลาที่มีการจับตาและวิเคราะห์สถานการณ์ชายแดนอย่างใกล้ชิด” นายจิรายุกล่าว

ที่มา : https://www.thaigov.go.th/news/contents/details/99414