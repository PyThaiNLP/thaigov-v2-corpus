รัฐบาลไทย-ข่าวทำเนียบรัฐบาล-ไทยเจ้าภาพ FIVB Women’s World Championship 2025 มุ่งสู่ Green & Sustainable 

วันอังคารที่ 26 สิงหาคม 2568
ไทยเจ้าภาพ FIVB Women’s World Championship 2025 มุ่งสู่ Green & Sustainable
ไทยเจ้าภาพ FIVB Women’s World Championship 2025 มุ่งสู่ Green & Sustainable
ประเทศไทย โดยสมาคมวอลเลย์บอลแห่งประเทศไทย ได้รับเกียรติเป็นเจ้าภาพจัดการแข่งขัน วอลเลย์บอลหญิงชิงแชมป์โลก FIVB Women’s World Championship 2025 ระหว่างวันที่ 22 สิงหาคม – 7 กันยายน 2568 ใน 4 จังหวัด ได้แก่ กรุงเทพมหานคร เชียงใหม่ นครราชสีมา และภูเก็ต
การเป็นเจ้าภาพครั้งนี้ไม่เพียงสะท้อนถึงความพร้อมของประเทศไทยในฐานะศูนย์กลางกีฬาระดับโลก แต่ยังเป็นโอกาสสำคัญในการเผยแพร่แหล่งท่องเที่ยว วัฒนธรรมไทย และสร้างรายได้ทางเศรษฐกิจจากการท่องเที่ยว พร้อมมูลค่าการประชาสัมพันธ์ผ่านสื่อทั่วโลกที่คาดว่าจะเข้าถึงผู้ชมกว่า 1,300 ล้านคน
นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา ได้กำหนดนโยบายให้นำแนวคิด “Green และ Sustainable” มาใช้เป็นหัวใจสำคัญของการจัดงาน เพื่อสร้างมาตรฐานใหม่ของการจัดการแข่งขันกีฬาในอนาคต สมาคมวอลเลย์บอลแห่งประเทศไทยจึงน้อมนำ Green Heart Event Criteria ซึ่งเป็นผลผลิตจากงานวิจัยของสำนักงานปลัดกระทรวงการท่องเที่ยวและกีฬา มาใช้เป็นแนวทางหลักในการดำเนินงาน
เกณฑ์ Green Heart Event ได้รับการออกแบบให้ครอบคลุมทุกมิติของการจัดงานกีฬาอย่างยั่งยืน ตั้งแต่ การบริหารจัดการขยะและรีไซเคิล การสำรวจรูปแบบการเดินทางของผู้เข้าร่วมเพื่อลดการปล่อยคาร์บอน การใช้พลังงานและน้ำอย่างมีประสิทธิภาพ การเลือกใช้วัตถุดิบที่เป็นมิตรต่อสิ่งแวดล้อมและดีต่อสุขภาพ ไปจนถึงการสื่อสารเพื่อสร้างความตระหนักรู้ให้กับผู้ชมและชุมชนโดยรอบ
การบูรณาการแนวคิดดังกล่าวจะสร้างคุณค่าหลากหลายมิติ ทั้งด้านสิ่งแวดล้อม ที่ช่วยลดร่องรอยคาร์บอนและใช้ทรัพยากรอย่างคุ้มค่า ด้านเศรษฐกิจ ที่กระตุ้นรายได้จากการท่องเที่ยวและธุรกิจสีเขียว และด้านสังคม ที่ยกระดับมาตรฐานการจัดงานกีฬาของไทยให้ทัดเทียมนานาชาติ พร้อมปลูกฝังแนวคิดการใช้ชีวิตอย่างรับผิดชอบและยั่งยืนในระยะยาว
เบื้องหน้าคือการแข่งขันระดับโลกที่ยิ่งใหญ่
เบื้องหลังคือความใส่ใจทุกรายละเอียด ตั้งแต่การจัดการขยะ การเดินทางของผู้เข้าชม ไปจนถึงการใช้พลังงานอย่างมีประสิทธิภาพ เพื่อให้งานนี้ไม่เพียงเป็น “ชัยชนะในสนาม” แต่ยังเป็น “ชัยชนะเพื่อโลก”

ที่มา : https://www.thaigov.go.th/news/contents/details/100155