รัฐบาลไทย-ข่าวทำเนียบรัฐบาล-​ปลัดฯ ณัฐพล เปิดงาน อุตสาหกรรมแฟร์ X NEC ภายในงาน Lanna Expo 2025 เชื่อมโยงเศรษฐกิจภูมิภาค ยกระดับสู่ตลาดทั่วประเทศ

วันเสาร์ที่ 26 กรกฎาคม 2568
26/07/2568
พิมพ์
​ปลัดฯ ณัฐพล เปิดงาน อุตสาหกรรมแฟร์ X NEC ภายในงาน Lanna Expo 2025 เชื่อมโยงเศรษฐกิจภูมิภาค ยกระดับสู่ตลาดทั่วประเทศ
​ปลัดฯ ณัฐพล เปิดงาน อุตสาหกรรมแฟร์ X NEC ภายในงาน Lanna Expo 2025 เชื่อมโยงเศรษฐกิจภูมิภาค ยกระดับสู่ตลาดทั่วประเทศ
วันที่ 24 กรกฎาคม 2568 ดร.ณัฐพล รังสิตพล ปลัดกระทรวงอุตสาหกรรม เป็นประธานพิธีเปิดกิจกรรมเผยแพร่และประชาสัมพันธ์ผลิตภัณฑ์ที่ได้รับการพัฒนาในลักษณะการเชื่อมโยงระหว่างภาค (Special Economic Corridor Roadshow) อุตสาหกรรมแฟร์ x NEC ภายใต้โครงการพัฒนาอุตสาหกรรมเชื่อมโยงเขตเศรษฐกิจพิเศษและระเบียงเศรษฐกิจพิเศษ (SEZEC) ปีงบประมาณ พ.ศ. 2568 ภายในงาน Lanna Expo 2025 โดยมี นางสาวณัฏฐิญา เนตยสุภา อธิบดีกรมส่งเสริมอุตสาหกรรม นางดวงดาว ขาวเจริญ รองอธิบดีกรมส่งเสริมอุตสาหกรรม นายเตมีย์ พันธุวงค์ราช ผู้ช่วยปลัดกระทรวงอุตสาหกรรม นายสงกรานต์ มูลวิจิตร อุตสาหกรรมจังหวัดเชียงใหม่ นางอุทุมพร แก้วน้ำดี อุตสาหกรรมจังหวัดเชียงราย นายพงษ์เกษม โพธิ์แก้ว อุตสาหกรรมจังหวัดลำพูน นายประสิทธิ์ ศรีพรหม อุตสาหกรรมจังหวัดลำปาง นายสิทธิรงค์ เร่งเงียบ ผู้อำนวยการศูนย์ส่งเสริมอุตสาหกรรมภาคที่1 หน่วยงานภาครัฐ ภาคเอกชน และผู้ประกอบการ เข้าร่วม ณ ศูนย์ประชุมและแสดงสินค้านานาชาติเฉลิมพระเกียรติ 7 รอบ พระชนมพรรษา จังหวัดเชียงใหม่
ปลัดฯ ณัฐพล กล่าวว่า ในนามของกระทรวงอุตสาหกรรม รู้สึกเป็นเกียรติและยินดีเป็นอย่างยิ่งที่ได้มาเป็นประธานพิธีเปิด กิจกรรมเผยแพร่และประชาสัมพันธ์ผลิตภัณฑ์ที่ได้รับการพัฒนาในลักษณะการเชื่อมโยงระหว่างภาค “อุตสาหกรรมแฟร์ X NEC” ซึ่งเป็นส่วนหนึ่งของโครงการพัฒนาอุตสาหกรรมเชื่อมโยงเขตเศรษฐกิจพิเศษและระเบียงเศรษฐกิจพิเศษ (SEZEC) ปีงบประมาณ 2568 โดยกระทรวงอุตสาหกรรม ได้มอบหมาย ให้สำนักงานอุตสาหกรรมจังหวัดเชียงใหม่ ร่วมกับหน่วยงานที่เกี่ยวข้องในพื้นที่ระเบียงเศรษฐกิจทั้ง 4 ภาค เพื่อพัฒนาและเชื่อมโยงห่วงโซ่การผลิตและบริการของอุตสาหกรรมเป้าหมายในพื้นที่ นำไปสู่การยกระดับอุตสาหกรรม เพิ่มขีดความสามารถในการแข่งขัน ตลอดจนสร้างมูลค่าเพิ่มให้กับสินค้าและบริการ ด้วยการนำเทคโนโลยี นวัตกรรม และภูมิปัญญาท้องถิ่นมาใช้ในการพัฒนาอย่างสร้างสรรค์ โดยโครงการนี้มุ่งเน้นการเชื่อมโยงอัตลักษณ์ของท้องถิ่นเข้ากับการดำเนินธุรกิจของอุตสาหกรรมเป้าหมาย เพื่อให้ชุมชนสามารถสร้างงาน สร้างรายได้ และยกระดับคุณภาพชีวิต ซึ่งสอดคล้องกับนโยบายของกระทรวงอุตสาหกรรม ที่มุ่งเน้นการพัฒนาเศรษฐกิจฐานรากให้มีความเข้มแข็ง และสามารถเติบโตไปพร้อมกับภาคอุตสาหกรรมของประเทศ นำไปสู่การพัฒนาธุรกิจให้เติบโตได้อย่างมั่นคงและยั่งยืน
ทั้งนี้ กระทรวงอุตสาหกรรม ร่วมกับหน่วยงานที่เกี่ยวข้อง ขับเคลื่อนผลักดันเขตเศรษฐกิจพิเศษ และระเบียงเศรษฐกิจพิเศษ 4 ภูมิภาค ของประเทศไทย ได้แก่ ภาคเหนือ ภาคตะวันออกเฉียงเหนือ ภาคกลาง และภาคใต้ ในการยกระดับอุตสาหกรรมเป้าหมายในพื้นที่ โดยการพัฒนาและเชื่อมโยงห่วงโซ่การผลิตและบริการและสร้างมูลค่าเพิ่มโดยใช้เทคโนโลยีและนวัตกรรม ให้เกิดการกระจายประโยชน์ทางเศรษฐกิจ ซึ่งระเบียงเศรษฐกิจพิเศษ (Economic Corridor) เป็นแนวคิดที่มุ่งเน้นการพัฒนาพื้นที่หรือภูมิภาค ที่มีศักยภาพในการกำหนดให้เป็นศูนย์กลางของกิจกรรมเศรษฐกิจใหม่ (New Growth Poles) โดยเน้นการปรับปรุงและขยายพื้นที่ให้มีความพร้อมทางพาณิชย์ การลงทุน และอุตสาหกรรม บนความร่วมมือกัน เพื่อสร้างโอกาสทางเศรษฐกิจและสังคม ในการเข้าถึงรูปแบบธุรกิจใหม่ ๆ สร้างงานสร้างรายได้ และยกระดับคุณภาพชีวิตของประชาชนในแต่ละภูมิภาค เป็นฐานในการสร้างการเติบโตทางเศรษฐกิจในภูมิภาคต่าง ๆ ลดการกระจุกตัวของการพัฒนาเศรษฐกิจในพื้นที่กรุงเทพมหานครและปริมณฑล โดยมีเป้าหมายสำคัญในการขับเคลื่อนการพัฒนาที่มุ่งสร้างความเจริญเติบโตของผลิตภัณฑ์มวลรวม และยกระดับการลงทุนและความเป็นอยู่ของประชาชนในพื้นที่ ให้มีคุณภาพชีวิตที่ดี เพื่อนำไปสู่การเติบโตอย่างทั่วถึงและยั่งยืน
โดยภายในงาน มีการจัดแสดงและจำหน่ายผลิตภัณฑ์จากผู้ประกอบการในกลุ่มจังหวัดภาคเหนือตอนบน 1 และผู้ประกอบการ ที่ได้รับการพัฒนาผลิตภัณฑ์ มาจำหน่ายให้ประชาชนและนักท่องเที่ยวได้เลือกอุดหนุนสินค้าที่มีคุณภาพของแต่ละพื้นที่ สำหรับผู้ที่สนใจ สามารถเข้าร่วม ชม ช้อปสินค้า ตั้งแต่วันนี้ - 28 กรกฎาคม 2568 ณ บริเวณศูนย์ประชุมและแสดงสินค้านานาชาติเฉลิมพระเกียรติ 7 รอบ พระชนมพรรษา จังหวัดเชียงใหม่

ที่มา : https://www.thaigov.go.th/news/contents/details/98893