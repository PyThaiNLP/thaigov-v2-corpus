รัฐบาลไทย-ข่าวทำเนียบรัฐบาล-"ธีรรัตน์" ประชุม คกก.สุขภาพแห่งชาติ มุ่งส่งเสริมการมีส่วนร่วมยกระดับการดูแลสุขภาพประชาชน เพื่อสร้างสุขภาวะไทยยั่งยืน

วันอังคารที่ 1 กรกฎาคม 2568
01/07/2568
พิมพ์
"ธีรรัตน์" ประชุม คกก.สุขภาพแห่งชาติ มุ่งส่งเสริมการมีส่วนร่วมยกระดับการดูแลสุขภาพประชาชน เพื่อสร้างสุขภาวะไทยยั่งยืน
"ธีรรัตน์" ประชุม คกก.สุขภาพแห่งชาติ มุ่งส่งเสริมการมีส่วนร่วมยกระดับการดูแลสุขภาพประชาชน เพื่อสร้างสุขภาวะไทยยั่งยืน
เมื่อวานนี้ (30 มิ.ย. 68) เวลา 13.30 น. น.ส.ธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย รักษาราชการแทนรัฐมนตรีว่าการกระทรวงมหาดไทย เข้าร่วมการประชุมคณะกรรมการสุขภาพแห่งชาติ โดยมี นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคมในฐานะประธานกรรมการสุขภาพแห่งชาติ เป็นประธานการประชุม ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล
การประชุมในครั้งนี้ ที่ประชุมได้รับทราบการดำเนินงานสานพลังพื้นที่เข้มแข็ง (Area Strengthening Alliance: ASA) ซึ่งเป็นการจัดตั้ง "ภาคีอาสา" 9 หน่วยงาน ได้แก่ สำนักงานกองทุนสนับสนุนการสร้างเสริมสุขภาพ (สสส.) สถาบันวิจัยระบบสาธารณสุข (สวรส.) สำนักงานหลักประกันสุขภาพแห่งชาติ (สปสช.) สถาบันพัฒนาองค์กรชุมชน (องค์การมหาชน) (พอช.) สถาบันบัณฑิตพัฒนบริหารศาสตร์ (นิด้า) หน่วยบริหารและจัดการทุนด้านการพัฒนาระดับพื้นพื้นที่ (บพท.) สถาบันการแพทย์ฉุกเฉินแห่งชาติ (สพฉ.) สถาบันรับรองคุณภาพสถานพยาบาล (องค์การมหาชน) (สรพ.) และสำนักงานคณะกรรมการสุขภาพแห่งชาติ (สช.) โดยมีคณะทำงานในระดับพื้นที่นำร่อง 5 จังหวัด คือ เชียงราย นครสวรรค์ ขอนแก่น ตราด และพัทลุง รวมถึงรับทราบการเตรียมการจัดงานสมัชชาสุขภาพแห่งชาติ ครั้งที่ 18 พ.ศ. 2568 ระหว่างวันที่ 27 - 28 พ.ย. 68 ณ อาคารอิมแพ็ค ฟอรั่ม เมืองทองธานี จังหวัดนนทบุรี ภายใต้ประเด็นหลัก (Theme) “เศรษฐกิจยุคใหม่ สร้างสุขภาวะไทยยั่งยืน” พร้อมทั้งประกาศประเด็นที่อยู่ระหว่างการพัฒนาเป็นระเบียบวาระสมัชชาสุขภาพแห่งชาติ ครั้งที่ 18 ได้แก่ การขับเคลื่อนการเปลี่ยนผ่านพลังงานอย่างเป็นธรรมด้วยพลังงานแสงอาทิตย์, การสร้างโอกาสและมูลค่าเพิ่มในเศรษฐกิจสูงวัย (Silver Economy), ภูมิรัฐศาสตร์โลกกับระบบสุขภาพไทยและระบบสุขภาพชายแดน, ระบบสุขภาพในภาวะวิกฤตการจัดการภัยพิบัติ และกลไกร่วมการพัฒนาที่ยั่งยืนเพื่อรองรับระบบสุขภาพระดับพื้นที่/ชุมชนท้องถิ่น
นอกจากนี้ ที่ประชุมยังได้รับทราบความก้าวหน้าการจัดสมัชชาสุขภาพกรุงเทพมหานคร และการจัดสมัชชาสุขภาพเมืองพัทยา พ.ศ. 2568 และที่ประชุมยังได้พิจารณาเห็นชอบรายชื่อคณะกรรมการเขตสุขภาพเพื่อประชาชน เขตพื้นที่ 1-13 ตามที่คณะกรรมการสรรหากรรมการเขตสุขภาพเพื่อประชาชน เสนอ

ที่มา : https://www.thaigov.go.th/news/contents/details/98045