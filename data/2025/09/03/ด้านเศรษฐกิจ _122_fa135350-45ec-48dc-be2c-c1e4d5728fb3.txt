รัฐบาลไทย-ข่าวทำเนียบรัฐบาล-​“เอกนัฏ” การันตีคุณภาพ “โฮมสเตย์ไทย” รองรับการท่องเที่ยววัฒนธรรมท้องถิ่น กระตุ้นเศรษฐกิจเมืองรอง

วันเสาร์ที่ 5 กรกฎาคม 2568
05/07/2568
พิมพ์
​“เอกนัฏ” การันตีคุณภาพ “โฮมสเตย์ไทย” รองรับการท่องเที่ยววัฒนธรรมท้องถิ่น กระตุ้นเศรษฐกิจเมืองรอง
​“เอกนัฏ” การันตีคุณภาพ “โฮมสเตย์ไทย” รองรับการท่องเที่ยววัฒนธรรมท้องถิ่น กระตุ้นเศรษฐกิจเมืองรอง
นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เปิดเผยว่า จากการที่รัฐบาล มีนโยบายสนับสนุนการท่องเที่ยวเพื่อกระตุ้นเศรษฐกิจในทุกด้าน ทุกมิติ ทั้งจำนวนนักท่องเที่ยว เม็ดเงินที่จ่ายต่อหัว และการจ้างงาน เนื่องจากการท่องเที่ยวถือเป็นเครื่องมือทางเศรษฐกิจที่สำคัญของประเทศ
“สำหรับภารกิจของกระทรวงอุตสาหกรรม โดยสำนักงานมาตรฐานผลิตภัณฑ์อุตสาหกรรม (สมอ.)    มีการกำหนดมาตรฐานที่สนับสนุนการขับเคลื่อนนโยบายด้านการท่องเที่ยวของรัฐบาล ได้แก่ มาตรฐานอุตสาหกรรมเอส สำหรับผู้ประกอบการเอสเอ็มอีที่ประกอบธุรกิจโฮมสเตย์ เนื่องจากในปัจจุบันกระแสการท่องเที่ยวชุมชน (Community-based Tourism) กำลังมีบทบาทในอุตสาหกรรมการท่องเที่ยวมากขึ้น โดยเฉพาะการท่องเที่ยวที่เน้นการเรียนรู้วิถีชีวิต วัฒนธรรม ประเพณีระหว่างนักท่องเที่ยวกับเจ้าของบ้าน ในชุมชน ดังนั้น การได้รับการรับรองตามมาตรฐาน จะช่วยสร้างมูลค่าให้กับธุรกิจ ทำให้ทั้งนักท่องเที่ยว ทั้งชาวไทยและต่างประเทศ เกิดความเชื่อมั่นในคุณภาพการให้บริการของสถานประกอบการระดับเอสเอ็มอี ในประเทศไทย และเลือกที่จะท่องเที่ยวเมืองรอง หรือในระดับท้องถิ่นของประเทศไทยมากขึ้นด้วย” นายเอกนัฏ กล่าว
นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม (สมอ.) กล่าวเพิ่มเติมว่า “การท่องเที่ยวที่เน้นการเรียนรู้วิถีชีวิต วัฒนธรรม ประเพณีระหว่างนักท่องเที่ยวกับเจ้าของบ้านในชุมชน ทำให้นักท่องเที่ยวได้มีโอกาสเข้าไปใช้ชีวิตความเป็นอยู่ร่วมกับผู้คนในท้องถิ่นหรือในชุมชน โดยพักอยู่บ้านเดียวกันกับเจ้าของบ้าน ทำกิจกรรมต่าง ๆ ร่วมกับเจ้าของบ้าน พร้อมทั้งถ่ายทอดประเพณีวัฒนธรรมของท้องถิ่นแก่นักท่องเที่ยว พาเที่ยวชมแหล่งท่องเที่ยวในท้องถิ่น และจัดบริการสิ่งอำนวยความสะดวก ซึ่งมีลักษณะเป็นการประกอบกิจการเพื่อสร้างรายได้ให้ชุมชน”
สมอ. มีมาตรฐานอุตสาหกรรมเอส การบริการที่พักสัมผัสวัฒนธรรมท้องถิ่น (โฮมสเตย์) มอก.เอส 185-2564 ที่มีข้อกำหนดครอบคลุมระบบการบริหารงานที่ดี ตามหลักมาตรฐานสากล ISO 9001 เพื่อให้ผู้ประกอบการเอสเอ็มอี และกลุ่มธุรกิจสตาร์ทอัพได้นำมาตรฐานไปใช้ จะทำให้นักท่องเที่ยวเชื่อมั่นได้ว่า โฮมสเตย์นั้นมีระบบการบริหารงานที่ดี ดำเนินกิจการสอดคล้องตามกฎหมายที่เกี่ยวข้อง
ปัจจุบันมีผู้ประกอบการเอสเอ็มอี ได้รับการรับรองมาตรฐานดังกล่าวจาก สมอ. แล้ว จำนวน 53 ราย เป็นโฮมสเตย์ที่ตั้งอยู่ใกล้เคียงสถานที่ท่องเที่ยวทุกภาคทั่วประเทศ เช่น เพชรบูรณ์ แม่ฮ่องสอน ชุมพร นครราชสีมา พิจิตร ราชบุรี และสมุทรสงคราม ฯลฯ ซึ่งนักท่องเที่ยวสามารถตรวจสอบรายชื่อและพิกัดของโฮมสเตย์ที่ได้มาตรฐาน มอก. เอส ได้ที่ QR Code และหากผู้ประกอบการเอสเอ็มอีที่ประกอบธุรกิจโฮมสเตย์ หรือธุรกิจด้านอื่น ๆ ต้องการยื่นการรับรองมาตรฐาน มอก.เอส สามารถยื่นคำขอออนไลน์ได้ที่ https://service.tisi.go.th/e-sdo/web/request ได้โดยไม่มีค่าใช้จ่าย เลขาธิการ สมอ. กล่าว
2 กรกฎาคม 2568

ที่มา : https://www.thaigov.go.th/news/contents/details/98201