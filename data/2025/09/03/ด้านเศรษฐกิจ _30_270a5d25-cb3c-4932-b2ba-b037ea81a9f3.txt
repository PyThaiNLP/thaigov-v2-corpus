รัฐบาลไทย-ข่าวทำเนียบรัฐบาล-บสย. ร่วมงาน Thailand Wellness & Healthcare Expo 2025 สนับสนุน SMEs กลุ่มสุขภาพ ร่วมออกบูธ 26-29 มิ.ย.นี้ ไบเทค บางนา

วันพฤหัสบดีที่ 26 มิถุนายน 2568
26/06/2568
พิมพ์
บสย. ร่วมงาน Thailand Wellness & Healthcare Expo 2025 สนับสนุน SMEs กลุ่มสุขภาพ ร่วมออกบูธ 26-29 มิ.ย.นี้ ไบเทค บางนา
บสย. ร่วมพิธีเปิดงาน Thailand Wellness & Healthcare Expo 2025 จัดโดย บริษัท พีเอ็มจี คอร์ปอเรชั่น จำกัด เมื่อวันที่ 26 มิถุนายน 2568 ณ ฮอลล์ 101 ไบเทคบางนา
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) ร่วมด้วย นายกิตติพงษ์ บุรณศิริ รองผู้จัดการทั่วไป สายงานกลยุทธ์และผลิตภัณฑ์ ร่วมพิธีเปิดงาน Thailand Wellness & Healthcare Expo 2025 จัดโดย บริษัท พีเอ็มจี คอร์ปอเรชั่น จำกัด งานที่รวบรวมสินค้าสุขภาพ เครื่องมือแพทย์  เวชภัณฑ์  อาหารเสริม  อุปกรณ์ฟิตเนส  เทคโนโลยีทางการแพทย์  อาหารเพื่อสุขภาพ  สปา และเวลเนสที่ครบวงจรที่สุด กว่า 170 บูธ ตอบโจทย์คนรักสุขภาพและผู้สนใจลงทุนด้านสุขภาพและเวลเนส โดยมีหม่อมหลวง ภู่ทอง ทองใหญ่ รองอธิบดีกรมพัฒนาธุรกิจการค้า เป็นประธานเปิดงาน ร่วมด้วย นางสาวณรินณ์ทิพ วิริยะบัณฑิตกุล ประธานเจ้าหน้าที่บริหาร บริษัท พีเอ็มจี คอร์ปอเรชั่น จำกัด เมื่อวันที่ 26 มิถุนายน 2568 ณ ฮอลล์ 101 ไบเทคบางนา
พร้อมกันนี้ บสย. ได้สนับสนุนลูกค้า ผู้ประกอบการ SMEs ที่ บสย. ค้ำประกันสินเชื่อจำนวน 3 ราย ร่วมออกบูธในงาน ประกอบด้วย บริษัท กรุงเทพดรักสโตร์ จำกัด ผู้ประกอบธุรกิจร้านขายยาในรูปแบบ แฟรนไชส์ภายใต้แบรนด์ “ร้านยากรุงเทพ” บริษัท พอยท์ ซัพพลายส์ จำกัด ผู้ผลิตและจัดจำหน่าย ผลิตภัณฑ์แม่และเด็ก แบรนด์ Umbili และ บริษัท เฮลธ์เมดิค จำกัด ผู้นำเข้าเวชภัณฑ์และอุปกรณ์ทางการแพทย์ชั้นนำคุณภาพสูง สร้างโอกาสในการประชาสัมพันธ์และจำหน่ายสินค้าให้แก่ผู้เข้าชมงาน
นอกจากนี้ ในงานยังมีกิจกรรมเจรจาจับคู่ธุรกิจทั้งในและต่างประเทศ รวมทั้งเสวนาให้ความรู้จากผู้ทรงคุณวุฒิทั้งในและต่างประเทศ ที่มาร่วมแบ่งปันองค์ความรู้และอัพเดทเทรนด์สุขภาพระดับโลก ผู้ที่สนใจสามารถเข้าร่วมงาน Thailand Wellness & Healthcare Expo 2025 ระหว่างวันที่ 26-29 มิถุนายน 2568

ที่มา : https://www.thaigov.go.th/news/contents/details/97887