รัฐบาลไทย-ข่าวทำเนียบรัฐบาล-กรุงไทยจับมือกระทรวงการคลังลงพื้นที่สร้างภูมิคุ้มกันทางการเงินแก่ชุมชนในกรุงเทพฯ และต่างจังหวัด 

วันอังคารที่ 8 กรกฎาคม 2568
08/07/2568
พิมพ์
กรุงไทยจับมือกระทรวงการคลังลงพื้นที่สร้างภูมิคุ้มกันทางการเงินแก่ชุมชนในกรุงเทพฯ และต่างจังหวัด
ธ.กรุงไทย ร่วมกับ ก.คลัง โดย สศค. เดินหน้าต่อยอดความร่วมมือส่งเสริมความรู้ทางการเงินให้กับชุนชนอย่างต่อเนื่อง ภายใต้โครงการ “กรุงไทยรักชุมชน” ลงพื้นที่จัดกิจกรรมให้ความรู้ทางการเงินให้กับชุมชน และกลุ่มเปราะบาง
ธนาคารกรุงไทย ร่วมกับกระทรวงการคลัง โดยสำนักงานเศรษฐกิจการคลัง เดินหน้าต่อยอดความร่วมมือส่งเสริมความรู้ทางการเงินให้กับชุนชนอย่างต่อเนื่อง ภายใต้โครงการ “กรุงไทยรักชุมชน” ลงพื้นที่จัดกิจกรรมให้ความรู้ทางการเงินให้กับชุมชน และกลุ่มเปราะบาง ด้วยหลักสูตรเบื้องต้นที่เหมาะกับทุกช่วงวัย เพื่อเสริมสร้างภูมิคุ้มกันทางการเงิน และสนับสนุนความเข้มแข็งอย่างยั่งยืน
ทั้งนี้ ในเดือนมิถุนายนที่ผ่านมา ได้ลงพื้นที่ให้ความรู้ทางการเงิน ทั้งในกรุงเทพฯ และต่างจังหวัด ได้แก่ ชุมชนตำบลวัดประดู่ อ.อัมพวา จ.สมุทรสงคราม ชุมชนอำเภอโพธิ์ทอง อ.โพธิ์ทอง จ.อ่างทอง และ ชุมชนวังโสมและชุมชนบ้านเอื้ออาทร (หัวหมาก) เขตบางกะปิ กรุงเทพฯ โดยมี จิตอาสาธนาคารกรุงไทย “VVE Vayu Volunteer” เป็นพี่เลี้ยงถ่ายทอดความรู้ทางการเงินขั้นพื้นฐาน การวางแผนทางการเงินผ่านกิจกรรมต่างๆ เพื่อสร้างวินัยทางการเงิน เรียนรู้การจัดทำบัญชีรายรับ-รายจ่าย เสริมความตระหนักรู้ถึงภัยทางการเงิน รวมถึงสร้างภูมิคุ้มกันทางการเงินอย่างยั่งยืน ซึ่งสอดรับกับแผนปฏิบัติการด้านการพัฒนาทักษะทางการเงิน พ.ศ. 2565 – 2570  ของกระทรวงการคลัง ที่มุ่งเน้นการวางรากฐานความเข้มแข็งทางการเงินตั้งแต่ระดับชุมชน สังคม และการพัฒนาประเทศ โดยสำนักงานเศรษฐกิจการคลัง ได้เข้าร่วมเป็นวิทยากรให้ความรู้เกี่ยวกับการคุ้มครองเงินฝากในยุคดิจิทัล และกองทุนการออมแห่งชาติ (กอช.) ให้ความรู้การวางแผนการออม เพื่อคุณภาพชีวิตที่ดีในวัยเกษียณ
ธนาคารกรุงไทย ในฐานะธนาคารพาณิชย์ชั้นนำของประเทศ ตระหนักถึงบทบาทและความรับผิดชอบต่อสังคม มุ่งมั่นยกระดับคุณภาพชีวิตความเป็นอยู่ของคนไทยทุกกลุ่มให้ดีขึ้นในทุกมิติ ขับเคลื่อนการแก้ปัญหาหนี้ครัวเรือนของประเทศ ตอบโจทย์เป้าหมายการพัฒนาที่ยั่งยืนขององค์การสหประชาชาติ (SDGs) ในการแก้ปัญหาความยากจน การสนับสนุนโอกาสในการเรียนรู้ตลอดชีวิต การเติบโตทางเศรษฐกิจที่ยั่งยืน และการร่วมมือเพื่อการพัฒนาที่ยั่งยืน ตามวิสัยทัศน์ “กรุงไทย เคียงข้างไทย สู่ความยั่งยืน”

ที่มา : https://www.thaigov.go.th/news/contents/details/98254