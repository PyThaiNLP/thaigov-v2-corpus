รัฐบาลไทย-ข่าวทำเนียบรัฐบาล-ผู้ช่วย รมว.ท่องเที่ยวฯ เดินหน้าสร้างความเชื่อมั่นนักท่องเที่ยวผ่านโครงการ ‘Trusted Thailand’ ยกระดับมาตรฐานการให้บริการท่องเที่ยวไทย

วันอังคารที่ 5 สิงหาคม 2568
ผู้ช่วย รมว.ท่องเที่ยวฯ เดินหน้าสร้างความเชื่อมั่นนักท่องเที่ยวผ่านโครงการ ‘Trusted Thailand’ ยกระดับมาตรฐานการให้บริการท่องเที่ยวไทย
“ผู้ช่วย รมว.ท่องเที่ยวฯ เดินหน้าสร้างความเชื่อมั่นนักท่องเที่ยวผ่านโครงการ ‘Trusted Thailand’ ยกระดับมาตรฐานการให้บริการท่องเที่ยวไทย”
วันที่ 5 สิงหาคม 2568 เวลา 10.00 น. ณ ห้องประชุม 1 ชั้น 2 กระทรวงการท่องเที่ยวและกีฬา นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ เป็นประธานการประชุมหารือแนวทางการดำเนินกิจกรรม “Trusted Thailand” เพื่อสร้างความมั่นใจให้แก่นักท่องเที่ยว ผ่านความร่วมมือระหว่างหน่วยงานภาครัฐ ได้แก่ กองบัญชาการตำรวจท่องเที่ยว กรมการท่องเที่ยว และการท่องเที่ยวแห่งประเทศไทย (ททท.)
นายจักรพล เปิดเผยว่า กิจกรรมภายใต้แนวคิด "Trusted Thailand" จะเป็นการนำเสนอผลลัพธ์จากการยกระดับมาตรฐานการให้บริการและความปลอดภัยด้านการท่องเที่ยวที่ดำเนินการมาอย่างต่อเนื่อง โดยเน้นการสื่อสารเชิงบวกไปยังนักท่องเที่ยวทั้งชาวไทยและต่างชาติ โดยภายในกิจกรรมจะมีการมอบใบรับรองและตราสัญลักษณ์แก่ผู้ประกอบการและบุคลากรที่ผ่านเกณฑ์มาตรฐาน อาทิ
ใบอนุญาตประกอบธุรกิจนำเที่ยวและมัคคุเทศก์
ใบรับรองมาตรฐานช้างชูงวง
ใบอนุญาตสำหรับสถานประกอบการตาม พ.ร.บ.โรงแรม
Thailand Safe Traveller Stamp
ใบรับรองผู้ผ่านการอบรม “การเป็นเจ้าบ้านที่ดี”
คาดว่าจะมีผู้ประกอบการและผู้ผ่านการประเมินมาตรฐานเข้าร่วมกว่า 500 ราย ซึ่งสะท้อนถึงความพร้อมของประเทศไทยในการยกระดับคุณภาพการให้บริการอย่างครอบคลุม โดยเฉพาะในช่วงที่ประเทศไทยต้องเผชิญกับสถานการณ์ที่ส่งผลต่อภาพลักษณ์ด้านความปลอดภัยในบางช่วงที่ผ่านมา
“ประเทศไทยมีต้นทุนทางวัฒนธรรมและบริการที่ดีอยู่แล้ว สิ่งที่เรากำลังทำ คือการยืนยันให้เห็นถึงระบบมาตรฐานและความรับผิดชอบร่วมกันของทุกภาคส่วน ทั้งภาครัฐและผู้ประกอบการ ซึ่งจะช่วยให้ประเทศไทยยังคงเป็นจุดหมายปลายทางที่นักท่องเที่ยวทั่วโลกให้ความไว้วางใจ” ผู้ช่วยรัฐมนตรีฯ กล่าวในช่วงท้าย

ที่มา : https://www.thaigov.go.th/news/contents/details/99354