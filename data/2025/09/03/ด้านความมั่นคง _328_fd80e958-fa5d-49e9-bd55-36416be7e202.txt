รัฐบาลไทย-ข่าวทำเนียบรัฐบาล-"ธีรรัตน์" เป็นประธานพิธีพระราชทานเพลิงศพ นางฮุ่ง ซึ่งถึงแก่กรรมจากสถานการณ์ชายแดนไทย-กัมพูชา

วันอาทิตย์ที่ 10 สิงหาคม 2568
10/08/2568
พิมพ์
"ธีรรัตน์" เป็นประธานพิธีพระราชทานเพลิงศพ นางฮุ่ง ซึ่งถึงแก่กรรมจากสถานการณ์ชายแดนไทย-กัมพูชา
"ธีรรัตน์" เป็นประธานพิธีพระราชทานเพลิงศพ นางฮุ่ง ซึ่งถึงแก่กรรมจากสถานการณ์ชายแดนไทย-กัมพูชา
วันนี้ (10 ส.ค. 68) เวลา 15.00 น. นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เป็นประธานพิธีพระราชทานเพลิงศพ นางฮุ่ง ซึ่งถึงแก่กรรมจากสถานการณ์ชายแดนไทย-กัมพูชา ณ วัดกุดเชียงมุน ต.โดมประดิษฐ์ อ.น้ำยืน จ.อุบลราชธานี โดยมี พระศรีวิสุทธิมุนี รองเจ้าคณะจังหวัดอุบลราชธานี เจ้าอาวาสวัดปากน้ำ (บุ่งสระพัง) เป็นประธานสงฆ์
.
พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมพระราชทานพระบรมราชานุเคราะห์ในการจัดงานบำเพ็ญกุศลศพ และพระราชทานเพลิงศพ นางฮุ่ง ยังความสำนึกในพระมหากรุณาธิคุณอันหาที่สุดมิได้ให้แก่ครอบครัวโจรสาตลอดจนประชาชนในพื้นที่
สำหรับ นางฮุ่ง เป็นภรรยานายปอด โจรสา ซึ่งจากเหตุการณ์ปะทะระหว่างทหารไทยและกัมพูชา เมื่อวันที่ 24 ก.ค. 68 ส่งผลให้นางฮุ่งเสียชีวิตทันที ส่วนนายปอด โจรสา ได้รับบาดเจ็บสาหัส และได้เข้ารับการรักษาที่โรงพยาบาลสรรพสิทธิประสงค์
นางสาวธีรรัตน์ กล่าวว่า ในด้านการช่วยเหลือเยียวยา ในขณะนี้ได้มอบเงินกองทุนช่วยเหลือผู้ประสบสาธารณภัยให้กับนายปอด โจรสา เป็นเงิน 800,000 บาท ตามที่คณะรัฐมนตรีได้มีมติเห็นชอบ รวมถึงเงินเยียวยาตามระเบียบว่าด้วยการป้องกันและบรรเทาสาธารณภัย โดยในส่วนของราย นางฮุ่ง ซึ่งเป็นพลเมืองสัญชาติลาว ในกรณีนี้ เป็นกรณีพิเศษที่ทางจังหวัดอุบลราชธานีโดยนายอำเภอน้ำยืนจะต้องทำการตรวจสอบข้อเท็จจริงถึงรายละเอียดที่เกี่ยวข้อง และนำเรื่องเข้าคณะกรรมการที่เกี่ยวข้องเพื่อพิจารณาเงินช่วยเหลือเยียวยาต่อไป

ที่มา : https://www.thaigov.go.th/news/contents/details/99581