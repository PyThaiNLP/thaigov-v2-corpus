รัฐบาลไทย-ข่าวทำเนียบรัฐบาล-กระทรวงอุตสาหกรรมรับบริจาค ส่งต่อถึงทหาร-ประชาชนในพื้นที่ชายแดนไทย-กัมพูขา และผู้ประสบอุทกภัยพื้นที่ภาคเหนือ

วันอังคารที่ 29 กรกฎาคม 2568
29/07/2568
พิมพ์
กระทรวงอุตสาหกรรมรับบริจาค ส่งต่อถึงทหาร-ประชาชนในพื้นที่ชายแดนไทย-กัมพูขา และผู้ประสบอุทกภัยพื้นที่ภาคเหนือ
กระทรวงอุตสาหกรรมรับบริจาค ส่งต่อถึงทหาร-ประชาชนในพื้นที่ชายแดนไทย-กัมพูขา และผู้ประสบอุทกภัยพื้นที่ภาคเหนือ
วันที่ 27 กรกฎาคม 2568 นายศุภกิจ บุญศิริ รองปลัดกระทรวงอุตสาหกรรม รับมอบสิ่งของบริจาคภายใต้กิจกรรม “อุตสาหกรรมรวมใจ ช่วยพี่น้องชาวไทย” อย่างต่อเนื่องไม่มีวันหยุด โดยกระทรวงอุตสาหกรรมได้ผนึกกำลังพันธมิตรภาคเอกชนระดมสิ่งของเครื่องใช้อุปโภค-บริโภคที่จำเป็น อาทิ ข้าวสาร อาหารแห้ง น้ำดื่ม บะหมี่กึ่งสำเร็จรูป ยากันยุง ยาสามัญทั่วไป นมกล่อง แพมเพิส และผ้าอนามัย ฯลฯ เพื่อส่งมอบต่อให้กับผู้ปฏิบัติหน้าที่ ทหาร และประชาชนในพื้นที่ชายแดนไทย-กัมพูขา รวมทั้งผู้ประสบอุทกภัยในพื้นที่ภาคเหนือ โดยมี นางสาวศิริลักษณ์ วิศวรุ่งโรจน์ อุตสาหกรรมจังหวัดชลบุรี นายอนิรุทธ์ โพธิหล้า อุตสาหกรรมจังหวัดนครปฐม เป็นผู้แทนส่งมอบสิ่งของจากภาคเอกชนในพื้นที่ มีนางสาวชลาริน นิลพิฤกษ์ ผู้อำนวยการกองกลาง สำนักงานปลัดกระทรวงอุตสาหกรรม และเจ้าหน้าที่ที่เกี่ยวข้องร่วมด้วย ณ ห้องโถง ชั้น 1 อาคารสำนักงานปลัดกระทรวงอุตสาหกรรม
กระทรวงอุตสาหกรรมตระหนักถึงความเดือดร้อนของประชาชนจากสถานการณ์ความไม่สงบบริเวณชายแดนไทย–กัมพูชา โดยเฉพาะอย่างยิ่งในพื้นที่สีแดง ได้แก่ จังหวัดอุบลราชธานี ศรีสะเกษ สุรินทร์ บุรีรัมย์ ซึ่งประชาชนต้องอพยพไปอยู่ในศูนย์พักพิงกว่าหลายหมื่นราย ตลอดจนประชาชนที่ได้รับผลกระทบจากพายุวิภาในพื้นที่ภาคเหนือ ได้แก่ จังหวัดเชียงราย น่าน เพื่อเป็นการส่งกำลังใจให้กับทหาร ผู้ปฏิบัติหน้าที่ เพื่อปกป้องแผ่นดินไทย และประชาชนที่ได้รับผลกระทบจากสองสถานการณ์ดังกล่าว ทั้งนี้ สามารถติดต่อร่วมบริจาคฯ ได้โดยตรงที่ 1) กระทรวงอุตสาหกรรม ถนนพระรามที่ 6 กรุงเทพฯ และ 2) ศูนย์ส่งเสริมอุตสาหกรรมภาคที่ 7 กรมส่งเสริมอุตสาหกรรม จังหวัดอุบลราชธานี

ที่มา : https://www.thaigov.go.th/news/contents/details/99019