รัฐบาลไทย-ข่าวทำเนียบรัฐบาล-"เดชอิศม์" ทำพิธีรำลึกคุรุวีรชนชายแดนใต้ ครั้งที่ 15 เพื่ออุทิศส่วนกุศลและรำลึกถึงครูและบุคลากรทางการศึกษาที่เสียชีวิตจากเหตุการณ์ความไม่สงบชายแดนใต้

วันจันทร์ที่ 25 สิงหาคม 2568
25/08/2568
พิมพ์
"เดชอิศม์" ทำพิธีรำลึกคุรุวีรชนชายแดนใต้ ครั้งที่ 15 เพื่ออุทิศส่วนกุศลและรำลึกถึงครูและบุคลากรทางการศึกษาที่เสียชีวิตจากเหตุการณ์ความไม่สงบชายแดนใต้
"เดชอิศม์" ทำพิธีรำลึกคุรุวีรชนชายแดนใต้ ครั้งที่ 15 เพื่ออุทิศส่วนกุศลและรำลึกถึงครูและบุคลากรทางการศึกษาที่เสียชีวิตจากเหตุการณ์ความไม่สงบชายแดนใต้
วานนี้ (24 ส.ค.68) นายเดชอิศม์ ขาวทอง รัฐมนตรีช่วยว่าการกระทรวงมหาดไทย เป็นประธานในพิธี เปิดงานรำลึกคุรุวีรชนจังหวัดชายแดนภาคใต้ ครั้งที่ 15 เพื่อทำบุญอุทิศส่วนกุศล และรำลึกถึงครูและบุคลากรทางการศึกษาที่เสียชีวิต จากเหตุการณ์ความไม่สงบฯ ณ โรงแรมเซาท์เทิร์น วิว ปัตตานี อำเภอเมือง จังหวัดปัตตานี โดยมี นางพาตีเมาะ สะดียามู ผู้ว่าราชการจังหวัดปัตตานี รองผู้ว่าราชการจังหวัดปัตตานี ประธานสมาพันธ์ครูจังหวัดชายแดนภาคใต้ ผู้บริหาร ข้าราชการครูและบุคลากรทางการศึกษาในสังกัดสามจังหวัดชายแดนภาคใต้ ปัตตานี ยะลา นราธิวาส และ 4 อำเภอของจังหวัดสงขลา เข้าร่วมเป็นจำนวนมาก
นายเดชอิศม์ ได้กล่าวรำลึกถึงคุณงามความดี และการเสียสละของข้าราชการครูและบุคลากรทางการศึกษาที่เสียชีวิตจากเหตุการณ์ความไม่สงบในพื้นที่จังหวัดชายแดนภาคใต้ จากปี 2547 เป็นต้นมา รวม 183 ราย ทำให้เข้าใจถึงความยากลำบากและความเพียรพยายามในการปฏิบัติหน้าที่ในการพัฒนาคุณภาพการศึกษาของคุณครูและหน่วยงานทางการศึกษาในพื้นที่รวมถึงครูและบุคลากรทางการศึกษาที่สูญเสียชีวิตและบาดเจ็บทุก ๆ ท่าน
สำหรับการจัดงานในครั้งนี้ เพื่อทำบุญอุทิศส่วนกุศล และรำลึกถึงครูและบุคลากรทางการศึกษาที่เสียชีวิต จากเหตุการณ์ความไม่สงบจังหวัดชายแดนภาคใต้ รวมทั้งเป็นการสร้างขวัญและกำลังใจ แก่ครูและบุคลากรทางการศึกษาในพื้นที่จังหวัดชายแดนภาคใต้ และเสริมสร้างความรักความสามัคคี ของครูและบุคลากรทางการศึกษา ในพื้นที่จังหวัดชายแดนภาคใต้

ที่มา : https://www.thaigov.go.th/news/contents/details/100090