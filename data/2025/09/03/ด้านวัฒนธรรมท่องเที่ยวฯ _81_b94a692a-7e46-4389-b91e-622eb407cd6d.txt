รัฐบาลไทย-ข่าวทำเนียบรัฐบาล-รมว.ท่องเที่ยวฯ "สรวงศ์" ควงทีมผู้บริหารลุย Walking Street พัทยา ตรวจความปลอดภัย-รับฟังผู้ประกอบการ ย้ำ! "ประเทศไทยปลอดภัย"

วันเสาร์ที่ 19 กรกฎาคม 2568
รมว.ท่องเที่ยวฯ "สรวงศ์" ควงทีมผู้บริหารลุย Walking Street พัทยา ตรวจความปลอดภัย-รับฟังผู้ประกอบการ ย้ำ! "ประเทศไทยปลอดภัย"
รมว.ท่องเที่ยวฯ "สรวงศ์" ควงทีมผู้บริหารลุย Walking Street พัทยา ตรวจความปลอดภัย-รับฟังผู้ประกอบการ ย้ำ! "ประเทศไทยปลอดภัย"
เมื่อเวลา 18:40 น. ของวันที่ 18 กรกฎาคม 2568 นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา พร้อมด้วยคณะผู้บริหารกระทรวงฯ ประกอบด้วย นายจักรพล ตั้งสุทธิธรรม ผู้ช่วยรัฐมนตรีฯและโฆษกกระทรวงฯ, นายจักรพรรดิ์ คล่องพยาบาล ที่ปรึกษารัฐมนตรีฯ และ นายกฤษฎา ตันเทอดทิตย์ เลขานุการรัฐมนตรีฯ ได้ลงพื้นที่ถนนคนเดิน Walking Street พัทยา
ภารกิจครั้งนี้มีเป้าหมายเพื่อตรวจเยี่ยมความเรียบร้อย, เดินทักทายสร้างขวัญและกำลังใจแก่ผู้ประกอบการ และสร้างความเชื่อมั่นด้านความปลอดภัยให้กับนักท่องเที่ยว โดยมี พลตำรวจโท ศักย์ศิรา เผือกอ่ำ ผู้บัญชาการตำรวจท่องเที่ยว และผู้บัญชาการตำรวจภูธรภาค 2 ร่วมลงพื้นที่และให้ข้อมูลอย่างใกล้ชิด
บรรยากาศเป็นไปอย่างกันเอง นายสรวงศ์และคณะได้เดินพูดคุยกับผู้ประกอบการและรับฟังถึงสถานการณ์การค้าขาย ซึ่งยอมรับว่าบรรยากาศโดยรวมยังค่อนข้างซบเซา จึงได้มีการหารือถึงแนวทางกระตุ้นเศรษฐกิจในพื้นที่ โดยผู้ประกอบการและกระทรวงฯ เห็นตรงกันว่าการจัดกิจกรรมและอีเวนต์อย่างต่อเนื่องจะเป็นแม่เหล็กสำคัญในการดึงดูดนักท่องเที่ยวให้กลับมาคึกคักอีกครั้ง
ต่อมาในช่วงค่ำ เวลาประมาณ 20:30 น. รัฐมนตรีว่าการกระทรวงการท่องเที่ยวและกีฬา ได้ให้สัมภาษณ์สื่อมวลชนบริเวณด้านหน้ารถยนต์บัญชาการเคลื่อนที่ของตำรวจท่องเที่ยว (Mobile Command Unit) โดยกล่าวเน้นย้ำถึงความเชื่อมั่นด้านความปลอดภัยว่า
"วันนี้ผมได้มาลงพื้นที่พัทยา ซึ่งเป็นแหล่งทำเงินมหาศาลให้กับประเทศ และต้องขอขอบคุณทุกๆ หน่วยงานครับ ทั้งตำรวจภูธรภาค 2 และโดยเฉพาะอย่างยิ่งตำรวจท่องเที่ยว ที่ได้ร่วมมือกันสร้างความเชื่อมั่นให้กับนักท่องเที่ยวว่า ประเทศไทยปลอดภัย พัทยาปลอดภัย ชลบุรีปลอดภัย"
การลงพื้นที่อย่างใกล้ชิดของผู้บริหารระดับสูงของกระทรวงการท่องเที่ยวและกีฬาในครั้งนี้ ถือเป็นการส่งสัญญาณที่ชัดเจนว่ารัฐบาลให้ความสำคัญอย่างยิ่งต่อการฟื้นฟูเมืองพัทยา ทั้งในมิติของความปลอดภัยและเศรษฐกิจไปพร้อมกัน

ที่มา : https://www.thaigov.go.th/news/contents/details/98564