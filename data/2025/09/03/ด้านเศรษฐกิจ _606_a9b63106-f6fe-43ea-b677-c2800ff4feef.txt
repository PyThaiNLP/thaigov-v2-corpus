รัฐบาลไทย-ข่าวทำเนียบรัฐบาล-“รมว.อรรถกร” คุมเข้มมาตรการส่งออกลำไย เตรียมพร้อมรับมือสุ่มตรวจจีน พร้อมจับมือ ม.แม่โจ้ วิจัยยกระดับคุณภาพ สร้างความเชื่อมั่นคู่ค้า

วันพุธที่ 27 สิงหาคม 2568
“รมว.อรรถกร” คุมเข้มมาตรการส่งออกลำไย เตรียมพร้อมรับมือสุ่มตรวจจีน พร้อมจับมือ ม.แม่โจ้ วิจัยยกระดับคุณภาพ สร้างความเชื่อมั่นคู่ค้า
“รมว.อรรถกร” คุมเข้มมาตรการส่งออกลำไย เตรียมพร้อมรับมือสุ่มตรวจจีน พร้อมจับมือ ม.แม่โจ้ วิจัยยกระดับคุณภาพ สร้างความเชื่อมั่นคู่ค้า
นายอรรถกร ศิริลัทธยากร รัฐมนตรีว่าการกระทรวงเกษตรและสหกรณ์ ในฐานะที่ปรึกษาคณะทำงานฯ ร่วมประชุมคณะทำงานติดตามแก้ไขปัญหาการส่งออกสินค้าเกษตรตามนโยบายของรัฐมนตรีว่าการกระทรวงเกษตรและสหกรณ์ ครั้งที่ 1/2568 ณ ห้องประชุมกระทรวงเกษตรและสหกรณ์ (134) โดยมี นายวิณะโรจน์ ทรัพย์ส่งสุข อธิบดีกรมตรวจบัญชีสหกรณ์ นางสาวนฤมล สงวนวงศ์ ผู้ตรวจราชการกระทรวงเกษตรและสหกรณ์ (ในฐานะประธานคณะทำงานฯ) ตลอดจนหน่วยงานที่เกี่ยวข้อง ได้แก่ กรมวิชาการเกษตร กรมส่งเสริมการเกษตร กรมพัฒนาที่ดิน สำนักงานมาตรฐานสินค้าเกษตรและอาหารแห่งชาติ สำนักงานเศรษฐกิจการเกษตร สำนักการเกษตรต่างประเทศ และสำนักแผนงานและโครงการพิเศษ สำนักงานปลัดกระทรวงเกษตรและสหกรณ์ ร่วมพิจารณาแนวทางดำเนินงานตามมาตรการส่งออกสินค้าลำไยไปยังสาธารณรัฐประชาชนจีน พร้อมทั้งการยกระดับมาตรการตรวจสอบการตกค้างของสารซัลเฟอร์ไดออกไซด์ในลำไยทั้งผล ซึ่งกระทรวงเกษตรฯ โดยกรมวิชาการเกษตร ร่วมกับสำนักงานมาตรฐานสินค้าเกษตรและอาหารแห่งชาติ และมหาวิทยาลัยแม่โจ้ เตรียมศึกษาและวิจัยแนวทางการผลิตและการรักษาคุณภาพลำไยทั้งผลสำหรับการส่งออก เพื่อยกระดับมาตรฐานลำไยไทยและสร้างความเชื่อมั่นให้แก่ประเทศคู่ค้าตามมาตรการส่งออก
“สำหรับสถานการณ์การสุ่มตรวจสารตกค้างในลำไยของจีนที่อาจมีการปรับเปลี่ยนหรือเพิ่มมาตรการ กระทรวงเกษตรฯ และหน่วยงานในสังกัดที่เกี่ยวข้องมีการติดตามสถานการณ์ และเตรียมความพร้อมอยู่อย่างต่อเนื่อง โดยการศึกษาและวางแผนแนวทางการในรับมือกับสถานการณ์ดังกล่าว ซึ่งมีการบูรณาการทำงานร่วมกับมหาวิทยาลัยแม่โจ้ในการศึกษาวิจัยเพิ่มเติมเกี่ยวกับการรักษาคุณภาพลำไยตามมาตรการส่งออกสินค้า เพื่อหาแนวทางการผลิตและรักษาคุณภาพลำไยใหม่ๆ ที่ส่งผลดีต่อเกษตรกร และผู้ประกอบการส่งออกลำไยให้ได้รับผลกระทบน้อยที่สุด” นายอรรถกร กล่าว
ทั้งนี้ ที่ประชุมได้หารือแนวทางการเจรจาทางการค้ากับทางการจีนในอนาคตเพิ่มเติมอีกด้วย

ที่มา : https://www.thaigov.go.th/news/contents/details/100187