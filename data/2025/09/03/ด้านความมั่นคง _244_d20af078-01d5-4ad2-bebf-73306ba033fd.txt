รัฐบาลไทย-ข่าวทำเนียบรัฐบาล-"ดร.เฉลิมชัย" นำทีม ทส. สดุดี “ผู้พิทักษ์ป่า” วีรบุรุษผู้เสียสละ ในวันเจ้าหน้าที่พิทักษ์ป่าโลก พร้อมให้คำมั่น มุ่งยกระดับสวัสดิการ - เสริมอาวุธ - อุปกรณ์ ลาดตระเวนให้ทันสมัย

วันพุธที่ 30 กรกฎาคม 2568
"ดร.เฉลิมชัย" นำทีม ทส. สดุดี “ผู้พิทักษ์ป่า” วีรบุรุษผู้เสียสละ ในวันเจ้าหน้าที่พิทักษ์ป่าโลก พร้อมให้คำมั่น มุ่งยกระดับสวัสดิการ - เสริมอาวุธ - อุปกรณ์ ลาดตระเวนให้ทันสมัย
"ดร.เฉลิมชัย" นำทีม ทส. สดุดี “ผู้พิทักษ์ป่า” วีรบุรุษผู้เสียสละ ในวันเจ้าหน้าที่พิทักษ์ป่าโลก พร้อมให้คำมั่น มุ่งยกระดับสวัสดิการ - เสริมอาวุธ - อุปกรณ์ ลาดตระเวนให้ทันสมัย
วันที่ 30 กรกฎาคม 2568 เวลา 13.00 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานในงาน “วันเจ้าหน้าที่พิทักษ์ป่าโลก ประจำปี 2568” ซึ่งกรมอุทยานแห่งชาติ สัตว์ป่า และพันธุ์พืช ร่วมกับ กรมป่าไม้ และกรมทรัพยากรทางทะเลและชายฝั่ง 3 หน่วยงานที่มีเจ้าหน้าที่พิทักษ์ป่าอยู่ในสังกัด จัดขึ้นเพื่อเชิดชูเกียรติและรำลึกถึงผู้กล้าผู้เสียสละปกป้องผืนป่าไทย โดยมี นายนราพัฒน์ แก้วทอง ผู้ช่วยรัฐมนตรีประจำ ทส. พร้อมด้วย นายอรรถพล เจริญชันษา อธิบดีกรมอุทยานฯ นายชานน วาสิกศิริ ผู้ว่าราชการจังหวัดนครนายก ตลอดจนคณะผู้บริหารระดับสูงของกระทรวงฯ และภาคีเครือข่าย เข้าร่วมงานกว่า 500 คน  ณ อุทยานแห่งชาติเขาใหญ่ จังหวัดนครนายก
โอกาสนี้ ดร.เฉลิมชัย รมว.ทส. ได้กล่าวสดุดีถึงผู้พิทักษ์ป่า ว่าเป็น วีรบุรุษผู้เสียสละ ทำหน้าที่ด้วยหัวใจ เข้มแข็ง มุ่งมั่น เพื่อทรัพยากรของชาติ โดยในปีที่ผ่านมากระทรวงฯ ได้สนับสนุนงบกว่า 300 ล้านบาท เพื่อพัฒนาอาวุธและอุปกรณ์มาตรฐาน ในการเพิ่มความปลอดภัยและเพิ่มศักยภาพในการลาดตระเวนของเจ้าหน้าที่พิทักษ์ป่า รวมถึงสร้างห้องเก็บอาวุธให้มีความปลอดภัย ทั้งยังได้ยกระดับการชดเชยเงินเยียวยาให้แก่ผู้พิทักษ์ป่าสูงสุดถึง 1,000,000 บาทในกรณีที่เสียชีวิตหรือทุพพลภาพจากการปฏิบัติหน้าที่ เพื่อช่วยเหลือครอบครัวของเจ้าหน้าที่ ทั้งนี้ ในปัจจุบันประเทศไทยมีเจ้าหน้าที่พิทักษ์ป่ารวม 19,511 คน สังกัดอยู่ในทั้ง 3 หน่วยงาน โดยในรอบปีนี้ มีการสูญเสียเจ้าหน้าที่พิทักษ์ป่าจากการปฏิบัติหน้าที่ถึง 17 ราย ซึ่งนับเป็นความสูญเสียทั้งต่อกระทรวงฯ และครอบครัวของเจ้าหน้าที่ กระทรวงฯ จึงต้องดูแลให้ทุกครอบครัวได้รับการช่วยเหลือเยียวยาอย่างเต็มที่
สำหรับกิจกรรมในงาน “วันเจ้าหน้าที่พิทักษ์ป่าโลก ประจำปี 2568” ประกอบด้วย พิธีวางพวงมาลารำลึกถึงผู้เสียชีวิต พิธีมอบอุปกรณ์ลาดตระเวน พิธีมอบโล่เกียรติคุณแก่เจ้าหน้าที่ดีเด่น และพิธีปฏิญาณตนของเจ้าหน้าที่พิทักษ์ป่า พร้อมการจัดแสดงนิทรรศการด้านการอนุรักษ์จากภาคส่วนต่าง ๆ เพื่อสร้างความตระหนักรู้และความร่วมมืออย่างยั่งยืนระหว่างกระทรวงฯ และเครือข่ายอนุรักษ์ทรัพยากรธรรมชาติ ในการยกย่องผู้พิทักษ์ป่าในฐานะกำลังสำคัญของแผ่นดินไทย

ที่มา : https://www.thaigov.go.th/news/contents/details/99112