รัฐบาลไทย-ข่าวทำเนียบรัฐบาล-"เหรียญบางระจัน" เกียรติยศที่มอบให้ "ทหารกล้า" ผู้ปกป้องอธิปไตย

วันศุกร์ที่ 15 สิงหาคม 2568
"เหรียญบางระจัน" เกียรติยศที่มอบให้ "ทหารกล้า" ผู้ปกป้องอธิปไตย
กระทรวงกลาโหมยกย่องวีรกรรมและความเสียสละของ "ทหารกล้า" ที่ได้รับผลกระทบจากสถานการณ์ความไม่สงบตามแนวชายแดนไทย-กัมพูชา โดยปลัดกระทรวงกลาโหมได้เป็นตัวแทนมอบขวัญ และกำลังใจให้กับกำลังพลที่ได้รับบาดเจ็บ และครอบครัวของกำลังพลผู้เสียชีวิต
พร้อมมอบ "เหรียญบางระจัน" เพื่อเชิดชูเกียรติและสดุดีวีรกรรม
ในวันพฤหัสบดีที่ ๑๔ สิงหาคม ๒๕๖๘ เวลา ๑๕.๐๐ นาฬิกา พลเอก สนิธชนก สังขจันทร์ ปลัดกระทรวงกลาโหม พลเรือเอก สุพพัต ยุทธวงศ์ พร้อมคณะ ได้เดินทางไปตรวจเยี่ยมกำลังพลที่ได้รับบาดเจ็บจากการปฏิบัติหน้าที่รักษาความไม่สงบตามแนวชายแดนไทย-กัมพูชา โดยเข้าเยี่ยมทหารที่เข้ารับการรักษาตัว ณ ตึกสิริกิติ์และตึกเฉลิมพระเกียรติ พร้อมมอบ "เหรียญบางระจัน" และประกาศนียบัตร ให้กับกำลังพลผู้บาดเจ็บ จำนวน ๗ นาย และมอบให้กับครอบครัวของผู้เสียชีวิต เพื่อเป็นขวัญกำลังใจและแสดงความขอบคุณในความเสียสละ ตามดำริของ พลเอก ณัฐพล นาคพาณิชย์ รัฐมนตรีช่วยว่าการกระทรวงกลาโหมรักษาราชการแทนรัฐมนตรีว่าการกระทรวงกลาโหม โดยมีวัตถุประสงค์เพื่อประกาศเกียรติคุณและสร้างความภาคภูมิใจให้กับทหารผู้กล้าที่ยอมสละเลือดเนื้อและชีวิตเพื่อปกป้องอธิปไตยของชาติ ดังเช่นบรรพบุรุษไทยในอดีต ทั้งยังเป็นการสดุดีวีรบุรุษทหารกล้าเหล่านี้
สำหรับ "เหรียญบางระจัน" เป็นเหรียญที่จัดทำขึ้นเพื่อยกย่องผู้ที่ได้รับบาดเจ็บหรือเสียชีวิตในการปฏิบัติหน้าที่เพื่อชาติ โดยชื่อเหรียญมีความหมายเชิงสัญลักษณ์ที่เชื่อมโยงกับวีรชนแห่งบ้านบางระจันที่ พลีชีพเพื่อปกป้องแผ่นดินไทย ซึ่งสะท้อนถึงความกล้าหาญและความเสียสละที่ทหารหาญเหล่านี้ได้แสดงออกมา "วีรกรรมของท่านจะจารึกอยู่ในหัวใจคนไทยตราบนานเท่านาน" เพื่อเป็นอนุสรณ์เตือนใจให้คนไทยรุ่นหลังได้จดจำและซาบซึ้งในความเสียสละของพวกเขา

ที่มา : https://www.thaigov.go.th/news/contents/details/99733