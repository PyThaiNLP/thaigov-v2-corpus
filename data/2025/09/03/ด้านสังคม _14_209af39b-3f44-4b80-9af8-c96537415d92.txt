รัฐบาลไทย-ข่าวทำเนียบรัฐบาล-ไทย-คอโมโรส หารือถ่ายทอดองค์ความรู้-พัฒนาบุคลากรดิจิทัลร่วมกัน

วันพุธที่ 25 มิถุนายน 2568
ไทย-คอโมโรส หารือถ่ายทอดองค์ความรู้-พัฒนาบุคลากรดิจิทัลร่วมกัน
ไทย-คอโมโรส หารือถ่ายทอดองค์ความรู้-พัฒนาบุคลากรดิจิทัลร่วมกัน
เมื่อวันที่ 25 มิถุนายน 2568 นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม ได้พบหารือทวิภาคีกับ H.E. Mmadi Hassani Oumouri รัฐมนตรีว่าการกระทรวงไปรษณีย์ โทรคมนาคม เศรษฐกิจดิจิทัล และความโปร่งใส สหภาพคอโมโรส ในระหว่างการประชุม The 3rd UNESCO Global Forum on the Ethics of Artificial Intelligence ณ โรงแรมเซ็นทาราแกรนด์ บางกอก คอนเวนชัน เซ็นเตอร์ แอท เซ็นทรัลเวิลด์ กทม.
ในการหารือครั้งนี้ รัฐมนตรีทั้ง 2 ฝ่ายได้เน้นย้ำถึงความสำคัญของความร่วมมือด้านดิจิทัล โดยเฉพาะการส่งเสริมการถ่ายทอดองค์ความรู้ การเสริมสร้างขีดความสามารถด้านดิจิทัลให้แก่บุคลากรของคอโมโรส ซึ่งประเทศไทยได้แสดงความพร้อมและยินดีที่จะส่งเสริมความร่วมมือด้านการศึกษาร่วมกัน
นอกจากนี้ ประเทศไทยได้ขอรับการสนับสนุนจากสหภาพคอโมโรสในการเลือกตั้งตำแหน่งสมาชิกสภาบริหาร (Council of Administration : CA) และสมาชิกสภาปฏิบัติการไปรษณีย์ (Postal Operations Council : POC) ของสหภาพสากลไปรษณีย์ (UPU) ซึ่งจะจัดขึ้นในเดือนกันยายน 2568 ณ เมืองดูไบ สหรัฐอาหรับเอมิเรตส์ การหารือทวิภาคีครั้งนี้สะท้อนถึงความมุ่งมั่นร่วมกันในการส่งเสริมความร่วมมือด้านดิจิทัลอย่างยั่งยืน และเป็นรากฐานสำคัญในการพัฒนาบุคลากรดิจิทัลอย่างทั่วถึงในอนาคต

ที่มา : https://www.thaigov.go.th/news/contents/details/97846