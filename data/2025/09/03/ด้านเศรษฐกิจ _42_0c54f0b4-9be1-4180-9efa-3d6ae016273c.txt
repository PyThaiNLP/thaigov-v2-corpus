รัฐบาลไทย-ข่าวทำเนียบรัฐบาล-ปลื้ม...บูโรเวอริทัส มอบ 2 รางวัล ISO ให้ DAD 

วันศุกร์ที่ 27 มิถุนายน 2568
27/06/2568
พิมพ์
ปลื้ม...บูโรเวอริทัส มอบ 2 รางวัล ISO ให้ DAD
บูโร เวอริทัส หน่วยงานระดับโลกด้านการรับรองมาตรฐาน มอบ 2 ใบรับรอง ISO ให้ DAD ด้านการบริหารความต่อเนื่องทางธุรกิจ และด้านอาชีวอนามัยและความปลอดภัย  ตอกย้ำความพร้อมในการบริหารความเสี่ยง ความปลอดภัย และความต่อเนื่องในการดำเนินธุรกิจอย่างมืออาชีพ
ดร.นาฬิกอติภัค แสงสนิท กรรมการผู้จัดการ บริษัท ธนารักษ์พัฒนาสินทรัพย์ จำกัด หรือ DAD Asset Development เปิดเผยว่า บูโร เวอริทัส เซอทิฟิเคชั่น (Bureau Veritas Certification) หน่วยงานระดับโลกด้านการรับรองมาตรฐานระบบการจัดการต่าง ๆ และมาตรฐานผลิตภัณฑ์อุตสาหกรรม (มอก.) ได้มอบ 2 ใบรับรองมาตรฐานสากลให้แก่ DAD ได้แก่  ISO 22301:2019 ด้านการบริหารความต่อเนื่องทางธุรกิจ (Business Continuity Management) และ ISO 45001:2018 ด้านอาชีวอนามัยและความปลอดภัย (Occupational Health & Safety Management) มาตรฐาน ISO ที่ DAD ได้รับ สะท้อนให้เห็นถึงความมุ่งมั่นของ DAD ในการก้าวขึ้นเป็นองค์กรต้นแบบด้านการบริหารจัดการทรัพย์สินของรัฐ ที่ให้ความสำคัญต่อชีวิต ทรัพย์สิน สิ่งแวดล้อม และการดำเนินงานอย่างต่อเนื่อง โดยพร้อมต่อยอดสู่โครงการในอนาคต จากปัจจุบันที่ให้บริการด้านลดความเสี่ยงด้านอาชีวอนามัยและความปลอดภัยของพนักงาน และผู้ใช้อาคาร จัดทำและดำเนินการตามแผนรองรับเหตุการณ์ฉุกเฉิน ลดผลกระทบจากความไม่ต่อเนื่องทางธุรกิจ ฟื้นฟูกระบวนการได้อย่างรวดเร็ว ส่งผลให้องค์กรดำเนินงานได้อย่างมีประสิทธิภาพ โปร่งใส และสอดคล้องกับข้อกำหนดทางกฎหมาย
นอกจากนี้ DAD ยังมีเป้าหมายระยะยาวพัฒนาระบบการบริหารอาชีวอนามัยและความปลอดภัยให้ครอบคลุมทุกโครงการ พร้อมปลูกฝังวัฒนธรรมความปลอดภัยและการบริหารความเสี่ยงเชิงรุกในทุกระดับขององค์กร อีกทั้งยังเดินหน้าใช้มาตรฐานสากลรองรับแผนยุทธศาสตร์ “Innovation for Sustainability” เสริมศักยภาพการบริหารทุนมนุษย์และระบบงานให้สอดรับกับแนวทางการพัฒนาที่ยั่งยืน
สำหรับ Bureau Veritas Certification เป็นหน่วยงานให้บริการตรวจสอบและรับรองระบบคุณภาพ ระบบการจัดการสิ่งแวดล้อม ระบบอาชีวอนามัยและความปลอดภัย รวมถึงการรับรองผลิตภัณฑ์ต่างๆ และ เป็นหนึ่งในองค์กรรับรองชั้นนำระดับโลกที่มีเครือข่ายที่ครอบคลุมทั่วโลก

ที่มา : https://www.thaigov.go.th/news/contents/details/97915