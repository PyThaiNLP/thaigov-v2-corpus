รัฐบาลไทย-ข่าวทำเนียบรัฐบาล-ธนาคารกรุงไทยห่วงใย ผู้ประสบภัยน้ำท่วมในจังหวัดน่าน เร่งช่วยเหลือลดภาระทางการเงิน บรรเทาความเดือดร้อน

วันจันทร์ที่ 28 กรกฎาคม 2568
28/07/2568
พิมพ์
ธนาคารกรุงไทยห่วงใย ผู้ประสบภัยน้ำท่วมในจังหวัดน่าน เร่งช่วยเหลือลดภาระทางการเงิน บรรเทาความเดือดร้อน
ธ.กรุงไทยห่วงใยผู้ประสบภัยน้ำท่วม ออกมาตรการช่วยเหลือลูกค้าบุคคลรายย่อยและเอสเอ็มอี มุ่งบรรเทาความเดือดร้อน ช่วยลดภาระทางการเงิน ครอบคลุมการลดดอกเบี้ย และลดค่างวดชำระหนี้ พร้อมเสริมสภาพคล่องในการดำรงชีพและซ่อมแซมทรัพย์สินที่ได้รับความเสียหาย
ธนาคารกรุงไทย ห่วงใยผู้ประสบภัยน้ำท่วม ออกมาตรการช่วยเหลือลูกค้าบุคคลรายย่อย และผู้ประกอบการเอสเอ็มอี มุ่งบรรเทาความเดือดร้อน ช่วยลดภาระทางการเงิน ครอบคลุมการลดดอกเบี้ย และลดค่างวดชำระหนี้ พร้อมเสริมสภาพคล่องในการดำรงชีพและซ่อมแซมทรัพย์สินที่ได้รับความเสียหาย
นายเอกชัย เตชะวิริยะกุล ประธานผู้บริหาร Risk ธนาคารกรุงไทย เปิดเผยว่า ธนาคารกรุงไทย มีความห่วงใยพี่น้องประชาชน ที่ได้รับผลกระทบสถานการณ์น้ำท่วมเฉียบพลันจากพายุวิภา ส่งผลให้ในพื้นที่หลายจังหวัดของภาคเหนือมีฝนตกหนัก เกิดน้ำป่าไหลหลาก และระดับน้ำในแม่น้ำเพิ่มสูงขึ้นอย่างต่อเนื่อง สร้างความเสียหายต่อทรัพย์สิน การประกอบอาชีพ และการดำรงชีพของลูกค้า ประชาชน เป็นวงกว้าง
ธนาคารกรุงไทยได้ออกมาตรการทางการเงิน เพื่อช่วยเหลือผู้ประสบภัยน้ำท่วม ครอบคลุมการลดภาระทางการเงิน ทั้งปรับลดค่างวดการผ่อนชำระ การปรับลดอัตราดอกเบี้ย และการให้วงเงินฉุกเฉินเสริมสภาพคล่องในการดำรงชีพ รวมถึงการซ่อมแซมที่อยู่อาศัยและทรัพย์สินที่ได้รับความเสียหาย
มาตรการแบ่งเบาภาระลูกค้าสินเชื่อปัจจุบัน
● สินเชื่อบ้าน และ สินเชื่อธุรกิจ SSME ลดค่างวดลง 75% ของค่างวดปัจจุบันนาน 1 ปี และลดดอกเบี้ยเป็น 0% ต่อปี นาน 3 เดือน หลังจากนั้น ดอกเบี้ยคงที่ 2.5% ต่อปี นาน 33 เดือน (รวมระยะเวลาดอกเบี้ยพิเศษ นาน 3 ปี)
● สินเชื่อส่วนบุคคล ลดค่างวดลง 75% ของค่างวดปัจจุบัน นาน 1 ปี และ ลดดอกเบี้ย เป็น ดอกเบี้ยคงที่ 4.5% ต่อปี นาน 3 ปี
● สินเชื่อธุรกิจ SME ให้ความช่วยเหลือ ทั้งการลดอัตราดอกเบี้ย ลดค่างวดการชำระหนี้ พักชำระเงินต้น ชำระเฉพาะดอกเบี้ย หรือพักชำระเงินต้น และ/หรือ พักชำระดอกเบี้ยบางส่วน ขยายระยะเวลาสัญญา/ปรับตารางผ่อนชำระหนี้ เป็นต้น โดยเงื่อนไขและเกณฑ์การพิจารณาลูกค้าแต่ละรายเป็นไปตามหลักเกณฑ์ที่ธนาคารกำหนด ซึ่งธนาคารจะพิจารณาให้เหมาะสมกับลูกค้า
● ลูกค้าธุรกิจ  สามารถติดต่อผู้ดูแลธุรกิจสัมพันธ์ของท่าน (RM) เพื่อประสานงานให้ความช่วยเหลืออย่างเหมาะสม  โดยธนาคารพิจารณาความช่วยเหลือให้สอดคล้องกับสถานการณ์ของลูกค้า
มาตรการสำหรับสินเชื่อเพื่อฟื้นฟูกิจการและซ่อมบ้าน
● สินเชื่อบ้าน Top up สินเชื่อบ้านแลกเงิน และ สินเชื่อธุรกิจ SSME (Term Loan) ดอกเบี้ยคงที่ 0% ต่อปี นาน 3 เดือน หลังจากนั้น ดอกเบี้ยคงที่ 2.5% ต่อปี นาน 33 เดือน (รวมระยะเวลาดอกเบี้ยพิเศษ นาน 3 ปี กรณีสินเชื่อบ้าน ฟรีค่าประเมินและค่าจดจำนอง)
● สินเชื่อส่วนบุคคล (Term Loan) ดอกเบี้ยคงที่ 4.5% ต่อปี นาน 3 ปี
● สินเชื่อธุรกิจ SME  (Term Loan) ระยะเวลาสูงสุดไม่เกิน 7 ปี ดอกเบี้ย 3.5% ต่อปี นาน 2 ปี หลังจากนั้น MLR-1% ต่อปี
ทั้งนี้ ลูกค้าสินเชื่อบ้านกรุงไทย  และลูกค้าที่ซื้อประกันอัคคีภัยกับธนาคาร สามารถตรวจสอบความคุ้มครองจากกรมธรรม์ประกันอัคคีภัย และ แจ้งเคลมค่าสินไหมกับบริษัทประกันภัยได้ที่ บมจ. ชับบ์สามัคคีประกันภัย LINE @chubbthailand โทร 1758 กด 2 หรือ 02-611-4470 หรือ www.chubb.com  บมจ. กรุงไทยพานิชประกันภัย LINE @kpiclaim โทร 02- 624-1111 หรือ www.kpi.co.th  บมจ. ทิพยประกันภัย (DHIP) LINE @dhipayainsurance แอปฯ Tip Flash Claim โทร 1736 หรือ www.dhipaya.co.th ศึกษารายละเอียดประกันอัคคีภัยที่อยู่อาศัยได้ที่ https://krungthai.com/th/personal/insurance/others/property
ธนาคารกรุงไทย ขอส่งกำลังใจให้พี่น้องประชาชนที่ได้รับผลกระทบจากเหตุการณ์ดังกล่าว  พร้อมเคียงข้างให้ความช่วยเหลือลูกค้า ประชาชนอย่างเต็มกำลัง เพื่อให้ผ่านพ้นวิกฤตครั้งนี้ไปได้อย่างรวดเร็วโดยให้ความสำคัญกับแนวทางการให้สินเชื่ออย่างรับผิดชอบและเป็นธรรม (Responsible Lending) ของธนาคารแห่งประเทศไทย พร้อมให้ความรู้สร้างวินัยทางการเงิน กู้เท่าที่จำเป็นและชำระคืนไหว เพื่อเสริมสร้างภูมิคุ้มกันทางการเงินอย่างยั่งยืน โดยแจ้งความประสงค์เข้าร่วมมาตรการความช่วยเหลือได้ที่ ธนาคารกรุงไทยทุกสาขา ตั้งแต่ 26 กรกฏาคม - 31 ธันวาคม 2568 ดูข้อมูลเพิ่มเติมได้ที่ https://krungthai.com/link/loan-floodrelief หรือ Krungthai Contact Center โทร 02-111-1111
หมายเหตุ : สินเชื่อบ้าน Top up และ สินเชื่อบ้านแลกเงิน อัตราดอกเบี้ยที่แท้จริงตลอดอายุสัญญาเท่ากับ 5.16% ต่อปี (ณ วันที่ 15 พ.ค. 68) | สมมติฐานการคำนวณจากวงเงินกู้ 1 ล้านบาท อายุสัญญา 20 ปี ผ่อนชำระ 8,300 บาท/เดือน | MLR = 6.75% ต่อปี (ณ วันที่ 15 พ.ค. 68) **สินเชื่อบุคคล อัตราดอกเบี้ยที่แท้จริงตลอดอายุสัญญาอยู่ระหว่าง 3.20% - 24% ต่อปี (ณ วันที่ 15 พ.ค. 68) | MRR = 7.295% ต่อปี (ณ วันที่ 15 พ.ค. 68) | ยกเว้นสินเชื่ออเนกประสงค์ สำหรับข้าราชการผู้รับบำนาญ ***สินเชื่อเพื่อธุรกิจ SME MLR = 6.75% ต่อปี (ณ วันที่ 15 พ.ค. 68) | สินเชื่อเพื่อธุรกิจ SSME สำหรับผู้ประกอบการที่มียอดขายไม่เกิน 100 ล้านบาท และวงเงินกู้ไม่เกิน 20 ล้านบาท | สินเชื่อเพื่อธุรกิจ SME สำหรับผู้ประกอบการขนาดกลางที่มียอดขายมากกว่า 100 ล้านบาท หรือวงเงินกู้มากกว่า 20 ล้านบาทขึ้นไป | อัตราดอกเบี้ยลอยตัวสามารถเปลี่ยนแปลงเพิ่มขึ้นหรือลดลงได้ สามารถตรวจสอบอัตราดอกเบี้ยปัจจุบันได้ที่ www.krungthai.com | เงื่อนไขและหลักเกณฑ์การพิจารณาสินเชื่อเป็นไปตามที่ธนาคารกำหนด

ที่มา : https://www.thaigov.go.th/news/contents/details/98948