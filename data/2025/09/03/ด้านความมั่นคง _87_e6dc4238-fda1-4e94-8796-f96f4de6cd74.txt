รัฐบาลไทย-ข่าวทำเนียบรัฐบาล-"อรรษิษฐ์" นำทีมมหาดไทยและภาคีเครือข่าย เปิดโครงการ "คืนธรรมชาติสู่ธรรม ในพระสังฆราชูปถัมภ์ ปีที่ 8"

วันจันทร์ที่ 7 กรกฎาคม 2568
07/07/2568
พิมพ์
"อรรษิษฐ์" นำทีมมหาดไทยและภาคีเครือข่าย เปิดโครงการ "คืนธรรมชาติสู่ธรรม ในพระสังฆราชูปถัมภ์ ปีที่ 8"
"อรรษิษฐ์" นำทีมมหาดไทยและภาคีเครือข่าย เปิดโครงการ "คืนธรรมชาติสู่ธรรม ในพระสังฆราชูปถัมภ์ ปีที่ 8"
เมื่อวานนี้ (6 ก.ค. 68) เวลา 10.10 น. นายอรรษิษฐ์ สัมพันธรัตน์ ปลัดกระทรวงมหาดไทย เป็นประธานเปิดโครงการ "คืนธรรมชาติสู่ธรรม ในพระสังฆราชูปถัมภ์ ปีที่ 8" เพิ่มผืนป่า พัฒนาแหล่งน้ำ ทำนุบำรุงศาสนสถาน เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 28 กรกฎาคม 2568 และถวายเป็นพระกุศลเนื่องในโอกาสเจริญพระชนมายุ 98 พรรษา สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก 26 มิถุนายน 2568 ณ วัดถ้ำสุขเกษมสวรรค์ อ.เถิน จ.ลำปาง ซึ่งได้รับเมตตาจาก พระธรรมวชิรจินดาภรณ์ เจ้าคณะภาค 1-2-3 (ธรรมยุต) อธิการบดีมหาวิทยาลัยมหามกุฎราชวิทยาลัย ผู้ช่วยเลขานุการสมเด็จพระสังฆราช และผู้รักษาการแทนเจ้าอาวาสวัดถ้ำสุขเกษมสวรรรค์ เป็นประธานสงฆ์ ภายในงานมีหัวหน้าส่วนราชการ และภาคีเครือข่ายร่วมเป็นจำนวนมาก อาทิ นายชุติเดช มีจันทร์ ผู้ว่าราชการจังหวัดลำปาง นางณัชชา มีจันทร์ ประธานแม่บ้านมหาดไทยจังหวัดลำปาง นายศิริวัฒน์ บุปผาเจริญ ผู้ว่าราชการจังหวัดอุตรดิตถ์ นายสุรชัย อจลบุญ อธิบดีกรมป่าไม้ นางสาวตวงรัตน์ โล่ห์สุนทร นายกองค์การบริหารส่วนจังหวัดลำปาง
นายอรรษิษฐ์ กล่าวว่า นับเป็นพระเมตตาของเจ้าพระคุณสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ที่ได้ประทานพระอนุญาตให้กระทรวงมหาดไทยสานต่อโครงการ "คืนธรรมชาติสู่ธรรม" ในพระสังฆราชูปถัมภ์ปีที่ 8 ร่วมกับกระทรวงทรัพยากรธรรมชาติและสิ่งแวดล้อม ส่วนราชการในจังหวัดลำปาง ภาคีเครือข่ายจากภาครัฐและภาคเอกชนต่าง ๆ ทำให้ปัจจุบันมีความคืบหน้าอย่างเป็นรูปธรรม โดยเฉพาะการเพิ่มขึ้นของแหล่งน้ำและพื้นที่สีเขียว ทำให้ระบบนิเวศของวัดและชุมชนมีความอุดมสมบูรณ์มากยิ่งขึ้น นำไปสู่การพัฒนาตามวิถีสังคมคาร์บอนต่ำ ตามเป้าหมายของประเทศ และเป้าหมายการพัฒนาที่ยั่งยืนของสหประชาชาติ (UN SDGs) ทั้งมีการนำระบบบริหารจัดการวัดและสภาพแวดล้อมให้เป็นสถานที่สัปปายะสำหรับการปฏิบัติธรรมสำหรับพุทธศาสนิกชน
"การดำเนินการทั้งปวงนี้ กระทรวงมหาดไทย ข้าราชการและพสกนิกรทุกหมู่เหล่า ขอน้อมเกล้าฯ ถวายพระพร พระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 28 กรกฎาคม 2568 และถวายเป็นพระกุศล เนื่องในโอกาสเจริญพระชนมายุ 98 พรรษา สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก 26 มิถุนายน 2568  และขอกราบขอบพระคุณ พระเถรานุเถระทุกรูป และขอขอบคุณภาคีเครือข่ายทุกท่าน ที่ร่วมเป็นเครือข่ายภาคีการพัฒนาในครั้งนี้ และผนึกกำลังขยายผลการพัฒนาที่ยั่งยืนต่อไป" นายอรรษิษฐ์ กล่าว
นายอรรษิษฐ์ กล่าวเพิ่มเติมว่า วันนี้นับเป็นโอกาสอันเป็นมงคลยิ่งที่ตนได้มีโอกาสกลับมาเยือนอำเภอเถินอีกครั้ง หลังจากที่ได้มาเยือนเมื่อ 8 ปีก่อน ตั้งแต่ดำรงตำแหน่งผู้ว่าราชการจังหวัดลำพูน ผู้ว่าราชการจังหวัดตาก ทั้งนี้ ความสำเร็จของโครงการฯ ไม่ได้เกิดจากใครผู้ใดคนหนึ่ง ต้องเกิดจากความร่วมแรงร่วมใจกัน ดังพระราชดำรัสของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร "รู้ รัก สามัคคี" เพราะถ้าไม่มีความสามัคคีก็ไม่มีทางทำให้สิ่งดี ๆ นี้เติบโตได้ ทุกคนจึงเป็นกำลังสำคัญ ไม่ว่าอยู่ในตำแหน่งไหน จุดไหน ก็ล้วนเป็นฟันเฟือง เป็นส่วนที่ทำให้โครงการฯ นี้สำเร็จลุล่วงได้ด้วยดี
"การมาเยือนโครงการฯ ณ วัดถ้ำถ้ำสุขเกษมสวรรค์แห่งนี้ ทำให้ตนนึกถึงเพลง ๆ หนึ่ง คือเพลงชีวิตสัมพันธ์ ที่มีเนื้อร้องว่า "...คนหากิน สัตว์ก็หากิน เราไม่เบียดเบียนกันและกัน ต้นไม้งาม คนก็งดงาม งามน้ำใจไหลเป็นสายธาร ชุบชีวิตทุกฝ่ายเบิกบาน มีคน มีต้นไม้ มีสัตว์ป่า..." เพราะสิ่งที่แท้จริง คือ ธรรมชาติสร้างสรรค์โลกใบนี้ แม้สภาวะอากาศเปลี่ยนแปลงไป แต่ผืนดินแห่งนี้จะมีความอุดมสมบูรณ์ด้วยการนำของท่านเจ้าคุณตุ๊ ผู้มีมาตุภูมิท้องที่แห่งนี้ ซึ่งท่านผู้ว่าฯ ก็จะได้นำโครงการฯ นี้ไปร่วมขยายผลเพื่อเป็นแบบอย่างที่ดีในการสืบสาน รักษา และต่อยอด ดังพระปฐมบรมราชโองการของพระบาทสมเด็จพระเจ้าอยู่หัวที่พระราชทานไว้ให้กับทุกคนไว้ให้พวกเรา และเหนือสิ่งอื่นใด ความยั่งยืนที่สำคัญอยู่ที่พี่น้องประชาชนที่อยู่ที่นี่ต้องช่วยกันดูแล ช่วยกันทำในสิ่งที่เราได้สร้างสรรค์กันมาตลอดให้มันอยู่ยั่งยืนยง  เราต้องช่วยการร่วมทำนุบำรุง ทำให้โครงการนี้เป็นโครงการที่สร้างสิ่งที่ดีคืนธรรมชาติตลอดไป และขอถวายมุทิตาสักการะในโอกาสที่ พระบาทสมเด็จพระเจ้าอยู่หัว ทรงพระกรุณาโปรดสถาปนา พระธรรมวชิรจินดาภรณ์ (สมคิด จินฺตามโย) ขึ้นเป็น พระราชาคณะเจ้าคณะรอง มีราชทินนามตามที่จารึกในหิรัญบัฏว่า พระพรหมวชิรเมธาภรณ์ ชินวรปาพจนานุศิษฏ์ วิจิตรสังฆคณาธิปัตย์ อุดมปริยัตยาธิการบดี อังคีรสธรรมจินตวิสุต ธรรมยุตติกคณิสสร บวรสังฆาราม คามวาสี มา ณ โอกาสนี้ด้วย" นายอรรษิษฐ์ กล่าวในช่วงท้าย
สำหรับโครงการคืนธรรมชาติสู่ธรรม ในพระสังฆราชูปถัมภ์ วัดถ้ำสุขเกษมสวรรค์ ต.แม่ถอด อ.เถิน จ.ลำปาง ได้เริ่มดำเนินการมาตั้งแต่ปี 2561 โดยมีความคืบหน้าในการดำเนินงานมาอย่างต่อเนื่อง ซึ่งปัจจุบันวัดถ้ำสุขเกษมสวรรรค์ได้รับการคัดเลือกเป็นวัดต้นแบบในการพัฒนาวัดให้อยู่คู่กับธรรมชาติ และสนับสนุนให้วัด และชุมชนตระหนักถึงความสำคัญในการอนุรักษ์ธรรมชาติ แหล่งน้ำ ป่าไม้ การพัฒนาพื้นที่สีเขียวเพื่อความยั่งยืน โดยในปี 2568 นี้ ได้มีการขับเคลื่อน 6 กิจกรรม ได้แก่ กิจกรรมที่ 1 บูรณปฏิสังขรณ์อุโบสถไม้สักทอง เพื่อถวายเป็นพระกุศล ในโอกาสเจริญพระชนมายุ 100 พรรษา สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก พุทธศักราช 2570 กิจกรรมที่ 2 ขยายเนื้อที่โครงการ "คืนธรรมชาติสู่ธรรม" ในพระสังฆราชูปถัมภ์ เพื่อสร้างแหล่งน้ำ ทำให้เกิดระบบนิเวศในการบูรณาการอย่างสมบูรณ์ กิจกรรมที่ 3 ปลูกต้นไม้นานาพันธุ์ เพื่อเพิ่มระบบนิเวศของป่าไม้ให้สมบูรณ์ อาทิ ต้นทองกวาว ต้นอินทนิลน้ำ กิจกรรมที่ 4 เจาะน้ำบาดาลและเพิ่มแหล่งน้ำ สร้างป่าเปียก เพื่อความชุ่มชื้นของพื้นที่ในการสร้างระบบนิเวศ กิจกรรมที่ 5 ปรับปรุงฝายน้ำลัน ขุดลอก และทำคันดินเสริม เพื่อความแข็งแรง และกักเก็บน้ำได้ปริมาณมากขึ้น และกิจกรรมที่ 6 ออกหน่วยบริการด้านสาธารณสุขและมอบเครื่องอุปโภคบริโภคแก่ประชาชน

ที่มา : https://www.thaigov.go.th/news/contents/details/98237