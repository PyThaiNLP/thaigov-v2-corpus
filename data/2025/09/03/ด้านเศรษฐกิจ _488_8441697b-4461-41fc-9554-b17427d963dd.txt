รัฐบาลไทย-ข่าวทำเนียบรัฐบาล-SME D Bank เคียงข้างเอสเอ็มอีไทย ประกาศลดอัตราดอกเบี้ยสูงสุด 0.25% ต่อปี เสริมแกร่งผู้ประกอบการยืนหยัดได้ในทุกสถานการณ์

วันพฤหัสบดีที่ 14 สิงหาคม 2568
14/08/2568
พิมพ์
SME D Bank เคียงข้างเอสเอ็มอีไทย ประกาศลดอัตราดอกเบี้ยสูงสุด 0.25% ต่อปี เสริมแกร่งผู้ประกอบการยืนหยัดได้ในทุกสถานการณ์
SME D Bank ขานรับนโยบาย ธปท. และสอดคล้องกับมติ กนง. ปรับลดอัตราดอกเบี้ยเงินกู้ทุกประเภท บรรเทาภาระต้นทุนทางการเงินให้แก่ผู้ประกอบการเอสเอ็มอี และช่วยกระตุ้นเศรษฐกิจ มีผลตั้งแต่วันที่ 15 สิงหาคม 2568 เป็นต้นไป
นายพิชิต มิทราวงศ์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank เปิดเผยว่า SME D Bank เคียงข้างช่วยเหลือผู้ประกอบการเอสเอ็มอีไทย ขานรับนโยบายธนาคารแห่งประเทศไทย (ธปท.) และสอดคล้องกับมติคณะกรรมการนโยบายการเงิน (กนง.) โดยประกาศปรับลดอัตราดอกเบี้ยเงินกู้ทุกประเภท เพื่อบรรเทาภาระต้นทุนทางการเงินให้แก่ผู้ประกอบการเอสเอ็มอี และช่วยกระตุ้นเศรษฐกิจ ได้แก่ ลูกค้ารายย่อยชั้นดี (Minimum Retail Rate : MRR) จาก 7.575% ต่อปี ลดลงเหลือ 7.325% ต่อปี , ประเภทเงินเบิกเกินบัญชี (Minimum Overdraft Rate : MOR) จาก 7.40% ต่อปี ลดลงเหลือ 7.20% ต่อปี และ อัตราดอกเบี้ยเงินกู้ขั้นต่ำ (Minimum Loan Rate : MLR) จาก 7.25% ต่อปี เหลือ 7.10% ต่อปี มีผลตั้งแต่วันที่ 15 สิงหาคม 2568 เป็นต้นไป
สำหรับการลดดอกเบี้ยครั้งนี้ นับเป็นครั้งที่ 3 ในปี 2568 เพื่อเป็นการสานต่อความช่วยเหลือให้แก่ผู้ประกอบการเอสเอ็มอีอย่างต่อเนื่อง โดยเฉพาะกลุ่มเปราะบาง ช่วยให้ลดผลกระทบจากปัจจัยท้าทายต่างๆ ไม่ว่าจะเป็นภาวะเศรษฐกิจ  ภัยพิบัติทางธรรมชาติ ภาษีการค้า และปัญหาความไม่สงบในพื้นที่ชายแดน เป็นต้น  เพื่อจะสามารถประคับประคอง  และเดินหน้าธุรกิจได้อย่างมั่นคงต่อไป
ขณะเดียวกัน SME D Bank ยังคงตรึงอัตราดอกเบี้ยเงินฝากไว้เช่นเดิม  เพื่อสร้างโอกาสให้หน่วยงาน องค์กร กลุ่มนิติบุคคล สถาบัน หน่วยงานราชการ รัฐวิสาหกิจ และเอกชน    เพื่อเป็นทางเลือกในการหาแหล่งฝากเงินผลตอบแทนสูง ที่มีความมั่นคงและปลอดภัยสูงสุด
นอกจากการลดอัตราดอกเบี้ยดังกล่าวแล้ว  SME D Bank ยังมีผลิตภัณฑ์สินเชื่อ อัตราดอกเบี้ยต่ำพิเศษ ไว้ช่วยให้ผู้ประกอบการเอสเอ็มอีเข้าถึงสินเชื่อที่มีต้นทุนต่ำ อัตราดอกเบี้ยเพียง 3% ต่อปี คงที่ตลอด 3 ปีแรก ผ่อนชำระนานสูงสุด 10 ปี ครอบคลุมทุกกลุ่มและทุกความต้องการของผู้ประกอบการเอสเอ็มอี ช่วยให้สามารถบริหารจัดการต้นทุนธุรกิจได้อย่างมีประสิทธิภาพ เพิ่มศักยภาพนำไปลงทุนหรือเสริมสภาพคล่องในกิจการได้เป็นอย่างดี  ผ่าน 3 โครงการสินเชื่อ ได้แก่ 1.สินเชื่อ “SME Green Productivity” วงเงินกู้สูงสุด 10 ล้านบาท  2.สินเชื่อ “ปลุกพลัง SME” วงเงินกู้สูงสุด 1.5 ล้านบาท และ 3.สินเชื่อ “Beyond ติดปีก SME” วงเงินกู้สูงสุด 15 ล้านบาท
อีกทั้ง ยังส่งเสริมให้ผู้ประกอบการเอสเอ็มอีมีศักยภาพ ผ่านบริการด้านการ “พัฒนาคู่เติมทุน” ด้วยแพลตฟอร์ม DX by SME D Bank  ที่จะช่วยเพิ่มขีดความสามารถการแข่งขัน เดินหน้าธุรกิจได้อย่างมั่นคงและยั่งยืนในทุกสภาวะเศรษฐกิจ สามารถแจ้งความประสงค์ รับบริการต่างๆ  จาก SME D Bank ได้ผ่านสาขาต่าง ๆ ทั่วประเทศ หรือช่องทางออนไลน์  เช่น LINE Official Account : SME Development Bank  และ www.smebank.co.th เป็นต้น   สอบถามข้อมูลเพิ่มเติม Call Center 1357

ที่มา : https://www.thaigov.go.th/news/contents/details/99712