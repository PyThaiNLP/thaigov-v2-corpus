รัฐบาลไทย-ข่าวทำเนียบรัฐบาล-ปลัดกระทรวงยุติธรรม เป็นประธานพิธีปิดโครงการอบรมให้ความรู้เชิงปฏิบัติการเพื่อพัฒนาศักยภาพการดําเนินงานของศูนย์ยุติธรรมชุมชน ด้านการไกล่เกลี่ยข้อพิพาท รุ่นที่ 2

วันพฤหัสบดีที่ 26 มิถุนายน 2568
ปลัดกระทรวงยุติธรรม เป็นประธานพิธีปิดโครงการอบรมให้ความรู้เชิงปฏิบัติการเพื่อพัฒนาศักยภาพการดําเนินงานของศูนย์ยุติธรรมชุมชน ด้านการไกล่เกลี่ยข้อพิพาท รุ่นที่ 2
ปลัดกระทรวงยุติธรรม เป็นประธานพิธีปิดโครงการอบรมให้ความรู้เชิงปฏิบัติการเพื่อพัฒนาศักยภาพการดําเนินงานของศูนย์ยุติธรรมชุมชน ด้านการไกล่เกลี่ยข้อพิพาท รุ่นที่ 2
ในวันพฤหัสบดีที่ 26 มิถุนายน 2568 เวลา 14.00 น. นางพงษ์สวาท นีละโยธิน ปลัดกระทรวงยุติธรรม เป็นประธานพิธีปิดโครงการอบรมให้ความรู้เชิงปฏิบัติการเพื่อพัฒนาศักยภาพการดําเนินงานของศูนย์ยุติธรรมชุมชน ด้านการไกล่เกลี่ยข้อพิพาท รุ่นที่ 2 โดยมี นายไตรยฤทธิ์ เตมหิวงศ์ รองปลัดกระทรวงยุติธรรม คณะกรรมการศูนย์ยุติธรรมชุมชนทั่วประเทศ ในพื้นที่ของภาคกลาง ภาคตะวันออกและภาคใต้ จำนวน 500 คน และเจ้าหน้าที่ที่เกี่ยวข้อง เข้าร่วม ณ โรงแรม เอเชีย แอร์พอร์ท ดอนเมือง
โอกาสนี้ ปลัดกระทรวงยุติธรรม ได้กล่าวใจความสำคัญตอนหนึ่งว่า การจัดการอบรมในครั้งนี้ เป็นการจัดอบรมเพื่อเป็นการยกระดับให้มีมากกว่ามาตรฐานที่มี โดยหลักสูตรการอบรมในครั้งนี้มีทั้งหมด 8 หัวข้อ ซึ่งเป็น 8 หัวข้อที่จะยกระดับเพิ่มมาตรการในการดำเนินการของศูนย์ยุติธรรมชุมชนให้มีความเข้มแข็ง และมีประสิทธิภาพมากยิ่งขึ้น การอบรมและแลกเปลี่ยนประสบการณ์จะทำให้เราได้รู้ว่าสิ่งที่เราดำเนินการอยู่นั้นมากไปหรือน้อยไปหรือดีอยู่แล้ว ตรงประเด็น​ใดที่จะสามารถนำกลับไปพัฒนาในการทำงานได้ ศูนย์ยุติธรรมชุมชนเป็นกระบวนการยุติธรรมทางเลือกที่ความสำคัญอย่างยิ่ง กระบวนการยุติธรรมที่มีมาแต่อดีตโบราณกาล คือ เรื่องของยุติธรรมชุมชน ยุติธรรมชุมชนนั้นมีมาก่อนการจัดตั้งศาล มีมาก่อนกระบวนการยุติธรรมกระแสหลัก เพราะเป็นเรื่องของการมีส่วนร่วม เป็นเรื่องของชุมชนที่ดูแลกันเอง โดยอาศัยคนที่ไว้เนื้อเชื่อใจในการเข้ามาช่วยในเรื่องของการสงบสุขของสังคม อาศัยศักยภาพของชุมชน อาศัยต้นทุนที่แต่ละชุมชนมี และหาคนที่ชุมชนไว้วางใจในการมาทำหน้าที่มอบความยุติธรรมให้กับชุมชน จนกระทั่งมีการปฏิรูปเรื่องของกระบวนการยุติธรรม มีการนำกระบวนการยุติธรรมสากลเข้ามา คำว่ายุติธรรมชุมชนจึงดูเหมือนจะจางหาย ดูเหมือนจะลดน้อยลง แต่หากทบทวน​ว่าถ้ากระบวนการยุติธรรมของศูนย์ยุติธรรมชุมชนของเราเข้มแข็ง และทำงานได้อย่างมีประสิทธิภาพ คนของเราจะไม่ต้องเดินเข้าสู่กระบวนการยุติธรรมกระแสหลัก เพราะสามารถจบได้ภายในชุมชน คนที่ทำหน้าที่ไกล่เกลี่ยข้อพิพาทในศูนย์ยุติธรรมชุมชน ไม่ได้เป็นคนชี้ว่าใครถูกหรือผิด เราไม่ได้ทำหน้าที่แบบศาล แต่ศิลปะของการทำหน้าที่ของศูนย์ุติธรรมชุมชน คือ การทำอย่างไรให้เขาพึงพอใจทั้งสองฝ่ายบนความเป็นธรรม บนความถูกต้อง และเป็นกลาง และทำให้ข้อพิพาทเหล่านั้นยุติลงโดยดี และยอมหันหน้าเข้าหากัน เพราะฉะนั้นศูนย์ยุติธรรมชุมชน จึงเป็นสิ่งที่กระทรวงยุติธรรมให้ความสำคัญเป็นอย่างยิ่ง กระทรวง​ยุติธรรม​พยายามที่จะกระจายองค์ความรู้ และกระจายเรื่องของการดำเนินการให้ทั่วถึง โดยปัจจุบันศูนย์ยุติธรรมชุมชนมีทั้งหมด 7,788 แห่งทั่วประเทศ โดยสามารถลงพื้นที่ได้อย่างทั่วถึง ดังนั้น​ ศูนย์ยุติธรรมชุมชน 7,788 แห่งนี้ จึงเป็นความหวังของกระทรวงยุติธรรมในการทำให้กระบวนการยุติธรรมก่อให้เกิดความเป็นธรรม โปร่งใส มีคุณภาพ และทำให้สังคมสงบสุขได้อย่างแท้จริง

ที่มา : https://www.thaigov.go.th/news/contents/details/97898