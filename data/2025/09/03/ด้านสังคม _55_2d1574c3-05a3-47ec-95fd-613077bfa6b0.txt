รัฐบาลไทย-ข่าวทำเนียบรัฐบาล-“วราวุธ” เผย พม. เตรียมประชุมเชิงปฏิบัติการ กระชับแผน ศบปภ. ดูแลเยียวยากลุ่มเปราะบาง 28 จังหวัดภาคกลาง รับมือภัยพิบัติฤดูฝน

วันพุธที่ 2 กรกฎาคม 2568
“วราวุธ” เผย พม. เตรียมประชุมเชิงปฏิบัติการ กระชับแผน ศบปภ. ดูแลเยียวยากลุ่มเปราะบาง 28 จังหวัดภาคกลาง รับมือภัยพิบัติฤดูฝน
“วราวุธ” เผย พม. เตรียมประชุมเชิงปฏิบัติการ กระชับแผน ศบปภ. ดูแลเยียวยากลุ่มเปราะบาง 28 จังหวัดภาคกลาง รับมือภัยพิบัติฤดูฝน
วันที่ 2 กรกฎาคม 2568 ที่กระทรวงการพัฒนาสังคมและความมั่นคงของมนุษย์ (พม.) นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า กระทรวง พม. ได้ตั้งศูนย์บริหารการดูแลกลุ่มเปราะบางจากภัยพิบัติ (ศปบภ.) เพื่อเป็นศูนย์กลางในการให้ความช่วยเหลือ ดูแล และเยียวยากลุ่มเปราะบางจากภัยพิบัติเชิงรุก เมื่อเกิดภัยพิบัติฉุกเฉิน ซึ่งที่ผ่านมา กระทรวง พม. ได้ส่งเจ้าหน้าที่เข้าร่วมปฏิบัติงานแบบบูรณาการร่วมกับหน่วยงานต่างๆ ในพื้นที่ เพื่อช่วยเหลือเยียวยากลุ่มเปราะบางได้อย่างมีประสิทธิภาพ รวดเร็ว ทันเหตุการณ์ อีกทั้ง มีการจัดประชุมเชิงปฏิบัติการ เพื่อเตรียมความพร้อมในการบริหารการดูแลกลุ่มเปราะบางสำหรับการรับมือภัยพิบัติของ ศบปภ. ภาคใต้ ภาคเหนือ และภาคตะวันออกเฉียงเหนือ อย่างต่อเนื่อง
ในช่วงฤดูฝนนี้ ศบปภ. กระทรวง พม. คาดว่าในพื้นที่ภาคกลาง 25 จังหวัด และภาคเหนือตอนล่าง 3 จังหวัด (จังหวัดพิจิตร อุทัยธานี และนครสวรรค์) เป็นพื้นที่เสี่ยงที่มีแนวโน้มอาจได้รับผลกระทบจากปริมาณน้ำฝนจำนวนมากเช่นทุกปี ช่วงเดือนกรกฎาคม - สิงหาคม 2568 ดังนั้นศบปภ. จึงได้กำหนดจัดการประชุมเพื่อเตรียมความพร้อมในการดูแลและคุ้มครองสวัสดิภาพกลุ่มเปราะบางจากภัยพิบัติ ในพื้นที่ภาคกลางและภาคเหนือตอนล่าง ในวันที่ 18 กรกฎาคม 2568 ที่ห้องประชุมองค์การบริหารส่วนจังหวัดสุพรรณบุรี โดยมีวัตถุประสงค์หลักเพื่อจัดทำแผนภัยพิบัติระดับจังหวัดในเขตภาคกลาง 25 จังหวัด และภาคเหนือตอนล่าง 3 จังหวัด (จังหวัดอุทัยธานี พิจิตร และนครสวรรค์) พร้อมทั้งซักซ้อมการปฏิบัติการดูแลกลุ่มเปราะบางระหว่าง สำนักงานส่งเสริมและสนับสนุนวิชาการ สำนักงานพัฒนาสังคมและความมั่นคงของมนุษย์จังหวัด และหน่วยงานทีม พม.หนึ่งเดียวจังหวัดในเขตพื้นที่ภาคกลาง และภาคเหนือตอนล่าง รวม 28 จังหวัด โดยพัฒนาสังคมและความมั่นคงของมนุษย์จังหวัด 28 จังหวัด จะได้นำเสนอแผนบริหารการดูแลกลุ่มเปราะบางจากภัยพิบัติ ประกอบด้วย 1. ข้อมูลสถานการณ์ภัยพิบัติย้อนหลัง 4 ปี (ปี 2564 - 2567) 2. แผนที่แสดงพื้นที่น้ำท่วมซ้ำซาก รอบ 4 ปี (ปี 2564 - 2567) 3. ข้อมูลกลุ่มเปราะบางในพื้นที่ 4. แนวทางการบริหารการดูแลกลุ่มเปราะบางจากภัยพิบัติในพื้นที่
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #ภัยพิบัติในพื้นที่ภาคกลาง

ที่มา : https://www.thaigov.go.th/news/contents/details/98110