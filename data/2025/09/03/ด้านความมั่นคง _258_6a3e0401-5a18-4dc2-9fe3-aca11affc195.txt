รัฐบาลไทย-ข่าวทำเนียบรัฐบาล-“ภูมิธรรม” เปิดเผยการบริหารจัดการสถานการณ์ไทย-กัมพูชาเป็นไปด้วยความรวดเร็ว พร้อมเชิญอธิบดีกรมการปกครอง-กรมส่งเสริมการปกครองท้องถิ่นคนใหม่ หารือและสั่งการเพื่อเตรียมซ่อมแซมบ้านเรือน

วันศุกร์ที่ 1 สิงหาคม 2568
01/08/2568
พิมพ์
“ภูมิธรรม” เปิดเผยการบริหารจัดการสถานการณ์ไทย-กัมพูชาเป็นไปด้วยความรวดเร็ว พร้อมเชิญอธิบดีกรมการปกครอง-กรมส่งเสริมการปกครองท้องถิ่นคนใหม่ หารือและสั่งการเพื่อเตรียมซ่อมแซมบ้านเรือน
“ภูมิธรรม” เปิดเผยการบริหารจัดการสถานการณ์ไทย-กัมพูชาเป็นไปด้วยความรวดเร็ว พร้อมเชิญอธิบดีกรมการปกครอง-กรมส่งเสริมการปกครองท้องถิ่นคนใหม่ หารือและสั่งการเพื่อเตรียมซ่อมแซมบ้านเรือนประชาชนที่ได้รับความเสียหาย และบำรุงขวัญกำลังใจประชาชนรวมถึงกำลังพลทหา
เมื่อวานนี้ (30 ก.ค. 68) เวลา 13.30 น. นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย รักษาราชการแทนนายกรัฐมนตรี กล่าวว่า ตนให้ความสำคัญและติดตามสถานการณ์มาโดยตลอด เพื่อให้การบริหารจัดการเป็นไปอย่างรวดเร็ว ทันการณ์ โดยวันนี้ ตนได้เชิญว่าที่อธิบดีท่านใหม่ทั้ง 2 ท่าน คือ นายนิรัตน์ พงษ์สิทธิถาวร ว่าที่อธิบดีกรมการปกครอง และร.ต.ท.ภพชนก ชลานุเคราะห์ ว่าที่อธิบดีกรมส่งเสริมการปกครองท้องถิ่น มาพบและหารือพูดคุยในเรื่องแก้ไขปัญหาชายแดนไทย-กัมพูชา ในส่วนที่กระทรวงมหาดไทยรับผิดชอบอยู่ซึ่งได้เริ่มปฏิบัติมาตั้งแต่เริ่มเกิดเหตุปะทะกัน ครอบคลุมด้านต่าง ๆ ได้แก่.
1. ในขณะนี้ฝ่ายปกครอง นำโดยผู้ว่าราชการจังหวัด นายอำเภอ ปลัดอำเภอ ร่วมกับท้องที่ คือ กำนัน ผู้ใหญ่บ้าน ชรบ. และกำลังพล อส. ดูแลประชาชนที่ยังอยู่ในศูนย์พักพิง 7 จังหวัด รวม 733 แห่ง มีประชาชน 187,974 คน ให้มีคุณภาพชีวิตที่ดี มีปัจจัยสี่ครบถ้วน ทั้งการประกอบอาหาร มีน้ำดื่ม เครื่องนอน ยารักษาโรค และสิ่งอำนวยความสะดวกอื่น ๆ
2. ในส่วนของบ้านเรือนที่ได้รับความเสียหาย กรมส่งเสริมการปกครองท้องถิ่นจะร่วมกับองค์กรปกครองส่วนท้องถิ่นเร่งรัดตรวจสอบ ประมาณการค่าซ่อมแซมบ้าน ไม่ว่าจะเป็นเสียหายทั้งหลังหรือเสียหายบางส่วน โดยจะใช้จ่ายจากเงินบริจาคที่ประชาชนบริจาคผ่านกองทุนเงินช่วยเหลือผู้ประสบสาธารณภัย สำนักนายกรัฐมนตรี โดยจะระดมช่าง ทั้งฝ่ายทหาร นักศึกษาอาชีวะ เข้าไปซ่อมแซมบ้านเรือนประชาชนในพื้นที่ ตั้งเป้าทั้งหมดจะเสร็จภายใน 1 เดือน
3. ด้านการช่วยเหลือในระยะต่อไป ทางรัฐบาลมีงบรายการสำรองจ่ายเพื่อกรณีฉุกเฉินและจำเป็น ซึ่งเป็นเงินที่ตั้งจ่ายอยู่แล้วที่จังหวัด จังหวัดละ 50 ล้าน และคณะรัฐมนตรีได้ขยายวงเงินให้เป็น 100 ล้านบาท โดยกระทรวงมหาดไทยได้เร่งรัดให้ผู้ว่าราชการจังหวัดในพื้นที่ประสบภัยทุกจังหวัดประเมินความเสียหาย และเงินค่าชดเชยช่วยเหลือต่าง ๆ เพิ่มเติมให้กับพี่น้องประชาชน
4. ในส่วนของทหารในพื้นที่ก็จะใช้เงินบริจาคในบางส่วนช่วยเหลือเพิ่มเติมจากระเบียบการช่วยเหลือของกระทรวงกลาโหม เพื่อเป็นขวัญและกำลังใจให้กับทหารนักรบที่ช่วยชาติ ซึ่งรัฐบาลต้องดูแลให้ความสำคัญและช่วยเหลือทหารเหล่านี้ให้มากที่สุด
“รัฐบาลและกระทรวงมหาดไทยมีความห่วงใยพี่น้องประชาชนทุกคน และทหารทุกนายที่ได้ทำหน้าที่เพื่อชาติด้วยความเสียสละ สิ่งใดที่รัฐบาลและกระทรวงมหาดไทยทำได้ เราจะทำเต็มที่ด้วยความรวดเร็ว และติดตามสถานการณ์ตลอดต่อเนื่อง” นายภูมิธรรม กล่าว

ที่มา : https://www.thaigov.go.th/news/contents/details/99192