รัฐบาลไทย-ข่าวทำเนียบรัฐบาล-สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี เสด็จพระราชดำเนินไปทรงฟังปาฐกถา “สมเด็จเจ้าฟ้ามหาจักรีสิรินธร” เกี่ยวกับกฎหมายมนุษยธรรมระหว่างประเทศ ครั้งที่

วันจันทร์ที่ 18 สิงหาคม 2568
18/08/2568
พิมพ์
สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี เสด็จพระราชดำเนินไปทรงฟังปาฐกถา “สมเด็จเจ้าฟ้ามหาจักรีสิรินธร” เกี่ยวกับกฎหมายมนุษยธรรมระหว่างประเทศ ครั้งที่
สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี เสด็จพระราชดำเนินไปทรงฟังปาฐกถา “สมเด็จเจ้าฟ้ามหาจักรีสิรินธร” เกี่ยวกับกฎหมายมนุษยธรรมระหว่างประเทศ ครั้งที่ 11 ณ วิเทศสโมสร กระทรวงการต่างประเทศ
วันนี้ (18 ส.ค. 68) เวลา 09.00 น. นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย รักษาราชการแทนนายกรัฐมนตรี พร้อมด้วย นายมาริษ เสงี่ยมพงษ์ รัฐมนตรีว่าการกระทรวงการต่างประเทศ เตรียมการเฝ้าทูลละอองพระบาทรับเสด็จ สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ในวโรกาสเสด็จพระราชดำเนินไปทรงฟังปาฐกถา “สมเด็จเจ้าฟ้ามหาจักรีสิรินธร” เกี่ยวกับกฎหมายมนุษยธรรมระหว่างประเทศ ครั้งที่ 11 ณ วิเทศสโมสร กระทรวงการต่างประเทศ ซึ่งกระทรวงการต่างประเทศและสภากาชาดไทยได้ร่วมกันเป็นเจ้าภาพจัดขึ้น โดยมี นายอรรษิษฐ์ สัมพันธรัตน์ ปลัดกระทรวงมหาดไทย นายนิรัตน์ พงษ์สิทธิถาวร อธิบดีกรมการปกครอง ร.ต.ท.ภพชนก ชลานุเคราะห์ อธิบดีกรมส่งเสริมการปกครองท้องถิ่น ร่วมด้วย และมีผู้แทนส่วนราชการและผู้ทรงคุณวุฒิที่เกี่ยวข้องกับภารกิจด้านมนุษยธรรมของไทย คณะทูต นายทหารและนายตำรวจชั้นผู้ใหญ่ องค์การระหว่างประเทศ สถาบันการศึกษา นักวิชาการ และสื่อมวลชน ร่วมด้วย
โดยในปีนี้ เป็นการแสดงปาฐกถาในหัวข้อ “การธำรงไว้ซึ่งความเป็นมนุษย์ในสงครามร่วมสมัย" โดยนางมีรยานา สปอลยาริช เอ็กเกอร์ ประธานคณะกรรมการกาชาดระหว่างประเทศ (International Committee of the Red Cross: ICRC) ซึ่งจะเป็นการถ่ายทอดประสบการณ์การทำงานที่ท้าทายของนางมีรยานาฯ อันเป็นแรงบันดาลใจให้ประเทศไทยเดินหน้าสนับสนุนการปฏิบัติตามกฎหมายมนุษยธรรมระหว่างประเทศอย่างแข็งขันต่อไป
สำหรับปาฐกถา “สมเด็จเจ้าฟ้ามหาจักรีสิรินธร” จัดขึ้นทุก ๆ 2 ปี นับตั้งแต่ปี 2546 เพื่อส่งเสริมความรู้ ความเข้าใจเกี่ยวกับกฎหมายมนุษยธรรมระหว่างประเทศ ซึ่งรวมถึงกฎเกณฑ์และการจำกัดขอบเขตของความรุนแรงของการขัดกันทางอาวุธ พร้อมเน้นย้ำการให้ความคุ้มครองผู้ที่เกี่ยวข้องและได้รับผลกระทบจากการสู้รบ ตลอดจนบทบาทและภารกิจของกาชาดสากลต่อสาธารณชน โดยเชิญผู้ทรงคุณวุฒิที่มีความรู้ความเชี่ยวชาญในด้านดังกล่าวมาแสดงปาฐกถา ตลอดจนให้ข้อคิดเห็นต่อการดำเนินงานด้านมนุษยธรรมในประเด็นที่กำลังเป็นที่สนใจทั้งในบริบทของไทยและนานาชาติ

ที่มา : https://www.thaigov.go.th/news/contents/details/99825