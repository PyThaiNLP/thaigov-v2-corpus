รัฐบาลไทย-ข่าวทำเนียบรัฐบาล-สนธิกำลัง "ปกครอง-ตำรวจ" ขานรับนโยบาย “ภูมิธรรม” เปิดปฏิบัติการ “ZERO DRUG” 8 เดือน 8 ลุยจัดระเบียบสังคม บุกค้นผับเถื่อนอัพยา ย่านรังสิต พบยาเสพติดเกลื่อน ฉี่ม่วงนับร้อย

วันศุกร์ที่ 8 สิงหาคม 2568
08/08/2568
พิมพ์
สนธิกำลัง "ปกครอง-ตำรวจ" ขานรับนโยบาย “ภูมิธรรม” เปิดปฏิบัติการ “ZERO DRUG” 8 เดือน 8 ลุยจัดระเบียบสังคม บุกค้นผับเถื่อนอัพยา ย่านรังสิต พบยาเสพติดเกลื่อน ฉี่ม่วงนับร้อย
สนธิกำลัง "ปกครอง-ตำรวจ" ขานรับนโยบาย “ภูมิธรรม” เปิดปฏิบัติการ “ZERO DRUG” 8 เดือน 8 ลุยจัดระเบียบสังคม บุกค้นผับเถื่อนอัพยา ย่านรังสิต พบยาเสพติดเกลื่อน ฉี่ม่วงนับร้อย
ภายหลังจาก นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย ได้เป็นประธาน Kick Off "No Drugs No Dealers สู่ Zero Drugs Thailand ประเทศไทยต้องปลอดยาเสพติด" เมื่อวันที่ 7 สิงหาคม ที่ผ่านมา พร้อมกำชับ 8 นโยบาย Quick Wins: 3 ไร้ทุกข์ 5 สร้างสุข ด้วยการบูรณาการฝ่ายปกครองและฝ่ายความมั่นคง โดยได้เน้นย้ำ ปฏิบัติการจัดระเบียบสังคม โดยเฉพาะอย่างยิ่ง ยาเสพติด อาวุธ ค้ามนุษย์ และผู้มีอิทธิพล จะต้องหมดไปจากสังคมไทยอย่างสิ้นเชิง
ทันทีที่ได้รับมอบนโยบายจากนายภูมิธรรม นายอรรษิษฐ์ สัมพันธรัตน์ ปลัดกระทรวงมหาดไทย ได้สั่งการให้ นายนิรัตน์ พงษ์สิทธิถาวร อธิบดีกรมการปกครอง ตลอดจนถึงอธิบดีทุกกรม ผู้ว่าราชการจังหวัดทั้ง 76 จังหวัด ได้เปิดปฏิบัติการขั้นเข้มข้น ตั้งแต่วันที่ 8 สิงหาคมเป็นต้นไป เพื่อขานรับนโยบายเร่งด่วน 8 Quick Wins สร้างสรรค์สังคมไทยให้เป็นสังคมที่ประชาชนมีความรู้สึกว่าปลอดภัยอย่างแท้จริง
ปฏิบัติการแรกได้เริ่มต้นขึ้นทันที ในค่ำคืนย่างเข้าวันที่ 8 สิงหาคม 2568 เวลา 00.45 น. นายนิรัตน์ พงษ์สิทธิถาวร อธิบดีกรมการปกครอง ได้สั่งการให้ นายรณรงค์ ทิพย์ศิริ รองอธิบดีกรมการปกครอง นายเรืองลักษณ์ เรืองยังมี ผู้อำนวยการสำนักการสอบสวนและนิติการ และนายอิสรา เจริญชาศรี ผู้อำนวยการสำนักอำนวยการกองอาสารักษาดินแดน เปิดปฏิบัติการ “ZERO DRUG” นำกำลังชุดปฏิบัติการพิเศษกรมการปกครอง พร้อมด้วยสมาชิกกองอาสารักษาดินแดน รวมจำนวน 80 คน บูรณาการร่วมกับชุดปฏิบัติการพิเศษฝ่ายปกครองจังหวัดปทุมธานี ชุดปฏิบัติการพิเศษฝ่ายปกครองอำเภอธัญบุรี และเจ้าหน้าที่ตำรวจสถานีตำรวจภูธรประตูน้ำจุฬาลงกรณ์ เข้าตรวจสอบ ร้าน Skin Pub (สกิน ผับ) ซึ่งตั้งอยู่ในซอยรังสิต-นครนายก 21 อำเภอธัญบุรี จังหวัดปทุมธานี หลังจากที่ได้รับเรื่องร้องเรียนจากประชาชนผ่านศูนย์ดำรงธรรมกระทรวงมหาดไทยว่า สถานบริการแห่งนี้ปล่อยปละละเลยให้มีการใช้ยาเสพติดภายในร้าน
เมื่อเจ้าหน้าที่บุกเข้าถึงร้าน พบนักเที่ยวกว่า 380 คน กำลังดื่มกินและเต้นรำอย่างสนุกสนาน เจ้าหน้าที่จึงเข้าควบคุมสถานที่สั่งให้ปิดเพลงและเปิดไฟแสงสว่าง เกิดความโกลาหล นักเที่ยวหลายคนพยายามโยนยาเสพติดทิ้งและหลบหนีออกจากร้าน แต่เจ้าหน้าที่ได้ปิดล้อมประตูไว้ทุกด้าน จึงไม่มีใครสามารถหลบหนีไปได้
จากการเข้าตรวจค้นพบว่าสถานบริการแห่งนี้เป็นผับเถื่อน ไม่มีใบอนุญาตตั้งสถานบริการ พบผู้ที่มีอายุต่ำกว่า 20 ปีต้องใช้บริการ จำนวน 7 คน อายุน้อยสุดเพียง 17 ปี ผู้จัดการร้านมีประวัติต้องคดีครอบครองยาเสพติดไว้เพื่อจำหน่าย ภายในร้านพบยาเสพติดตกอยู่เกลื่อนพื้น ทั้งยาคีตามีนและยาบ้า จึงได้ทำการตรวจปัสสาวะนักเที่ยวทั้งหมด โดยพบว่ามีผู้มีผลปัสสาวะเป็นสีม่วงทั้งชายและหญิงรวมกว่า 173 คน ซึ่งทั้งหมดจะถูกส่งตัวไปดำเนินคดี/บำบัดรักษาตามกระบวนการของกฎหมายต่อไป
พนักงานฝ่ายปกครองจึงได้จับกุมผู้จัดการร้าน เพื่อแจ้งข้อกล่าวหาใน 4 ฐานความผิด ได้แก่ 1.ตั้งสถานบริการโดยไม่ได้รับอนุญาต 2.จำหน่ายสุราเกินกว่าเวลาที่กฎหมายกำหนด 3. จำหน่ายสุราให้กับผู้ที่มีอายุต่ำกว่า 20 ปี 4.ยุยงส่งเสริมให้เด็กประพฤติตนไม่เหมาะสม นอกจากนี้การปล่อยปละละเลยให้มีการกระทำความผิดเกี่ยวกับยาเสพติดในร้านเข้าข่ายเป็นการฝ่าฝืนคำสั่ง คสช. จึงเสนอให้ ผู้ว่าราชการจังหวัดปทุมธานี ซึ่งเป็นผู้มีอำนาจตามคำสั่ง สั่งปิดสถานบริการแห่งนี้เป็นเวลา 5 ปี
อธิบดีกรมการปกครอง ยังได้ย้ำให้ประชาชนร่วมเป็นหูเป็นตา หากพบเบาะแสการกระทำผิดกฎหมายหรือได้รับความเดือดร้อน สามารถแจ้งไปยังผู้ใหญ่บ้าน กำนัน หรือนายอำเภอในพื้นที่ได้ทันที และหากยังไม่ได้รับการแก้ไข ให้แจ้งมายัง ศูนย์ดำรงธรรม กระทรวงมหาดไทย สายด่วน 1567 เพื่อให้เจ้าหน้าที่เข้าไปดำเนินการแก้ไขปัญหาต่อไป

ที่มา : https://www.thaigov.go.th/news/contents/details/99496