รัฐบาลไทย-ข่าวทำเนียบรัฐบาล-รมว.อรรถกร พบปะชาวบ้านแม่สอด สั่งเร่ง 2 โครงการพัฒนาแหล่งน้ำ คู่การสานต่อโครงการในพระราชดำริ

วันอังคารที่ 19 สิงหาคม 2568
รมว.อรรถกร พบปะชาวบ้านแม่สอด สั่งเร่ง 2 โครงการพัฒนาแหล่งน้ำ คู่การสานต่อโครงการในพระราชดำริ
รมว.อรรถกร พบปะชาวบ้านแม่สอด สั่งเร่ง 2 โครงการพัฒนาแหล่งน้ำ คู่การสานต่อโครงการในพระราชดำริ
นายอรรถกร ศิริลัทธยากร รัฐมนตรีว่าการกระทรวงเกษตรและสหกรณ์ ลงพื้นที่พบปะพี่น้องประชาชนและเกษตรผู้ใช้น้ำในพื้นที่จังหวัดตาก ณ โครงการอ่างเก็บน้ำห้วยลึก ตำบลแม่ปะ อำเภอแม่สอด จังหวัดตาก ซึ่งกระทรวงเกษตรและสหกรณ์ โดย กรมชลประทาน ได้ดำเนินการศึกษาและวางแผนแนวทางการบริหารจัดการน้ำ ให้สอดคล้องต่อความต้องการใช้น้ำในพื้นที่ ปัจจุบันมีโครงการพัฒนาแหล่งน้ำขนาดกลาง ที่ดำเนินการก่อสร้างแล้วเสร็จ จำนวน 3 โครงการ ได้แก่ อ่างเก็บน้ำแม่ท้อ อ่างเก็บน้ำแม่สอดตอนบน และอ่างเก็บน้ำแม่สอดตอนล่าง และโครงการที่อยู่ระหว่างการก่อสร้าง จำนวน 2 โครงการ ได้แก่ อ่างเก็บน้ำห้วยฉลอม และระบบส่งน้ำอ่างเก็บน้ำแม่ท้อ ทั้งนี้ มีโครงการพัฒนาแหล่งน้ำ จำนวน 17 โครงการ อยู่ระหว่างศึกษาและวางแผนเตรียมความพร้อมการก่อสร้างเพิ่มเติม อาทิ 1) โครงการอ่างเก็บน้ำห้วยปะเล้ง ตำบลแม่ปะ อำเภอแม่สอด มีระยะเวลาดำเนินการระหว่างปี 2570 – 2572 เมื่อดำเนินการแล้วเสร็จ จะเก็บกักน้ำได้ประมาณ 1.93 ล้านลูกบาศก์เมตร เป็นแหล่งน้ำต้นทุนเพื่ออุปโภคบริโภค และการเกษตร  ครอบคลุมพื้นที่รับประโยชน์ ในฤดูแล้ง 900 ไร่ และ ฤดูฝนอีก 1,300 ไร่ และ 2) โครงการอ่างเก็บน้ำห้วยแม่กึ๊ดตอนบน อำเภอแม่สอด มีแผนงานก่อสร้างระหว่างปี พ.ศ. 2571-2573 เมื่อแล้วเสร็จ จะเก็บน้ำได้ประมาณ 2.31 ล้านลูกบาศก์เมตร เป็นแหล่งน้ำอุปโภคบริโภค และการเกษตร ครอบคลุมพื้นที่รับประโยชน์ 2,500 ไร่
รมว.อรรถกร กล่าวว่า สำหรับโครงการอ่างเก็บน้ำห้วยปะเล้ง ตำบลแม่ปะ อำเภอแม่สอด และโครงการอ่างเก็บน้ำห้วยแม่กึ๊ดตอนบน ซึ่งอยู่ระหว่างศึกษาและวางแผนเพิ่มเติมอยู่ ได้มอบหมายกรมชลประทานให้เร่งรัดดำเนินการวางแผนการใช้พื้นที่อย่างคุ้มค่า เพื่อการพัฒนาแหล่งน้ำ และยกระดับคุณภาพชีวิตพี่น้องประชาชนมีน้ำเพียงพอสำหรับอุปโภค - บริโภค และนอกจากภารกิจในการพัฒนาแหล่งน้ำเพิ่มเติมแล้ว อีกหนึ่งภารกิจสำคัญคือการสืบสาน รักษา และต่อยอดโครงการในพระราชดำริให้เดินหน้าต่อ เพื่อสร้างคุณประโยชน์แก่พี่น้องประชาชนต่อไป

ที่มา : https://www.thaigov.go.th/news/contents/details/99848