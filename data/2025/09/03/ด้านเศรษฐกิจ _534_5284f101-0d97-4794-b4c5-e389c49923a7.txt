รัฐบาลไทย-ข่าวทำเนียบรัฐบาล-บสย. ผนึกพันธมิตร จัดอบรมเครือข่ายคนพิการ และผู้ดูแลคนพิการ ร่วมเฉลิมพระเกียรติ พระบรมราชชนนีพันปีหลวง

วันอังคารที่ 19 สิงหาคม 2568
19/08/2568
พิมพ์
บสย. ผนึกพันธมิตร จัดอบรมเครือข่ายคนพิการ และผู้ดูแลคนพิการ ร่วมเฉลิมพระเกียรติ พระบรมราชชนนีพันปีหลวง
บสย. ร่วมกับ เทศบาลนครบางบัวทอง กอช. และ SAM จัดโครงการอบรมเครือข่ายคนพิการ และผู้ดูแลคนพิการ “เสริมทุนปัญญา ต่อยอดด้วยปรัชญาเศรษฐกิจแบบพอเพียงตามแนวคิดกองทุนแม่ของแผ่นดิน” ณ สำนักงานเทศบาลนครบางบัวทอง จ.นนทบุรี เมื่อวันที่ 19 สิงหาคม 2568
บรรษัทประกันสินเชื่ออุตสาหกรรมขนาดย่อม (บสย.) ร่วมกับ เทศบาลนครบางบัวทอง, กองทุนการออมแห่งชาติ (กอช.) และ บริษัท บริหารสินทรัพย์สุขุมวิท จำกัด (SAM) จัดโครงการอบรมเครือข่ายคนพิการ และผู้ดูแลคนพิการ “เสริมทุนปัญญา ต่อยอดด้วยปรัชญาเศรษฐกิจแบบพอเพียงตามแนวคิดกองทุนแม่ของแผ่นดิน” เพื่อน้อมสำนึกในพระมหากรุณาธิคุณของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ผู้ทรงอุทิศพระองค์บำเพ็ญพระราชกรณียกิจเพื่อประโยชน์สุขของประชาชนชาวไทย ณ สำนักงานเทศบาลนครบางบัวทอง จ.นนทบุรี เมื่อวันที่ 19 สิงหาคม 2568
นางดุสิดา ทัพวงษ์ รองผู้จัดการทั่วไปอาวุโส สายงานบริหารช่องทางและพัฒนาผู้ประกอบการ บรรษัทประกันสินเชื่ออุตสาหกรรมขนาดย่อม (บสย.) เปิดเผยว่า การจัดโครงการในครั้งนี้ เป็นการนำความเชี่ยวชาญของ บสย. และหน่วยงานพันธมิตร มาร่วมส่งเสริมความรู้ความเข้าใจด้านการเงิน (Financial Literacy) เพื่อเสริมสร้างทุนปัญญาให้แก่กลุ่มเป้าหมายอย่างเป็นรูปธรรม และยั่งยืน ภายใต้คอนเซ็ปต์ “3 รู้” ได้แก่ 1. รู้ทำกิน 2. รู้แก้หนี้ และ 3. รู้เก็บออม เพื่อส่งเสริมอาชีพ และการเข้าถึงสินเชื่อในระบบอย่างเป็นธรรม และสร้างความยั่งยืนทางอาชีพในอนาคตให้กลุ่มเปราะบางสามารถก้าวข้ามข้อจำกัด เพื่อน้อมสำนึกในพระมหากรุณาธิคุณของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ผู้ทรงอุทิศพระองค์บำเพ็ญพระราชกรณียกิจเพื่อประโยชน์สุขของประชาชนชาวไทย โดยเล็งเห็นถึงความสำคัญของการช่วยเหลือพึ่งพาซึ่งกันและกันในสังคม ด้วยพลังสามัคคีของชาวบ้าน ให้พึ่งพาตนเองบนพื้นฐานของทุนทางสังคมที่มีอยู่ และต่อยอดไปสู่การแก้ไขปัญหาที่ยั่งยืนด้วยปรัชญาเศรษฐกิจแบบพอเพียง
โดยเนื้อหาการอบรมจะเน้นการให้ความรู้ด้านการเงิน การจัดการธุรกิจ รวมถึงการวางแผนชีวิตที่ยั่งยืน แก่คนพิการ ผู้ดูแล และอาสาสมัครสาธารณสุขประจำหมู่บ้าน (อสม.) เพื่อเพิ่มโอกาสในการเข้าถึงแหล่งทุนจากสถาบันการเงิน โดยมุ่งหวังพัฒนา "ทุนปัญญา" ควบคู่กับการสร้างความเข้มแข็งด้านการเงินให้แก่ประชาชน “กลุ่มเปราะบาง” ซึ่งสอดคล้องกับปรัชญาของ กองทุนแม่ของแผ่นดิน ที่ส่งเสริม “ทุนทางสังคม ทุนปัญญา ทุนวินัย” เพื่อการพึ่งพาตนเองได้อย่างยั่งยืน

ที่มา : https://www.thaigov.go.th/news/contents/details/99888