รัฐบาลไทย-ข่าวทำเนียบรัฐบาล-รองปลัด กษ. เป็นประธานการประชุมคณะทำงานสาขาการเกษตรและอุตสาหกรรมเกษตรครั้งที่ 18 

วันศุกร์ที่ 8 สิงหาคม 2568
รองปลัด กษ. เป็นประธานการประชุมคณะทำงานสาขาการเกษตรและอุตสาหกรรมเกษตรครั้งที่ 18
รองปลัด กษ. เป็นประธานการประชุมคณะทำงานสาขาการเกษตรและอุตสาหกรรมเกษตรครั้งที่ 18 มุ่งเน้นเกษตรยั่งยืน หนุนความมั่นคงทางอาหาร ขับเคลื่อนการเติบโตทางเศรษฐกิจ สานความร่วมมือด้านเกษตรในอนุภูมิภาค IMT-GT
นายถาวร ทันใจ รองปลัดกระทรวงเกษตรและสหกรณ์ เป็นประธานการประชุมคณะทำงานสาขาการเกษตรและอุตสาหกรรมเกษตรครั้งที่ 18 (THE 18th IMT-GT WORKING GROUP ON AGRICULTURE AND AGRO-BASED INDUSTRY MEETING : WGAA) ของแผนงานการพัฒนาเขตเศรษฐกิจสามฝ่าย อินโดนีเซีย – มาเลเซีย – ไทย (IMT - GT) พร้อมด้วย ดร. อาเด ซานดราดีจายา (Dr. Ade Candradijaya) ผู้อำนวยการ International Cooperation Bureau กระทรวงเกษตรอินโดนีเซีย ในฐานะหัวหน้าคณะผู้แทนอินโดนีเซีย นายไซฟูล นาซรี วาหิด (Mr. Shaiful Naszri Wahid) ทูตฝ่ายเกษตร สถานเอกอัครราชทูตมาเลเซียประจำประเทศไทย ในฐานะหัวหน้าคณะผู้แทนมาเลเซีย นางสาวไปรยา เศวตจินดา ผู้อำนวยการสำนักการเกษตรต่างประเทศ ในฐานะหัวหน้าคณะผู้แทนไทย และผู้แทนจากไทยและประเทศสมาชิก IMT-GT เข้าร่วมการประชุม ณ โรงแรมสุโกศล กรุงเทพมหานคร และผ่านระบบออนไลน์
รองปลัดกระทรวงเกษตรและสหกรณ์ กล่าวว่า ประเทศไทยยินดีและพร้อมสนับสนุนโครงการและกิจกรรมภายใต้กรอบความร่วมมือสาขาเกษตรและอุตสาหกรรมเกษตรร่วมกับประเทศสมาชิก IMT - GT โดยการทำงานอย่างใกล้ชิดผ่านการสนับสนุนด้านวิชาการ การพัฒนาขีดความสามารถ ตลอดจนการแลกเปลี่ยนองค์ความรู้และแนวปฏิบัติที่ดี เพื่อเสริมสร้างการผลิตและความยั่งยืนทางเกษตรในอนุภูมิภาค IMT – GT
ทั้งนี้ ที่ประชุมได้รับทราบความคืบหน้าโครงการที่อยู่ระหว่างการดำเนินการเพื่อบรรลุเป้าหมายแผนดำเนินงาน IMT-GT ค.ศ. 2022 - 2026 รวมทั้งได้เสนอข้อเสนอโครงการเกษตรใหม่ ในด้านต่าง ๆ อาทิ ด้านประมง การผลิตและแปรรูปอาหาร และด้านยางพาราและปาล์มน้ำมัน เป็นต้น อีกทั้งที่ประชุมยังได้แลกเปลี่ยนข้อคิดเห็นและแนวทางการดำเนินงานระยะต่อไปของ IMT-GT โดยมุ่งเน้นการทำงานแบบบูรณาการข้ามสาขา ได้แก่ ความร่วมมือกับคณะทำงานด้านการค้าและการลงทุน เพื่อยกระดับรายได้ให้แก่เกษตรกร นอกจากนี้ ประเทศสมาชิกได้สนับสนุนการดำเนินความร่วมมือกับเครือข่ายมหาวิทยาลัย (UNINET) ของแผนงาน IMT-GT และองค์การระหว่างประเทศ เพื่อเป็นแนวทางพัฒนาการดำเนินงานของคณะทำงานสาขาการเกษตรและอุตสาหกรรมเกษตรในการส่งเสริมสินค้าเกษตรมูลค่าสูง การส่งเสริมเกษตรกรรุ่นใหม่ และการยกระดับขีดความสามารถในการแข่งขันของภูมิภาคด้วย

ที่มา : https://www.thaigov.go.th/news/contents/details/99525