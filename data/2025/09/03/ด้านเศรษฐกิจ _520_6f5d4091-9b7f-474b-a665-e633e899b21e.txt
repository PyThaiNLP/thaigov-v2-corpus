รัฐบาลไทย-ข่าวทำเนียบรัฐบาล-รมว.อรรถกร เดินหน้าโครงการเร่งทำหมันสุนัข–แมว คุมโรคพิษสุนัขบ้าในพื้นที่เสี่ยง จ.ตาก เพื่อ “สัตว์ปลอดโรค คนปลอดภัย” ตั้งเป้าขยายผลขึ้นอีก 30%

วันจันทร์ที่ 18 สิงหาคม 2568
รมว.อรรถกร เดินหน้าโครงการเร่งทำหมันสุนัข–แมว คุมโรคพิษสุนัขบ้าในพื้นที่เสี่ยง จ.ตาก เพื่อ “สัตว์ปลอดโรค คนปลอดภัย” ตั้งเป้าขยายผลขึ้นอีก 30%
รมว.อรรถกร เดินหน้าโครงการเร่งทำหมันสุนัข–แมว คุมโรคพิษสุนัขบ้าในพื้นที่เสี่ยง จ.ตาก เพื่อ “สัตว์ปลอดโรค คนปลอดภัย” ตั้งเป้าขยายผลขึ้นอีก 30%
นายอรรถกร ศิริลัทธยากร รัฐมนตรีว่าการกระทรวงเกษตรและสหกรณ์ เปิดเผยในโอกาสเป็นประธานพิธีเปิดโครงการเร่งรัดผ่าตัดทำหมันสุนัขและแมวเพื่อควบคุมป้องกันโรคพิษสุนัขบ้าในพื้นที่เสี่ยง ภายใต้โครงการสัตว์ปลอดโรค คนปลอดภัยจากโรคพิษสุนัขบ้า ตามพระปณิธาน ศาสตราจารย์ ดร.สมเด็จเจ้าฟ้าฯ กรมพระศรีสวางควัฒน วรขัตติยราชนารี ปีงบประมาณ พ.ศ. 2568 ณ เทศบาลตำบลแม่จะเรา ต.แม่จะเรา อ.แม่ระมาด จ.ตาก ว่า สำหรับโครงการเร่งรัดผ่าตัดทำหมันสุนัขและแมวฯ เป็นอีก 1 นโยบายของกระทรวงเกษตรฯ ในการให้บริการพี่น้องประชาชน เพื่อช่วยแบ่งเบาภาระค่าใช้จ่ายในการดูแลสุขภาพสุนัข - แมวทั้งมีเจ้าของและไม่มีเจ้าของ นอกจากนี้ยังเป็นการแก้ไขปัญหาและควบคุมประชากรสุนัขและแมวไม่มีเจ้าของ ลดความเสี่ยงต่อการแพร่ระบาดของโรคพิษสุนัขบ้า ซึ่งเป็นโรคร้ายแรงที่ติดต่อสู่คนได้ โดยเฉพาะอย่างยิ่งจังหวัดตากที่มีพื้นที่ชายแดนติดกับประเทศเพื่อนบ้าน ทำให้มีความเสี่ยงที่โรคจะข้ามพรมแดนเข้ามาได้ตลอดเวลา การควบคุมประชากรสัตว์เหล่านี้อย่างมีประสิทธิภาพ จึงเป็นมาตรการสำคัญในการป้องกันและควบคุมโรคพิษสุนัขบ้า  กระทรวงเกษตรและสหกรณ์ โดยกรมปศุสัตว์ จึงได้ตระหนักถึงความสำคัญของปัญหานี้เป็นอย่างยิ่ง และได้น้อมนำพระปณิธานของ สมเด็จพระเจ้าน้องนางเธอ เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี ตามโครงการสัตว์ปลอดโรค คนปลอดภัยจากโรคพิษสุนัขบ้า มาเป็นแนวทางในการดำเนินงาน และตั้งเป้าหมายขยายผลโครงการดังกล่าวเพิ่มขึ้นอีก 30%
รมว.อรรถกร กล่าวว่า โครงการเร่งรัดผ่าตัดทำหมันสุนัขและแมวฯ ที่จัดขึ้นในครั้งนี้ถือว่าเป็นการส่งเสริมสวัสดิภาพสัตว์ และได้รับการดูแลที่ดีอย่างเป็นระบบ มีวัตถุประสงค์เพื่อป้องกันการแพร่ระบาดของโรคพิษสุนัขบ้า รวมถึงเพื่อควบคุมจำนวนประชากรสุนัขและแมว  ตลอดจนยกระดับคุณภาพชีวิตของประชาชน โดยการแบ่งเบาภาระค่าใช้จ่ายในการดูแลสุขภาพสัตว์เลี้ยง และลดความกังวลในผลกระทบจากปัญหาประชากรสัตว์จรจัด และโรคติดต่อ ซึ่งได้รับความร่วมมือเป็นอย่างดีจากทุกภาคส่วน อาทิ จังหวัดตาก กรมปศุสัตว์ หน่วยงานราชการที่เกี่ยวข้อง องค์กรปกครองส่วนท้องถิ่น ภาคเอกชน และประชาชนจิตอาสา ผมเชื่อมั่นว่า การจัดกิจกรรมผ่าตัดทำหมันสุนัขและแมวในวันนี้ จะเป็นจุดเริ่มต้นที่สำคัญในการแก้ไขปัญหาในระยะยาว และกระทรวงเกษตรฯ โดยกรมปศุสัตว์จะยังคงเดินหน้าประสานความร่วมมือกับทุกภาคส่วน เพื่อให้การแก้ไขปัญหาประชากรสุนัขและแมว และการป้องกันโรคพิษสุนัขบ้าในพื้นที่จังหวัดตาก รวมถึงทั่วประเทศ เป็นไปอย่างมีประสิทธิภาพและยั่งยืน
ในโอกาสนี้ รมว.อรรถกร และคณะผู้บริหารกระทรวงฯ ได้มอบอาหารสุนัขและแมวให้เจ้าของสัตว์ มอบโฉนดเพื่อการเกษตร กว่า 50 ฉบับ และมอบปัจจัยการผลิตทางการเกษตร ประกอบด้วย พันธุ์ปลา เมล็ดพันธุ์ข้าว ปุ๋ยเคมี ปุ๋ยอินทรีย์น้ำ สารชีวภัณฑ์  เมล็ดพันธุ์พืชผักสวนครัว-พันธุ์ไม้ผล รวมถึงมอบใบรับรองมาตรฐาน (สัญลักษณ์ Q) ภายใต้โครงการยกระดับคุณภาพมาตรฐานสินค้าเกษตร กว่า 700 แปลง ให้แก่ผู้แทนเกษตรกรอีกด้วย

ที่มา : https://www.thaigov.go.th/news/contents/details/99828