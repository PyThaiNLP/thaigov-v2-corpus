รัฐบาลไทย-ข่าวทำเนียบรัฐบาล-พันธบัตรวอลเล็ต สบม. บนเป๋าตัง จองซื้อเต็ม 5,000 ล้านบาท ตอกย้ำความสำเร็จนวัตกรรมการลงทุนที่ตอบโจทย์ในทุกมิติ

วันพุธที่ 6 สิงหาคม 2568
06/08/2568
พิมพ์
พันธบัตรวอลเล็ต สบม. บนเป๋าตัง จองซื้อเต็ม 5,000 ล้านบาท ตอกย้ำความสำเร็จนวัตกรรมการลงทุนที่ตอบโจทย์ในทุกมิติ
สบน.-กรุงไทย ประกาศความสำเร็จ ในการเสนอขายพันธบัตรออมทรัพย์ วอลเล็ต สบม. ของกระทรวงการคลัง ในปีงบประมาณ พ.ศ. 568 ครั้งที่ 2 ในแอปฯ เป๋าตัง ผู้จองซื้อเต็มวงเงิน 5,000 ล้านบาท
สบน.-กรุงไทย ประกาศความสำเร็จ ในการเสนอขายพันธบัตรออมทรัพย์ วอลเล็ต สบม. ของกระทรวงการคลัง ในปีงบประมาณ พ.ศ. 568 ครั้งที่ 2 ในแอปฯ เป๋าตัง ผู้จองซื้อเต็มวงเงิน 5,000 ล้านบาท สะท้อนศักยภาพนวัตกรรมการลงทุนที่ตอบโจทย์ผู้ลงทุน  ผ่านช่องทางดิจิทัลที่ทุกคนเข้าถึงได้อย่างสะดวก เท่าเทียม และโปร่งใส สนับสนุนการออมและการลงทุนเพื่อความมั่นคงทางการเงินอย่างยั่งยืน
นายรวินทร์ บุญญานุสาสน์ ผู้บริหารสายงานธุรกิจตลาดเงินตลาดทุน ธนาคารกรุงไทย เปิดเผยว่า ธนาคารกรุงไทยและสำนักงานบริหารหนี้สาธารณะ (สบน.) ประสบความสำเร็จในการเปิดขายพันธบัตรออมทรัพย์บนวอลเล็ต สบม. ของกระทรวงการคลัง ในปีงบประมาณ พ.ศ. 2568 ครั้งที่ 2 ผ่านแอปพลิเคชันเป๋าตัง โดยครั้งนี้ ยังคงได้รับความสนใจจากประชาชนและผู้ลงทุน จองซื้อเต็มวงเงิน 5,000 ล้านบาท รวมแล้วจำหน่ายพันธบัตรได้ทั้งหมด 17 รุ่น วงเงินรวม 100,200 ล้านบาท โดยมีผู้ลงทุนตั้งอายุ 15 - 91 ปี ทุกจังหวัดทั่วประเทศแบ่งเป็นกรุงเทพฯ 42.37% และต่างจังหวัด 57.63% ครอบคลุมทั่วประเทศ สะท้อนความเชื่อมั่นในพันธบัตรรัฐบาลที่ตอบโจทย์การออมและการลงทุนความเสี่ยงต่ำ รับผลตอบแทนสม่ำเสมอ ลงทุนง่ายผ่านแอปฯเป๋าตัง ซึ่งเป็น Thailand Open Digital Platform ที่คนไทยคุ้นเคย อีกทั้ง มีความสะดวก รวดเร็ว สามารถลงทุนได้ทุกที่ทุกเวลา ตลอด 24 ชั่วโมง รวมถึงทำรายการซื้อขายในตลาดรองเปลี่ยนเป็นเงินสดได้ทันที และเช็คยอดได้แบบเรียลไทม์
“ธนาคารขอขอบคุณผู้ลงทุนทุกท่าน ที่ให้ความเชื่อมั่นและสนับสนุนพันธบัตรออมทรัพย์ วอลเล็ต สบม. มาอย่างต่อเนื่อง โดยธนาคารมุ่งมั่นพัฒนาผลิตภัณฑ์และบริการด้านการเงิน เพื่อตอบโจทย์การออมและการลงทุนแบบไร้ขีดจำกัด เพิ่มโอกาสสร้างผลตอบแทนให้งอกเงย พร้อมส่งเสริมการออมและการลงทุนเพื่อสร้างความมั่นคงทางการเงิน โดยเฉพาะผู้ลงทุนยุคใหม่ในการให้บริการได้อย่างตรงจุด บนช่องทางดิจิทัล พร้อมยกระดับคุณภาพชีวิตของคนไทยให้ดีขึ้นทุกวัน สอดคล้องกับเป้าหมายการพัฒนาอย่างยั่งยืน(SDGs) ทั้งด้านการลดความเหลื่อมล้ำ ช่วยให้คนไทยเข้าถึงการลงทุน อย่างทั่วถึง เท่าเทียม โปร่งใส บนมาตรฐานความปลอดภัยในระดับสากล และด้านการแก้ปัญหาโลกร้อน จากการพัฒนาผลิตภัณฑ์การลงทุนในรูปแบบไร้กระดาษ และสอดคล้องกับวิสัยทัศน์ “กรุงไทย เคียงข้างไทย สู่ความยั่งยืน”
นอกจากนี้ ธนาคารเปิดให้บริการตลาดรอง สำหรับรับซื้อขายพันธบัตรและหุ้นกู้ ก่อนครบกำหนดเพื่อเสริมสภาพคล่อง และเปิดโอกาสให้ผู้ลงทุนปรับพอร์ตตราสารหนี้ให้สอดคล้องกับสภาวะตลาด โดยสามารถตรวจสอบรุ่น ราคารับซื้อ และทำรายการได้ตลอด 7 วัน 24 ช.ม. ผ่านบริการ Money Connect บนแอปฯ Krungthai NEXT สำหรับพันธบัตรออมทรัพย์และหุ้นกู้ทั่วไป และทำรายการผ่านแอปฯ เป๋าตังสำหรับ พันธบัตรออมทรัพย์ สบม. และหุ้นกู้ดิจิทัล รุ่นวอลเล็ต สอบถามรายละเอียดเพิ่มเติมได้ที่ www.krungthai.com หรือ Krungthai Contact Center โทร. 02-111-1111

ที่มา : https://www.thaigov.go.th/news/contents/details/99406