รัฐบาลไทย-ข่าวทำเนียบรัฐบาล-ปลัดกระทรวงกลาโหม ต้อนรับทูตทหารเยอรมนีคนใหม่ สานต่อสัมพันธ์ ๑๖๐ ปี มิตรภาพที่แข็งแกร่งสู่ความร่วมมือที่ยั่งยืน

วันอังคารที่ 26 สิงหาคม 2568
ปลัดกระทรวงกลาโหม ต้อนรับทูตทหารเยอรมนีคนใหม่ สานต่อสัมพันธ์ ๑๖๐ ปี มิตรภาพที่แข็งแกร่งสู่ความร่วมมือที่ยั่งยืน
ในวันอังคารที่ ๒๖ สิงหาคม ๒๕๖๘ เวลา ๑๐.๐๐ นาฬิกา พลเอก สนิธชนก สังขจันทร์ ปลัดกระทรวงกลาโหม ได้ให้การต้อนรับ พันโท Philipp Doert (ฟิลิปป์ โดแอท) ผู้ช่วยทูตทหารสหพันธ์สาธารณรัฐเยอรมนีประจำประเทศไทย ในโอกาสเข้าเยี่ยมอำลาหลังครบวาระการปฏิบัติหน้าที่
พร้อมทั้งแนะนำ นาวาโท Michael Radtke (มิชาเอ็ล รัทเคอ) ผู้ที่จะเข้ารับตำแหน่งใหม่ ณ ห้องพระบารมีปกเกล้า ในศาลาว่าการกลาโหม
การเข้าเยี่ยมคำนับในครั้งนี้ไม่เพียงแต่เป็นการแสดงความขอบคุณต่อ พันโท Philipp Doert ที่ปฏิบัติหน้าที่เป็นผู้ประสานงานหลักระหว่างกระทรวงกลาโหมของทั้งสองประเทศอย่างเต็มที่ตลอดมา แต่ยังเป็นโอกาสสำคัญในการสานต่อความสัมพันธ์อันดีที่มีมายาวนานกว่า ๑๖๐ ปีระหว่างไทยและเยอรมนี
ความสัมพันธ์อันแน่นแฟ้นระหว่างสองประเทศได้นำไปสู่ความร่วมมือในหลากหลายมิติ ทั้งการเมือง เศรษฐกิจ สังคม และโดยเฉพาะอย่างยิ่งด้านการทหาร ซึ่งครอบคลุมตั้งแต่การแลกเปลี่ยนการเยือนระดับสูง การประชุมทวิภาคี การฝึกร่วม/ผสม การแลกเปลี่ยนด้านการข่าว ไปจนถึงอุตสาหกรรมป้องกันประเทศ การต้อนรับผู้ช่วยทูตทหารท่านใหม่ในครั้งนี้ จึงเป็นการยืนยันความมุ่งมั่นที่จะพัฒนาความร่วมมือ ทางการทหารให้ก้าวหน้ายิ่งขึ้นต่อไปในอนาคต เพื่อประโยชน์ร่วมกันของทั้งสองประเทศ
การเยี่ยมคำนับในครั้งนี้ จึงนับเป็นโอกาสอันดีที่จะได้แสดงความขอบคุณสำหรับการให้ความช่วยเหลือและการอำนวยความสะดวกต่าง ๆ ในการประสานงานระหว่างกระทรวงกลาโหมและ กระทรวงกลาโหมสหพันธ์สาธารณรัฐเยอรมนีเป็นอย่างดีมาโดยตลอด รวมทั้งสานต่อความร่วมมือระหว่างหน่วยงานของทั้งสองประเทศต่อไป

ที่มา : https://www.thaigov.go.th/news/contents/details/100136