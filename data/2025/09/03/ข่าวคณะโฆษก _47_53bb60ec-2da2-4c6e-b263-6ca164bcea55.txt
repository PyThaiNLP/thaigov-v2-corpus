รัฐบาลไทย-ข่าวทำเนียบรัฐบาล-รัฐบาลสั่งการ 33 จังหวัดทั่วประเทศ เฝ้าระวังน้ำท่วมฉับพลัน-น้ำป่าไหลหลาก-ดินโคลนถล่ม เตรียมพร้อมรับมือสถานการณ์สัปดาห์นี้ (6 -12 กรกฎาคม) 

วันจันทร์ที่ 7 กรกฎาคม 2568
07/07/2568
พิมพ์
รัฐบาลสั่งการ 33 จังหวัดทั่วประเทศ เฝ้าระวังน้ำท่วมฉับพลัน-น้ำป่าไหลหลาก-ดินโคลนถล่ม เตรียมพร้อมรับมือสถานการณ์สัปดาห์นี้ (6 -12 กรกฎาคม)
ขณะที่เซลล์บอร์ดแคสเต็มรูปแบบพร้อมปฏิบัติการ
วันนี้ ( 7 กรกฎาคม 2568 ) เวลา 09.00 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า จากรายงานของกรมป้องกันและบรรเทาสาธารณภัย (ปภ.) ได้แจ้งเตือน 33 จังหวัดในพื้นที่ภาคเหนือ ภาคตะวันออกเฉียงเหนือ ภาคกลาง และภาคใต้ ให้เฝ้าระวังสถานการณ์น้ำท่วมฉับพลัน น้ำป่าไหลหลาก ดินโคลนถล่ม น้ำท่วมขังในพื้นที่ลุ่มต่ำ อ่างเก็บน้ำที่มีปริมาณน้ำมากกว่าร้อยละ 80 และระดับน้ำแม่น้ำโขงที่มีแนวโน้มเปลี่ยนแปลง ระหว่างวันที่ 6-12 กรกฎาคม 2568 พร้อมสั่งการหน่วยงานที่เกี่ยวข้องในพื้นที่เสี่ยงภัย เตรียมความพร้อมรับมือสถานการณ์ตลอด 24 ชั่วโมง
ทั้งนี้ กรมป้องกันและบรรเทาสาธารณภัย ได้กำชับให้จังหวัดและศูนย์ป้องกันและบรรเทาสาธารณภัยเขตในพื้นที่เสี่ยงภัย ติดตามสถานการณ์อย่างใกล้ชิด โดยเฉพาะพื้นที่ที่มีฝนตกสะสมเกิน 90 มิลลิเมตรภายใน 24 ชั่วโมง และพื้นที่ที่เคยเกิดน้ำท่วมซ้ำซาก เร่งตรวจสอบและซ่อมแซมแนวคันกั้นน้ำ กำจัดสิ่งกีดขวางทางน้ำ และบริหารจัดการน้ำอย่างเหมาะสมตั้งแต่ต้นน้ำถึงปลายน้ำ รวมถึงเฝ้าระวังพื้นที่ท่องเที่ยวธรรมชาติที่เสี่ยง เช่น น้ำตก ถ้ำลอด หากมีความเสี่ยงให้ปิดกั้นพื้นที่ทันที
นอกจากนี้ ยังมีการเฝ้าระวังอ่างเก็บน้ำขนาดกลางและเล็กที่มีปริมาณน้ำมากกว่าร้อยละ 80 ในหลายจังหวัด อาทิ ลำปาง น่าน สกลนคร กาฬสินธุ์ ตราด สุราษฎร์ธานี และกระบี่ รวมถึงเร่งพร่องน้ำในอ่างเก็บน้ำที่มีปริมาณเกินความจุ เพื่อรองรับน้ำหลากจากฝนที่ตกหนักในช่วงนี้
สำหรับพื้นที่ที่ต้องเฝ้าระวังผลกระทบจากระดับน้ำแม่น้ำโขงที่เพิ่มสูงขึ้น ได้แก่ จังหวัดเชียงราย เลย หนองคาย บึงกาฬ นครพนม มุกดาหาร อำนาจเจริญ และอุบลราชธานี ซึ่งมีแนวโน้มได้รับอิทธิพลจากฝนที่ตกสะสมในพื้นที่ตอนบนของสาธารณรัฐประชาธิปไตยประชาชนลาว
“รัฐบาลขอความร่วมมือประชาชนในพื้นที่เสี่ยงภัย ติดตามข่าวสารจากทางราชการอย่างใกล้ชิด ทั้งทางแอปพลิเคชัน “THAI DISASTER ALERT” และช่องทางออนไลน์ของกรมป้องกันและบรรเทาสาธารณภัย ได้แก่ Facebook : กรมป้องกันและบรรเทาสาธารณภัย DDPM, X : @DDPMNews, Line ID : @1784DDPM และ YouTube : DDPMNews รู้ทันภัยกับ ปภ. พร้อมกันนี้ หากได้รับความเดือดร้อน สามารถแจ้งเหตุและขอความช่วยเหลือผ่านสายด่วนนิรภัย 1784 ตลอด 24 ชั่วโมง ขณะที่ระบบเตือนภัยเซลล์บอร์ดแคสได้พร้อมให้ปฏิบัติการเต็มรูปแบบในทุกพื้นที่แล้ว” นางสาวศศิกานต์กล่าว

ที่มา : https://www.thaigov.go.th/news/contents/details/98226