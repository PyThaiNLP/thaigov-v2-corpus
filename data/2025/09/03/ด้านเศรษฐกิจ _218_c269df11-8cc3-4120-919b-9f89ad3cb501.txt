รัฐบาลไทย-ข่าวทำเนียบรัฐบาล-ปลัดฯ ณัฐพล นำทีม สปอ. ชูแนวคิด MIND ขับเคลื่อนสู่องค์กรคุณภาพ พร้อมรับการประเมินรางวัลเลิศรัฐ ปี 2568

วันอาทิตย์ที่ 20 กรกฎาคม 2568
20/07/2568
พิมพ์
ปลัดฯ ณัฐพล นำทีม สปอ. ชูแนวคิด MIND ขับเคลื่อนสู่องค์กรคุณภาพ พร้อมรับการประเมินรางวัลเลิศรัฐ ปี 2568
ปลัดฯ ณัฐพล นำทีม สปอ. ชูแนวคิด MIND ขับเคลื่อนสู่องค์กรคุณภาพ พร้อมรับการประเมินรางวัลเลิศรัฐ ปี 2568
วันที่ 17 กรกฎาคม 2568 นายณัฐพล รังสิตพล ปลัดกระทรวงอุตสาหกรรม ให้การต้อนรับ นางกิตติยา คัมภีร์ ประธานคณะผู้ตรวจประเมิน พร้อมด้วยนายประสงค์ พูนสินชูสกุล และนายแพทย์สุวรรณชัย วัฒนายิ่งเจริญชัย คณะกรรมการตรวจประเมินรางวัลเลิศรัฐ เนื่องในโอกาสที่สำนักงานปลัดกระทรวงอุตสาหกรรม (สปอ.) เข้ารับการตรวจประเมินรางวัลคุณภาพการบริหารจัดการภาครัฐ ณ พื้นที่ปฏิบัติงาน (Site Visit) ประจำปี 2568 โดยมี นายบรรจง สุกรีฑา นายวิฤทธิ์ วิเศษสินธุ์ นายศุภกิจ บุญศิริ รองปลัดกระทรวงอุตสาหกรรม นายเดชา จาตุธนานันท์ หัวหน้าผู้ตรวจราชการกระทรวงอุตสาหกรรม นายเอกนิติ รมยานนท์  นายวัชรุน จุ้ยจำลอง ผู้ตรวจราชการกระทรวงอุตสาหกรรม นายเตมีย์ พันธุวงค์ราช ผู้ช่วยปลัดกระทรวงอุตสาหกรรม คณะผู้บริหาร และเจ้าหน้าที่ที่เกี่ยวข้อง เข้าร่วม ณ ห้องประชุม อก. 1 ชั้น 2 อาคาร สปอ.
สปอ. ได้ผ่านการพิจารณาเบื้องต้นและผ่านเกณฑ์การประเมินรางวัลเลิศรัฐ ประจำปี 2568 สาขาคุณภาพการบริหารจัดการภาครัฐ (PMQA) ในขั้นตอนที่ 2 ซึ่งเป็นขั้นตอนสำคัญที่สะท้อนถึงศักยภาพและความพร้อมขององค์กรในการบริหารจัดการภาครัฐอย่างมีคุณภาพ และเป็นระบบ โดยหลังจากผ่านการพิจารณาเอกสารรายงานผลการดำเนินงานแล้ว คณะกรรมการฯ ได้ลงพื้นที่ตรวจประเมิน ณ พื้นที่ปฏิบัติงาน (Site Visit) เพื่อประเมินผลการดำเนินงานจริง ในการนี้ นายณัฐพล รังสิตพล ปลัดกระทรวงอุตสาหกรรม ได้กล่าวต้อนรับและนำเสนอผลการดำเนินการพัฒนาคุณภาพการบริหารจัดการภาครัฐ หมวด 1 ด้านการนำองค์การและความรับผิดชอบต่อสังคม โดยเน้นย้ำบทบาทของผู้นำองค์กรในการกำหนดทิศทางอย่างชัดเจน มีการประเมินสถานการณ์และปรับกลยุทธ์ให้สอดรับกับความเปลี่ยนแปลง สร้างสภาพแวดล้อมที่เอื้อต่อการทำงานและนวัตกรรม และถ่ายทอดวิสัยทัศน์สู่การปฏิบัติงานได้จริงในทุกระดับ
ปลัดฯ ณัฐพล กล่าวว่า "องค์กรภาครัฐในปัจจุบันต้องเปลี่ยนบทบาทจากผู้ควบคุม เป็นผู้อำนวยความสะดวกจากภายในสู่ภายนอก โดยเฉพาะในภาคอุตสาหกรรม ที่ต้องพัฒนาให้เติบโตไปพร้อมกับชุมชน สังคม และสิ่งแวดล้อมอย่างยั่งยืน” พร้อมย้ำถึงแนวทาง “MIND” ที่นำมาใช้เป็นค่านิยมหลักขององค์กรใช้ “หัวและใจ” ในการปฏิบัติราชการด้วยหลักความรับผิดชอบ ซื่อสัตย์ และยึดหลักธรรมาภิบาล รวมถึงการขับเคลื่อนโครงการแผนปฏิบัติราชการ เช่น “อุตสาหกรรมดี ชุมชนดี หน่วยงานดี”, การส่งเสริมวัฒนธรรมองค์กรผ่านกิจกรรม MIND Sports Day, โครงการ “คนดีมี MIND”, ระบบเบิกจ่ายแทนกันเพื่อเพิ่มประสิทธิภาพงบประมาณ และการพัฒนาศักยภาพบุคลากรด้วย Job Rotation และ Pitching เปิดโอกาสให้ข้าราชการรุ่นใหม่ได้นำเสนอแนวคิดสร้างสรรค์ต่อผู้บริหารโดยตรง
นอกจากนี้ นายศุภกิจ บุญศิริ รองปลัดกระทรวงอุตสาหกรรม ได้นำเสนอผลการดำเนินงาน หมวด 6 ด้านกระบวนการคุณภาพและนวัตกรรม ซึ่ง สปอ. ได้ยกระดับกระบวนการบริหารจัดการให้มีความทันสมัย ด้วยการนำนวัตกรรมและเทคโนโลยีดิจิทัลเข้ามาใช้ในการบริการภาครัฐ เช่น ระบบ e-License, d-Payment, และ i-Auditor ที่ช่วยลดขั้นตอน เพิ่มความสะดวก และลดต้นทุนทั้งของภาครัฐและภาคเอกชน การดำเนินการจัดตั้งระบบรับเรื่องร้องเรียนผ่านแพลตฟอร์ม “แจ้งอุต” และ “i-Dee Pro” เพื่อเปิดช่องทางให้ประชาชนมีส่วนร่วมในการตรวจสอบการทำงานของภาครัฐ พร้อมทั้งมีการใช้ Dashboard และ Big Data เพื่อการวิเคราะห์และติดตามผลการดำเนินงานในระดับบริหารอย่างแม่นยำ ส่วนด้านความปลอดภัยและความมั่นคงทางข้อมูล มีการพัฒนาระบบสารสนเทศและโครงสร้างพื้นฐานที่สอดคล้องกับมาตรฐาน ISO และกรอบ NIST Cybersecurity Framework รองรับการทำงานทั้งในสถานการณ์ปกติและภาวะวิกฤติ เช่น โรคระบาด อัคคีภัย ภัยธรรมชาติ เป็นต้น นอกจากนี้ยังได้ผลักดันการเสนอร่างกฎหมายสำคัญเพื่อยกระดับการกำกับดูแลภาคอุตสาหกรรม เช่น (ร่าง) พ.ร.บ.โรงงานอุตสาหกรรม, (ร่าง) พ.ร.บ.จัดการกากอุตสาหกรรม และ (ร่าง) พ.ร.บ.มาตรฐานผลิตภัณฑ์อุตสาหกรรม ซึ่งถือเป็นเครื่องมือในการพัฒนาเศรษฐกิจบนพื้นฐานของความยั่งยืน รวมถึง “ระบบ OPENMIND” ซึ่งเป็นเครื่องมือในการติดตามและบริหารจัดการสถานประกอบการทั่วประเทศ โดยเฉพาะกลุ่มโรงงานที่ยังไม่แจ้งประกอบกิจการ ซึ่งเป็นส่วนสำคัญต่อการวางแผนนโยบายและการจัดเก็บค่าธรรมเนียมของภาครัฐอย่างมีประสิทธิภาพ
การตรวจประเมินรางวัลเลิศรัฐในครั้งนี้ ถือเป็นโอกาสสำคัญที่ สปอ. ได้แสดงถึงความพร้อม ความมุ่งมั่น และพลังของการปรับองค์กรเข้าสู่ระบบบริหารจัดการภาครัฐแนวใหม่ ที่เน้นคุณภาพ ความโปร่งใส และการมีส่วนร่วมทุกภาคส่วน เพื่อยกระดับอุตสาหกรรมไทยให้สามารถแข่งขันได้ในระดับโลก และสร้างประโยชน์อย่างยั่งยืนให้กับประชาชนและประเทศชาติ

ที่มา : https://www.thaigov.go.th/news/contents/details/98575