รัฐบาลไทย-ข่าวทำเนียบรัฐบาล-บสย. ผนึก “เงินดีดี” ครั้งแรกในไทย ก้าวสู่ “ค้ำประกันสินเชื่อดิจิทัล” เต็มรูปแบบ เพิ่มศักยภาพช่วย Micro SMEs รายย่อย-อาชีพอิสระ เข้าถึงแหล่งทุน  

วันอังคารที่ 8 กรกฎาคม 2568
08/07/2568
พิมพ์
บสย. ผนึก “เงินดีดี” ครั้งแรกในไทย ก้าวสู่ “ค้ำประกันสินเชื่อดิจิทัล” เต็มรูปแบบ เพิ่มศักยภาพช่วย Micro SMEs รายย่อย-อาชีพอิสระ เข้าถึงแหล่งทุน
บสย. จับมือ “เงินดีดี” กับบริการ Digital Lending บวกค้ำประกัน Digital Credit Guarantee เต็มรูปแบบ เปิดประตูสู่ “ค้ำประกันสินเชื่อดิจิทัล” ผ่านโครงการค้ำประกัน SMEs Micro Biz วงเงินเริ่มต้น 1 หมื่นบาท ยื่นขอสินเชื่อ พร้อมค้ำประกันตั้งแต่ 15 ก.ค. นี้
บสย. จับมือ “เงินดีดี” บริษัทลูกธนาคารออมสิน ผู้ให้บริการสินเชื่อผ่านแอปพลิเคชัน Good Money ครั้งแรกในไทย กับบริการ Digital Lending บวกค้ำประกัน Digital Credit Guarantee เต็มรูปแบบ เปิดประตูสู่ “ค้ำประกันสินเชื่อดิจิทัล” สามารถติดตามสถานะการขอสินเชื่อ สะดวก รวดเร็ว เพิ่มศักยภาพช่วย “กลุ่มเปราะบาง” Micro SMEs รายย่อย เข้าถึงสินเชื่อง่ายขึ้น ผ่านโครงการค้ำประกัน SMEs Micro Biz วงเงินเริ่มต้น 1 หมื่นบาท ยื่นขอสินเชื่อ พร้อมค้ำประกันได้ตั้งแต่วันที่ 15 กรกฎาคมนี้
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) กล่าวว่า บสย. ได้ผนึกความร่วมมือกับ “เงินดีดี” บริษัทลูกของธนาคารออมสิน ค้ำประกันสินเชื่อ ผ่านแอปพลิเคชัน Good Money รองรับผู้ใช้บริการยุคดิจิทัลผ่านโทรศัพท์มือถือ แก้ปัญหา Pain points ให้ “กลุ่มเปราะบาง” สามารถเข้าถึงแหล่งทุนได้สะดวก รวดเร็ว ตั้งแต่ยื่นขอสินเชื่อ ตรวจสอบข้อมูล ไปจนถึงการอนุมัติสินเชื่อ บนแอปพลิเคชัน Good Money เพื่อสามารถติดตามสถานะการอนุมัติสินเชื่อ และปิดท้ายด้วยการค้ำประกันสินเชื่อดิจิทัลจาก บสย. ซึ่งเข้ามาเป็นกลไกสำคัญในการสร้างความมั่นใจให้ทั้งผู้กู้ และผู้ให้บริการทางการเงินกล้าปล่อยสินเชื่อมากขึ้น
“เงินดีดี” ถือเป็นผู้ประกอบธุรกิจทางการเงินประเภท Non-Bank รายแรกที่ร่วมดำเนินงานกับ บสย. ในการสนับสนุนสินเชื่อรายย่อย พร้อมค้ำประกันแบบดิจิทัลครบวงจร (Fully Digital Guarantee Processing) อย่างเต็มรูปแบบ โดยความร่วมมือในครั้งนี้ ถือเป็นปรากฏการณ์ครั้งสำคัญ และครั้งแรกในประเทศไทย สำหรับการให้บริการ Digital Lending บวกการค้ำประกัน Digital Credit Guarantee อย่างเต็มรูปแบบ ก้าวสำคัญของ บสย. ก่อนพัฒนาสู่การค้ำประกันสินเชื่อ และบริการใหม่ๆ ทางการเงินบน Virtual Banking ที่จะเกิดขึ้นในอนาคต ซึ่งเป็นไปตามยุทธศาสตร์การยกระดับองค์กรของ บสย. เพื่อเพิ่มศักยภาพในการช่วยเหลือผู้ประกอบการ SMEs ในประเทศไทย
“ความร่วมมือที่เกิดขึ้น ถือเป็นก้าวสำคัญของ บสย. ในการขยายบทบาทจากผู้ค้ำประกันสินเชื่อแบบดั้งเดิม ไปสู่เครื่องมือทางการเงินที่ทันสมัย ทั้งเป็นจุดเริ่มต้นของการสร้างระบบนิเวศทางการเงินเพื่อคนตัวเล็ก ที่เชื่อมต่อด้วยเทคโนโลยี ตอกย้ำความพร้อมของ บสย. ในการเป็นส่วนหนึ่งบนระบบนิเวศ Digital and Virtual Banking ที่จะเกิดขึ้นในอนาคต” นายสิทธิกร กล่าว
ความร่วมมือในครั้งนี้ บสย. มุ่งเน้นการลดภาระทางการเงินให้กับกลุ่มเปราะบาง รายย่อย Micro SME เป็นการตอบโจทย์นโยบายรัฐบาล โดยค้ำประกันสินเชื่อผ่าน “มาตรการ บสย. พร้อมค้ำ” ภายใต้ “โครงการ SMEs Micro Biz” วงเงินค้ำประกันรวม 2,000 ล้านบาท ค้ำประกันต่อรายตั้งแต่ 10,000-500,000 บาท จุดเด่น คือ ฟรีค่าธรรมเนียมค้ำประกัน 3 ปีแรก ปีต่อไปคิดค่าธรรมเนียม 1.5% ต่อปีจากยอดวงเงินค้ำประกันคงเหลือ ค้ำประกันยาว 7 ปี ซึ่งเป็น “มาตรการพิเศษ” ที่มุ่งเน้นการค้ำประกันสินเชื่อ เพื่อช่วยกระตุ้นให้สถาบันการเงินปล่อยสินเชื่อ สำหรับกลุ่มเปราะบางที่ต้องการสภาพคล่องเพิ่มเติม แต่ขาดคนค้ำประกัน และขาดหลักทรัพย์ค้ำประกัน ด้วยอัตราการจ่ายเคลมสูง (จ่ายค่าประกันชดเชย) เพื่อดูดซับความเสี่ยงด้าน Credit Cost ของทั้งผู้กู้และสถาบันการเงิน โดยโครงการค้ำประกันสินเชื่อ SMEs Micro Biz จ่ายเคลมสูงถึง 42% ต่อพอร์ตการค้ำประกัน เมื่อเทียบกับการค้ำประกันปกติที่ระยะเวลา 10 ปี
นอกจากนี้ ยังมีมาตรการแก้หนี้ “บสย. พร้อมช่วย” สำหรับลูกหนี้ทุกรายที่ถูกจ่ายเคลม เป็นมาตรการแก้หนี้ที่เน้น “ตัดต้นก่อนตัดดอก” อัตราดอกเบี้ย 0% ผ่อนยาว 7 ปี และมีส่วนลดเงินต้นสูงสุด 30% สำหรับลูกหนี้ที่ต้องการ “ปลดหนี้” ที่ถูกจ่ายเคลม
บสย. ตั้งเป้าว่า จากความร่วมมือที่เกิดขึ้น จะสามารถค้ำประกันสินเชื่อให้กลุ่ม SMEs รายย่อยไม่ต่ำกว่า 500 ล้านบาท ภายในสิ้นปีนี้ คาดว่าจะก่อให้เกิดสินเชื่อในระบบ 500 ล้านบาท ช่วย SMEs เข้าถึงสินเชื่อกว่า 10,000 ราย รักษาการจ้างงาน 4,615 ตำแหน่ง และสร้างผลประโยชน์ทางเศรษฐกิจได้ กว่า 2,000 ล้านบาท
นางสาวสิรินันท์ จิรดิลก กรรมการผู้จัดการ บริษัท เงินดีดี จำกัด เปิดเผยว่า แอปพลิเคชัน Good Money มุ่งเน้นสร้างการเข้าถึงแหล่งทุนที่เป็นธรรมสำหรับรายย่อย เชื่อว่าจากความร่วมมือกับ บสย. ในครั้งนี้ จะช่วยเพิ่มความมั่นใจให้กับลูกค้า และขยายโอกาสให้ผู้ประกอบการสามารถเริ่มต้น หรือฟื้นฟูกิจการได้ด้วยต้นทุนที่เหมาะสม โดยความร่วมมือครั้งนี้ “เงินดีดี” ได้จัดเตรียมสินเชื่อ “นาโนกู๊ดมันนี่ บสย.” วงเงินกู้สูงสุด 100,000 บาทต่อราย ระยะผ่อนชำระสูงสุด 4 ปี หรือ 48 เดือน อัตราดอกเบี้ย 28% - 33% ต่อปี (กรณีมี บสย. ค้ำประกัน คิดอัตราดอกเบี้ยสูงสุด 28%)
สำหรับแอปพลิเคชัน Good Money มีจุดเด่นที่ตอบโจทย์ผู้ใช้งานยุคดิจิทัล ได้แก่ ยื่นขอสินเชื่อผ่านมือถือ ใช้เอกสารน้อย ขั้นตอนเข้าใจง่าย รู้ผลเร็ว และอัตราดอกเบี้ยต่ำ โดยเป้าหมายระยะยาวของโครงการ คือการสร้างความร่วมมือระหว่างภาครัฐ ภาคเอกชน และเทคโนโลยี เพื่อพัฒนาโมเดลการเงินที่ครอบคลุมและยั่งยืนให้กับผู้ประกอบการ SMEs ทั่วประเทศ
ผู้ประกอบการ SMEs ที่สนใจยื่นขอสินเชื่อ และค้ำประกันสินเชื่อ ผ่านแอปพลิเคชัน Good Money สามารถเข้ามาที่ LINE OA : @tcgfirst โดย บสย. มีเครื่องมือในการตรวจสุขภาพทางการเงิน จองคิวขอรับคำปรึกษา ฟรี! ไม่มีค่าใช้จ่าย พร้อมแนะนำช่องทางการสมัครสินเชื่อ “นาโนกู๊ดมันนี่ บสย.” หรือสอบถามเพิ่มเติมที่ บสย. Call Center โทร. 02-890-9999 ขอแนะนำให้กู้เท่าที่จำเป็นและชำระคืนไหว

ที่มา : https://www.thaigov.go.th/news/contents/details/98269