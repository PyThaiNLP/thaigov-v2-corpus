รัฐบาลไทย-ข่าวทำเนียบรัฐบาล-“ดร.นลินี” หารือเอกชน E-Commerce ชั้นนำดูไบ 

วันพฤหัสบดีที่ 17 กรกฎาคม 2568
“ดร.นลินี” หารือเอกชน E-Commerce ชั้นนำดูไบ
หนุนส่งออก – ขยายช่องทางสินค้าไทยสู่ตลาดตะวันออกกลาง
เมืองดูไบ – เมื่อวันที่ 8 กรกฎาคม 2568 ดร.นลินี ทวีสิน ประธานผู้แทนการค้าไทย ได้พบหารือกับ Mr. Alex Tchablakian ผู้บริหารระดับสูงของแพลตฟอร์ม LetsTango หนึ่งในผู้ให้บริการ E-commerce ชั้นนำของยูเออีและตะวันออกกลาง เพื่อแลกเปลี่ยนข้อมูลและหารือแนวทางการส่งเสริมโอกาสทางการค้าให้กับสินค้าไทย ผ่านแพลตฟอร์มดังกล่าว ซึ่งมีเครือข่ายผู้บริโภคที่เข้มแข็งและเติบโตต่อเนื่อง โดยในการหารือครั้งนี้มีนางสุภาพร สุขมาก รองอธิบดีกรมส่งเสริมการค้าระหว่างประเทศ, นายปิติชัย รัตนนาคะ ผู้อำนวยการสำนักงานส่งเสริมการค้าในต่างประเทศ ณ เมืองดูไบ และนายวรกาญจน์ โกศลพิศิษฐ์กุล ผู้อำนวยการกองส่งเสริมการลงทุน 3 สำนักงานคณะกรรมการส่งเสริมการลงทุน (BOI) เข้าร่วมด้วย
ดร.นลินี ได้ใช้โอกาสนี้แสดงความขอบคุณบริษัท Newtek Al Hadeesa General Trading LLC. ผู้บริหารจัดการแพลตฟอร์ม LetsTango สำหรับความร่วมมืออันดียิ่งตลอดช่วงปีที่ผ่านมา พร้อมเน้นย้ำความมุ่งมั่นที่จะเดินหน้าขยายความร่วมมืออย่างต่อเนื่อง ผ่านโครงการ TOPTHAI X LetsTango เพื่อยกระดับภาพลักษณ์สินค้าไทยให้เป็นที่รู้จักในฐานะสินค้าคุณภาพและมีเอกลักษณ์เฉพาะตัว ผ่านการคัดสรรโดยหน่วยงานภาครัฐของไทย
ความร่วมมือดังกล่าวมีเป้าหมายเพื่อเพิ่มโอกาสทางการค้าให้แก่ผู้ประกอบการไทย โดยเฉพาะในกลุ่มสินค้าอาหาร สินค้าอุปโภคบริโภค เครื่องสำอาง สมุนไพร เครื่องหอม สินค้าแฟชั่น และไลฟ์สไตล์ ซึ่งไทยมีศักยภาพสูงและเป็นที่ต้องการในตลาดต่างประเทศ นอกจากนี้ ฝ่ายไทยยังได้เชิญชวนให้ LetsTango เข้าร่วมกิจกรรมส่งเสริมการค้า อาทิ งาน Thai SELECT Festival, TOPTHAI Showcase และกิจกรรม Business Matching กับผู้ประกอบการไทย เพื่อเสริมสร้างความร่วมมือและขยายฐานลูกค้าในภูมิภาคตะวันออกกลาง
ด้าน LetsTango ได้แสดงความยินดีกับความสำเร็จของความร่วมมือที่ผ่านมา และยืนยันความพร้อมที่จะสานต่อความร่วมมืออย่างใกล้ชิด เพื่อผลักดันโครงการ TOPTHAI X LetsTango ให้เติบโตอย่างต่อเนื่องในตลาดยูเออีและตะวันออกกลาง ตลอดจนได้แสดงความสนใจที่จะเข้าร่วมกิจกรรมต่างๆ ของกรมส่งเสริมการค้าระหว่างประเทศ นอกจากนี้ LetsTango ยังได้กล่าวชื่นชมคุณภาพสินค้าไทย ที่ตอบโจทย์ความต้องการของผู้บริโภคยูเออีได้เป็นอย่างดี โดยเชื่อมั่นว่าสินค้าไทยยังมีศักยภาพขยายตลาดและเพิ่มยอดขายได้อีกมาก
ในวันเดียวกัน ดร.นลินี และคณะฯ ยังได้หารือกับ Mr. Nick Borkhataria รองประธานฝ่าย Brand Partnership ของ Noon แพลตฟอร์ม E-commerce ชั้นนำที่เติบโตเร็วที่สุดในตะวันออกกลาง เพื่อผลักดันความร่วมมือภายใต้โครงการ TOPTHAI ขยายโอกาสทางการค้าให้ผู้ประกอบการไทยเข้าถึงตลาดในภูมิภาคนี้ได้อย่างครอบคลุม
โดยฝ่ายไทยได้นำเสนอจุดเด่นของโครงการ TOPTHAI ซึ่งคัดสรรแบรนด์ไทยที่มีศักยภาพ สินค้าดีมีคุณภาพและเอกลักษณ์โดดเด่นเข้าสู่ตลาดต่างประเทศ โดยที่ผ่านมาได้รับการตอบรับดีในหลายประเทศ พร้อมเชื่อมั่นว่าความร่วมมือครั้งนี้จะเปิดช่องทางใหม่ในการขยายตลาดของผู้ประกอบการไทยในภูมิภาคตะวันออกกลางได้อย่างรวดเร็ว ขณะเดียวกัน Noon จะได้สินค้าพรีเมียมจากไทยมาช่วยเพิ่มยอดขายและต่อยอดธุรกิจในระยะยาว
ทาง Noon ได้แสดงความสนใจและเล็งเห็นโอกาสความร่วมมือระหว่างกัน โดยพร้อมที่จะทำงานร่วมกับฝ่ายไทย เพื่อเปิดโอกาสให้ผู้บริโภคในภูมิภาคเข้าถึงสินค้านำเข้าคุณภาพสูงจากไทยมากยิ่งขึ้น โดยบริษัทฯ ยังคงมุ่งมั่นเป็นแพลตฟอร์ม E-commerce ที่นำเสนอสินค้าคุณภาพ หลากหลาย และให้บริการจัดส่งรวดเร็ว เพื่อตอบสนองความต้องการของผู้บริโภคได้อย่างทันท่วงที
ดร.นลินี กล่าวทิ้งท้ายว่า การหารือครั้งนี้ถือเป็นก้าวสำคัญที่ปูทางสู่ความร่วมมืออย่างยั่งยืน โดยฝ่ายไทยพร้อมทำงานร่วมกับ Noon อย่างใกล้ชิด ทั้งด้านการให้ข้อมูล การประสานงาน และการจัดกิจกรรมส่งเสริมการขาย เพื่อกระตุ้นการเลือกซื้อสินค้าไทยบนแพลตฟอร์ม ซึ่งจะช่วยส่งเสริมการค้าและสนับสนุนธุรกิจระหว่างกันได้อย่างมีประสิทธิภาพ

ที่มา : https://www.thaigov.go.th/news/contents/details/98348