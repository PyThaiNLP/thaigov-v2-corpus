รัฐบาลไทย-ข่าวทำเนียบรัฐบาล-รองปลัดถาวรฯ หารือ JAEC เตรียมพร้อมยกระดับโครงการฝึกงานผู้นำเยาวชนเกษตรไทยในประเทศญี่ปุ่น

วันอังคารที่ 26 สิงหาคม 2568
รองปลัดถาวรฯ หารือ JAEC เตรียมพร้อมยกระดับโครงการฝึกงานผู้นำเยาวชนเกษตรไทยในประเทศญี่ปุ่น
รองปลัดถาวรฯ หารือ JAEC เตรียมพร้อมยกระดับโครงการฝึกงานผู้นำเยาวชนเกษตรไทยในประเทศญี่ปุ่น
เมื่อวันที่ 25 สิงหาคม 2568 นายถาวร ทันใจ รองปลัดกระทรวงเกษตรและสหกรณ์ พร้อมด้วย นางสาวภัทราภรณ์ โสเจยยะ รองปลัดกระทรวงเกษตรและสหกรณ์ ประชุมการดำเนินโครงการฝึกงานผู้นำเยาวชนเกษตรไทยในประเทศญี่ปุ่น ประจำปี 2568 (รุ่นที่ 43) ร่วมกับนายทาคาชิ โยชิคาวะ (Mr.Takashi Yoshikawa) ผู้อำนวยการบริหารสภาการแลกเปลี่ยนด้านการเกษตรแห่งประเทศญี่ปุ่น (The Japan Agricultural Exchange Council: JAEC) และคณะ ณ ศูนย์ ASEAN-Japan Centre กรุงโตเกียว ประเทศญี่ปุ่น สำหรับโครงการฯ ความร่วมมือนี้ดำเนินการมาตั้งแต่ ปี 2526 นับเป็นเวลากว่า 43 ปี และเป็นประโยชน์อย่างมาก เนื่องจากเยาวชนเกษตรของไทยนอกจากจะได้ประสบการณ์ตรงในการลงมือทำเกษตรแบบญี่ปุ่นแล้ว ยังได้เรียนรู้แนวคิดโดยเฉพาะการเตรียมวางแผนทำการเกษตรล่วงหน้า และความมีระเบียบวินัยซึ่งสามารถนำมาปรับใช้เมื่อกลับมายังประเทศไทย รวมไปถึงความสัมพันธ์และเครือข่ายระหว่างผู้เข้าฝึกงานและครอบครัวชาวญี่ปุ่นอีกด้วย ทั้งนี้ รองปลัดฯ ถาวร กล่าวเพิ่มเติมว่า ได้กำชับให้หน่วยงานต่าง ๆ ที่เข้าร่วมในโครงการในปีถัดไป เตรียมความพร้อมประชาสัมพันธ์ เพื่อคัดเลือกให้ได้ผู้สนใจเข้าฝึกอบรมที่มีศักยภาพตรงตามเกณฑ์ที่ญี่ปุ่นกำหนดไว้
รองปลัดกระทรวงเกษตรและสหกรณ์ กล่าวว่า ปัจจุบันผู้นำเยาวชนเกษตรของไทยได้ฝึกงานและศึกษาเรียนรู้งานกับครอบครัวเกษตรกรญี่ปุ่นเข้าสู่เดือนที่ 4 ของโครงการ และอยู่ระหว่างการเข้าร่วมกิจกรรมอบรมให้ความรู้ด้านวิชาการและเทคโนโลยีในการทำการเกษตร ร่วมกับเยาวชนเกษตรจากฟิลิปปินส์และอินโดนีเซีย ณ KOIBUCHI College for Agriculture and Nutrition ทั้งนี้ ครอบครัวเกษตรกรญี่ปุ่นส่วนใหญ่มีความเห็นว่าเยาวชนเกษตรของไทย มีความมุ่งมั่นตั้งใจในการปฏิบัติงานพร้อมพัฒนาด้านภาษาเพื่อให้สามารถสื่อสารกับครอบครัวญี่ปุ่นเพิ่มมากขึ้น
นอกจากนี้ ทั้งสองฝ่ายเห็นควรที่จะพัฒนายกระดับโครงการให้ครอบคลุมบริบทของโลกที่เปลี่ยนแปลงไป โดยเพิ่มประสบการณ์เรัยนรู้ด้านการทำตลาด และการศึกษาดูงานในฟาร์มเกษตรอื่นที่ใช้เทคโนโลยีขั้นสูง เพื่อให้เยาวชนเกษตรได้นำความรู้ไปปรับใช้ภายหลังจากการฝึกอบรมในประเทศญี่ปุ่น ซึ่งในช่วงปลายปี 2568 และต้นปี 2569 คณะเจ้าหน้าที่จากญี่ปุ่นพร้อมครอบครัวเกษตรกรญี่ปุ่นจะเดินทางมาประเทศไทย เพื่อพบและพูดคุยกับเยาวชนเกษตรที่ผ่านการฝึกอบรม และติดตามการดำเนินโครงการต่อไป

ที่มา : https://www.thaigov.go.th/news/contents/details/100121