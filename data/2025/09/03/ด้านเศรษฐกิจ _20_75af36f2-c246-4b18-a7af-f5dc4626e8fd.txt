รัฐบาลไทย-ข่าวทำเนียบรัฐบาล-​ที่ปรึกษาฯ ไพลิน ร่วมงาน “มหกรรมผ้าไหม ไหมไทยสู่เส้นทางโลก ครั้งที่ 14” เปิดฉากยิ่งใหญ่ ปลุกพลัง Soft Power นำเสน่ห์ผ้าไหมไทยเฉิดฉายสู่สากล

วันพุธที่ 25 มิถุนายน 2568
25/06/2568
พิมพ์
​ที่ปรึกษาฯ ไพลิน ร่วมงาน “มหกรรมผ้าไหม ไหมไทยสู่เส้นทางโลก ครั้งที่ 14” เปิดฉากยิ่งใหญ่ ปลุกพลัง Soft Power นำเสน่ห์ผ้าไหมไทยเฉิดฉายสู่สากล
​ที่ปรึกษาฯ ไพลิน ร่วมงาน “มหกรรมผ้าไหม ไหมไทยสู่เส้นทางโลก ครั้งที่ 14” เปิดฉากยิ่งใหญ่ ปลุกพลัง Soft Power นำเสน่ห์ผ้าไหมไทยเฉิดฉายสู่สากล
วันที่ 21 มิถุนายน 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม มอบหมายให้ นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม เข้าร่วมงาน “มหกรรมผ้าไหม ไหมไทยสู่เส้นทางโลก ครั้งที่ 14” เพื่อเฉลิมพระเกียรติสมเด็จพระนางเจ้าสุทิดา พัชรสุธาพิมลลักษณ พระบรมราชินี เนื่องในโอกาสวันเฉลิมพระชนมพรรษา 47 พรรษา พร้อมเปิดประตูวัฒนธรรม นำผ้าไหมไทยสู่สายตานานาชาติ สร้างสรรค์เศรษฐกิจฐานรากอย่างยั่งยืน โดยมี นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม ประธานในพิธีเปิดงาน ณ หอประชุมกองทัพเรือ
ภายในงานเริ่มด้วยพิธีถวายพระพรชัยมงคลสมเด็จพระนางเจ้าสุทิดา พัชรสุธาพิมลลักษณ พระบรมราชินี จากนั้นเป็นการแสดง แฟชั่นโชว์ชุดผ้าไหมไทย โดยได้รับเกียรติจากคณะรัฐมนตรี ผู้แทนรัฐบาลไทย เอกอัครราชทูตและคู่สมรส อุปทูต และตัวแทนสถานทูตกงสุลกิตติมศักดิ์ จาก 88 ประเทศ ที่พร้อมใจกันสวมใส่ชุดผ้าไหมไทยอันงดงาม ผ่านการแสดง 6 องก์ ได้แก่ รอยอารยะ มรดกแผ่นดินไทย เสียงแห่งผ้าไทย นาฏยมวยไทย สีสันสยาม และเสียงกลองแห่งแผ่นดิน ซึ่งสะท้อนถึงความหลากหลายทางวัฒนธรรมที่ผสานเข้ากับผ้าไหมไทยอย่างลงตัว และยังมีนิทรรศการแสดงผลงานและพิธีมอบรางวัลชนะเลิศจากการประกวดชุดผ้าไหมร่วมสมัย “The 6th Next Big Silk Designer Contest 2025” เพื่อส่งเสริมนักออกแบบรุ่นใหม่ที่สร้างสรรค์ผลงานได้ยอดเยี่ยม และ พิธีมอบรางวัลชนะเลิศการประกวดการออกแบบลายผ้าไหมร่วมสมัย รวมถึง นิทรรศการการท่องเที่ยวเชิงวัฒนธรรม จากชุมชนท้องถิ่น และ การออกร้านจำหน่ายผลิตภัณฑ์ผ้าไหม
ทั้งนี้ได้เปิดโอกาสให้ผู้สนใจทั้งชาวไทยและต่างชาติได้สัมผัสกับเสน่ห์ของผ้าไหมไทยอย่างใกล้ชิดกับ แฟชั่นโชว์และนิทรรศการชุดผ้าไหมกว่า 197 ชุด ที่ออกแบบและตัดเย็บโดยนิสิตนักศึกษาจากสถาบันต่าง ๆ ทั่วประเทศ ซึ่งแสดงให้เห็นถึงความคิดสร้างสรรค์ของคนรุ่นใหม่ในการต่อยอดมรดกทางวัฒนธรรม พร้อมกันนี้ ยังมี พิธีมอบรางวัลชมเชยแก่ผู้เข้ารอบสุดท้ายจากการประกวดชุดผ้าไหมร่วมสมัย “The 6th Next Big Silk Designer Contest 2025” และ พิธีมอบรางวัลการประกวดคลิปเกี่ยวกับผ้าไหมไทย บนสื่อสังคมออนไลน์ที่ได้สร้างแรงบันดาลใจและสร้างการรับรู้คุณค่าของผ้าไหมไทยแก่คนรุ่นใหม่ รวมถึง การออกร้านจำหน่ายผลิตภัณฑ์ผ้าไหม กว่า 40 ร้านค้าจาก 4 ภาค อีกด้วย

ที่มา : https://www.thaigov.go.th/news/contents/details/97831