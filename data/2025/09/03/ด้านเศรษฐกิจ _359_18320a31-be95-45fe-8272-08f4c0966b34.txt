รัฐบาลไทย-ข่าวทำเนียบรัฐบาล-กรมการขนส่งทางบก ห่วงใยประชาชนช่วงฝนตกหนัก เตือนผู้ขับขี่เพิ่มความระมัดระวังเนื่องจากพื้นถนนลื่นและทัศนวิสัยไม่ดี เสี่ยงเกิดอุบัติเหตุสูง

วันศุกร์ที่ 1 สิงหาคม 2568
กรมการขนส่งทางบก ห่วงใยประชาชนช่วงฝนตกหนัก เตือนผู้ขับขี่เพิ่มความระมัดระวังเนื่องจากพื้นถนนลื่นและทัศนวิสัยไม่ดี เสี่ยงเกิดอุบัติเหตุสูง
...
นายเสกสม อัครพันธุ์ รองอธิบดีกรมการขนส่งทางบก กระทรวงคมนาคม เปิดเผยว่า ปัจจุบัน     ในหลายพื้นที่ของประเทศไทยมีฝนตกหนัก ส่งผลให้มีความเสี่ยงต่อการเกิดอุบัติเหตุบนท้องถนน เนื่องจากถนนที่   เปียกน้ำทำให้พื้นผิวลื่น ยางรถยึดเกาะถนนได้ไม่ดีเท่าที่ควร และมีน้ำขังบนพื้นผิวถนน ซึ่งอาจทำให้เกิดอาการเหินน้ำได้ง่าย อีกทั้งในช่วงลมแรงและฟ้าคะนอง อาจทำให้ทัศนวิสัยในการมองเห็นสิ่งกีดขวางหรือรถคันอื่นทำได้ยาก กรมการขนส่งทางบก (ขบ.) จึงขอเตือนให้ผู้ขับขี่ใช้ความเร็วรถให้เหมาะสมหรือลดความเร็วลงจากปกติ โดยเฉพาะ   เมื่อต้องขับผ่านบริเวณที่มีน้ำขังหรือพื้นผิวถนนที่ไม่เรียบ เพิ่มระยะห่างจากรถคันหน้ามากขึ้นเพื่อให้มีพื้นที่และเวลาในการหยุดรถได้อย่างปลอดภัยหากเกิดเหตุฉุกเฉิน และเปิดไฟหน้ารถและไฟท้ายรถเสมอแม้ในเวลากลางวันที่มีฝนตกเพื่อให้รถคันอื่นมองเห็นได้ชัดเจนขึ้น เปิดที่ปัดน้ำฝนโดยปรับระดับความเร็วตามปริมาณของฝนที่ตกลงมา รวมถึงให้ใช้อุปกรณ์ความปลอดภัยขั้นพื้นฐานอย่างเข็มขัดนิรภัยตลอดการขับขี่ กรณีรถจักรยานยนต์ผู้ขับขี่และผู้โดยสารต้องสวมหมวกกันน็อกที่มีคุณภาพและได้มาตรฐานทุกครั้งที่ขับขี่และโดยสาร ซึ่งจะช่วยลดความรุนแรงของการบาดเจ็บที่ศีรษะ เป็นการป้องกันการเสียชีวิตหรือพิการจากอุบัติเหตุได้ หากฝนตกหนักแนะนำให้ผู้ขับรถจักรยานยนต์หาจุดแวะพัก   และหยุดขับทันที รอจนกว่าฝนจะซาหรือหยุดตกจึงค่อยเดินทางต่อ
นอกจากนี้ ขบ. ได้เน้นย้ำให้ใช้ความระมัดระวังในการขับขี่อย่างต่อเนื่อง มองกระจกข้างและกระจกมองหลังอย่างสม่ำเสมอเพื่อประเมินสถานการณ์รอบด้านก่อนตัดสินใจเปลี่ยนเลน เลี้ยวรถ หรือแซงรถคันอื่น รวมถึงการใช้สัญญาณไฟเลี้ยวล่วงหน้า ไม่เปลี่ยนเลนกะทันหัน และรักษาระยะห่างจากรถคันอื่น เป็นสิ่งจำเป็นอย่างยิ่งในการป้องกันอุบัติเหตุที่เกิดจากการถูกเฉี่ยวชนหรือการเสียหลัก พร้อมทั้งแนะนำให้ผู้ขับขี่ตรวจสอบสภาพยางรถยนต์ให้มีดอกยางที่สมบูรณ์ มีความลึกเพียงพอสามารถยึดเกาะถนนและรีดน้ำได้ดี ไม่มีรอยฉีกขาด ตรวจสอบระบบเบรก        ไฟส่องสว่าง และที่ปัดน้ำฝนให้อยู่ในสภาพพร้อมใช้งานอยู่เสมอ เพื่อความปลอดภัยสูงสุดในการเดินทางช่วงฤดูฝน และขอให้ผู้ขับขี่ปฏิบัติตามกฎจราจรอย่างเคร่งครัดเพื่อให้ทุกการเดินทางเป็นไปอย่างปลอดภัย ไร้อุบัติเหตุ กลับถึงบ้านได้โดยสวัสดิภาพ

ที่มา : https://www.thaigov.go.th/news/contents/details/99184