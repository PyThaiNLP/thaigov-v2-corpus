รัฐบาลไทย-ข่าวทำเนียบรัฐบาล-รองปลัดกลาโหมส่งท้ายผู้ช่วยทูตทหารอิสราเอลประจำประเทศไทยชื่นชมบทบาทสำคัญในภารกิจช่วยคนไทยจากวิกฤต

วันจันทร์ที่ 21 กรกฎาคม 2568
รองปลัดกลาโหมส่งท้ายผู้ช่วยทูตทหารอิสราเอลประจำประเทศไทยชื่นชมบทบาทสำคัญในภารกิจช่วยคนไทยจากวิกฤต
รองปลัดกระทรวงกลาโหม ให้การต้อนรับ นาวาอากาศโท มาทาน ซากี ผู้ช่วยทูตทหารรัฐอิสราเอลประจำประเทศไทย ซึ่งมีถิ่นพำนัก ณ กรุงฮานอย ในโอกาสเข้าอำลาเนื่องจากครบวาระการปฏิบัติหน้าที่ โดยได้กล่าวขอบคุณสำหรับความร่วมมืออันดีตลอด 2 ปีที่ผ่านมา
โดยเฉพาะอย่างยิ่งการสนับสนุน ที่สำคัญในการอพยพคนไทยกลับประเทศ และช่วยเหลือคนไทยที่ถูกจับเป็นตัวประกันโดยกลุ่มฮามาส ซึ่งตอกย้ำถึงความสัมพันธ์อันแน่นแฟ้นระหว่างสองประเทศ
ในวันจันทร์ที่ ๒๑ กรกฎาคม ๒๕๖๘ เวลา ๑๑.๐๐ นาฬิกา พลเรือเอก สุพพัต ยุทธวงษ์ รองปลัดกระทรวงกลาโหม ได้ให้การต้อนรับ นาวาอากาศโท Matan Sagi (มาทาน ซากี) ผู้ช่วยทูตทหาร รัฐอิสราเอลประจำประเทศไทย ณ ห้องพระบารมีปกเกล้า ในศาลาว่าการกลาโหม ในโอกาสที่ท่านได้ ครบวาระการปฏิบัติหน้าที่
รองปลัดกระทรวงกลาโหมได้กล่าวขอบคุณผู้ช่วยทูตทหารรัฐอิสราเอลประจำประเทศไทย ที่ได้ปฏิบัติหน้าที่ด้วยดีตลอด ๒ ปีที่ผ่านมา และให้การสนับสนุนกระทรวงกลาโหมในเรื่องต่าง ๆ เป็นอย่างดี ทำให้การประสานงานระหว่างทั้งสองฝ่ายเป็นไปด้วยความราบรื่น โดยเฉพาะอย่างยิ่ง การสนับสนุนการอพยพคนไทยกลับประเทศ และช่วยเหลือคนไทยที่ถูกจับกุมเป็นตัวประกันโดยกลุ่มฮามาส
นอกจากนี้ ยังได้ชื่นชมความสัมพันธ์อันดีของทั้งสองประเทศ บนพื้นฐานความสัมพันธ์ฉันมิตร มาตลอด โดยมีความร่วมมือกันในหลาย ๆ ด้าน อาทิ การทหาร เศรษฐกิจ การค้า วิชาการและเทคโนโลยี และแรงงานไทยที่ทำงานในอิสราเอล
สำหรับความร่วมมือทางทหาร รองปลัดกระทรวงกลาโหม ได้ชื่นชมตลอดช่วง ๒ ปีที่ผ่านมา ที่ท่านได้ปฏิบัติหน้าที่ผู้ช่วยทูตทหารฯ ซึ่งได้ก่อให้เกิดพัฒนาการของความสัมพันธ์ระหว่างกระทรวงกลาโหมของไทยและกระทรวงกลาโหมของรัฐอิสราเอล ไม่ว่าจะเป็นการเยือนของผู้บังคับบัญชาและเจ้าหน้าที่ การส่งกำลังพลเข้าร่วมโครงการสังเกตการณ์ในการฝึกร่วม/ผสม Cobar Gold รวมถึงความร่วมมือด้านยุทโธปกรณ์และอุตสาหกรรมป้องกันประเทศ และหวังว่าจะได้รับการสนับสนุนจากฝ่ายอิสราเอลอย่างต่อเนื่องต่อไป
และขอบคุณที่ท่านได้อำนวยความสะดวกและต้อนรับคณะผู้แทนจากกระทรวงกลาโหมอย่างอบอุ่นในการเดินทางไปเข้าร่วมประชุมหารือทวิภาคีระหว่างกระทรวงกลาโหมไทยกับกระทรวงกลาโหมรัฐอิสราเอล
นอกจากนี้ยังได้ชื่นชมท่านที่มีส่วนสำคัญในการผลักดันให้กลไกการประชุมฯ ประสบความสำเร็จด้วยดีในช่วงที่ท่านดำรงตำแหน่ง สำหรับการประชุม JMC ครั้งถัดไป กระทรวงกลาโหมหวังเป็นอย่างยิ่งว่าจะได้เป็นเจ้าภาพจัดการประชุมในช่วงปลายปี ๒๕๖๘

ที่มา : https://www.thaigov.go.th/news/contents/details/98615