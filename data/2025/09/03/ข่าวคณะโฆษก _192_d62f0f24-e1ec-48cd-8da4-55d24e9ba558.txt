รัฐบาลไทย-ข่าวทำเนียบรัฐบาล-รัฐบาลให้ สปสช. สนับสนุนท้องถิ่นให้ใช้งบผ่านกองทุนท้องถิ่นของ สปสช.ได้ง่ายขึ้น เพื่อดูแลกลุ่มเปราะบางในพื้นที่ชายแดน

วันเสาร์ที่ 2 สิงหาคม 2568
02/08/2568
พิมพ์
รัฐบาลให้ สปสช. สนับสนุนท้องถิ่นให้ใช้งบผ่านกองทุนท้องถิ่นของ สปสช.ได้ง่ายขึ้น เพื่อดูแลกลุ่มเปราะบางในพื้นที่ชายแดน
รัฐบาลให้ สปสช. สนับสนุนท้องถิ่นให้ใช้งบผ่านกองทุนท้องถิ่นของ สปสช.ได้ง่ายขึ้น เพื่อดูแลกลุ่มเปราะบางในพื้นที่ชายแดน
วันนี้ (2 ส.ค. 68) เวลา 08.45 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า จากสถานการณ์ความตึงเครียดบริเวณชายแดนไทย–กัมพูชา ซึ่งส่งผลกระทบต่อประชาชนในพื้นที่ 4 จังหวัด ได้แก่ สุรินทร์ ศรีสะเกษ อุบลราชธานี และบุรีรัมย์ ทำให้มีประชาชนจำนวนหนึ่งต้องอพยพข้ามเขตพื้นที่เดิม และในกลุ่มนี้มีผู้ที่อยู่ในภาวะพึ่งพิงซึ่งต้องการการดูแลเป็นพิเศษ โดยเฉพาะการได้รับวัสดุทางการแพทย์ เช่น ผ้าอ้อมผู้ใหญ่ เป็นต้น
เพื่อรองรับความต้องการดังกล่าว รัฐบาล โดยสำนักงานหลักประกันสุขภาพแห่งชาติ (สปสช.) ได้อนุญาตให้องค์กรปกครองส่วนท้องถิ่น (อปท.) ที่รับผิดชอบพื้นที่ที่มีผู้อพยพ สามารถใช้งบประมาณจาก “กองทุนหลักประกันสุขภาพระดับท้องถิ่นหรือพื้นที่” (กปท.) ซึ่งเป็นงบสนับสนุนร่วมระหว่าง อปท. และ สปสช. จัดซื้อผ้าอ้อมผู้ใหญ่ให้กับผู้มีภาวะพึ่งพิงได้ แม้จะไม่ได้อยู่ในเขตรับผิดชอบเดิมของ อปท. นั้น ๆ
หากเจ้าหน้าที่ รพ.สต. หรือเจ้าหน้าที่ อปท. ยังไม่ทราบรายละเอียด สามารถสอบถามข้อมูลเพิ่มเติมได้ที่ สายด่วน สปสช. 1330
สำหรับผู้มีสิทธิรับผ้าอ้อมผู้ใหญ่ตามโครงการนี้ ต้องเป็นคนไทยที่มีเลขประจำตัวประชาชน 13 หลัก และเข้าเกณฑ์ 2 กลุ่ม ได้แก่
1. ผู้ป่วยติดเตียง โดยมีคะแนนการทำกิจวัตรประจำวัน (ADL) ไม่เกิน 6 คะแนน
2. ผู้ที่มีปัญหาการกลั้นปัสสาวะหรืออุจจาระไม่ได้ ซึ่งได้รับการประเมินโดยเจ้าหน้าที่สาธารณสุข หรือมีใบรับรองจากแพทย์
ทั้งนี้ ไม่จำกัดอายุของผู้ป่วย หากเข้าเกณฑ์ที่กำหนดก็สามารถรับสิทธิได้ ไม่ว่าจะอยู่ภายใต้ระบบหลักประกันสุขภาพใด อาทิ บัตรทอง ประกันสังคม ข้าราชการ หรือสิทธิอื่น ๆ
“รัฐบาลขอแสดงความห่วงใยต่อผู้ได้รับผลกระทบจากสถานการณ์ชายแดน โดยจะไม่ทอดทิ้งกลุ่มเปราะบาง และจะดำเนินมาตรการทุกด้านเพื่อดูแลประชาชนอย่างทั่วถึง โดยเฉพาะผู้ที่ต้องการความช่วยเหลือเร่งด่วน ทั้งในด้านสุขภาพและคุณภาพชีวิตอย่างต่อเนื่องและไม่ขาดตอน” นางสาวศศิกานต์ กล่าว

ที่มา : https://www.thaigov.go.th/news/contents/details/99229