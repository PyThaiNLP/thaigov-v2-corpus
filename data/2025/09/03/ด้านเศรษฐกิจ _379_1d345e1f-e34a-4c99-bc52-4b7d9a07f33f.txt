รัฐบาลไทย-ข่าวทำเนียบรัฐบาล-เริ่มแล้ว "อุตสาหกรรมแฟร์ 2568” ขนขบวนสินค้าช่วยคนไทย ส่งน้ำใจช่วยพี่น้องชายแดน ถึงสถานีกลางกรุงเทพอภิวัฒน์  

วันอาทิตย์ที่ 3 สิงหาคม 2568
03/08/2568
พิมพ์
เริ่มแล้ว "อุตสาหกรรมแฟร์ 2568” ขนขบวนสินค้าช่วยคนไทย ส่งน้ำใจช่วยพี่น้องชายแดน ถึงสถานีกลางกรุงเทพอภิวัฒน์
เริ่มแล้ว "อุตสาหกรรมแฟร์ 2568” ขนขบวนสินค้าช่วยคนไทย ส่งน้ำใจช่วยพี่น้องชายแดน ถึงสถานีกลางกรุงเทพอภิวัฒน์
กระทรวงอุตสาหกรรม จับมือ กระทรวงคมนาคม จัดงาน "อุตสาหกรรมแฟร์ 2568 : “รถไฟอุตสาหกรรม นำความสุขสู่คนไทย" ระหว่างวันที่ 31 กรกฎาคม – 3 สิงหาคม 2568 ณ สถานีกลางกรุงเทพอภิวัฒน์ จัดเต็มสินค้าอุปโภค-บริโภค คุณภาพดี ราคาประหยัด ลดค่าครองชีพ ทั้งจากเครือสหพัฒน์และผู้ประกอบการ SME ไทยทั่วประเทศ พร้อม Motor Show รถที่ใช่ดีลที่ชอบ คาดสร้างเงินสะพัดกว่า 300 ล้านบาท พร้อมจัดจุดรับบริจาคอุตสาหกรรมรวมใจส่งสิ่งของช่วยเหลือผู้ประสบภัยน้ำท่วมและสถานการณ์ชายแดน
นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เปิดเผยว่า นับเป็นโอกาสอันดีในการร่วมมือครั้งใหญ่ระหว่างกระทรวงอุตสาหกรรมและกระทรวงคมนาคมที่นำสินค้าจากผู้ประกอบการรายเล็กรายใหญ่มาเจอกับศูนย์กลางระบบคมนาคมที่รวมทั้งรถไฟฟ้า รถไฟ รถโดยสารสาธารณะเข้าด้วยกัน เป็นการเพิ่มช่องทางการจำหน่ายสินค้าให้กับผู้ประกอบการ SME ไทย และวิสาหกิจชุมชนและยังมีโซนสินค้าที่ได้รับความร่วมมือจากเครือสหพัฒน์มาร่วมจำหน่ายสินค้าราคาพิเศษ พร้อมทั้งโซนมอเตอร์โชว์ที่รวบรวมค่ายรถยนต์กว่า 19 ค่ายรถ มาจัดโปรโมชั่นดี ดอกเบี้ยพิเศษภายในงานด้วย คาดว่าจะช่วยกระตุ้นเศรษฐกิจของประเทศได้กว่า 300 ล้านบาท และในภาวะสถานการณ์ชายแดนที่ไม่ปกติกระทรวงอุตสาหกรรมขอแสดงความห่วงใย พร้อมส่งกำลังใจให้กับผู้ประสบภัย โดยจัดจุดรับบริจาคสิ่งของอุปโภคบริโภค "อุตสาหกรรมรวมใจ ช่วยพี่น้องชาวไทย" เพื่อส่งต่อน้ำใจช่วยเหลือผู้ประสบภัยชายแดนและผู้ประสบภัยน้ำท่วม สำหรับผู้เข้าร่วมจับจ่ายสินค้าภายในงานที่ต้องการแบ่งปัน
ส่งมอบน้ำใจให้กับผู้ประสบภัย ซึ่งสามารถนำส่งผ่านจุดรับบริจาคอุตสาหกรรมรวมใจ หรือจุดรับของไปรษณีย์ไทย ภายในงาน ซึ่งพัสดุที่บริจาคน้ำหนักไม่เกิน 5 กิโลกรัม สามารถรับบริการโดยไม่คิดค่าจัดส่ง และในงานนี้ได้มีความร่วมมือที่สำคัญอีกหนึ่งเรื่องคือการลงนามบันทึกความเข้าใจ (MOU) การยกระดับระบบคมนาคมขนส่งทางรางและการสร้างฐานการผลิตรถไฟมาตรฐานสากลภายในประเทศ ระหว่าง กระทรวงอุตสาหกรรม โดยกรมส่งเสริมอุตสาหกรรม หรือดีพร้อม (DIPROM) กับ กระทรวงคมนาคม โดย สถาบันวิจัยและพัฒนาเทคโนโลยีระบบราง (องค์การมหาชน) (สทร.) เพื่อการขับเคลื่อนและยกระดับอุตสาหกรรมราง และเพิ่มขีดความสามารถของประเทศไทยในการออกแบบและผลิตรถไฟเองภายในประเทศด้วยเทคโนโลยีที่ทันสมัยและได้มาตรฐานสากล พร้อมส่งเสริมการพัฒนาอุตสาหกรรมภายในประเทศให้สามารถแข่งขันในเวทีโลกได้และสะท้อนถึงความมุ่งมั่นของภาครัฐในการสร้างกลไกใหม่เพื่อขับเคลื่อนประเทศสู่ความมั่นคงทางเศรษฐกิจในระยะยาว ทั้งในด้านเทคโนโลยี การผลิตและการพัฒนาบุคลากรผลักดันให้ประเทศไทยเป็นศูนย์กลางระบบขนส่งโลจิสติกส์ของภูมิภาคอาเซียน
นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม เปิดเผยว่า ทางกระทรวงคมนาคมมีความยินดีอย่างยิ่งในการความร่วมมือครั้งนี้ระหว่างสองกระทรวงเป็นการยกระดับสถานีกรุงเทพอภิวัฒน์ให้มีการใช้งานได้เต็มประสิทธิภาพ สร้างบรรยากาศใหม่ๆ แก่ผู้เดินทาง และยังเป็นการช่วยผู้ประกอบการให้มีตลาดใหม่และสร้างรายได้เพิ่มขึ้น และสำหรับการลงนามในวันนี้เป็นจุดเริ่มต้นสำคัญของการยกระดับระบบรางของไทย ไม่เพียงแค่ในด้านคมนาคมขนส่ง แต่ยังรวมถึงการพัฒนาอุตสาหกรรมภายในประเทศ โดยกระทรวงคมนาคมได้ร่วมมือกับสถาบันวิจัยและพัฒนาเทคโนโลยีระบบราง (องค์การมหาชน) หรือ สทร. เดินหน้าสนับสนุนการผลิตรถไฟภายในประเทศ ทั้งในรูปแบบหัวรถจักร (Locomotive), รถไฟโดยสาร (Passenger Coach), รถไฟไฮบริดพร้อมตู้โดยสาร (Hybrid Multiple Unit) และตู้สินค้า (Freight Wagon) ที่ได้มาตรฐานสากล พร้อมทั้งสนับสนุนการถ่ายทอดเทคโนโลยีและการพัฒนาบุคลากรต่อไปด้วย
นายณัฐพล รังสิตพล ปลัดกระทรวงอุตสาหกรรม กล่าวว่า การจัดงาน “อุตสาหกรรมแฟร์ 2568 : รถไฟอุตสาหกรรม นำความสุขสู่คนไทย” ในครั้งนี้ เพื่อให้ผู้ประกอบการโรงงานได้มีพื้นที่ในการกระจายสินค้าถึงกลุ่มผู้บริโภคโดยตรง ผู้บริโภคก็สามารถเดินทางเข้าร่วมงานได้โดยสะดวก โดยเฉพาะผู้ที่ต้องเดินทาง สามารถแวะมาจับจ่ายใช้สอยได้ก่อนเดินทางต่อ ทั้งยังคัดสรรสินค้าที่มีคุณภาพและราคาเป็นธรรมเพื่อให้ผู้บริโภคได้เข้าถึงสินค้าคุณภาพดีในราคาเหมาะสม ช่วยลดค่าครองชีพให้กับประชาชน ซึ่งมีการจัดแบ่งภายใน 4 โซน รวมผู้ประกอบการทั้งหมดกว่า 330 บูธ ได้แก่
1. โซนมหกรรมสินค้าอุปโภค-บริโภคราคาประหยัดจากเครือสหพัฒน์ ลดราคากว่า 70 %
2. โซนมอเตอร์โชว์ (Motor Show) ตามหารถที่ใช่ดีลที่ชอบ รถยนต์-รถจักรยานยนต์คุณภาพดี และข้อเสนอพิเศษสุดในงานจากค่ายรถยนต์ต่าง ๆ อาทิ ดอกเบี้ยเริ่มต้น 0.99 % , โปรโมชั่นช่วยผ่อนสูงสุด 12 เดือน , บัตรเติมน้ำมันสูงสุด 3,000 บาท , แถมฟรีฟิล์มติดรถยนต์ Lamina CM1 , ลุ้นจี้ทองคำ หนัก 2 สลึง หรือส่วนลดพิเศษ 15,000 บาท สำหรับครู /ข้าราชการ/บุคลากรทางการแพทย์/เกษตรกร
3. โซนมหกรรมเครื่องใช้ไฟฟ้าคุณภาพมีมาตรฐาน มอก. ราคาประหยัด
4. โซนมหกรรมจำหน่ายสินค้าจากผู้ประกอบการ SME ไทย และวิสาหกิจชุมชนทั่วประเทศ อาทิ อาหาร เครื่องดื่ม เครื่องประดับ สินค้าแฟชั่น งานคราฟต์ สินค้าตกแต่งบ้าน เป็นต้น
ทางด้านนายชยธรรม์ พรหมศร ปลัดกระทรวงคมนาคม กล่าวว่า ทางกระทรวงคมนาคมได้เตรียมการอำนวยความสะดวกให้ประชาชนที่เดินทางมาร่วมงานได้รับความสะดวก รวดเร็ว และประหยัด ด้วยระบบขนส่งสาธารณะที่หลากหลาย ไม่ว่าจะเป็น รถไฟชานเมือง (สายสีแดง) เชื่อมต่อจากพื้นที่กรุงเทพฯ รอบนอกได้อย่างรวดเร็ว รถไฟฟ้า MRT (สายสีน้ำเงิน) ครอบคลุมเส้นทางสำคัญในเมืองในอัตราค่าโดยสาร 20 บาท ตลอดสาย รถไฟทางไกลที่จะอำนวยความสะดวกสำหรับผู้เดินทางมาจากต่างจังหวัด รวมทั้งรถโดยสารสาธารณะที่สามารถเดินทางเข้าถึงยังพื้นที่จัดงาน ซึ่งจะช่วยลดปัญหาการจราจร หรือหากนำรถยนต์ส่วนบุคคลมาร่วมงาน ทางการรถไฟแห่งประเทศไทย มีพื้นที่จอดรถและจุดรับ-ส่ง ที่จัดเตรียมไว้อย่างเพียงพอ
งาน “อุตสาหกรรมแฟร์ 2568 : รถไฟอุตสาหกรรม นำความสุขสู่คนไทย” ในครั้งนี้ จัดขึ้นระหว่างวันที่ 31 ก.ค. – 3 ส.ค. นี้ ณ สถานีกลางกรุงเทพอภิวัฒน์ มีร้านค้าจากผู้ประกอบการSME ผู้ประกอบการจำหน่ายเครื่องใช้ไฟฟ้า สินค้าเครือสหพัฒน์ และค่ายรถยนต์ กว่า 19 ค่ายรถ มาจัดจำหน่ายเต็มพื้นที่สถานี และมีการจัดกิจกรรมที่น่าสนใจสำหรับผู้เข้าร่วมงานแบบไม่มีค่าใช้จ่าย อาทิ การจัดเสวนาแลกเปลี่ยนองค์ความรู้ในหัวข้อต่าง ๆ เช่น เบลนด์น้ำหอม (Perfume Blending Workshop) / Talk & share (ไทย-จีน-อังกฤษ) / Taste of Siam เมื่ออาหาร คือสูตรลับแห่งสุขภาพ / เลือกคนให้ถูกงาน เลือกงานให้ถูกคน / Herbal Plantasia ทำน้ำมันหอมระเหย / Hobby Hut Craft ทำตุ๊กตาจากผ้า (กระต่าย) รวมถึงฟรีมินิคอนเสิร์ตจากเหล่าศิลปินชื่อดังให้ชมทุกวันอีกด้วย
---------------------------------------------------

ที่มา : https://www.thaigov.go.th/news/contents/details/99263