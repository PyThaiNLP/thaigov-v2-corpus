รัฐบาลไทย-ข่าวทำเนียบรัฐบาล-กสร. แสดงพลังร่วม 4 หน่วยงานภาคี สร้างสังคมปลอดยาเสพติดในสถานประกอบกิจการ เนื่องในวันต่อต้านยาเสพติดโลก 2568

วันพฤหัสบดีที่ 26 มิถุนายน 2568
26/06/2568
พิมพ์
กสร. แสดงพลังร่วม 4 หน่วยงานภาคี สร้างสังคมปลอดยาเสพติดในสถานประกอบกิจการ เนื่องในวันต่อต้านยาเสพติดโลก 2568
กสร. แสดงพลังร่วม 4 หน่วยงานภาคี สร้างสังคมปลอดยาเสพติดในสถานประกอบกิจการ เนื่องในวันต่อต้านยาเสพติดโลก 2568
วันที่ 26 มิถุนายน 2568 กรมสวัสดิการและคุ้มครองแรงงาน จัดงานวันต่อต้านยาเสพติดโลก ประจำปี 2568 พร้อมประกาศเกียรติคุณสถานประกอบกิจการที่เป็นแบบอย่างที่ดีในการบริหารจัดการปัญหายาเสพติดจับมือ 4 หน่วยงานภาคี ผนึกกำลังเดินหน้าสร้างสังคมปลอดยาเสพติดในสถานประกอบกิจการ
นายพงศ์เทพ เพชรโสม รองอธิบดีกรมสวัสดิการและคุ้มครองแรงงาน (กสร.) และโฆษกกรม เปิดเผยว่า“องค์การสหประชาชาติได้กำหนดให้วันที่ 26 มิถุนายนของทุกปีเป็น “วันต่อต้านยาเสพติดโลก”เพื่อสร้างการตระหนักรู้ถึงภัยร้ายของยาเสพติดที่เป็นปัญหาระดับโลกและส่งผลกระทบต่อคุณภาพชีวิตของประชาชนรวมถึงเสถียรภาพของแรงงานในภาคการผลิตของประเทศ ซึ่งกรมสวัสดิการและคุ้มครองแรงงานให้ความสำคัญกับการมีส่วนร่วมของภาคแรงงานในการแก้ไขปัญหายาเสพติดในสถานประกอบกิจการผ่านการขับเคลื่อนโครงการ “โรงงานสีขาว”และการส่งเสริมมาตรฐานการป้องกันและแก้ไขปัญหายาเสพติดในสถานประกอบกิจการ (มยส.) ซึ่งช่วยสร้างระบบจัดการยาเสพติดเชิงรุกอย่างเป็นระบบ โดยในปีนี้ เรือเอก สาโรจน์ คมคาย อธิบดีกรมสวัสดิการและคุ้มครองแรงงาน ได้มอบหมายให้ผมเป็นประธานเปิดกิจกรรมวันต่อต้านยาเสพติดโลกประจำปี 2568 และพิธีประกาศเกียรติคุณแก่สถานประกอบกิจการที่เป็นแบบอย่างที่ดีในการบริหารจัดการปัญหายาเสพติด ซึ่งได้รับความร่วมมือจาก 4 หน่วยงานที่เกี่ยวข้อง ได้แก่ สำนักงาน ป.ป.ส. สำนักงาน ป.ป.ส. กทม. สำนักอนามัยกรุงเทพมหานคร และกรมสุขภาพจิต สะท้อนให้เห็นถึงพลังความร่วมมือที่เข้มแข็งของทุกภาคส่วนในการร่วมกันหยุดภัยยาเสพติดเพื่อสังคมไทยที่ปลอดภัยและยั่งยืน
รองอธิบดี กสร. และโฆษกกรม กล่าวเพิ่มเติมว่า กิจกรรมในปีนี้จัดขึ้นภายใต้แนวคิด “Stop Drugs, Start Power สร้างพลังไทยหยุดภัยยาเสพติด” ซึ่งมุ่งเน้นการสร้างความร่วมมือของนายจ้างลูกจ้างและภาคีเครือข่ายในการป้องกันไม่ให้ยาเสพติดแทรกซึมเข้าสู่สถานที่ทำงาน ตลอดจนช่วยเหลือผู้เสพและผู้ติดยาให้เข้าสู่กระบวนการฟื้นฟูและกลับคืนสู่สังคม โดยในปี 2567 มีสถานประกอบกิจการทั่วประเทศเข้าร่วมโครงการโรงงานสีขาวกว่า 2,500 แห่ง และมีสถานประกอบกิจการที่ผ่านเกณฑ์รับรอง มยส. จำนวน 618 แห่ง แสดงให้เห็นถึงความสำเร็จของความร่วมมือจากภาคแรงงานในการสร้างพื้นที่ปลอดยาเสพติดให้เกิดขึ้นอย่างเป็นรูปธรรม ภายในงานมีการประกาศเกียรติคุณแก่สถานประกอบกิจการในพื้นที่กรุงเทพมหานคร ที่นำมาตรฐานการป้องกันและแก้ไขปัญหายาเสพติดในสถานประกอบกิจการ (มยส.) ไปใช้บริหารจัดการด้านยาเสพติดและผ่านเกณฑ์มาตรฐานที่กรมกำหนดพร้อมรับใบประกาศการรับรอง จำนวน 98 แห่ง และมีกิจกรรมการแสดงเจตจำนง “คำสัญญาจากใจหยุดภัยยาเสพติด” การจัดนิทรรศการความรู้ด้านยาเสพติดจากหน่วยงานที่เกี่ยวข้อง ซึ่งมีผู้เข้าร่วมกิจกรรมภายในงานมากกว่า 250 คน

ที่มา : https://www.thaigov.go.th/news/contents/details/97886