รัฐบาลไทย-ข่าวทำเนียบรัฐบาล-"ธีรรัตน์" มอบบัตรประจำตัวตามนโยบายแก้ไขสถานะบุคคลของรัฐบาล พร้อมเยี่ยมชมการขับเคลื่อนงานตามนโยบายรัฐบาลในพื้นที่ จ.หนองบัวลำภู ย้ำ รัฐบาลไม่ทิ้งใครไว้ข้างหลัง 

วันอาทิตย์ที่ 20 กรกฎาคม 2568
20/07/2568
พิมพ์
"ธีรรัตน์" มอบบัตรประจำตัวตามนโยบายแก้ไขสถานะบุคคลของรัฐบาล พร้อมเยี่ยมชมการขับเคลื่อนงานตามนโยบายรัฐบาลในพื้นที่ จ.หนองบัวลำภู ย้ำ รัฐบาลไม่ทิ้งใครไว้ข้างหลัง
"ธีรรัตน์" มอบบัตรประจำตัวตามนโยบายแก้ไขสถานะบุคคลของรัฐบาล พร้อมเยี่ยมชมการขับเคลื่อนงานตามนโยบายรัฐบาลในพื้นที่ จ.หนองบัวลำภู ย้ำ รัฐบาลไม่ทิ้งใครไว้ข้างหลัง และมุ่งมั่นพัฒนาคุณภาพชีวิตประชาชนควบคู่พัฒนาเศรษฐกิจฐานรากให้มีความมั่นคงและยั่งยืน
เมื่อวันที่ 19 ก.ค. 68 เวลา 13.30 น. นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เป็นประธานมอบบัตรประจำตัวบุคคลที่ได้รับการแก้ไขปัญหาสัญชาติและสถานะบุคคล ตามมติคณะรัฐมนตรีเมื่อวันที่ 29 ตุลาคม 2567 และร่วมรับชมการแสดงแฟชั่นโชว์ผ้าไทย ในแนวคิด "คนกับควาย" ณ สนามกีฬากลางจังหวัดหนองบัวลำภู อ.เมืองหนองบัวลำภู จ.หนองบัวลำภู โดยมี นายสุรศักดิ์ อักษรกุล ผู้ว่าราชการจังหวัดหนองบัวลำภู นายศศิน พัฒนภิรมย์ นางสาวอรอาภา โล่ห์วีระ รองผู้ว่าราชการจังหวัดหนองบัวลำภู นางปณิดา พันธุ์โชติ ผู้อำนวยการสำนักกิจการความมั่นคงภายใน กรมการปกครอง นายพิสดาร ประดา ผู้ตรวจราชการกรมการพัฒนาชุมชน นายกำธร วิเชฏฐพงศ์ ปลัดจังหวัดหนองบัวลำภู พ.ต.อ.กริช ปัตลา รองผู้บังคับการตำรวจภูธรจังหวัดหนองบัวลำภู หัวหน้าส่วนราชการ นายอำเภอ นายไชยา พรหมา นายณพล เชยคำแหง นายสยาม หัตถสงเคราะห์ สมาชิกสภาผู้แทนราษฎรจังหวัดหนองบัวลำภู นางเทียบจุฑา ขาวขำ สมาชิกสภาผู้แทนราษฎรจังหวัดอุดรธานี นางศรัณยา สุวรรณพรหม นายกองค์การบริหารส่วนจังหวัดหนองบัวลำภู และภาคีเครือข่ายร่วมในกิจกรรมกว่า 200 คน ร่วมพิธี
นางสาวธีรรัตน์ กล่าวว่า วันนี้ตนได้รับมอบหมายจากนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย เดินทางลงพื้นที่เพื่อมอบบัตรประจำตัวบุคคลที่ได้รับการแก้ไขปัญหาสัญชาติและสถานะบุคคลตามนโยบายรัฐบาล ซึ่งพี่น้องทุกชาติพันธุ์ ทุกชนเผ่าล้วนแต่เป็นกำลังสำคัญในการพัฒนาประเทศ ทั้งนี้ ในการเดินทางไปราชการที่เชียงรายกับท่านแพทองธาร ชินวัตร เมื่อปลายเดือนมิถุนายนที่ผ่านมา พี่น้องที่ได้รับบัตรต่างให้คำมั่นสัญญาในการเป็นพลเมืองไทยที่ดี ปฏิบัติตนและทำให้เกิดความภาคภูมิใจในความเป็นไทย และขอชื่นชม จ.หนองบัวลำภู ที่ขับเคลื่อนการดำเนินการในเรื่องนี้อย่างเต็มกำลังโดยไม่รีรอให้ผู้มีรายชื่อเดินเข้ามาหา แต่เรายังติดตามด้วยว่าตอนนี้เขาอยู่ที่ไหนกันแล้ว นั่นคือการที่เรารีเช็คและตรวจสอบให้มีความรอบคอบมากที่สุด เพราะพวกเขาคือคนไทย ที่เราต้องการลดความเหลื่อมล้ำที่มีอยู่ในสังคมให้ลดน้อยลง
"ขอยืนยันว่า ที่มีการกล่าวหาว่าเราไปให้แรงงานที่อยู่นอกระบบหรือให้แรงงานต่างด้าวไม่เป็นความจริงแต่อย่างใด เราพิจารณาให้เฉพาะกลุ่มเป้าหมายตามหลักเกณฑ์ที่กำหนดเท่านั้น" นางสาวธีรรัตน์ กล่าว
นางสาวธีรรัตน์ กล่าวเพิ่มเติมว่า รัฐบาลและกระทรวงมหาดไทยมีความตั้งใจและมุ่งหน้าทำงาน ด้วยการรับฟังเสียงจากผู้แทนราษฎรที่ไปสะท้อนปัญหาของพวกเราในพื้นที่โดยไม่ทิ้งใครไว้ข้างหลัง ซึ่งขณะนี้ รัฐบาลยังมีนโยบายหลักคือ "ปราบปรามยาเสพติดต้องหมดไปอย่างทันทีและเด็ดขาด" โดยรวมทุกหน่วยงานให้เข้ามาช่วยเหลือกัน ซึ่งทุกคนร่วมมือทำงานอย่างเต็มที่ ซึ่งที่หนองบัวลำภูก็มีการทำงานเชิงรุกอย่างต่อเนื่อง จึงขอให้พวกเราประชาชนในพื้นที่ช่วยกันเป็นหูเป็นตา เป็นตาสับปะรดในการแจ้งเบาะแสเพื่อภาครัฐได้ส่งหน่วยป้องกันปราบปรามยาเสพติดเข้าไปในพื้นที่ เพื่อให้พี่น้องประชาชนมีคุณภาพชีวิตที่ดีขึ้น มีความเป็นอยู่ที่ดีขึ้น มีความปลอดภัย และเมื่อคุณภาพชีวิตของทุกท่านดีขึ้นเศรษฐกิจที่ดีก็จะตามมา
"นอกจากนี้ ได้รับทราบจากท่านผู้ว่าราชการจังหวัดหนองบัวลำภูว่า จ.หนองบัวลำภู ยังมีโครงการปลูกผักหวาน ส่งเสริมเพาะเห็ดที่มีความหลากหลายในพื้นที่หนองบัวลำภู ซึ่งเราได้ร่วมกันผลิตผลิตภัณฑ์ที่มีมาตรฐานและรัฐบาลจะหาตลาดที่ทำให้ทุกท่านสร้างรายได้จากสินค้าด้วยการเข้าสู่การเป็นสมาชิก OTOP ซึ่งสนองต่อนโยบายในเรื่อง Soft Power ที่ได้รับการพัฒนาจนได้รับการยอมรับ เช่น ในเรื่องของเสื้อผ้าที่พวกเราสวมใส่ก็มาจากภูมิปัญญาและฝีมือพี่น้องชาวหนองบัวลำภู เป็นความภาคภูมิใจของคนหนองบัวลำภู และคนไทย ซึ่งเราจะได้ช่วยกันประชาสัมพันธ์ให้นักท่องเที่ยวจากต่างพื้นที่มาเยี่ยมเยียนพี่น้องชาวหนองบัวลำภู มาจับจ่ายใช้สอย ด้วยการพัฒนาช่องทางการตลาด ช่องทางการจำหน่าย ส่วนคนที่ยังเป็นหนี้อยู่ก็ขอให้เข้มแข็ง ร่วมมือร่วมใจกัน ส่งเสริมให้เกิดการใช้จ่าย การจับจ่ายใช้สอยในประเทศ ให้เศรษฐกิจเข้มแข็ง ไม่ว่าเศรษฐกิจจะถูกทรัมป์มาโจมตีอย่างไร แต่ถ้าบ้านเราเข้มแข็ง ช่วยกันเลือกซื้อเลือกหาผลิตภัณฑ์ของคนไทยด้วยกัน ช่วยกันจับใจใช้สอยให้มีเงินหมุนเวียน เราก็อยู่ได้แน่นอน ทุกคนมีงานทำ ซึ่งด้วยประสบการณ์และความมุ่งมั่นตั้งใจของรัฐบาลและคนไทยทุกคน เรามั่นใจว่าพี่น้องทุกคนจะเป็นพลังที่เข้มแข็ง จะช่วยกันทำให้บ้านของเรากลับมายืนอยู่บนเวทีโลกได้อย่างสง่างาม ด้วยกำลังกายกำลังใจของพวกเราที่จะเดินหน้าไปด้วยกัน" นางสาวธีรรัตน์ กล่าว
นายสุรศักดิ์ กล่าวว่า คณะรัฐมนตรีได้มีมติ เมื่อวันที่ 29 ต.ค. 67 เรื่อง หลักเกณฑ์เพื่อเร่งรัดการแก้ไขปัญหาสัญชาติ และสถานะบุคคลให้แก่ผู้อพยพเข้ามาอยู่ในราชอาณาจักรเป็นเวลานาน และกลุ่มบุตรที่เกิดในราชอาณาจักร จำนวนประมาณ 4.8 แสนคน เพื่อลดขั้นตอนกระบวนการ และเร่งรัดระยะเวลาในการดำเนินการให้มีประสิทธิภาพมากขึ้น และเป็นไปตามนโยบายของรัฐบาลในการสร้างความเท่าเทียม ในชีวิตขั้นพื้นฐานของประชาชน
"จังหวัดหนองบัวลำภู มีกลุ่มเป้าหมายรวม 54 ราย แบ่งเป็นกลุ่มบุคคลที่อพยพเข้ามาอยู่ในราชอาณาจักรเป็นเวลานาน 50 ราย และเป็นกลุ่มบุตรที่เกิดในราชอาณาจักร 4 ราย โดยจังหวัดหนองบัวลำภูได้ Kick off คลินิกแก้ปัญหาสัญชาติและสถานะบุคคลในทุกอำเภอแล้ว โดยมีบุคคลผู้ได้รับการแก้ไขปัญหาสถานะแล้ว 13 ราย จำหน่ายกรณีเสียชีวิต 3 ราย จำหน่ายกรณีไม่เข้าหลักเกณฑ์การพิจารณา 12 ราย อยู่ระหว่างการตรวจสอบคุณสมบัติ 6 ราย และอยู่ระหว่างการติดตามตัว 20 ราย โดยในวันนี้ เป็นการมอบบัตรประจำตัวบุคคลที่ได้รับการแก้ไขสถานะซึ่งได้รับสถานะเป็น "คนต่างด้าวเข้าเมืองโดยชอบด้วยกฎหมาย" และมีถิ่นที่อยู่ถาวรในราชอาณาจักร" นายสุรศักดิ์ กล่าวเพิ่มเติม
สำหรับนิทรรศการที่ได้นำเสนอในงานวันนี้ ได้แก่ 1. ทุนประชาชน พลิกชุมชนเข้มแข็ง นำเสนอการขับเคลื่อนกองทุนหมู่บ้านและชุมชนเมือง จ.หนองบัวลำภู ซึ่งมีสมาชิก 107,370 คน เงินทุนเพิ่มขึ้นจากการดำเนินงานรวม 2,820,837,841.90 บาท 2. สินค้า OTOP ปัจจุบันมีสมาชิกผู้ผลิตผู้ประกอบการ 1,045 ราย 2,104 ผลิตภัณฑ์ มียอดจำหน่ายในปี 2568 (ตั้งแต่เดือนตุลาคม 2567 - ปัจจุบัน) ประมาณ 2,600 ล้านบาท 3. พลังสตรี สร้างสังคมเท่าเทียม การขับเคลื่อนกองทุนพัฒนาบทบาทสตรี ปัจจุบันมีเงินทุนหมุนเวียน 93,734,125.42 บาท สมาชิกประเภทบุคคลธรรมดา 166,168 คน สมาชิกประเภทองค์กร 853 องค์กร เพื่อสร้างงาน สร้างอาชีพ สร้างรายได้ 4. กองทุนแม่ของแผ่นดินขจัดสิ้นยาเสพติด นับตั้งแต่ปี 2547 - 2567 จังหวัดหนองบัวลำภูมีกองทุนแม่ของแผ่นดิน 307 กองทุน 4 ชุมชน มีเงินกองทุนรวม 5,655,112 บาท แบ่งเป็นเงินกองทุน 2,756,033 เงินสมทบ 2,899,745 บาท มีสมาชิก 29,147 ครัวเรือน ปัจจุบันได้ดำเนินการขับเคลื่อนต้นกล้ากองทุนแม่ของแผ่นดิน ประจำปี 2568 ระดับหมู่บ้าน 166 กองทุน และระดับชุมชน 27 ชุมชน 5. นิทรรศการ Soft Power ไทยสู่สายตาโลก การสาธิตมวยพื้นบ้าน และ 6. นิทรรศการและการออกร้าน ThaiWORKS ของผู้ประกอบการในพื้นที่

ที่มา : https://www.thaigov.go.th/news/contents/details/98590