รัฐบาลไทย-ข่าวทำเนียบรัฐบาล-​รัฐมนตรีฯ เอกนัฏ เปิดเวที Thailand Industrial Conference 2025: เดินหน้าจุดประกายอนาคตอุตสาหกรรมไทย

วันพฤหัสบดีที่ 3 กรกฎาคม 2568
03/07/2568
พิมพ์
​รัฐมนตรีฯ เอกนัฏ เปิดเวที Thailand Industrial Conference 2025: เดินหน้าจุดประกายอนาคตอุตสาหกรรมไทย
​รัฐมนตรีฯ เอกนัฏ เปิดเวที Thailand Industrial Conference 2025: เดินหน้าจุดประกายอนาคตอุตสาหกรรมไทย
วันที่ 2 กรกฎาคม 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เป็นประธานเปิดงาน “Thailand Industrial Conference 2025″ และปาฐกถาพิเศษ ในหัวข้อ “Igniting the Industrial Future : จุดประกายอนาคตของอุตสาหกรรม” จัดโดย อุตสาหกรรมพัฒนามูลนิธิ พร้อมด้วย นายณัฐพล รังสิตพล ปลัดกระทรวงอุตสาหกรรม นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม และคณะผู้บริหารกระทรวงอุตสาหกรรม เข้าร่วม โดยมี นายจักรนณฑ์ ผาสุกวนิช ประธานกรรมการอุตสาหกรรมพัฒนามูลนิธิ นางอรรชกา สีบุญเรือง กรรมการอุตสาหกรรมพัฒนามูลนิธิ และคณะผู้บริหารอุตสาหกรรมพัฒนามูลนิธิ ให้การต้อนรับ ณ I-Factory Stage ฮอลล์ 5 ศูนย์การประชุมแห่งชาติสิริกิติ์
รัฐมนตรีฯ เอกนัฏ กล่าวว่า การขับเคลื่อนภาคอุตสาหกรรมไทยให้เท่าทันกับการเปลี่ยนแปลงของโลก จำเป็นต้องอาศัยการบูรณาการทั้งด้านนโยบาย เทคโนโลยี และความร่วมมือจากทุกภาคส่วน งาน Thailand Industrial Conference 2025 ถือเป็นเวทีที่รวมพลังของภาคอุตสาหกรรมทั้งระบบ จากปัญหาที่ประเทศไทยกำลังเผชิญอยู่ในขณะนี้ กับประเด็นสินค้า ของถูก ที่ส่งผลกระทบเป็นวงกว้างในภาคอุตสาหกรรม ซึ่งอันที่จริงแล้ว เราต้องแข่งขันกันทำสินค้าที่ถูกต้อง ถูกมาตรฐาน ถูกหลักสิ่งแวดล้อม ไม่ใช่แข่งขันกันทำ สินค้าราคาถูก แต่ด้อยคุณภาพ ซึ่งเป็นที่มาของการลักลอบนำเข้าสินค้าผิดกฎหมายและไร้คุณภาพสูง เช่น พลาสติก, เศษเหล็ก, และขยะอิเล็กทรอนิกส์ (E-waste) นำมารีไซเคิลเพื่อให้ได้ของดี ส่งออกไปขาย แต่กลับทิ้งซากของเสียที่เป็นมลพิษไว้ในประเทศ ซึ่งสร้างเป็นการทำร้ายสิ่งแวดล้อมอย่างรุนแรง ขณะเดียวกัน "อุตสาหกรรมศูนย์เหรียญ" และ "ทุนเทา" ก็เป็นอีกหนึ่งช่องทางให้ทุนต่างชาติเข้ามายึดครองภาคบริการและการผลิต แม้ตัวเลขการลงทุน (FDI) จะดูเป็นที่น่าพอใจ แต่เม็ดเงินกลับไม่ได้สร้างมูลค่าเพิ่มทางเศรษฐกิจให้ประเทศ โดยภาคการผลิตจำนวนมากเป็นการนำเข้าวัตถุดิบจากต่างประเทศ และใช้แรงงานต่างด้าว ซึ่งไม่ได้ทำให้ภาคอุตสาหกรรมในไทยเติบโตอย่างแท้จริง
นอกจากนี้ กระทรวงอุตสาหกรรม มุ่งส่งเสริมให้อุตสาหกรรมไทยก้าวสู่ “Green & Safe Industry” ด้วยแนวทางที่ขับเคลื่อนด้วยนวัตกรรม เทคโนโลยีสะอาด และการบริหารจัดการภาคอุตสาหกรรมอย่างมีประสิทธิภาพ และสร้างระบบนิเวศที่เอื้อต่อการพัฒนาอย่างยั่งยืน ในการขับเคลื่อนนโยบายอุตสาหกรรมไทยให้เติบโตบนรากฐานของความรับผิดชอบต่อสังคมและสิ่งแวดล้อม ซึ่งในฐานะที่กำกับดูแลพืชด้านการเกษตร นั่นก็คือ อ้อย ได้ส่งเสริมให้โรงงานและเกษตรกรชาวไร่อ้อย ศึกษาและให้ความสนใจในเรื่องการผลิตไฟฟ้าชีวมวล ที่ผลิตจากใบอ้อย สนับสนุนให้ใบอ้อย ซึ่งถูกปล่อยทิ้ง หรือถูกเผาทิ้งไปโดยเปล่าประโยชน์ซึ่งมีเป็นจำนวนมาก โดยสนับสนุนผ่านกลไกส่งเสริมการซื้อขายใบและยอดอ้อย เพื่อนำใบและยอดอ้อยไปผลิตไฟฟ้าขายให้กับภาครัฐ ซึ่งจะเป็นการสร้างรายได้ให้กับเกษตรกรชาวไร่อ้อยอีกทางหนึ่งด้วย
ทั้งนี้ งาน Thailand Industrial Conference 2025 และ งาน Boilex Asia & Pumps and Valves Asia (BXAPVA) ถือเป็นเวทีสำคัญที่สอดคล้องกับวิสัยทัศน์ของกระทรวงอุตสาหกรรมในการสร้าง “อุตสาหกรรมไทยแห่งอนาคต” ที่มีความยั่งยืน ปลอดภัย และแข่งขันได้ในเวทีโลก โดยภายในงานได้มีนำเสนอเทคโนโลยีประหยัดพลังงาน ระบบหม้อน้ำที่ทันสมัย ปั๊มและวาล์วที่รองรับโรงงานสีเขียว รวมถึงนวัตกรรมการผลิตและระบบความปลอดภัยในโรงงาน พร้อมเชื่อมโยงองค์ความรู้จากภาควิชาการ ภาคนโยบาย และภาคเอกชนเพื่อร่วมกันขับเคลื่อนอุตสาหกรรมไทยให้พร้อมรับมือกับการเปลี่ยนแปลงในอนาคตอย่างยั่งยืน

ที่มา : https://www.thaigov.go.th/news/contents/details/98149