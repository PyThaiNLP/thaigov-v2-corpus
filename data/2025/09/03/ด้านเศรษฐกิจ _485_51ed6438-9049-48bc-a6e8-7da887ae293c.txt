รัฐบาลไทย-ข่าวทำเนียบรัฐบาล-พิธีลงนามบันทึกความเข้าใจ (MOU) ว่าด้วยความร่วมมือในการบูรณาการข้อมูล เพื่อขับเคลื่อนนโยบายระหว่างกระทรวงการคลังและกระทรวงสาธารณสุข

วันพฤหัสบดีที่ 14 สิงหาคม 2568
14/08/2568
พิมพ์
พิธีลงนามบันทึกความเข้าใจ (MOU) ว่าด้วยความร่วมมือในการบูรณาการข้อมูล เพื่อขับเคลื่อนนโยบายระหว่างกระทรวงการคลังและกระทรวงสาธารณสุข
พิธีลงนามบันทึกความเข้าใจ (MOU) ว่าด้วยความร่วมมือในการบูรณาการข้อมูลเพื่อขับเคลื่อนนโยบายระหว่างกระทรวงการคลังและกระทรวงสาธารณสุข โดยมีปลัดกระทรวงการคลัง และปลัดกระทรวงสาธารณสุข ร่วมลงนาม ณ ห้องกำปั่นเงิน ชั้น 21 อาคาร 150 ปี กระทรวงการคลัง
นายลวรณ แสงสนิท ปลัดกระทรวงการคลัง เปิดเผยว่า ในวันที่ 14 สิงหาคม 2568 กระทรวงการคลังได้จัดพิธีลงนามบันทึกความเข้าใจ (Memorandum of Understanding: MOU) ว่าด้วยความร่วมมือในการบูรณาการข้อมูลเพื่อขับเคลื่อนนโยบายระหว่างกระทรวงการคลังและกระทรวงสาธารณสุข โดยมีนายลวรณ แสงสนิท ปลัดกระทรวงการคลัง และนายแพทย์โอภาส การย์กวินพงศ์ ปลัดกระทรวงสาธารณสุข เป็นผู้ร่วมลงนามของทั้ง 2 ฝ่าย ณ ห้องกำปั่นเงิน ชั้น 21 อาคาร 150 ปี กระทรวงการคลัง
ความร่วมมือในการบูรณาการข้อมูลเพื่อขับเคลื่อนนโยบายระหว่างกระทรวงการคลังและกระทรวงสาธารณสุขในครั้งนี้ จะเป็นก้าวสำคัญของทั้ง 2 หน่วยงานในการใช้ข้อมูลเพื่อขับเคลื่อนนโยบาย (Data-Driven Policy) และยกระดับองค์กรไปสู่องค์กรที่ขับเคลื่อนการทำงานโดยอาศัยข้อมูล (Data-Driven Organization) ได้อย่างเป็นรูปธรรมยิ่งขึ้น โดยในส่วนของกระทรวงการคลังนั้น ความร่วมมือในครั้งนี้จะมีส่วนสำคัญต่อการพัฒนาฐานข้อมูลขนาดใหญ่ (Data Lake) ของกระทรวงการคลังให้มีความครอบคลุมมากขึ้นและลึกมากขึ้น ทำให้กระทรวงการคลังรู้จักคนไทยมากขึ้นจากข้อมูลที่เรามีมากขึ้น ซึ่งจะช่วยให้กระทรวงการคลังสามารถออกแบบนโยบายได้เฉพาะเจาะจงและเหมาะสมกับแต่ละกลุ่มคนและพื้นที่มากขึ้น (Tailor-made Policy) ดังนั้น ความร่วมมือในครั้งนี้จึงไม่เพียงแต่เป็นการบูรณาการฐานข้อมูลขนาดใหญ่ของกระทรวงการคลัง แต่ยังส่งผลต่อการออกแบบนโยบายที่มีประสิทธิภาพ แม่นยำ และคุ้มค่า เพื่อขับเคลื่อนเศรษฐกิจให้เติบโตอย่างทั่วถึง และยกระดับคุณภาพชีวิตของประชาชนไปพร้อม ๆ กัน อีกทั้ง เป็นการเสริมสร้างความมั่นคงทางการคลังในระยะยาวอีกด้วย
ถึงเวลาแล้วที่เศรษฐกิจไทย จะไม่เติบโตในเชิงปริมาณเท่านั้น หากแต่จะเติบโตในเชิงคุณภาพด้วย เพราะเราจะมีข้อมูลที่ช่วยให้คนไทยทุกคน สามารถมีสุขภาพที่ดีขึ้นได้อย่างแท้จริง
กองนโยบายเศรษฐกิจมหภาค สำนักงานเศรษฐกิจการคลัง
กระทรวงการคลัง โทร. 0 2273 9020 ต่อ 3254

ที่มา : https://www.thaigov.go.th/news/contents/details/99698