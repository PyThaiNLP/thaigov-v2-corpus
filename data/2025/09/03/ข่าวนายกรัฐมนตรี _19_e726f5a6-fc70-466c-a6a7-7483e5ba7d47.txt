รัฐบาลไทย-ข่าวทำเนียบรัฐบาล-นายกรัฐมนตรี สั่งการแก้ไขปัญหาน้ำท่วม พญาเม็งราย เชียงราย ทั้งแผนระยะสั้นและระยะยาว หลังพบ ไม่เคยเกิดขึ้นมาก่อน สั่งทุกหน่วยงานเข้าช่วยเหลือ ฟื้นฟู และบรรเทาความเดือดร้อน 

วันเสาร์ที่ 28 มิถุนายน 2568
28/06/2568
พิมพ์
นายกรัฐมนตรี สั่งการแก้ไขปัญหาน้ำท่วม พญาเม็งราย เชียงราย ทั้งแผนระยะสั้นและระยะยาว หลังพบ ไม่เคยเกิดขึ้นมาก่อน สั่งทุกหน่วยงานเข้าช่วยเหลือ ฟื้นฟู และบรรเทาความเดือดร้อน
นายกรัฐมนตรี สั่งการแก้ไขปัญหาน้ำท่วม พญาเม็งราย เชียงราย ทั้งแผนระยะสั้นและระยะยาว หลังพบ ไม่เคยเกิดขึ้นมาก่อน สั่งทุกหน่วยงานเข้าช่วยเหลือ ฟื้นฟู และบรรเทาความเดือดร้อน พร้อมมอบกำลังใจให้ประชาชน
วันนี้ (28 มิ.ย.68) เวลา 11.10 น. ที่บริเวณบ้านสบเปา อำเภอพญาเม็งราย จังหวัดเชียงราย นางสาวแพทองธาร ชินวัตร นายกรัฐมนตรี ลงพื้นที่ติดตามสถานการณ์อุทกภัย โดยมีนางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย รักษาราชการแทนรัฐมนตรีว่าการกระทรวงมหาดไทย นายอัครา พรหมเผ่า และนาย อิทธิ ศิริลัทธยากรรัฐมนตรีช่วยว่าการกระทรวงเกษตรและสหกรณ์ นายอรรษิษฐ์ สัมพันธรัตน์ ปลัดกระทรวงมหาดไทย พร้อมด้วย นายไชยวัฒน์ จุนถิระพงศ์ อธิบดีกรมการปกครอง นายภาสกร บุญญลักษม์ อธิบดีกรมป้องกันและบรรเทาสาธารณภัย และนายชรินทร์ ทองสุข ผู้ว่าราชการจังหวัดเชียงราย
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรีรับฟังสรุปสถานการณ์อุทกภัย ในพื้นที่จังหวัดเชียงราย เมื่อวันที่ 27 มิถุนายน 2568  ซึ่งส่งผลให้เกิดความเสียหายต่อบ้านเรือนของราษฎร สถานที่ราชการ วัด และพื้นที่การเกษตร รวมทั้งสิ้น 5 อำเภอ 10 ตำบล 32 หมู่บ้าน บ้านเรือนราษฎรได้รับผลกระทบจำนวน 4,405 ครัวเรือน ถนนได้รับความเสียหาย 3 จุด สถานบริการสาธารณสุขได้รับผลกระทบ 2 แห่ง พื้นที่การเกษตร (นาข้าว) ได้รับความเสียหายประมาณ 500 ไร่   ทั้งนี้  จังหวัดเชียงรายได้บูรณาการความร่วมมือจากหน่วยงานภาครัฐ ภาคเอกชน ทั้งในระดับจังหวัด อำเภอ และองค์กรปกครองส่วนท้องถิ่น อพยพผู้ประสบอุทกภัย โดยเคลื่อนย้ายจากพื้นที่ประสบภัยน้ำท่วมไปยังพื้นที่ปลอดภัย อาทิ ศูนย์พักพิงชั่วคราว เพื่อให้มั่นใจในความปลอดภัยและสวัสดิภาพของประชาชนสำหรับการช่วยเหลือด้านการเกษตร ขณะนี้ อยู่ระหว่างการสำรวจความเสียหาย โดยหน่วยงานที่เกี่ยวข้องจะดำเนินการให้ความช่วยเหลือต่อไป
ทั้งนี้นายกรัฐมนตรีได้สั่งการให้ส่วนราชการที่เกี่ยวข้องวางแผนรับมือทั้งแผนระยะสั้น ระยะกลางและระยะยาวเพื่อป้องกันไม่ให้เกิดอุทกภัยในลักษณะเช่นนี้อีกและนำกลับมารายงานให้นายกรัฐมนตรีทราบ
โอกาสนี้ นายกรัฐมนตรีได้ลงพื้นที่พบปะประชาชนผู้ได้รับผลกระทบจากสถานการณ์อุทกภัยในพื้นที่บ้านสบเปา อำเภอพญาเม็งราย จังหวัดเชียงราย โดยได้เดินทักทาย พูดคุย และสอบถามความเป็นอยู่ของประชาชนอย่างใกล้ชิด ทั้งสถานที่พักอาศัย การเข้าถึงน้ำดื่มสะอาด อาหาร เครื่องใช้จำเป็น รวมถึงการดูแลกลุ่มผู้เปราะบาง อาทิ ผู้สูงอายุ เด็กเล็ก และผู้ป่วยติดเตียง พร้อมให้กำลังใจและแสดงความห่วงใยถึงความเดือดร้อนที่เกิดขึ้น พร้อมยืนยันว่า รัฐบาลจะเร่งประสานหน่วยงานที่เกี่ยวข้องเพื่อเข้าช่วยเหลือ ฟื้นฟู และบรรเทาความเดือดร้อนอย่างเต็มที่
จากนั้น นายกรัฐมนตรีเดินทางต่อไปยังวัดสันติคีรี อำเภอพญาเม็งราย จังหวัดเชียงราย เพื่อพบปะให้กำลังใจและมอบถุงยังชีพให้กับประชาชนที่ได้รับผลกระทบจากเหตุการณ์อุทกภัยต่อไป

ที่มา : https://www.thaigov.go.th/news/contents/details/97959