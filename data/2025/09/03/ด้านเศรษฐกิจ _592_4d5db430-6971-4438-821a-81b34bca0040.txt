รัฐบาลไทย-ข่าวทำเนียบรัฐบาล-“โฆษกคมนาคม” เผยยอดผู้ลงทะเบียนรับสิทธิ์ล่าสุดทะลุ 2 แสนคน มั่นใจจากนี้เพิ่มขึ้นต่อเนื่อง ระบุ ทุกฝ่ายระดมกำลังทำงานอย่างเต็มที่ เพื่อให้พี่น้องประชาชนได้รับสิทธิ์ครบถ้วน

วันอังคารที่ 26 สิงหาคม 2568
“โฆษกคมนาคม” เผยยอดผู้ลงทะเบียนรับสิทธิ์ล่าสุดทะลุ 2 แสนคน มั่นใจจากนี้เพิ่มขึ้นต่อเนื่อง ระบุ ทุกฝ่ายระดมกำลังทำงานอย่างเต็มที่ เพื่อให้พี่น้องประชาชนได้รับสิทธิ์ครบถ้วน
....
นายกฤชนนท์ อัยยปัญญา ผู้ช่วยรัฐมนตรีประจำกระทรวงคมนาคม ในฐานะโฆษกกระทรวงคมนาคม เปิดเผยถึงมาตรการอัตราค่าโดยสารรถไฟฟ้าสูงสุด 20 บาท (20 บาทตลอดสาย) ว่าวันนี้ (26 สิงหาคม 2568 ) ช่วงเวลาประมาณ 08.06 น. ได้มีผู้ลงทะเบียนรับสิทธิ์เข้าร่วมโครงการผ่านแอปฯ “ทางรัฐ” แล้ว 200,583 คน หลังจากเปิดให้ลงทะเบียนวันที่ 25 สิงหาคม 2568 เวลา 00.01 น. นอกจากนี้ ยังมั่นใจว่าจำนวนผู้ลงทะเบียนจะเพิ่มขึ้นอย่างต่อเนื่อง ซึ่งแน่นอนว่า นโยบาย “รถไฟฟ้า 20 บาท ตลอดสาย“ ประชาชนจะได้ประโยชน์สูงสุดในทุกด้านอย่างแน่นอน
พร้อมกันนี้หลังจากผ่านไป 24 ชั่วโมง แอปฯ “ทางรัฐ” ยังคงเปิดให้ลงทะเบียนได้ตามปกติ ไม่มีปัญหาระบบล่มแต่อย่างใดตามที่หลาย ๆ คนเกิดความเข้าใจผิด ซึ่งเห็นได้จากบริการออนไลน์ภาครัฐอื่น ๆ ในแอปฯ “ทางรัฐ” ประชาชนยังคงใช้งานได้ตามปกติตลอดทั้งวัน โดยในช่วงที่ผ่านมาได้มีการแก้ไขปรับปรุงตลอดระยะเวลาการเปิดให้ลงทะเบียน โดยการให้แก้ไขบัตรด้วยตนเองในช่วงแรก พร้อมกับให้ผู้ที่สมัครแอปฯทางรัฐใหม่ ไม่ต้องลงทะเบียนที่เคาน์เตอร์ เพื่อเพิ่มความสะดวกให้กับประชาชน
สำหรับในส่วนของระบบผู้ให้บริการบัตรเอกชน ได้แก่ บัตร Rabbit และบัตร EMV (KTB FastPay) อาจมีบางช่วงเวลาที่ติดขัดผูกบัตรไม่ได้  เนื่องจากมีผู้ใช้งานจำนวนมากในเวลาเดียวกัน แต่ทั้งสองหน่วยงานได้เร่งปรับปรุงและแก้ไขอย่างใกล้ชิดจนระบบเริ่มกลับมาให้บริการได้ดีขึ้นมาก
ทั้งนี้ประชาชนที่ผูกบัตรยังไม่สำเร็จ สามารถกลับเข้ามาดำเนินการในขั้นตอนต่อไปได้โดยไม่ต้องเริ่มลงเบียนใหม่ตั้งแต่ต้น
กระทรวงคมนาคมขอให้ประชาชนมั่นใจว่า สำนักงานพัฒนารัฐบาลดิจิทัล (DGA) และผู้ให้บริการเอกชนทุกฝ่าย กำลังทำงานร่วมกันอย่างเต็มที่ เพื่อให้การลงทะเบียนและการใช้สิทธิ์โครงการรถไฟฟ้า 20 บาทตลอดสาย เป็นไปอย่างราบรื่นตามนโยบายของรัฐบาล เพื่อให้พี่น้องประชาชนได้รับสิทธิตามโครงการอย่างแน่นอน

ที่มา : https://www.thaigov.go.th/news/contents/details/100120