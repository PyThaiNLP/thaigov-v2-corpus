รัฐบาลไทย-ข่าวทำเนียบรัฐบาล-รัฐมนตรี​ว่าการ​กระทรวง​ยุติธรรม เป็นประธานเปิดการประชุมวิชาการสารเสพติดนานาชาติ ปี พ.ศ. 2568 

วันพุธที่ 6 สิงหาคม 2568
06/08/2568
พิมพ์
รัฐมนตรี​ว่าการ​กระทรวง​ยุติธรรม เป็นประธานเปิดการประชุมวิชาการสารเสพติดนานาชาติ ปี พ.ศ. 2568
รัฐมนตรี​ว่าการ​กระทรวง​ยุติธรรม เป็นประธานเปิดการประชุมวิชาการสารเสพติดนานาชาติ ปี พ.ศ. 2568 ภายใต้ชื่อโครงการ “2025 International Conference on Drug Policy (ICDP) Yaba, Methamphetamine, and Synthetic Drugs”
ในวันพุธที่ 6 สิงหาคม 2568 เวลา 09.00 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานในพิธีเปิดการประชุมวิชาการสารเสพติดนานาชาติ ปี พ.ศ. 2568 ภายใต้ชื่อโครงการ “2025 International Conference  on Drug Policy (ICDP) Yaba, Methamphetamine, and Synthetic Drugs” ยาบ้า เมทแอมเฟตามีน และสารเสพติดสังเคราะห์ โดยมี นางพงษ์สวาท นีละโยธิน ปลัดกระทรวงยุติธรรม พร้อมด้วย นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม นายนิยม เติมศรีสุข ผู้ช่วยรัฐมนตรีประจำกระทรวงยุติธรรม พลตำรวจโท​ ภาณุรัตน์ หลักบุญ เลขาธิการ ป.ป.ส. นางสาวอารีภักดิ์ เงินบำรุง รองเลขาธิการ ป.ป.ส. นายอภิกิต ฉ.โรจน์ประเสริฐ รองเลขาธิการ ป.ป.ส. นายสิทธิ สุธีวงศ์ รองอธิบดีกรมคุมประพฤติ ศาสตราจารย์ ดร.วิเลิศ ภูริวัชร อธิการบดีจุฬาลงกรณ์มหาวิทยาลัย รองศาสตราจารย์ ดร.มานพ คณะโต ประธานกรรมการบริหารเครือข่ายองค์กรวิชาการสารเสพติด Mr. Reiner Pungs ผู้แทน UNODC Regional Representative a.i. Southeast Asia and the Pacific และหน่วยงานภาคีที่เกี่ยวข้อง ณ ห้องแกรนด์บอลรูม โรงแรมอีสติน แกรนด์ พญาไท กรุงเทพมหานคร
โอกาสนี้ รัฐมนตรีว่าการกระทรวงยุติธรรม ประธานในพิธีฯ ได้ปาฐกถาพิเศษในหัวข้อ “Yaba problems in Thailand and policy responses” จากบทเรียนแห่งอดีต สู่การทบทวนเชิงระบบ เพื่ออนาคตที่ดีกว่าในนโยบายยาเสพติดไทย ปัจจุบันปัญหายาบ้าไม่ได้เป็นเพียงความท้าทายระดับชาติ แต่เป็นภัยคุกคามระดับโลก จากรายงานของสำนักงาน UNODC เมื่อปี ค.ศ. 2024 ชี้ชัดว่าปริมาณเมทแอมเฟตามีนที่ถูกจับกุมในแถบภูมิภาคเอเชียตะวันออกและเอเชียตะวันออกเฉียงใต้ มีปริมาณสูงสุดเป็นประวัติการณ์ถึง 236 ตัน ซึ่งเพิ่มขึ้นถึงร้อยละ 24 จากปี ค.ศ. 2023 และทั่วโลกมีผู้ใช้สารเสพติดประเภทแอมเฟตามีนและเมทแอมเฟตามีนสูงถึง 30.7 ล้านคนในปี ค.ศ. 2023 นั่นหมายความว่า นอกจากประเทศไทยแล้ว ยังมีประเทศอื่น ๆ ในภูมิภาคที่กำลังเผชิญกับสถานการณ์การแพร่ระบาดนี้ ในวันนี้ประเทศไทยพร้อมแล้วที่จะก้าวไปข้างหน้า จึงเสนอให้ภูมิภาคเอเชียตะวันออกเฉียงใต้ เป็นเวทีระดมสมองของนานาชาติ ที่ร่วมกันออกแบบแนวทางระยะยาวในการรับมือกับปัญหาเมทแอมเฟตามีน หรือ YABA
โดยในช่วงท้าย รัฐมนตรีว่าการกระทรวงยุติธรรม ได้กล่าวว่ายินดีอย่างยิ่งที่จะเป็นเจ้าภาพและพันธมิตรที่สำคัญในการขับเคลื่อนการถอดบทเรียนระดับภูมิภาค เพื่ออนาคตที่ปลอดภัยและยั่งยืนสำหรับคนทั้งรุ่นปัจจุบันและรุ่นต่อไป นอกจากนี้ ยังได้กล่าวขอบคุณคณะวิทยากรจาก 11 ประเทศทั่วโลก รวมถึงวิทยากรจากประเทศไทยที่ได้ทุ่มเทความรู้ความสามารถ ในการนำเสนอข้อมูลสถานการณ์ ตลอดจนแนวทางในการแก้ไขปัญหายาเสพติดร่วมกัน อีกทั้งขอขอบคุณหน่วยงานจาก UNODC WHO INCB ที่ได้ให้การสนับสนุนการแก้ไขปัญหายาเสพติดมาอย่างต่อเนื่อง รวมถึงทูตานุทูตจากประเทศต่าง ๆ ผู้บริหารจากหน่วยงานต่าง ๆ ทุกท่านที่ให้เกียรติมาร่วมงานในวันนี้  อีกทั้ง ขอบคุณคณะทำงาน อันได้แก่ จุฬาลงกรณ์มหาวิทยาลัย เครือข่ายองค์กรวิชาการสารเสพติด และสำนักงาน ป.ป.ส.ที่ร่วมกันจัดงานการประชุมครั้งนี้
ทั้งนี้ การประชุมครั้งนี้ได้รับเกียรติจากสมาชิกคณะผู้แทนทางการทูตในประเทศไทย ตลอดจนผู้แทนระดับสูงจากองค์กรระหว่างประเทศที่สำคัญ เช่น UNODC สหประชาชาติ สำนักงานว่าด้วยยาเสพติดและอาชญากรรม WHO องค์การอนามัยโลก และ INCB คณะกรรมการควบคุมยาเสพติดระหว่างประเทศ โดยการร่วมมือนี้สะท้อนให้เห็นถึงบทบาทที่ชัดเจนของประเทศไทยในการแก้ไขปัญหายาเสพติดทั่วโลก อีกทั้งประเทศไทยยังได้เข้าร่วมการประชุมคณะกรรมาธิการว่าด้วยยาเสพติดหรือ CND สมัยที่ 68 โดยนำวิกฤตการณ์เมทแอมเฟตามีนในไทย หรือ “YABA” ขึ้นมาเป็นประเด็นสำคัญระดับโลก ซึ่งต้องอาศัย ความร่วมมือและมาตรการจากทุกภาคส่วน ทั้งในไทยและต่างประเทศในการร่วมกันแก้ไขปัญหานี้ และหวังเป็นอย่างยิ่งว่า การประชุมครั้งนี้จะเป็นเวทีสำคัญสำหรับการแบ่งปันความรู้และประสบการณ์ และการพัฒนาวิธีแก้ปัญหาที่ยั่งยืนสำหรับความท้าทายที่เกี่ยวข้องกับยาเสพติด

ที่มา : https://www.thaigov.go.th/news/contents/details/99395