รัฐบาลไทย-ข่าวทำเนียบรัฐบาล-นายวีระพงษ์ ประภา ผู้แทนการค้าไทย เป็นเจ้าภาพเลี้ยงอาหารเย็นแก่หัวหน้าคณะเจรจาความตกลงการค้าเสรีไทย-อียู 

วันศุกร์ที่ 27 มิถุนายน 2568
นายวีระพงษ์ ประภา ผู้แทนการค้าไทย เป็นเจ้าภาพเลี้ยงอาหารเย็นแก่หัวหน้าคณะเจรจาความตกลงการค้าเสรีไทย-อียู
เน้นย้ำจุดยืนร่วมในการบรรลุเป้าหมายการเจรจาโดยเร็วบนพื้นฐานของผลประโยชน์ร่วมทั้งสองฝ่าย
เมื่อวันที่ 26 มิถุนายน 2568 นายวีระพงษ์ประภา ผู้แทนการค้าไทย เป็นเจ้าภาพเลี้ยงอาหารเย็นแก่นายคริสตอฟ คีเนอร์ (Christophe Kiener) หัวหน้าคณะเจรจาฝ่ายอียู ในการเจรจาความตกลงการค้าเสรีไทย-อียู ในโอกาสนำคณะเดินทางเยือนไทยเพื่อเข้าร่วมการเจรจารอบที่ 6 ที่กรุงเทพฯ
ฝ่ายอียูแสดงความยินดีที่การเจรจาในรอบนี้มีพัฒนาการที่ดี และชื่นชมการเตรียมความพร้อมของฝ่ายไทยในการเข้าร่วมการเจรจา โดยมีหลายข้อบทที่สามารถบรรลุข้อตกลงได้แล้วในรอบนี้หรือมีความคืบหน้าเป็นที่น่าพอใจ โดยเฉพาะข้อบทเรื่องการค้าและการพัฒนาที่ยั่งยืน ที่ถือว่ามีพัฒนาการที่ดีมากและมีความสำคัญในเชิงนโยบายเนื่องจากเป็นข้อบทที่รัฐสภายุโรปให้ความสำคัญมาก สอดคล้องกับท่าทีของสหภาพยุโรปโดยรวมที่เน้นส่งเสริมการดำเนินนโยบายการค้าระหว่างประเทศที่คำนึงถึงประเด็นสิ่งแวดล้อมและการพัฒนาที่ยั่งยืนด้วย
นอกจากนี้ หัวหน้าคณะเจรจาฝ่ายอียูยังได้เน้นย้ำว่า การเจรจาความตกลงการค้าเสรีไทย-อียู เป็นนโยบายที่สหภาพยุโรปให้ความสำคัญมาก โดยผู้แทนระดับสูงฝ่ายการเมืองของสหภาพยุโรปเอง ก็มีความมุ่งมั่นให้การเจรจาความตกลงกับไทยบรรลุผลโดยเร็ว และถือเป็นนโยบายที่คณะเจรจาฝ่ายอียูยึดถือและพร้อมปฏิบัติตามโดยนายคริสตอฟฯ ได้ย้ำถึงความตั้งใจของสหภาพยุโรปในการรักษาความเป็นหุ้นส่วนกับไทยอย่างเท่าเทียม  เปิดกว้าง และโปร่งใส พร้อมเน้นว่า การสื่อสารอย่างต่อเนื่องระหว่างกัน จะเป็นหนึ่งในกุญแจสำคัญสู่ความสำเร็จในการเจรจาความตกลงนี้
ในโอกาสนี้ ผู้แทนการค้าไทยแสดงความยินดีที่ฝ่ายอียูมีความมุ่งมั่นร่วมกันกับรัฐบาลไทยที่จะขับเคลื่อนการเจรจาให้บรรลุเป้าหมายได้โดยเร็ว โดยยังคงให้ความสำคัญกับการเจรจาข้อตกลงที่มีคุณภาพและเกิดประโยชน์ร่วมกันทั้งสองฝ่าย โดยผู้แทนการค้าไทยพร้อมเป็นสะพานเชื่อมในการประสานงานกับหน่วยงานต่าง ๆ เพื่อเสริมสร้างความเข้าใจและวิเคราะห์ประเด็นที่เป็นข้อท้าทายในเชิงนโยบายร่วมกัน ตลอดจนประสานงานกับภาคส่วนต่าง ๆ อาทิ ภาคประชาสังคมและภาคเอกชน เพื่อรับฟังข้อห่วงกังวลและข้อเสนอแนะเกี่ยวกับความตกลงการค้าเสรี เพื่อให้มั่นใจว่า ความตกลงนี้ จะเปิดให้ทุกภาคส่วนได้มีส่วนร่วมทั้งในขั้นตอนการเจรจาและการนำไปปฏิบัติ และจะเป็นความตกลงที่เกิดประโยชน์แก่ทุกภาคส่วนอย่างครอบคลุม
บรรยากาศของการหารือในครั้งนี้ สะท้อนถึงความสัมพันธ์และความร่วมมือระหว่างไทยและสหภาพยุโรปที่มีพลวัตรที่สูงขึ้นมาก และมีความสำคัญในบริบทการเมืองระหว่างประเทศในปัจจุบัน ถือเป็นพัฒนาการเชิงบวกที่จะช่วยสนับสนุนการเจรจา FTA ไทย-อียู ให้ก้าวหน้าไปได้ด้วยดีและเป็นประโยชน์ร่วมกันอย่างเป็นรูปธรรมในระยะยาวทั้งต่อเศรษฐกิจไทยและความร่วมมือระดับภูมิภาค

ที่มา : https://www.thaigov.go.th/news/contents/details/97948