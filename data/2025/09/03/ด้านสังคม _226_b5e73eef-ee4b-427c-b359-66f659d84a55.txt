รัฐบาลไทย-ข่าวทำเนียบรัฐบาล-"วราวุธ" - ขรก.พม. ถวายพระพรชัยมงคล น้อมสำนึกในพระมหากรุณาธิคุณ สมเด็จพระบรมราชชนนีพันปีหลวง

วันศุกร์ที่ 8 สิงหาคม 2568
"วราวุธ" - ขรก.พม. ถวายพระพรชัยมงคล น้อมสำนึกในพระมหากรุณาธิคุณ สมเด็จพระบรมราชชนนีพันปีหลวง
"วราวุธ" - ขรก.พม. ถวายพระพรชัยมงคล น้อมสำนึกในพระมหากรุณาธิคุณ สมเด็จพระบรมราชชนนีพันปีหลวง
วันที่ 8 สิงหาคม 2568 เวลา 08.00 น. นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีถวายพระพรชัยมงคล สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิมพระชนมพรรษา 12 สิงหาคม 2568 เพื่อแสดงความจงรักภักดีและน้อมสํานึกในพระมหากรุณาธิคุณ โดยมี นายสุรยุทธ ทวีกุลวัฒน์ ที่ปรึกษารัฐมนตรีว่าการกระทรวงการพัฒนาสังคมและความมั่นคงของมนุษย์ พร้อมด้วย คณะผู้บริหาร ข้าราชการ พนักงาน และเจ้าหน้าที่กระทรวงการพัฒนาสังคมและความมั่นคงของมนุษย์ ร่วมถวายพระพรชัยมงคล ณ ห้องประชุมปกรณ์ อังศุสิงห์ ชั้น 2 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์
นายวราวุธ กล่าวว่า เนื่องในอภิลักขิตสมัย แห่งวันเฉลิมพระชนมพรรษาของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง วันที่ 12 สิงหาคม พุทธศักราช 2568 นี้ ข้าพระพุทธเจ้ารัฐมนตรีว่าการกระทรวงการพัฒนาสังคมและความมั่นคงของมนุษย์ พร้อมด้วยผู้บริหาร ข้าราชการ พนักงาน และเจ้าหน้าที่กระทรวงการพัฒนาสังคมและความมั่นคงของมนุษย์ ที่มาชุมนุมพร้อมเพรียงกันอยู่ ณ ที่นี้ ต่างมีความปลื้มปิติเป็นล้นพ้น ที่ได้มาร่วมกันแสดงความจงรักภักดี และสำนึกในพระมหากรุณาธิคุณในวันนี้ ปวงข้าพระพุทธเจ้าล้วนประจักษ์แจ้ง และน้อมสำนึกในพระมหากรุณาธิคุณที่ใต้ฝ่าละอองธุลีพระบาท ได้ทรงพระราชวิริยอุตสาหะปฏิบัติบำเพ็ญพระราชกรณียกิจนานัปการ เพื่อบำบัดทุกข์บำรุงสุขแก่อาณาประชาราษฎร์ ด้วยพระปรีชาสามารถและด้วยสายพระเนตรอันยาวไกล ได้ทรงพระกรุณาริเริ่มโครงการต่างๆ หลากหลาย อาทิ โครงการส่งเสริมศิลปาชีพเป็นการส่งเสริมอาชีพให้แก่ประชาชนในพื้นที่ต่างๆ เพื่อสร้างรายได้และความมั่นคงให้กับประชาชนทุกพื้นที่ ซึ่งล้วนเป็นประโยชน์เกื้อกูล ทุกสรรพสิ่งบนผืนแผ่นดินไทย รวมทั้งการอนุรักษ์และสืบทอดมรดกศิลปวัฒนธรรมอันเป็นภูมิปัญญาที่ล้ำค่าในท้องถิ่นต่างๆ ของไทย ให้ดำรงอยู่อย่างยั่งยืนตกทอดถึงอนุชนในชาติสืบต่อไป ในวาระอันเป็นมิ่งมหามงคลนี้ ข้าพระพุทธเจ้าขอพระราชทานถวายพระพรชัยมงคล ด้วยความจงรักภักดี ขอพลานุภาพแห่งคุณพระศรีรัตนตรัยและอำนาจสิ่งศักดิ์สิทธิ์ในสากล ตลอดทั้งอานุภาพแห่งองค์พระสยามเทวาธิราช โปรดอภิบาลประทานพรให้ใต้ฝ่าละอองธุลีพระบาท ทรงพระเจริญพร้อมด้วยสิริสวัสดิ์พิพัฒนมงคล พระชนมายุยิ่งยืนนาน ทรงพระเกษมสำราญ ปราศจากโรคาพยาธิภัย พระพลานามัยแข็งแรงสมบูรณ์ สถิตเป็นมิ่งขวัญปกเกล้าปวงข้าพระพุทธเจ้าและเหล่าพสกนิกร ตราบจิรัฐิติกาลเทอญ
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา
#ศบปภ #พันธกิจสำคัญ9ด้าน #ถวายพระพรชัยมงคล #เฉลิมพระชนมพรรษา12สิงหาคม

ที่มา : https://www.thaigov.go.th/news/contents/details/99499