รัฐบาลไทย-ข่าวทำเนียบรัฐบาล-ออมสิน คว้า 4 รางวัลใหญ่ Money & Banking Awards 2025 สูงสุดเป็นประวัติการณ์

วันพฤหัสบดีที่ 17 กรกฎาคม 2568
17/07/2568
พิมพ์
ออมสิน คว้า 4 รางวัลใหญ่ Money & Banking Awards 2025 สูงสุดเป็นประวัติการณ์
ธนาคารออมสินรับ 4 รางวัลใหญ่ Money & Banking Awards 2025 จัดขึ้นโดยวารสารการเงินธนาคาร จาก ดร.เศรษฐพุฒิ สุทธิวาทนฤพุฒิ ผู้ว่าการธนาคารแห่งประเทศไทย ประธานในพิธีมอบรางวัล ณ โรงแรมไฮแอท รีเจนซี่ กรุงเทพฯ เมื่อวันที่ 16 กรกฎาคม 2568
นายวิทัย รัตนากร ผู้อำนวยการธนาคารออมสิน รับ 4 รางวัลใหญ่ Money & Banking Awards 2025 ได้แก่ รางวัลธนาคารเพื่อลูกค้ารายย่อยแห่งปี 2568 Best Retail Bank of the Year 2025 รางวัลธนาคารยอดเยี่ยมด้านสินเชื่อบุคคล รางวัลธนาคารยอดเยี่ยมด้านเงินฝาก และรางวัลธนาคารที่มีความโดดเด่นด้านสิ่งแวดล้อม สังคม และธรรมาภิบาล (ESG) โดยมี นางสาววชิรา การสุทธิ์ รองผู้อำนวยการธนาคารออมสิน กลุ่มยุทธศาสตร์และสื่อสารเพื่อความยั่งยืน นางสาวศิริพร เลิศสัตยสุกใส รองผู้อำนวยการธนาคารออมสิน กลุ่มลูกค้าบุคคล และนางสมจิตร์ ทองจุ้น ผู้ช่วยผู้อำนวยการธนาคารออมสิน สายงานกิจการสาขา 1 เป็นผู้แทนรับรางวัล จาก ดร.เศรษฐพุฒิ สุทธิวาทนฤพุฒิ ผู้ว่าการธนาคารแห่งประเทศไทย ประธานในพิธีมอบรางวัลเกียรติยศ Money & Banking Awards 2025 จัดขึ้นโดยวารสารการเงินธนาคาร
สำหรับรางวัลธนาคารยอดเยี่ยมด้านสินเชื่อบุคคล ธนาคารได้รับรางวัลเป็นครั้งแรก สะท้อนความสำเร็จการปล่อยสินเชื่อนวัตกรรมการเงินเพื่อสังคมที่ผ่อนเกณฑ์อนุมัติ/ดอกเบี้ยต่ำ มุ่งเน้นช่วยเหลือลูกค้ารายย่อย/ฐานราก โดยเฉพาะคนที่ไม่เคยมีประวัติเครดิต ไม่เคยกู้แบงก์ได้ หรือ มีเครดิตต่ำ ให้เข้าถึงสินเชื่อในสถาบันการเงิน จนเกิด Social Impact ที่ชัดเจน ขณะที่รางวัลธนาคารที่มีความโดดเด่นด้านสิ่งแวดล้อม สังคม และธรรมาภิบาล (ESG) ซึ่งเป็นรางวัลใหม่ของปีนี้ ตอกย้ำการดำเนินงานตามแนวทาง ESG ที่ครอบคลุมทุกด้าน โดยเฉพาะการดำเนินงานด้านสังคมที่เด่นชัด ตามจุดยืนการเป็นธนาคารเพื่อสังคม ส่วนด้านสิ่งแวดล้อม ธนาคารมุ่งสู่เป้าหมาย Net Zero อย่างจริงจัง โดยที่ผ่านมาถือเป็นแบงก์แรกที่ไม่ปล่อยสินเชื่อให้ธุรกิจที่ไม่เป็นมิตรกับสิ่งแวดล้อมด้วยเกณฑ์ ESG Score พร้อมดำเนินธุรกิจด้วยความซื่อสัตย์สุจริต โปร่งใส เป็นธรรม ภายใต้หลักการกำกับดูแลกิจการที่ดี อีกทั้งยังยืนหนึ่งครองตำแหน่งติดต่อกันเป็นปีที่ 10 กับรางวัลธนาคารเพื่อลูกค้ารายย่อยแห่งปี 2568 Best Retail Bank of the Year 2025 และต่อเนื่องเป็นปีที่ 8 กับรางวัลธนาคารยอดเยี่ยมด้านเงินฝาก ความสำเร็จทั้งหมดนี้แสดงถึงความมุ่งมั่นในการขับเคลื่อนภารกิจธนาคารเพื่อสังคม ที่สร้าง Social Impact เกิดผลกระทบเชิงบวกต่อคนไทยกว่า 13 ล้านคน ผ่านภารกิจหลัก 4 ด้าน ได้แก่ การสร้างโอกาสเข้าถึงแหล่งทุนในระบบสถาบันการเงิน การแก้ปัญหาหนี้สิน การพัฒนาสังคมและชุมชน และสนับสนุนนโยบายรัฐในการกระตุ้นเศรษฐกิจ โดยมีนายสันติ วิริยะรังสฤษฎ์ ประธานบรรณาธิการ วารสารการเงินธนาคาร ประธานจัดงาน Money & Banking Awards 2025 คณะผู้บริหารและพนักงานธนาคารออมสิน ร่วมแสดงความยินดี ณ โรงแรมไฮแอท รีเจนซี่ กรุงเทพฯ เมื่อวันที่ 16 กรกฎาคม 2568

ที่มา : https://www.thaigov.go.th/news/contents/details/98485