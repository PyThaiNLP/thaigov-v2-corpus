รัฐบาลไทย-ข่าวทำเนียบรัฐบาล-ปลัดกระทรวงยุติธรรม เปิดโครงการค่าย “สานพลังใจ” รุ่นที่ 4 มุ่งปรับเปลี่ยนพฤติกรรมผู้เสพในระบบคุมประพฤติ มุ่งคืนคนคุณภาพสู่สังคมอย่างยั่งยืน ณ ศูนย์พัฒนาพฤตินิสัยลาดหลุมแก้ว 

วันศุกร์ที่ 25 กรกฎาคม 2568
ปลัดกระทรวงยุติธรรม เปิดโครงการค่าย “สานพลังใจ” รุ่นที่ 4 มุ่งปรับเปลี่ยนพฤติกรรมผู้เสพในระบบคุมประพฤติ มุ่งคืนคนคุณภาพสู่สังคมอย่างยั่งยืน ณ ศูนย์พัฒนาพฤตินิสัยลาดหลุมแก้ว
ปลัดกระทรวงยุติธรรม เปิดโครงการค่าย “สานพลังใจ” รุ่นที่ 4 มุ่งปรับเปลี่ยนพฤติกรรมผู้เสพในระบบคุมประพฤติ มุ่งคืนคนคุณภาพสู่สังคมอย่างยั่งยืน ณ ศูนย์พัฒนาพฤตินิสัยลาดหลุมแก้ว จังหวัดปทุมธานี​
ในวันศุกร์ที่ 25 กรกฎาคม 2568 เวลา 10.00 น. นางพงษ์สวาท นีละโยธิน ปลัดกระทรวงยุติธรรม เป็นประธานในพิธีเปิดโครงการ “ค่ายปรับเปลี่ยนพฤติกรรมระยะยาว (60 วัน)” ประจำปีงบประมาณ พ.ศ. 2568 หรือค่ายสานพลังใจ รุ่นที่ 4 โดยมี นางจิรภา สินธุนาวา รองปลัดกระทรวงยุติธรรม พันตำรวจตรี สุริยา สิงหกมล อธิบดีกรมคุมประพฤติ นายสิทธิ สุธีวงศ์ รองอธิบดีกรมคุมประพฤติ นางนุสรา วงษ์สุวรรณ รองอธิบดีกรมคุมประพฤติ ตลอดจนหน่วยงานภาคีเครือข่ายจากภาครัฐ เอกชน ประชาชน และอาสาสมัครคุมประพฤติ เข้าร่วมแสดงพลังขับเคลื่อนภารกิจการแก้ไขปัญหายาเสพติด โดยมี นายพงศธร กาญจนะจิตรา รองผู้ว่าราชการจังหวัดปทุมธานี​ กล่าวต้อนรับ ณ ศูนย์พัฒนาพฤตินิสัยลาดหลุมแก้ว จังหวัดปทุมธานี
โอกาส​นี้​ ปลัดกระทรวงยุติธรรม กล่าวว่า ค่ายสานพลังใจ โดยสำนักงานคุมประพฤติจังหวัดปทุมธานี จัดขึ้นเป็นรุ่นที่ 4 ที่ได้ให้ความสำคัญกับการใช้พลังชุมชนเพื่อฟื้นฟูทั้งตัวผู้เสพและสภาพแวดล้อม โดยเน้นการมีส่วนร่วมของทุกภาคส่วนในการบำบัดรักษาและฟื้นฟูผู้ติดยาเสพติด ตลอดจนสร้างความเข้มแข็งให้กับชุมชนเพื่อป้องกันและแก้ไขปัญหายาเสพติดอย่างยั่งยืน ซึ่งกรมคุมประพฤติได้ขานรับนโยบายนี้ผ่านการดำเนินในรูปแบบค่ายปรับเปลี่ยนพฤติกรรม 60 วัน
“ผู้เสพและผู้ติดยาเสพติดในระบบคุมประพฤติจำนวนมาก ยังสามารถพัฒนาให้เป็นทรัพยากรมนุษย์ที่มีคุณค่าได้ หากได้รับโอกาส การดูแล และการแก้ไขฟื้นฟูที่เหมาะสม ซึ่งต้องอาศัยความร่วมมือจากภาครัฐ เอกชน ชุมชน ครอบครัว และอาสาสมัครคุมประพฤติร่วมเป็นกลไกสำคัญในการขับเคลื่อน” ปลัดกระทรวงยุติธรรมกล่าว
สำหรับค่ายสานพลังใจ รุ่นที่ 4 ผู้เข้าร่วมค่ายจะได้รับการแก้ไขฟื้นฟูแบบองค์รวม ทั้งด้านสุขภาพกายและใจ การฝึกทักษะอาชีพ การพัฒนาทัศนคติและพฤติกรรม รวมถึงการมีส่วนร่วมของครอบครัว เพื่อให้สามารถกลับไปใช้ชีวิตอย่างมีคุณค่า และห่างไกลจากยาเสพติดได้อย่างยั่งยืน
โอกาสนี้ ปลัดกระทรวงยุติธรรม ได้มอบทุนประกอบอาชีพให้แก่ผู้ถูกคุมความประพฤติ จำนวน 4 ราย รวมมูลค่า 47,000 บาท เพื่อใช้เป็นต้นทุนในการดำเนินกิจการร้านค้า อาทิ ร้านอาหารตามสั่ง ร้านกล้วยทอด ร้านเฉาก๊วย และร้านตัดผมชาย พร้อมทั้งร่วมพูดคุยกับครอบครัวผู้เข้าร่วมค่าย และเยี่ยมชมตลาดนัดอาชีพ พร้อมทั้งร่วมร้องเพลงกับผู้เข้าร่วมค่ายและวงดนตรี TO BE COME BACK ของศูนย์พัฒนาพฤตินิสัยลาดหลุมแก้ว จังหวัด​ปทุมธานี​ และผู้บริหารกรมคุมประพฤติ​ เพื่อให้กำลังใจและสนับสนุนการปรับเปลี่ยนพฤติกรรมผู้เสพผู้ติดยาเสพติดอย่างเป็นรูปธรรม​

ที่มา : https://www.thaigov.go.th/news/contents/details/98848