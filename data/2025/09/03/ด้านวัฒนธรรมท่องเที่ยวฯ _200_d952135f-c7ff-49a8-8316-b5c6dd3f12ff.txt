รัฐบาลไทย-ข่าวทำเนียบรัฐบาล-‘ปลัดกระทรวงท่องเที่ยวฯ‘ เยี่ยมสนามวอลเลย์บอลหญิงชิงแชมป์โลกสนามเมืองย่าโม ติดตามการแก้ปัญหาน้ำท่วมขัง พร้อมชมการแข่งขันคู่ ‘แคนาดา-สเปน’ 

วันพุธที่ 27 สิงหาคม 2568
‘ปลัดกระทรวงท่องเที่ยวฯ‘ เยี่ยมสนามวอลเลย์บอลหญิงชิงแชมป์โลกสนามเมืองย่าโม ติดตามการแก้ปัญหาน้ำท่วมขัง พร้อมชมการแข่งขันคู่ ‘แคนาดา-สเปน’
‘ปลัดกระทรวงท่องเที่ยวฯ‘ เยี่ยมสนามวอลเลย์บอลหญิงชิงแชมป์โลกสนามเมืองย่าโม ติดตามการแก้ปัญหาน้ำท่วมขัง พร้อมชมการแข่งขันคู่ ‘แคนาดา-สเปน’
วันที่ 25 สิงหาคม น.ส.นัทรียา ทวีวงศ์ ปลัดกระทรวงการท่องเที่ยวและกีฬา เดินทางมาสนามจัดการแข่งขันวอลเลย์บอลหญิงชิงแชมป์โลก 2025 (FIVB Women's World Championship 2025) ที่เมืองย่าโม และให้กำลังใจนักกีฬา ที่เข้าร่วมการแข่งขัน สนามชาติชายฮอลล์ จ.นครราชสีมา
โดยการลงพื้นที่ครั้งนี้มีวัตถุประสงค์สำคัญ คือ
1.เพื่อให้กำลังใจเจ้าหน้าที่ทีมงาน พร้อมเชียร์การแข่งขัน โดยปลัดกระทรวงฯ ได้เข้าเยี่ยมชมที่พัก และสภาพความเป็นอยู่ของนักกีฬาที่เข้าร่วมการแข่งขัน  พร้อมเน้นย้ำถึงมาตรการดูแลความปลอดภัยและสิ่งอำนวยความสะดวกให้ครบถ้วน เพื่อให้นักกีฬาทุกชาติเกิดความมั่นใจ และแข่งขันได้อย่างเต็มศักยภาพ และ
2.เชิญชวนประชาชนและนักท่องเที่ยวมาเที่ยวจังหวัดนครราชสีมา ซึ่งนอกจากจะได้ร่วมเชียร์นักตบสาวไทยและทีมดังจากทั่วโลกอย่างใกล้ชิดแล้ว ยังสามารถสัมผัสเสน่ห์ของ “เมืองย่าโม” ทั้งแหล่งท่องเที่ยวทางประวัติศาสตร์ วัฒนธรรม และธรรมชาติ อาทิ อนุสาวรีย์ท้าวสุรนารี วัดศาลาลอย ปราสาทหินพิมาย และอุทยานแห่งชาติเขาใหญ่ ตลอดจนอาหารพื้นเมืองที่มีเอกลักษณ์ โดยก่อนเดินทางมาสนามการแข่งขัน ปลัดกระทรวงท่องเที่ยวฯ ได้เดินทางเยี่ยมชม จุดก่อสร้าง Skywalk บริเวณพื้นที่เขาเขื่อนลั่น ตำบลคลองไผ่ อำเภอสีคิ้ว จ.นครราชสีมา ซึ่งกระทรวงการท่องเที่ยวและกีฬาได้อนุมัติงบประมาณโครงการปรับปรุงภูมิทัศน์และพัฒนาระบบโครงสร้างพื้นฐานเพื่อสนับสนุนการท่องเที่ยวเชิงนิเวศ บริเวณพื้นที่เขาเขื่อนลั่น ตำบลคลองไผ่ อำเภอสีคิ้ว จ.นครราชสีมา ได้รับงบประมาณภายใต้แผนงานบูรณาการสร้างรายได้จากการท่องเที่ยวประจำปีงบประมาณ พ.ศ. 2568 วงเงิน 63.5 ล้านบาท
“การจัดการแข่งขันครั้งนี้ไม่เพียงแต่จะเป็นเวทีสำคัญของวงการวอลเลย์บอลโลก แต่ยังเป็นโอกาสทองในการส่งเสริมภาพลักษณ์ประเทศไทย และกระตุ้นการท่องเที่ยวในภูมิภาคทั้งเหนือ กลาง ใต้ และอีสาน อย่างเช่น จังหวัดนครราชสีมาที่ถือเป็นหัวใจของภาคอีสาน การแข่งขัน FIVB Women’s World Championship 2025 ที่ประเทศไทยครั้งนี้จึงไม่ใช่เพียงศึกกีฬาแห่งศักดิ์ศรี แต่ยังเป็นเวทีที่สะท้อนพลังแห่งมิตรภาพ ความร่วมมือ และการท่องเที่ยวไทยในเวทีโลกอย่างแท้จริงด้วย ดิฉันอยากจะเชิญชวนทั้งชาวไทย และชาวต่างชาติ หากท่านมีบัตรเข้าชมการแข่งขัน ทางกระทรวงการท่องเที่ยวและกีฬาโดยการท่องเที่ยวแห่งประเทศไทย ร่วมกับจ.ที่จัดการแข่งขันมีสถานที่ท่องเที่ยวต่างๆจัดให้ไว้สําหรับทั้งนักกีฬา เพราะผู้ที่มาเชียร์ โดยท่านสามารถนําบัตรที่เข้า ชมการแข่งขันไปเข้าชมสถานที่ท่องเที่ยวแต่ละจุดที่ร่วมกับ ททท. ได้ฟรี เช่น พิพิธภัณฑ์ สถานที่ท่องเที่ยวทางประวัติศาสตร์โดยรอบ นี่คือ Sport Tourism ที่รัฐบาลโดยทางกระทรวงการท่องเที่ยวและกีฬาพยายามผลักดันอย่างชัดเจนค่ะ” น.ส.นัทรียา กล่าว
จากนั้น ปลัดกระทรวงท่องเที่ยวฯ และผู้ว่าฯจังหวัดนครราชสีมาได้ร่วมชมการแข่งขันวอลเลย์บอลระหว่างทีมชาติแคนาดา-สเปน บรรยากาศเป็นไปอย่างคึกคัก ผู้เข้าร่วมชมการแข่งขันทั้งชาวไทยและชาวต่างชาติต่างส่งเสียงเชียร์ทีมที่ตัวเองรัก โดยช่วงพักครึ่งมีการเปิดเพลง "To Be The Champion เสียงเชียร์ เพื่อแชมป์" ซึ่งเป็นเพลงประจำการแข่งขันครั้งนี้ ปลัดกระทรวงท่องเที่ยวฯ และผู้ว่าราชการจ.นครราชสีมา จึงได้ชวนทีมงาน และกองเชียร์ทั้งชาวไทยและชาวต่างชาติลุกขึ้นเต้นสนุกไปกับการเชียร์เพื่อร่วมกิจกรรมของสหพันธ์วอลเลย์บอลนานาชาติ (FIVB) ด้วย
ทั้งนี้ น.ส.นัทรียา ยังได้ติดตามกรณีที่โซเชียลมีเดียมีการแชร์ภาพสนามชาติชายฮอลล์ น้ำท่วมจนนักกีฬาสาธารณรัฐเช็ก ต้องลุยน้ำท่วมเข้าสนามเพื่อลงแข่งขันรอบแบ่งกลุ่ม นัดแรก ซึ่งทางผู้ว่าราชการจังหวัดนครราชสีมาบอกว่า จ.ได้ดำเนินการแก้ไขปัญหาที่เกิดขึ้นแล้ว 100% โดยได้ทำการขุดลอกท่อ สแตนด์บายรถสูบ และสแตนด์บายอ่างเก็บน้ำ พร้อมวางจุดกำลังคน รวมถึงยกระดับทางเดินให้สูงขึ้น เตรียมรับมือในช่วงที่มีพายุนี่ด้วย

ที่มา : https://www.thaigov.go.th/news/contents/details/100133