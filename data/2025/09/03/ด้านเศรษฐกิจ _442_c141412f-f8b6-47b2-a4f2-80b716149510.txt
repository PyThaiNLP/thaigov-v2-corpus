รัฐบาลไทย-ข่าวทำเนียบรัฐบาล-กบข. ปันน้ำใจ นำสิ่งของจำเป็นมอบให้กองทัพภาค 2 ร่วมส่งใจไปชายแดน

วันศุกร์ที่ 8 สิงหาคม 2568
08/08/2568
พิมพ์
กบข. ปันน้ำใจ นำสิ่งของจำเป็นมอบให้กองทัพภาค 2 ร่วมส่งใจไปชายแดน
กบข. นำสิ่งของและรวมถึงที่ได้รับการสนับสนุนจากบริษัทผู้เช่าสำนักงานทั้ง 3 อาคาร ที่ กบข. บริหารจัดการ คือ อาคารอับดุลราฮิม อาคารบางกอกซิตี้ และอาคารจีพีเอฟ วิทยุ มอบให้กองทัพภาค 2 ค่ายสุรนารี จ.นครราชสีมา เพื่อนำไปแจกจ่ายยังฐานปฏิบัติการตามแนวชายแดน
กองทุนบำเหน็จบำนาญข้าราชการ (กบข.) นำโดยนางสาวดวงใจ เจริญชัย ผู้ช่วยเลขาธิการกลุ่มงานสมาชิกสัมพันธ์และสื่อสารองค์กร พร้อมด้วยพนักงาน กบข. นำสิ่งของ อาทิ เสื้อผ้า กางเกงขาสั้น ถุงเท้า อาหารสำเร็จรูป เป็นต้น รวมถึงสิ่งของที่ได้รับการสนับสนุนจากบริษัทผู้เช่าสำนักงานทั้ง 3 อาคาร ที่ กบข. เป็นผู้บริหารจัดการ คือ อาคารอับดุลราฮิม อาคารบางกอกซิตี้ และอาคารจีพีเอฟ วิทยุ มามอบให้กองทัพภาค 2 ค่ายสุรนารี จังหวัดนครราชสีมา โดยมีพลตรีนรธิป โพยนอก รองแม่ทัพภาคที่ 2 เป็นตัวแทนรับมอบ เพื่อนำไปแจกจ่ายยังฐานปฏิบัติการตามแนวชายแดน
กบข. ให้ความสำคัญและดูแลสมาชิกทุกประเภท โดยเฉพาะในช่วงความไม่สงบในพื้นที่ชายแดนไทย-กัมพูชา ที่มีความห่วงใยทหารผู้เสียสละปฏิบัติหน้าที่อย่างเข้มแข็ง จึงได้จัดหาสิ่งของที่มีความจำเป็นสำหรับการปฏิบัติหน้าที่ตามแนวชายแดน ด้วยความรู้สึกขอบคุณจากหน่วยงานและประชาชนที่อยู่เบื้องหลัง ไปยังเจ้าหน้าที่ผู้เสียสละทุกท่าน ท่ามกลางสภาพแวดล้อมที่ท้าทายและภารกิจที่สำคัญยิ่งต่อความมั่นคงของประเทศ

ที่มา : https://www.thaigov.go.th/news/contents/details/99508