รัฐบาลไทย-ข่าวทำเนียบรัฐบาล-​รองปลัดฯ ศุภกิจ เปิดอบรม Carbon Footprint-Net Zero เตรียมบุคลากร 129 คน ขับเคลื่อนภาคอุตสาหกรรมมุ่งสู่องค์กรสีเขียว

วันอังคารที่ 19 สิงหาคม 2568
19/08/2568
พิมพ์
​รองปลัดฯ ศุภกิจ เปิดอบรม Carbon Footprint-Net Zero เตรียมบุคลากร 129 คน ขับเคลื่อนภาคอุตสาหกรรมมุ่งสู่องค์กรสีเขียว
​รองปลัดฯ ศุภกิจ เปิดอบรม Carbon Footprint-Net Zero เตรียมบุคลากร 129 คน ขับเคลื่อนภาคอุตสาหกรรมมุ่งสู่องค์กรสีเขียว
วันที่ 18 สิงหาคม 2568 นายศุภกิจ บุญศิริ รองปลัดกระทรวงอุตสาหกรรม เป็นประธานเปิดการฝึกอบรมเชิงปฏิบัติการในหลักสูตร “การจัดทำคาร์บอนฟุตพริ้นท์องค์กรและแนวทางสู่เป้าหมาย Net Zero ของภาคอุตสาหกรรม” ภายใต้กิจกรรมสร้างความตระหนักรู้ถึงความสำคัญของการประยุกต์ใช้กรอบแนวคิด BCG และการดำเนินธุรกิจให้เป็นมิตรต่อสิ่งแวดล้อมอย่างยั่งยืน โดยมี นายจงรักษ์ โรจน์พลาเสถียร ผู้อำนวยการสถาบันรับรองมาตรฐานไอเอสโอ นางเปมิกา ปาลวัฒน์ นักวิเคราะห์นโยบายและแผนเชี่ยวชาญ ข้าราชการ และเจ้าหน้าที่กระทรวงอุตสาหกรรม เข้าร่วม ณ โรงแรม ไมด้า ดอนเมือง แอร์พอร์ต กรุงเทพมหานคร
สำหรับการฝึกอบรมเชิงปฏิบัติการในหลักสูตร “การจัดทำคาร์บอนฟุตพริ้นท์องค์กรและแนวทางสู่เป้าหมาย  Net Zero ของภาคอุตสาหกรรม” ภายใต้กิจกรรมสร้างความตระหนักรู้ถึงความสำคัญของการประยุกต์ใช้กรอบแนวคิด BCG และการดำเนินธุรกิจให้เป็นมิตรต่อสิ่งแวดล้อมอย่างยั่งยืนในครั้งนี้ มีวัตถุประสงค์เพื่อมุ่งเน้นการพัฒนาศักยภาพเจ้าหน้าที่ของสำนักงานปลัดกระทรวงอุตสาหกรรม ให้สามารถพัฒนาตนเองในการเป็นกำลังสำคัญ เพื่อการสนับสนุนการเปลี่ยนผ่านอย่างยั่งยืนของผู้ประกอบการ โดยมีกลุ่มเป้าหมายเป็นเจ้าหน้าที่ของสำนักงานปลัดกระทรวงอุตสาหกรรม ทั้งส่วนกลางและส่วนภูมิภาค รวม 129 คน โดยแบ่งการฝึกอบรมออกเป็น 2 รุ่น ได้แก่ รุ่นที่ 1 ระหว่างวันที่ 18 - 20 สิงหาคม 2568 ณ โรงแรม ไมด้า ดอนเมือง แอร์พอร์ต จำนวน 59 คน และรุ่นที่ 2 ระหว่างวันที่ 27 - 29 สิงหาคม 2568 ณ โรงแรม ทีเค. พาเลซ แอนด์ คอนเวนชั่น จำนวน 70 คน
โดยรูปแบบการฝึกอบรมเชิงปฏิบัติการแบ่งออกเป็นการบรรยาย การฝึกปฏิบัติ และการทำกิจกรรมกลุ่ม โดยมุ่งเน้นการแลกเปลี่ยนเรียนรู้เกี่ยวกับ 1) สถานการ์ณก๊าซเรือนกระจก และความรู้พื้นฐานเกี่ยวกับก๊าซเรือนกระจก 2) มาตรฐานที่เกี่ยวข้องกับการบริหารจัดการก๊าซเรือนกระจกและการประยุกต์ใช้กรอบแนวคิด BCG 3) ประโยชน์ของการจัดทำบัญชีก๊าซเรือนกระจกขององค์กร 4) แนวทางสู่เป้าหมาย Net Zero ของภาคอุตสาหกรรม และ 5) ข้อกำหนดในการจัดทำบัญชีก๊าซเรือนกระจกขององค์กรตามแนวทาง ISO 14064-1:2018 และ CFO ทั้งนี้การจัดการฝึกอบรมดังกล่าวฯ จะช่วยพัฒนาขีดความสามารถให้แก่เจ้าหน้าที่ของสำนักงานปลัดกระทรวงอุตสาหกรรม ในการสนับสนุนให้ภาคอุตสาหกรรมมีการประกอบการที่เป็นมิตรต่อสิ่งแวดล้อมได้อย่างแท้จริง รวมทั้ง สามารถนำองค์ความรู้ที่ได้รับมาประยุกต์ใช้ในสำนักงาน เพื่อมุ่งสู่การเป็นองค์กรสีเขียวต่อไป

ที่มา : https://www.thaigov.go.th/news/contents/details/99863