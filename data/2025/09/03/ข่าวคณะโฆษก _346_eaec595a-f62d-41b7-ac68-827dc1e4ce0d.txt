รัฐบาลไทย-ข่าวทำเนียบรัฐบาล-ธอส. เดินหน้า “โครงการคุณสู้ เราช่วย” เฟส 2 ขยายสิทธิ์–ยืดเวลาลงทะเบียนถึง 30 กันยายน 2568 

วันเสาร์ที่ 23 สิงหาคม 2568
23/08/2568
พิมพ์
ธอส. เดินหน้า “โครงการคุณสู้ เราช่วย” เฟส 2 ขยายสิทธิ์–ยืดเวลาลงทะเบียนถึง 30 กันยายน 2568
หนุนลูกค้ากลุ่มเปราะบางกว่า 97,000 บัญชี
วันนี้ (วันเสาร์ที่ 23 สิงหาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาล โดยธนาคารอาคารสงเคราะห์ (ธอส.) สานต่อ “โครงการคุณสู้ เราช่วย” เฟส 2 เพื่อช่วยเหลือลูกหนี้กลุ่มเปราะบาง โดยเพิ่มคุณสมบัติให้เข้าถึงโครงการได้ครอบคลุมยิ่งขึ้น และขยายเวลาลงทะเบียนถึงวันที่ 30 กันยายน 2568 หลังจากที่เฟสแรกมีผู้เข้าร่วมแล้วกว่า 97,000 บัญชี
โครงการนี้เปิดให้ลูกค้าที่มีวงเงินสินเชื่อไม่เกิน 5 ล้านบาท และทำสัญญาก่อนวันที่ 1 มกราคม 2567 สามารถเข้าร่วมได้ หากเป็นลูกหนี้ที่ไม่ค้างชำระ หรือค้างชำระไม่เกิน 30 วัน รวมถึงลูกหนี้ที่เคยปรับโครงสร้างหนี้ตั้งแต่ 1 มกราคม 2565 หรือมีหนี้ค้างเกิน 365 วัน (ข้อมูล ณ 31 ตุลาคม 2567) ทั้งนี้ ผู้เข้าร่วมต้องไม่มีการก่อหนี้ใหม่ใน 12 เดือนแรก ยกเว้นกรณีจำเป็น เช่น การซ่อมบ้านจากเหตุภัยพิบัติหรือกู้เพื่อการฟื้นฟูที่จำเป็น
ผู้สนใจสามารถลงทะเบียนได้ 3 ช่องทาง ที่ www.bot.or.th/Khunsoo, แอปพลิเคชัน GHB ALL GEN และ แอปพลิเคชัน GHB ALL BFRIEND สอบถามเพิ่มเติมได้ที่ ธอส. ทั่วประเทศ โทร. 0-2645-9000 หรือ Facebook ธอส.
“โครงการนี้เป็นมาตรการสำคัญในการช่วยลดภาระหนี้และเพิ่มโอกาสให้ประชาชนก้าวผ่านความยากลำบากได้อย่างมั่นคง รัฐบาลพร้อมยืนเคียงข้างประชาชนทุกกลุ่ม และจะเดินหน้าผลักดันมาตรการช่วยเหลือทางการเงินอย่างต่อเนื่อง เพื่อสร้างความมั่นใจว่าทุกครอบครัวไทยจะมีที่อยู่อาศัยและคุณภาพชีวิตที่ดีขึ้น”  นางสาวศศิกานต์ กล่าว

ที่มา : https://www.thaigov.go.th/news/contents/details/100025