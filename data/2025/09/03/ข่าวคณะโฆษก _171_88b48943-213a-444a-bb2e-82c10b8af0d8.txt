รัฐบาลไทย-ข่าวทำเนียบรัฐบาล-รัฐบาล ยืนยันยังไม่มีฝ่ายใดยึด  "ปราสาทตาควาย"

วันพฤหัสบดีที่ 31 กรกฎาคม 2568
31/07/2568
พิมพ์
รัฐบาล ยืนยันยังไม่มีฝ่ายใดยึด  "ปราสาทตาควาย"
รัฐบาล ยืนยันยังไม่มีฝ่ายใดยึด "ปราสาทตาควาย"
วันที่ 31 กรกฎาคม 2568 เวลา 11.55 น. นายจิรายุ ห่วงทรัพย์ โฆษกประจำสำนักนายกรัฐมนตรี และคณะกรรมการศูนย์เฉพาะกิจบริหารสถานการณ์ชายแดนไทย–กัมพูชา (ศบ.ทก.) เปิดเผยว่ากองทัพบกเตรียมแถลง กรณีกระแสข่าวว่าไทยสูญเสียการควบคุม "ปราสาทตาควาย" ให้แก่กัมพูชา ว่าไม่เป็นความจริง พร้อมยืนยันว่าทั้งฝ่ายไทยและกัมพูชายังไม่มีฝ่ายใดยึดครองปราสาทดังกล่าวได้ เนื่องจากข้อตกลงหยุดยิงที่มีผลอยู่ในขณะนี้ ทำให้ทหารของทั้งสองฝ่ายควบคุมพื้นที่คนละด้านของโบราณสถาน ซึ่งฝ่ายไทยยังคงปฏิบัติตามข้อตกลงและเคารพกติกาสากลอย่างเคร่งครัด โดยไม่มีการดำเนินการทางทหารในพื้นที่มรดกทางวัฒนธรรม
ก่อนการประชุม ศบ.ทก. เวลา 09.20 น. พล.อ.ณัฐพล นาคพาณิชย์ รัฐมนตรีช่วยว่าการกระทรวงกลาโหม และผู้อำนวยการ ศบ.ทก. ให้สัมภาษณ์สื่อมวลชน ย้ำถึงข่าวลือและข้อมูลบิดเบือนที่เผยแพร่ในโซเชียลมีเดียอย่างต่อเนื่องว่า เป็นเพียงกระแสที่พยายามปลุกปั่นความเข้าใจผิดในสังคม พร้อมขอให้ประชาชนติดตามข้อมูลจากกองทัพหรือหน่วยงานราชการที่เกี่ยวข้องเท่านั้น ซึ่งจะเป็นแหล่งข่าวที่ถูกต้องและเป็นทางการ
ล่าสุด  กองทัพภาคที่ 2 ยังยึด ‘เนิน 350’ บริเวณ ‘ปราสาทตาควาย’ ไม่ได้  เหตุหยุดยิงก่อน แต่ทหารไทย - กัมพูชา วางกำลังประกบห่างตัวปราสาทฯ 50 เมตร
ล่าสุดกองทัพภาคที่ 2 แถลง ว่า เนื่องจากขณะนี้มีการหยุดยิงก่อน จึงยังไม่สามารถยึดพื้นที่เนิน 350 ของปราสาทตาควายได้ บริเวณตัวปราสาทยังคงมีกำลังของทั้งสองฝ่ายอยู่ในพื้นที่ ควบคุมพื้นที่คนละด้านของโบราณสถานห่างกัน 50 เมตร //

ที่มา : https://www.thaigov.go.th/news/contents/details/99140