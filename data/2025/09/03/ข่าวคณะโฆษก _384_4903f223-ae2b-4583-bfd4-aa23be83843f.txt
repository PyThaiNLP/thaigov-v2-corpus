รัฐบาลไทย-ข่าวทำเนียบรัฐบาล-“ยุงลาย ”กัดมีโอกาสตายได้ ต้องระวัง มันมาพร้อมกับโรค “ชิคุนกุนยา” 

วันศุกร์ที่ 29 สิงหาคม 2568
29/08/2568
พิมพ์
“ยุงลาย ”กัดมีโอกาสตายได้ ต้องระวัง มันมาพร้อมกับโรค “ชิคุนกุนยา”
สธ.เผยตัวเลขยอดสะสม ปี 68 ป่วยแล้วถึง 735 ราย  ย้ำต้องช่วยกันทำลายแหล่งเพาะพันธุ์ยุงลาย
วันนี้ (29 สิงหาคม 2568) นายอนุกูล พฤกษานุศักดิ์ เปิดเผยว่า ข้อมูลจากกรมควบคุมโรค กระทรวงสาธารณสุข พบตัวเลขผู้ป่วย “โรคชิคุนกุนยา หรือ โรคไข้ปวดข้อยุงลาย”  ในช่วงระยะเวลาตั้งแต่วันที่ 1 มกราคม 2568 – 30 กรกฎาคม 2568 มีผู้ป่วยสะสม 735 ราย อัตราป่วย 1.11 ต่อประชากรแสนคน สูงกว่าปีที่ผ่านมาร้อยละ 11.94 โดยเริ่มพบผู้ป่วยสูงกว่าปี 2567 ตั้งแต่เดือนพฤษภาคม ซึ่งจังหวัดที่พบผู้ป่วยสะสมสูงสุด ได้แก่ เชียงใหม่ บึงกาฬ ลำพูน เลย และหนองคาย
นายอนุกูล กล่าวว่า จากสถานการณ์ตัวเลขยอดสะสมของผู้ป่วย รัฐบาลขอให้ประชาชนตระหนักถึงอันตรายจาก “โรคชิคุนกุนยา” เนื่องด้วยเป็นโรคไวรัสที่มาจากพาหะนำโรคจากยุงลาย เมื่อยุงลายกัดและดูดเลือดผู้ที่มีเชื้อไวรัสชิคุนกุนยาในกระแสเลือด เชื้อจะเข้าสู่ตัวยุงและเพิ่มปริมาณ จากนั้นเมื่อยุงลายตัวดังกล่าวไปกัดผู้อื่นก็สามารถถ่ายทอดเชื้อไปยังผู้อื่นได้ โดยผู้ที่ถูกกัดจะมีอาการแสดงประมาณ 2 – 4 วันหลังถูกยุงลายกัด  สำหรับอาการส่วนใหญ่ที่พบมักมีไข้สูงปวดข้อหรือข้ออักเสบหลายข้อ ซึ่งอาการดังกล่าวถือเป็นลักษณะเด่นของโรค โดยมักจะมีอาการเริ่มปวดจากข้อเล็กส่วนปลายก่อน เช่น ข้อนิ้ว ข้อมือ ข้อเท้า มักปวดหลายข้อและเป็นทั้งสองข้างจากนั้นจะปวดลามไปยังข้อที่ใหญ่ขึ้น เช่น ข้อเข่า ข้อศอก ข้อสะโพก หรืออาจปวดข้อกระดูกที่หน้าอก หรือกระดูกสันหลังได้  โดยในบางรายอาจปวดมากจนเดินไม่ได้และระยะเวลาที่ปวดอาจกินเวลานานเป็นสัปดาห์หรือเป็นเดือน และอาจกลับมาปวดซ้ำ ได้อีก ทั้งนี้ ในบางรายอาจมีอาการปวดเรื้อรังนาน 3 – 5 ปี นอกจากนี้อาจพบอาการผื่นแดงบริเวณลำตัว แขน และขาเพิ่มเติม หากผู้ป่วยโรคชิคุนกุนยาติดเชื้อโรคไข้เลือดออกร่วมด้วย อาจมีอาการรุนแรงเพิ่มขึ้นได้ อีกทั้ง ขอเน้นย้ำว่าหากผู้ที่ติดโรคชิคุนกุนยามีการตั้งครรภ์ โรคดังกล่าวก็ยังสามารถถ่ายทอดไปยังทารกได้อีกด้วย
“สถานการณ์ผู้ป่วยจากโรคชิคุนกุนยา ในประเทศไทยมีแนวโน้มที่จะเพิ่มจำนวนขึ้นอย่างต่อเนื่อง ขอให้ประชาชนหมั่นดูแลตัวเอง โดยเฉพาะในช่วงนี้มีฝนตกในหลายพื้นที่ เกิดน้ำท่วมขัง และด้วยสภาพอากาศที่ชื้นแฉะ เหมาะสมแก่การขยายพันธุ์ของยุงลาย จำเป็นอย่างยิ่งในการกำจัดลูกน้ำยุงลายและทำลายแหล่งเพาะพันธุ์ยุงลาย โดยเฉพาะ ในภาชนะต่าง ๆ ที่มีน้ำขัง ประชาชนจะต้องดำเนินมาตรการ 5 ป 1 ข. ประกอบด้วย ปิด เปลี่ยน ปล่อย ปรับ ปฏิบัติ ขัดล้าง ให้ได้ผล อย่างน้อยสัปดาห์ละครั้ง จะทำให้ห่างไกลจากโรคชิคุนกุนยามากยิ่งขึ้น” นายอนุกูล ระบุ

ที่มา : https://www.thaigov.go.th/news/contents/details/100250