รัฐบาลไทย-ข่าวทำเนียบรัฐบาล-“ธีรรัตน์” เปิดมหกรรมผลงานสร้างสรรค์และนวัตกรรมแห่งภูมิภาคอีสาน 

วันเสาร์ที่ 5 กรกฎาคม 2568
05/07/2568
พิมพ์
“ธีรรัตน์” เปิดมหกรรมผลงานสร้างสรรค์และนวัตกรรมแห่งภูมิภาคอีสาน
“ธีรรัตน์” เปิดมหกรรมผลงานสร้างสรรค์และนวัตกรรมแห่งภูมิภาคอีสาน "ICIS 2025" ย้ำความมุ่งมั่นรัฐบาลในการขับเคลื่อน Soft Power เพื่อพัฒนาเศรษฐกิจฐานราก และส่งเสริมภูมิปัญญาท้องถิ่นสู่สากลอย่างเป็นรูปธรรม
วันนี้ (5 ก.ค. 68) เวลา 10.00 น. น.ส.ธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เป็นประธานเปิดงาน "มหกรรมแสดงผลงานสร้างสรรค์และนวัตกรรมแห่งภูมิภาคอีสาน ประจำปี 2568" ISAN Creativity and Innovation Summit 2025 (ICIS 2025) และกล่าวปาฐกถาพิเศษ เรื่อง "วิสัยทัศน์และกลไกการขับเคลื่อนนวัตกรรมและ Thailand Soft power สู่เศรษฐกิจไทยยั่งยืน" โดยมี นายประจวบ รักแพทย์ รองผู้ว่าราชการจังหวัดขอนแก่น นายสักสีห์ พลสันติกุล ผู้อำนวยการศูนย์ส่งเสริมเศรษฐกิจสร้างสรรค์ ขอนแก่น รศ.ดร.กฤตภัทร ถาปาลบุตร คณบดีคณะสถาปัตยกรรมศาสตร์ มหาวิทยาลัยขอนแก่น และภาคีเครือข่ายทั้งภาครัฐและเอกชน ร่วมในงาน ณ อาคารอุทยานวิทยาศาสตร์ มหาวิทยาลัยขอนแก่น จ.ขอนแก่น
น.ส.ธีรรัตน์ กล่าวว่า งานมหกรรมแสดงผลงานสร้างสรรค์และนวัตกรรมแห่งภูมิภาคอีสาน ประจำปี 2568 (ISAN Creativity and Innovation Summit 2025 หรือ ICIS 2025) สะท้อนศักยภาพของภูมิภาคอีสานในการใช้มรดกทางวัฒนธรรมที่มีอยู่เป็นทุนพัฒนาสู่ความยั่งยืนของสังคมและประเทศ สิ่งสำคัญคือการต่อยอดองค์ความรู้และทรัพยากรที่มีอยู่ให้เกิดมูลค่าเพิ่ม โดยเฉพาะการนำนวัตกรรมมาผสานกับภูมิปัญญาท้องถิ่น เพื่อสร้างสิ่งใหม่ ๆ ที่ตอบสนองความต้องการของสังคมและตลาด การคิดนอกกรอบและการเปิดรับแนวทางใหม่คือหัวใจสำคัญของการพัฒนาอย่างต่อเนื่อง ซึ่งรัฐบาลพร้อมสนับสนุนแนวคิดเหล่านี้ให้เกิดผลเป็นรูปธรรม เพราะสอดรับกับนโยบายที่สำคัญ คือ "Soft Power" โดยเฉพาะการขับเคลื่อนเศรษฐกิจสร้างสรรค์ในระดับพื้นที่ "ด้วยการบูรณาการความร่วมมือจากทุกภาคส่วนซึ่งถือเป็นหัวใจของความสำเร็จในการขับเคลื่อนนโยบายในระดับท้องถิ่นและประเทศ" ทั้งนี้ น.ส.แพทองธาร ชินวัตร ในฐานะรัฐมนตรีว่าการกระทรวงวัฒนธรรม ได้ให้การสนับสนุนอย่างต่อเนื่องในการเปิดโอกาสให้ประชาชนมีส่วนร่วมในกระบวนการสร้างสรรค์ เพื่อให้เกิดความทั่วถึงและครอบคลุมทั่วประเทศ โดยเฉพาะพื้นที่ภาคอีสานที่มีมรดกทางวัฒนธรรมอันทรงคุณค่าที่สามารถพัฒนาให้เป็น Soft Power ของไทยได้อย่างมีประสิทธิภาพ และเป็นที่น่ายินดีว่า มหาวิทยาลัยขอนแก่น โดยเฉพาะคณะสถาปัตยกรรมศาสตร์ ได้ตอกย้ำถึงความมุ่งมั่นในการริเริ่มและขับเคลื่อนโครงการ พร้อมทั้งสร้างเครือข่ายความร่วมมือจากหน่วยงานต่าง ๆ ทั่วประเทศ ผ่านงาน ICIS 2025 ที่จัดต่อเนื่อง 9 วัน ณ จังหวัดขอนแก่น อันเป็นเวทีระดับภูมิภาคที่เปิดโอกาสให้นักออกแบบ นักวิจัย นักศึกษา และผู้ประกอบการได้นำเสนอผลงาน แลกเปลี่ยนความรู้ และต่อยอดนวัตกรรมสู่ภาคอุตสาหกรรม ซึ่งสอดคล้องกับเป้าหมายของรัฐบาลในการพัฒนาเศรษฐกิจฐานราก ลดความเหลื่อมล้ำ และยกระดับรายได้ของประชาชนอย่างยั่งยืน
"ตนในฐานะรัฐมนตรีช่วยว่าการกระทรวงมหาดไทย ยังได้ให้ความสำคัญกับการส่งเสริมภูมิปัญญาท้องถิ่น โดยเฉพาะสินค้า OTOP ซึ่งปัจจุบันไม่เพียงเป็นที่ยอมรับในประเทศ แต่ยังส่งออกไปต่างประเทศ โดยมีผู้ประกอบการไทยหลายรายที่ได้รับความนิยมในตลาดสากล ซึ่งกระทรวงมหาดไทยโดยกรมการพัฒนาชุมชนมีหน่วยงานและบุคลากรทั่วประเทศที่ทำหน้าที่สนับสนุนการพัฒนาสินค้า OTOP ให้สามารถสร้างรายได้ให้กับชุมชนได้อย่างมั่นคง ถือเป็นผลสำเร็จของภารกิจที่เริ่มดำเนินการมากว่า 20 ปี และทำให้วันนี้ประชาชนสามารถพึ่งพาตนเองได้ ลดการพึ่งพิงภาครัฐ โดยที่ภาครัฐทำหน้าที่สนับสนุนให้ประชาชนสามารถก้าวไปข้างหน้าได้อย่างมั่นใจ" น.ส.ธีรรัตน์ กล่าว
น.ส.ธีรรัตน์ กล่าวเพิ่มเติมว่า รัฐบาลหวังว่า ICIS 2025 และเครือข่าย 8 องค์กรหลัก จะเป็นกลไกสำคัญในการขับเคลื่อนนโยบายด้านนวัตกรรม เศรษฐกิจสร้างสรรค์ที่เชื่อมโยงเครือข่ายหลากหลายสาขา ทั้งแฟชั่น เทคโนโลยี อาหาร สุขภาพ การแพทย์ และการท่องเที่ยวสร้างสรรค์ รวมถึงการขับเคลื่อน Soft Power ซึ่งถือเป็นพลังใหม่ของภาคอีสานในการก้าวเข้าสู่เศรษฐกิจสร้างสรรค์อย่างมั่นคง พร้อมทั้งผลักดันให้ “Branding อีสาน” กลายเป็นดินแดนแห่งโอกาสของนักลงทุนด้านนวัตกรรมในภูมิภาคลุ่มน้ำโขง เพื่อให้เราก้าวไปด้วยกัน ทำให้ Soft Power ช่วยยกระดับคุณภาพชีวิตของพี่น้องประชาชนคนไทยให้มีความสุขอย่างยั่งยืน
ด้าน รศ.ดร.กฤตภัทร กล่าวว่า งาน "มหกรรมแสดงผลงานสร้างสรรค์และนวัตกรรมแห่งภูมิภาคอีสาน ประจำปี 2568" (ISAN Creativity and Innovation Summit 2025: ICIS 2025) จัดขึ้นเพื่อส่งเสริมและผลักดันนโยบายซอฟต์พาวเวอร์และเศรษฐกิจสร้างสรรค์ของภูมิภาคอีสานและลุ่มน้ำโขง โดยเป็นงานที่จัดต่อเนื่องและเชื่อมโยงกับงาน Isan Creative Festival 2025 และ The Secret Sauce Business Weekend Isan 2025 ตลอดจนยกระดับผลงานของนักศึกษา คณาจารย์ ผู้เชี่ยวชาญ และผู้ประกอบการในอุตสาหกรรมสร้างสรรค์ให้สามารถต่อยอดสู่ตลาดธุรกิจและการลงทุนทั้งในระดับภูมิภาคและระดับสากล โดยภายในงานมีกิจกรรมที่หลากหลาย ได้แก่ การจัดแสดงผลงานสร้างสรรค์ นิทรรศการ การจับคู่ธุรกิจ (Business Matching) และการประชุมวิชาการระดับนานาชาติ ซึ่งเปิดโอกาสให้ผู้เข้าร่วมได้แลกเปลี่ยนองค์ความรู้และสร้างเครือข่ายความร่วมมือในระดับภูมิภาคและระหว่างประเทศ

ที่มา : https://www.thaigov.go.th/news/contents/details/98203