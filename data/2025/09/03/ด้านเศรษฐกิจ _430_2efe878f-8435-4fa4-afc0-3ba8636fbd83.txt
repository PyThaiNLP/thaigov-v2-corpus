รัฐบาลไทย-ข่าวทำเนียบรัฐบาล-บสย. ร่วมงาน SMART SME EXPO 2025 จัดเต็มโครงการค้ำประกัน หนุนผู้ประกอบการใหม่-รายย่อย ธุรกิจแฟรนไชส์ เข้าถึงสินเชื่อ   

วันพฤหัสบดีที่ 7 สิงหาคม 2568
07/08/2568
พิมพ์
บสย. ร่วมงาน SMART SME EXPO 2025 จัดเต็มโครงการค้ำประกัน หนุนผู้ประกอบการใหม่-รายย่อย ธุรกิจแฟรนไชส์ เข้าถึงสินเชื่อ
บสย. ร่วมพิธีเปิดงาน “SMART SME EXPO 2025” ระหว่างวันที่ 7-10 ส.ค.2568 ณ ฮอลล์ 7-8 อิมแพ็ค เมืองทองธานี เมื่อวันที่ 7 สิงหาคม 2568
นายกิตติพงษ์ บุรณศิริ รองผู้จัดการทั่วไป สายงานกลยุทธ์และผลิตภัณฑ์ ร่วมพิธีเปิดงาน “SMART SME EXPO 2025” งานที่รวบรวมแฟรนไชส์และธุรกิจน่าลงทุนกว่า 250 แบรนด์ พร้อมกิจกรรมเสริมแกร่ง SMEs ไทย ทั้งเจรจาจับคู่ธุรกิจ เวทีเสวนา ฯลฯ ระหว่างวันที่ 7-10 ส.ค.2568 โดยมี นางอรมน ทรัพย์ทวีธรรม อธิบดีกรมพัฒนาธุรกิจการค้า เป็นประธานในพิธี ภายในงาน บสย. ได้นำทีมหมอหนี้ และผู้เชี่ยวชาญจากศูนย์ที่ปรึกษาทางการเงิน SMEs (บสย. F.A. Center) สำนักงานเขตนครหลวง พร้อมให้คำปรึกษา SMEs ที่ต้องการเสริมสภาพคล่อง แต่ขาดหลักทรัพย์ค้ำประกัน หรือหลักประกันไม่เพียงพอ ให้สามารถเข้าถึงสินเชื่อได้ง่ายขึ้น ผ่านกลไกการค้ำประกันสินเชื่อของ บสย. รวมถึงให้คำแนะนำแก่ผู้ที่ต้องการเริ่มต้นธุรกิจ และอยากเป็นเจ้าของกิจการผ่านธุรกิจแฟรนไชส์ ณ ฮอลล์ 7-8 อิมแพ็ค เมืองทองธานี เมื่อวันที่ 7 สิงหาคม 2568
ในงานนี้ บสย. จัดเต็มความช่วยเหลือ SMEs ภายใต้มาตรการ “บสย. พร้อมค้ำ” ไฮไลท์ ได้แก่ โครงการค้ำประกันสินเชื่อ SMEs Micro Biz วงเงิน 2,000 ล้านบาท ค้ำประกันต่อราย 10,000 – 500,000 บาท ตอบโจทย์กลุ่มรายย่อย (Micro SMEs) พ่อค้า แม่ค้า ค้าขายออนไลน์ อาชีพอิสระ ฯลฯ รวมถึง SMEs ที่ต้องการเงินลงทุนเป็นเจ้าของกิจการผ่านรูปแบบแฟรนไชส์ จุดเด่น ฟรี! ค่าธรรมเนียมค้ำประกัน 3 ปีแรก  ปีต่อไปชำระต่ำเพียง 1.5% ต่อปี ค้ำประกันสูงสุด 7 ปี มุ่งเสริมสภาพคล่อง และลดภาระทางการเงิน ช่วยให้ SMEs เดินหน้าต่อได้แข็งแกร่ง
นอกจากนี้ ยังมีโครงการค้ำประกันสินเชื่อเช่าซื้อ 'บสย. SMEs PICK-UP' ภายใต้มาตรการ “กระบะพี่ มีคลังค้ำ” สำหรับ SMEs ที่ต้องการซื้อรถกระบะใหม่เพื่อประกอบอาชีพ ชูจุดเด่น ค้ำประกันสูงสุด 1.5 ล้านบาทต่อราย ค้ำประกันนาน 7 ปี หรือ 84 งวด ฟรี! ค่าธรรมเนียม 3 ปี ปีที่ 4-7 คิดค่าธรรมเนียมเพียง 1.5% ต่อปี ค้ำ ช่วย SMEs ประหยัดต้นทุนมากยิ่งขึ้น พร้อมกันนี้ ยังพร้อมให้ความช่วยเหลือลูกหนี้ที่ บสย. จ่ายเคลม ผ่านมาตรการ “บสย. พร้อมช่วย” ลดต้นสูงสุด 30% อัตราดอกเบี้ย 0% ช่วย SMEs ปลดหนี้ พร้อมหนี้ลด หมดเร็ว กลับมาเดินหน้าธุรกิจต่อได้อย่างยั่งยืน
สำหรับผู้ประกอบการ SMEs ที่ต้องการเข้าร่วมโครงการค้ำประกันสินเชื่อของ บสย. สามารถติดต่อที่บูธ บสย. ในงาน “SMART SME EXPO 2025” ระหว่างวันที่ 7-10 ส.ค.2568 ณ ฮอลล์ 7-8 อิมแพ็ค เมืองทองธานี หรือสามารถลงทะเบียนได้ที่ LINE OA : @tcgfirst พร้อมบริการตรวจสุขภาพทางการเงิน พร้อมจองคิวขอรับคำปรึกษาทางการเงิน ฟรี! ไม่มีค่าใช้จ่าย

ที่มา : https://www.thaigov.go.th/news/contents/details/99466