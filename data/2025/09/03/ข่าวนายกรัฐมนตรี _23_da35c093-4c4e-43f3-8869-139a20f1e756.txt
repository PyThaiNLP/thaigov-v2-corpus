รัฐบาลไทย-ข่าวทำเนียบรัฐบาล-นายกฯ ย้ำก.ท่องเที่ยวและกีฬา เร่งสร้างโอกาสครั้งสำคัญร่วมกันพัฒนาการกีฬาไทยอย่างครบวงจร ยกระดับวงการกีฬาไทยสู่ระดับกีฬาโลก    Domestic Power 2024 – 2025” 

วันจันทร์ที่ 30 มิถุนายน 2568
30/06/2568
พิมพ์
นายกฯ ย้ำก.ท่องเที่ยวและกีฬา เร่งสร้างโอกาสครั้งสำคัญร่วมกันพัฒนาการกีฬาไทยอย่างครบวงจร ยกระดับวงการกีฬาไทยสู่ระดับกีฬาโลก    Domestic Power 2024 – 2025”
นายกฯ ย้ำก.ท่องเที่ยวและกีฬา เร่งสร้างโอกาสครั้งสำคัญร่วมกันพัฒนาการกีฬาไทยอย่างครบวงจร ยกระดับวงการกีฬาไทยสู่ระดับกีฬาโลก    Domestic Power 2024 – 2025”
วันนี้ ( 30 มิถุนายน 2568 ) เวลา 14.00 น. นายจิรายุ ห่วงทรัพย์ โฆษกประจำสำนักนายกรัฐมนตรีเปิดเผยว่า นางสาวแพทองธาร ชินวัตร นายกรัฐมนตรี ได้กล่าวในงาน“โครงการส่งเสริมกีฬาที่มีศักยภาพอย่างเต็มระบบครบวงจร Domestic Power 2024 - 2025” ที่ทำเนียบรัฐบาลโดยมี นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา  นางสาวนัทรียา ทวีวงศ์ ปลัดกระทรวงการท่องเที่ยวและกีฬา  ดร.ก้องศักด ยอดมณี ผู้ว่าการการกีฬาแห่งประเทศไทย (กกท.) ผู้บริหารกระทรวงท่องเที่ยวและกีฬา ตัวแทนนักกีฬา และเจ้าหน้าที่ที่เกี่ยวข้องเข้าร่วมงานในครั้งนี้ว่า ยินดีที่ได้มาพบปะกับนักกีฬาเยาวชนทุก ๆ คน พร้อมกล่าวชื่นชมนักกีฬาที่มีวินัยในการฝึกซ้อม และที่สำคัญเป็นแรงบันดาลใจให้กับเยาวชนทั่วประเทศไทย ในส่วนของรัฐบาลพร้อมส่งเสริมทั้งทางด้านการศึกษา รวมถึงส่งเสริมด้านการกีฬาควบคู่ไปพร้อมกัน เพราะแต่ละคนมีความถนัดที่แตกต่างกัน รัฐบาลต้องการเพิ่มโอกาสให้กับเด็กเยาวชนได้มีโอกาสแข่งขันในเวทีโลก โดยมั่นใจว่าเด็กไทยมีความสามารถไม่แพ้ชาติใดในโลก ทั้งนี้ ทุกครั้งที่มีการแข่งขัน จะเห็นว่าคนไทยมีความสามัคคีในการดูการแข่งขันกีฬา และเชียร์การแข่งขันกีฬา ซึ่งเป็นสิ่งที่รวมใจของคนในชาติได้เป็นอย่างดี
นายกรัฐมนตรี กล่าวต่อว่า โครงการดังกล่าว มุ่งส่งเสริมเรื่องความเข้มแข็งให้ระบบกีฬาไทยอย่างรอบด้านและครบวงจร โดยได้นำเทคโนโลยีเข้ามาช่วยส่งเสริม รวมถึงได้รับการสนับสนุนจากภาคเอกชน ทำให้วงการกีฬาของไทยครบวงจรมากยิ่งขึ้น รัฐบาลต้องการให้น้อง ๆ เยาวชน เล่นกีฬามากขึ้นและได้รับการพัฒนาอย่างรอบด้าน ทั้งนี้ ต้องขอชื่นชมกระทรวงการท่องเที่ยวและกีฬา การกีฬาแห่งประเทศไทย กองทุนพัฒนาการกีฬาแห่งชาติตลอดจนทุกหน่วยงานที่เกี่ยวข้อง ที่ได้ร่วมผลักดันโครงการนี้ให้เกิดขึ้นมา รวมทั้งภาคเอกชนด้วย ที่ทำงานร่วมกันอย่างบูรณาการกับรัฐบาล สามารถสร้างคนที่มีคุณภาพต่อไปได้ในอนาคต
โอกาสนี้ นายกรัฐมนตรี ได้เยี่ยมชมนิทรรศการ Thai Domestic Power (TDP) ณ บริเวณโถงกลาง ที่ประกอบด้วยบูธกีฬาประเภทต่าง ๆ ที่มีรายละเอียดของเป้าหมายและวิธีการบรรลุเป้าหมาย อาทิ กีฬาฟุตบอล  กีฬาวอลเลย์บอล กีฬาแบดมินตัน กีฬาเทควันโด กีฬาอีสปอร์ต กีฬากอล์ฟ และกีฬาฟุตซอล

ที่มา : https://www.thaigov.go.th/news/contents/details/98016