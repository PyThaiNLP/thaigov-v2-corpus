รัฐบาลไทย-ข่าวทำเนียบรัฐบาล-“ธีรรัตน์" เปิดงานเฉลิมฉลองวาระครบรอบ 160 ปี จังหวัดมหาสารคาม และงานออนซอนกลองยาวาปีปทุม ย้ำ ร่วมกันสืบสาน รักษา และต่อยอดคุณค่าของเมืองมหาสารคามให้คงอยู่สืบไป

วันเสาร์ที่ 23 สิงหาคม 2568
23/08/2568
พิมพ์
“ธีรรัตน์" เปิดงานเฉลิมฉลองวาระครบรอบ 160 ปี จังหวัดมหาสารคาม และงานออนซอนกลองยาวาปีปทุม ย้ำ ร่วมกันสืบสาน รักษา และต่อยอดคุณค่าของเมืองมหาสารคามให้คงอยู่สืบไป
“ธีรรัตน์" เปิดงานเฉลิมฉลองวาระครบรอบ 160 ปี จังหวัดมหาสารคาม และงานออนซอนกลองยาวาปีปทุม ย้ำ ร่วมกันสืบสาน รักษา และต่อยอดคุณค่าของเมืองมหาสารคามให้คงอยู่สืบไป
เมื่อวานนี้ (22 ก.ค. 68) เวลา 17.00 น. น.ส.ธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เป็นประธานพิธีเปิดงานเฉลิมฉลองวาระครบรอบ 160 ปี เมืองมหาสารคาม และงานออนซอนกลองยาวาปีปทุม ณ วงเวียนหอนาฬิกาจังหวัดมหาสารคาม ตำบลตลาด อำเภอเมืองมหาสารคาม จังหวัดมหาสาสาม โดยมี นายสุทิน คลังแสง รัฐมนตรีว่าการกระทรวงกลาโหม คนที่ 42 นายรัฐ คลังแสง สมาชิกสภาผู้แทนราษฎร จังหวัดมหาสารคาม เขต 6 นายวิบูรณ์ แววบัณฑิต ผู้ว่าราชการจังหวัดมหาสารคาม หัวหน้าส่วนราชการ ข้าราชการ พนักงานรัฐวิสาหกิจ กำนัน ผู้ใหญ่บ้าน ผู้บริหารองค์กรปกครองส่วนท้องถิ่น สมาชิกสภาองค์กรปกครองส่วนท้องถิ่น ภาคีเครือข่ายในพื้นที่ และพี่น้องประชาชนชาวจังหวัดมหาสารคาม เข้าร่วมพิธีเป็นจำนวนมาก
น.ส.ธีรรัตน์ กล่าวว่า จังหวัดมหาสารคาม เป็นเมืองที่มีรากเหง้าทางประวัติศาสตร์ วัฒนธรรม และภูมิปัญญาท้องถิ่นที่ล้ำค่า มีความเจริญเติบโตในด้านสังคม เศรษฐกิจ และคุณภาพชีวิตของประชาชน โดยเฉพาะการดำเนินงานในวาระครบรอบ 160 ปี แห่งการสถาปนาเมืองในครั้งนี้ นับเป็นโอกาสสำคัญและน่ายินดีของพี่น้องชาวมหาสารคามทุกคนที่ได้สะท้อนให้เห็นถึงพลังแห่งความร่วมมือร่วมใจของทุกภาคส่วนทั้งภาครัฐ ภาคเอกชน ภาคประชาชน และจิตอาสาที่ต่างพร้อมใจกันขับเคลื่อนพัฒนาจังหวัดอย่างต่อเนื่องและยั่งยืน
“ในวาระครบรอบ 160 ปีของจังหวัดมหาสารคามได้มีการนำเสนอกิจกรรมที่หลากหลาย ครอบคลุมทุกด้าน ทั้งด้านสุขภาพ การศึกษา ศิลปวัฒนธรรม ศาสนา การบริการประชาชน และการส่งเสริมอาชีพ ตลอดจนการอนุรักษ์ภูมิปัญญาท้องถิ่นให้คงอยู่คู่กับเมืองมหาสารคามอย่างยั่งยืน ซึ่งล้วนสะท้อนถึงวิสัยทัศน์และความมุ่งมั่นของทุกภาคส่วนในการพัฒนาจังหวัดให้เจริญก้าวหน้าอย่างมีเอกลักษณ์และมีคุณภาพ และขอฝากให้พวกเราทุกคนได้ร่วมกันสืบสาน รักษา และต่อยอดคุณค่าของมหาสารคามให้คงอยู่สืบไป" น.ส.ธีรรัตน์ กล่าว
นายวิบูรณ์ กล่าวว่า จังหวัดมหาสารคาม ตั้งอยู่ในพื้นที่ศูนย์กลางของภาคตะวันออกเฉียงเหนือ (สะดืออีสาน) เป็นมหามงคลนามที่พระบาทสมเด็จพระจอมเกล้าเจ้าอยู่หัว พระราชทานให้เป็นชื่อเมือง ครั้งทรงโปรดเกล้าโปรดกระหม่อมตั้งเมืองขึ้น เมื่อวันที่ 22 สิงหาคม 2508 มีความหมายว่า "ถิ่นฐานที่อุดมสมบูรณ์ด้วยความดีงามทั้งปวง" โดยมีพระเจริญราชเดช ท้าวมหาชัย หรือท้าวกวด เป็นเจ้าเมืองท่านแรก
สำหรับกิจกรรมงานฉลองเมืองมหาสารคาม เนื่องในวาระครบรอบ 160 ปี และงานออนชอนกลองยาววาปีปทุม จำแนกเป็น 6 ด้าน ได้แก่ 1. ด้านสุขภาพ ดำเนินโครงการยกระดับอาหารปลอดภัยชูสุขภาพ ลดหวาน มัน เค็มมหาสารคามเมืองสมุนไพร ลดภัย NCDs (โรคไม่ติดต่อ) 2. ด้านการศึกษา ดำเนินโครงการ Zero Drop Out โครงการสารานุกรม จังหวัดมหาสารคาม และการประกวดมัคคุเทศก์น้อย 3. ด้านศิลปะ วัฒนธรรม และการท่องเที่ยว รณรงค์ส่งเสริมการนุ่งโสร่ง ผ้าซิ่นทำบุญ งานมหกรรมหุ่นกระติบข้าวและหุ่นฟาง และงานวิ่งมหามงคล 160 ปี จังหวัดมหาสารคาม 3 สนาม (สนามอำเภอนาเชือกอำเภอบรบือ และอำเภอเมืองมหาสารคาม) 4. ด้านศาสนา จัดอบรมโครงการพัฒนาศีลธรรม คุณธรรม จริยธรรม ข้าราชการจัดกิจกรรมฟังเทศน์ฟังธรรม พิธีทำบุญตักบาตรทุกวันที่ 1 ของเดือน 5. ด้านการศึกษาบริการประชาชน จัดโครงการมหกรรมจัดหางาน Job Expo และโครงการ "ผู้ใหญ่ไซเบอร์" ภายใต้โครงการชุมชนดิจิตอลเพื่อรองรับสังคมศตวรรษที่ 21 และ 6. ด้านการส่งเสริมอาชีพและเศรษฐกิจชุมชน มีการจัดทำผ้ามัดหมี่ "ลายเกล็ดสิริสา" ซึ่งเป็นการฟื้นฟูลายมัดหมี่ดั้งเดิม มีความหมายว่า ลวดลายแห่งความเป็นสิริมงคล ความเจริญ ความงอกงามปัญญา อันเป็นเอกแห่งภูมิปัญญาชาวมหาสารคาม และเป็นลวดลายความสิริมงคลของคนสารคาม
นอกจากนี้ ยังมีกิจกรรมที่สำคัญ อาทิ การถวายมหาสังฆทานให้กับบรรพบุรุษผู้ก่อตั้งเมือง อดีตเจ้าเมืองทุกท่านและมอบโล่เชิดชูเกียรติผู้มีคุณปการต่อจังหวัดมหาสารคาม การแสดงกลองยาว 60 คณะ การแสดงรำมวยไทย 1,600 คน การฟ้อนรำ โดยผู้แทนหมู่บ้าน/ชุมชน นักเรียน/นักศึกษา 16,000 คน การจัดแสดงสินค้า OTOP สินค้าทางวัฒนธรรม การแสดงแบบผ้ามหาไหมเมืองคาม การออกร้านและนิทรรศการต่าง ๆ

ที่มา : https://www.thaigov.go.th/news/contents/details/100032