รัฐบาลไทย-ข่าวทำเนียบรัฐบาล-รมช.สธ.ไทย-ศรีลังกา กระชับความร่วมมือด้านสาธารณสุข เนื่องในโอกาสครบรอบ 70 ปี ความสัมพันธ์ทางการทูต

วันศุกร์ที่ 27 มิถุนายน 2568
รมช.สธ.ไทย-ศรีลังกา กระชับความร่วมมือด้านสาธารณสุข เนื่องในโอกาสครบรอบ 70 ปี ความสัมพันธ์ทางการทูต
รัฐมนตรีช่วยว่าการกระทรวงสาธารณสุขไทย และศรีลังกา ร่วมหารือกระชับความร่วมมือด้านสาธารณสุข เนื่องในโอกาสครบรอบ 70 ปี ความสัมพันธ์ทางการทูตไทย-ศรีลังกา
เตรียมจัดทำบันทึกความเข้าใจเพื่อเสริมสร้างระบบสาธารณสุขของสองประเทศ สร้างประโยชน์สูงสุดให้กับประชาชน ทั้งด้านหลักประกันสุขภาพ การจัดหายาและเวชภัณฑ์ การจัดการโรคไม่ติดต่อ การดูแลผู้สูงอายุ และสร้างเสริมสุขภาพ
วันนี้ (27 มิถุนายน 2568) ที่สำนักงานปลัดกระทรวงสาธารณสุข จ.นนทบุรี นายเดชอิศม์ ขาวทอง รัฐมนตรีช่วยว่าการกระทรวงสาธารณสุข ให้การต้อนรับ Dr. Hansaka Wijemuni รัฐมนตรีช่วยว่าการกระทรวงสาธารณสุขสาธารณรัฐสังคมนิยมประชาธิปไตยศรีลังกา เพื่อหารือความร่วมมือด้านสาธารณสุขระดับทวิภาคี โดยมี นพ.พงศธร พอกเพิ่มดี รองปลัดกระทรวงสาธารณสุข ร่วมการหารือ
นายเดชอิศม์กล่าวว่า ประเทศไทยและศรีลังกามีความสัมพันธ์ทางการทูตมาอย่างยาวนาน รวมถึงมีความใกล้ชิดกันในด้านศาสนาและวัฒนธรรม เนื่องในโอกาสครบรอบ 70 ปี การสถาปนาความสัมพันธ์ทางการทูตไทย-ศรีลังกา ครั้งนี้ ทั้ง 2 ประเทศ จึงได้หารือเกี่ยวกับโอกาสในการขยายความร่วมมือด้านสาธารณสุข และความเป็นไปได้ในการจัดทำบันทึกความเข้าใจเพื่อให้เกิดความร่วมมือ โดยเฉพาะในสาขาหลักประกันสุขภาพถ้วนหน้า การสนับสนุนการจัดหายาและเวชภัณฑ์ การจัดการโรคไม่ติดต่อ การดูแลผู้สูงอายุ และการสร้างเสริมสุขภาพ ซึ่งจะช่วยเสริมสร้างระบบสาธารณสุขของทั้ง 2 ประเทศให้เกิดผลอย่างเป็นรูปธรรม โดยประเทศไทยยินดีสนับสนุนความร่วมมือที่จะเกิดขึ้น เพื่อให้เกิดประโยชน์สูงสุดต่อสุขภาพของประชาชนทั้ง 2 ประเทศ ต่อไป
นอกจากนี้ ยังได้มีการหารือเกี่ยวกับสถานการณ์ด้านสาธารณสุขของประเทศศรีลังกา อาทิ ปัญหาเกี่ยวกับโรคไม่ติดต่อ (NCDs) สถานการณ์ยาเสพติดภายในประเทศ อายุขัยเฉลี่ยของประชากรประเทศศรีลังกา สุขภาพแม่และเด็กและอัตราการเสียชีวิตของชาวศรีลังกา เป็นต้น
************************************************ 27 มิถุนายน 2568

ที่มา : https://www.thaigov.go.th/news/contents/details/97932