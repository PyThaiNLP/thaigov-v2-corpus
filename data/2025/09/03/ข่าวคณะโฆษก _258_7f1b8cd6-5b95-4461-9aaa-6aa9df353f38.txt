รัฐบาลไทย-ข่าวทำเนียบรัฐบาล-รัฐบาลเชิญชวนร่วมงานวันแม่แห่งชาติ พร้อมเลื่อนประชุมคณะรัฐมนตรีเป็นอังคาร 19 ส.ค. หน้า

วันอาทิตย์ที่ 10 สิงหาคม 2568
10/08/2568
พิมพ์
รัฐบาลเชิญชวนร่วมงานวันแม่แห่งชาติ พร้อมเลื่อนประชุมคณะรัฐมนตรีเป็นอังคาร 19 ส.ค. หน้า
รัฐบาล ขอเชิญร่วมกิจกรรม เนื่องในโอกาสวันเฉลิมพระชนมพรรษาสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง 12 สิงหาคม 2568  โดยส่วนราชการและ หน่วยงานต่าง ๆ ทั่วประเทศ ขณะที่การ ประชุม ครม.อังคารนี้กำหนดการประชุมเป็นอังคาร 19 สิงหาคม
วันนี้ (10 สิงหาคม 2568) นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า เนื่องในโอกาสวันเฉลิมพระชนมพรรษาสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง และในโอกาสวันแม่แห่งชาติ ซึ่งตรงกับวันอังคารที่ 12 สิงหาคม 2568 รัฐบาลได้จัดพิธีเจริญพระพุทธมนต์และทำบุญตักบาตรถวายพระราชกุศล พิธีถวายเครื่องราชสักการะและวางพานพุ่ม และพิธีจุดเทียน ถวายพระพรชัยมงคล ณ ท้องสนามหลวง และพร้อมขอเชิญชวนประชาชนร่วมกิจกรรมที่หน่วยงานต่าง ๆ จัดขึ้นทั่วประเทศ เพื่อน้อมสำนึกในพระมหากรุณาธิคุณของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่ทรงปฏิบัติพระราชกรณียกิจนานัปการเพื่อประโยชน์สุขของประชาชนชาวไทย
ส่วนการประชุมคณะรัฐมนตรีในวันอังคารที่ 12 สิงหาคมนี้ สำนักเลขาธิการคณะรัฐมนตรี (สลค.) แจ้ง "งด" การประชุมคณะรัฐมนตรี (ครม.) โดยจะไปดำเนินการประชุม ครั้งต่อไปจะเป็นวันอังคารที่ 19 สิงหาคม 2568

ที่มา : https://www.thaigov.go.th/news/contents/details/99571