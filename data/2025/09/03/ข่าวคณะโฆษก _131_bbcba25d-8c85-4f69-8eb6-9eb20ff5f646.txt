รัฐบาลไทย-ข่าวทำเนียบรัฐบาล-ขอบคุณ..น้ำใจคนไทย ร่วมบริจาคเลือด-สนับสนุนสิ่งของให้ผู้ประสบภัย ให้กำลังใจทหารที่ปฏิบัติหน้าที่ในพื้นที่ชายแดน 

วันอาทิตย์ที่ 27 กรกฎาคม 2568
27/07/2568
พิมพ์
ขอบคุณ..น้ำใจคนไทย ร่วมบริจาคเลือด-สนับสนุนสิ่งของให้ผู้ประสบภัย ให้กำลังใจทหารที่ปฏิบัติหน้าที่ในพื้นที่ชายแดน
รัฐบาลย้ำพร้อมสนับสนุนกองทัพ ดูแล ปชช. อย่างเต็มที่
วันนี้ (27 กรกฎาคม 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า ตามที่ปรากฏข้อมูลข่าวสารในสื่อสาธารณะ ระบุว่าหน่วยทหารกองทัพบก มีการขอเรี่ยไรหรือรับการบริจาคเงิน หรือสิ่งของจากภาคประชาชนหรือองค์กรต่าง ๆ เพื่อนำไปมอบให้ทหารที่ปฏิบัติงานในพื้นที่ชายแดนนั้น กองทัพบกได้ออกมาชี้แจ้งแล้วว่า ข้อมูลดังกล่าวไม่เป็นความจริง โดยยืนยันว่า หน่วยทหารในกองทัพบกไม่มีนโยบายและการดำเนินการขอรับการบริจาคตามที่ปรากฏข่าวสารแต่อย่างใด เนื่องจากหน่วยทหารของกองทัพบกได้รับการเบิกจ่ายสิ่งอุปกรณ์ตามระบบราชการ และได้รับการสนับสนุนจากรัฐบาลอย่างเพียงพอต่อการปฏิบัติภารกิจ ขอประชาชนอย่าหลงเชื่อข่าวปลอม โดยเฉพาะข่าวที่เกี่ยวกับเรื่องความมั่นคงของประเทศ สถานการณ์ชายแดนไทย-กัมพูชา ซึ่งจากการมอนิเตอร์และรับแจ้งข่าวปลอมของศูนย์ต่อต้านข่าวปลอม พบว่า มีข่าวปลอมจำนวนมากถูกเผยแพร่ผ่านช่องทางออนไลน์ และอย่าหลงเชื่ออินฟลูเอนเซอร์ปลุกปั่น-เพจรับบริจาคลวง ปั่นป่วนชายแดนกระทบความมั่นคง
ทั้งนี้ หากประชาชนหรือหน่วยงานต่าง ๆ มีความประสงค์จะร่วมส่งกำลังใจ หรือแสดงน้ำใจด้วยการสนับสนุนสิ่งของจำเป็นให้แก่หน่วยทหารที่ปฏิบัติหน้าที่ในพื้นที่ชายแดน ซึ่งขณะนี้มีผู้แสดงความตั้งใจเข้ามาเป็นจำนวนมาก ให้สามารถติดต่อประสานงานตามเบอร์โทรศัพท์ ดังนี้
พื้นที่กองทัพภาคที่ 1
- กองบัญชาการกองกำลังบูรพา อ.วัฒนานคร จ.สระแก้ว โทร.037-261-218
- หน่วยเฉพาะกิจ อรัญประเทศ  ต.เมืองไผ่ อ.อรัญประเทศ จ.สระแก้ว โทร. 098-263-1618
- หน่วยเฉพาะกิจ คลองหาด ต.คลองหาด อ.คลองหาด จ.สระแก้ว  โทร. 083-658-0780
- หน่วยเฉพาะกิจ ตาพระยา (ข้างศาลเจ้าพ่อปลัดสน) ต.ตาพระยา อ.ตาพระยา จ.สระแก้ว โทร 081-191-3541
พื้นที่กองทัพภาคที่ 2
- กองบัญชาการกองทัพภาคที่ 2 ค่ายสุรนารี อ.เมือง จ.นครราชสีมา โทร.044-248-948
- อบต.โดมประดิษฐ์ อ.น้ำยืน จ.อุบลราชธานี โทร.093-081-9263
- หน่วยเฉพาะกิจ กรมทหารพรานที่ 23 ต.เมือง อ.กันทรลักษ์ จ.ศรีสะเกษ โทร.082-115-1852
- กองร้อยตำรวจตระเวนชายแดนที่ 224 ต.เมือง อ.กันทรลักษ์ จ.ศรีสะเกษ โทร.092-850-8185
- ศูนย์พัฒนาการเกษตรภูสิงห์ ต.ห้วยตึ๊กชู อ.ภูสิงห์ จ.ศรีสะเกษ โทร.081-117-8009
- หน่วยเฉพาะกิจที่ 2 อ.ปราสาท จ.สุรินทร์ โทร.093-394-3951
- ปราสาทตาเมือนธม ต.ตาเมียง อ.พนมดงรัก จ.สุรินทร์ โทร. 097-340-5552
- ปราสาทตาควาย ต.บักได อ.พนมดงรัก  โทร.064-648-1065
- หน่วยเฉพาะกิจ กรมทหารพรานที่ 26 ต.ละหานทราย อ.ละหานทราย จ.บุรีรัมย์  โทร. 095-613-6769
ขณะเดียวกัน ในพื้นที่ส่วนกลาง สามารถติดต่อผ่านกรมกิจการพลเรือนทหารบก ภายในกองบัญชาการกองทัพบก เขตพระนคร กรุงเทพมหานคร โทร.02-297-7594 ได้อีกช่องทางหนึ่งด้วย
“พี่น้องประชาชนคนไทยสามารถส่งสิ่งของช่วยเหลือผู้ประสบภัยชายแดนไทย-กัมพูชา อาทิ อาหารแห้ง เสื้อผ้า ผ้าห่ม เสื่อ ยารักษาโรค อุปกรณ์ทำความสะอาด ไฟฉาย และของใช้จำเป็นอื่น ๆ ไปยัง “ตู้ ปณ. ช่วยผู้ประสบภัยไทย – กัมพูชา” ได้ ณ ที่ทำการไปรษณีย์ทั่วประเทศ น้ำหนักไม่เกิน 5 กิโลกรัมต่อกล่อง ส่งฟรีไม่เสียค่าใช้จ่าย” นายอนุกูล ระบุ
นายอนุกูล ย้ำ รัฐบาลพร้อมสนับสนุนกองทัพอย่างเต็มที่ ตอลดระยะเวลาที่ผ่านมา รัฐบาลและกองทัพประสานการทำงานอย่างต่อเนื่อง  เพื่อประโยชน์ของบ้านเมือง และเพื่อความสงบสุขของพี่น้องประชาชน ต้องขอบคุณทุกกำลังใจและน้ำใจจากทุกภาคส่วน ที่ส่งไปยังกำลังพลผู้ปฏิบัติหน้าที่ของกองทัพบก ซึ่งน้ำใจที่ได้รับจะเป็นขวัญและกำลังใจอย่างดียิ่งต่อการปฏิบัติหน้าที่เพื่อปกป้องอธิปไตย และดูแลความปลอดภัยให้กับพี่น้องประชาชนบริเวณพื้นที่ชายแดนไทย–กัมพูชาอย่างสุดความสามารถ ขอให้ประชาชนระมัดระวัง มีสติในการรับฟังข้อมูล อย่าตกเป็นเหยื่อของมิจฉาชีพ  เลือกรับฟังข้อมูลข่าวสารจากส่วนราชการเท่านั้น  เพื่อป้องกันการตกเป็นเหยื่อของมิจฉาชีพ ทำให้ต้องสูญเสียเงิน

ที่มา : https://www.thaigov.go.th/news/contents/details/98903