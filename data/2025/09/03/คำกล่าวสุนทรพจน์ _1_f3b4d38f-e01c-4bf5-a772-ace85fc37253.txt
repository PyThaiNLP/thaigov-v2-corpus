รัฐบาลไทย-ข่าวทำเนียบรัฐบาล-คำปราศรัย นางสาวแพทองธาร  ชินวัตร  นายกรัฐมนตรี เนื่องในวันต่อต้านยาเสพติดโลก ประจำปี พ.ศ. 2568

วันพฤหัสบดีที่ 26 มิถุนายน 2568
26/06/2568
พิมพ์
คำปราศรัย นางสาวแพทองธาร  ชินวัตร  นายกรัฐมนตรี เนื่องในวันต่อต้านยาเสพติดโลก ประจำปี พ.ศ. 2568
วันพฤหัสบดีที่ 26 มิถุนายน 2568 เวลา 09.30 น.
ณ ห้องสีม่วง ตึกไทยคู่ฟ้า ทำเนียบรัฐบาล
คำปราศรัย
นางสาวแพทองธาร  ชินวัตร  นายกรัฐมนตรี
เนื่องในวันต่อต้านยาเสพติดโลก ประจำปี พ.ศ. 2568
วันพฤหัสบดีที่ 26 มิถุนายน 2568 เวลา 09.30 น.
ณ ห้องสีม่วง ตึกไทยคู่ฟ้า ทำเนียบรัฐบาล
*********
พี่น้องประชาชนชาวไทยที่รักทุกท่าน
ที่ประชุมสมัชชาสหประชาชาติมีมติกำหนดให้วันที่ 26 มิถุนายนของทุกปี
เป็นวันต่อต้านยาเสพติดโลก โดยประเทศไทยได้ประกาศเจตนารมณ์ในการรณรงค์ต่อต้านยาเสพติด โดยร่วมกับภาครัฐ ภาคเอกชน และภาคประชาชน
เพื่อขจัดยาเสพติดให้หมดไป
ทุกท่านคะ ยาเสพติดเปรียบเสมือนภัยร้ายที่คุกคามความสงบเรียบร้อยและ
ความมั่นคงในทุกระดับ รวมทั้งยังสร้างความเสียหายต่อชีวิต ทรัพย์สิน และความเป็นอยู่ของผู้คนในสังคม โดยที่ผ่านมายาเสพติดเป็นปัญหาที่พบทั่วโลก
ทั้งในระดับภูมิภาค และในระดับอาเซียน
รัฐบาลกำหนดให้การป้องกันและแก้ไขปัญหายาเสพติดเป็นวาระแห่งชาติ
ที่ต้องดำเนินการอย่างเร่งด่วนและเห็นผลเป็นรูปธรรม ซึ่งประเทศไทยไม่ใช่
แหล่งผลิตแต่เป็นทางผ่านของการลักลอบขนยาเสพติด รัฐบาลจึงใช้มาตรการ
ทางกฎหมายที่นำไปสู่การปฏิบัติอย่างจริงจัง ด้วยกลไกจากส่วนกลาง และระดับพื้นที่ สกัดกั้นการลักลอบลำเลียงยาเสพติดตามแนวชายแดนและปราบปรามเครือข่ายการค้ายาเสพติดทั้งรายใหญ่และรายย่อยอย่างเด็ดขาด เพื่อแก้ไขปัญหายาเสพติดอย่างเข้มงวดและครบวงจร ไทยเราจึงต้องแก้ปัญหาด้วยยุทธศาสตร์ Seal Stop Safe
Seal ปิดล้อมพื้นที่ชายแดน โดยรัฐบาลได้ผนึกกำลังกับหน่วยงานเกี่ยวข้องใน
52 อำเภอชายแดน เพื่อสกัดกั้นการลักลอบนำเข้ายาเสพติดและอาชญากรรมข้ามชาติ โดยยกระดับความเข้มงวดในการตรวจสอบจุดผ่านแดน ทั้งจุดผ่านแดนถาวรและจุดผ่านแดนชั่วคราว รวมถึงทางช่องทางธรรมชาติ
Stop หยุดวงจรยาเสพติด เราดำเนินการปราบปรามและยึดของกลาง
อย่างต่อเนื่องค่ะ โดยหลักฐานเชิงประจักษ์ที่พิสูจน์ได้คือ ราคายาบ้าในตลาดมืดเพิ่มขึ้นจากเม็ดละ 5 - 20 บาท เป็น 40 - 100 บาทค่ะ สะท้อนว่ายาเสพติดเข้าถึงยากขึ้น
Safe สร้างพื้นที่ปลอดภัย รัฐบาลให้ความสำคัญกับการฟื้นฟูผู้เสพยาเสพติด
โดยเน้นการบำบัดรักษาและการให้โอกาสผู้ที่เคยติดยาเสพติดกลับคืนสู่สังคม พร้อมทั้งส่งเสริมบทบาทของสถาบันการศึกษาในการปลูกฝังความรู้เกี่ยวกับ
พิษภัยของยาเสพติดแก่เยาวชน  ตลอดจนสร้างความรู้ความเข้าใจที่ถูกต้องให้กับประชาชนเพื่อไม่ให้เข้าไปเกี่ยวข้องกับยาเสพติด ไม่ว่าจะเป็นการค้า การเสพ และไม่ตกเป็นเหยื่อของขบวนการค้ายาเสพติด
นอกจากนี้ เราจะต้องอาศัยความร่วมมืออย่างเข้มแข็งของฝ่ายปกครอง ผู้ใหญ่บ้าน กำนัน นายอำเภอ ผู้ว่าราชการจังหวัด ซึ่งจะเป็นอำนาจสำคัญในการเฝ้าระวัง ดูแลความปลอดภัยของทุกคน รวมไปถึงหน่วยที่เล็กที่สุดในสังคม คือ ครอบครัวต้องเป็นกำลังสำคัญในการสร้างสังคมให้ปลอดภัย
ในนามของรัฐบาล ดิฉันขอขอบคุณทุกภาคส่วนที่เกี่ยวข้องทั้งภาครัฐ ภาคเอกชน และพี่น้องประชาชนคนไทยที่ร่วมมือกันดูแลสังคมของเราอย่างเข้มแข็ง
เพื่อให้ลูกหลานของเราและสังคมไทยปลอดภัยจากยาเสพติด พร้อมกันนี้ขอเป็นกำลังใจให้แก่ผู้เข้ารับการบำบัดรักษาทุกคนที่จะได้กลับไปใช้ชีวิตอย่างปกติสุข
ในสังคมต่อไป
เนื่องในโอกาสวันต่อต้านยาเสพติดโลก ประจำปี 2568 ดิฉันขอเชิญชวนพี่น้องประชาชนทุกคนตระหนักและร่วมกันรวมพลัง เข้ามามีส่วนร่วมในการป้องกันและแก้ไขปัญหายาเสพติด ภายใต้แนวคิด “Stop Drugs, Start Power สร้างพลังไทย หยุดภัยยาเสพติด”   ร่วมกันปกป้องสังคมจากยาเสพติด เพื่อชีวิตที่ดีของลูกหลานเรากันนะคะ ขอบคุณค่ะ
//////////////////////

ที่มา : https://www.thaigov.go.th/news/contents/details/97859