รัฐบาลไทย-ข่าวทำเนียบรัฐบาล-เลขา "ชนินทร์" ตรวจเยี่ยมให้กำลังใจประชาชน-เจ้าหน้าที่ ศูนย์พักพิงในพื้นที่ อ.ปราสาท จ.สุรินทร์ ย้ำ รัฐบาลไม่ทอดทิ้งประชาชน ยืนยันศูนย์พักพิงพร้อม ไม่ขาดแคลน

วันอาทิตย์ที่ 27 กรกฎาคม 2568
27/07/2568
พิมพ์
เลขา "ชนินทร์" ตรวจเยี่ยมให้กำลังใจประชาชน-เจ้าหน้าที่ ศูนย์พักพิงในพื้นที่ อ.ปราสาท จ.สุรินทร์ ย้ำ รัฐบาลไม่ทอดทิ้งประชาชน ยืนยันศูนย์พักพิงพร้อม ไม่ขาดแคลน
เลขา "ชนินทร์" ตรวจเยี่ยมให้กำลังใจประชาชน-เจ้าหน้าที่ ศูนย์พักพิงในพื้นที่ อ.ปราสาท จ.สุรินทร์ ย้ำ รัฐบาลไม่ทอดทิ้งประชาชน ยืนยันศูนย์พักพิงพร้อม ไม่ขาดแคลน
เมื่อวันที่ 26 ก.ค. 68 เวลา 13.30 น. นายชนินทร์ รุ่งธนเกียรติ เลขานุการรัฐมนตรีว่าการกระทรวงมหาดไทย เป็นผู้แทนนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย ลงพื้นที่เยี่ยมเยียนให้กำลังใจประชาชนในศูนย์พักพิงผู้อพยพจากเหตุการณ์ความรุนแรงชายแดนไทย-กัมพูชา ในพื้นที่ อ.ปราสาท จ.สุรินทร์ โดยมี นายอดิเทพ กมลเวชช์ ผู้ตรวจราชการกระทรวงมหาดไทย เป็นผู้แทนปลัดกระทรวงมหาดไทย ร่วมลงพื้นที่ด้วย
โดยบรรยากาศบริเวณ อ.ปราสาท จ.สุรินทร์ พบว่า มีเฮลิคอปเตอร์ของหน่วยทหาร ตลอดจนหน่วยงานด้านความมั่นคง ปฏิบัติการอย่างต่อเนื่อง ทั้งนี้ ภายในบริเวณศูนย์พักพิง ผู้ว่าราชการจังหวัดสุรินทร์ นายอำเภอปราสาท ตลอดจนกำนัน ผู้ใหญ่บ้าน ผู้บริหารองค์กรปกครองส่วนท้องถิ่น และประชาชนจิตอาสา ได้ร่วมกันดูแลพี่น้องประชาชนผู้อพยพ ให้ได้รับความสะดวกในด้านต่างๆ ทางด้านอาหารการกิน ยารักษาโรค ห้องน้ำ ที่พัก และสิ่งอำนวยความสะดวกอื่นๆ หน้างานปัจจุบันของศูนย์พักพิงต่างๆมีความพร้อม และไม่ขาดแคลนอาหาร หรือสิ่งของเครื่องใช้ต่าง ๆ
นายชนินทร์ กล่าวว่า อยากให้พี่น้องทุกคนที่ต้องมาพักในศูนย์พักพิง มีความสะดวกสบายมากที่สุด เข้าใจดีว่าคงไม่สามารถอยู่อย่างสบายใจได้เหมือนอยู่บ้าน แต่ก็ขอให้ท่านนายอำเภอดำเนินการให้มีความพร้อมทั้งสถานที่ อาหาร และเครื่องใช้ โดยปัจจุบันรัฐบาลได้อนุมัติวงเงินทดรองจ่ายจังหวัดละ 100 ล้านบาทให้ผู้ว่าราชการจังหวัดทั้ง 4 จังหวัดแล้ว หากขาดเหลืออะไรก็ขอให้ทุกคนประสานกับหน่วยงานราชการในพื้นที่ได้เลย ให้คำมั่นว่า รัฐบาลนี้ไม่ทอดทิ้งพี่น้องประชาชนอย่างแน่นอน
สำหรับจำนวนประชาชนที่อพยพมายังศูนย์พักพิงทั้ง 4 จังหวัด (ข้อมูล ณ วันที่ 25 ก.ค. 68) รวม 84,869 คน ได้แก่ จ.สุรินทร์ 35,872 คน จ.ศรีสะเกษ 17,196 คน จ.บุรีรัมย์ 17,000 คน และ จ.อุบลราชธานี 14,801 คน สำหรับจำนวนผู้อพยพในศูนย์พักพิงที่ลดลง สืบเนื่องจากพี่น้องประชาชนบางส่วนทยอยเดินทางไปพักอาศัยตามบ้านญาติในพื้นที่ต่าง ๆ ในส่วนของ จ.ตราด ที่เกิดเหตุการณ์ปะทะเมื่อช่วงเช้านี้ ขณะนี้อยู่ระหว่างการสำรวจรวบรวมตัวเลขประชาชนผู้อพยพ

ที่มา : https://www.thaigov.go.th/news/contents/details/98907