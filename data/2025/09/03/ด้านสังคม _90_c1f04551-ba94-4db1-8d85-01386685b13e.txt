รัฐบาลไทย-ข่าวทำเนียบรัฐบาล-ดีอี หารือ รองผู้ว่าฯ จ.ขอนแก่น ร่วมผลักดันระบบ e-Office ยกระดับการทำงานแบบไร้กระดาษ

วันอังคารที่ 15 กรกฎาคม 2568
ดีอี หารือ รองผู้ว่าฯ จ.ขอนแก่น ร่วมผลักดันระบบ e-Office ยกระดับการทำงานแบบไร้กระดาษ
ดีอี หารือ รองผู้ว่าฯ จ.ขอนแก่น ร่วมผลักดันระบบ e-Office ยกระดับการทำงานแบบไร้กระดาษ
เมื่อวันที่ 14 กรกฎาคม 2568 นางสาวพิยะดา สุดกังวาล ที่ปรึกษาด้านการสื่อสาร กระทรวงดิจิทัลเพื่อเศรษฐกิจและสังคม (ดีอี) นำคณะผู้แทนจากกระทรวงดีอี สถิติจังหวัดขอนแก่น และผู้บริหาร บริษัท โทรคมนาคมแห่งชาติ จำกัด (มหาชน) ในระดับพื้นที่ และ คณะกรรมการตรวจสอบและประเมินผล (ค.ต.ป.) ประจำกระทรวงดีอี เข้าพบ นายศิริวัฒน์ พินิจพานิชย์  รองผู้ว่าราชการจังหวัดขอนแก่น เพื่อแนะนำระบบ e-Office บนคลาวด์กลางภาครัฐสำหรับผู้ว่าราชการจังหวัด รวมถึงหารือแนวทางการขับเคลื่อนการใช้งานระบบ e-Office ภายใต้ GDCC ซึ่งจะช่วยยกระดับการดำเนินงานด้านเอกสารของจังหวัดขอนแก่นสู่รูปแบบไร้กระดาษ (Paperless) รองรับการทำงานนอกสถานที่ (Work From Anywhere) ให้สามารถเสนอและลงนามเอกสารได้ทุกที่ ทุกเวลา เพิ่มความรวดเร็วในการปฏิบัติราชการและการให้บริการประชาชน
ขณะเดียวกันในวันที่ 15 กรกฎาคม 2568  นางสาวพิยะดา สุดกังวาล ที่ปรึกษาด้านการสื่อสาร กระทรวงดีอีพร้อมด้วยผู้บริหารหน่วยงานในสังกัดกระทรวงดีอี ระดับพื้นที่ เข้าร่วมการจัดอบรมการใช้งานระบบเอกสารอิเล็กทรอนิกส์ (e-Office) ในส่วนภูมิภาค ครั้งที่ 6 ณ จังหวัดขอนแก่น ซึ่งจัดโดยกระทรวงดีอี โดยมีนายศิริวัฒน์ พินิจพานิชย์  รองผู้ว่าราชการจังหวัดขอนแก่น ให้เกียรติเป็นประธานเปิดการอบรมฯ รวมถึงมี ค.ต.ป. ประจำกระทรวงดีอี เข้าร่วมสังเกตการณ์ และมีผู้เข้าร่วมอบรมจากองค์กรปกครองส่วนท้องถิ่นและหน่วยงานราชการส่วนภูมิภาคกว่า 550 คน  ซึ่งผู้เข้าร่วมการอบรมจะเป็นพี่เลี้ยงแก่หน่วยงานภาครัฐอื่น ๆ ในการใช้งานระบบ e-Office ภายใต้ GDCC ของจังหวัดขอนแก่น รวมถึงจังหวัดใกล้เคียง รองรับแนวทางรัฐบาลดิจิทัล ต่อไป

ที่มา : https://www.thaigov.go.th/news/contents/details/98437