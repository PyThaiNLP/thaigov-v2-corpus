รัฐบาลไทย-ข่าวทำเนียบรัฐบาล-“จิราพร” เปิด “เทศกาลอีสานสร้างสรรค์ 2568”ประกาศพลังซอฟต์พาวเวอร์อีสาน ชูพื้นที่แห่งโอกาส สร้างเศรษฐกิจไทยด้วยความคิดสร้างสรรค์

วันเสาร์ที่ 28 มิถุนายน 2568
28/06/2568
พิมพ์
“จิราพร” เปิด “เทศกาลอีสานสร้างสรรค์ 2568”ประกาศพลังซอฟต์พาวเวอร์อีสาน ชูพื้นที่แห่งโอกาส สร้างเศรษฐกิจไทยด้วยความคิดสร้างสรรค์
“จิราพร” เปิด “เทศกาลอีสานสร้างสรรค์ 2568”ประกาศพลังซอฟต์พาวเวอร์อีสาน ชูพื้นที่แห่งโอกาส สร้างเศรษฐกิจไทยด้วยความคิดสร้างสรรค์
วานนี้ (27 มิถุนายน 2568) เวลา 17.00 น. นางสาวจิราพร สินธุไพร รัฐมนตรีประจำสำนักนายกรัฐมนตรี เป็นประธานในพิธีเปิดงาน “เทศกาลอีสานสร้างสรรค์ 2568” (Isan Creative Festival 2025 หรือ ISANCF2025) ณ เวทีกลาง TCDC จังหวัดขอนแก่น โดยมีนายไกรสร กองฉลาด ผู้ว่าราชการจังหวัดขอนแก่น และนายไชยยง รัตนอังกูร ประธานกรรมการ สำนักงานส่งเสริมเศรษฐกิจสร้างสรรค์ คณะกรรมการ คณะที่ปรึกษา คณะผู้บริหารสำนักงานส่งเสริมเศรษฐกิจสร้างสรรค์ ร่วมเป็นเกียรติในพิธีเปิด โดยเทศกาลดังกล่าวจัดขึ้นโดยสำนักงานส่งเสริมเศรษฐกิจสร้างสรรค์ (องค์การมหาชน) หรือ CEA ร่วมกับ จังหวัดขอนแก่น จังหวัดในภาคอีสาน และเครือข่ายพันธมิตร ซึ่งถือเป็นการเปิดสะท้อนวิสัยทัศน์อันแข็งแกร่งในการยกระดับอีสานซึ่งเป็นภูมิภาคที่รุ่มรวยด้วยวัฒนธรรม พร้อมก้าวสู่การเป็นศูนย์กลางเศรษฐกิจสร้างสรรค์ทั้งในระดับประเทศและระดับโลกอย่างแท้จริง
.
นางสาวจิราพร กล่าวในตอนหนึ่งของพิธีเปิดว่า “รัฐบาลโดยการนำของท่านนายกรัฐมนตรีแพทองธาร ชินวัตร มุ่งมั่นผลักดันเศรษฐกิจสร้างสรรค์และนโยบายซอฟต์พาวเวอร์ให้เป็นหัวใจสำคัญของการพัฒนาเศรษฐกิจฐานราก ด้วยเล็งเห็นถึงพลังของทุนวัฒนธรรมในแต่ละภูมิภาคที่จะยกระดับคุณภาพชีวิตให้ดีขึ้น สร้างงาน และดึงดูดการลงทุนใหม่ ๆ ในระดับท้องถิ่น โดยเฉพาะภาคอีสาน ซึ่งเป็นขุมพลังมหาศาลที่จะขับเคลื่อนเศรษฐกิจของประเทศ การจัดเทศกาลอีสานสร้างสรรค์ 2568 ครั้งนี้ จึงไม่ใช่แค่การแสดงออกถึงวัฒนธรรมอันรุ่มรวย แต่ยังเป็นการตอกย้ำนโยบายสำคัญของภาครัฐในการส่งเสริมและต่อยอดซอฟต์พาวเวอร์ของไทย”
.
นางสาวจิราพร กล่าวเพิ่มเติมว่า “นอกจากนี้ การจัดตั้งศูนย์สร้างสรรค์งานออกแบบ (TCDC) แห่งใหม่ใน 10 จังหวัดทั่วประเทศ โดยความร่วมมือระหว่าง CEA กับหน่วยงานภาครัฐและเอกชนส่วนท้องถิ่น ยังเป็นอีกหนึ่งกลไกหลักในการสร้างมูลค่าเพิ่มทางเศรษฐกิจ สร้างงาน สร้างรายได้ และกระจายความเจริญสู่ภูมิภาคอย่างยั่งยืน ที่น่ายินดีอีกประการหนึ่งคือปีนี้ ครบ 20 ปี จากวันที่ TCDC เปิดดำเนินการครั้งแรกในสมัยของท่านนายกรัฐมนตรีทักษิณ ชินวัตร เป็นการตอกย้ำว่านโยบายนี้เป็นประโยชน์อย่างยิ่งกับวงการนักสร้างสรรค์ และนับจากนี้จะมีการต่อยอดให้ดียิ่งขึ้นไปอีก โดยรัฐบาลพร้อมสนับสนุนให้ขอนแก่น และเมืองอื่น ๆ ในอีสาน ก้าวสู่การเป็นเมืองสร้างสรรค์ที่มีบทบาทโดดเด่นบนเวทีโลก เปิดประตูสู่โอกาสทางการค้า การลงทุน และการแลกเปลี่ยนทางวัฒนธรรมในระดับสากลอย่างเต็มศักยภาพ”
.
ในปีนี้ “งานเทศกาลอีสานสร้างสรรค์ 2568” (Isan Creative Festival 2025 หรือ ISANCF2025) ซึ่งจัดขึ้นเป็นครั้งที่ 5 จัดขึ้นภายใต้แนวคิด “อีสานโชว์พ(ร)าว – ISAN SOUL PROUD” ถือเป็นการเดินหน้าต่อยอดซอฟต์พาวเวอร์จากรากวัฒนธรรมอีสานให้กลายเป็น ‘ทุนเศรษฐกิจสร้างสรรค์’ ผ่าน 3 อุตสาหกรรมหลัก ได้แก่ อุตสาหกรรมบันเทิงและคอนเทนต์, อุตสาหกรรมหัตถกรรม ศิลปะ และการออกแบบ และอุตสาหกรรมอาหาร พร้อมเชื่อมโยงกับเครือข่ายธุรกิจ การศึกษา และการท่องเที่ยวเชิงสร้างสรรค์ เพื่อขับเคลื่อนเทศกาลฯ ให้เป็น ‘แพลตฟอร์มธุรกิจสร้างสรรค์’ ที่ใช้ซอฟต์พาวเวอร์ของอีสาน ต่อยอดให้กลายเป็นโอกาสทางเศรษฐกิจใหม่ ทั้งในระดับภูมิภาคและประเทศ ตลอด 9 วันของเทศกาลฯ มีนักสร้างสรรค์จากภาคอีสานและภูมิภาคอื่น ๆ ร่วมกว่า 900 คน เครือข่ายต่างประเทศกว่า 9 ประเทศ คาดว่าจะดึงดูดผู้เข้าชมงานกว่า 200,000 คน และสร้างมูลค่าทางเศรษฐกิจไม่น้อยกว่า 500 ล้านบาท ตอกย้ำบทบาทของเศรษฐกิจสร้างสรรค์ในการขับเคลื่อนภูมิภาคอีสานอย่างยั่งยืน
//////

ที่มา : https://www.thaigov.go.th/news/contents/details/97970