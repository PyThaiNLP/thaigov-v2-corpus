รัฐบาลไทย-ข่าวทำเนียบรัฐบาล-กระทรวงยุติธรรม จัดโครงการอบรมให้ความรู้เชิงปฏิบัติการเพื่อพัฒนาศักยภาพการดำเนินงานของศูนย์ยุติธรรมชุมชนด้านการไกล่เกลี่ยข้อพิพาท รุ่นที่ 2 

วันพุธที่ 25 มิถุนายน 2568
25/06/2568
พิมพ์
กระทรวงยุติธรรม จัดโครงการอบรมให้ความรู้เชิงปฏิบัติการเพื่อพัฒนาศักยภาพการดำเนินงานของศูนย์ยุติธรรมชุมชนด้านการไกล่เกลี่ยข้อพิพาท รุ่นที่ 2
กระทรวงยุติธรรม จัดโครงการอบรมให้ความรู้เชิงปฏิบัติการเพื่อพัฒนาศักยภาพการดำเนินงานของศูนย์ยุติธรรมชุมชนด้านการไกล่เกลี่ยข้อพิพาท รุ่นที่ 2
ในวันพุธที่ 25 มิถุนายน 2568 เวลา 09.30 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานเปิดโครงการอบรมให้ความรู้เชิงปฏิบัติการเพื่อพัฒนาศักยภาพการดำเนินงานของศูนย์ยุติธรรมชุมชนด้านการไกล่เกลี่ยข้อพิพาท รุ่นที่ 2 โดยมี นายไตรยฤทธิ์ เตมหิวงศ์ รองปลัดกระทรวงยุติธรรม กล่าวรายงาน พร้อมด้วย นายโกมล พรมเพ็ง รองปลัดกระทรวงยุติธรรม นายเฉลิมชัย บัวจันอัด รองอธิบดีกรมบังคับคดี นางสาวจุฑารัตน์ จินตกานนท์ รองผู้อำนวยการสถาบันนิติวิทยาศาสตร์ นางสาวอารีภักดิ์ เงินบำรุง รองเลขาธิการ ป.ป.ส. คณะผู้บริหาร ผู้แทนสำนักงานยุติธรรมจังหวัด คณะกรรมการศูนย์ยุติธรรมชุมชนทั่วประเทศ ในพื้นที่ของภาคกลาง ภาคะตะวันออกและภาคใต้ จำนวน 500 คน และเจ้าหน้าที่ที่เกี่ยวข้อง เข้าร่วมฯ ณ โรงแรม เอเชีย แอร์พอร์ท ดอนเมือง
โอกาสนี้ รัฐมนตรีว่าการกระทรวงยุติธรรม ได้กล่าวใจความสำคัญตอนหนึ่งว่า รู้สึกเป็นเกียรติอย่างยิ่งที่ได้มาเปิดโครงการอบรมให้ความรู้เชิงปฏิบัติการเพื่อพัฒนาศักยภาพการดำเนินงานของศูนย์ยุติธรรมชุมชนด้านการไกล่เกลี่ยข้อพิพาทในวันนี้ ซึ่งการไกล่เกลี่ยควรตั้งอยู่บนพื้นฐานของการปฏิบัติได้จริงและสอดคล้องกับบริบทของแต่ละพื้นที่ เมื่อกล่าวถึงบทบาทของศูนย์ยุติธรรมชุมชนในการไกล่เกลี่ยข้อพิพาท จำเป็นอย่างยิ่งที่จะต้องมีการยกระดับกระบวนการให้มีมาตรฐาน และให้รัฐเข้ามามีบทบาทในการสนับสนุนอย่างทั่วถึง เพราะในความเป็นจริงพบว่า บางชุมชนได้รับโอกาสและการสนับสนุนอย่างหลากหลาย ขณะที่บางชุมชนกลับขาดแคลนโครงการหรือทรัพยากรที่จำเป็น ในฐานะที่ทุกท่านทำงานด้านความยุติธรรม สิ่งที่ต้องการ คือ การเห็นชุมชนของเราดีขึ้น มีความเข้มแข็ง และมีความมั่นคง ซึ่งหัวใจสำคัญ คือ คนในชุมชน เพราะมนุษย์ คือ ทรัพยากรที่ทรงคุณค่า มีความสำคัญ และเป็นแรงผลักดันสำคัญในการสร้างความเปลี่ยนแปลงให้เกิดขึ้น การพัฒนายุติธรรมชุมชนจึงไม่ควรหยุดอยู่แค่การไกล่เกลี่ยข้อพิพาทเท่านั้น แต่ควรเปิดโอกาสให้มีการสะท้อนปัญหา และร่วมกันพัฒนาชุมชนในมิติต่าง ๆ อย่างรอบด้าน ดังนั้น ผู้เข้าร่วมอบรมในวันนี้ทุกท่านถือเป็นบุคคลสำคัญ เป็นผู้นำการเปลี่ยนแปลง และเป็นผู้มีเกียรติอย่างยิ่ง เพราะท่าน คือ พลังจิตอาสาที่จะร่วมกันขับเคลื่อนยุติธรรมชุมชนให้เกิดขึ้นในทุกพื้นที่ทั่วประเทศ ขอให้ท่านเก็บเกี่ยวความรู้ ประสบการณ์ และเครื่องมือที่ได้รับจากการอบรมในครั้งนี้ ไม่ว่าจะเป็นหลักการ ข้อมูลหรือแนวทางไปประยุกต์ใช้ให้เกิดประโยชน์ต่อการทำงานและการพัฒนาชุมชนอย่างแท้จริง และอยากให้ปี พ.ศ. 2568–2569 เป็นปีแห่งยุติธรรมชุมชน และยุติธรรมถ้วนหน้าที่ทุกคนสามารถเข้าถึงความยุติธรรมอย่างเสมอภาค เพราะความยุติธรรมควรเป็นดั่งสายลมที่พัดพาโอกาสและความหวังไปสู่ทุกคนอย่างเท่าเทียม
สำหรับโครงการดังกล่าวฯ จัดขึ้นระหว่างวันที่ 25-26 มิถุนายน 2568 และได้รับการสนับสนุนงบประมาณจากสำนักงาน​กองทุนยุติธรรม ซึ่งมีวัตถุประสงค์เพื่อเสริมสร้างศักยภาพการดําเนินงานของศูนย์ยุติธรรมชุมชนในการไกล่เกลี่ยข้อพิพาทให้สามารถตอบสนองต่อความต้องการของประชาชนได้อย่างมีประสิทธิภาพและเป็นไปตามมาตรฐานเดียวกันทั่วประเทศ พร้อมทั้งส่งเสริมให้คณะกรรมการและเจ้าหน้าที่ที่เกี่ยวข้องมีความรู้ความเข้าใจในหลักการและกฎหมายที่เกี่ยวข้องอย่างถูกต้อง นอกจากนี้ ยังมุ่งให้เกิดการถ่ายทอดนโยบาย แลกเปลี่ยนความคิดเห็น และร่วมกันหาแนวทางแก้ไขปัญหาในการดำเนินงานด้านการไกล่เกลี่ยข้อพิพาทของศูนย์ยุติธรรมชุมชนอย่างเป็นระบบ

ที่มา : https://www.thaigov.go.th/news/contents/details/97847