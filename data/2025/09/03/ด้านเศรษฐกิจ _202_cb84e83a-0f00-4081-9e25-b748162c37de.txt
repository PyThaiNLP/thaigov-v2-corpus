รัฐบาลไทย-ข่าวทำเนียบรัฐบาล-8 ปีซ้อน! ธอส. คว้ารางวัล “ธนาคารยอดเยี่ยมด้านสินเชื่อบ้าน ปี 2568” ในงาน MONEY & BANKING AWARDS 2025

วันพฤหัสบดีที่ 17 กรกฎาคม 2568
17/07/2568
พิมพ์
8 ปีซ้อน! ธอส. คว้ารางวัล “ธนาคารยอดเยี่ยมด้านสินเชื่อบ้าน ปี 2568” ในงาน MONEY & BANKING AWARDS 2025
ธนาคารอาคารสงเคราะห์ (ธอส.) รับรางวัลธนาคารยอดเยี่ยมด้านสินเชื่อบ้าน ปี 2568 ในงาน MONEY & BANKING AWARDS 2025 เป็นปีที่ 8 ติดต่อกันจากการสำรวจของวารสารการเงินธนาคารร่วมกับสวนดุสิตโพล สะท้อนการเป็นผู้นำสินเชื่อที่อยู่อาศัยที่มี Market share อันดับ 1
นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยภายหลัง ธอส. รับรางวัล “ธนาคารยอดเยี่ยมด้านสินเชื่อบ้าน ปี 2568” ในงาน MONEY & BANKING AWARDS 2025 ว่า ธอส. ได้รับรางวัลดังกล่าวเป็นปีที่ 8 ติดต่อกัน สะท้อนถึงการจัดทำสินเชื่อที่อยู่อาศัยตอบโจทย์ตามความต้องการของลูกค้าและเพิ่มความสะดวกในการให้บริการได้อย่างมีประสิทธิภาพ  ส่งผลให้ลูกค้าและประชาชนที่เข้าร่วมงานมหกรรมการเงิน Money Expo ภูมิภาครวม 7 ครั้ง มีความพึงพอใจต่อผลิตภัณฑ์และบริการทางการเงินของ ธอส. เป็นจำนวนมาก อย่างไรก็ตาม ธอส.  พร้อมรักษาคุณภาพการจัดทำผลิตภัณฑ์สินเชื่อที่อยู่อาศัยและบริการให้กับลูกค้า เพื่อให้ ธอส. ยังคงเป็นผู้นำส่วนแบ่งทางการตลาดสินเชื่อที่อยู่อาศัย (Market share) ที่มีคุณภาพอันดับ 1 ต่อไป โดยภายในงานได้รับเกียรติจาก ดร.เศรษฐพุฒิ สุทธิวาทนฤพุฒิ ผู้ว่าการธนาคารแห่งประเทศไทย เป็นประธานมอบรางวัล
สำหรับรางวัลธนาคารยอดเยี่ยมด้านสินเชื่อบ้าน ปี 2568 วารสารการเงินธนาคารร่วมกับสวนดุสิตโพล สำรวจความคิดเห็นจากผู้สมัครและขอใช้บริการทางการเงินและการลงทุนในงานมหกรรมการเงิน ครั้งที่ 25 Money Expo 2025 Bangkok ซึ่งจัดขึ้นระหว่างวันที่ 16 – 18 พฤษภาคม 2568 ที่ผ่านมา และจากผลสำรวจในงานมหกรรมการเงิน Money Expo ภูมิภาครวม 7 ครั้ง ทั้งนี้ พิธีมอบรางวัลดังกล่าวจัดขึ้น ณ โรงแรมไฮแอท รีเจนซี่ กรุงเทพ ฯ เมื่อวันที่ 16 กรกฎาคม 2568

ที่มา : https://www.thaigov.go.th/news/contents/details/98497