รัฐบาลไทย-ข่าวทำเนียบรัฐบาล-ผู้ว่าฯ เมืองลิกอร์ เปิดอบรมวิทยากรผู้ถ่ายทอดความรู้เกี่ยวกับประวัติศาสตร์ชาติไทยประจำท้องถิ่น รุ่นที่ 23 

วันศุกร์ที่ 15 สิงหาคม 2568
15/08/2568
พิมพ์
ผู้ว่าฯ เมืองลิกอร์ เปิดอบรมวิทยากรผู้ถ่ายทอดความรู้เกี่ยวกับประวัติศาสตร์ชาติไทยประจำท้องถิ่น รุ่นที่ 23
ผู้ว่าฯ เมืองลิกอร์ เปิดอบรมวิทยากรผู้ถ่ายทอดความรู้เกี่ยวกับประวัติศาสตร์ชาติไทยประจำท้องถิ่น รุ่นที่ 23 "ภาคใต้"
วันที่ 14 สิงหาคม 2568 เวลา 14.00 น. นายอรรษิษฐ์ สัมพันธรัตน์ ปลัดกระทรวงมหาดไทย มอบหมายให้ นายสมชาย ลีหล้าน้อย ผู้ว่าราชการจังหวัดนครศรีธรรมราช เป็นประธานพิธีเปิดโครงการฝึกอบรมวิทยากรเพื่อทำหน้าที่ผู้ถ่ายทอดความรู้เกี่ยวกับประวัติศาสตร์ชาติไทย ประจำท้องถิ่น ปีงบประมาณ พ.ศ. 2568 รุ่นที่ 4 จำนวน 5 วัน ระหว่างวันที่ 14 - 18 สิงหาคม 2568 ที่ศูนย์ศึกษาและพัฒนาชุมชนนครศรีธรรมราช อำเภอทุ่งสง จังหวัดนครศรีธรรมราช ซึ่งมีผู้เข้ารับการอบรมจาก 14 จังหวัดภาคใต้ รวม 120 คน โดยมี นายกองเอก ธารณา คชเสนี นายหมวดโท น้ำเพชร คชเสนี สัตยารักษ์ และ ดร.ลักษิกา เจริญศรี วิทยากรจากศูนย์อำนวยการใหญ่จิตอาสาพระราชทาน เป็นผู้บรรยาย นอกจากนี้ มีนายสงัด พืชพันธุ์ ผู้ตรวจราชการกรมการพัฒนาชุมชน ปฏิบัติหน้าที่ผู้อำนวยการศูนย์ศึกษาและพัฒนาชุมชนนครศรีธรรมราช หัวหน้าส่วนราชการและนายอำเภอประจำจังหวัดนครศรีธรรมราช พร้อมด้วย นางสาวรัตนา สรภูมิ ผู้อำนวยการสถาบันดำรงราชานุภาพ สำนักงานปลัดกระทรวงมหาดไทย เข้าร่วมพิธี
การอบรมนี้มีวัตถุประสงค์เพื่อสร้างวิทยากรที่มีองค์ความรู้เกี่ยวกับประวัติศาสตร์ชาติไทย ประวัติศาสตร์ท้องถิ่น การดำรงความเป็นไทย ความเสียสละของบูรพมหากษัตริย์ไทย ไปขยายผลให้เกิดการรับรู้ในวงกว้าง เกิดค่านิยมของการเป็นผู้มีสำนึกตระหนักในความเป็นไทย มีความรักและหวงแหน สมัครสมานสามัคคี น้อมธำรงรักษาไว้ซึ่งสถาบันชาติ ศาสนา พระมหากษัตริย์ แลกเปลี่ยนเรียนรู้ ทดสอบเพื่อวัดมาตรฐานผู้เข้ารับการฝึกอบรม โดยโครงการฝึกอบรมวิทยากรเพื่อทำหน้าที่ผู้ถ่ายทอดความรู้เกี่ยวกับประวัติศาสตร์ชาติไทยประจำท้องถิ่นในครั้งนี้
สำหรับโครงการอบรมนี้ในปีงบประมาณ พ.ศ. 2568 กำหนดจัด 4 ครั้ง ในภูมิภาคต่าง ๆ โดยรุ่นที่ 1 จัดที่ศูนย์ศึกษาและพัฒนาชุมชนอุดรธานี รุ่นที่ 2 ที่ศูนย์ศึกษาและพัฒนาชุมชนชลบุรี และรุ่นที่ 3 ที่ศูนย์ศึกษาและพัฒนาชุมชนลำปาง

ที่มา : https://www.thaigov.go.th/news/contents/details/99746