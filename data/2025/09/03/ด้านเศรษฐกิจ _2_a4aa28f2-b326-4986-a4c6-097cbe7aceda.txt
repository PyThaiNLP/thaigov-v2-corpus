รัฐบาลไทย-ข่าวทำเนียบรัฐบาล-ไอแบงก์ร่วมแบ่งปันองค์ความรู้ด้านการเงินอิสลาม และถ่ายทอดประสบการณ์การดำเนินงานจริงแก่ธนาคารกลางบังคลาเทศ

วันอังคารที่ 24 มิถุนายน 2568
24/06/2568
พิมพ์
ไอแบงก์ร่วมแบ่งปันองค์ความรู้ด้านการเงินอิสลาม และถ่ายทอดประสบการณ์การดำเนินงานจริงแก่ธนาคารกลางบังคลาเทศ
ไอแบงก์ร่วมถ่ายทอดองค์ความรู้ด้านการเงินอิสลามให้แก่เจ้าหน้าที่จาก ธนาคารกลางบังคลาเทศ (Bangladesh Bank) ซึ่งมีผู้เข้าร่วมอบรมกว่า 30 คน ณ ห้องการ์เด้น 1 โรงแรมแอมบาสซาเดอร์ กรุงเทพฯ
ธนาคารอิสลามแห่งประเทศไทย (ไอแบงก์) นำโดย ดร.ทวีลาภ ฤทธาภิรมย์ กรรมการและผู้จัดการธนาคาร ได้รับเกียรติร่วมบรรยายพิเศษในหลักสูตร Training Program on Expanding Horizons for Central Bankers: International Best Practices ซึ่งจัดขึ้นโดย Yunus Center Asian Institute of Technology (AIT) เพื่อถ่ายทอดองค์ความรู้ด้านการเงินอิสลามให้แก่เจ้าหน้าที่จาก ธนาคารกลางบังคลาเทศ (Bangladesh Bank) ซึ่งมีผู้เข้าร่วมอบรมกว่า 30 คน ณ ห้องการ์เด้น 1 โรงแรมแอมบาสซาเดอร์ กรุงเทพฯ โดยมี Prof. Faiz H. Shah, Executive Director, Yunus Center ให้การต้อนรับอย่างอบอุ่น
ในการอบรมครั้งนี้ คณะผู้บริหารจากไอแบงก์ได้ร่วมแลกเปลี่ยนประสบการณ์เชิงลึก ได้แก่ ดร.ชัชวาลย์ นิยมวิทยานนท์ ผู้อำนวยการฝ่ายชะรีอะฮ์ ปฏิบัติหน้าที่ผู้อำนวยการฝ่ายสื่อสารและภาพลักษณ์องค์กร บรรยายในหัวข้อ “บทบาทและความรับผิดชอบของธนาคารอิสลาม” ดร.อาบิดีน วันขวัญ ผู้อำนวยการฝ่ายผลิตภัณฑ์ชะรีอะฮ์ บรรยายในหัวข้อ “ผลิตภัณฑ์และบริการทางการเงินที่สอดคล้องกับหลักชะรีอะฮ์” นายกูยไวนี สตอหลง ผู้อำนวยการฝ่ายกำกับการปฏิบัติงานและระเบียบ ปฏิบัติหน้าที่ผู้อำนวยการสำนักป้องกันทุจริต บรรยายในหัวข้อ “กฎหมายและระเบียบข้อบังคับที่เกี่ยวข้องกับการดำเนินงานของธนาคารอิสลาม”
นอกจากนี้ นางนุจรี ภักดีเจริญ ผู้ช่วยกรรมการผู้จัดการธนาคาร ยังได้ให้การต้อนรับคณะจากธนาคารกลางบังคลาเทศในการเข้าเยี่ยมชมและศึกษาดูงาน ณ สำนักอโศก อาคารนวม เพื่อสัมผัสกระบวนการบริการทางการเงินจริงของธนาคาร ทั้งในด้าน เงินฝาก สินเชื่อ และบริการดิจิทัลผ่านไอแบงก์ แอปพลิเคชัน โดยมี Dr. Pradeep Kumar Dash, Senior Program Specialist Development Management Lead นำคณะศึกษาดูงานในครั้งนี้
การมีส่วนร่วมในกิจกรรมครั้งนี้ ตอกย้ำบทบาทของไอแบงก์ในการสร้างผลกระทบเชิงบวกด้านการเงินอิสลามของประเทศไทย ที่พร้อมส่งเสริมการเรียนรู้ แลกเปลี่ยนประสบการณ์ และขยายความร่วมมือระหว่างประเทศอย่างต่อเนื่อง

ที่มา : https://www.thaigov.go.th/news/contents/details/97750