รัฐบาลไทย-ข่าวทำเนียบรัฐบาล-​“แพทองธาร ภูมิธรรม” ร่วมประชาสัมพันธ์จำหน่ายผลิตภัณฑ์ดอกมะลิ เนื่องในโอกาสวันแม่แห่งชาติ 

วันอังคารที่ 22 กรกฎาคม 2568
22/07/2568
พิมพ์
​“แพทองธาร ภูมิธรรม” ร่วมประชาสัมพันธ์จำหน่ายผลิตภัณฑ์ดอกมะลิ เนื่องในโอกาสวันแม่แห่งชาติ
เพื่อนำรายได้ช่วยเหลือผู้ประสบปัญหาความเดือดร้อนและเป็นทุนการศึกษาแก่เด็กและเยาวชนที่ด้อยโอกาสทางการศึกษา
วันนี้ (22 กรกฎาคม 2568) เวลา 09.30 น. ณ บริเวณโถงกลาง ตึกบัญชาการ 1 ทำเนียบรัฐบาล นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่าก่อนการประชุมคณะรัฐมนตรี นางวรรณปรียา โลหะวัฒนะกุล รองประธานสภาสังคมสงเคราะห์แห่งประเทศไทย ในพระบรมราชูปถัมภ์ นำคณะผู้บริหารและเจ้าหน้าที่ต้อนรับนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย รักษาราชการแทนนายกรัฐมนตรี และนางสาวแพทองธาร ชินวัตร รัฐมนตรีว่าการกระทรวงวัฒนธรรม เพื่อประชาสัมพันธ์และจำหน่ายดอกมะลิ เนื่องในโอกาสวันแม่แห่งชาติ ประจำปี 2568
โอกาสนี้ นายภูมิธรรม ฯ  และนางสาวแพทองธาร ฯ ได้เยี่ยมชมการประชาสัมพันธ์การจำหน่ายดอกมะลิ เนื่องในโอกาสวันแม่แห่งชาติ ประจำปี 2568 ซึ่งผู้แทนสภาสังคมสงเคราะห์แห่งประเทศไทย ในพระบรมราชูปถัมภ์ ได้ติดช่อมะลิ “ร้อยรวมรัก” (สีเหลือง) บนปกเสื้อของรองนายกรัฐมนตรี โดยนายภูมิธรรมได้สอบถามถึงการดำเนินงานของสมาคมสภาสังคมสงเคราะห์แห่งประเทศไทยฯ และการจำหน่ายดอกมะลิซึ่งเป็นสัญลักษณ์ของงาน “วันแม่แห่งชาติ” และได้ร่วมบริจาคเงินสนับสนุนการจำหน่ายผลิตภัณฑ์ดอกมะลิ เนื่องในโอกาสวันแม่แห่งชาติ ประจําปี 2568 ด้วย
โฆษกประจำสำนักนายกรัฐมนตรี กล่าวว่า สภาสังคมสงเคราะห์แห่งประเทศไทย ในพระบรมราชูปถัมภ์ กำหนดจัดงานวันแม่แห่งชาติในวโรกาสวันเฉลิมพระชนมพรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง วันที่ 12 สิงหาคม เป็นประจำทุกปี เพื่อเทิดทูนและเผยแพร่พระเกียรติคุณของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ผู้ทรงเป็นแม่ของแผ่นดิน โดยได้จัดทำ “ดอกมะลิ” และผลิตภัณฑ์ดอกมะลิ ซึ่งเป็นสัญลักษณ์ของงานวันแม่แห่งชาติ ออกเผยแพร่และจำหน่าย โดยรายได้ส่วนหนึ่งจากการจำหน่ายผลิตภัณฑ์ดอกมะลิ จะนำขึ้นทูลเกล้าฯ ถวาย สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง โดยเสด็จพระราชกุศลตามพระราชอัธยาศัย และสมทบกองทุนร่วมใจสงเคราะห์ชุมชน สภาสังคมสงเคราะห์ฯ เพื่อนำไปช่วยเหลือผู้ประสบปัญหาความเดือดร้อน  และมอบเป็นทุนการศึกษาแก่เด็กและเยาวชนที่ด้อยโอกาสทางการศึกษาทั่วประเทศ โดยช่องทางการจัดจำหน่าย ประชาชนสามารถซื้อผลิตภัณฑ์ดอกมะลิได้ที่ สภาสังคมสงเคราะห์แห่งประเทศไทย ในพระบรมราชูปถัมภ์ 257 ตึกมหิดล ถนนราชวิถี เขตราชเทวี กรุงเทพฯ 10400 โทรศัพท์ 082-949-8353, 095-958-2849 หรือสั่งซื้อทาง Line ID : community.fund (ตจว.) หรือ rak_mom (กทม.)

ที่มา : https://www.thaigov.go.th/news/contents/details/98646