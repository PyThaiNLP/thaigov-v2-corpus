รัฐบาลไทย-ข่าวทำเนียบรัฐบาล-  รัฐบาลเดินหน้ากวาดล้าง “เยลลี่กัญชา” ผิดกฎหมาย ย้ำชัด ใช้กัญชาได้เฉพาะทางการแพทย์เท่านั้น

วันจันทร์ที่ 14 กรกฎาคม 2568
14/07/2568
พิมพ์
รัฐบาลเดินหน้ากวาดล้าง “เยลลี่กัญชา” ผิดกฎหมาย ย้ำชัด ใช้กัญชาได้เฉพาะทางการแพทย์เท่านั้น
รัฐบาลเดินหน้ากวาดล้าง “เยลลี่กัญชา” ผิดกฎหมาย ย้ำชัด ใช้กัญชาได้เฉพาะทางการแพทย์เท่านั้น
วันนี้ (14 ก.ค. 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี  เปิดเผยว่า รัฐบาลมีความห่วงใยต่อสุขภาพและความปลอดภัยของประชาชน โดยเฉพาะเด็ก เยาวชน  จึงได้เร่งดำเนินมาตรการควบคุมผลิตภัณฑ์แปรรูปจากกัญชาที่ผิดกฎหมาย โดยมอบหมายให้กระทรวงสาธารณสุข โดยสำนักงานคณะกรรมการอาหารและยา (อย.) และสำนักงานสาธารณสุขจังหวัดทั่วประเทศ ดำเนินการตรวจสอบและปฏิบัติการกวาดล้างอย่างเข้มข้นและต่อเนื่อง
โดยให้เจ้าหน้าที่ สธ. มีอำนาจและสามารถดำเนินการจับ – ปรับ ผู้ประกอบการที่เกี่ยวข้องกับผลิตภัณฑ์กัญชาที่นำมาแปรรูปทำเป็นอาหาร ขนม หรือเครื่องดื่ม ที่มีสวนผสมของสารสกัดกัญชาเกินกว่ากฎหมายกำหนด ทั้งนี้ เมื่อพบความผิดแล้วให้แจ้งเจ้าหน้าที่ตำรวจเพื่อดำเนินคดีต่อไป
ปัจจุบัน ปัญหาการลักลอบขายผลิตภัณฑ์แปรรูปจากกัญชาที่ไม่ถูกกฎหมาย เป็นหนึ่งในปัญหาที่รัฐบาลเร่งบังคับใช้กฎหมายจริงจัง ครอบคลุมทุกมิติ ซึ่งที่ผ่านมา รัฐบาลโดยกระทรวงสาธารณสุข บูรณาการร่วมกับ กองบัญชาการตำรวจปราบปรามยาเสพติด สำนักงานคณะกรรมการป้องกันและปราบปรามยาเสพติด ลงพื้นที่สุ่มตรวจร้านกัญชาทั่วกรุงเทพมหานคร ร่วมถึงในพื้นที่ส่วนกลางและส่วนภูมิภาคอย่างต่อเนื่อง
โดยกระทรวงสาธารณสุขได้ดำเนินการออกหนังสือสั่งพักใช้ใบอนุญาตผู้ประกอบการที่ทำผิดกฎหมายแล้ว สำหรับบทลงโทษของผู้ที่นำกัญชามาใส่ในอาหาร โดยไม่ได้รับอนุญาต ไม่แสดงฉลาก มีโทษปรับไม่เกิน 3 หมื่นบาท ไปจนถึงจำคุกไม่เกิน 3 ปี หรือ ทั้งจำทั้งปรับ ถ้าหากสืบต่อไปว่าผลิต หรือนำเข้า ไม่ขออนุญาต หรือ พบว่ามีสารทีเอชซี (THC) เกินไปจนเป็นอันตรายต่อสุขภาพ เข้าข่ายเป็นอาหารไม่บริสุทธิ์ มีโทษ จำคุกไม่เกิน 2 ปี หรือปรับไม่เกิน 2 หมื่นบาท หรือทั้งจำทั้งปรับ
ทั้งนี้ ขอย้ำเตือนประชาชน ผู้ปกครอง และกลุ่มวัยรุ่นให้ตระหนักถึงอันตรายจากการบริโภค “เยลลี่กัญชา” ซึ่งมีส่วนผสมของสาร THC และ CBD  ซึ่ง THC เป็นสารที่ออกฤทธิ์ต่อจิตประสาทและมีฤทธิ์เสพติด ซึ่งถูกดูดซึมเข้าสู่กระแสเลือดอย่างรวดเร็วและเข้าสู่สมองทำให้ผ่อนคลาย เคลิ้มสุข ล่องลอย ลดอาการเครียด และอารมณ์ดี
อย่างไรก็ตาม หากมีการรับประทานในปริมาณที่มากหรือโดยเฉพาะเด็ก และผู้ที่ไม่เคยใช้มาก่อนจะมีอาการหัวใจเต้นเร็ว อาเจียน มึนงง ตาพร่า กล้ามเนื้อไม่มีแรง และอาจเห็นภาพหลอน หูแว่ว หวาดระแวง รวมถึงขั้นหายใจเร็ว และมีความดันโลหิตเพิ่มสูงขึ้น
“รัฐบาลขอยืนยันจุดยืนในการควบคุมการใช้กัญชาอย่างรัดกุม เพื่อป้องกันไม่ให้ผลิตภัณฑ์กัญชาที่ผิดกฎหมายสร้างความเสียหายต่อสุขภาพของประชาชน โดยเฉพาะเด็กและเยาวชน
และขอความร่วมมือจากทุกภาคส่วนในการร่วมกันเฝ้าระวังและป้องกันปัญหาสารเสพติดในรูปแบบใหม่ เพื่อสังคมไทยที่มั่นคงและปลอดภัยในระยะยาว ” นางสาวศศิกานต์กล่าว

ที่มา : https://www.thaigov.go.th/news/contents/details/98362