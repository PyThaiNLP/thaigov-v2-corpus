รัฐบาลไทย-ข่าวทำเนียบรัฐบาล-กรมการขนส่งทางบก เตือนซื้อ - ขายป้ายทะเบียนรถผ่านสื่อสังคมออนไลน์ เสี่ยงได้รับป้ายทะเบียนปลอม แนะจองหมายเลขทะเบียนรถหรือประมูลทะเบียนรถเลขสวยผ่านช่องทางของ ขบ.เพื่อความปลอดภัย

วันอังคารที่ 24 มิถุนายน 2568
กรมการขนส่งทางบก เตือนซื้อ - ขายป้ายทะเบียนรถผ่านสื่อสังคมออนไลน์ เสี่ยงได้รับป้ายทะเบียนปลอม แนะจองหมายเลขทะเบียนรถหรือประมูลทะเบียนรถเลขสวยผ่านช่องทางของ ขบ.เพื่อความปลอดภัย
......
นายเสกสม อัครพันธุ์ รองอธิบดีกรมการขนส่งทางบก กระทรวงคมนาคม กล่าวว่า ปัจจุบันมีการซื้อ - ขายป้ายทะเบียนรถผ่านสื่อสังคมออนไลน์เป็นจำนวนมาก โดยเฉพาะการไลฟ์ซื้อ - ขายผ่านเพจ Facebook หรือ Tiktok
กรมการขนส่งทางบก (ขบ.) ขอเตือนว่าการซื้อ - ขายป้ายทะเบียนรถในลักษณะดังกล่าว มีความเสี่ยงได้ป้ายทะเบียนปลอมเนื่องจากยากต่อการตรวจสอบลักษณะของตัวแผ่นป้าย เสี่ยงสูญเสียทรัพย์สินและเอกสารส่วนบุคคล
สำหรับเจ้าของรถที่จดทะเบียนในพื้นที่กรุงเทพมหานครสามารถจองหมายเลขทะเบียนรถผ่านเว็บไซต์ https://reserve.dlt.go.th/reserve/ ซึ่งมีความสะดวก รวดเร็ว มีระบบการยืนยันตัวตนผ่านแอปพลิเคชัน ThaID เพื่อความปลอดภัย สำหรับเจ้าของรถที่จดทะเบียนใช้รถในพื้นที่ต่างจังหวัดสามารถจองทะเบียนรถได้ที่สำนักงานขนส่งจังหวัดที่ท่านต้องการจดทะเบียน นอกจากนี้ หากต้องการเป็นเจ้าของป้ายทะเบียนรถเลขสวยของแต่ละจังหวัดหรือป้ายทะเบียนรถเลขสวยที่มีลักษณะพิเศษ สามารถเข้าร่วมประมูลได้ตามวันเวลาที่กองทุนเพื่อความปลอดภัยในการใช้รถใช้ถนน (กปถ.) กำหนด ซึ่งผู้ชนะการประมูลจะได้ครอบครองป้ายทะเบียนรถเลขสวยที่มีลวดลายกราฟิก สีสันสวยงาม มีความหมายที่เป็นสิริมงคล และสามารถโอนเปลี่ยนแปลงกรรมสิทธิ์ให้ผู้อื่นหรือโอนเป็นมรดกได้ สามารถติดตามรายละเอียดการประมูลได้ที่เว็บไซต์ www.tabienrod.com หรือ สายด่วน ขบ. โทร. 1584 และ 0 2271 8888 หรือสำนักงาน กปถ. โทร. 0 2272 5937
รองอธิบดีกรมการขนส่งทางบก กล่าวอีกว่า ป้ายทะเบียนรถที่ถูกต้องตามกฎหมายออกโดย ขบ. สามารถสังเกตได้จากตัวย่อนูน ขส ที่มุมด้านล่างขวา ต้องมีลายน้ำตราเครื่องหมายราชการ ขบ. (รูปมาตุลีเทพบุตรขับรถเทียมม้า) ปรากฏในแผ่นป้ายทะเบียนรถ ลักษณะของสีแผ่นป้ายทะเบียนจะมีความสด สะท้อนแสง ตัวหนังสือหมวดอักษร ตัวเลขมีความคมชัด และจะต้องตรงกันกับสมุดคู่มือจดทะเบียนรถ นอกจากนี้ ป้ายทะเบียนรถเลขสวยลักษณะพิเศษที่ถูกต้องตามกฎหมายจะมีลักษณะ คือ พื้นหลังเป็นลวดลายกราฟิกมีตัวย่อ ขส ที่มุมด้านขวาล่าง และมีคำหรือข้อความที่มีตัวอักษร 2 ตัว ผสมสระหรือวรรณยุกต์ หรือตัวอักษรมากกว่า 2 ตัว โดยสามารถใช้ตัวอักษรผสมสระหรือวรรณยุกต์ได้ โดยหมายเลข ตัวอักษร สระ รวมแล้วต้องไม่เกิน 7 หลัก และต้องไม่มีข้อความลักษณะต้องห้าม เช่น ข้อความที่ส่อไปในทางลามกอนาจาร หยาบคาย ขัดต่อความสงบเรียบร้อย ศีลธรรมหรือวัฒนธรรมอันดี ขบ. ขอเตือนผู้ที่ทำป้ายทะเบียนปลอมจะมีความผิดตามประมวลกฎหมายอาญา มาตรา 265 ฐานปลอมเอกสารราชการ ส่วนเจ้าของรถที่ใช้แผ่นป้ายทะเบียนปลอมจะมีความผิดตามประมวลกฎหมายอาญา มาตรา 268 ฐานใช้เอกสารราชการปลอม ซึ่งความผิดฐานปลอมเอกสารราชการหรือใช้เอกสารราชการปลอม ต้องระวางโทษจำคุกตั้งแต่ 6 เดือน - 5 ปี และปรับตั้งแต่ 10,000 - 100,000 บาทนอกจากนี้ ยังเป็นความผิดตามกฎหมายว่าด้วยรถยนต์ มาตรา 11 ฐานติดแผ่นป้ายทะเบียนรถไม่ถูกต้องตามที่ทางราชการกำหนดปรับสูงสุดไม่เกิน 2,000 บาท

ที่มา : https://www.thaigov.go.th/news/contents/details/97753