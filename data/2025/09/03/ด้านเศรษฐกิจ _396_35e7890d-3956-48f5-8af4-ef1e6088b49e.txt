รัฐบาลไทย-ข่าวทำเนียบรัฐบาล-น้ำน่านคลี่คลาย! “รมว.อรรถกร” ระดมกำลัง เปิดปฏิบัติการเร่งฟื้นฟูพื้นที่น้ำท่วมน่าน มุ่งกลับสู่ภาวะปกติโดยเร็ว

วันอังคารที่ 5 สิงหาคม 2568
น้ำน่านคลี่คลาย! “รมว.อรรถกร” ระดมกำลัง เปิดปฏิบัติการเร่งฟื้นฟูพื้นที่น้ำท่วมน่าน มุ่งกลับสู่ภาวะปกติโดยเร็ว
น้ำน่านคลี่คลาย! “รมว.อรรถกร” ระดมกำลัง เปิดปฏิบัติการเร่งฟื้นฟูพื้นที่น้ำท่วมน่าน มุ่งกลับสู่ภาวะปกติโดยเร็วพร้อมแจกถุงยังชีพช่วยผู้ประสบอุทกภัย
นายอรรถกร ศิริลัทธยากร รัฐมนตรีว่าการกระทรวงเกษตรและสหกรณ์ เปิดเผยภายหลังเป็นประธานเปิด “ปฏิบัติการฟื้นฟูพื้นที่หลังประสบอุทกภัยในพื้นที่จังหวัดน่าน” และปล่อยคาราวาน “คืนความสะอาด เก็บกวาดขยะ ล้างถนน” ณ บริเวณวัดภูมินทร์ ต.ในเวียง อ.เมืองน่าน จ.น่าน โดยมี ร้อยเอก ธรรมนัส พรหมเผ่า ประธานมูลนิธิธรรมนัส พรหมเผ่า นายบรรจง ขุนเพชร รองผู้ว่าราชการจังหวัดน่าน และผู้บริหารกระทรวงเกษตรและสหกรณ์ หัวหน้าส่วนราชการ ประชาชน เข้าร่วม ว่า จากสถานการณ์อุทกภัยจากพายุ “วิภา” ที่เกิดขึ้นในหลายพื้นที่ของจังหวัดน่านในช่วงที่ผ่านมา ได้ส่งผลกระทบต่อชีวิตและทรัพย์สินของประชาชน รวมถึงระบบโครงสร้างพื้นฐานด้านชลประทานและการเกษตรเป็นวงกว้าง กระทรวงเกษตรและสหกรณ์ โดยกรมชลประทาน และหน่วยงานในสังกัด จึงร่วมกับจังหวัดน่าน และมูลนิธิธรรมนัส พรหมเผ่า ตลอดจนภาคีเครือข่ายจิตอาสา จัดกิจกรรมปฏิบัติการฟื้นฟูพื้นที่ที่ได้รับผลกระทบ เพื่อบรรเทาความเดือดร้อนให้แก่พี่น้องประชาชนในเบื้องต้น และสนับสนุนการฟื้นตัวของภาคการเกษตรให้กลับมาดำเนินการได้โดยเร็ว
รมว.อรรถกร กล่าวว่า กระทรวงเกษตรและสหกรณ์ โดยกรมชลประทาน ได้สนับสนุนเครื่องจักร และคาราวานรถมากกว่า 40 คัน อาทิ รถบรรทุกเทท้าย รถไถฟาร์มแทรคเตอร์ รถตักหน้าขุดหลัง รถบรรทุกน้ำ รถฉีดล้าง เป็นต้น ซึ่งกิจกรรมในครั้งนี้จะมีการขุดลอกและปรับปรุงระบบส่งน้ำที่ตื้นเขินหรือได้รับความเสียหาย การซ่อมแซมอาคารชลประทานที่สำคัญ การให้ความช่วยเหลือประชาชนในรูปแบบของแรงงาน เครื่องจักรกล และเวชภัณฑ์ที่จำเป็น
“สถานการณ์น้ำท่วมจังหวัดน่านในปีนี้มาเร็วกว่าปกติโดยในช่วงอาทิตย์ที่ผ่านมากระทรวงเกษตรฯ ได้กระจายกำลังผู้บริหารและเจ้าหน้าที่ลงพื้นที่ที่ได้รับผลกระทบเพื่อช่วยเหลือเร่งด่วน  อย่างไรก็ตาม แม้วันนี้สถานการณ์น้ำลดลงแล้ว แต่สิ่งที่เราจะต้องทำต่อไป คือการฟื้นฟูทำความสะอาด ซึ่งวันนี้กรมชลประทาน และหน่วยงานในสังกัดกระทรวงเกษตรฯ ร่วมกับจังหวัดน่าน และมูลนิธิธรรมนัส พรหมเผ่า ได้ร่วมแรงร่วมใจช่วยกันทำความสะอาดอย่างเต็มกำลังตลอดทั้งวัน” รมว.อรรถกร กล่าว
รมว.อรรถกร กล่าวเพิ่มเติมว่า สำหรับพื้นที่การเกษตรที่ได้รับความเสียหายตนได้กำชับให้หน่วยงานที่เกี่ยวข้องเตรียมความพร้อม เร่งสำรวจ ช่วยเหลือ และเตรียมมาตรการเยียวยาเร่งด่วนหลังน้ำลด รวมทั้งการส่งเสริมอาชีพหลังน้ำลด สนับสนุนเมล็ดพันธ์ุเพาะปลูก ให้เกษตรกรสามารถกลับมาประกอบอาชีพได้โดยเร็ว
ทั้งนี้ รายงานผลกระทบด้านการเกษตรของจังหวัดน่าน โดยศูนย์ติดตามและแก้ไขปัญหาภัยพิบัติด้านการเกษตร กระทรวงเกษตรและสหกรณ์ (ข้อมูล ณ วันที่ 4 ส.ค.68) พบว่า 1. ด้านพืช เกษตรกร 10,970 ราย พื้นที่ 24,792 ไร่ แบ่งเป็น ข้าว 20,047 ไร่ พืชไร่ 3,904 ไร่ พืชสวน 84 1 ไร่ 2. ด้านประมง เกษตรกร 2,222 ราย บ่อปลา 894 ไร่ 3. ด้านปศุสัตว์ เกษตรกร 43,801 ราย สัตว์ได้รับผลกระทบ 1,687,679 ตัว แบ่งเป็น โค 43,294 ตัว กระบือ 4,317 ตัว สุกร 61,306 ตัว แพะแกะ 2,130 ตัว สัตว์ปีก 1,576,632 ตัว แปลงหญ้า 3,206 ไร่ ทั้งนี้ อยู่ระหว่างสำรวจความเสียหายเพื่อช่วยเหลือตามระเบียบที่เกี่ยวข้องต่อไป
จากนั้น รัฐมนตรีว่าการกระทรวงเกษตรฯ พร้อมคณะ ได้เดินทางไปยังโรงเรียนสตรีศรีน่าน เพื่อมอบเครื่องขัดทำความสะอาดพื้น สนับสนุนการฟื้นฟูและทำความสะอาดอาคารเรียนที่ได้รับความเสียหายจากน้ำท่วม และในช่วงบ่ายเดินทางต่อไปยังวัดฝายมูล ต.ป่าคา อ.ท่าวังผา จ.น่าน เพื่อให้กำลังใจแก่ประชาชนที่ประสบอุทกภัย และมอบถุงยังชีพ ตลอดจน หญ้าอาหารสัตว์พระราชทาน 5,000 กิโลกรัม รงมถึงทีมงานสัตวแพทย์ให้บริการรักษาสัตว์ แนะนำการดูแลสุขภาพสัตว์หลังน้ำลด พร้อมมอบอาหารสำเร็จรูปสุนัข และแมว 1,000 กิโลกรัม ไข่ไก่ จำนวน 400 แผง ข้าวหอมมะลิ 250 กิโลกรัม ตลอดจนปัจจัยการผลิตด้านการเกษตรที่จำเป็น

ที่มา : https://www.thaigov.go.th/news/contents/details/99353