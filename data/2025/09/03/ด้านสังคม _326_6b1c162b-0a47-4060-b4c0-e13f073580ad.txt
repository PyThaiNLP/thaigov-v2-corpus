รัฐบาลไทย-ข่าวทำเนียบรัฐบาล-"วราวุธ" เปิดอบรม บุคลากร พม. ใช้เครื่อง AED ช่วยชีวิตขั้นพื้นฐาน หวัง นำไปประยุกต์ใช้ในหน้าที่-ช่วยเหลือผู้อื่น

วันศุกร์ที่ 29 สิงหาคม 2568
"วราวุธ" เปิดอบรม บุคลากร พม. ใช้เครื่อง AED ช่วยชีวิตขั้นพื้นฐาน หวัง นำไปประยุกต์ใช้ในหน้าที่-ช่วยเหลือผู้อื่น
"วราวุธ" เปิดอบรม บุคลากร พม. ใช้เครื่อง AED ช่วยชีวิตขั้นพื้นฐาน หวัง นำไปประยุกต์ใช้ในหน้าที่-ช่วยเหลือผู้อื่น
วันที่ 29 สิงหาคม 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดกิจกรรมฝึกอบรม “การช่วยชีวิตขั้นพื้นฐาน (Basic Life Support) และการใช้เครื่องกระตุกหัวใจไฟฟ้าชนิดอัตโนมัติ หรือเครื่อง AED (Automated External Defibrillator) เฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสมหามงคลเฉลิมพระชนมพรรษา 93 พรรษา โดยมี นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) นางสาวแรมรุ้ง วรวัธ อธิบดีกรมกิจการสตรีและสถาบันครอบครัว คณะผู้บริหาร พม. และผู้แทนหน่วยงานที่เกี่ยวข้อง เข้าร่วม ที่ห้องประชุมปกรณ์ อังศุสิงห์ กระทรวงการพัฒนาสังคมและความมั่นคงของมนุษย์ โดยในงานมีการฝึกอบรมทั้งภาคทฤษฎี ภาคปฏิบัติ ได้รับเกียรติจากพลอากาศเอกสุบิน ชิวปรีชา กรมวังผู้ใหญ่ในพระองค์ และคณะวิทยากรจาก ศูนย์อำนวยการใหญ่จิตอาสาพระราชทาน ในหัวข้อการฝึกการช่วยเหลือภาวะทางเดินหายใจอุดกั้น (Chocking) , การช่วยฟื้นคืนชีพขั้นพื้นฐาน (CPR) และการใช้เครื่องกระตุกหัวใจไฟฟ้าชนิดอัตโนมัติ (AED) อีกทั้งมีการทดสอบและประเมินผลหลังการฝึกอบรม
นายวราวุธ กล่าวว่า ปัจจุบันสถานการณ์โรคหัวใจและหลอดเลือดในประเทศไทยยังน่าเป็นห่วง ซึ่งเป็นสาเหตุการเสียชีวิตอันดับต้นๆ ของคนไทย สำหรับประเทศไทยมีข้อมูลจากระบบคลังข้อมูลด้านการแพทย์และสุขภาพ กระทรวงสาธารณสุข (Health Data Center) ปี 2568 พบว่ามีจำนวนผู้ป่วยสะสมด้วยโรคหัวใจและหลอดเลือดมากกว่า 7.08 แสนราย และเสียชีวิต ด้วยโรคหัวใจและหลอดเลือดมากถึง 2.9 หมื่นราย โดยพบว่าอาการของโรคหัวใจและหลอดเลือดจะแตกต่างกันขึ้นอยู่กับสภาพร่างกายของแต่ละคน ดังนั้น หากมีอาการเจ็บแน่นหน้าอกควรรีบพบแพทย์โดยเร็วที่สุด เพราะถ้าหัวใจขาดเลือดจนหัวใจหยุดทำงาน ผู้ป่วยจะหัวใจหยุดเต้นและหมดสติ หากผู้ป่วยหมดสติแล้ว ควรรีบทำการกดหน้าอกผู้ป่วย ติดเครื่องกระตุ้นหัวใจ AED และโทรเรียกรถพยาบาลที่สายด่วน 1669 ทันที สำหรับกระทรวงการพัฒนาสังคมและความมั่นคงของมนุษย์ (พม.) โดยกรมกิจการสตรีและสถาบันครอบครัว (สค.) ได้ให้ความสำคัญกับการเสริมสร้างศักยภาพของทุกคนในทุกระดับ เพื่อให้มีความพร้อมในการรับมือกับเหตุการณ์ไม่คาดฝันที่สามารถเกิดขึ้นได้ทุกเวลาและทุกสถานที่ ดังนั้นการมีความรู้และทักษะในการช่วยชีวิตขั้นพื้นฐาน และสามารถใช้เครื่อง AED ได้อย่างถูกต้องและทันท่วงที จึงเป็นสิ่งสำคัญที่สามารถช่วยชีวิตเพื่อนมนุษย์ได้อย่างแท้จริง โดยเฉพาะในเรื่องของการปฐมพยาบาลและการช่วยชีวิตเบื้องต้น กิจกรรมนี้ ถือเป็นโอกาสอันดีที่ผู้เข้าร่วมอบรมได้รับทั้งความรู้ ความเข้าใจ และประสบการณ์ตรงจากวิทยากรผู้เชี่ยวชาญ เพื่อนำไปประยุกต์ใช้ในชีวิตประจำวันหรือในหน้าที่ความรับผิดชอบได้อย่างมีประสิทธิภาพ
#ข่าวพม #พม #ศรส #esshelpme #5x5ฝ่าวิกฤตประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #SDx2025 #SocialDevelopmentExpo2025 #จิตอาสาพระราชทาน #ช่วยชีวิตขั้นพื้นฐาน

ที่มา : https://www.thaigov.go.th/news/contents/details/100279