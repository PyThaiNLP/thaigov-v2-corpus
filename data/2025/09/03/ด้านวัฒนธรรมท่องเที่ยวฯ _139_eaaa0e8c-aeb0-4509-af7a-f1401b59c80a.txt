รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา ลงพื้นที่ภูเก็ต ตอกย้ำมาตรการความปลอดภัย ดึงความเชื่อมั่นนักท่องเที่ยว

วันเสาร์ที่ 2 สิงหาคม 2568
รมว.ท่องเที่ยวและกีฬา ลงพื้นที่ภูเก็ต ตอกย้ำมาตรการความปลอดภัย ดึงความเชื่อมั่นนักท่องเที่ยว
รมว.ท่องเที่ยวและกีฬา ลงพื้นที่ภูเก็ต ตอกย้ำมาตรการความปลอดภัย ดึงความเชื่อมั่นนักท่องเที่ยว
วันที่ 1 สิงหาคม 2568 นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา นำคณะผู้บริหารลงพื้นที่จังหวัดภูเก็ต เพื่อติดตามมาตรการรักษาความปลอดภัยในแหล่งท่องเที่ยว พร้อมประชุมร่วมกับหน่วยงานที่เกี่ยวข้อง เพื่อยกระดับมาตรฐานการท่องเที่ยวไทยสู่ระดับสากล เสริมสร้างความมั่นใจแก่นักท่องเที่ยวทั้งชาวไทยและต่างชาติ
โดยมีผู้ร่วมลงพื้นที่ประกอบด้วย นายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา, นางสาวนัทรียา ทวีวงศ์ ปลัดกระทรวงการท่องเที่ยวและกีฬา, พลตำรวจโท ศักย์ศิรา เผือกอ่ำ ผู้บัญชาการตำรวจท่องเที่ยว และนายฐิติพงศ์ เขียวไพศาล ประธานกรรมการ องค์การบริหารการพัฒนาพื้นที่พิเศษเพื่อการท่องเที่ยวอย่างยั่งยืน (อพท.)
การประชุมหารือเชิงปฏิบัติการจัดขึ้น ณ โรงแรมรอยัลภูเก็ตซิตี้ โดยมีหัวหน้าส่วนราชการ ภาครัฐ ภาคเอกชน และกงสุลกิตติมศักดิ์ในพื้นที่เข้าร่วม เพื่อแลกเปลี่ยนข้อคิดเห็นและเสนอแนวทางแก้ไขปัญหาด้านการท่องเที่ยว
นายสรวงศ์ กล่าวว่า “การสร้างความเชื่อมั่นด้านความปลอดภัยถือเป็นหัวใจสำคัญของการท่องเที่ยว เราต้องทำงานร่วมกันทุกภาคส่วนอย่างเข้มแข็ง เพื่อให้นักท่องเที่ยวมั่นใจว่าจะได้รับการดูแลอย่างดีที่สุด ตั้งแต่ก้าวแรกที่มาถึงจนถึงวันที่เดินทางกลับ และจะนำเทคโนโลยีมาช่วยเสริมประสิทธิภาพการเฝ้าระวังให้ครอบคลุมทุกจุดสำคัญ”
ภายหลังการประชุม รัฐมนตรีว่าการกระทรวงการท่องเที่ยวและกีฬา พร้อมคณะฯ ได้ลงพื้นที่หาดป่าตอง ตรวจเยี่ยมการทำงานของเจ้าหน้าที่ไลฟ์การ์ด (Life Guard) และให้กำลังใจในการปฏิบัติหน้าที่ พร้อมกำชับให้มีความพร้อมตลอดเวลาในการดูแลความปลอดภัยทางน้ำของนักท่องเที่ยว
จากนั้น ได้เดินทางไปถนนคนเดินบางลา เพื่อตรวจเยี่ยมศูนย์ควบคุมกล้องวงจรปิด (CCTV) ซึ่งเป็นศูนย์กลางเฝ้าระวังความปลอดภัยตลอด 24 ชั่วโมง และร่วมปล่อยแถวเจ้าหน้าที่เพื่ออำนวยความสะดวกและรักษาความปลอดภัยแก่นักท่องเที่ยว พร้อมพบปะพูดคุยกับนักท่องเที่ยวและผู้ประกอบการในพื้นที่ โดยนายสรวงศ์ได้ย้ำถึงประสิทธิภาพของระบบกล้องวงจรปิดว่าเป็นเครื่องมือสำคัญที่ช่วยให้เจ้าหน้าที่สามารถเฝ้าระวัง ป้องกัน และแก้ไขสถานการณ์ได้อย่างทันท่วงที
การลงพื้นที่ครั้งนี้สะท้อนถึงความมุ่งมั่นของกระทรวงการท่องเที่ยวและกีฬาในการยกระดับมาตรฐานความปลอดภัยของจังหวัดภูเก็ตในฐานะแหล่งท่องเที่ยวระดับโลก เพื่อสร้างภาพลักษณ์ความปลอดภัยที่เข้มแข็งและยั่งยืน ตอกย้ำความเชื่อมั่นของนักท่องเที่ยว และส่งเสริมชื่อเสียงของประเทศไทยในเวทีโลกต่อไป

ที่มา : https://www.thaigov.go.th/news/contents/details/99255