รัฐบาลไทย-ข่าวทำเนียบรัฐบาล-ออมสินช่วยคนไทยสร้างเครดิตการเงิน ชวนเข้าโครงการสินเชื่อสร้างเครดิต สร้างโอกาส ปลดล็อกอนุมัติกู้ให้ทุกอาชีพที่ไม่เคยกู้เงินแบงก์ แต่มีรายได้ ให้เข้าถึงแหล่งเงินในระบบสถาบันการเงิน

วันศุกร์ที่ 18 กรกฎาคม 2568
18/07/2568
พิมพ์
ออมสินช่วยคนไทยสร้างเครดิตการเงิน ชวนเข้าโครงการสินเชื่อสร้างเครดิต สร้างโอกาส ปลดล็อกอนุมัติกู้ให้ทุกอาชีพที่ไม่เคยกู้เงินแบงก์ แต่มีรายได้ ให้เข้าถึงแหล่งเงินในระบบสถาบันการเงิน
ธ.ออมสินเชิญชวนผู้ที่ยังไม่เคยมีประวัติกู้เงินกับธนาคารมาก่อนเข้าร่วมโครงการสินเชื่อสร้างเครดิต สร้างโอกาส ซึ่งเป็นนวัตกรรมการเงินเพื่อสังคมที่ออกแบบมาเพื่อช่วยเหลือประชาชนที่ประกอบอาชีพอิสระ อาชีพค้าขาย เป็นลูกจ้างโรงงาน บริษัทเอกชน
นายวิทัย รัตนากร ผู้อำนวยการธนาคารออมสิน เปิดเผยว่า ธนาคารออมสินกำหนดบทบาท Social Bank ที่สำคัญ ในการสร้างระบบการเงินที่ทุกคนเข้าถึงได้ หรือ Financial Inclusion เพื่อช่วยแก้ปัญหาเชิงโครงสร้างทางการเงินของสังคมไทย ที่กลุ่มฐานราก มีรายได้น้อย หรือมีรายได้ไม่แน่นอน ยังขาดโอกาสเข้าถึงแหล่งเงินในระบบสถาบันการเงินด้วยข้อจำกัดต่าง ๆ เช่น ไม่มีหลักฐานที่มารายได้ ไม่คุ้นเคยกับวิธีการขอสินเชื่อธนาคาร ไม่มีหลักประกัน รวมถึงการที่ธนาคารส่วนใหญ่ขาดแรงจูงใจในการปล่อยกู้แก่ลูกค้ากลุ่มที่มีความเสี่ยงด้านความสามารถในการชำระคืน เป็นต้น
ธนาคารออมสิน จึงขอเชิญชวนผู้ที่ยังไม่เคยมีประวัติกู้เงินกับธนาคารมาก่อน ให้เข้าร่วมโครงการ สินเชื่อสร้างเครดิต สร้างโอกาส ซึ่งเป็นนวัตกรรมการเงินเพื่อสังคมที่ออกแบบมาเพื่อช่วยเหลือประชาชนที่ประกอบอาชีพอิสระ อาชีพค้าขาย เป็นลูกจ้างโรงงาน บริษัทเอกชน รับจ้างทั่วไป หรืออาชีพอื่น ๆ ที่มีแหล่งรายได้ เพื่อสร้างประวัติเครดิตทางการเงินที่ดีในระบบสถาบันการเงิน ซึ่งจะส่งผลดีต่อผู้กู้ทำให้ต่อไปขอกู้ได้ง่ายขึ้นเพราะธนาคารเห็นประวัติการเป็นลูกหนี้ที่ดีมีความน่าเชื่อถือ จึงมีโอกาสกู้ในอัตราดอกเบี้ยที่ต่ำกว่า หรือได้วงเงินกู้มากขึ้นในอนาคต โดยโครงการสินเชื่อสร้างเครดิต สร้างโอกาส ให้วงเงินกู้สูงสุดรายละไม่เกิน 20,000 บาท หากผู้กู้สามารถชำระคืนเงินกู้ได้ครบภายในเวลา 12 เดือนตามเงื่อนไข ผู้กู้จะได้มีประวัติเครดิตที่ดี และต่อไปสามารถขอวงเงินกู้เพิ่มได้สูงสุดถึง 50,000 บาท เพื่อใช้เป็นเงินทุนเสริมสภาพคล่องในการประกอบอาชีพ
“สินเชื่อสร้างเครดิต สร้างโอกาส” ไม่ต้องมีหลักประกันหรือบุคคลค้ำประกัน อัตราดอกเบี้ยคงที่ 0.60% ต่อเดือน และระยะเวลาชำระคืนเงินกู้ไม่เกิน 1 ปี ปลอดชำระเงินต้น 3 งวดแรก โดยจ่ายเพียงดอกเบี้ย เพื่อให้โอกาสตั้งหลักก่อนเริ่มคืนเงินต้น โดยธนาคารตั้งเป้าหมายสามารถช่วยสร้างประวัติเครดิตให้คนไทยเข้าถึงแหล่งเงินในระบบสถาบันการเงินได้ปีละไม่น้อยกว่า 300,000 ราย
ผู้ประสงค์เข้าร่วมโครงการ สามารถลงทะเบียนจองสิทธิ์และยื่นขอสินเชื่อได้ที่แอปพลิเคชัน MyMo ตั้งแต่บัดนี้เป็นต้นไป ศึกษาข้อมูลเพิ่มเติมได้ที่ www.gsb.or.th หรือติดต่อ GSB Contact Center โทร. 1115

ที่มา : https://www.thaigov.go.th/news/contents/details/98545