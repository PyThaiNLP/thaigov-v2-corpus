รัฐบาลไทย-ข่าวทำเนียบรัฐบาล-ครม. ไฟเขียว “แผนปฏิบัติการเศรษฐกิจวัฒนธรรม” หนุนซอฟต์พาวเวอร์ไทย ปั้นแบรนด์ประเทศไทยให้โดดเด่นบนเวทีโลก

วันพุธที่ 6 สิงหาคม 2568
ครม. ไฟเขียว “แผนปฏิบัติการเศรษฐกิจวัฒนธรรม” หนุนซอฟต์พาวเวอร์ไทย ปั้นแบรนด์ประเทศไทยให้โดดเด่นบนเวทีโลก
ครม. ไฟเขียว “แผนปฏิบัติการเศรษฐกิจวัฒนธรรม” หนุนซอฟต์พาวเวอร์ไทย ปั้นแบรนด์ประเทศไทยให้โดดเด่นบนเวทีโลก
ครม. ไฟเขียว “แผนปฏิบัติการเศรษฐกิจวัฒนธรรม” หนุนซอฟต์พาวเวอร์ไทย ปั้นแบรนด์ประเทศไทยให้โดดเด่นบนเวทีโลก
รัฐบาลเดินหน้าขับเคลื่อนวัฒนธรรมไทยสู่เศรษฐกิจสร้างสรรค์อย่างเต็มรูปแบบ หลังที่ประชุมคณะรัฐมนตรี (ครม.) มีมติเห็นชอบ “แผนปฏิบัติการด้านการขับเคลื่อนเศรษฐกิจวัฒนธรรมของประเทศไทยสู่ระดับสากล (พ.ศ. 2567–2570)” ซึ่งจัดทำโดยกระทรวงวัฒนธรรม (วธ.) เพื่อเป็นกลไกสำคัญในการขับเคลื่อนนโยบายซอฟต์พาวเวอร์ของรัฐบาล ให้สามารถต่อยอดคุณค่าทางวัฒนธรรมของไทยสู่เวทีโลกอย่างยั่งยืน
นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม ในฐานะประธานกรรมการวัฒนธรรมแห่งชาติ เปิดเผยว่า แผนดังกล่าวได้จัดทำภายใต้กรอบพระราชบัญญัติวัฒนธรรมแห่งชาติ พ.ศ. 2553 โดยอาศัยข้อมูลเชิงประจักษ์จากการสำรวจกลุ่มเป้าหมายใน 7 ทวีปทั่วโลกกว่า 4,000 ตัวอย่าง ประกอบกับการรับฟังความคิดเห็นจากภาคีเครือข่ายทั้งภาครัฐ เอกชน สถาบันการศึกษา และภาคประชาสังคมในประเทศไทยกว่า 600 คน เพื่อให้แนวทางการพัฒนาเศรษฐกิจวัฒนธรรมของไทยสามารถตอบสนองความต้องการของตลาดโลกได้อย่างแท้จริง
แผนปฏิบัติการฉบับนี้มุ่งวางรากฐานให้วัฒนธรรมกลายเป็น “เครื่องยนต์ทางเศรษฐกิจใหม่” ของประเทศ โดยกำหนดวิสัยทัศน์ว่า “แบรนด์ประเทศไทยเป็นที่ชื่นชอบ ชื่นชม และเชื่อถือในทุกมุมโลก” และได้วางยุทธศาสตร์หลักไว้ 4 ด้านสำคัญ ได้แก่ การสร้างระบบนิเวศทางเศรษฐกิจวัฒนธรรม การพัฒนาคนเป็นพลังขับเคลื่อนหลัก การสร้างความเชื่อมั่นในคุณภาพสินค้าและบริการวัฒนธรรมไทย และการส่งเสริมแบรนด์ประเทศไทยให้โดดเด่นในระดับสากล
นอกจากนี้ แผนยังประกอบด้วยกลยุทธ์เชิงรุก 13 ข้อ และตัวชี้วัดตามมาตรฐานสากล เพื่อให้การดำเนินงานสามารถวัดผลและขยายผลได้อย่างเป็นรูปธรรม โดยตั้งเป้าไว้ 3 ประการหลัก ได้แก่ การเติบโตทางเศรษฐกิจวัฒนธรรมอย่างมีนัยสำคัญ การพัฒนาทุนวัฒนธรรมอย่างยั่งยืน และการยกระดับภาพลักษณ์ประเทศไทยในเวทีโลก
รองนายกรัฐมนตรีเน้นย้ำว่า แผนนี้จะไม่เพียงเป็นแนวทางเชิงนโยบายเท่านั้น แต่จะเป็นเครื่องมือในการสร้างโอกาสทางรายได้ใหม่ให้แก่ประชาชน เสริมสร้างอัตลักษณ์ไทย และสร้างแต้มต่อทางเศรษฐกิจด้วยทุนทางวัฒนธรรม ภายใต้บริบทโลกที่เปลี่ยนแปลงอย่างรวดเร็ว ทั้งในด้านเศรษฐกิจ ภูมิรัฐศาสตร์ และทรัพยากรธรรมชาติ
ที่ประชุม ครม. ยังได้มอบหมายให้ วธ. ในฐานะหน่วยงานเจ้าภาพหลัก เร่งดำเนินการตามแผนระดับที่ 3 โดยบูรณาการความร่วมมือกับหน่วยงานที่เกี่ยวข้อง ทั้งในส่วนกลางและภูมิภาค เพื่อให้การขับเคลื่อนแผนบรรลุผลอย่างเป็นรูปธรรมโดยเร็ว โดยเฉพาะอย่างยิ่งการผลักดันนโยบายซอฟต์พาวเวอร์ของไทยให้สามารถสร้างมูลค่าเพิ่มและความยอมรับในระดับสากล
“แผนฉบับนี้จะเป็นกลไกสำคัญในการใช้วัฒนธรรมขับเคลื่อนเศรษฐกิจไทย สร้างโอกาสทางรายได้ เสริมสร้างอัตลักษณ์ และผลักดันนโยบายซอฟต์พาวเวอร์ของรัฐบาลให้เกิดผลในระยะยาว” นายสุริยะ กล่าวอย่างมั่นใจ
ทั้งนี้ ผู้ที่สนใจสามารถอ่านรายละเอียดของแผนปฏิบัติการฉบับดังกล่าว ได้ที่ https://www.m-culture.go.th/th/

ที่มา : https://www.thaigov.go.th/news/contents/details/99382