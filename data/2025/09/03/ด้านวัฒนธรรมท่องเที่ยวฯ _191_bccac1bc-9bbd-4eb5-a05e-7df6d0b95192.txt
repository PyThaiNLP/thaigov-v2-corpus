รัฐบาลไทย-ข่าวทำเนียบรัฐบาล-ผู้ช่วย รมว.ท่องเที่ยวฯ ประชุมหารือแนวทางพัฒนาการท่องเที่ยวไทย เน้นขับเคลื่อน Health & Wellness Tourism

วันศุกร์ที่ 22 สิงหาคม 2568
ผู้ช่วย รมว.ท่องเที่ยวฯ ประชุมหารือแนวทางพัฒนาการท่องเที่ยวไทย เน้นขับเคลื่อน Health & Wellness Tourism
ผู้ช่วย รมว.ท่องเที่ยวฯ ประชุมหารือแนวทางพัฒนาการท่องเที่ยวไทย เน้นขับเคลื่อน Health & Wellness Tourism
วันที่ 21 สิงหาคม 2568 เวลา 09.30 น. ณ กระทรวงการท่องเที่ยวและกีฬา นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา มอบหมายให้นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ เป็นประธานการประชุมเพื่อวางแนวทางพัฒนาการท่องเที่ยว โดยให้ความสำคัญกับการส่งเสริม Health & Wellness Tourism
การประชุมครั้งนี้เน้นการพัฒนากิจกรรมการท่องเที่ยวเชิงสุขภาพ เพื่อดึงดูดนักท่องเที่ยวจากตลาดศักยภาพสูง ทั้งยุโรป อเมริกา ตะวันออกกลาง และแอฟริกา โดยตลอดปี 2568 จะมีการจัดกิจกรรมสำคัญ อาทิ Middle East Trade Meet & Mega Fam Trip ที่เกาะสมุยและกรุงเทพฯ เพื่อเปิดโอกาสให้ผู้ประกอบการจากตะวันออกกลางและแอฟริกาใต้เข้าร่วมเจรจาธุรกิจด้านสุขภาพ รวมถึงการเข้าร่วมงาน Oman Health Exhibition and Conference เพื่อโปรโมตบริการด้านสุขภาพของไทยผ่านกิจกรรม B2B และ B2C ซึ่งกลุ่มนักท่องเที่ยวจากภูมิภาคนี้มีศักยภาพสูงและมีกำลังซื้อสูงมาก
สำหรับตลาดระยะใกล้ มีแผนจัดสัมมนาร่วมกับโรงพยาบาลเอกชนรายใหญ่ เพื่อนำเสนอแพ็กเกจการท่องเที่ยวเชิงสุขภาพ พร้อมเข้าร่วมงาน Trade Show ในหลายประเทศ เพื่อกระตุ้นการตัดสินใจเดินทางเข้าประเทศไทย
ด้าน Gastronomy Tourism ในไตรมาส 4 จะมีการจัดงานมหกรรมอาหาร รวบรวมร้านชื่อดังและเมนูท้องถิ่นจากทุกภูมิภาค เพื่อดึงดูดนักท่องเที่ยวต่างชาติและสร้างโอกาสทางธุรกิจให้ผู้ประกอบการไทย
ที่ประชุมยังได้หารือแนวทางมาตรการลดหย่อนภาษีเพื่อส่งเสริมการท่องเที่ยว โดยนำข้อเสนอจากปีก่อนมาปรับใช้ในแผนระยะต่อไป เพื่อให้มาตรการด้านภาษีช่วยกระตุ้นการท่องเที่ยวไทยอย่างมีประสิทธิภาพมากขึ้น
การหารือในครั้งนี้ แสดงให้เห็นถึงความมุ่งมั่นที่จะพัฒนากิจกรรมการท่องเที่ยวเชิงสุขภาพ ให้เป็นจุดแข็งสำคัญของประเทศ ควบคู่กับการสร้างมาตรการสนับสนุน เพื่อยกระดับคุณภาพการท่องเที่ยวไทยสู่มาตรฐานสากลอย่างยั่งยืน

ที่มา : https://www.thaigov.go.th/news/contents/details/99997