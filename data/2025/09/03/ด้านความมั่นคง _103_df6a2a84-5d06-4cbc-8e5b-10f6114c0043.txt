รัฐบาลไทย-ข่าวทำเนียบรัฐบาล-ปมท.เผย "มท.1 ภูมิธรรม" สั่งการชุดปฏิบัติการพิเศษกรมการปกครองบูรณาการนำหมายศาลบุกจับ Admin กลุ่ม Application ดัง นำเด็กสาวมาเปลือยไลฟ์สดออนไลน์แสวงหาประโยชน์ พร้อมช่วยเหลือเหยื่อ

วันพฤหัสบดีที่ 10 กรกฎาคม 2568
10/07/2568
พิมพ์
ปมท.เผย "มท.1 ภูมิธรรม" สั่งการชุดปฏิบัติการพิเศษกรมการปกครองบูรณาการนำหมายศาลบุกจับ Admin กลุ่ม Application ดัง นำเด็กสาวมาเปลือยไลฟ์สดออนไลน์แสวงหาประโยชน์ พร้อมช่วยเหลือเหยื่อ
ปลัด มท.เผย "มท.1 ภูมิธรรม" สั่งการชุดปฏิบัติการพิเศษกรมการปกครองบูรณาการนำหมายศาลบุกจับ Admin กลุ่ม Application ดัง นำเด็กสาวมาเปลือยไลฟ์สดออนไลน์แสวงหาประโยชน์ พร้อมช่วยเหลือ 2 เหยื่อค้ามนุษย์ พบอายุต่ำสุดเพียง 16 ปี ดำเนินการตามขั้นตอนต่อไป
วันนี้ (10 ก.ค. 68) เวลา 06.00 น. นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย รักษาราชการแทนนายกรัฐมนตรี มอบหมายให้ นายอรรษิษฐ์ สัมพันธรัตน์ ปลัดกระทรวงมหาดไทย สั่งการให้กรมการปกครอง บูรณาการร่วมหน่วยงานที่เกี่ยวข้องเปิดปฏิบัติการ "Discord disconnected" จับกุมหนุ่มหัวใส นำเด็กสาวมาเปลือยไลฟ์สดออนไลน์หารายได้
ทั้งนี้ กระทรวงมหาดไทย ภายใต้การนำของนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย มีนโยบายแน่วแน่ในการแก้ไขปัญหาความสงบเรียบร้อยของสังคม และความเดือดร้อนของพี่น้องประชาชน ด้วยการรวมกันสร้างสุข ขจัดทุกข์ให้กับพี่น้องประชาชน โดยได้สั่งการให้มีการดำเนินการอย่างเด็ดขาดและต่อเนื่องกับอาชญากรรมทุกรูปแบบ โดยเฉพาะผู้ที่มีพฤติกรรมการค้ามนุษย์ ละเมิดสิทธิมนุษยชน และทำลายอนาคตของเยาวชน ซึ่งจะเป็นตราบาปอยู่ในโลกออนไลน์ ไม่ว่าผู้กระทำจะอยู่ที่ใด หรือใช้ช่องทางใดก็ตาม ให้ติดตามจับกุมตัวมาลงโทษให้ได้ เพื่อไม่ให้เป็นเยี่ยงอย่างต่อไป
สำหรับปฏิบัติการในครั้งนี้ นายรณรงค์ ทิพย์ศิริ รองอธิบดีกรมการปกครองได้ร่วมกับนายชัชวาลย์ เบญจสิริวงศ์ ผู้ว่าราชการจังหวัดร้อยเอ็ด พล.ต.ต.ภูมิวิทย์ เวชกามา ผู้บังคับการตำรวจภูธรจังหวัดร้อยเอ็ด นายเรืองลักษณ์ เรืองยังมี ผู้อำนวยการสำนักการสอบสวนและนิติการ นายศักดิ์ชัย โรจนรัตน์ ผู้อำนวยการศูนย์ปฏิบัติการบังคับใช้กฎหมายพนักงานฝ่ายปกครอง นายพุทธภูมิ นาชัยเริ่ม นายอำเภอธวัชบุรี สำนักงานพัฒนาสังคมและความมั่นคงของมนุษย์จังหวัดร้อยเอ็ด  พ.ต.อ.ภาสกร หินเธาว์ ผู้กำกับการสถานีตำรวจภูธรธวัชบุรี นำทีมชุดปฏิบัติการพิเศษกรมการปกครองเข้าแสดงหมายค้นหมายจับของศาลจังหวัดร้อยเอ็ด จับกุมหนุ่มหัวใสนำเด็กมาเปลือยไลฟ์สดออนไลน์หารายได้ พร้อมตรวจค้นบ้านเพื่อหาพยานหลักฐานในพื้นที่อำเภอธวัชบุรี จังหวัดร้อยเอ็ด
นายอรรษิษฐ์ กล่าวว่า สืบเนื่องจากกระทรวงมหาดไทยโดยกรมการปกครอง ได้รับเรื่องร้องเรียนจากมูลนิธิเพื่ออิสรภาพ (The Exodus Road)  และโครงการไซเอนเทีย (The Scientia Program) ว่า มีการนำเด็กอายุต่ำกว่า 18 ปี มาแสวงประโยชน์จากการผลิตและเผยแพร่สื่อลามกทางออนไลน์ผ่าน Application "Discord" อันเป็นการกระทำเข้าข่ายการค้ามนุษย์ และมีการยุยงส่งเสริมให้เด็กประพฤติตนไม่เหมาะสม จึงนำไปสู่การขอหมายจับ และหมายค้นจากศาลจังหวัดร้อยเอ็ด เพื่อเข้าจับกุมผู้กระทำความผิด และเข้าตรวจสอบบ้านพักของบุคคลดังกล่าว ในพื้นที่อำเภอธวัชบุรี จังหวัดร้อยเอ็ด
"ผลการปฏิบัติการพบของกลางหลายรายการที่เกี่ยวข้องกับการกระทำความผิด เช่น คอมพิวเตอร์ โทรศัพท์มือถือ สมุดบัญชีธนาคาร และเอกสารการโอนเงิน รวมถึงหลักฐานทางดิจิทัลจำนวนหนึ่ง ที่แสดงให้เห็นถึงพฤติกรรมการแสวงหาผลประโยชน์ทางเพศจากเด็ก ของกลุ่มในแอปพลิเคชัน Discord อย่างเป็นระบบ โดยเบื้องต้น เจ้าหน้าที่ได้แจ้งข้อหา เป็นธุระจัดหา ซื้อ ขาย จำหน่าย พามาจากหรือส่งไปยังที่ใด หน่วงเหนี่ยวกักขัง จัดให้อยู่อาศัย หรือรับไว้ซึ่งเด็กมีความมุ่งหมายเพื่อเป็นการแสวงหาประโยชน์โดยมิชอบ ตาม พ.ร.บ.ป้องกันและปราบปรามการค้ามนุษย์ พ.ศ. 2551 , นำเข้าสู่ระบบคอมพิวเตอร์ซึ่งข้อมูลคอมพิวเตอร์ใด ๆ ที่มีลักษณะอันลามกและข้อมูลคอมพิวเตอร์นั้นประชาชนทั่วไปอาจเข้าถึงได้ ตาม พ.ร.บ.ว่าด้วยการกระทำผิดเกี่ยวกับคอมพิวเตอร์ , ทำ ผลิต มีไว้ นำเข้า ส่งออก หรือเผยแพร่สื่อลามกอนาจารเด็กด้วยวิธีใด ๆ  การค้า การแจกจ่าย การแสดง หรือมีส่วนเกี่ยวข้องในการค้าสื่อลามกเด็ก การโฆษณาว่าสื่อลามกอนาจารเด็กจะหาได้จากบุคคลใด หรือโดยวิธีใด ตามประมวลกฎหมายอาญา พร้อมนำตัวผู้ต้องหาพร้อมของกลางส่งพนักงานสอบสวนสถานีตำรวจภูธรธวัชบุรี เพื่อดำเนินคดีตามกฎหมายต่อไป" นายอรรษิษฐ์ กล่าว
นายอรรษิษฐ์ กล่าวเพิ่มเติมว่า นอกจากนี้ เจ้าหน้าที่ชุดปฏิบัติการพิเศษกรมการปกครอง ยังได้เข้าช่วยเหลือผู้เสียหาย จำนวน 2 คน พบเป็นเด็กสาวอายุ 16 ปี จำนวน 1 คน และเด็กสาวอายุ 17 ปี จำนวน 1 คน และได้พาตัวไปเข้าสู่กระบวนการกลไกการส่งต่อระดับชาติ หรือ National Referral Mechanism (NRM) สัมภาษณ์เพื่อคัดกรอง และคัดแยก โดยสหวิชาชีพ และเตรียมนำตัวส่งเข้าบ้านพักเด็กฯ เพื่อฟื้นฟูสภาพจิตใจ จากการตกเป็นผู้เสียหายจากการค้ามนุษย์  ทั้งนี้ ในการจับกุมผู้ต้องหาซึ่งเป็นหนึ่งในแอดมิน ได้พบผู้เสียหายเพิ่มเติม เป็นเด็กหญิงอายุ 14 ปี ซึ่งจะได้ทำการให้ความช่วยเหลือต่อไป
นายอรรษิษฐ์ กล่าวในช่วงท้ายว่า กระทรวงมหาดไทยขอขอบคุณสำนักงานสืบสวนความมั่นคงแห่งมาตุภูมิ กระทรวงความมั่นคงแห่งมาตุภูมิสหรัฐอเมริกา และบริษัท Meta ที่ได้ให้ความร่วมมือสนับสนุนภารกิจกรมการปกครองในครั้งนี้เพื่อช่วยเหลือการสืบสวนเพื่อจับกุมผู้ต้องหาและช่วยเหลือผู้เสียหายจากการค้ามนุษย์ นำมาสู่การดำเนินคดีกับผู้กระทำความผิด และช่วยเหลือเหยื่อจากการค้ามนุษย์ดังกล่าว
ด้าน นายรณรงค์ ทิพย์ศิริ รองอธิบดีกรมการปกครอง กล่าวว่า ในยุคดิจิทัลที่สื่อออนไลน์เข้ามามีบทบาทในชีวิตประจำวันของประชาชนทุกคน ได้มีกลุ่มคนใช้เทคโนโลยีอย่างไม่เหมาะสม เป็นช่องทางสำคัญในการกระทำความผิดเกี่ยวกับการค้ามนุษย์ โดยเฉพาะในรูปแบบที่แฝงมากับการชักชวน หลอกลวง หรือบังคับผ่านแพลตฟอร์มออนไลน์ต่างๆ ซึ่งสร้างความเสียหายอย่างร้ายแรงต่อผู้เสียหายซึ่งเป็นเยาวชน และส่งผลกระทบต่อความมั่นคงของสังคมโดยรวม
"กรมการปกครองในฐานะหน่วยงานด้านการบังคับใช้กฎหมายและรักษาความสงบเรียบร้อยของประเทศ ให้ความสำคัญกับการป้องกันและปราบปรามการค้ามนุษย์ทุกรูปแบบ โดยเฉพาะการค้ามนุษย์ผ่านสื่อออนไลน์ ซึ่งปัจจุบันมีแนวโน้มเพิ่มขึ้น และขอย้ำเตือนไปยังผู้ที่คิดจะเกี่ยวข้องกับการค้ามนุษย์ในทุกรูปแบบ ไม่ว่าจะเป็นการกระทำโดยตรง หรือการสนับสนุนให้เกิดการกระทำผิดผ่านโลกออนไลน์ กฎหมายของประเทศไทยได้กำหนดโทษที่รุนแรงไว้ ซึ่งเป็นโทษจำคุกที่มีอัตราโทษสูง และปรับเป็นเงินจำนวนมาก เราขอให้ประชาชนช่วยกันเป็นหูเป็นตา หากพบเห็นพฤติกรรมต้องสงสัย หรือการชักชวนที่น่าจะเข้าข่ายการค้ามนุษย์ผ่านสื่อออนไลน์ ขอให้แจ้งเจ้าหน้าที่ผ่านศูนย์ดำรงธรรมอำเภอ ศูนย์ดำรงธรรมจังหวัด หรือศูนย์ดำรงธรรมกระทรวงมหาดไทย หมายเลขโทรศัพท์ 1567” นายรณรงค์ กล่าวเพิ่มเติม
#ชุดปฏิบัติการพิเศษกรมการปกครอง
#ค้ามนุษย์ #อาชญากรรมออนไลน์ #กรมการปกครอง #กระทรวงมหาดไทย

ที่มา : https://www.thaigov.go.th/news/contents/details/98334