รัฐบาลไทย-ข่าวทำเนียบรัฐบาล-“รมต.ธีรรัตน์” หารือร่วม “ผู้ว่าฯ ชัชชาติ” ถกแผนพัฒนาเมืองกรุง ลุยติดตามโครงการสำคัญ เพื่อเร่งขับเคลื่อนพัฒนาคุณภาพชีวิตประชาชนในพื้นที่กรุงเทพมหานครทุกมิติ

วันพฤหัสบดีที่ 26 มิถุนายน 2568
26/06/2568
พิมพ์
“รมต.ธีรรัตน์” หารือร่วม “ผู้ว่าฯ ชัชชาติ” ถกแผนพัฒนาเมืองกรุง ลุยติดตามโครงการสำคัญ เพื่อเร่งขับเคลื่อนพัฒนาคุณภาพชีวิตประชาชนในพื้นที่กรุงเทพมหานครทุกมิติ
“รมต.ธีรรัตน์” หารือร่วม “ผู้ว่าฯ ชัชชาติ” ถกแผนพัฒนาเมืองกรุง ลุยติดตามโครงการสำคัญ เพื่อเร่งขับเคลื่อนพัฒนาคุณภาพชีวิตประชาชนในพื้นที่กรุงเทพมหานครทุกมิติ
เมื่อวานนี้ (25 มิ.ย. 68) เวลา 15.20 น. น.ส.ธีรรัตน์ สำเร็จวานิชย์ รัฐมนตรีช่วยว่าการกระทรวงมหาดไทย รักษาราชการแทนรัฐมนตรีว่าการกระทรวงมหาดไทย เป็นประธานประชุมติดตามและรายงานความคืบหน้าการดำเนินงานโครงการที่สำคัญของกรุงเทพมหานคร โดยมี นายชัชชาติ สิทธิพันธุ์ ผู้ว่าราชการกรุงเทพมหานคร นายศานนท์ หวังสร้างบุญ รองผู้ว่าราชการกรุงเทพมหานคร นายต่อศักดิ์ โชติมงคล ประธานคณะที่ปรึกษาผู้ว่าราชการกรุงเทพมหานคร นายณรงค์ เรืองศรี รองปลัดกรุงเทพมหานคร พร้อมด้วยคณะผู้บริหารกรุงเทพมหานคร เข้าร่วมประชุม ณ ห้องประชุมดำรงธรรม อาคารศาลาว่าการกระทรวงมหาดไทย
การประชุมครั้งนี้จัดขึ้นเพื่อรายงานความคืบหน้าของโครงการที่เป็นนโยบายหลักที่ส่งผลกระทบต่อคุณภาพชีวิตของประชาชนในพื้นที่กรุงเทพมหานคร อาทิ การพัฒนาพื้นที่สีเขียวในเมืองบริเวณใกล้บึงมักกะสัน การยกระดับศูนย์สาธารณสุขประจำเขตให้สามารถดูแลรักษาผู้ป่วยได้อย่างครอบคลุม ติดตามแผนการรับมือสถานการณ์น้ำท่วมในช่วงฤดูฝน ประจำปี พ.ศ. 2568 การผลักดันซอฟท์พาวเวอร์ไทย การบริหารจัดการและจัดระเบียบทางเท้า และการอบรมอาสาสมัครป้องกันภัยฝ่ายพลเรือน (อปพร.) ในพื้นที่กรุงเทพมหานคร โดยให้ความสำคัญกับการพัฒนาความร่วมมือระหว่างกระทรวงมหาดไทยกับกรุงเทพมหานคร เพื่อขับเคลื่อนการพัฒนาเมืองอย่างบูรณาการ
น.ส.ธีรรัตน์ กล่าวว่า กรุงเทพมหานคร คือ "ผู้ที่เห็นปัญหาของพี่น้องประชาชนในพื้นที่กรุงเทพฯ มากที่สุด เพราะอยู่ใกล้ชิดที่สุด” เราต้องสำรวจปัญหา รับฟังเสียงสะท้อน และแก้ไขด้วยความเร่งด่วน เพราะทุกโครงการของกรุงเทพมหานครมีผลโดยตรงต่อความเป็นอยู่ของพี่น้องประชาชนจำนวนมาก จึงขอเน้นย้ำเร่งรัดดำเนินโครงการต่าง ๆ ให้เห็นผลเป็นรูปธรรมภายในระยะเวลาที่เหมาะสม โดยเฉพาะการบริหารจัดการน้ำในพื้นที่กรุงเทพมหานครซึ่งถือเป็นภารกิจสำคัญที่ต้องอาศัยการทำงานเชิงรุก เพื่อตรวจสอบและปรับปรุงระบบระบายน้ำให้มีประสิทธิภาพสูงสุด พร้อมมีการแจ้งเตือนให้ความช่วยเหลือประชาชนอย่างรวดเร็ว และฝากให้กรุงเทพมหานครได้มีการประสานการทำงานร่วมกับหน่วยงานที่เกี่ยวข้องในพื้นที่อย่างต่อเนื่อง
"กระทรวงมหาดไทย จะกำกับดูแล ติดตามและประเมินผลการดำเนินงานอย่างใกล้ชิด และพร้อมอำนวยความสะดวกให้การสนับสนุนในทุกด้านอย่างเต็มที่เพื่อช่วยพัฒนาให้กรุงเทพมหานครเป็นเมืองที่น่าอยู่ สะอาด ปลอดภัย และทันสมัย โดยมีประชาชนเป็นศูนย์กลางของการพัฒนาอย่างแท้จริง" น.ส. ธีรรัตน์ กล่าว
ด้าน นายชัชชาติ ได้รายงานความคืบหน้าของโครงการต่าง ๆ และนำเสนอแนวทางการดำเนินงานในระยะต่อไป โดยเน้นการเชื่อมโยงข้อมูลและการทำงานร่วมกันกับกระทรวงมหาดไทย โดยเฉพาะด้านโครงสร้างพื้นฐาน การจัดระเบียบชุมชนและสวัสดิการประชาชน เพื่อให้เกิดการบูรณาการความร่วมมืออย่างมีประสิทธิภาพ ลดความซ้ำซ้อน และเพิ่มความคล่องตัวให้สามารถตอบสนองต่อความต้องการ แก้ไขปัญหาความเดือดร้อนแก่พี่น้องประชาชนได้อย่างรวดเร็ว

ที่มา : https://www.thaigov.go.th/news/contents/details/97865