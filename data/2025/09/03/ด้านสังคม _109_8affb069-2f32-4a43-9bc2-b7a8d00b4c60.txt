รัฐบาลไทย-ข่าวทำเนียบรัฐบาล-สธ.-ม.แม่ฟ้าหลวง ร่วมผลิตแพทย์เติมเข้าระบบสาธารณสุขภาคเหนือ มีศูนย์แพทยศาสตรศึกษาชั้นคลินิก รพ.น่าน จัดการเรียนการสอนประสบการณ์ปีที่ 4 - 6

วันจันทร์ที่ 21 กรกฎาคม 2568
สธ.-ม.แม่ฟ้าหลวง ร่วมผลิตแพทย์เติมเข้าระบบสาธารณสุขภาคเหนือ มีศูนย์แพทยศาสตรศึกษาชั้นคลินิก รพ.น่าน จัดการเรียนการสอนประสบการณ์ปีที่ 4 - 6
กระทรวงสาธารณสุข ลงนามความร่วมมือในการผลิตนักศึกษาแพทย์ ร่วมกับ มหาวิทยาลัยแม่ฟ้าหลวง ช่วยเพิ่มการผลิตแพทย์เข้าสู่ระบบสาธารณสุขพื้นที่ภาคเหนือ
โดยมีศูนย์แพทยศาสตรศึกษาชั้นคลินิก โรงพยาบาลน่าน เป็นแหล่งจัดการเรียนการสอนประสบการณ์ควบคู่วิชาการในชั้นปีที่ 4-6 เริ่มรับนักศึกษาแพทย์ ปีการศึกษา 2570 เป็นปีแรก จำนวน 20 คน
วันนี้ (21 กรกฎาคม 2568) ที่สำนักงานปลัดกระทรวงสาธารณสุข จ.นนทบุรี นพ.โอภาส การย์กวินพงศ์ ปลัดกระทรวงสาธารณสุข และ ผศ.ดร.มัชฌิมา นราดิศร อธิการบดีมหาวิทยาลัยแม่ฟ้าหลวง ลงนามบันทึกข้อตกลงความร่วมมือในการผลิตแพทย์ของโครงการผลิตแพทย์เพิ่มแห่งประเทศไทย โดยมี นพ.ชิษณุพงศ์ ตั้งอดุลยรัตน์ ผู้อำนวยการสำนักส่งเสริม สนับสนุนการผลิตพัฒนาแพทย์และบุคลากรทางการแพทย์ สำนักงานปลัดกระทรวงสาธารณสุข รศ.นพ.ปรีชา สุนทรานันท์ คณบดีสำนักวิชาแพทยศาสตร์ มหาวิทยาลัยแม่ฟ้าหลวง นพ.วสันต์ แก้ววี ผู้อำนวยการโรงพยาบาลน่าน ศ.คลินิก พล.ต. นพ.ดุสิต สถาวร รองคณบดีฝ่ายการศึกษา สำนักวิชาแพทยศาสตร์ มหาวิทยาลัยแม่ฟ้าหลวง ร่วมเป็นสักขีพยาน
นพ.โอภาส กล่าวว่า กระทรวงสาธารณสุข มีนโยบายพัฒนาศักยภาพโรงพยาบาลศูนย์/โรงพยาบาลทั่วไป ให้เป็นเลิศด้านวิชาการ บริการและงานวิจัย โดยจัดตั้งศูนย์แพทยศาสตรศึกษาชั้นคลินิกในโรงพยาบาลศูนย์/โรงพยาบาลทั่วไปในทุกจังหวัด ซึ่งปัจจุบันจัดตั้งไปแล้วมากกว่า 40 แห่ง เพื่อร่วมผลิตแพทย์เข้าสู่ระบบสุขภาพ    ให้เพียงพอและกระจายแพทย์อย่างเหมาะสมตามบริบทพื้นที่ สอดรับกับยุทธศาสตร์การปฏิรูปกำลังคนและภารกิจบริการด้านสาธารณสุขในภาพรวมทั้งระบบ ระยะ 10 ปี ที่กำหนดเป้าหมายเพิ่มการเข้าถึงบริการทางการแพทย์และสาธารณสุข โดยมีอัตราส่วนแพทย์ต่อประชากร อยู่ที่ 1 : 650 ซึ่งการลงนามความร่วมมือครั้งนี้ มุ่งผลิตบัณฑิตแพทย์ที่มีความรู้ ความเข้าใจ ทักษะและทัศนคติที่ดีในการปฏิบัติงานในชุมชนอย่างมีประสิทธิภาพและมีความสุข โดยสำนักวิชาแพทยศาสตร์ มหาวิทยาลัยแม่ฟ้าหลวง จะรับผิดชอบการจัดการเรียนการสอนในชั้นปีที่ 1-3 และศูนย์แพทยศาสตรศึกษาชั้นคลินิกโรงพยาบาลน่าน จะรับผิดชอบจัดการเรียนการสอนในชั้นปีที่ 4-6 ซึ่งนับเป็นศูนย์แพทย์ฯ แห่งที่ 7 ของเขตสุขภาพที่ 1 ต่อจากศูนย์แพทย์ฯ โรงพยาบาลนครพิงค์ โรงพยาบาลเชียงราย     ประชานุเคราะห์ โรงพยาบาลลำปาง โรงพยาบาลแพร่ โรงพยาบาลพะเยา และโรงพยาบาลลำพูน
ด้าน ผศ.ดร.มัชฌิมา กล่าวว่า มหาวิทยาลัยแม่ฟ้าหลวง มีเจตจำนงอย่างแน่วแน่ที่จะเป็นแหล่งผลิตแพทย์  ที่มีคุณภาพและคุณธรรมเพื่อสังคม ตามรอยพระราชปณิธานสมเด็จย่า ที่ทรงมุ่งหมายจะพัฒนาคุณภาพชีวิตและให้ประชาชนสามารถเข้าถึงระบบสาธารณสุขได้โดยกว้างขวาง รวมทั้งตอบโจทย์ความขาดแคลนแพทย์ในเขตจังหวัดภาคเหนือ ซึ่งปัจจุบัน สำนักวิชาแพทยศาสตร์มีความร่วมมือกับสถาบันร่วมผลิต ได้แก่ โรงพยาบาลเจริญกรุงประชารักษ์ และโรงพยาบาลกลาง สังกัดสำนักการแพทย์ กรุงเทพมหานคร และโรงพยาบาลลำพูน สังกัดกระทรวงสาธารณสุข มีศักยภาพการผลิตบัณฑิตแพทย์ปีละ 40 คน โดยอยู่ระหว่างการพัฒนาศักยภาพและเตรียมพร้อมรับการตรวจประเมินรับรองให้โรงพยาบาลศูนย์การแพทย์มหาวิทยาลัยแม่ฟ้าหลวง เป็นสถานฝึกปฏิบัติทางคลินิกหลัก ในปีการศึกษา 2569 ซึ่งจะมีศักยภาพการผลิตปีละ 16 คน สำหรับความร่วมมือในครั้งนี้ จะเริ่มรับนักศึกษาแพทย์ ปีการศึกษา 2570 เป็นปีแรก จำนวน 20 คน
************************************** 21 กรกฎาคม 2568

ที่มา : https://www.thaigov.go.th/news/contents/details/98624