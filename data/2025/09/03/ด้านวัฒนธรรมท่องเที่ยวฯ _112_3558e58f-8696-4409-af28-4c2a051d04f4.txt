รัฐบาลไทย-ข่าวทำเนียบรัฐบาล-"สรวงศ์ เทียนทอง" ลงพื้นที่ด่านอรัญประเทศ ให้กำลังใจเจ้าหน้าที่ท่ามกลางสถานการณ์ชายแดนตึงเครียด

วันเสาร์ที่ 26 กรกฎาคม 2568
"สรวงศ์ เทียนทอง" ลงพื้นที่ด่านอรัญประเทศ ให้กำลังใจเจ้าหน้าที่ท่ามกลางสถานการณ์ชายแดนตึงเครียด
"สรวงศ์ เทียนทอง" ลงพื้นที่ด่านอรัญประเทศ ให้กำลังใจเจ้าหน้าที่ท่ามกลางสถานการณ์ชายแดนตึงเครียด
นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา พร้อมคณะ เดินทางลงพื้นที่ติดตามสถานการณ์ชายแดนไทย-กัมพูชา ณ ด่านตรวจคนเข้าเมืองอรัญประเทศ จังหวัดสระแก้ว เมื่อเวลาประมาณ 12.45 น. ของวันที่ 26 กรกฎาคม 2568 เพื่อให้กำลังใจเจ้าหน้าที่ผู้ปฏิบัติงานและติดตามผลกระทบจากเหตุการณ์ความไม่สงบที่เกิดขึ้น
การลงพื้นที่ครั้งนี้เกิดขึ้นท่ามกลางสถานการณ์ชายแดนที่ยังคงมีความตึงเครียด ภายหลังเกิดเหตุปะทะตามแนวชายแดน ส่งผลให้ต้องมีการอพยพประชาชนในพื้นที่เสี่ยงไปยังศูนย์พักพิงชั่วคราว และมีการปิดด่านพรมแดนถาวรบ้านคลองลึกเป็นการชั่วคราว ก่อนจะมีการเปิดด่านในเวลาจำกัดเพื่อให้คนไทยและชาวกัมพูชาที่ตกค้างสามารถเดินทางกลับประเทศของตนเองได้
นายสรวงศ์ได้ให้สัมภาษณ์ต่อสื่อมวลชนภายหลังการตรวจเยี่ยมว่า วัตถุประสงค์หลักของการเดินทางมาในครั้งนี้ คือการมาให้กำลังใจเจ้าหน้าที่ทุกภาคส่วน ทั้งทหาร ตำรวจ และฝ่ายปกครอง ที่ปฏิบัติหน้าที่อย่างเต็มกำลังความสามารถในการปกป้องอธิปไตยและความปลอดภัยของประชาชน
"วันนี้ตั้งใจมาให้กำลังใจเจ้าหน้าที่เป็นหลัก เพราะด่านคลองลึกถือเป็นด่านที่มีความสำคัญ" นายสรวงศ์กล่าว "จากการพูดคุยกับฝ่ายความมั่นคงของทั้งสองประเทศ ได้มีการเปิดด่านชั่วคราวประมาณ 2 ชั่วโมง เพื่ออำนวยความสะดวกให้พี่น้องชาวไทยและชาวกัมพูชาที่ประสงค์จะเดินทางกลับประเทศ ซึ่งก็มีพี่น้องชาวกัมพูชากลับไปเป็นจำนวนมากพอสมควร และคาดว่ามีคนไทยเดินทางกลับเข้าประเทศกว่าพันคนเช่นกัน ส่วนใหญ่เป็นผู้ที่ไปประกอบอาชีพในฝั่งกัมพูชา"
รัฐมนตรีว่าการกระทรวงการท่องเที่ยวและกีฬา ยังได้กล่าวถึงมาตรการดูแลผู้ที่ได้รับผลกระทบ โดยระบุว่าทางจังหวัดสระแก้วได้จัดเตรียมศูนย์อพยพไว้รองรับประชาชนจากพื้นที่ อ.ตาพระยา อ.โคกสูง และบางส่วนของ อ.อรัญประเทศ แล้วประมาณ 10 ศูนย์ ซึ่งสามารถรองรับผู้อพยพได้ราว 4,000 คน และได้เตรียมแผนรองรับเพิ่มเติมหากสถานการณ์จำเป็น
"ณ ตอนนี้ ศูนย์พักพิงชั่วคราวที่จัดเตรียมไว้ยังเพียงพอ และทางจังหวัดได้เตรียมแผนรองรับไว้ถึง 40,000 คน มีการจัดตั้งโรงครัวเพื่อทำอาหารสดแจกจ่าย และได้รับการสนับสนุนรถสุขาและรถประกอบอาหารจากหน่วยงานต่างๆ รวมถึงกระทรวงการท่องเที่ยวและกีฬาเองก็ได้มีการประสานงานให้ความช่วยเหลืออย่างเต็มที่"
นอกจากนี้ นายสรวงศ์ยังเปิดเผยถึงการบริหารจัดการทางการแพทย์ โดยโรงพยาบาลในพื้นที่ชายแดน เช่น โรงพยาบาลตาพระยา โรงพยาบาลโคกสูง และโรงพยาบาลคลองหาด ได้มีการปิดทำการชั่วคราวและส่งต่อผู้ป่วยไปยังโรงพยาบาลวังน้ำเย็นและโรงพยาบาลเขาฉกรรจ์ ส่วนโรงพยาบาลอรัญประเทศยังคงเปิดให้บริการ แต่จะทยอยส่งต่อผู้ป่วยหนักและอาจปรับเป็นคลินิกชั่วคราว ทั้งนี้ได้มีการจัดตั้งโรงพยาบาลสนามที่ อบจ.สระแก้ว เพื่อรองรับสถานการณ์ฉุกเฉินแล้ว
ในช่วงท้าย นายสรวงศ์ได้เน้นย้ำถึงความสำคัญของการสื่อสารที่ถูกต้องและเป็นเอกภาพ โดยเสนอให้จังหวัดจัดตั้งช่องทางการสื่อสารที่เป็นทางการเพียงช่องทางเดียว เช่น เพจ Facebook หรือ Line Official เฉพาะกิจ เพื่อให้ประชาชนได้รับข้อมูลข่าวสารที่ชัดเจนและไม่สับสน ท่ามกลางสถานการณ์ที่ยังคงต้องเฝ้าระวังอย่างใกล้ชิด

ที่มา : https://www.thaigov.go.th/news/contents/details/98900