รัฐบาลไทย-ข่าวทำเนียบรัฐบาล-ดร.เผ่าภูมิ โรจนสกุล รมช.คลัง เปิดงาน “สุราชุมชน Lab สรรพสามิตสัญจร” ครั้งที่ 2 ณ จังหวัดสงขลา พัฒนาเศรษฐกิจฐานราก และยกระดับผู้ผลิตสุราชุมชนไทยอย่างต่อเนือง

วันจันทร์ที่ 25 สิงหาคม 2568
25/08/2568
พิมพ์
ดร.เผ่าภูมิ โรจนสกุล รมช.คลัง เปิดงาน “สุราชุมชน Lab สรรพสามิตสัญจร” ครั้งที่ 2 ณ จังหวัดสงขลา พัฒนาเศรษฐกิจฐานราก และยกระดับผู้ผลิตสุราชุมชนไทยอย่างต่อเนือง
เมื่อวันที่ 25 ส.ค.2568 ดร.เผ่าภูมิ โรจนสกุล รมช.คลัง ลงพื้นที่ จ.สงขลา เปิดงาน “สุราชุมชน Lab สรรพสามิตสัญจร” ณ อาคารศรีเกียรติพัฒน์ อบจ.สงขลา เป็นการดำเนินการเชิงรุกยกระดับผู้ผลิตสุราชุมชนโดยนำรถ Mobile Lab ตรวจวิเคราะห์น้ำสุราแก่ผู้ผลิตสุราชุมชน
เมื่อวันที่ 25 สิงหาคม 2568 ดร. เผ่าภูมิ โรจนสกุล รัฐมนตรีช่วยว่าการกระทรวงการคลัง เดินทางลงพื้นที่จังหวัดสงขลา เปิดงาน “สุราชุมชน Lab สรรพสามิตสัญจร” ณ อาคารศรีเกียรติพัฒน์ องค์การบริหารส่วนจังหวัดสงขลา ซึ่งเป็นการดำเนินการเชิงรุกเพื่อยกระดับผู้ผลิตสุราชุมชนโดยได้นำรถปฏิบัติการเคลื่อนที่ (Mobile Lab) ของกรมสรรพสามิตลงไปเพื่ออำนวยความสะดวกในการตรวจวิเคราะห์น้ำสุราให้แก่ผู้ผลิตสุราชุมชน ภายในงานประกอบด้วยกิจกรรมที่หลากหลาย เช่น การให้ความรู้ด้านการออกแบบบรรจุภัณฑ์ การถ่ายทอดความรู้โดยผู้เชี่ยวชาญจากกรมสรรพสามิต การรับฟังความคิดเห็นตลอดจนการสร้างความรู้ ความเข้าใจเกี่ยวกับมาตรฐานการผลิต และหน้าที่ของผู้ประกอบการในการชำระภาษีสุราอย่างถูกต้องตามกฎหมาย รวมถึงการให้ความรู้ในการเข้าถึงแหล่งเงินทุน
ดร. เผ่าภูมิ โรจนสกุล รัฐมนตรีช่วยว่าการกระทรวงการคลัง เปิดเผยว่า การลงพื้นที่จังหวัดสงขลาในครั้งนี้ ถือเป็นการจัดสัญจรครั้งที่ 2 ต่อเนื่องจากครั้งแรกที่จังหวัดลำปางเมื่อเดือนมิถุนายนที่ผ่านมา  โดยมีผู้ประกอบการสุราชุมชนจากจังหวัดสงขลาและจังหวัดใกล้เคียงให้ความสนใจเข้าร่วมกว่า 250 ราย การจัดงาน ครั้งนี้มีวัตถุประสงค์เพื่อส่งเสริมและสนับสนุนผู้ประกอบการรายย่อยให้สามารถยกระดับคุณภาพผลิตภัณฑ์สุราให้ได้มาตรฐานทางวิทยาศาสตร์ มีความปลอดภัยต่อผู้บริโภค ตลอดจนสร้างเวทีสำหรับการแลกเปลี่ยนความคิดเห็นและข้อเสนอแนะในรูปแบบ Focus Group Discussion ตามแนวคิด Design Thinking เพื่อก่อให้เกิดความตระหนักรู้ถึงกระบวนการผลิตสุราที่มีคุณภาพ ปลอดภัย และเป็นไปตามหลักเกณฑ์ของกฎหมาย ภายในงานมีการถ่ายทอดองค์ความรู้เกี่ยวกับกระบวนการผลิตสุราที่สอดคล้องกับมาตรฐานของกรมสรรพสามิต เพื่อลดผลกระทบต่อผู้บริโภค รวมทั้งชี้แจงแนวทางกฎระเบียบใหม่ที่อยู่ระหว่างการพิจารณาและเตรียมการเสนอให้มี ผลบังคับใช้ในลำดับถัดไป อีกทั้งยังมีการแนะนำการใช้ e-stamp เครื่องมือจัดเก็บภาษีสุราที่ช่วยสร้างความโปร่งใส ให้เจ้าหน้าที่ ผู้ประกอบการ คู่ค้า และประชาชนสามารถตรวจสอบการเสียภาษีสุราได้อย่างถูกต้องตามกฎหมาย นอกจากนี้ ผู้เข้าร่วมกิจกรรมยังได้รับความรู้เพิ่มเติมในด้านการออกแบบบรรจุภัณฑ์ การเข้าถึงแหล่งเงินทุน ตลอดจนการบริหารจัดการธุรกิจอย่างปลอดภัย โดยมีสถาบันการเงินในสังกัดคณะผู้บริหารการคลังประจำจังหวัดสงขลาร่วมให้คำปรึกษาและข้อเสนอแนะที่เป็นประโยชน์
ดร. เผ่าภูมิฯ กล่าวทิ้งท้ายว่า การลงพื้นที่จังหวัดสงขลาในวันนี้ ถือเป็นการขับเคลื่อนนโยบายพัฒนาเศรษฐกิจฐานรากผ่านโครงการ “สุราชุมชน Lab สรรพสามิตสัญจร” ซึ่งกระทรวงการคลัง โดยกรมสรรพสามิตมุ่งหวังที่จะส่งเสริมและยกระดับศักยภาพของผู้ประกอบการสุราชุมชนให้สามารถผลิตสินค้าที่มีคุณภาพ ปลอดภัยต่อผู้บริโภค และเป็นไปตามมาตรฐานทางวิทยาศาสตร์และกฎหมายอย่างครบถ้วน ภายใต้โครงการนี้ กรมสรรพสามิตจะเดินหน้าอย่างต่อเนื่อง เพื่อต่อยอดการดำเนินงานสู่พื้นที่อื่น ๆ ที่มีศักยภาพด้านการผลิตสุราชุมชน โดยยึดหลักการบูรณาการระหว่างภาครัฐและชุมชน นำความรู้ เทคโนโลยี และกฎหมายมาใช้ร่วมกันอย่างสมดุล เพื่อวางรากฐานให้สุราชุมชนไทยสามารถยกระดับให้เป็นหนึ่งในแรงขับเคลื่อนทางเศรษฐกิจของประเทศต่อไป
ฝ่ายประชาสัมพันธ์ กรมสรรพสามิต
โทร 02 2415600-18 ต่อ 552301

ที่มา : https://www.thaigov.go.th/news/contents/details/100097