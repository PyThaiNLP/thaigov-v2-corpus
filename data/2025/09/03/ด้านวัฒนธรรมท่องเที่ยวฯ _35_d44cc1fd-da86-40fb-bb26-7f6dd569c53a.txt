รัฐบาลไทย-ข่าวทำเนียบรัฐบาล-วธ.ปักหมุดสุโขทัย ! “ศิลปินสร้างศิลปิน” ขยายผลภูมิปัญญาศิลปินสู่การพัฒนาอาชีพ ระดับภูมิภาค 70 พรรษา สมเด็จพระกนิษฐาธิราชเจ้า 

วันพฤหัสบดีที่ 3 กรกฎาคม 2568
วธ.ปักหมุดสุโขทัย ! “ศิลปินสร้างศิลปิน” ขยายผลภูมิปัญญาศิลปินสู่การพัฒนาอาชีพ ระดับภูมิภาค 70 พรรษา สมเด็จพระกนิษฐาธิราชเจ้า
วธ.ปักหมุดสุโขทัย ! “ศิลปินสร้างศิลปิน” ขยายผลภูมิปัญญาศิลปินสู่การพัฒนาอาชีพ ระดับภูมิภาค 70 พรรษา สมเด็จพระกนิษฐาธิราชเจ้า ชวน 21 ศิลปินถ่ายทอดงานศิลป์ให้เด็ก 9 จังหวัดภาคเหนือตอนล่าง สืบศิลป์ ถักอาชีพ สู่อนาคต
วธ.ปักหมุดสุโขทัย ! “ศิลปินสร้างศิลปิน” ขยายผลภูมิปัญญาศิลปินสู่การพัฒนาอาชีพ ระดับภูมิภาค 70 พรรษา สมเด็จพระกนิษฐาธิราชเจ้า ชวน 21 ศิลปินถ่ายทอดงานศิลป์ให้เด็ก 9 จังหวัดภาคเหนือตอนล่าง สืบศิลป์ ถักอาชีพ สู่อนาคต ณ อาคารวรรณกลาง มหาวิทยาลัยการกีฬาเเห่งชาติ วิทยาเขตสุโขทัย
วันที่ 1 กรกฎาคม 2568 เวลา 10.00 น. นางสาวพลอย ธนิกุล ผู้ช่วยรัฐมนตรีประจำกระทรวงวัฒนธรรม เป็นประธานพิธีเปิดกิจกรรมขยายผลภูมิปัญญาศิลปินสู่การพัฒนาอาชีพ ระดับภูมิภาค 70 พรรษา สมเด็จพระกนิษฐาธิราชเจ้า “ศิลปินสร้างศิลปิน” โดยมี นายนพฤทธิ์ ศิริโกศล ผู้ว่าราชการจังหวัดสุโขทัย นายสถาพร เที่ยงธรรม ผู้ตรวจราชการกระทรวงวัฒนธรรม ศิลปินเเห่งชาติ ศิลปินศิลปาธร ศิลปินพื้นบ้าน วัฒนธรรมจังหวัดภาคเหนือตอนล่าง หัวหน้าส่วนราชการจังหวัดสุโขทัย เเละเเขกผู้มีเกียรติ เข้าร่วม ณ อาคารวรรณกลาง มหาวิทยาลัยการกีฬาเเห่งชาติ วิทยาเขตสุโขทัย ตำบลบ้านกล้วย อำเภอเมืองสุโขทัย จังหวัดสุโขทัย ภายในงานมีการเเสดงขับร้องเพลงไทยสากล โดยศิลปินเเห่งชาติ เเละการถ่ายทอดงานศิลปะในหัวข้อ รุ่งอรุณเเห่งความสุข
นางสาวพลอย ธนิกุล ผู้ช่วยรัฐมนตรีประจำกระทรวงวัฒนธรรม กล่าวว่า กระทรวงวัฒนธรรม (วธ.) ได้ดำเนินการจัดกิจกรรมนี้ภายใต้แนวคิดเฉลิมพระเกียรติสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เนื่องในโอกาสวันคล้ายวันพระราชสมภพ 2 เมษายน 2568 และทรงเจริญพระชนมายุ 70 พรรษา ในฐานะ “องค์วิศิษฏศิลปิน” ผู้เป็นเลิศทางศิลปะ ประเสริฐกว่าศิลปินทั้งปวง และเนื่องในโอกาสครบรอบ 40 ปี ศิลปินแห่งชาติ จึงได้ดำเนินโครงการส่งเสริม สนับสนุน และพัฒนาศักยภาพอุตสาหกรรมวัฒนธรรมไทยสู่ระดับสากลผ่านกิจกรรมขยายผลภูมิปัญญาศิลปินสู่การพัฒนาอาชีพ ตามที่กระทรวงวัฒนธรรมได้ประกาศวิสัยทัศน์และยุทธศาสตร์สำคัญว่าวัฒนธรรมและความคิดสร้างสรรค์มีบทบาทในการพัฒนาเศรษฐกิจและสังคม ที่สามารถสร้างรายได้จากทุนวัฒนธรรมโดยเฉพาะการพัฒนาอาชีพให้แก่เยาวชน ประชาชน และชุมชนในระดับภูมิภาคอย่างยั่งยืน ด้วยการนำองค์ความรู้จากศิลปิน ถ่ายทอดสู่เด็ก เยาวชน และประชาชนทั่วไป เพื่อให้เกิดการเรียนรู้ สืบทอด และต่อยอดทุนวัฒนธรรมไทย สู่การพัฒนาอาชีพอย่างแท้จริง
กิจกรรมในครั้งนี้มีการจัดฐานการเรียนรู้เชิงปฏิบัติการจากศิลปินเเห่งชาติ ศิลปินศิลปาธร ศิลปินพื้นบ้านและครูศิลปะ 21 ท่าน ถ่ายทอดองค์ความรู้ในหลากหลายแขนงให้เเก่เด็ก เยาวชน และประชาชนกว่า 500 คน จาก 9 จังหวัดภาคเหนือตอนล่าง ได้เรียนรู้ สืบทอด และภาคภูมิใจในมรดกทางวัฒนธรรมของชาติและท้องถิ่นผ่านการอบรมเชิงปฏิบัติใน 10 ฐานการเรียนรู้ ได้แก่ การเเสดงเพลงพื้นบ้าน เพลงไทยสากล มวยไทย มวดคาดเชือก  ประติมากรรม ถ่ายภาพ จิตรกรรม สถาปัตยกรรม เเละฐานวรรณศิลป์ (เรื่องสั้น บทกวี สารคดี) โดยจัดขึ้นระหว่างวันที่ 1 - 3 กรกฎาคม 2568 ด้วยความร่วมมือของสำนักงานวัฒนธรรมจังหวัดกลุ่มภาคเหนือตอนล่าง ได้แก่ จังหวัดสุโขทัย นครสวรรค์ พิษณุโลก  ตาก เพชรบูรณ์ อุตรดิตถ์ กำเเพงเพชร พิจิตร เเละอุทัยธานี ร่วมกับสถานศึกษา และเครือข่ายทางวัฒนธรรม
ทั้งนี้ กระทรวงวัฒนธรรมยังคงเดินหน้าขับเคลื่อนกิจกรรม “ศิลปินสร้างศิลปิน” อย่างต่อเนื่องในระดับภูมิภาคทั่วประเทศ เพื่อสืบสานและอนุรักษ์มรดกทางวัฒนธรรม พร้อมทั้งพัฒนาให้กลายเป็นพลังสร้างสรรค์ที่หล่อเลี้ยงเศรษฐกิจชุมชน และสร้างความยั่งยืนให้กับสังคมไทยในระยะยาว

ที่มา : https://www.thaigov.go.th/news/contents/details/98127