รัฐบาลไทย-ข่าวทำเนียบรัฐบาล-"ไทย" วอนทั่วโลก..จับตากัมพูชา หลังวางทุ่นระเบิดใส่ทหารไทยไม่หยุด! ขณะที่ กต. เตรียมนำคณะทูตลงพื้นที่อุบลฯและศรีสะเกษ เสาร์ นี้ 

วันพฤหัสบดีที่ 14 สิงหาคม 2568
"ไทย" วอนทั่วโลก..จับตากัมพูชา หลังวางทุ่นระเบิดใส่ทหารไทยไม่หยุด! ขณะที่ กต. เตรียมนำคณะทูตลงพื้นที่อุบลฯและศรีสะเกษ เสาร์ นี้
ด้านกองทัพพร้อมนำคณะผู้สังเกตการณ์ทางทหารลงพื้นที่จันทร์18 ส.ค.นี้ ชี้กัมพูชาต้องหยุดละเมิดสิทธิมนุษยชนและอธิปไตยไทยทันที
วันนี้ (14 สิงหาคม 2568) เวลา  11.00 น. นายจิรายุ ห่วงทรัพย์ โฆษกประจำสำนักนายกรัฐมนตรี และคณะกรรมการศูนย์เฉพาะกิจบริหารสถานการณ์ชายแดนไทย–กัมพูชา (ศบ.ทก.) เปิดเผยว่า รัฐบาลไทย ขอชี้แจงข้อเท็จจริงต่อประชาคมโลก เพื่อให้ กัมพูชาให้ยุติพฤติกรรม ลอบวางทุ่นระเบิดสังหารบุคคล   ซึ่งเป็นการกระทำที่ขัดต่อกฎหมายระหว่างประเทศ อนุสัญญาออตตาวา จริยธรรมและหลักมนุษยธรรมขั้นพื้นฐานอย่างร้ายแรง
ทั้งนี้ รัฐบาลโดยกระทรวงการต่างประเทศ เตรียมนำคณะทูตโดยเฉพาะผู้แทนจากสถานทูตประเทศที่เป็นภาคีของ Ottawa Convention ลงพื้นที่จังหวัดอุบลราชธานี และจังหวัดศรีสะเกษ ในวันเสาร์ที่ 16 สิงหาคม 2568 โดยคณะจะเดินทาง ไปยังจังหวัดอุบลราชธานี และเดินทางต่อไปยังผามออีแดง จังหวัดศรีสะเกษ เพื่อรับฟังการบรรยายสรุป  และการทำงานของเจ้าหน้าที่ในการเก็บกู้ทุ่นระเบิดของหน่วยปฏิบัติการทุ่นระเบิดด้านมนุษยธรรมที่ 2 ในพื้นที่ภูมะเขือ ก่อนเดินทางไปตรวจพื้นที่ความเสียหายพลเรือน ที่บ้านหนองเม็ก ต.เสาธงชัย อ.กันทรลักษ์  โรงเรียนภูมิซรอลวิทยา พร้อมรับฟังบรรยายสรุปจากผู้แทน
นอกจากนี้ ในส่วนของกองทัพไทย ได้วางกำหนดการในการนำคณะผู้สังเกตการณ์ทางทหารชั่วคราว (Interim Observer Team : IOT) ลงพื้นที่ ระหว่าง 18-20 สิงหาคม 2568 ด้วย
นายจิรายุย้ำว่า รัฐบาลไทยยึดมั่นในการรักษากฎหมายระหว่างประเทศ เคารพในหลักมนุษยธรรม และพร้อมเปิดเผยข้อเท็จจริงต่อสายตาประชาคมโลก เพื่อให้ทุกฝ่ายเห็นถึงความมุ่งมั่นของไทยในการแก้ไขสถานการณ์อย่างสันติและเป็นธรรม ทั้งนี้ รัฐบาลจะดำเนินการทุกช่องทางเพื่อปกป้องอธิปไตยและความปลอดภัยของประชาชนไทยอย่างเต็มกำลัง

ที่มา : https://www.thaigov.go.th/news/contents/details/99694