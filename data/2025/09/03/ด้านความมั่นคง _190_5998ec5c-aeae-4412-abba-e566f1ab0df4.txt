รัฐบาลไทย-ข่าวทำเนียบรัฐบาล-เลขาชนินทร์ เผย “ภูมิธรรม” สั่งการ ปภ. สนับสนุนรถประกอบอาหาร รถน้ำดื่ม และรถยกสูงในพื้นที่ศูนย์พักพิงผู้อพยพ 4 จังหวัดอีสานใต้ พร้อมประสานอธิบดีกรมบัญชีกลางขยายวงเงินทดรองราชการ

วันศุกร์ที่ 25 กรกฎาคม 2568
25/07/2568
พิมพ์
เลขาชนินทร์ เผย “ภูมิธรรม” สั่งการ ปภ. สนับสนุนรถประกอบอาหาร รถน้ำดื่ม และรถยกสูงในพื้นที่ศูนย์พักพิงผู้อพยพ 4 จังหวัดอีสานใต้ พร้อมประสานอธิบดีกรมบัญชีกลางขยายวงเงินทดรองราชการ
เลขาชนินทร์ เผย “ภูมิธรรม” สั่งการ ปภ. สนับสนุนรถประกอบอาหาร รถน้ำดื่ม และรถยกสูงในพื้นที่ศูนย์พักพิงผู้อพยพ 4 จังหวัดอีสานใต้ พร้อมประสานอธิบดีกรมบัญชีกลางขยายวงเงินทดรองราชการในอำนาจผู้ว่าฯ เพื่อบรรเทาความเดือดร้อนประชาชน
เมื่อวานนี้ (24 ก.ค. 68) เวลา 19.30 น. นายชนินทร์ รุ่งธนเกียรติ เลขานุการรัฐมนตรีว่าการกระทรวงมหาดไทย เปิดเผยว่า จากสถานการณ์การลักลอบยิงอาวุธของกัมพูชาเข้ามาล่วงล้ำอธิปไตยของประเทศไทยจนส่งผลกระทบต่อชีวิตและทรัพย์สินของพี่น้องประชาชนพื้นที่ 4 จังหวัดภาคตะวันออกเฉียงเหนือ คือ อุบลราชธานี ศรีสะเกษ สุรินทร์ และบุรีรัมย์ ที่อาศัยตามแนวชายแดนการปะทะ ซึ่งในขณะนี้ท่านผู้ว่าราชการจังหวัด ท่านนายอำเภอ ตลอดจนกำนัน ผู้ใหญ่บ้าน ผู้บริหารองค์กรปกครองส่วนท้องถิ่น ได้ร่วมกับหน่วยงานและภาคส่วนต่าง ๆ ในพื้นที่ อพยพพี่น้องประชาชนไปพักอาศัยชั่วคราวในบริเวณพื้นที่ปลอดภัยแล้ว
“นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทยในฐานะผู้บัญชาการป้องกันและบรรเทาสาธารณภัยแห่งชาติ ได้สั่งการให้กรมป้องกันและบรรเทาสาธารณภัย เร่งสนับสนุนการดำเนินงานจังหวัดและอำเภอเพื่อช่วยเหลือพี่น้องประชาชนประชาชนในศูนย์พักพิงชั่วคราวทั้ง 4 จังหวัดข้างต้น เป็นการเร่งด่วน ทั้งการเคลื่อนย้ายรถประกอบอาหาร รถน้ำดื่ม และรถยกสูง ของศูนย์ป้องกันและบรรเทาสาธารณภัยเขตใกล้เคียงที่ไม่ได้ประจำการในพื้นที่ประสบภัย เข้าสนับสนุนพื้นที่ที่ตั้งศูนย์พักพิงผู้อพยพเป็นการด่วน พร้อมทั้งเร่งประสานอธิบดีกรมบัญชีกลางเพื่อพิจารณาขยาย "วงเงินทดรองราชการในการให้ความช่วยเหลือผู้ประสบภัยพิบัติกรณีฉุกเฉินสำหรับผู้ว่าราชการจังหวัด" เพื่อใช้ในการอำนวยการศูนย์พักพิงผู้อพยพตามกรณีภัยพิบัติฉุกเฉินเป็นการเร่งด่วน” นายชนินทร์ กล่าว
นายชนินทร์ กล่าวเพิ่มเติมว่า กระทรวงมหาดไทยมุ่งมั่นในการร่วมกับทุกภาคส่วนในการปฏิบัติหน้าที่ตามแผนปฏิบัติการพิทักษ์พื้นที่ส่วนหลัง โดยคำนึงถึงความปลอดภัยของประชาชนเป็นสิ่งสำคัญที่สุด และขอขอบคุณทุกแรงสนับสนุนทั้งอาหาร น้ำดื่ม และเครื่องใช้ที่จำเป็นจากพี่น้องประชาชนคนไทยผู้ปรารถนาดีต่อพี่น้องประชาชนคนไทยด้วยกันที่กำลังประสบภัยจากเหตุการณ์ชายแดนไทย-กัมพูชาในขณะนี้ พร้อมทั้งขอส่งกำลังใจให้พี่น้องที่อยู่ในพื้นที่ศูนย์พักพิงผู้อพยพทุกท่าน เราจะผ่านเหตุการณ์นี้ไปด้วยกัน รวมทั้งขอเป็นกำลังใจให้เหล่าทหารหาญในการทำหน้าที่ปกป้องอธิปไตยในด่านหน้าแนวชายแดน

ที่มา : https://www.thaigov.go.th/news/contents/details/98808