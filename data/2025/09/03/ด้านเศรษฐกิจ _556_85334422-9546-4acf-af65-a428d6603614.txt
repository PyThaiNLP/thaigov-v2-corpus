รัฐบาลไทย-ข่าวทำเนียบรัฐบาล-กรมทางหลวง เปิดแล้ว “ทางแยกต่างระดับบ้านแพ้ว” จังหวัดสมุทรสาคร แก้ปัญหารถติด พร้อมเผย M82 บางขุนเทียน - เอกชัย สร้างเสร็จแล้ว

วันพฤหัสบดีที่ 21 สิงหาคม 2568
กรมทางหลวง เปิดแล้ว “ทางแยกต่างระดับบ้านแพ้ว” จังหวัดสมุทรสาคร แก้ปัญหารถติด พร้อมเผย M82 บางขุนเทียน - เอกชัย สร้างเสร็จแล้ว
....
กรมทางหลวง (ทล.) กระทรวงคมนาคม โดยสำนักก่อสร้างสะพาน เปิดให้บริการ “ทางแยกต่างระดับบ้านแพ้ว” บน ทล.35 (ถนนพระราม 2) กม. ที่ 38+400 จังหวัดสมุทรสาคร อย่างเป็นทางการวันนี้ (21 สิงหาคม 2568) หลังเร่งรัดการก่อสร้างจนแล้วเสร็จสมบูรณ์ มีเป้าหมายหลักบรรเทาปัญหาการจราจรติดขัด และเพิ่มความคล่องตัวในการเดินทางของผู้ใช้เส้นทาง
นายอภิรัฐ ไชยวงศ์น้อย อธิบดี ทล. เปิดเผยว่า การเปิดใช้ทางแยกต่างระดับบ้านแพ้วจะช่วยแก้ไขปัญหาคอขวดบริเวณจุดตัดระหว่าง ทล.35 และ ทล.375 (สายบ้านแพ้ว - พระประโทน) ทำให้การเดินทางเชื่อมต่อระหว่างจังหวัดสมุทรสาคร นครปฐม ราชบุรี กาญจนบุรี และกรุงเทพฯ เป็นไปอย่างรวดเร็วและมีประสิทธิภาพมากยิ่งขึ้น นอกจากนี้ ยังเสริมศักยภาพโครงข่ายทางหลวงพิเศษระหว่างเมืองและระบบการขนส่งทางถนนในภาพรวมอีกด้วยทางแยกต่างระดับบ้านแพ้ว ประกอบด้วย สะพานคอนกรีตอัดแรง (Ramp BP-1) ขนาด 2 ช่องจราจร กว้าง 8.50 เมตร ยาว 447.750 เมตร (สำหรับเข้าอำเภอบ้านแพ้ว) สะพานคอนกรีตอัดแรง (Ramp BP-2) ขนาด 1 ช่องจราจร   กว้าง 6.50 เมตร ยาว 787.000 เมตร (สำหรับออกสมุทรสงคราม) พร้อมงานก่อสร้างสะพานลอยคนเดินข้าม 1 แห่ง ผิวทางแอสฟัลท์คอนกรีต ระบบระบายน้ำ ไฟฟ้าแสงสว่าง ตีเส้นจราจร ทางเท้า และงานอำนวยความปลอดภัย ผู้ใช้เส้นทางสามารถใช้ทางแยกต่างระดับบ้านแพ้วเพื่อเดินทางจากจังหวัดสมุทรสาคร มุ่งหน้าเข้าอำเภอบ้านแพ้ว (ทล.35) ขึ้นสะพานเพื่อเลี้ยวขวาเข้า ทล.375 เดินทางต่อไปยังจังหวัดนครปฐมได้อย่างสะดวก สำหรับผู้ที่เดินทางมาจากจังหวัดนครปฐม (ทล.375) สามารถขึ้นสะพานเพื่อเลี้ยวขวาเข้า ทล.35 มุ่งหน้าสู่จังหวัดสมุทรสงครามหรือเดินทางต่อไปยังภาคใต้
นอกจากนี้ อธิบดี ทล. ได้เปิดเผยถึงความคืบหน้าการก่อสร้างโครงการสำคัญบนถนนพระราม 2 คือ โครงการก่อสร้างทางยกระดับ ทล.35 (ถนนพระราม 2) ช่วงทางแยกต่างระดับบางขุนเทียน - เอกชัย มีจุดเริ่มต้นบริเวณ กม. ที่ 9+731 เขตบางขุนเทียน กรุงเทพฯ ถึง กม. ที่ 20+295 เขตอำเภอเมืองสมุทรสาคร จังหวัดสมุทรสาคร ระยะทาง 10.564 กิโลเมตร เป็นทางยกระดับขนาด 6 ช่องจราจร มีจุดขึ้น - ลง 2 แห่ง ได้แก่ ด่านพันท้ายนรสิงห์ และด่านมหาชัย 1 แบ่งสัญญาการก่อสร้างเป็น 3 สัญญา ปัจจุบันได้ดำเนินการก่อสร้างทางยกระดับแล้วเสร็จในทุกสัญญา และโครงการทางหลวงพิเศษหมายเลข 82 (M82) สายทางยกระดับบางขุนเทียน - บ้านแพ้ว ช่วงเอกชัย - บ้านแพ้ว ระยะทาง 16.4 กิโลเมตร ประกอบด้วย 10 สัญญา มีความคืบหน้าการก่อสร้างงานโยธาโดยรวมอยู่ที่ 83.43% ทั้งนี้ เมื่อโครงการทางยกระดับและทางหลวงพิเศษแล้วเสร็จ จะช่วยลดผลกระทบจากการจราจรติดขัดบนถนนพระราม 2 ที่มีปริมาณรถยนต์เฉลี่ยสูงถึงประมาณ 200,000 คันต่อวัน และเป็นเส้นทางสำคัญที่ช่วยขับเคลื่อนการขยายตัวทางเศรษฐกิจ สังคม การท่องเที่ยว และเสริมสร้างความมั่นคงด้านการคมนาคมขนส่งทางถนนทั้งการเดินทางและการขนส่งสินค้าลงสู่ภาคใต้ของประเทศให้มีประสิทธิภาพมากยิ่งขึ้น
ทล. ขอความร่วมมือประชาชนผู้ใช้เส้นทางโปรดขับขี่ด้วยความระมัดระวัง ปฏิบัติตามป้ายเตือน ป้ายแนะนำ และคำแนะนำของเจ้าหน้าที่อย่างเคร่งครัด เพื่อความปลอดภัยในการเดินทาง สอบถามข้อมูลเพิ่มเติม ได้ที่สายด่วน ทล. โทร. 1586 ตลอด 24 ชั่วโมง

ที่มา : https://www.thaigov.go.th/news/contents/details/99973