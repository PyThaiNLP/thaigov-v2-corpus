รัฐบาลไทย-ข่าวทำเนียบรัฐบาล-เลขานุการ รมว.ท่องเที่ยวและกีฬา เป็นประธานแถลงข่าวการแข่งขัน “อุบลราชธานีเกมส์” และ “พลศึกษาเกมส์” มุ่งพัฒนาศักยภาพเยาวชนสู่เวทีระดับชาติ

วันเสาร์ที่ 28 มิถุนายน 2568
เลขานุการ รมว.ท่องเที่ยวและกีฬา เป็นประธานแถลงข่าวการแข่งขัน “อุบลราชธานีเกมส์” และ “พลศึกษาเกมส์” มุ่งพัฒนาศักยภาพเยาวชนสู่เวทีระดับชาติ
เลขานุการ รมว.ท่องเที่ยวและกีฬา เป็นประธานแถลงข่าวการแข่งขัน “อุบลราชธานีเกมส์” และ “พลศึกษาเกมส์” มุ่งพัฒนาศักยภาพเยาวชนสู่เวทีระดับชาติ
วันที่ 27 มิถุนายน 2568 เวลา 15.00 น. ณ ห้องประชุม Sky ชั้น 18 โรงแรมอเล็กซานเดอร์ กรุงเทพมหานคร นายกฤษฎา ตันเทอดทิตย์ เลขานุการรัฐมนตรีว่าการกระทรวงการท่องเที่ยวและกีฬา เป็นประธานในงานแถลงข่าวการจัดการแข่งขันกีฬาโรงเรียนกีฬาแห่งประเทศไทย ครั้งที่ 26 “อุบลราชธานีเกมส์” และการแข่งขันกีฬามหาวิทยาลัยการกีฬาแห่งชาติ ครั้งที่ 48 “พลศึกษาเกมส์” โดยมีผู้แทนจากจังหวัดอุบลราชธานี จังหวัดสุโขทัย และผู้บริหารมหาวิทยาลัยการกีฬาแห่งชาติ เข้าร่วมอย่างพร้อมเพรียง
นายกฤษฎา กล่าวว่า การจัดการแข่งขันทั้งสองรายการนับเป็นกลไกสำคัญในการพัฒนาศักยภาพนักเรียนและนักศึกษาทางด้านกีฬา โดยเฉพาะในการสร้างเส้นทางสู่นักกีฬาระดับชาติและระดับสากล ตลอดจนเสริมสร้างความมีวินัย ความอดทน และน้ำใจนักกีฬา ซึ่งสอดคล้องกับนโยบายของกระทรวงการท่องเที่ยวและกีฬา ที่ให้ความสำคัญกับการพัฒนาคุณภาพชีวิตประชาชนผ่านการส่งเสริมกีฬาในทุกระดับ
สำหรับการแข่งขันกีฬาโรงเรียนกีฬาแห่งประเทศไทย ครั้งที่ 26 “อุบลราชธานีเกมส์” จัดขึ้นระหว่างวันที่ 16 – 25 กรกฎาคม 2568 ณ จังหวัดอุบลราชธานี ภายใต้คำขวัญ “มิตรภาพและความสามัคคี” มีโรงเรียนกีฬาที่สมัครเข้าร่วมทั้งสิ้น 50 แห่ง แบ่งเป็น 38 โรงเรียนจากประเทศไทย และ 12 โรงเรียนจาก 4 ประเทศสมาชิกอาเซียน ได้แก่ สิงคโปร์ บรูไนดารุสซาลาม มาเลเซีย และอินโดนีเซีย มีนักกีฬาและเจ้าหน้าที่เข้าร่วมกว่า 9,000 คน แข่งขันใน 16 ชนิดกีฬา
ส่วนการแข่งขันกีฬามหาวิทยาลัยการกีฬาแห่งชาติ ครั้งที่ 48 “พลศึกษาเกมส์” จัดขึ้นระหว่างวันที่ 1 – 10 กันยายน 2568 ณ มหาวิทยาลัยการกีฬาแห่งชาติ วิทยาเขตชัยสุโขทัย ภายใต้คำขวัญ “มิตรภาพเหนือชัย รวมน้ำใจ พลศึกษาเกมส์” มีนักกีฬาและเจ้าหน้าที่ประมาณ 9,500 คน จาก 17 วิทยาเขต ร่วมแข่งขันใน 42 ชนิดกีฬา และ 2 กีฬาสาธิต เพื่อคัดเลือกนักกีฬาตัวแทนมหาวิทยาลัยฯ เข้าร่วมการแข่งขันกีฬามหาวิทยาลัยแห่งประเทศไทยต่อไป
เลขานุการ รัฐมนตรีว่าการกระทรวงการท่องเที่ยวและกีฬา กล่าวทิ้งท้ายว่า “การจัดกิจกรรมทั้งสองรายการนี้ ถือเป็นเวทีสำคัญที่ช่วยยกระดับมาตรฐานการแข่งขันกีฬาในระดับเยาวชนและอุดมศึกษา ซึ่งจะมีส่วนสำคัญในการผลักดันให้นักกีฬาก้าวสู่ระดับประเทศและนานาชาติได้อย่างมั่นคง”

ที่มา : https://www.thaigov.go.th/news/contents/details/97960