รัฐบาลไทย-ข่าวทำเนียบรัฐบาล-“สมศักดิ์” รวมพลคนไทยห่างไกล NCDs โชว์ 76 Role Model ผลสำเร็จการนับคาร์บ ผู้ป่วย NCDs หายป่วย-หยุดยา-ลดยาได้กว่า 7.5 หมื่นคน ลดค่าใช้จ่ายได้เกือบ 800 ล้านบาท/ปี

วันศุกร์ที่ 15 สิงหาคม 2568
“สมศักดิ์” รวมพลคนไทยห่างไกล NCDs โชว์ 76 Role Model ผลสำเร็จการนับคาร์บ ผู้ป่วย NCDs หายป่วย-หยุดยา-ลดยาได้กว่า 7.5 หมื่นคน ลดค่าใช้จ่ายได้เกือบ 800 ล้านบาท/ปี
รัฐมนตรีว่าการกระทรวงสาธารณสุข เปิดงานมหกรรมรวมพลคนไทยห่างไกล NCDs มอบรางวัล 76 บุคคลต้นแบบปรับเปลี่ยนพฤติกรรม ห่างไกล NCDs
เผย ขยายผลการนับคาร์บในประชาชนแล้วกว่า 41 ล้านคน มั่นใจครบ 50 ล้านคน ภายในกันยายนนี้ ขณะที่ คลินิก NCDs รักษาหาย ช่วยคนหายป่วยแล้วกว่า 2.8 หมื่นคน หยุดยาได้ 1.7 หมื่นคน ลดยาได้ 2.9 หมื่นคน ประหยัดค่าใช้จ่ายประมาณ 780 ล้านบาทต่อปี หนุน สสจ. จับมือ ชมรม อสม.ทุกจังหวัด เสริมศักยภาพ อสม. ร่วมป้องกันโรค NCDs ในชุมชน
วันนี้ (15 สิงหาคม 2568) ที่ ห้องประชุมรอยัล จูบิลี่ บอลรูม อาคารชาเลนเจอร์ เมืองทองธานี จ.นนทบุรี นายสมศักดิ์ เทพสุทิน รัฐมนตรีว่าการกระทรวงสาธารณสุข เปิดงานมหกรรมรวมพลคนไทยห่างไกล NCDs    พร้อมมอบรางวัล Role Model ระดับจังหวัด ระดับเขตสุขภาพ และระดับประเทศ ให้กับ 76 บุคคลต้นแบบปรับเปลี่ยนพฤติกรรม ห่างไกล NCDs โดยมี นพ.โอภาส การย์กวินพงศ์ ปลัดกระทรวงสาธารณสุข คณะผู้บริหาร และ อสม. เข้าร่วมกว่า 1,500 คน
นายสมศักดิ์ กล่าวว่า คนไทยเสียชีวิตจากโรค NCDs มากกว่า 4 แสนรายต่อปี สูญเสียต้นทุนทางเศรษฐกิจ มากกว่า 1.6 ล้านล้านบาทต่อปี กระทรวงสาธารณสุขจึงมีนโยบายคนไทยห่างไกล NCDs มุ่งนำแนวทางโรงเรียนเบาหวานวิทยาประสานกับหลักการเวชศาสตร์วิถีชีวิตมาสู่การปฏิบัติ โดยขับเคลื่อนการดำเนินงานผ่านศูนย์คนไทยห่างไกล NCDs ในระดับตำบล และคลินิก NCDs รักษาหาย ในโรงพยาบาลศูนย์ โรงพยาบาลทั่วไป และโรงพยาบาลชุมชน โดยมี อสม. เป็นกลไกสำคัญในการถ่ายทอดความรู้แก่ประชาชนในพื้นที่ มีผลการดำเนินงานที่เป็นรูปธรรม เช่น การนับคาร์บ ซึ่งมีประชาชนเรียนรู้กินอาหารให้เหมาะสมกับสภาพร่างกายตนเองโดยการนับคาร์บแล้วกว่า 41 ล้านคน คาดว่าภายในเดือนกันยายนนี้ จะบรรลุเป้าหมาย 50 ล้านคน การดำเนินงานคลินิก NCDs รักษาหาย ช่วยให้คนหายป่วยแล้ว 28,200 คน หยุดยาได้ 17,700 คน ลดยาได้ 29,700 คน ประหยัดค่าใช้จ่ายได้ประมาณ 780 ล้านบาทต่อปี
ด้าน นพ.โอภาส กล่าวว่า “มหกรรมรวมพลคนไทยห่างไกล NCDs” จัดขึ้นเพื่อเสริมสร้างศักยภาพบุคลากรสาธารณสุขทุกระดับในการพัฒนาระบบสุขภาพปฐมภูมิที่เข้มแข็ง ภายใต้แนวคิด “คนไทยห่างไกล NCDs” โดยมีการมอบเกียรติบัตรเชิดชูเกียรติ แก่ Role Model NCDs ในระดับจังหวัด ระดับเขตสุขภาพ และระดับประเทศ รวม 76 คน และพิธีลงนามบันทึกข้อตกลงความร่วมมือในการขับเคลื่อนนโยบายคนไทยห่างไกลโรคไม่ติดต่อเรื้อรัง (NCDs) ด้วยกลไก อสม. ระหว่างสำนักงานสาธารณสุขจังหวัด กับ ชมรมอาสาสมัครสาธารณสุขประจำหมู่บ้านจังหวัดทั่วประเทศ เพื่อสนับสนุนการเสริมสร้างศักยภาพของ อสม. ในการดำเนินงานส่งเสริม ป้องกันโรค NCDs ในชุมชน และมีการกำกับ ติดตาม แลกเปลี่ยนเรียนรู้ สร้างแรงจูงใจ จัดสภาพแวดล้อมที่เอื้อต่อการปรับเปลี่ยนพฤติกรรมสุขภาพเพื่อลดปัญหาโรคไม่ติดต่อเรื้อรัง (NCDs) ในชุมชนอย่างยั่งยืน
********************************************* 15 สิงหาคม 2568

ที่มา : https://www.thaigov.go.th/news/contents/details/99739