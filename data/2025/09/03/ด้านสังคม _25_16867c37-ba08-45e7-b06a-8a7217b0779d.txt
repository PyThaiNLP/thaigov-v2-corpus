รัฐบาลไทย-ข่าวทำเนียบรัฐบาล-ไทย - ยูเนสโก ร่วมปิดการประชุม “The 3rd UNESCO Global Forum on the Ethics of AI 2025”

วันศุกร์ที่ 27 มิถุนายน 2568
ไทย - ยูเนสโก ร่วมปิดการประชุม “The 3rd UNESCO Global Forum on the Ethics of AI 2025”
ไทย - ยูเนสโก ร่วมปิดการประชุม “The 3rd UNESCO Global Forum on the Ethics of AI 2025”
วันที่ 26 มิถุนายน 2568 นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เป็นประธานในพิธีปิดงานการประชุมวิชาการนานาชาติ “The 3rd UNESCO Global Forum on the Ethics of AI 2025” ในฐานะเจ้าภาพการประชุมร่วมกับ นางสาวลิเดีย อาร์เธอร์ บริโต (Ms. Lidia Arthur Brito) ผู้ช่วยผู้อำนวยการใหญ่องค์การยูเนสโก สาขาสังคมศาสตร์และมนุษยศาสตร์ ซึ่งได้จัดขึ้นในระหว่างวันที่ 24–27 มิถุนายน 2568 ณ โรงแรมเซ็นทาราแกรนด์ฯ เซ็นทรัลเวิลด์ กรุงเทพฯ
โดยมี ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดีอี ดร.ปิยนุช วุฒิสอน รองปลัดกระทรวง รวมทั้งผู้นำ และผู้เข้าร่วมกว่า 104 ประเทศ
สำหรับ การประชุมดังกล่าว ได้รับความร่วมมือเป็นอย่างดีจากผู้แทนประเทศต่าง ๆ ทั่วโลก ผู้แทนหน่วยงาน และประชาชนที่สนใจ ร่วมรับฟังและแสดงความคิดเห็นในประเด็นที่เกี่ยวข้องกับการขับเคลื่อนเศรษฐกิจและสังคมโดยใช้ AI เป็นกลไกสำคัญในการขับเคลื่อนสู่ความยั่งยืน
ในโอกาสนี้ ประเทศไทยได้ร่วมหารือกับยูเนสโก ในการขับเคลื่อนจริยธรรมและธรรมาภิบาลของเทคโนโลยีปัญญาประดิษฐ์ (AI) ในฐานะบทบาทผู้นำระดับภูมิภาคในการส่งเสริมการใช้ AI อย่างมีความรับผิดชอบ ไม่ละเมิดสิทธิมนุษยชน และส่งเสริมการพัฒนาที่ยั่งยืน พร้อมผลักดันการจัดตั้ง “ศูนย์ปฏิบัติการด้านธรรมาภิบาลปัญญาประดิษฐ์ของภูมิภาค” (AI Governance Practices Center: AIGC) ซึ่งมีเป้าหมายเพื่อสนับสนุนประเทศกำลังพัฒนาในการเสริมสร้างขีดความสามารถด้านธรรมาภิบาล AI และส่งเสริมการแลกเปลี่ยนแนวปฏิบัติที่ดีในระดับนานาชาติ

ที่มา : https://www.thaigov.go.th/news/contents/details/97925