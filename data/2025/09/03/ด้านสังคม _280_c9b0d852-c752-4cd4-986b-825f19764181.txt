รัฐบาลไทย-ข่าวทำเนียบรัฐบาล-ดีอี เปิดประชุมเชิงปฏิบัติการ Public – Private Partnership to Tackle Fraud and Scams

วันพุธที่ 20 สิงหาคม 2568
ดีอี เปิดประชุมเชิงปฏิบัติการ Public – Private Partnership to Tackle Fraud and Scams
ดีอี เปิดประชุมเชิงปฏิบัติการ Public – Private Partnership to Tackle Fraud and Scams
วันที่ 20 สิงหาคม 2568 ดร.ณัฐพล ณัฏฐสมบูรณ์ รองปลัดกระทรวงดิจิทัลเพื่อเศรษฐกิจและสังคม (ดีอี) กล่าวเปิดการประชุมเชิงปฏิบัติการ Public – Private Partnership to Tackle Fraud and Scams ณ โรงแรมแมริออท กรุงเทพฯ สุขุมวิท ซึ่งดีอีเป็นเจ้าภาพจัดการประชุมฯ ร่วมกับ Meta สำนักงานนโยบายไซเบอร์สเปซและดิจิทัล (Bureau of Cyberspace and Digital Policy) กระทรวงการต่างประเทศแห่งสหรัฐอเมริกา และคณะสภาธุรกิจสหรัฐฯ – อาเซียน (U.S. – ASEAN Business Council - USABC)
โดยการประชุมฯ มีวัตถุประสงค์เพื่อเป็นเวทีแลกเปลี่ยนความคิดเห็นระหว่างภาครัฐและภาคเอกชน ในการรับมือกับปัญหาการฉ้อโกงและการหลอกลวงผ่านสื่อออนไลน์ รวมถึงแนวทางปฏิบัติที่ดีในการรับมือและตอบโต้กับอาชญากรรมไซเบอร์อย่างมีประสิทธิภาพ  ผู้เข้าร่วมประกอบด้วยผู้แทนจากประเทศสมาชิกอาเซียน สหรัฐอเมริกา องค์กรระหว่างประเทศ เช่น UNODC, International Justice Mission และ Global Initiative Against Transnational Organized Crime รวมถึงผู้เชี่ยวชาญจากภาคเอกชน ร่วมเสวนาและแลกเปลี่ยนข้อมูลเชิงลึกในหัวข้อต่าง ๆ อาทิ การบูรณาการนโยบายสาธารณะระหว่างภาคดิจิทัล การเงิน และกระบวนการยุติธรรม เพื่อสร้างระบบนิเวศที่เอื้อต่อการรับมือกับภัยออนไลน์ การขับเคลื่อนความร่วมมือทั้งในระดับภูมิภาคและระหว่างประเทศ และการแลกเปลี่ยนข้อมูลข่าวกรองและสัญญาณเตือนภัยระหว่างประเทศสมาชิกอาเซียน เพื่อเสริมประสิทธิภาพในการตรวจจับและตอบโต้ภัยคุกคามทางไซเบอร์ นอกจากนี้ ที่ประชุมฯ ยังร่วมหารือเพื่อจัดทำข้อเสนอแนะร่วมกันในการรับมือกับการหลอกลวงออนไลน์ และการจัดทำเอกสารแนวปฏิบัติที่ดี (Best Practice White Paper) ซึ่งจะนำไปสู่การผลักดันข้อเสนอในเวทีระดับภูมิภาคต่อไป

ที่มา : https://www.thaigov.go.th/news/contents/details/99922