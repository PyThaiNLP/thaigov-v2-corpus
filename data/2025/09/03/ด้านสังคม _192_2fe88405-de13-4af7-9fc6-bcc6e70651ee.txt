รัฐบาลไทย-ข่าวทำเนียบรัฐบาล-พม.-พอช. จัดนิทรรศการและหมู่บ้านวัฒนธรรมชุมชน 5 ภาค หนุนพลังองค์กรชุมชนร่วมเปลี่ยนประเทศ  ลดความเหลื่อมล้ำระยะยาว

วันพฤหัสบดีที่ 31 กรกฎาคม 2568
พม.-พอช. จัดนิทรรศการและหมู่บ้านวัฒนธรรมชุมชน 5 ภาค หนุนพลังองค์กรชุมชนร่วมเปลี่ยนประเทศ  ลดความเหลื่อมล้ำระยะยาว
พม.-พอช. จัดนิทรรศการและหมู่บ้านวัฒนธรรมชุมชน 5 ภาค หนุนพลังองค์กรชุมชนร่วมเปลี่ยนประเทศ  ลดความเหลื่อมล้ำระยะยาว
วันที่ 31 กรกฎาคม 2568 นายธเนศพล ธนบุณยวัฒน์ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ เป็นประธานเปิดนิทรรศการและหมู่บ้านวัฒนธรรมชุมชน 5 ภาค เป็นส่วนหนึ่งของงานมหกรรมวิถีพลังไท 3 "พลังองค์กรชุมชน เปลี่ยนประเทศไทย" (Community Power : Transforming Thailand) พร้อมมอบนโยบาย “รัฐบาลกับการสนับสนุนความเข้มแข็งองค์กรชุมชนสู่การเปลี่ยนประเทศ และปาฐกถาพิเศษพลังองค์กรชุมชนฝ่าวิกฤตประเทศไทย” โดยมีนายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) พร้อมคณะผู้บริหารกระทรวง พม. นายกฤษดา สมประสงค์ ผู้อำนวยการสถาบันพัฒนาองค์กรชุมชน  เครือข่ายองค์กรชุมชน และผู้แทนหน่วยงานที่เกี่ยวข้อง เข้าร่วม ณ อาคารรัฐประศาสนภักดี (อาคาร B) ศูนย์ราชการเฉลิมพระเกียรติ ถนนแจ้งวัฒนะ เขตหลักสี่ กรุงเทพมหานคร
นายธเนศพล กล่าวว่า รัฐบาลโดยกระทรวงการพัฒนาสังคมและความมั่นคงของมนุษย์ (พม.) มีความมุ่งมั่นในการยกระดับคุณภาพชีวิตของประชาชน  พร้อมสร้างเศรษฐกิจที่เติบโตอย่างยั่งยืน และเสริมสร้างความเข้มแข็งของประชาธิปไตยให้มีความเข้มแข็ง โดยมีชุมชนท้องถิ่นคือหัวใจสำคัญ ที่จะทำให้เป้าหมายเป็นจริงได้ ซึ่งสอดคล้องกับ ยุทธศาสตร์ชาติ ที่ให้ความสำคัญกับการสร้างความเข้มแข็งจากภายใน การพัฒนาศักยภาพคนทุกช่วงวัย และการสร้างสังคมที่เท่าเทียมและเป็นธรรม โดยการจัดงานครั้งนี้ ระหว่างวันที่ 30 กรกฎาคม – 1 สิงหาคม 2568 โดย สถาบันพัฒนาองค์กรชุมชน (องค์การมหาชน) (พอช.) กระทรวง พม. มีสาระสำคัญเพื่อให้ผู้แทนขบวนองค์กรชุมชนได้นำเสนอภาพรวมการจัดงานและยุทธศาสตร์การพัฒนาที่องค์กรชุมชนมีส่วนร่วมอย่างสำคัญในการเปลี่ยนประเทศไทยทำให้เห็นมิติของการพัฒนาชุมชนที่มีความเข้มแข็งมาอย่างต่อเนื่อง และได้เห็นถึงความหวังของการพัฒนาประเทศไทยในอนาคต ส่งผลให้พี่น้องประชาชนมีคุณภาพชีวิตที่ดีขึ้น และลดความเหลื่อมล้ำทางเศรษฐกิจในระยะยาว
นายธเนศพล กล่าวว่า กระทรวง พม. ให้ความสำคัญกับการสร้าง "สังคมที่เข้มแข็ง ยั่งยืน และเป็นธรรม" โดยมีนโยบายหลักที่มุ่งเน้นการยกระดับคุณภาพชีวิตของประชาชนทุกกลุ่มเป้าหมาย โดยเฉพาะกลุ่มเปราะบาง ได้แก่ เด็ก เยาวชน สตรี ผู้สูงอายุ คนพิการ และผู้ด้อยโอกาส ซึ่งองค์กรชุมชน เป็นองค์กรหลักที่ทำงานใกล้ชิดกับชุมชน เป็นกลไกสำคัญที่ช่วยผลักดันนโยบายของกระทรวง พม. ให้เกิดผลเป็นรูปธรรม โดยเฉพาะอย่างยิ่งการส่งเสริมและสนับสนุนการพัฒนาชุมชนท้องถิ่นให้เข้มแข็ง พึ่งพาตนเองได้ และมีการจัดการตนเองอย่างยั่งยืนในทุกมิติ
สำหรับการจัดมหกรรมวิถีพลังไท พลังองค์กรชุมชน เปลี่ยนประเทศไทย ในวันนี้ ตนมีความภาคภูมิใจเป็นอย่างยิ่ง ที่ได้เห็นความสำเร็จจากการรวมพลังของพี่น้องประชาชน องค์กรชุมชน และภาคีเครือข่าย อย่างไรก็ตาม กระทรวง พม. ขอชื่นชมและให้การสนับสนุนการทำงานของพี่น้ององค์กรชุมชนทุกท่านอย่างเต็มที่ และขอยืนยันว่าเราจะยังคงเดินหน้าประสานความร่วมมือกับทุกภาคส่วน เพื่อให้ทุกนโยบาย ที่วางไว้เกิดผลสัมฤทธิ์อย่างแท้จริง เป้าหมายของเราคือการสร้าง สังคมที่คนไทยทุกคน มีคุณภาพชีวิตที่ดี ได้รับการคุ้มครองและมีหลักประกันทางสังคมอย่างทั่วถึง มีส่วนร่วมในการพัฒนา และอยู่ร่วมกันอย่างมีความสุขตลอดไป
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #องค์กรชุมชน #พอช

ที่มา : https://www.thaigov.go.th/news/contents/details/99167