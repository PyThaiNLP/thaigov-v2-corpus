รัฐบาลไทย-ข่าวทำเนียบรัฐบาล-"สรวงศ์" เปิดศึกตบลูกยางโลก 2568 ตั้งเป้าสร้างมูลค่าเศรษฐกิจหลายพันล้านบาท ชูแนวคิด “Green Heart Event”

วันเสาร์ที่ 23 สิงหาคม 2568
"สรวงศ์" เปิดศึกตบลูกยางโลก 2568 ตั้งเป้าสร้างมูลค่าเศรษฐกิจหลายพันล้านบาท ชูแนวคิด “Green Heart Event”
"สรวงศ์" เปิดศึกตบลูกยางโลก 2568 ตั้งเป้าสร้างมูลค่าเศรษฐกิจหลายพันล้านบาท ชูแนวคิด “Green Heart Event”
วันที่ 22 สิงหาคม 2568 นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานในพิธีเปิดการแข่งขันวอลเลย์บอลหญิงชิงแชมป์โลก (FIVB Volleyball Women's World Championship 2025) ณ อินดอร์ สเตเดียม หัวหมาก เมื่อเวลา 19.15 น. พร้อมด้วยคณะผู้บริหารระดับสูงของกระทรวงฯ นำโดย นายจักรพรรดิ์ คล่องพยาบาล ที่ปรึกษารัฐมนตรีว่าการฯ, นางสาวนัทรียา ทวีวงศ์ ปลัดกระทรวงการท่องเที่ยวและกีฬา, ผู้แทนจากสหพันธ์วอลเลย์บอลนานาชาติ (FIVB) และวอลเลย์บอลเวิลด์ (Volleyball World) และแฟนกีฬาที่เข้าร่วมงานอย่างคับคั่ง
นายสรวงศ์ เทียนทอง ได้กล่าวเปิดการแข่งขัน โดยเริ่มจากการกล่าวขอบคุณในนามของรัฐบาลและประชาชนชาวไทยต่อ สหพันธ์วอลเลย์บอลนานาชาติ (FIVB) และ วอลเลย์บอลเวิลด์ (Volleyball World) ที่ให้เกียรติประเทศไทยในการเป็นเจ้าภาพมหกรรมกีฬาระดับโลกครั้งนี้
"การแข่งขันครั้งนี้ไม่เพียงแต่เป็นมหกรรมกีฬาระดับโลก แต่ยังถือเป็นเวทีสำคัญในการแสดงศักยภาพของไทยในฐานะศูนย์กลางการจัดกิจกรรมกีฬาและการท่องเที่ยวระดับนานาชาติ ซึ่งสอดคล้องกับนโยบาย 'Sport Tourism' ที่มุ่งบูรณาการกีฬาเข้ากับการท่องเที่ยว เพื่อสร้างมูลค่าเพิ่มทางเศรษฐกิจ ผมหวังให้การแข่งขันครั้งนี้เป็นจุดเปลี่ยนสำคัญในการกระตุ้นเศรษฐกิจไทย สร้างรายได้สู่ท้องถิ่นและเมืองรอง ซึ่งคาดว่าจะสามารถสร้างมูลค่าทางเศรษฐกิจได้ในระดับหลายพันล้านบาท"
นอกจากนี้ รัฐมนตรีว่าการฯ ยังได้เน้นย้ำถึงจุดเด่นของการเป็นเจ้าภาพในปีนี้ คือ การผสานพลังแห่งกีฬาและสิ่งแวดล้อมภายใต้แนวคิด “Green Heart Event” เพื่อสะท้อนความตั้งใจของไทยในการเป็นเจ้าภาพที่ใส่ใจสิ่งแวดล้อมและขับเคลื่อนสู่การพัฒนาอย่างยั่งยืน
"ผมขอยืนยันว่าประเทศไทยพร้อมแล้วในทุกด้าน และจะทำหน้าที่เจ้าภาพให้ดีที่สุด ด้วยการต้อนรับที่อบอุ่นและมาตรฐานระดับโลก เพื่อให้การแข่งขันวอลเลย์บอลหญิงชิงแชมป์โลก ๒๕๖๘ เป็นอีกหนึ่งความทรงจำอันน่าประทับใจของทุกคน" นายสรวงศ์กล่าวทิ้งท้าย
สำหรับการแข่งขันจะมีขึ้นใน 4 จังหวัดสำคัญทั่วประเทศ ได้แก่ เชียงใหม่, นครราชสีมา, ภูเก็ต และกรุงเทพมหานคร โดยกระทรวงการท่องเที่ยวและกีฬาตั้งเป้าหมายว่าการแข่งขันครั้งนี้จะช่วยขยายโอกาสทางธุรกิจ สร้างแรงจูงใจในการลงทุน และพัฒนานักกีฬาของประเทศอย่างเป็นระบบในระยะยาว

ที่มา : https://www.thaigov.go.th/news/contents/details/100043