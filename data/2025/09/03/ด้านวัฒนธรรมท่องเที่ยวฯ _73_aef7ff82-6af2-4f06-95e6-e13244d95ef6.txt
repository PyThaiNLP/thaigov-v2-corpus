รัฐบาลไทย-ข่าวทำเนียบรัฐบาล-รมว.สรวงศ์ ดันภาพใหญ่  สร้างเศรษฐกิจกีฬาอาชีพ  ต้นแบบขยายตัวไปทั่วโลก

วันพฤหัสบดีที่ 17 กรกฎาคม 2568
รมว.สรวงศ์ ดันภาพใหญ่  สร้างเศรษฐกิจกีฬาอาชีพ  ต้นแบบขยายตัวไปทั่วโลก
รมว.สรวงศ์ ดันภาพใหญ่  สร้างเศรษฐกิจกีฬาอาชีพ  ต้นแบบขยายตัวไปทั่วโลก
วันที่ 17 กรกฎาคม 2568 เวลา 09.30 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานในการแถลงข่าว “ศักยภาพทัวร์นาเม้นท์กีฬาไทย WGP#1 เบอร์ 1 พื้นน้ำโลก” โดยมี นายกฤษฎา ตันเทอดทิตย์ เลขานุการรัฐมนตรีว่าการกระทรวงท่องเที่ยวและกีฬา พล.ต.อ.เดชณรงค์ สุทธิชาญบัญชา นายกสมาคมกีฬาเจ็ตสกีแห่งประเทศไทย ในพระอุปถัมภ์ของทูลกระหม่อมหญิงอุบลรัตนฯ และนายปริเขต สืบสหการ ผู้อำนวยการทัวร์นาเม้นท์ WGP#1 ร่วมพิธีแถลงข่าว ณ อาคารเฉลิมพระเกียรติฯ ชั้น 25 การกีฬาแห่งประเทศไทย
นายสรวงศ์ เตรียมดัน WGP#1 ทัวร์นาเม้นท์กีฬาเจ็ตสกีไทย ที่กำลังมีผลงานร้อนแรง ให้ขึ้นชื่อเป็น “เบอร์ 1 กีฬาความเร็วบนพื้นน้ำของโลก” อย่างเด็ดขาด โดยมุ่งเป้าสำคัญไปที่การนำตลาดธุรกิจกีฬาเจ็ตสกีโลกที่มีมูลค่ากว่า 9.5 หมื่นล้านบาทต่อปี เน้นทำแผนงานซอฟต์พาวเวอร์เชิงลึกเชื่อมต่อกับความสำเร็จของกีฬาไทยที่มีบทบาทบนเวทีนานาชาติจริง เพราะจะสร้างประโยชน์ชาติหลายด้าน  หนึ่งในนั้นคือการสร้างเงินหมุนเวียนเศรษฐกิจ อุตสาหกรรมกีฬาส่งออก และการท่องเที่ยวกว่า 4,000 ล้านบาท ให้ขยายตัวต่ออีก ส่วนเวิลด์ซีรี่ส์ สนาม 2 พร้อมบุกทวีปยุโรป ที่เบลเยี่ยม 23-27 กรกฎาคมนี้  ด้าน WGP#1 มั่นใจการดึงทีมกีฬาทั่วโลกมาเมืองไทยปลายปีเพิ่มขึ้นแน่
รมว.สรวงศ์ เปิดเผยว่า “ยินดีเป็นอย่างยิ่งที่จะเรียนให้ทราบว่า ทัวร์นาเม้นท์กีฬาเจ็ตสกีอาชีพของไทย WGP#1 มีผลงานอย่างโดดเด่นบนเวทีโลก สร้างความตื่นตัวอย่างสูงในสนามเปิดฤดูกาล 2025 ที่ญี่ปุ่น และกำลังจะจัดขึ้นบนทวีปยุโรป ประเทศเบลเยี่ยม วันที่ 23-27 กรกฎาคมนี้ ซึ่งมีนักกีฬาทั่วโลกสมัครเข้าร่วมแข่งอย่างคับคั่ง
WGP#1 ได้ทำงานร่วมกับกระทรวงการท่องเที่ยวและกีฬา การกีฬาแห่งประเทศไทย เพื่อเน้นแผนงานซอฟต์พาวเวอร์เชิงลึก ให้เชื่อมต่อกับความสำเร็จกีฬาไทยที่มีบทบาทจริงบนเวทีโลก เมื่อทัวร์นาเม้นท์ WGP#1 ของไทยขึ้นเป็นที่หนึ่งแล้ว ก็ต้องเร่งต่อยอดสร้างชื่อเสียง “เบอร์ 1 กีฬาความเร็วบนพื้นน้ำของโลก” อย่างเด็ดขาด เพราะจุดมุ่งหมายใหญ่ที่เป็นประโยชน์อย่างยิ่งคือ การขึ้นนำตลาดธุรกิจกีฬาเจ็ตสกีโลก ที่มีมูลค่ากว่า 9.5 หมื่นล้านบาทต่อปีทีเดียว
ประโยชน์ที่จะย้อนกลับมาประเทศไทยจึงมีหลายด้าน หนึ่งในเรื่องสำคัญ เช่น การสนับสนุนอุตสาหกรรมกีฬาเพื่อการส่งออก การสร้างเงินหมุนเวียนเศรษฐกิจและการท่องเที่ยวกว่า 4,000 ล้านบาทต่อปี ทำให้ขยายตัวต่อไปอีกอย่างมั่นคง, ความสำเร็จเชิงคุณภาพกีฬาที่ทัวร์นาเม้นท์กีฬาเจ็ตสกีไทยขึ้นสู่จุดสูงสุดของระบบนิเวศน์กีฬานี้, หรือด้านการสร้างมหกรรมกีฬานานาชาติ แบรนด์ IP คนไทย ซึ่งไม่ต้องพึ่งพาลิขสิทธิ์ต่างชาติ นับเป็นชนิดกีฬาแรกที่ไม่ได้มีต้นกำเนิดในเมืองไทย แต่สามารถขยายทัวร์นาเม้นท์กีฬาไทยสร้างชื่อเสียงไปทั่วโลก ซึ่งเป็นต้นแบบที่ดี ฯลฯ”
ด้าน พล.ต.อ.เดชณรงค์ สุทธิชาญบัญชา นายกสมาคมกีฬาเจ็ตสกีแห่งประเทศไทย กล่าวว่า “สมาคมฯ ได้แบ่งภารกิจแบบยุคสมัยใหม่ 3 ด้าน หนึ่งคือบริหารผลงานนักกีฬาเจ็ตสกีไทย ด้านที่ 2 งานเพื่อสังคมและจิตอาสา ที่ได้ช่วยสนับสนุนหน่วยงานภาครัฐต่างๆ ในภาวะวิกฤติน้ำท่วมฉุกเฉินเร่งด่วน อย่างที่ทุกท่านได้ทราบ ด้านที่ 3 ถ้าอยากเห็นกีฬาไทยแข็งแกร่งเป็นผู้นำโลก ซึ่งภารกิจของสมาคมกีฬาแห่งชาตินั้นทำไม่ได้ เพราะย้อนแย้งกับข้อกำหนดเครือข่ายกีฬาสมัครเล่นของฝรั่ง เช่นสมาคมเจ็ตสกีไทยเป็นประเทศสมาชิกลูกข่ายสมาคมเจ็ตสกีโลก IJSBA, สหรัฐอเมริกา ทุกอย่างอยู่ใต้การอนุมัติด้านนโยบายจากองค์กรแม่ แต่ถ้าสนับสนุนโยบายพัฒนาทัวร์นาเม้นท์กีฬาอาชีพ ในที่สุดทัวร์นาเม้นท์กีฬาอาชีพ WGP#1 ไทย เป็นเจ้าของลิขสิทธิ์สนามเก็บคะแนนชิงแชมป์โลก ได้ทำงานคู่ขนานกับสมาคมเจ็ตสกีโลก สหรัฐอเมริกา จึงสร้างสำเร็จอีกด้านหนึ่งให้กับกีฬาไทย โดยผมขอชื่นชมเป็นอย่างยิ่ง”

ที่มา : https://www.thaigov.go.th/news/contents/details/98499