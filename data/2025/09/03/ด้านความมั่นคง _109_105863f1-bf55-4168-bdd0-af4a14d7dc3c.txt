รัฐบาลไทย-ข่าวทำเนียบรัฐบาล-ยกระดับความร่วมมือ ปลัดกระทรวงกลาโหม ต้อนรับผู้ช่วยทูตทหารอินเดียคนใหม่

วันจันทร์ที่ 14 กรกฎาคม 2568
ยกระดับความร่วมมือ ปลัดกระทรวงกลาโหม ต้อนรับผู้ช่วยทูตทหารอินเดียคนใหม่
ปลัดกระทรวงกลาโหม ต้อนรับผู้ช่วยทูตทหารอินเดียคนใหม่ พร้อมสานสัมพันธ์ไทย-อินเดีย
ในวันพุธที่ ๙ กรกฎาคม ๒๕๖๘ เวลา ๑๓.๓๐ น. พลเอก สนิธชนก สังขจันทร์ ปลัดกระทรวงกลาโหม ได้ให้การต้อนรับ นาวาอากาศเอก Ashish Tirkha (อาชิช เทอการ์) ผู้ช่วยทูตทหารสาธารณรัฐอินเดีย/กรุงเทพ คนใหม่ ที่เข้าเยี่ยมคารวะเพื่อแนะนำตัว ณ ห้องพระบารมีปกเกล้า ศาลาว่าการกลาโหม
โอกาสนี้ ปลัดกระทรวงกลาโหมได้กล่าวต้อนรับและแสดงความยินดีกับผู้ช่วยทูตทหารฯ คนใหม่ พร้อมทั้งกล่าวขอบคุณ นาวาอากาศเอก Brijesh Paul (บริเจช พอล) ผู้ช่วยทูตทหารสาธารณรัฐอินเดีย/กรุงเทพฯ ที่เพิ่งครบวาระไป และได้ปฏิบัติหน้าที่อย่างเต็มความสามารถและให้ความร่วมมือกับประเทศไทยเป็นอย่างดีตลอด ๓ ปีที่ผ่านมา
ปลัดกระทรวงกลาโหมได้กล่าวยกย่องความสัมพันธ์อันใกล้ชิดและยาวนานระหว่างไทยกับอินเดีย ซึ่งตั้งอยู่บนพื้นฐานทางวัฒนธรรม ศาสนา และประวัติศาสตร์ โดยเฉพาะอย่างยิ่งพระพุทธศาสนา และอารยธรรมอินเดียที่มีอิทธิพลต่อประเทศไทยเป็นอย่างมาก ทั้งสองประเทศต่างให้ความสำคัญกับการส่งเสริมการอยู่ร่วมกันในสังคมพหุวัฒนธรรม และประชาชนต่างก็ให้ความสนใจในวัฒนธรรมของกันและกัน
นอกจากนี้ ปลัดกระทรวงกลาโหมยังแสดงความยินดีที่ นายนเรนทร โมที นายกรัฐมนตรีสาธารณรัฐอินเดีย ได้เดินทางเยือนประเทศไทยอย่างเป็นทางการครั้งแรก เมื่อวันที่ ๓ เมษายน ๒๕๖๗ เพื่อเข้าร่วมการประชุม BIMSTEC (The Bay of Bengal Initiative for Multi-Sector Technical and Economic Cooperation) ครั้งที่ ๖ ซึ่งถือเป็นโอกาสสำคัญในการกระชับความสัมพันธ์และขยายความร่วมมือระหว่างสองประเทศ
สำหรับความร่วมมือทางทหาร อินเดียถือเป็นหุ้นส่วนด้านความมั่นคงที่สำคัญของไทย โดยมีความร่วมมือทางทหารที่หลากหลายมิติ ทั้งการแลกเปลี่ยนการเยือน การประชุมความร่วมมือ การสนับสนุนที่นั่งศึกษาทางทหาร และการฝึกร่วม/ผสม นอกจากนี้ ทั้งสองฝ่ายยังมีกลไกการหารือทางทหารในทุกระดับ ล่าสุดมีการประชุมหารือด้านการทหารระหว่างกระทรวงกลาโหมไทยกับอินเดีย ครั้งที่ ๙ ที่อินเดีย เมื่อวันที่ ๑๒ ธันวาคม ๒๕๖๗ โดยมี พลเอก ธราพงษ์ มะละคำ รองปลัดกระทรวงกลาโหม เป็นประธานร่วมซึ่งประเทศไทยยินดีที่จะเป็นเจ้าภาพการประชุมครั้งต่อไป
ปลัดกระทรวงกลาโหมยังกล่าวถึงความร่วมมือด้านการฝึกทางทหารที่สำคัญในทุกเหล่าทัพ เช่น การฝึก "MAITREE" ของกองทัพบก การลาดตระเวนร่วม "THAI-INDO CORPAT" ของกองทัพเรือ และการฝึก "SIAM BHARAT" ของกองทัพอากาศ ซึ่งมีบทบาทสำคัญในการพัฒนาขีดความสามารถของกำลังพลและเสริมสร้างความสัมพันธ์และความไว้เนื้อเชื่อใจระหว่างกัน
การหารือร่วมกันอย่างใกล้ชิดในทุกระดับนี้ จะช่วยส่งเสริมให้ความร่วมมือระหว่างไทยและอินเดียมีความแน่นแฟ้นและหลากหลายมิติมากยิ่งขึ้นในอนาคต

ที่มา : https://www.thaigov.go.th/news/contents/details/98379