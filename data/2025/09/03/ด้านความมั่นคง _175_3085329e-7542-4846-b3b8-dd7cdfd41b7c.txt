รัฐบาลไทย-ข่าวทำเนียบรัฐบาล-จากแหล่งขุดดินทิ้งร้าง สู่แหล่งน้ำหล่อเลี้ยงชีวิต  โครงการพัฒนาพื้นที่สระบ่อดินขาว อำเภอตาคลี จังหวัดนครสวรรค์ 

วันพุธที่ 23 กรกฎาคม 2568
จากแหล่งขุดดินทิ้งร้าง สู่แหล่งน้ำหล่อเลี้ยงชีวิต  โครงการพัฒนาพื้นที่สระบ่อดินขาว อำเภอตาคลี จังหวัดนครสวรรค์
ด้วยพระราชปณิธานอันแน่วแน่ของ พระบาทสมเด็จพระเจ้าอยู่หัว ในการสืบสาน รักษา และต่อยอด แนวพระราชดำริของ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ทรงตระหนักถึงปัญหาความแห้งแล้งที่ส่งผลกระทบต่อการดำรงชีวิตของพสกนิกร
โดยเฉพาะอย่างยิ่ง “น้ำ” ซึ่งเป็นทรัพยากรพื้นฐานที่จำเป็นยิ่งต่อการอุปโภคบริโภคและการเกษตร
โครงการพัฒนาพื้นที่สระบ่อดินขาว อำเภอตาคลี จังหวัดนครสวรรค์ จึงเริ่มต้นขึ้นในปี พ.ศ. ๒๕๖๓ ภายใต้การดำเนินงานของสำนักงานพระคลังข้างที่ โดยบูรณาการร่วมกับองค์กรปกครองส่วนท้องถิ่น และหน่วยงานภาคีที่เกี่ยวข้องทั้งภาครัฐและเอกชน รวมทั้งประชาชนในพื้นที่ เพื่อขับเคลื่อนโครงการในการป้องกันและแก้ปัญหาภัยแล้งในระยะยาวอย่างยั่งยืน
สำหรับพื้นที่สระบ่อดินขาว จำนวนทั้งหมด ๗๖๖ ไร่ ในอดีตเคยเป็นแหล่งขุดดินขาวสำหรับการผลิตปูนซีเมนต์ ก่อนจะถูกปล่อยทิ้งไว้และกลายเป็นแอ่งเก็บน้ำขนาดใหญ่ที่หล่อเลี้ยงชีวิตผู้คนในชุมชน แต่เมื่อเวลาผ่านไป ทางน้ำธรรมชาติถูกปิดกั้น การระบายน้ำไม่เป็นระบบ จนกลายเป็นพื้นที่ประสบภัยแล้งซ้ำซาก
การพัฒนาพื้นที่สระบ่อดินขาว เริ่มจากการแก้ปัญหาเชิงระบบ แบ่งออกเป็น ๔ ส่วนสำคัญ คือ
๑. ฟื้นฟูต้นน้ำ ด้วยการสร้างฝายชะลอน้ำ ปลูกไม้ยืนต้น และพัฒนาแหล่งเก็บน้ำสำรอง
๒. ส่งเสริมเกษตรผสมผสาน โดยพัฒนาแปลงเกษตรในพื้นที่สำนักงานทรัพย์สินพระมหากษัตริย์และให้ประชาชนเข้ามา
มีส่วนร่วม เพื่อเรียนรู้และบริหารจัดการ
๓. ปรับปรุงทางน้ำสู่คลองชัยนาท ทำการขุดลอกคลอง ฟื้นฟูระบบการไหลของน้ำเพื่อการเกษตร
๔. พัฒนาพื้นที่ชุมชนรอบสระ สร้างลานกิจกรรม ปลูกไม้ท้องถิ่น และส่งเสริมความรู้เพื่อการพึ่งพาตนเอง
ด้วยน้ำพระราชหฤทัยและพระราชปณิธานในการสืบสาน รักษา และต่อยอด หลักการทรงงาน ในสมเด็จพระบรมชนกนาถ เพื่อบำบัดทุกข์บำรุงสุขของอาณาราษฎร ทำให้ประชาชนในพื้นที่มีน้ำใช้ตลอดทั้งปี เพื่ออุปโภค บริโภค และทำการเกษตร พร้อมได้เรียนรู้การทำเกษตรผสมผสานและการบริหารจัดการน้ำ เกิดการรวมพลังของชุมชนสร้างเป็นพื้นที่ต้นแบบของการพึ่งพาตนเอง ขยายผลพัฒนาเป็นแหล่งเรียนรู้และศูนย์กิจกรรมเพื่อพัฒนาคน พัฒนาคุณภาพชีวิตต่อไปอย่างยั่งยืน

ที่มา : https://www.thaigov.go.th/news/contents/details/98707