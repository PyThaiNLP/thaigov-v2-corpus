รัฐบาลไทย-ข่าวทำเนียบรัฐบาล-สธ. เปิดศูนย์การเรียนรู้ทางการแพทย์และสาธารณสุขชายแดน จ.สระแก้ว ร่วมมือ 5 หน่วยงาน พัฒนา หลักสูตร-ศักยภาพบุคลากร รองรับบริบทพื้นที่ชายแดน

วันพุธที่ 25 มิถุนายน 2568
สธ. เปิดศูนย์การเรียนรู้ทางการแพทย์และสาธารณสุขชายแดน จ.สระแก้ว ร่วมมือ 5 หน่วยงาน พัฒนา หลักสูตร-ศักยภาพบุคลากร รองรับบริบทพื้นที่ชายแดน
ปลัดกระทรวงสาธารณสุข เปิดศูนย์การเรียนรู้ทางการแพทย์และสาธารณสุขชายแดน จังหวัดสระแก้วเป็นแหล่งศึกษาวิจัยพัฒนานวัตกรรม ศูนย์ประสานงานข้อมูลสาธารณสุขชายแดน
รองรับและแก้ไขปัญหาสาธารณสุขตามบริบทพื้นที่ พร้อมลงนามความร่วมมือกับ 5 หน่วยงาน จัดทำหลักสูตรการเรียนรู้ทั้งภาคทฤษฎีและภาคสนาม เพิ่มพูนทักษะบุคลากรรองรับบริบทพื้นที่ชายแดน และเปิดศูนย์ตรวจคัดกรองด้วยอัลตราซาวด์ทางการแพทย์ ให้ประชาชนเข้าถึงการวินิจฉัยที่รวดเร็ว เป็นแหล่งผลิตนักอัลตราซาวด์ทางการแพทย์
วันนี้ (25 มิถุนายน 2568) ที่ โรงพยาบาลสมเด็จพระยุพราชสระแก้ว จังหวัดสระแก้ว นายแพทย์โอภาส การย์กวินพงศ์ ปลัดกระทรวงสาธารณสุข เปิดศูนย์การเรียนรู้ทางการแพทย์และสาธารณสุขชายแดน จังหวัดสระแก้วโดยมี นายแพทย์โสภณ เอี่ยมศิริถาวร ผู้ตรวจราชการกระทรวงสาธารณสุข เขตสุขภาพที่ 6 นายแพทย์ธราพงษ์ กัปโก นายแพทย์สาธารณสุขจังหวัดสระแก้ว นายแพทย์สมคิด ยึนประโคน ผู้อำนวยการโรงพยาบาลสมเด็จพระยุพราชสระแก้ว ผู้บริหารกระทรวงสาธารณสุข ส่วนราชการจังหวัดสระแก้ว และภาคีเครือข่ายที่เกี่ยวข้อง ร่วมงาน 250 คน
นายแพทย์โอภาส กล่าวว่า กระทรวงสาธารณสุขมุ่งพัฒนาระบบบริการที่ตอบสนองต่อความต้องการประชาชนในทุกพื้นที่ ให้ได้รับบริการที่มีคุณภาพอย่างทั่วถึงและเท่าเทียม โดยในพื้นที่ชายแดนซึ่งมีความซับซ้อนของปัญหา อาทิ ความไม่สงบของประเทศเพื่อนบ้าน การเคลื่อนย้ายของประชากร สุขภาวะและโรคระบาดตามแนวชายแดน รวมถึงค่าใช้จ่ายการรับบริการของต่างด้าว ได้มีนโยบายจัดตั้งศูนย์การเรียนรู้ทางการแพทย์และสาธารณสุขชายแดนและพื้นที่พิเศษขึ้นในโรงพยาบาลที่มีเขตติดต่อกับประเทศเพื่อนบ้าน เพื่อเป็นแหล่งศึกษาเรียนรู้ ฝึกอบรม วิจัย เพิ่มพูนทักษะความเชี่ยวชาญและเพิ่มประสบการณ์ของบุคลากรทางการแพทย์และสาธารณสุขตามบริบทพื้นที่ รวมถึงแก้ปัญหาทางสาธารณสุขในระยะยาว
นายแพทย์โอภาสกล่าวต่อว่า ศูนย์การเรียนรู้ทางการแพทย์และสาธารณสุขชายแดนจังหวัดสระแก้วซึ่งกระทรวงสาธารณสุขจัดตั้งขึ้นเป็นแห่งที่ 3 จะเป็นศูนย์ประสานงานข้อมูลสาธารณสุขชายแดน (JICC)เพื่อรองรับและแก้ไขปัญหาสาธารณสุข โดยมี โรงพยาบาลสมเด็จพระยุพราชสระแก้ว เป็นศูนย์การเรียนรู้หลักมีหลักสูตรที่พัฒนาขึ้นเอง อาทิ หลักสูตรนักบริหารสาธารณสุขยุคใหม่ชายแดนจังหวัดสระแก้ว หลักสูตรที่ร่วมดำเนินการกับมหาวิทยาลัยและภาคีเครือข่ายในการผลิตบุคลากรทางการแพทย์และสาธารณสุข ในการจัดบริการดูแลผู้ป่วยหลังพ้นระยะวิกฤตและการดูแลประคับประคอง และมีศูนย์การเรียนรอง (ศูนย์ฝึกภาคสนาม)ที่ โรงพยาบาลอรัญประเทศ สำหรับฝึกหลักสูตรระบบส่งต่อผู้ป่วยข้ามแดน ซึ่งในวันนี้ เขตสุขภาพที่ 6 ได้มีการลงนามบันทึกข้อตกลงความร่วมมือการพัฒนาศูนย์การเรียนรู้ทางการแพทย์และสาธารณสุขชายแดน จังหวัดสระแก้วกับ มหาวิทยาลัยปทุมธานี มหาวิทยาลัยราชภัฏวไลยอลงกรณ์ในพระบรมราชูปถัมภ์ มูลนิธิ เอดส์ เฮลท์ แคร์ (ประเทศไทย) มูลนิธิดรีมลอปเม้นท์ และมูลนิธิศุภนิมิตแห่งประเทศไทย เพื่อผลิตและพัฒนาศักยภาพบุคลากร จัดทำหลักสูตร จัดทำแผนการอบรมที่มีความเฉพาะทางทั้งภาคทฤษฎีและภาคสนาม ด้วย
พร้อมกันนี้ ยังได้เปิดศูนย์ตรวจคัดกรองด้วยอัลตราซาวด์ทางการแพทย์ จังหวัดสระแก้ว โดยได้รับความร่วมมือจากราชวิทยาลัยจุฬาภรณ์ เพื่อรองรับการให้บริการทุกโรงพยาบาลในจังหวัดสระแก้ว สามารถปฏิบัติงานและเสริมระบบการเชื่อมต่อข้อมูลกับรังสีแพทย์ของโรงพยาบาลได้อย่างมีประสิทธิภาพ ช่วยให้ประชาชนเข้าถึงการวินิจฉัยได้รวดเร็ว ลดภาระค่าใช้จ่าย และเพิ่มโอกาสการรักษาในระยะเริ่มต้น รวมถึงเป็นศูนย์การผลิตนักอัลตราซาวด์ทางการแพทย์ และยังเป็นส่วนหนึ่งของ “ศูนย์การเรียนรู้ด้านการแพทย์และสาธารณสุขชายแดน” ซึ่งจะเป็นต้นแบบให้กับพื้นที่ชายแดนอื่นๆ ในอนาคต
************************************************ 25 มิถุนายน 2568

ที่มา : https://www.thaigov.go.th/news/contents/details/97817