รัฐบาลไทย-ข่าวทำเนียบรัฐบาล-ปลัด มท. ส่งมอบ Solar Home ขับเคลื่อนโครงการพัฒนาชุมชนในเขตรักษาพันธุ์สัตว์ป่าและอุทยานแห่งชาติจังหวัดกาญจนบุรี ภายใต้มูลนิธิภูบดินทร์ ในพระบรมราชูปถัมภ์

วันอังคารที่ 5 สิงหาคม 2568
05/08/2568
พิมพ์
ปลัด มท. ส่งมอบ Solar Home ขับเคลื่อนโครงการพัฒนาชุมชนในเขตรักษาพันธุ์สัตว์ป่าและอุทยานแห่งชาติจังหวัดกาญจนบุรี ภายใต้มูลนิธิภูบดินทร์ ในพระบรมราชูปถัมภ์
ปลัด มท. ส่งมอบ Solar Home ขับเคลื่อนโครงการพัฒนาชุมชนในเขตรักษาพันธุ์สัตว์ป่าและอุทยานแห่งชาติจังหวัดกาญจนบุรี ภายใต้มูลนิธิภูบดินทร์ ในพระบรมราชูปถัมภ์
วันนี้ (5 ส.ค. 68) เวลา 08.00 น. พลเอก ไพบูลย์ คุ้มฉายา องคมนตรี ในฐานะรองประธานคณะกรรมการมูลนิธิภูบดินทร์ ในพระบรมราชูปถัมภ์ เป็นประธานรับมอบระบบผลิตไฟฟ้าพลังงานแสงอาทิตย์แบบโซลาโฮม (Solar Home) สำหรับประชาชนจำนวน 221 ครัวเรือน ตามโครงการพัฒนาชุมชนในเขตรักษาพันธุ์สัตว์ป่าและอุทยานแห่งชาติจังหวัดกาญจนบุรี ภายใต้มูลนิธิภูบดินทร์ ในพระบรมราชูปถัมภ์ ปี 2567 จากนายอรรษิษฐ์ สัมพันธรัตน์ ปลัดกระทรวงมหาดไทย ในฐานะประธานกรรมการการไฟฟ้าส่วนภูมิภาค โดยมี นายอธิสรรค์ อินทร์ตรา ผู้ว่าราชการจังหวัดกาญจนบุรี นายมงคล ตรีกิจจานนท์ ผู้ว่าการไฟฟ้าส่วนภูมิภาค และคณะ ร่วมพิธี
พระบาทสมเด็จพระเจ้าอยู่หัว ทรงพระกรุณาโปรดเกล้าฯ จัดตั้งโครงการพัฒนาชุมชนในเขตรักษาพันธุ์สัตว์ป่าและอุทยานแห่งชาติจังหวัดกาญจนบุรีขึ้นเมื่อวันที่ 29 สิงหาคม 2562 และต่อมาในวันที่ 25 สิงหาคม 2564 ได้มีการจดทะเบียนจัดตั้งมูลนิธิภูบดินทร์ ในพระบรมราชูปถัมภ์ โดยมีสมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ทรงเป็นองค์ประธานมูลนิธิภูบดินทร์ ในพระบรมราชูปถัมภ์
โครงการพัฒนาชุมชนในเขตรักษาพันธ์สัตว์ป่าและอุทยานแห่งชาติจังหวัดกาญจนบุรี ตั้งอยู่ในพื้นที่บริเวณเขตรักษาพันธุ์สัตว์ป่าทุ่งใหญ่นเรศวรด้านตะวันตก จังหวัดกาญจนบุรี แหล่งมรดกโลกของประเทศไทยที่ได้รับการขึ้นทะเบียนจาก UNESCO เมื่อปี 2534 โดยมีประชากรอาศัยเป็นจำนวนมาก และประสบปัญหาทั้งด้านคมนาคม สาธารณสุข สาธารณูปโภค การศึกษา เศรษฐกิจ ตลอดจนความสัมพันธ์ระหว่างหน่วยงานภาครัฐและประชาชน โดยเฉพาะบ้านสาละวะและบ้านไล่โว่ จึงเป็นที่มาของการบูรณาการการพัฒนาชุมชนระหว่างหน่วยงานภาครัฐและชุมชน เพื่อให้ใด้รับการพัฒนาและอนุรักษ์อย่างยั่งยืน
กระทรวงมหาดไทย โดยการไฟฟ้าส่วนภูมิภาค ร่วมบูรณาการขับเคลื่อนโครงการติดตั้งระบบผลิตไฟฟ้าจากพลังงานแสงอาทิตย์แบบโซลาร์โฮม (Solar Home) ซึ่งเป็นระบบผลิตไฟฟ้าจากพลังงานแสงอาทิตย์ที่ติดตั้งในบ้านพักอาศัย เพื่อใช้เป็นแหล่งพลังงานไฟฟ้าสำหรับอุปกรณ์ไฟฟ้าต่าง ๆ ภายในบ้านให้กับประชาชนครัวเรือนในชุมชนพื้นที่โครงการพัฒนาชุมชนในเขตรักษาพันธ์สัตว์ป่าและอุทยานแห่งชาติจังหวัดกาญจนบุรี เพื่อพัฒนาคุณภาพชีวิตของประชาชนทุกครัวเรือนให้ได้มีชีวิตความเป็นอยู่ที่ดีอย่างยั่งยืน โดยในระยะที่ 2 มีแผนดำเนินการปี 2568 พื้นที่อำเภอสังขละบุรี จังหวัดกาญจนบุรี ภายใต้งานสนับสนุนมูลนิธิภูบดินทร์ ในพระบรมรมราชูปถัมภ์ต่อไป

ที่มา : https://www.thaigov.go.th/news/contents/details/99338