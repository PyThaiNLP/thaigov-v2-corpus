รัฐบาลไทย-ข่าวทำเนียบรัฐบาล-“หวยเกษียณ” ผนึก “TrueMoney – AIS – ShopeePay” ขยายช่องทางขาย “สลาก กอช.” 

วันศุกร์ที่ 22 สิงหาคม 2568
22/08/2568
พิมพ์
“หวยเกษียณ” ผนึก “TrueMoney – AIS – ShopeePay” ขยายช่องทางขาย “สลาก กอช.”
กอช. จัดแถลงข่าวเปิดตัวกับ 3 แพลตฟอร์มดิจิทัลชั้นนำของไทย ได้แก่ ทรูมันนี่ AIS และ บจ.ช้อปปี้เพย์ (ประเทศไทย) เพื่อยกระดับการออมของคนไทยเข้าสู่โลกดิจิทัลเต็มรูปแบบ พร้อมทำให้การซื้อ “สลาก กอช.” หรือ “หวยเกษียณ” ผ่านมือถืออย่างไร้รอยต่อ
วันที่ 22 สิงหาคม 2568 ที่กระทรวงการคลัง กองทุนการออมแห่งชาติ (กอช.) จัดแถลงข่าวเปิดตัวกับ 3 แพลตฟอร์มดิจิทัลชั้นนำของไทย ได้แก่ บริษัท ทรูมันนี่ จำกัด, บริษัท แอดวานซ์ อินโฟร์ เซอร์วิส จำกัด (มหาชน) และ บริษัท ช้อปปี้เพย์ (ประเทศไทย) จำกัด เพื่อยกระดับการออมของคนไทยเข้าสู่โลกดิจิทัลเต็มรูปแบบ พร้อมทำให้การซื้อ “สลาก กอช.” หรือ “หวยเกษียณ” ผ่านมือถืออย่างไร้รอยต่อ
ดร.เผ่าภูมิ โรจนสกุล รัฐมนตรีช่วยว่าการกระทรวงการคลัง กล่าวว่า “ความร่วมมือครั้งนี้ทำให้การออมของประชาชนเข้าถึงง่ายและทันสมัยยิ่งขึ้น “หวยเกษียณ” ไม่ใช่แค่ลุ้นโชค แต่เป็นการออมที่เงินต้นไม่หาย และยังได้รับผลประโยชน์เพิ่มในอนาคต เรานำเทคโนโลยีมาทำให้คนไทยทุกกลุ่ม ไม่ว่าจะอยู่ในเมืองหรือชนบท ออมง่ายเพียงปลายนิ้ว ยิ่งเริ่มเร็ว ยิ่งถึงเป้าหมายเร็วผ่านหลากหลายแพลตฟอร์ม
วันนี้เราต้องการสร้าง โครงสร้างพื้นฐานสำคัญของเศรษฐกิจดิจิทัลที่เชื่อม E-Payment กับ Financial Inclusion เพื่อให้ประชาชนทุกกลุ่มเข้าถึงบริการทางการเงิน ลดความเหลื่อมล้ำ และสนับสนุนการเติบโตของเศรษฐกิจไทยยุคดิจิทัลอย่างยั่งยืน ความร่วมมือนี้ยังช่วยให้คนไทยเรียนรู้การออมตั้งแต่วันนี้เพื่ออนาคตที่มั่นคง”
นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ กล่าวว่า “ล่าสุด กอช. ได้ออกแบบนวัตกรรมการออมใหม่ “สลาก กอช.” หรือ “หวยเกษียณ” เพื่อให้คนไทยทุกกลุ่มอาชีพมีโอกาสออมเงิน พร้อมลุ้นรางวัลล้านทุกสัปดาห์ ทุกบาทที่ซื้อสลากจะกลายเป็นเงินออมทั้งหมด ไม่ว่าถูกรางวัลหรือไม่ก็ตาม นอกจากนี้ หวยเกษียณ ยังถูกออกแบบให้เข้าถึงง่าย สามารถซื้อผ่านแอปพลิเคชัน กอช., TrueMoney, myAIS และShopeePay ทำให้การออมกลายเป็นเรื่องใกล้ตัว และสอดคล้องกับไลฟ์สไตล์ยุคดิจิทัล”
นายรัชชานนท์ ชินพัณณ์ หัวหน้าฝ่ายผลิตภัณฑ์การลงทุน บริษัท ทรูมันนี่ จำกัด กล่าวว่า “ทรูมันนี่มีความตั้งใจที่จะเปิดตัว “หวยเกษียณ” ร่วมกับ กอช. ในเฟสแรก โดยจะเปิดให้ลูกค้าสามารถสมัครเปิดบัญชีเพื่อรอซื้อสลากได้ตั้งแต่ช่วงปลายปีนี้ ทั้งนี้ได้ออกแบบ User Journey โดยคำนึงถึงความสะดวกและความรวดเร็วในการสมัครใช้งานเป็นหลัก นอกจากนี้ ทรูมันนี่ยังมีแผนจัดทำ แคมเปญโปรโมชันเพื่อส่งเสริมการออม ควบคู่ไปกับการสื่อสารสร้างการรับรู้ รวมถึง แผนความร่วมมือกับ กอช. ในการทำสื่อออนไลน์และแคมเปญต่างๆ อย่างต่อเนื่องในอนาคต อีกทั้งยังเตรียมเดินหน้าพัฒนา ฟีเจอร์ใหม่ๆ เพื่อให้ตอบโจทย์ความต้องการของผู้ใช้งานในระยะยาว ที่ผ่านมา ทรูมันนี่ได้ให้บริการ กอช. แก่กลุ่มนักเรียนและผู้ประกอบอาชีพอิสระมาตั้งแต่ปลายปี 2566 จนถึงปัจจุบันมียอดเงินฝากรวมกว่า 120 ล้านบาท โดยในปัจจุบันยอดสมัครบัญชีใหม่ช่องทางออนไลน์ของ กอช. มากกว่า 50% มาจากทรูมันนี่ เรารู้สึกยินดีที่วันนี้มีผู้ให้บริการรายใหม่ๆ มาร่วมขับเคลื่อนภารกิจสำคัญนี้ไปด้วยกัน เพื่อทำให้คนไทยทุกคนสามารถเริ่มออมได้ง่ายขึ้น และเตรียมพร้อมสู่ชีวิตหลังเกษียณที่มั่นคง”
นายวรุณเทพ วัชราภรณ์ หัวหน้าฝ่ายงานรัฐกิจสัมพันธ์ AIS กล่าวว่า “เอไอเอส ในฐานะผู้ให้บริการโครงข่ายอัจฉริยะ เรามุ่งยกระดับประสบการณ์ดิจิทัลให้ตอบโจทย์ไลฟ์สไตล์ของคนไทย ควบคู่กับการสนับสนุนการเข้าถึงบริการภาครัฐ โดยเฉพาะการออมเงินกับ กอช. ที่เราได้ร่วมขับเคลื่อนมาอย่างต่อเนื่อง ผ่านช่องทางการสมัครสมาชิก เช็กยอด และส่งเงินออมได้สะดวกบนสมาร์ทโฟน ผ่านแอปพลิเคชัน myAIS ทำให้การออมเข้าถึงได้ทุกที่ทุกเวลา และช่วยสร้างหลักประกันทางการเงินที่มั่นคงในระยะยาวเพื่อสอดรับกับยุคดิจิทัลไลฟ์สไตล์ และการเสริมสร้าง Digital Financial Literacy เอไอเอสจึงพัฒนา myAIS ให้เป็นศูนย์กลางด้านการเงินดิจิทัล พร้อมต่อยอดสู่บริการใหม่อย่างการจำหน่าย สลาก กอช. หรือ หวยเกษียณ ในเดือนธันวาคม 2568 ซึ่งถือเป็นนวัตกรรมที่พลิกพฤติกรรมการลุ้นโชคของคนไทย ให้กลายเป็นแรงจูงใจในการออมอย่างสร้างสรรค์และยั่งยืน”
นายศุภวิทย์ หงส์อมรสิน กรรมการผู้จัดการบริษัท ช้อปปี้เพย์ (ประเทศไทย) จำกัด กล่าวว่า“ShopeePay รู้สึกเป็นเกียรติที่ได้ร่วมมือกับ กอช. และพันธมิตรดิจิทัลชั้นนำ เพื่อขยายช่องทางการออมของคนไทยผ่านโครงการสลาก กอช. เราเชื่อว่าการออมควรเป็นเรื่องง่าย เข้าถึงได้ และสอดคล้องกับวิถีชีวิตยุคดิจิทัล ความร่วมมือนี้จะช่วยให้ผู้ใช้งานสามารถออมเงินได้อย่างมั่นใจ พร้อมทั้งมีโอกาสลุ้นรางวัลใหญ่ทุกสัปดาห์ เรามุ่งมั่นที่จะใช้เทคโนโลยีของ ShopeePay เชื่อมต่อบริการทางการเงินกับผู้คนทุกกลุ่ม เพื่อสร้างโอกาสที่เท่าเทียมและสนับสนุนการออมระยะยาวอย่างยั่งยืน เราเชื่อว่า หวยเกษียณ จะไม่เพียงทำให้การออมสนุกขึ้น แต่ยังเป็นอีกหนึ่งก้าวสำคัญในการสร้างความมั่นคงทางการเงินให้กับคนไทยทุกคน”
โครงการ “หวยเกษียณ” ศุกร์ได้ลุ้นสุขได้ออม มีรายละเอียดดังนี้
1. เป็นสลากขูดแบบดิจิทัล ใบละ 50 บาท เพื่อขายให้กับประชาชนทุกคนที่มีสัญชาติไทย และมีอายุ 15 ปี ขึ้นไป และซื้อได้ไม่เกิน 3,000 บาท ต่อเดือน
2. สามารถซื้อหวยเกษียณได้ทุกวัน ออกรางวัลทุกวันศุกร์เวลา 17.00 น. ผู้ถูกรางวัลจะได้เงินรางวัลทันทีผ่านพร้อมเพย์ ซึ่งสามารถนำออกมาใช้ได้เลย โดยที่เงินค่าซื้อสลากทั้งหมดถูกเก็บเป็นเงินออมในบัญชีส่วนตัวของตนเอง แม้ว่าจะถูกรางวัลหรือไม่ก็ตาม
3. รางวัลของ "ทุกวันศุกร์" กำหนดดังนี้
3.1. รางวัลที่ 1 (เป็นเลข 6 หลัก) รางวัล 1,000,000 บาท จำนวน 5 รางวัล
3.2. รางวัลที่ 2 (เป็นเลขหน้า 3 ตัว และเลขท้าย 3 ตัว) รางวัล 1,000 บาท จำนวน 10,000 รางวัล
3.3. รางวัลพิเศษ (แจ็คพอต) 1 รางวัล (ถ้ามี)
4. หากในงวดใดที่รางวัลออกไม่หมด รางวัลที่ออกไม่หมดนั้นจะถูกทบยอดเป็นรางวัลพิเศษ (แจ็คพอต) ในงวดถัดไปทั้งหมดทันที
5. “เงินค่าซื้อสลากทั้งหมดจะเป็นเงินออมของผู้ซื้อสลาก” ซึ่งจะนำเงินส่งเข้าบัญชีเงินออมรายบุคคลกับ กอช. และเมื่อผู้ออมอายุครบ 60 ปี จะคืนเงินทั้งหมดทุกบาท ทุกสตางค์ที่ซื้อสลากมาทั้งชีวิตบวกกับผลตอบแทนการลงทุนให้กับผู้ออม
6. ประชาชนที่มีอายุเกิน 60 ปี ซื้อได้ด้วยด้วย แต่ต้องออมไว้ 5 ปี หลังจากวันที่ซื้อครั้งแรก และสามารถซื้อได้ไม่จำกัดรอบ ทุกรอบต้องออมไว้ 5 ปี
7. หากเสียชีวิต เงินออมที่ซื้อหวยเกษียณทั้งหมดจะตกสู่ทายาทตามกฎหมายหรือบุคคลที่ผู้ซื้อระบุไว้
สอบถามข้อมูลเพิ่มเติมได้ที่ :
ฝ่ายประชาสัมพันธ์และสื่อสารองค์กร กองทุนการออมแห่งชาติ 098-791-5149

ที่มา : https://www.thaigov.go.th/news/contents/details/100004