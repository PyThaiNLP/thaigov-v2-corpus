รัฐบาลไทย-ข่าวทำเนียบรัฐบาล-กบข. ร่วมแชร์มุมมองการลงทุน บนเวที Thailand Focus 2025

วันศุกร์ที่ 29 สิงหาคม 2568
29/08/2568
พิมพ์
กบข. ร่วมแชร์มุมมองการลงทุน บนเวที Thailand Focus 2025
นายทรงพล ชีวะปัญญาโรจน์ เลขาธิการคณะกรรมการกองทุนบำเหน็จบำนาญข้าราชการ (กบข.) เข้าร่วมงาน “Thailand Focus 2025 : Beyond the Challenges” จัดโดยตลาดหลักทรัพย์แห่งประเทศไทย (ต.ล.ท.) โดยมีนายเผ่าภูมิ โรจนสกุล รัฐมนตรีช่วยว่าการกระทรวงการคลัง กล่าวเปิดงาน
โดยในช่วงเสวนา หัวข้อ Reforming the Market: Capital Markets at an Inflection Point นายทรงพล ได้แชร์มุมมองที่จะช่วยปฏิรูปตลาดทุนให้ตอบโจทย์นักลงทุนอย่างยั่งยืน ซึ่ง กบข. มีสินทรัพย์การลงทุนประมาณ 1.5 ล้านล้านบาท มีการกระจายการลงทุนใน 21 สินทรัพย์ทั่วโลก ขณะนี้ กบข. กำลังทบทวนการจัดสรรการลงทุนระยะยาว (SAA) เพิ่มการลงทุนในสินทรัพย์เติบโตสูง โดยเฉพาะหุ้นไทย ใช้เทคนิคการคัดเลือกหุ้นรายตัว นำเกณฑ์ Set50 Free Float มาเป็นตัวชี้วัด
กบข. ในฐานะนักลงทุนสถาบัน มีความต้องการความเสถียรภาพของภาคการลงทุน มีกฎเกณฑ์ที่ชัดเจน ซึ่งต้องอาศัยความร่วมมือจากทุกฝ่าย ทั้งตลาดหลักทรัพย์แห่งประเทศไทย (ต.ล.ท.) และสำนักงานคณะกรรมการกำกับหลักทรัพย์และตลาดหลักทรัพย์ (ก.ล.ต.) ที่ต้องดำเนินการให้เกิดความชัดเจน รวมถึงบริษัทที่จดทะเบียน นักลงทุน และผู้ที่เกี่ยวข้องในภาคการลงทุน
อย่างไรก็ตาม ยังต้องติดตามการพัฒนาในด้านต่าง ๆ เพื่อให้เกิดนักลงทุนระยะกลางถึงระยะยาวมากกว่านักลงทุนที่เน้นการซื้อขายระยะสั้น และหวังว่าการดำเนินการของ ก.ล.ต. และ ต.ล.ท. จะสำเร็จในเร็ว ๆ นี้ เพื่อให้ตลาดลงทุนในไทยมีความยั่งยืนในอนาคต

ที่มา : https://www.thaigov.go.th/news/contents/details/100283