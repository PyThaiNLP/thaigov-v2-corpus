รัฐบาลไทย-ข่าวทำเนียบรัฐบาล-รัฐบาลไทยยืนยัน..ยืนยันนโยบาย  "ปฎิบัติการสุภาพบุรุษทางการทหาร ไม่มีนิสัยเกเร..แบบกัมพูชา…"

วันอาทิตย์ที่ 27 กรกฎาคม 2568
27/07/2568
พิมพ์
รัฐบาลไทยยืนยัน..ยืนยันนโยบาย  "ปฎิบัติการสุภาพบุรุษทางการทหาร ไม่มีนิสัยเกเร..แบบกัมพูชา…"
ย้ำ ขณะนี้ยังไม่พร้อมยุติการปฎิบัติการรักษาอธิปไตยของประเทศ หลังพบ ”ฮุน มาเนต“ โพส แขวะไทยอีกรอบบอกตนเอง“พร้อมหยุดแต่กลัวไทยกลับลำ” ในขณะที่เช้านี้ ยังเปิดฉากถล่มเป้าหมายพลเรือนของไทย ที่สุรินทร์และหลายพื้นที่อย่างต่อเนื่อง
วันนี้ (27 กรกฎาคม 2568) เวลา 10.45 น นายจิรายุ ห่วงทรัพย์ คณะกรรมการศูนย์เฉพาะกิจบริหารสถานการณ์บริเวณชายแดนไทย-กัมพูชา (ศบ. ทก.) เปิดเผยว่าในกรณีที่ นายฮุม มาเนต โพสต์ข้อความผ่านโซเชียลมีเดียโดยมีข้อความว่า“กัมพูชา ประกาศตอบรับการหยุด ยินดีไทยเห็นด้วย หวังว่าไทยจะไม่กลับลำจุดยืน มอบ รมว.ตปท.เจรจา“ นั้น
ขอเรียนให้ทราบว่าคำกล่าวของ นายฮุน มาเนต ในทุกข้อความยังไม่มีความจริงใจยังคงไว้ซึ่งเจตนาพิเศษ แอบแฝงและ ยังเหน็บแนม ค่อนแคะ ประเทศไทยต่างๆนาๆ ทั้งๆที่ รัฐบาลไทยยืนยันหลายครั้งว่า การเจรจาหยุดยิงกัมพูชาต้องหยุดการโจมตีพื้นที่พลเรือนของไทยทันที ซึ่งเห็นได้ว่ารัฐบาลกัมพูชาใช้เวลาโกหกไปวันๆ เพื่อๆเรียกร้องความสนใจในเวทีโลกแต่ในการปฎิบัติทหาร กลับตรงกันข้ามอย่างเห็นได้ชัด
โดยเมื่อเวลา 06:01น. เช้าวันนี้(อาทิตย์ที่27 กรกฎาคม 2568 )กองทัพกัมพูชายังมีพฤติกรรม เป็นอาชญากรรมสงคราม ไร้มนุษยธรรม โดยการยิงปืนใหญ่ข้ามฝั่งเข้ามาในพื้นที่พลเรือนของไทยอย่างต่อเนื่อง โดยมีประชาชนได้รับบาดเจ็บ ที่บ้านตาโสหนึ่ง ตำบลบ้านพลวง อำเภอปราสาท จังหวัดสุรินทร์ ทำให้เกิดเหตุเพลิงไหม้บ้านเรือนประชาชนหลายหลัง และมีผู้บาดเจ็บหลายรายในพื้นที่ดังกล่าว
นายจิรายุ กล่าวต่อไป ว่า รัฐบาลขอยืนยันว่า การริเริ่มก่ออาชญากรรม สงคราม คือกองทัพกัมพูชาเป็นผู้ริเริ่มก่อนทั้งสิ้น และ ยังใช้ความโหดร้าย ไร้มนุษยธรรม โจมตีพื้นที่พลเรือน บ้านเรือนประชาชนอย่างต่อเนื่อง ปรากฏพยานหลักฐานที่ทั่วโลกยอมรับเป็นจำนวนมาก
ดังนั้น การเจรจาหยุดยิงเป็นเรื่องที่รัฐบาลไทยแจ้งหลายครั้งแล้วว่า ประเทศไทยอยู่ในวิสัยที่จะต้องเจรจาและพร้อม แต่กลับพบว่ากองทัพกัมพูชายังใช้การโกหกรายวัน ขัดต่อสิ่งที่พยายามพูดต่อประชาคมโลกและอาจจะกล่าวในลักษณะสุภาษิตไทยว่า”เอาดีใส่ตัวเอาชั่วให้คนอื่น“ ทั้งนี้ รัฐบาลไทยยืนยันว่าพร้อมเจรจาหยุดยิง แต่กองทัพกัมพูชายังคงโจมตีพื้นที่พลเรือนตลอด3วันที่ผ่านมาอย่างต่อเนื่องอย่างน่ากังวลใจ

ที่มา : https://www.thaigov.go.th/news/contents/details/98908