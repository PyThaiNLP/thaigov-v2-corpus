รัฐบาลไทย-ข่าวทำเนียบรัฐบาล-​"เอกนัฏ" ลงพื้นที่เมืองสองแคว ชมผลงาน "ดีพร้อม" หนุนใช้วัตถุดิบท้องถิ่น ปั้นเมนูอาหาร ส่งเสริมอัตลักษณ์ชุมชนวังทอง ดัน Soft Power ไทย

วันอังคารที่ 1 กรกฎาคม 2568
01/07/2568
พิมพ์
​"เอกนัฏ" ลงพื้นที่เมืองสองแคว ชมผลงาน "ดีพร้อม" หนุนใช้วัตถุดิบท้องถิ่น ปั้นเมนูอาหาร ส่งเสริมอัตลักษณ์ชุมชนวังทอง ดัน Soft Power ไทย
​"เอกนัฏ" ลงพื้นที่เมืองสองแคว ชมผลงาน "ดีพร้อม" หนุนใช้วัตถุดิบท้องถิ่น ปั้นเมนูอาหาร ส่งเสริมอัตลักษณ์ชุมชนวังทอง ดัน Soft Power ไทย
จ. พิษณุโลก 23 มิถุนายน 2568 - นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ลงพื้นที่ตรวจราชการ พร้อมให้เกียรติเป็นประธานกล่าวเปิดกิจกรรมฝึกอบรมเชิงปฎิบัติการ "เสริมทักษะอาชีพสู่ Soft Power ชุมชนให้ดีพร้อม" หลักสูตร "อาหารพื้นบ้าน ทำง่าย ขายคล่อง Soft Power ไทย" โดยมี ดร.ณัฐพล รังสิตพล ปลัดกระทรวงอุตสาหกรรม กล่าวรายงาน พร้อมด้วย นางสาวณัฏฐิญา เนตยสุภา อธิบดีกรมส่งเสริมอุตสาหกรรม นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรม นายวัชรุน จุ้ยจำลอง ผู้ตรวจราชการกระทรวงอุตสาหกรรม นายใบน้อย สุวรรณชาตรี เลขาธิการคณะกรรมการอ้อยและน้ำตาลทราย นายสุรพล ปลื้มใจ และนายดุสิต อนันตรักษ์ รองอธิบดีกรมส่งเสริมอุตสาหกรรม ผู้เข้าร่วมฝึกอบรมในชุมชนวังทอง และคณะสื่อมวลชน โดยมี นายบุญเหลือ บารมี รองผู้ว่าราชการจังหวัดพิษณุโลก กล่าวต้อนรับ ณ ศูย์ประสานแผนพัฒนาท้องถิ่นประจำอำเภอวังทอง
กิจกรรมฝึกอบรมเชิงปฏิบัติการ "เสริมทักษะอาชีพสู่ Soft Power ชุมชน ให้ดีพร้อม หลักสูตร อาหารพื้นบ้าน ทำง่าย ขายคล่อง Soft Power ไทย" เป็นส่วนหนึ่งของการขับเคลื่อนนโยบาย Soft Power ของรัฐบาล โดยดีพร้อมมุ่งเน้นการสร้างมูลค่าเพิ่มให้กับสินค้าอัตลักษณ์พื้นถิ่น และสอดรับกับวิสัยทัศน์ที่มุ่งใช้ "การพัฒนาที่ยั่งยืน" เป็นพลังขับเคลื่อนเศรษฐกิจไทยในยุคใหม่ ซึ่งครอบคลุมทั้ง 4 มิติสำคัญ ได้แก่ ความสามารถในการแข่งขัน การได้รับการยอมรับจากชุมชนและสังคม การตอบโจทย์กติกาสากลด้านสิ่งแวดล้อม และการกระจายรายได้สู่ชุมชน ภายใต้นโยบาย "ดีพร้อมคอมมูนิตี้ ที่นี่มีแต่ให้" ของ นางสาวณัฏฐิญา เนตยสุภา อธิบดีกรมส่งเสริมอุตสาหกรรม ที่ดำเนินการตามกลยุทธ์ "4 ให้" ได้แก่ ให้ทักษะใหม่ ให้เครื่องมือทันสมัย ให้โอกาสโตไกล และให้ธุรกิจที่ดีคู่ชุมชน
ก่อนเริ่มกิจกรรมการฝึกอบรม ”รัฐมนตรีเอกนัฏ“ ได้ให้เกียรติมอบฉลากบรรจุภัณฑ์ที่ออกแบบโดยดีพร้อมให้ผู้ประกอบการกลุ่มแปรรูปผลิตภัณฑ์ชุมชนจำนวน 5 ราย เพื่อส่งเสริมภาพลักษณ์และเพิ่มมูลค่าผลิตภัณฑ์ จากนั้นได้เยี่ยมชมฐานฝึกอาชีพด้านการทำอาหารหลากหลายหลักสูตร ซึ่งใช้วัตถุดิบท้องถิ่นขึ้นชื่อของอำเภอวังทอง ได้แก่ น้ำพริกเห็ดทรงเครื่องสมุนไพร ไข่เค็มสมุนไพร และปลาส้มสมุนไพร เพื่อยกระดับอาหารไทย ผ่านการส่งเสริมการใช้อัตลักษณ์ภูมิปัญญาและวัตถุดิบในท้องถิ่น ซึ่งอำเภอวังทอง จังหวัดพิษณุโลก เป็นพื้นที่ที่มีศักยภาพทางการเกษตรสูง เนื่องจากมีสภาพภูมิประเทศและทรัพยากรธรรมชาติที่เอื้ออำนวย ทำให้มีวัตถุดิบหลักที่หลากหลาย การบูรณาการวัตถุดิบเหล่านี้เข้ากับการแปรรูป จะช่วยส่งเสริมการท่องเที่ยว สร้างมูลค่าเพิ่มและส่งเสริมเศรษฐกิจของอำเภอวังทองให้เติบโตได้อย่างยั่งยืนในระยะยาว ซึ่งสอดรับตามนโยบายของ นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ที่มุ่งปฏิรูปอุตสาหกรรมด้วยการเสริมแกร่งห่วงโซ่อุปทาน สร้างอุตสาหกรรมเศรษฐกิจใหม่ พัฒนาทักษะบุคลากร รวมถึงการสร้างความเท่าเทียมในการแข่งขันของ SMEs ไทย เพื่อเพิ่มขีดความสามารถในการแข่งขันผู้ประกอบการไทยสู่สากล
นอกจากนี้ ภายในงานยังมีบูธสาธิตเครื่องบรรจุกระป๋องจากดีพร้อม และบูธให้คำแนะนำจากธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) เพื่อสนับสนุนผู้ประกอบการในการเริ่มต้นธุรกิจและขยายโอกาสทางการตลาด มีผู้เข้าร่วมกิจกรรมกว่า 150 คน จากหลายตำบลในอำเภอวังทอง ซึ่งแสดงให้เห็นถึงความสนใจและความพร้อมของชุมชนในการพัฒนาศักยภาพตนเองเพื่อสร้างความเข้มแข็งทางเศรษฐกิจอย่างยั่งยืน

ที่มา : https://www.thaigov.go.th/news/contents/details/98070