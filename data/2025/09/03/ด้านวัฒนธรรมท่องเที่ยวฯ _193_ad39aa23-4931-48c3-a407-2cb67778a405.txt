รัฐบาลไทย-ข่าวทำเนียบรัฐบาล-ผู้ช่วย รมว.ท่องเที่ยวและกีฬา ตรวจความพร้อมสนามแข่งขันวอลเลย์บอลหญิงชิงแชมป์โลก 2025 จังหวัดเชียงใหม่

วันศุกร์ที่ 22 สิงหาคม 2568
ผู้ช่วย รมว.ท่องเที่ยวและกีฬา ตรวจความพร้อมสนามแข่งขันวอลเลย์บอลหญิงชิงแชมป์โลก 2025 จังหวัดเชียงใหม่
ผู้ช่วย รมว.ท่องเที่ยวและกีฬา ตรวจความพร้อมสนามแข่งขันวอลเลย์บอลหญิงชิงแชมป์โลก 2025 จังหวัดเชียงใหม่
วันที่ 22 สิงหาคม 2568 เวลา 11.30 น. นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ นำคณะ ลงพื้นที่ตรวจความพร้อมของสนามแข่งขันวอลเลย์บอลหญิงชิงแชมป์โลก 2025 (FIVB Volleyball Women’s World Championship 2025) ณ ศูนย์ประชุมและแสดงสินค้านานาชาติเชียงใหม่
สนามดังกล่าวจะใช้จัดการแข่งขันระหว่างวันที่ 22 – 27 สิงหาคม 2568 โดยสามารถรองรับผู้ชมได้กว่า 4,000 ที่นั่ง ซึ่งมีการเนรมิตอัฒจันทร์ขึ้นมาใหม่ทั้งหมด เพื่อให้ได้มาตรฐานสากล ทั้งในด้านความปลอดภัย ความสะอาด และสิ่งอำนวยความสะดวกสำหรับนักกีฬา เจ้าหน้าที่ และผู้ชมการแข่งขัน
นอกจากการตรวจความพร้อมของสนามแข่งขันแล้ว นายจักรพล และคณะยังได้เข้าเยี่ยมชมบูธนิทรรศการด้านการท่องเที่ยวและกีฬา ที่จังหวัดเชียงใหม่จัดขึ้นร่วมกับหน่วยงานพันธมิตร เพื่อส่งเสริมการท่องเที่ยวภายใต้แนวคิด “การท่องเที่ยวยั่งยืน” โดยมีการจัดบูธที่หลากหลาย อาทิ
บูธ Green Heart โดยการท่องเที่ยวชุมชน CBT นำเสนอ Workshop และของที่ระลึกจากภูมิปัญญาท้องถิ่น
บูธ Green Destination โดยสภาอุตสาหกรรมการท่องเที่ยวจังหวัดเชียงใหม่
บูธ Green Season : Chiang Mai Grand Sale โดยสมาคมธุรกิจท่องเที่ยวจังหวัดเชียงใหม่
นายจักรพล กล่าวย้ำว่า การจัดการแข่งขันกีฬาระดับโลกควบคู่ไปกับการประชาสัมพันธ์การท่องเที่ยว จะเป็นโอกาสสำคัญในการสร้างภาพลักษณ์ที่ดีให้กับประเทศไทย โดยเฉพาะจังหวัดเชียงใหม่ที่เป็นเมืองท่องเที่ยวระดับนานาชาติ พร้อมทั้งแสดงศักยภาพด้านกีฬาและวัฒนธรรมที่ผสมผสานกันอย่างลงตัว ซึ่งจะช่วยกระตุ้นเศรษฐกิจท้องถิ่น และส่งเสริมการท่องเที่ยวยั่งยืนในระยะยาว

ที่มา : https://www.thaigov.go.th/news/contents/details/100013