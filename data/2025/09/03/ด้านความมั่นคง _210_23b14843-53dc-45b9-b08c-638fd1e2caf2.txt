รัฐบาลไทย-ข่าวทำเนียบรัฐบาล-"ธีรรัตน์" ติดตามสถานการณ์อุทกภัยเมืองน่านเป็นวันที่ 2 ลงเรือเยี่ยมชาวชุมชนภูมินทร์-ท่าลี่ มอบข้าว น้ำ ถุงยังชีพให้กับประชาชน พร้อมประกอบอาหารในศูนย์พักพิงฯ แจกจ่ายให้กับประชาชน

วันเสาร์ที่ 26 กรกฎาคม 2568
26/07/2568
พิมพ์
"ธีรรัตน์" ติดตามสถานการณ์อุทกภัยเมืองน่านเป็นวันที่ 2 ลงเรือเยี่ยมชาวชุมชนภูมินทร์-ท่าลี่ มอบข้าว น้ำ ถุงยังชีพให้กับประชาชน พร้อมประกอบอาหารในศูนย์พักพิงฯ แจกจ่ายให้กับประชาชน
"ธีรรัตน์" ติดตามสถานการณ์อุทกภัยเมืองน่านเป็นวันที่ 2 ลงเรือเยี่ยมชาวชุมชนภูมินทร์-ท่าลี่ มอบข้าว น้ำ ถุงยังชีพให้กับประชาชน พร้อมประกอบอาหารในศูนย์พักพิงฯ แจกจ่ายให้กับประชาชนผู้ได้รับผลกระทบ
วันนี้ (26 ก.ค. 68) นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ลงพื้นที่ติดตามสถานการณ์อุทกภัยและให้ความช่วยเหลือประชาชนพื้นที่จังหวัดน่านเป็นวันที่ 2 พร้อมด้วยนายชัยนรงค์ วงศ์ใหญ่ ผู้ว่าราชการจังหวัดน่าน นายสหรัฐ วงศ์สกุลวิวัฒน์ รองอธิบดีกรมป้องกันและบรรเทาสาธารณภัย นายทรงยศ รามสูต สมาชิกสภาผู้แทนราษฎรจังหวัดน่าน นายนพรัตน์ ถาวงศ์ นายกองค์การบริหารส่วนจังหวัดน่าน
โดยในช่วงเวลา 09.30 น. นางสาวธีรรัตน์ และคณะ ได้ตรวจติดตามสถานการณ์ในเขตเทศบาลเมืองน่าน และลงเรือของ ปภ. บริเวณหน้าวัดภูมินทร์ ล่องเรือเข้าให้กำลังใจประชาชนและมอบอาหาร น้ำ และถุงยังชีพ บริเวณหมู่บ้านภูมินทร์-ท่าลี่ ตามแนวถนนผากอง ซึ่งระดับน้ำบริเวณดังกล่าวลึกประมาณ 1.5 เมตร ลดลงมาจากเมื่อวานนี้ และเป็นหมู่บ้านที่ได้รับผลกระทบจากน้ำท่วมมากที่สุดเพราะที่ตั้งอยู่ในระดับพื้นต่ำสุดของเขตเทศบาลเมืองน่าน พร้อมทั้งให้ ปภ. ร่วมกับเทศบาลเมืองน่าน ใช้เรือขนาดเล็กลำเลียงอาหารและน้ำ เพื่อช่วยเหลือพี่น้องประชาชนในหมู่บ้านดังกล่าวจำนวนกว่า 400 ครัวเรือน
จากนั้น เวลา 11.00 น. ได้ลงพื้นที่ร่วมทำความสะอาดถนน บริเวณบริเวณสี่แยกวัดสวนตาล ร่วมกับพี่น้องจิตอาสาพระราชทาน และหน่วยงานต่าง ๆ ซึ่งบริเวณดังกล่าวขณะนี้ไม่มีน้ำท่วมขังแล้ว แต่มีโคลนที่ไหลมากับน้ำเป็นจำนวนมาก และในเวลา 11.40 น. ได้ลงพื้นที่ศูนย์พักพิงชั่วคราวผู้ประสบอุทกภัยเทศบาลเมืองน่าน พร้อมทั้งพูดคุยให้กำลังใจกับประชาชนในศูนย์พักพิงจำนวนประมาณ 80 คน และได้เข้าครัวประกอบอาหารเมนูไข่เจียว และได้ร่วมบรรจุอาหารเมนูผัดซีอิ้ว เพื่อนำไปแจกจ่ายให้กับประชาชนผู้ประสบภัยในพื้นที่เขตเทศบาลเมืองน่าน
นางสาวธีรรัตน์ กล่าวว่า ในวันนี้สถานการณ์น้ำในพื้นที่เขตเทศบาลเมืองน่านได้ลดลงแล้ว และระดับน้ำในแม่น้ำน่านก็ลดลงต่ำกว่าตลิ่ง โดยทางจังหวัด จะได้เร่งทำการสูบน้ำที่อยู่ในเขตเทศบาลเมืองน่านโดยเร็วที่สุด คาดว่าจะกลับเข้าสู่หอปกติใน 1-2 วันนี้ ซึ่งตนได้เน้นย้ำให้ทางจังหวัดได้ลำเลียงอาหารและน้ำเข้าไปช่วยเหลือประชาชนในพื้นที่หมู่บ้านภูมินทร์-ท่าลี่ หมู่บ้านสุดท้ายที่ยังมีระดับน้ำประมาณ 1.5 เมตร และวันนี้ในหลายหมู่บ้านก็ได้มีการช่วยกันทำความสะอาด

ที่มา : https://www.thaigov.go.th/news/contents/details/98887