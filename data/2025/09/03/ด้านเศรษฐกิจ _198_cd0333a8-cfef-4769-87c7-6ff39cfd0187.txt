รัฐบาลไทย-ข่าวทำเนียบรัฐบาล-องค์การขนส่งมวลชนกรุงเทพ เพิ่มความสะดวกในการเดินทางให้ประชาชนด้วยแอปพลิเคชัน BMTA BUS ตรวจสอบรถเมล์แบบเรียลไทม์และค้นหาเส้นทาง	

วันพฤหัสบดีที่ 17 กรกฎาคม 2568
องค์การขนส่งมวลชนกรุงเทพ เพิ่มความสะดวกในการเดินทางให้ประชาชนด้วยแอปพลิเคชัน BMTA BUS ตรวจสอบรถเมล์แบบเรียลไทม์และค้นหาเส้นทาง
......
นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ กระทรวงคมนาคม เปิดเผยว่า องค์การขนส่งมวลชนกรุงเทพ (ขสมก.) พัฒนาการให้บริการประชาชนด้วยความทันสมัย ยกระดับคุณภาพการให้บริการขนส่งมวลชน โดยใช้เทคโนโลยีดิจิทัลเข้ามาเสริมสร้างประสิทธิภาพ เพื่อตอบสนองความต้องการของประชาชนและนักท่องเที่ยวที่เดินทางภายในกรุงเทพมหานคร ด้วยแอปพลิเคชัน BMTA BUS ซึ่งให้บริการข้อมูลเกี่ยวกับเส้นทางการเดินรถโดยสารแบบเรียลไทม์ ผ่านระบบ GPS เพื่ออำนวยความสะดวกแก่ประชาชนผู้ใช้บริการ อีกทั้งช่วยเพิ่มประสิทธิภาพในการบริหารจัดการรถโดยสารของ ขสมก. โดยให้ข้อมูลครอบคลุมสำหรับการเดินทางด้วยรถโดยสาร ขสมก. ดังนี้
1. ติดตามรถเมล์แบบเรียลไทม์ ให้ผู้โดยสารสามารถดูตำแหน่งรถเมล์ ตรวจสอบสายรถที่ผ่าน
2. ค้นหาสายรถและเส้นทางเส้นทางเดินรถ พร้อมแสดงรายละเอียดต้นทาง - ปลายทาง
3. ผู้โดยสารสามารถให้คะแนนความพึงพอใจบริการของพนักงาน ความสะอาดของรถ ความปลอดภัยในการขับขี่ และระยะเวลารอรถ
4. แจ้งเตือนข่าวประชาสัมพันธ์ หรือรับข้อมูลอัปเดตเกี่ยวกับการให้บริการ และการเปลี่ยนแปลงเส้นทางผ่าน Push Notification
ทั้งนี้ สามารถดาวน์โหลดใช้งานได้ที่ App Store และ Play Store โดยค้นหาคำว่า “BMTA BUS” เพื่อความสะดวกสบายในการเดินทาง สอบถามข้อมูลเพิ่มเติมได้ที่ BMTA Contact Center โทร. 1348 เฟซบุ๊ก ขสมก. พร้อมบวก และ www.bmta.co.th

ที่มา : https://www.thaigov.go.th/news/contents/details/98491