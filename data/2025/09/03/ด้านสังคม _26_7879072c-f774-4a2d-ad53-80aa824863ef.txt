รัฐบาลไทย-ข่าวทำเนียบรัฐบาล-รองนายกฯ ประเสริฐ เปิดงาน East Tech West 2025 โชว์ศักยภาพ ศก.ดิจิทัลไทย ในเวทีโลก

วันศุกร์ที่ 27 มิถุนายน 2568
รองนายกฯ ประเสริฐ เปิดงาน East Tech West 2025 โชว์ศักยภาพ ศก.ดิจิทัลไทย ในเวทีโลก
รองนายกฯ ประเสริฐ เปิดงาน East Tech West 2025 โชว์ศักยภาพ ศก.ดิจิทัลไทย ในเวทีโลก
วันที่ 27 มิถุนายน 2568 นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เป็น ประธานเปิดงาน East Tech West 2025 : Thailand Roadshow โดย CNBC โดยมี รัฐมนตรีจากสาธารณรัฐคิวบา และรัฐมนตรีจากสาธารณรัฐกินี ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดีอี ดร.ปิยนุช วุฒิสอน รองปลัดกระทรวงดีอี ผู้บริหารกระทรวงดีอี ผู้นำด้านเทคโนโลยี และนักธุรกิจด้านดิจิทัลจากทั่วโลกเข้าร่วม ณ โรงแรม วอลดอร์ฟ แอสโทเรีย กรุงเทพฯ
สำหรับงาน “East Tech West 2025 : Thailand Roadshow” เป็นงานเสวนาด้านเทคโนโลยีซึ่งมีการจัดขึ้นมาแล้วทั่วโลก ครั้งนี้ เป็นครั้งแรกที่จัดในไทย โดยเป็นการรวมผู้นำด้านเทคโนโลยีที่ทรงอิทธิพลที่สุดของโลก มาร่วมเสวนาแลกเปลี่ยนความคิดเห็นเกี่ยวกับอนาคตของอุตสาหกรรมเทคโนโลยี ซึ่งครอบคลุมด้านเศรษฐกิจดิจิทัล ได้แก่ ปัญญาประดิษฐ์ (AI) เทคโนโลยี 5G ฯลฯ ซึ่งเป็นการจัดงานในรูปแบบ back – to – back กับการประชุม “The 3rd UNESCO Global Forum on the Ethics of AI 2025” และเป็นส่วนหนึ่งของงาน Bangkok AI Week 2025
นอกจากนี้ การจัดงาน “East Tech West 2025” ยังเป็นการส่งเสริมภาพลักษณ์เศรษฐกิจดิจิทัลของไทยผ่านสื่อต่างประเทศชั้นนำของโลกด้านข่าวเศรษฐกิจและธุรกิจ รวมทั้งเป็นการประชาสัมพันธ์นำเสนอศักยภาพของประเทศไทยในด้านนวัตกรรม และเทคโนโลยีซึ่งเป็นส่วนหนึ่งของการพัฒนาด้านเศรษฐกิจดิจิทัล และเปิดโอกาสให้นักธุรกิจในอุตสาหกรรมเทคโนโลยีทั้งไทยและภูมิภาคเอเชียแปซิฟิกได้สร้างความสัมพันธ์ทางธุรกิจร่วมกัน

ที่มา : https://www.thaigov.go.th/news/contents/details/97927