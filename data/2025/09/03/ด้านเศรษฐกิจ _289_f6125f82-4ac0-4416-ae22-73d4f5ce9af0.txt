รัฐบาลไทย-ข่าวทำเนียบรัฐบาล-ธนาคารกรุงไทยออกมาตรการช่วยเหลือลูกค้า บรรเทาความเดือดร้อนจากเหตุการณ์ความไม่สงบในชายแดนไทย-กัมพูชา 

วันศุกร์ที่ 25 กรกฎาคม 2568
25/07/2568
พิมพ์
ธนาคารกรุงไทยออกมาตรการช่วยเหลือลูกค้า บรรเทาความเดือดร้อนจากเหตุการณ์ความไม่สงบในชายแดนไทย-กัมพูชา
ธ.กรุงไทยออกมาตรการช่วยเหลือ เพื่อบรรเทาความเดือดร้อนลูกค้ารายย่อย และผู้ประกอบการเอสเอ็มอี มุ่งลดภาระทางการเงิน ครอบคลุม การลดดอกเบี้ย และลดค่างวดชำระหนี้ พร้อมเสริมสภาพคล่องในการดำรงชีพ เคียงข้างลูกค้าผ่านวิกฤติอย่างราบรื่น
ธนาคารกรุงไทย ห่วงใยลูกค้าที่ได้รับผลกระทบจากสถานการณ์ความไม่สงบพื้นที่ชายแดนไทย-กัมพูชา เร่งออกมาตรการช่วยเหลือ เพื่อบรรเทาความเดือดร้อนลูกค้ารายย่อย และผู้ประกอบการเอสเอ็มอี มุ่งลดภาระทางการเงิน ครอบคลุม การลดดอกเบี้ย และลดค่างวดชำระหนี้ พร้อมเสริมสภาพคล่องในการดำรงชีพ เคียงข้างลูกค้าผ่านวิกฤติอย่างราบรื่น
นายเอกชัย เตชะวิริยะกุล ประธานผู้บริหาร Risk ธนาคารกรุงไทย เปิดเผยว่า  ธนาคารกรุงไทย ตระหนักถึงผลกระทบจากสถานการณ์ความไม่สงบบริเวณพื้นที่ชายแดนไทย-กัมพูชา ที่สร้างความเสียหายต่อชีวิต  การประกอบอาชีพ และทรัพย์สินของลูกค้าและประชาชนในพื้นที่หลายจังหวัด จึงออกมาตรการทางการเงิน เพื่อเร่งช่วยเหลือลูกค้าที่ได้รับผลกระทบ  ลดภาระทางการเงิน ครอบคลุมการปรับลดค่างวดผ่อนชำระ การปรับลดอัตราดอกเบี้ย และการให้วงเงินฉุกเฉิน เสริมสภาพคล่องในการดำรงชีพ รวมถึงการซ่อมแซมที่อยู่อาศัยและทรัพย์สินที่ได้รับความเสียหาย
มาตรการแบ่งเบาภาระลูกค้าสินเชื่อปัจจุบัน
● สินเชื่อบ้าน และ สินเชื่อธุรกิจ SSME ลดค่างวดลง 75% ของค่างวดปัจจุบันนาน 1 ปี และ ลดดอกเบี้ยเป็น 0% ต่อปี นาน 3 เดือน หลังจากนั้น ดอกเบี้ยคงที่ 2.5% ต่อปี นาน 33 เดือน (รวมระยะเวลาดอกเบี้ยพิเศษ นาน 3 ปี)
● สินเชื่อส่วนบุคคล ลดค่างวดลง 75% ของค่างวดปัจจุบัน นาน 1 ปี และ ลดดอกเบี้ยเป็น ดอกเบี้ยคงที่ 4.5% ต่อปี นาน 3 ปี
● สินเชื่อธุรกิจ SME ให้ความช่วยเหลือ  ทั้งการลดอัตราดอกเบี้ย ลดค่างวดการชำระหนี้ พักชำระเงินต้น ชำระเฉพาะดอกเบี้ย หรือพักชำระเงินต้น และ/หรือ พักชำระดอกเบี้ยบางส่วน ขยายระยะเวลาสัญญา/ปรับตารางผ่อนชำระหนี้ เป็นต้น โดยเงื่อนไขและเกณฑ์การพิจารณาลูกค้าแต่ละรายเป็นไปตามหลักเกณฑ์ที่ธนาคารกำหนด ซึ่งธนาคารจะพิจารณาให้เหมาะสมกับลูกค้า
● ลูกค้าธุรกิจ  สามารถติดต่อผู้ดูแลธุรกิจสัมพันธ์ของท่าน (RM) เพื่อประสานงานให้ความช่วยเหลืออย่างเหมาะสม  โดยธนาคารพิจารณาความช่วยเหลือให้สอดคล้องกับสถานการณ์ของลูกค้า
มาตรการสำหรับสินเชื่อเพื่อฟื้นฟูกิจการและซ่อมบ้าน
● สินเชื่อบ้าน Top up สินเชื่อบ้านแลกเงิน และ สินเชื่อธุรกิจ SSME (Term Loan) ดอกเบี้ยคงที่ 0% ต่อปี นาน 3 เดือน หลังจากนั้น ดอกเบี้ยคงที่ 2.5% ต่อปี นาน 33 เดือน (รวมระยะเวลา ดอกเบี้ยพิเศษ นาน 3 ปี กรณีสินเชื่อบ้าน ฟรีค่าประเมินและค่าจดจำนอง)
● สินเชื่อส่วนบุคคล (Term Loan) ดอกเบี้ยคงที่ 4.5% ต่อปี นาน 3 ปี
● สินเชื่อธุรกิจ SME  (Term Loan) ระยะเวลาสูงสุดไม่เกิน 7 ปี ดอกเบี้ย 3.5% ต่อปี นาน 2 ปี หลังจากนั้น MLR-1% ต่อปี
ธนาคารกรุงไทย ขอแสดงความเสียใจกับครอบครัวของผู้สูญเสีย พร้อมส่งกำลังใจให้ทหาร เจ้าหน้าที่  ลูกค้าและประชาชนทุกท่าน ให้ได้รับความปลอดภัย และผ่านพ้นวิกฤตครั้งนี้ไปได้อย่างรวดเร็ว
ธนาคารให้ความสำคัญกับแนวทางการให้สินเชื่ออย่างรับผิดชอบและเป็นธรรม (Responsible Lending) ของธนาคารแห่งประเทศไทย พร้อมให้ความรู้สร้างวินัยทางการเงิน กู้เท่าที่จำเป็นและชำระคืนไหว เพื่อเสริมสร้างภูมิคุ้มกันทางการเงินอย่างยั่งยืน โดยแจ้งความประสงค์เข้าร่วมมาตรการความช่วยเหลือได้ที่ ธนาคารกรุงไทยทุกสาขา ตั้งแต่ 24 กรกฎาคม - 31 ธันวาคม 2568 ดูข้อมูลเพิ่มเติมได้ https://krungthai.com/link/loan-frontier-relief  หรือ Krungthai Contact Center โทร 02-111-1111
หมายเหตุ : สินเชื่อบ้าน Top up และ สินเชื่อบ้านแลกเงิน อัตราดอกเบี้ยที่แท้จริงตลอดอายุสัญญาเท่ากับ 5.16% ต่อปี (ณ วันที่ 15 พ.ค. 68) | สมมติฐานการคำนวณจากวงเงินกู้ 1 ล้านบาท อายุสัญญา 20 ปี ผ่อนชำระ 8,300 บาท/เดือน | MLR = 6.75% ต่อปี (ณ วันที่ 15 พ.ค. 68) **สินเชื่ออเนกประสงค์ สำหรับบุคลากรภาครัฐ อัตราดอกเบี้ยที่แท้จริงตลอดอายุสัญญาอยู่ระหว่าง 6.545% - 11.045% ต่อปี (ณ วันที่ 15 พ.ค. 68) สมมติฐานการคำนวณมาจากอัตราดอกเบี้ย MRR -0.75% ถึง MRR +3.75% ต่อปี | สินเชื่ออเนกประสงค์ สำหรับพนักงานเอกชน อัตราดอกเบี้ยที่แท้จริงตลอดอายุสัญญาอยู่ระหว่าง 7.295% - 12.295% ต่อปี (ณ วันที่ 15 พ.ค. 68) สมมติฐานการคำนวณมาจากอัตราดอกเบี้ย MRR ถึง MRR +5.00% ต่อปี | สินเชื่อสวัสดิการข้าราชการการเมืองท้องถิ่น อัตราดอกเบี้ยปกติอยู่ที่ 10.795% ต่อปี (ณ วันที่ 15 พ.ค. 68) สมมติฐานการคำนวณมาจากอัตราดอกเบี้ย MRR+3.50% ต่อปี | สินเชื่อเพื่อการศึกษาในและต่างประเทศ อัตราดอกเบี้ยที่แท้จริงตลอดอายุสัญญาอยู่ระหว่าง 3.20% - 10.295% ต่อปี (ณ วันที่ 4 มิ.ย. 68) สมมติฐานการคำนวณมาจากอัตราดอกเบี้ยเงินฝากประจำ 12 เดือน + 2.00% ต่อปี ถึง อัตราดอกเบี้ยอ้างอิง MRR +3.00% ต่อปี อัตราดอกเบี้ยเงินฝากประจำ 12 เดือน = 1.20% ต่อปี (ณ วันที่ 4 มิ.ย. 68) | อัตราดอกเบี้ยเงินฝากสามารถเปลี่ยนแปลงเพิ่มขึ้นหรือลดลงได้ตามประกาศธนาคาร | MRR = 7.295% ต่อปี (ณ วันที่ 15 พ.ค. 68) | สินเชื่อกรุงไทย Smart Money อัตราดอกเบี้ยปกติอยู่ระหว่าง 20% - 24% ต่อปี | เงื่อนไขและหลักเกณฑ์การพิจารณาสินเชื่อเป็นไปตามที่ธนาคารกำหนด ***สินเชื่อเพื่อธุรกิจ SME MLR = 6.75% ต่อปี (ณ วันที่ 15 พ.ค. 68) | สินเชื่อเพื่อธุรกิจ SSME สำหรับผู้ประกอบการที่มียอดขายไม่เกิน 100 ล้านบาท และวงเงินกู้ไม่เกิน 20 ล้านบาท | สินเชื่อเพื่อธุรกิจ SME สำหรับผู้ประกอบการขนาดกลางที่มียอดขายมากกว่า 100 ล้านบาท หรือวงเงินกู้มากกว่า 20 ล้านบาทขึ้นไป | อัตราดอกเบี้ยลอยตัวสามารถเปลี่ยนแปลงเพิ่มขึ้นหรือลดลงได้ สามารถตรวจสอบอัตราดอกเบี้ยปัจจุบันได้ที่ www.krungthai.com  | เงื่อนไขและหลักเกณฑ์การพิจารณาสินเชื่อเป็นไปตามที่ธนาคารกำหนด

ที่มา : https://www.thaigov.go.th/news/contents/details/98846