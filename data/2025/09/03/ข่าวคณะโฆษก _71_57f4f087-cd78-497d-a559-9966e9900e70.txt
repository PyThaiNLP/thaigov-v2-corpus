รัฐบาลไทย-ข่าวทำเนียบรัฐบาล-  สมาคมการค้ายาสูบไทยและภาคีเครือข่าย บุกทำเนียบรัฐบาล ยื่นบัญชีผู้ต้องสงสัยค้าบุหรี่ไฟฟ้าออนไลน์ ให้ “จิรายุ”พร้อมขอให้เร่งแก้ไขบุหรี่เถื่อนทะลักเข้าประเทศขายราคาถูก มอมเมาประชาชน

วันพฤหัสบดีที่ 17 กรกฎาคม 2568
16/07/2568
พิมพ์
สมาคมการค้ายาสูบไทยและภาคีเครือข่าย บุกทำเนียบรัฐบาล ยื่นบัญชีผู้ต้องสงสัยค้าบุหรี่ไฟฟ้าออนไลน์ ให้ “จิรายุ”พร้อมขอให้เร่งแก้ไขบุหรี่เถื่อนทะลักเข้าประเทศขายราคาถูก มอมเมาประชาชน
สมาคมการค้ายาสูบไทยและภาคีเครือข่าย บุกทำเนียบรัฐบาล ยื่นบัญชีผู้ต้องสงสัยค้าบุหรี่ไฟฟ้าออนไลน์ ให้ “จิรายุ” พร้อมขอให้เร่งแก้ไขบุหรี่เถื่อนทะลักเข้าประเทศขายราคาถูก มอมเมาประชาชน
วันนี้ (16 กรกฎาคม 2568) นายจิรายุ ห่วงทรัพย์  ที่ปรึกษาของนายกรัฐมนตรี เปิดเผยว่า ผู้แทนสมาคมการค้ายาสูบไทย พร้อมด้วยภาคีเครือข่ายชาวไร่ยาสูบแห่งประเทศไทย และสหภาพแรงงานรัฐวิสาหกิจยาสูบ การยาสูบแห่งประเทศไทย เข้าพบเพื่อยื่น รายชื่อบัญชีต้องสงสัยที่เกี่ยวข้องกับการซื้อขายบุหรี่ไฟฟ้าทางออนไลน์ และร่วมหารือแนวทางยกระดับการปราบปรามการจำหน่ายบุหรี่เถื่อนให้มีประสิทธิภาพมากยิ่งขึ้น
โดยผู้แทนจากสมาคมทั้ง 3 หน่วยงาน ได้แสดงความขอบคุณนายกรัฐมนตรี และรัฐบาลที่ให้ความสำคัญกับการแก้ไขปัญหาปราบปรามการจำหน่ายบุหรี่ไฟฟ้าอย่างจริงจัง จนเห็นผลเป็นรูปธรรม โดยเฉพาะการบังคับใช้กฎหมายที่เข้มงวด ซึ่งส่งผลให้สถิติการขายบุหรี่ไฟฟ้าทั้งในร้านค้าและช่องทางออนไลน์ลดลงอย่างต่อเนื่อง
ทั้งนี้ คณะผู้แทนได้แสดงความกังวลเกี่ยวกับการลักลอบนำเข้าบุหรี่เถื่อนจากต่างประเทศเข้ามาในประเทศไทย  ซึ่งมีแนวโน้มเพิ่มสูงขึ้น โดยเสนอให้รัฐบาลเร่งดำเนินมาตรการตรวจสอบและสกัดกั้นอย่างจริงจัง เพื่อให้การแก้ไขปัญหาเกิดผลเป็นรูปธรรม เช่นเดียวกับความสำเร็จในการควบคุมบุหรี่ไฟฟ้าที่มีสถิติการจำหน่ายลดลง เพื่อสร้างความเป็นธรรมแก่เกษตรกรผู้ปลูกยาสูบ และผู้ประกอบการที่ดำเนินกิจการภายใต้กรอบของกฎหมาย
“รัฐบาลให้ความสำคัญ เดินหน้าปราบปรามบุหรี่ไฟฟ้าและบุหรี่เถื่อนอย่างจริงจังและต่อเนื่อง ขอให้ทางสมาคม และภาคีเครือข่ายร่วมมือกับรัฐบาล รวบรวมข้อมูลเชิงลึกเพิ่มเติม เพื่อใช้เป็นข้อมูลประกอบการดำเนินมาตรการเชิงรุกของรัฐบาล ในการสกัดกั้นและปราบปรามอย่างมีประสิทธิภาพ สำหรับการยื่นข้อมูลของสมาคมการค้ายาสูบไทยร่วมกับภาคีเครือข่ายในครั้งนี้ เป็นการส่งข้อมูลการจำหน่ายบุหรี่ไฟฟ้าและบุหรี่เถื่อนผ่านระบบออนไลน์ที่มีการรวบรวมไว้อยู่แล้ว ซึ่งจากรายงานที่นำเสนอพบการลักลอบนำเข้าบุหรี่เถื่อนจากผู้จำหน่ายรายใหญ่ในพื้นที่ 5 จังหวัด ได้แก่ สตูล สงขลา พัทลุง ภูเก็ต และนครศรีธรรมราช” นายจิรายุ กล่าว

ที่มา : https://www.thaigov.go.th/news/contents/details/98447