รัฐบาลไทย-ข่าวทำเนียบรัฐบาล-"รองปลัด มท.ขจร ศรีชวโนทัย" ลงพื้นที่นนทบุรี คลายความทุกข์ เพิ่มความสุขประชาชนกลุ่มเปราะบางในพื้นที่ตามนโยบายรัฐมนตรีว่าการกระทรวงมหาดไทย

วันพฤหัสบดีที่ 31 กรกฎาคม 2568
31/07/2568
พิมพ์
"รองปลัด มท.ขจร ศรีชวโนทัย" ลงพื้นที่นนทบุรี คลายความทุกข์ เพิ่มความสุขประชาชนกลุ่มเปราะบางในพื้นที่ตามนโยบายรัฐมนตรีว่าการกระทรวงมหาดไทย
"รองปลัด มท.ขจร ศรีชวโนทัย" ลงพื้นที่นนทบุรี คลายความทุกข์ เพิ่มความสุขประชาชนกลุ่มเปราะบางในพื้นที่ตามนโยบายรัฐมนตรีว่าการกระทรวงมหาดไทย
เมื่อวันที่ 30 ก.ค. 68 เวลา 09.00 น. นายขจร ศรีชวโนทัย รองปลัดกระทรวงมหาดไทย หัวหน้ากลุ่มภารกิจด้านสาธารณภัยและพัฒนาเมือง ลงพื้นที่จังหวัดนนทบุรี เพื่อเป็นประธานในการดำเนินกิจกรรมส่งมอบบ้านตามโครงการปรับสภาพแวดล้อมที่อยู่อาศัยให้กับกลุ่มเปราะบาง ณ พื้นที่ตำบลบางรักน้อย อำเภอเมืองนนทบุรี จังหวัดนนทบุรี โดยมี นางระวีพรรณ แก้วเพียงเพ็ญ รองผู้ว่าราชการจังหวัดนนทบุรี พร้อมด้วย นางสาววรรณี วุฒิฤทธากุล นายอำเภอเมืองนนทบุรี และบุคลากรสำนักพัฒนาและส่งเสริมการบริหารราชการจังหวัด สำนักงานปลัดกระทรวงมหาดไทย สำนักงานจังหวัดนนทบุรี และที่ทำการปกครองอำเภอเมืองนนทบุรี ร่วมลงพื้นที่
กระทรวงมหาดไทย ภายใต้การนำของนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย ได้มีนโยบายในการให้หน่วยงานที่เกี่ยวข้องได้ขับเคลื่อนภารกิจเพื่อทำให้ประชาชนคลายความทุกข์ เพิ่มความสุข ดังปณิธาน "บำบัดทุกข์ บำรุงสุข" ด้วยการทำให้ประชาชนได้มีคุณภาพชีวิตความเป็นอยู่ที่ดีขึ้น โดยเฉพาะอย่างยิ่งประชาชนกลุ่มเปราะบางที่มีความจำเป็นต้องได้รับการดูแลจากภาครัฐและทุกภาคส่วน
จังหวัดนนทบุรี โดยที่ทำการปกครองอำเภอเมืองนนทบุรี ได้ทำการสำรวจครัวเรือนผู้ด้อยโอกาสและกลุ่มเปราะบางในพื้นที่ พร้อมทั้งขอรับการสนับสนุนงบประมาณมายังสำนักงานปลัดกระทรวงมหาดไทย โดยนายขจร ศรีชวโนทัย รองปลัดกระทรวงมหาดไทย กำกับดูแล ตรวจสอบ เร่งรัด เกี่ยวกับการปฏิบัติราชการในหน้าที่ของปลัดกระทรวงมหาดไทยในพื้นที่ภาคกลางและภาคตะวันออก จึงได้นำเสนอต่อนายอรรษิษฐ์ สัมพันธรัตน์ ปลัดกระทรวงมหาดไทย พิจารณาอนุมัติโครงการปรับสภาพแวดล้อมที่อยู่อาศัยให้กับกลุ่มเปราะบางในพื้นที่อำเภอเมืองนนทบุรี ในวงเงินงบประมาณ 177,700 บาท และได้มอบหมายให้จังหวัดนนทบุรีได้ร่วมกับอำเภอเมืองนนทบุรีดำเนินการให้เป็นไปตามวัตถุประสงค์ของโครงการฯ รวม 3 ครัวเรือน ได้แก่ 1. ปรับสภาพแวดล้อมที่อยู่อาศัยให้กับนางเฉลียว บัวเผื่อน อายุ 90 ปี โดยการเปลี่ยนผนังกระเบื้องแผ่นเรียบที่เสียหายบางส่วน เปลี่ยนรางน้ำฝน และเปลี่ยนกระเบื้องหลังคาบ้านที่เสียหายบางส่วน งบประมาณ 31,600 บาท 2. ปรับสภาพแวดล้อมที่อยู่อาศัยให้กับนางแฉล้ม พุกอ่อน อายุ 81 ปี โดยการเปลี่ยนหลังคาบ้านพร้อมโครงหลังคาใหม่ที่เสียหายบางส่วน เปลี่ยนผ้าเพดานทั้งหมด เปลี่ยนประตูบ้าน จำนวน 2 บาน เปลี่ยนพื้นไม้ที่เสียหายบางส่วน และเปลี่ยนกระเบื้องหลังคาบ้านที่เสียหายบางส่วน งบประมาณ 114,000 บาท และ 3. ปรับสภาพแวดล้อมที่อยู่อาศัยให้กับนางพิกุล ฉิมเมือง อายุ 86 ปี โดยการเปลี่ยนกระเบื้องหลังคาบ้านที่เสียหายบางส่วน และเปลี่ยนผนังกระเบื้องแผ่นเรียบที่เสียหายบางส่วน งบประมาณ 32,100 บาท
ในวันนี้ การดำเนินโครงการปรับสภาพแวดล้อมที่อยู่อาศัยให้กับกลุ่มเปราะบางในพื้นที่อำเภอเมืองนนทบุรี ได้สำเร็จลุล่วงตามวัตถุประสงค์ นายขจร ศรีชวโนทัย รองปลัดกระทรวงมหาดไทย (ภาคกลางและภาคตะวันออก) จึงได้ลงพื้นที่เยี่ยมเยียนชีวิตความเป็นอยู่ของประชาชนที่ได้รับการสนับสนุนงบประมาณในการแก้ไขปัญหาความเดือดร้อน เพื่อสร้างความเชื่อมั่นและส่งเสริมภาพลักษณ์ของกระทรวงมหาดไทย ในการทำหน้าที่ “บำบัดทุกข์ บำรุงสุข” ให้กับประชาชนสอดคล้องกับนโยบายรัฐบาล นโยบายกระทรวงมหาดไทย และประการสำคัญ เป็นหนึ่งในปณิธานและอุดมการณ์ของคนมหาดไทยในการร่วมกันสร้างสิ่งที่ดี ทำให้ประชาชนได้มีคุณภาพชีวิตที่ดีและมีความสุขอย่างยั่งยืน
หากพี่น้องประชาชนพบเห็นสมาชิกในหมู่บ้าน/ชุมชนที่เป็นกลุ่มเปราะบาง หรือผู้ที่มีความจำเป็นต้องพึ่งพิงผู้อื่น โดยเฉพาะกลุ่มที่มีความเสี่ยงสูงกว่าบุคคลทั่วไป ได้แก่ กลุ่มผู้สูงอายุ กลุ่มทุพพลภาพ และผู้ป่วยติดเตียง หรือผู้ที่ได้รับความเดือดร้อนและขาดการแก้ไขดูแล เช่น นักเรียนยากจน ประชาชนที่ไม่มีอันจะกิน หรือขาดทักษะการประกอบอาชีพเพื่อดำรงชีวิต หรือพบสภาพชีวิตความเป็นอยู่ พักอาศัยในสภาพบ้านที่ชำรุดทรุดโทรม ขอให้ท่านได้มายังกระทรวงมหาดไทย ผ่านสายด่วนศูนย์ดำรงธรรม โทร. 1567 หรือแจ้งไปยังกำนัน ผู้ใหญ่บ้าน หรือเดินทางไปแจ้งต่อปลัดอำเภอ นายอำเภอ รวมถึงผู้บริหารองค์กรปกครองส่วนท้องถิ่น สมาชิกสภาท้องถิ่น เพื่อพิจารณาดำเนินการแก้ไขให้บุคคลเหล่านั้นได้มีคุณภาพชีวิตที่ดีขึ้น เรามาร่วมกันสร้างสรรค์สิ่งที่ดีให้กับสังคมไทย ทำให้คนไทยได้มีความอยู่ดี มีสุข อย่างยั่งยืน

ที่มา : https://www.thaigov.go.th/news/contents/details/99143