รัฐบาลไทย-ข่าวทำเนียบรัฐบาล-รองปลัดฯ ศุภกิจ เปิดอบรม MIND STAR ยกระดับนักธุรกิจอุตสาหกรรมคู่ชุมชน เชื่อมเครือข่ายสร้างโอกาสสู่ตลาดโลก

วันเสาร์ที่ 2 สิงหาคม 2568
02/08/2568
พิมพ์
รองปลัดฯ ศุภกิจ เปิดอบรม MIND STAR ยกระดับนักธุรกิจอุตสาหกรรมคู่ชุมชน เชื่อมเครือข่ายสร้างโอกาสสู่ตลาดโลก
รองปลัดฯ ศุภกิจ เปิดอบรม MIND STAR ยกระดับนักธุรกิจอุตสาหกรรมคู่ชุมชน เชื่อมเครือข่ายสร้างโอกาสสู่ตลาดโลก
วันที่ 29 กรกฎาคม 2568 นายศุภกิจ บุญศิริ รองปลัดกระทรวงอุตสาหกรรม เป็นประธานในพิธีเปิดการอบรมเชิงปฏิบัติการ “การยกระดับศักยภาพและสร้างเครือข่ายนักธุรกิจอุตสาหกรรมคู่ชุมชนต้นแบบ” ซึ่งเป็นกิจกรรมการเชื่อมโยงและสร้างเครือข่ายธุรกิจ (Business Networking) ภายใต้โครงการปั้นนักธุรกิจอุตสาหกรรมคู่ชุมชน (MIND STAR) ประจำปีงบประมาณ พ.ศ. 2568 จัดโดยกองยุทธศาสตร์และแผนงาน สำนักงานปลัดกระทรวงอุตสาหกรรม ระหว่างวันที่ 29–31 กรกฎาคม 2568 โดยมีนายทินวัฒน์ แก้วสวี ผู้อำนวยการกองยุทธศาสตร์และแผนงาน คณะผู้บริหาร ผู้ประกอบการจากทั่วประเทศ และเจ้าหน้าที่ที่เกี่ยวข้อง เข้าร่วม ณ โรงแรมพาลาซโซ รัชดาภิเษก กรุงเทพมหานคร
การอบรมในครั้งนี้เป็นการต่อยอดจากการพัฒนาในระดับจังหวัดและกลุ่มจังหวัด โดยผู้ประกอบการที่ผ่านการคัดเลือก จำนวน 71 รายจะได้รับการพัฒนาเชิงลึกผ่านกิจกรรมที่มุ่งเน้นการเพิ่มศักยภาพและขยายโอกาสทางธุรกิจ ตลอดจนเชื่อมโยงเครือข่ายกับผู้ประกอบการและคู่ค้าทั้งในและต่างประเทศ โดยกิจกรรม Business Networking ถือเป็นกลไกสำคัญในการผลักดันผู้ประกอบการให้สามารถเติบโตอย่างยั่งยืนควบคู่กับชุมชน ด้วยเป้าหมาย 5 ประการ ได้แก่ 1) การขยายช่องทางธุรกิจ 2) การสร้างเครือข่ายผู้ให้คำปรึกษา 3) การต่อยอดสู่ตลาดใหม่ 4) การสร้างแรงจูงใจพัฒนาธุรกิจ และ 5) การเพิ่มพูนองค์ความรู้และทักษะให้แก่ผู้เข้าร่วม ในรูปแบบ workshop ครอบคลุมทั้งด้านการพัฒนาธุรกิจ การตลาดยุคใหม่ การสร้างมูลค่าเพิ่มจากวัตถุดิบท้องถิ่น การนำเสนอแผนธุรกิจ การให้คำปรึกษาแบบรายกลุ่มและรายบุคคล รวมถึงโอกาสได้รับคัดเลือกเป็นสุดยอดนักธุรกิจอุตสาหกรรมคู่ชุมชนต้นแบบ (SUPER MIND STAR 2568) พร้อมรับโล่ประกาศเกียรติคุณ เพื่อเป็นกำลังใจในการดำเนินธุรกิจอย่างต่อเนื่อง
รองปลัดฯ ศุภกิจ กล่าวว่า กระทรวงอุตสาหกรรมได้ส่งเสริมการยกระดับขีดความสามารถของผู้ประกอบการโดยการปั้นนักธุรกิจอุตสาหกรรมคู่ชุมชน ให้สามารถดำเนินธุรกิจควบคู่กับการอยู่ร่วมกับชุมชนได้อย่างเกื้อกูลกัน ซึ่งครอบคลุมทั้งการพัฒนาทักษะด้านการบริหาร การตลาด การพัฒนาสินค้าและบริการ ตลอดจนการนำทรัพยากรในพื้นที่มาใช้ประโยชน์เพื่อการสร้างรายได้กลับคืนสู่ท้องถิ่น นำไปสู่การเติบโตของเศรษฐกิจฐานราก และลดความเหลื่อมล้ำทางเศรษฐกิจและสังคม
ผู้ประกอบการที่เข้าร่วมกิจกรรมในครั้งนี้จะสามารถนำองค์ความรู้ที่ได้รับไปใช้พัฒนาธุรกิจของตนเองให้มีความเข้มแข็ง เพิ่มศักยภาพในการแข่งขัน และสร้างสรรค์มูลค่าเพิ่มให้กับผลิตภัณฑ์ รวมถึงเป็นต้นแบบความสำเร็จที่สามารถถ่ายทอดประสบการณ์และแรงบันดาลใจให้แก่ผู้ประกอบการรายอื่นต่อไป

ที่มา : https://www.thaigov.go.th/news/contents/details/99247