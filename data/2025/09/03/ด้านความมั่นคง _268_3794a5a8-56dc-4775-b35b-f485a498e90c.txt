รัฐบาลไทย-ข่าวทำเนียบรัฐบาล-กสร. ประกาศแล้ว!! ผลการคัดเลือก สปก.ต้นแบบแรงงานพันธุ์ดีฯ และคณะกรรมการสวัสดิการในสถานประกอบกิจการดีเด่นฯ ปี 68

วันเสาร์ที่ 2 สิงหาคม 2568
02/08/2568
พิมพ์
กสร. ประกาศแล้ว!! ผลการคัดเลือก สปก.ต้นแบบแรงงานพันธุ์ดีฯ และคณะกรรมการสวัสดิการในสถานประกอบกิจการดีเด่นฯ ปี 68
กรมสวัสดิการและคุ้มครองแรงงาน (กสร.) ประกาศผลการคัดเลือกสถานประกอบกิจการและรัฐวิสาหกิจต้นแบบแรงงานพันธุ์ดี ตามวิถีเศรษฐกิจพอเพียง
และคณะกรรมการสวัสดิการในสถานประกอบกิจการดีเด่น การส่งเสริมแรงงานพันธ์ุดี ประจำปีงบประมาณ พ.ศ. 2568
เรือเอก สาโรจน์ คมคาย อธิบดีกรมสวัสดิการและคุ้มครองแรงงาน เปิดเผยว่า กรมให้ความสำคัญกับการพัฒนาคุณภาพชีวิตแรงงานให้มีคุณภาพชีวิตที่ดี "โครงการแรงงานพันธุ์ดี ตามวิถีเศรษฐกิจพอเพียง" จึงเริ่มดำเนินการมาตั้งแต่ปี 2564 ในช่วงการแพร่ระบาดของโควิด 19 เป็นการน้อมนำหลักปรัชญาของเศรษฐกิจพอเพียง
และเกษตรทฤษฎีใหม่มาปรับใช้เป็นแนวทางให้นายจ้างลูกจ้างสามารถพึ่งพากันเอง โดยใช้กระบวนการส่งเสริมสวัสดิการแรงงานนอกเหนือกฎหมายแบบมีส่วนร่วมให้นายจ้างจัดสรรที่ดินว่างเปล่า และให้ลูกจ้างได้ใช้เวลาว่างทำการเกษตร ผลผลิตที่ได้นำไปบริโภคเลี้ยงชีพ ส่วนที่เหลือนำไปจำหน่ายลดภาระค่าใช้จ่าย สร้างความสัมพันธ์ที่ดีต่อกัน สามารถก้าวข้ามปัญหาอุปสรรคเมื่อต้องเผชิญกับภาวะวิกฤติสำคัญได้อย่างยั่งยืน โดยผลการดำเนินการที่ผ่านมามีสถานประกอบกิจการเข้าร่วมโครงการแล้วจำนวน 1,630 แห่ง ลูกจ้างเกี่ยวข้อง 217,539 คน สามารถลดค่าใช้จ่าย-เพิ่มรายได้คิดเป็นมูลค่า 122,479,694 บาท
อธิบดี กสร. กล่าวต่อไปว่า การคัดเลือกสถานประกอบกิจการและรัฐวิสาหกิจต้นแบบแรงงานพันธ์ุดีตามวิถีเศรษฐกิจพอเพียง และคณะกรรมการสวัสดิการในสถานประกอบกิจการดีเด่นการส่งเสริมแรงงานพันธ์ุดีเป็นกิจกรรมที่ กสร. จัดขึ้น เพื่อต้องการยกย่องและเชิดชูเกียรติแก่สถานประกอบกิจการและรัฐวิสาหกิจที่มีการนำหลักปรัชญาของเศรษฐกิจพอเพียงมาประยุกต์ใช้ในการจัดสวัสติการเพื่อพัฒนาคุณภาพชีวิตแรงงาน ซึ่งจะช่วยสร้างแรงบันดาลใจและเป็นแบบอย่างให้กับสถานประกอบกิจการอื่น ๆ ในการดำเนินงานด้านสวัสดิการแรงงาน ซึ่งในปี 2568 นี้มี สปก. ได้รับการคัดเลือกให้เป็นต้นแบบแรงงานพันธ์ุดี จำนวนทั้งสิ้น 34 แห่ง แบ่งเป็น ระดับดีเด่น 32 แห่ง ระดับชมเชย 2 แห่ง และมีคณะกรรมการสวัสดิการในสถานประกอบกิจการได้รับการคัดเลือกให้เป็นคณะกรรมการสวัสดิการฯ ดีเด่น อีกจำนวน 12 แห่ง ซึ่งกรมจะได้จัดงานมอบไล่รางวัลและเกียรติบัตรให้ภายในเดือนกันยายน นี้

ที่มา : https://www.thaigov.go.th/news/contents/details/99234