รัฐบาลไทย-ข่าวทำเนียบรัฐบาล-เตือนข่าวปลอม “กรมศิลป์ อนุญาตทำลายปราสาท เพื่อประโยชน์ทางทหาร”  ขอ ปชช. อย่าเชื่อ อย่าแชร์สร้างความเข้าใจผิด - กระทบภาพลักษณ์ไทยในเวทีโลก

วันจันทร์ที่ 11 สิงหาคม 2568
11/08/2568
พิมพ์
เตือนข่าวปลอม “กรมศิลป์ อนุญาตทำลายปราสาท เพื่อประโยชน์ทางทหาร”  ขอ ปชช. อย่าเชื่อ อย่าแชร์สร้างความเข้าใจผิด - กระทบภาพลักษณ์ไทยในเวทีโลก
เตือนข่าวปลอม “กรมศิลป์ อนุญาตทำลายปราสาท เพื่อประโยชน์ทางทหาร”  ขอ ปชช. อย่าเชื่อ อย่าแชร์สร้างความเข้าใจผิด - กระทบภาพลักษณ์ไทยในเวทีโลก
วันนี้ (วันจันทร์ที่ 11 สิงหาคม 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า จากการตรวจสอบข่าวปลอมของกระทรวงดิจิทัลเพื่อเศรษฐกิจและสังคม (ดีอี) พบข่าวปลอมรายสัปดาห์ ที่ประชาชนให้ความสนใจสูงสุดอันดับที่ 1 เรื่อง “กรมศิลปากร พร้อมให้ทำลายปราสาทเพื่อประโยชน์ทางทหาร เพราะสามารถบูรณะใหม่ได้” รองลงมาคือเรื่อง “จับสายลับกัมพูชา ลอบเข้าชายทะเลโป่งน้ำร้อน จ.จันทบุรี พร้อมโดรนและอุปกรณ์อิเล็กทรอนิกส์ ชี้เป้าโจมตีกองบิน 5”  ขอประชาชน อย่าหลงเชื่อข่าวปลอม เลือกเชื่อ เลือกแชร์ ข้อมูลที่เป็นประโยชน์ เพราะอาจทำให้เกิดความตื่นตระหนก วิตกกังวล สับสน และเข้าใจผิดในสังคม
นายอนุกูล กล่าวว่า กรณีข่าวปลอมเรื่อง “กรมศิลปากร พร้อมให้ทำลายปราสาทเพื่อประโยชน์ทางทหาร เพราะสามารถบูรณะใหม่ได้” กรมศิลปากร กระทรวงวัฒนธรรม ได้ชี้แจ้งว่า กรมศิลปากร ไม่เคยมีนโยบายหรือให้ทำลายโบราณสถานใด ๆ เพื่อประโยชน์ทางทหาร การเข้าใจว่า สามารถบูรณะได้จึงทำลายได้ เป็นความเข้าใจที่คลาดเคลื่อน  ทั้งนี้โบราณสถานคือมรดกทางวัฒนธรรมของชาติและของมนุษยชาติ แม้จะมีความสามารถในการบูรณะก็ไม่อาจทดแทนของจริงได้ และการทำลายโดยเจตนาไม่ว่าในกรณีใด ๆ ย่อมกระทบต่อศักดิ์ศรีของชาติ และละเมิดหลักการอนุรักษ์ระดับสากลอย่างชัดเจน
“แม้ว่า กรมศิลปากร จะมีความสามารถในการบูรณะโบราณสถานให้ใกล้เคียงของเดิมได้ แต่ก็ไม่อาจทดแทนคุณค่าทางประวัติศาสตร์ ศิลปวัตถุ และจิตวิญญาณของสถานที่ดั้งเดิมได้อย่างแท้จริง ทั้งยังขัดต่อหลักการโบราณคดีสากลที่ห้ามการทำลายโบราณสถานไม่ว่าด้วยเหตุผลใด การยอมให้ทำลายย่อมกระทบต่อภาพลักษณ์ของประเทศและความน่าเชื่อถือในเวทีโลก โบราณสถานถือเป็นมรดกร่วมของมนุษยชาติ ไม่ใช่เพียงทรัพย์สินของชาติใดชาติหนึ่ง ดังนั้น แม้จะสามารถบูรณะได้ ก็ไม่ใช่เหตุผลที่เพียงพอหรือชอบธรรมที่จะยอมให้เกิดความเสียหายขึ้นตั้งแต่แรก” นายอนุกูล ระบุ

ที่มา : https://www.thaigov.go.th/news/contents/details/99591