รัฐบาลไทย-ข่าวทำเนียบรัฐบาล-รัฐมนตรีว่าการกระทรวงการท่องเที่ยวและกีฬา นำคณะผู้บริหาร ร่วมจุดเทียนถวายพระพรชัยมงคล เนื่องในโอกาสวันเฉลิมพระชนมพรรษา สมเด็จพระบรมราชชนนีพันปีหลวง

วันพุธที่ 13 สิงหาคม 2568
รัฐมนตรีว่าการกระทรวงการท่องเที่ยวและกีฬา นำคณะผู้บริหาร ร่วมจุดเทียนถวายพระพรชัยมงคล เนื่องในโอกาสวันเฉลิมพระชนมพรรษา สมเด็จพระบรมราชชนนีพันปีหลวง
รัฐมนตรีว่าการกระทรวงการท่องเที่ยวและกีฬา นำคณะผู้บริหาร ร่วมจุดเทียนถวายพระพรชัยมงคล เนื่องในโอกาสวันเฉลิมพระชนมพรรษา สมเด็จพระบรมราชชนนีพันปีหลวง
วันที่ 12 สิงหาคม 2568 – นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา พร้อมด้วย นางญาณิกา เทียนทอง ภริยา และนายเศกสันฐ์ ง้าวสุวรรณ์ ผู้ช่วยปลัดกระทรวงการท่องเที่ยวและกีฬา พร้อมด้วยคณะผู้บริหาร ข้าราชการ และเจ้าหน้าที่กระทรวงการท่องเที่ยวและกีฬา ร่วมแสดงความจงรักภักดีและน้อมสำนึกในพระมหากรุณาธิคุณ เนื่องในโอกาสมหามงคลวันเฉลิมพระชนมพรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง โดยเข้าร่วมในพิธี ณ มณฑลพิธีท้องสนามหลวง
เมื่อเวลา 20.05 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา และภริยา ได้เข้าร่วมในพิธีถวายเครื่องราชสักการะและพิธีจุดเทียนถวายพระพรชัยมงคล ซึ่งมี นายภูมิธรรม เวชยชัย รองนายกรัฐมนตรี รักษาราชการแทนนายกรัฐมนตรี และภริยา เป็นประธานในพิธี พร้อมด้วยคณะรัฐมนตรี ประธานองค์กรอิสระ และผู้แทนจากหน่วยงานต่างๆ เข้าร่วมอย่างพร้อมเพรียง
ทั้งนี้ ในช่วงบ่าย เวลา 17.00 น. นายเศกสันฐ์ ง้าวสุวรรณ์ ผู้ช่วยปลัดกระทรวงการท่องเที่ยวและกีฬา ได้เป็นผู้แทนกระทรวงการท่องเที่ยวและกีฬา วางพานพุ่มถวายราชสักการะเบื้องหน้าพระฉายาลักษณ์ฯ เพื่อแสดงความจงรักภักดี
บรรยากาศในพิธีเป็นไปอย่างสมพระเกียรติ ภายหลังประธานในพิธีกล่าวนำถวายพระพรชัยมงคล ผู้เข้าร่วมพิธีทั้งหมดได้ร่วมกันร้องเพลงสรรเสริญพระบารมีและเพลงสดุดีพระแม่ไทย ก่อนจะเปล่งเสียง "ทรงพระเจริญ" 3 ครั้ง เพื่อถวายพระพรชัยมงคลโดยพร้อมเพรียงกัน เป็นอันเสร็จสิ้นพิธี

ที่มา : https://www.thaigov.go.th/news/contents/details/99633