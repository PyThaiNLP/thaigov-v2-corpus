รัฐบาลไทย-ข่าวทำเนียบรัฐบาล-ครม. อนุมัติแผนปฏิบัติการขับเคลื่อนวาระแห่งชาติ "การแก้ไขปัญหามลพิษด้านฝุ่นละออง" ฉบับที่ 2 พ.ศ. 2568-2570 และระยะ 5 ปี ต่อไป

วันอังคารที่ 22 กรกฎาคม 2568
22/07/2568
พิมพ์
ครม. อนุมัติแผนปฏิบัติการขับเคลื่อนวาระแห่งชาติ "การแก้ไขปัญหามลพิษด้านฝุ่นละออง" ฉบับที่ 2 พ.ศ. 2568-2570 และระยะ 5 ปี ต่อไป
ครม. อนุมัติแผนปฏิบัติการขับเคลื่อนวาระแห่งชาติ "การแก้ไขปัญหามลพิษด้านฝุ่นละออง" ฉบับที่ 2 พ.ศ. 2568-2570 และระยะ 5 ปี ต่อไป
วันนี้ (วันอังคารที่ 22 กรกฎาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า คณะรัฐมนตรีอนุมัติแผนปฏิบัติการขับเคลื่อนวาระแห่งชาติ "การแก้ไขปัญหามลพิษด้านฝุ่นละออง" ฉบับที่ 2 พ.ศ.2568-2570 และระยะ 5 ปี ต่อไป ตามที่กระทรวงทรัพยากรธรรมชาติและสิ่งแวดล้อม (ทส.) เสนอ
รองโฆษกประจำสำนักนายกรัฐมนตรีกล่าวว่า เดิมคณะรัฐมนตรีได้มีมติเมื่อวันที่ 1 ตุลาคม 2562 เห็นชอบแผนปฏิบัติการขับเคลื่อนวาระแห่งชาติ การแก้ไขปัญหามลพิษด้านฝุ่นละออง (แผนปฏิบัติการแก้ไขปัญหามลพิษด้านฝุ่นละอองฯ) พร้อมได้มอบหมาย หน่วยงานที่เกี่ยวข้อง จัดทำรายละเอียดกิจกรรมโครงการ และดำเนินการตามแผนปฏิบัติการแก้ไขปัญหามลพิษด้านฝุ่นละออง เช่น การเพิ่มประสิทธิภาพการบริหารจัดการเชิงพื้นที่ การป้องกันและลดมลพิษต้นทาง (แหล่งกำเนิด) และเพิ่มประสิทธิภาพการบริหารจัดการมลพิษ
ทั้งนี้ ทส. โดยกรมควบคุมมลพิษ ได้ดำเนินการตามแผนปฏิบัติการแก้ไขปัญหามลพิษด้านฝุ่นละอองฯ ตั้งแต่ปี 2562-2567 โดยหลังจากสิ้นสุดระยะเวลาการดำเนินการตามแผนดังกล่าว และได้ดำเนินการถอดบทเรียนการแก้ไขปัญหา โดยได้มีการรับฟังความเห็นของประชาชนใน 4 พื้นที่หลัก ได้แก่ ภาคเหนือตอนล่าง ภาคเหนือตอนบน ภาคตะวันออกเฉียงเหนือ และภาคกลาง เพื่อรวบรวมข้อมูลนำไปปรับปรุงแก้ไข ในการจัดทำแผนปฏิบัติการแก้ไขปัญหามลพิษด้านฝุ่นละออง ฉบับที่ 2
โดยแผนปฏิบัติการแก้ไขปัญหามลพิษด้านฝุ่นละอองฯ ฉบับที่ 2 ให้ความสำคัญกับการป้องกันและควบคุมมลพิษจากแหล่งกำเนิด โดยมีการใช้กลไกต่างๆ เช่น เทคโนโลยี กฎหมาย กฎระเบียบ มาตรการจูงใจ มาตรการทางเศรษฐศาสตร์ และการบังคับใช้กฎหมายที่มีประสิทธิภาพ ครอบคลุมทั้งพื้นที่เมือง พื้นที่ป่า และ พื้นที่เกษตรกรรม และการจัดการมลพิษข้ามแดน

ที่มา : https://www.thaigov.go.th/news/contents/details/98666