รัฐบาลไทย-ข่าวทำเนียบรัฐบาล-ขสมก. แจ้งย้ายท่าปล่อยรถต้นทางสาย 105 (4-18) จากเดิม “ท่ารถสมุทรสาคร” เป็น “ท่าเซ็นทรัล มหาชัย” เริ่ม 1 กรกฎาคม 2568 เป็นต้นไป

วันพฤหัสบดีที่ 26 มิถุนายน 2568
ขสมก. แจ้งย้ายท่าปล่อยรถต้นทางสาย 105 (4-18) จากเดิม “ท่ารถสมุทรสาคร” เป็น “ท่าเซ็นทรัล มหาชัย” เริ่ม 1 กรกฎาคม 2568 เป็นต้นไป
.....
องค์การขนส่งมวลชนกรุงเทพ (ขสมก.) กระทรวงคมนาคม แจ้งย้ายท่าปล่อยรถโดยสารประจำทางสาย 105 (4-18) เส้นทางสมุทรสาคร - เซ็นทรัลมหาชัย - สถานีรถไฟฟ้ากรุงธนบุรี จากเดิมบริเวณท่ารถสมุทรสาคร ไปยังท่ารถเซ็นทรัลมหาชัย ตั้งแต่วันที่ 1 กรกฎาคม 2568 เป็นต้นไป
นายกิตติกานต์ จอมดวง จารุวรพลกุล ผู้อำนวยการ ขสมก. เปิดเผยว่า เพื่อเพิ่มความสะดวกในการให้บริการแก่ผู้โดยสาร ขสมก. จึงขอแจ้งย้ายท่าปล่อยรถโดยสารประจำทางสาย 105 (4-18) เส้นทาง สมุทรสาคร - เซ็นทรัลมหาชัย - สถานีรถไฟฟ้ากรุงธนบุรี จากเดิมบริเวณท่ารถสมุทรสาครเป็นท่ารถเซ็นทรัล   มหาชัย โดยจะเริ่มใช้ท่าปล่อยรถใหม่ตั้งแต่วันที่ 1 กรกฎาคม 2568 เป็นต้นไป สำหรับท่าปล่อยรถแห่งใหม่ ตั้งอยู่บริเวณลานจอดรถด้านหลังห้างสรรพสินค้าเซ็นทรัลมหาชัย (ประตู 2) ซึ่ง ขสมก. ได้กำหนดเส้นทางการรับ - ส่งผู้โดยสารภายในศูนย์การค้าอย่างชัดเจน เพื่อให้การให้บริการเป็นไปอย่างมีประสิทธิภาพ โดยรถจะเข้าท่าที่เซ็นทรัลมหาชัย ตั้งแต่เวลา 10.00 - 22.00 น. ของทุกวัน ยกเว้นช่วงเวลา 04.00 - 10.00 น. รถจะไม่เข้าท่า       เซ็นทรัลมหาชัย แต่จะปล่อยรถจากท่ารถสมุทรสาครตามปกติ
สำหรับสาย 105 (4-18) เป็นเส้นทางสำคัญที่เชื่อมโยงพื้นที่จังหวัดสมุทรสาคร เข้าสู่เขตกรุงเทพฯ  โดยผ่านแหล่งชุมชนสำคัญ เช่น มหาชัยเมืองใหม่ แสมดำ เคหะธนบุรี เซ็นทรัลพระราม 2 บางปะแก้ว ดาวคะนอง โรงพยาบาลสมเด็จพระปิ่นเกล้า และสถานีรถไฟฟ้า BTS วงเวียนใหญ่ - กรุงธนบุรี รวมถึงเชื่อมต่อจุดสำคัญในเส้นทางขากลับ เช่น คลองสาน ไอคอนสยาม และวงเวียนใหญ่ เพื่อรองรับผู้โดยสารที่เดินทางทั้งเข้าเมืองและกลับสู่จังหวัดสมุทรสาคร สามารถสอบถามรายละเอียดเพิ่มเติม หรือข้อมูลเส้นทางได้ที่ BMTA Contact Center โทร. 1348 เฟซบุ๊กแฟนเพจ “ขสมก. พร้อมบวก” และ www.bmta.co.th

ที่มา : https://www.thaigov.go.th/news/contents/details/97863