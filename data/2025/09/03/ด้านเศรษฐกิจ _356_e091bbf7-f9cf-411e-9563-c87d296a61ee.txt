รัฐบาลไทย-ข่าวทำเนียบรัฐบาล-กระทรวงเกษตรฯ ผนึกกำลังส่งเสริมและพัฒนาเทคโนโลยี 3 หน่วยงานในสังกัด ตั้งเป้าแปรรูปผลผลิต ทางการเกษตรต่อยอดเชิงพาณิชย์

วันพฤหัสบดีที่ 31 กรกฎาคม 2568
กระทรวงเกษตรฯ ผนึกกำลังส่งเสริมและพัฒนาเทคโนโลยี 3 หน่วยงานในสังกัด ตั้งเป้าแปรรูปผลผลิต ทางการเกษตรต่อยอดเชิงพาณิชย์
กระทรวงเกษตรฯ ผนึกกำลังส่งเสริมและพัฒนาเทคโนโลยี 3 หน่วยงานในสังกัด ตั้งเป้าแปรรูปผลผลิต
ทางการเกษตรต่อยอดเชิงพาณิชย์
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังเป็นประธานพิธีลงนามบันทึกความเข้าใจว่าด้วยความร่วมมือด้านการส่งเสริมและพัฒนาเทคโนโลยีและนวัตกรรมกระบวนการผลิต ต่อยอดเชิงพาณิชย์ในการแปรรูปผลผลิตทางการเกษตร และยกระดับศักยภาพของเกษตรกร ระหว่าง 3 หน่วยงาน โดยมี นายวิชาญ อิงศรีสว่าง ผู้อำนวยการสำนักงานพัฒนาการวิจัยการเกษตร (องค์การมหาชน) นายพีรพันธ์ คอทอง อธิบดีกรมส่งเสริมการเกษตร นางสาวปรียานุช ทิพยะวัฒน์ รองอธิบดีกรมวิชาการเกษตร ร่วมลงนาม ณ ห้องประชุมชั้น 5 อาคาร 3 สำนักงานพัฒนาการวิจัยการเกษตร ว่า กระทรวงเกษตรและสหกรณ์ โดยความร่วมมือระหว่างสำนักงานพัฒนาการวิจัยการเกษตร (องค์การมหาชน) กรมส่งเสริมการเกษตร และกรมวิชาการเกษตร ที่เกิดขึ้นในวันนี้ ถือเป็นอีกก้าวสำคัญของการบูรณาการความร่วมมือระหว่างหน่วยในสังกัดกระทรวงเกษตรและสหกรณ์ เพื่อขับเคลื่อนการวิจัยและพัฒนาเทคโนโลยีการเกษตรของประเทศอย่างยั่งยืน ซึ่งสอดคล้องกับนโยบายหลักของกระทรวงเกษตรและสหกรณ์ ที่มุ่งกำหนดทิศทางการพัฒนาภาคเกษตรของประเทศอย่างเป็นระบบ โดยให้ความสำคัญกับการบูรณาการนโยบาย งานวิจัย เทคโนโลยีและการถ่ายทอดองค์ความรู้เพื่อยกระดับคุณภาพชีวิตเกษตรกร และเสริมสร้างความเข้มแข็งของชุมชนอย่างยั่งยืน รวมทั้ง “ปรับระบบการเกษตรไทยสู่ความยั่งยืน” โดยเน้น การขับเคลื่อนด้วยองค์ความรู้และเทคโนโลยี โดยเฉพาะใน 3 มิติหลัก ได้แก่ 1) เกษตรผลิตดี : ยกระดับคุณภาพและประสิทธิภาพการผลิต 2) เกษตรปลอดภัย : คำนึงถึงความปลอดภัยของผู้บริโภคและสิ่งแวดล้อม และ 3) เกษตรยั่งยืน : เพิ่มศักยภาพการแข่งขันและความสามารถในการพึ่งพาตนเองของเกษตรกร
“การลงนามบันทึกความเข้าใจในวันนี้จะเป็นกลไกที่ช่วย “เชื่อมโยงงานวิจัยสู่การใช้จริง” และ “ยกระดับงานส่งเสริมการเกษตรให้ทันสมัย” นำไปสู่การยกระดับกระบวนการผลิต การแปรรูปผลผลิตทางการเกษตร ตลอดจนการพัฒนานวัตกรรมที่สามารถต่อยอดในเชิงพาณิชย์ได้จริง และขอแสดงความยินดีกับทั้งสามหน่วยงาน รวมทั้ง หวังเป็นอย่างยิ่งว่าความร่วมมือในครั้งนี้จะเป็นจุดเริ่มต้นของการสร้างผลกระทบเชิงบวกอย่างกว้างขวางต่อ ภาคการเกษตรของไทยในอนาคตด้วย” ปลัดเกษตรฯ กล่าว

ที่มา : https://www.thaigov.go.th/news/contents/details/99151