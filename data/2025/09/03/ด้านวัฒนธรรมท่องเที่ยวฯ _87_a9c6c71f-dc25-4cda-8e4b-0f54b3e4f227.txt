รัฐบาลไทย-ข่าวทำเนียบรัฐบาล-เปิดโรงภาพยนตร์ฉายหนัง ไทย-อินโดนีเซีย ฉลอง 75 ปี สถาปนาความสัมพันธ์ทางการทูต อวดหนังคุณภาพ 2 ประเทศ ไทยส่ง 3 เรื่อง จัดฉายให้ชาวอินโดนีเซียได้รับชมฟรี ณ โรงภาพยนตร์ CGV Cinema 

วันจันทร์ที่ 21 กรกฎาคม 2568
เปิดโรงภาพยนตร์ฉายหนัง ไทย-อินโดนีเซีย ฉลอง 75 ปี สถาปนาความสัมพันธ์ทางการทูต อวดหนังคุณภาพ 2 ประเทศ ไทยส่ง 3 เรื่อง จัดฉายให้ชาวอินโดนีเซียได้รับชมฟรี ณ โรงภาพยนตร์ CGV Cinema
เปิดโรงภาพยนตร์ฉายหนัง ไทย-อินโดนีเซีย ฉลอง 75 ปี สถาปนาความสัมพันธ์ทางการทูต อวดหนังคุณภาพ 2 ประเทศ ไทยส่ง 3 เรื่อง “รักนะ ซุปซุป-ผู้บ่าวนิกะห์-นักรบมนตรา ตำนานแปดดวงจันทร์” จัดฉายให้ชาวอินโดนีเซียได้รับชมฟรี ณ โรงภาพยนตร์ CGV Cinema ณ กรุงจาการ์ตา
เปิดโรงภาพยนตร์ฉายหนัง ไทย-อินโดนีเซีย ฉลอง 75 ปี สถาปนาความสัมพันธ์ทางการทูต อวดหนังคุณภาพ 2 ประเทศ ไทยส่ง 3 เรื่อง “รักนะ ซุปซุป-ผู้บ่าวนิกะห์-นักรบมนตรา ตำนานแปดดวงจันทร์” จัดฉายให้กับชาวอินโดนีเซียได้รับชมฟรี! ณ โรงภาพยนตร์ CGV Cinema ณ กรุงจาการ์ตา
เมื่อวันที่ 19 กรกฎาคม 2568 นางรักชนก โคจรานนท์ รองปลัดกระทรวงวัฒนธรรม เป็นประธานร่วมในพิธีเปิดงานเทศกาลภาพยนตร์ไทย – อินโดนีเซีย (Thai – Indonesia Film Festival 2025) ณ กรุงจาการ์ตา สาธารณรัฐอินโดนีเซีย โดยมี นายประพันธ์ ดิษยทัต เอกอัครราชทูตไทยประจำสาธารณรัฐอินโดนีเซีย Endah T.D. Retnoastuti (เอ็นดะ ที.ดี. เร็ตโนอาสตูตี) อธิบดีกรมการทูตวัฒนธรรม กระทรวงวัฒนธรรมอินโดนีเซีย แขกผู้มีเกียรติ และสื่อมวลชน เข้าร่วม ณ โรงภาพยนตร์ CGV แกรนด์อินโดนีเซีย
นางรักชนก กล่าวว่า ภาพยนตร์เป็นศาสตร์แขนงหนึ่งที่มีเสน่ห์และทรงพลัง ภาพยนตร์สามารถเผยแพร่และถ่ายทอดความคิด ความเชื่อ และความเข้าใจระหว่างผู้คนที่ได้รับชมโดยไม่มีข้อจำกัดด้านเวลา สถานที่และเงื่อนไข นอกจากนี้ ภาพยนตร์ยังมีคุณค่าในแง่ของการบันทึกประวัติศาสตร์ ความทรงจำและเหตุการณ์ต่าง ๆ อีกทั้งชาวอินโดนีเซียนิยมและชื่นชอบภาพยนตร์ไทยและศิลปินนักแสดงจากประเทศไทย และภาพยนตร์ของชาวอินโดนีเซียก็ได้รับความนิยมในประเทศไทยผ่านช่องทางสตรีมมิงออนไลน์แพลตฟอร์มต่างๆ ก่อให้เกิดการรับรู้ระหว่างประชาชนของทั้งสองประเทศ และส่งผลต่อภาคการท่องเที่ยว การขับเคลื่อนเศรษฐกิจทั้งทางตรงและทางอ้อม
นางรักชนก กล่าวอีกว่า กระทรวงวัฒนธรรม (วธ.) เป็นหนึ่งในหน่วยงานขับเคลื่อนอุตสาหกรรมภาพยนตร์ของไทยและการส่งเสริมภาพยนตร์ไทยในต่างประเทศ และในโอกาสครบรอบ 75 ปี การสถาปนาความสัมพันธ์ทางการทูตระหว่างไทยและอินโดนีเซีย กระทรวงวัฒนธรรมไทยได้คัดเลือกภาพยนตร์ไทยที่มีคุณภาพและได้รับการสนับสนุนงบประมาณจากกระทรวงวัฒนธรรม จำนวน 3 เรื่อง และยังได้รับการสนับสนุนภาพยนตร์จากฝ่ายอินโดนีเซีย จำนวน 3 เรื่อง เพื่อนำมาจัดฉายให้กับชาวอินโดนีเซียได้รับชม ณ โรงภาพยนตร์ CGV Cinema ผ่านการสนับสนุนของสถานเอกอัครราชทูต ณ กรุงจาการ์ตา ประกอบด้วย วันที่ 19 กรกฎาคม 2568 ฉายภาพยนตร์ไทย เรื่อง รักนะ ซุปซุป (My love is Soup) และภาพยนตร์อินโดนีเซีย เรื่อง⁠ Bintang Ketjil วันที่ 26 กรกฎาคม 2568 จะมีการฉายภาพยนตร์ไทย-อินโดนีเซีย เรื่อง ผู้บ่าวนิกะห์ (Isan Nikah) จากประเทศไทย และ เรื่อง CEK TOKO SEBELAH จากอินโดนีเซีย และวันที่ 2 สิงหาคม 2568 เรื่อง นักรบมนตรา ตำนานแปดดวงจันทร์ (Mantra warrior) จากประเทศไทย และ เรื่อง JUMBO จากอินโดนีเซีย ณ โรงภาพยนตร์ CGV แกรนด์อินโดนีเซีย

ที่มา : https://www.thaigov.go.th/news/contents/details/98621