รัฐบาลไทย-ข่าวทำเนียบรัฐบาล-“รมว.อรรถกร”โชว์แผ่นพับต้านสารเร่งเนื้อแดง ลั่น “หมูธรรมชาติอร่อย ปลอดภัยกว่า” 

วันจันทร์ที่ 18 สิงหาคม 2568
“รมว.อรรถกร”โชว์แผ่นพับต้านสารเร่งเนื้อแดง ลั่น “หมูธรรมชาติอร่อย ปลอดภัยกว่า”
“รมว.อรรถกร”โชว์แผ่นพับต้านสารเร่งเนื้อแดง ลั่น “หมูธรรมชาติอร่อย ปลอดภัยกว่า” ชี้ อย่าไปฝืนธรรมชาติ อันตรายจะตกที่ผู้บริโภค
เมื่อวันที่ 18 ส.ค.ระหว่างที่นายอรรถกร ศิริลัทธยากร รัฐมนตรีว่าการกระทรวงเกษตรและสหกรณ์ ลงพื้นที่เทศบาลตำบลแม่จะเรา อ.แม่ระมาด จ.ตาก เพื่อเปิดโครงการเร่งรัดผ่าตัดทำหมันสุนัขและแมว ควบคุมป้องกันโรคพิษสุนัขบ้าในพื้นที่เสี่ยง ภายใต้โครงการ “สัตว์ปลอดโรค คนปลอดภัยจากโรคพิษสุนัขบ้า”โดยภายในงานมีการจัดบูธให้ความรู้จากหน่วยงานต่าง ๆ ในสังกัดกระทรวงเกษตรฯ หนึ่งในนั้นคือบูธของกรมปศุสัตว์ ที่ให้ข้อมูลเกี่ยวกับโทษและอันตรายจากการใช้ สารเร่งเนื้อแดงในสุกร โดยนายอรรถกรได้เข้าเยี่ยมชมและสอบถามรายละเอียด พร้อมกล่าวกับสื่อมวลชนว่า
“หมูที่อยู่ในรูปนี้ที่มันมีกล้ามใหญ่ ๆ แบบนี้เป็นเพราะมันถูกฝืนธรรมชาติ และสารที่ไปทำให้มันมีกล้าม ผมยืนยันว่า ไม่ได้อร่อยเท่ากับการเลี้ยงแบบธรรมชาติ และที่สำคัญคือ มันเป็นอันตรายกับผู้บริโภค“
โดยนายอรรถกร ยังได้แจกแผ่นพับความรู้เกี่ยวกับสารเร่งเนื้อแดงแก่สื่อมวลชน และกล่าวยืนยันจุดยืนเดิมของกระทรวงเกษตรฯ และกรมปศุสัตว์ ในการปกป้องผู้บริโภคจากการใช้สารเร่งเนื้อแดง เพื่อความปลอดภัยด้านอาหารของประชาชนคนไทย

ที่มา : https://www.thaigov.go.th/news/contents/details/99837