รัฐบาลไทย-ข่าวทำเนียบรัฐบาล-“ภูมิธรรม” เป็นประธานงาน “FUTURE READY, FUTURE LEADER FORUM 2025” พร้อมกล่าวชื่นชม วปอ.บอ. รุ่น 2 นำเสนอแนวคิดที่สามารถนำไปต่อยอดเพื่อความมั่นคงและการพัฒนาประเทศ

วันพุธที่ 6 สิงหาคม 2568
06/08/2568
พิมพ์
“ภูมิธรรม” เป็นประธานงาน “FUTURE READY, FUTURE LEADER FORUM 2025” พร้อมกล่าวชื่นชม วปอ.บอ. รุ่น 2 นำเสนอแนวคิดที่สามารถนำไปต่อยอดเพื่อความมั่นคงและการพัฒนาประเทศ
“ภูมิธรรม” เป็นประธานงาน “FUTURE READY, FUTURE LEADER FORUM 2025” พร้อมกล่าวชื่นชม วปอ.บอ. รุ่น 2 นำเสนอแนวคิดที่สามารถนำไปต่อยอดเพื่อความมั่นคงและการพัฒนาประเทศ ด้วยร่วมมือจากทุกภาคส่วนสู่การปฏิบัติจริง
วันนี้ (6 ส.ค. 68) เวลา 14.00 น. นายภูมิธรรม เวชชยชัย รองนายกรัฐมนตรีและรัฐมนตรีว่าการกระทรวงมหาดไทย รักษาราชการแทนนายกรัฐมนตรี เป็นประธานรับฟังการแถลงผลการศึกษาของนักศึกษาหลักสูตรการป้องกันราชอาณาจักรสำหรับผู้บริหารแห่งอนาคต (วปอ.บอ.) รุ่นที่ 2 ในงาน “FUTURE READY, FUTURE LEADER FORUM 2025 : สร้างความพร้อม ขับเคลื่อนอนาคต” โดยมี พ.ต.อ.ทวี สอดส่อง รัฐมนตรีว่าการกระทรวงยุติธรรม นายอรรษิษฐ์ สัมพันธรัตน์ ปลัดกระทรวงมหาดไทย นายบุญสงค์ ทัพชัยยุทธ์ ปลัดกระทรวงแรงงาน ผู้บัญชาการเหล่าทัพ พล.ต.ชัชวาลย์ พยุงวงศ์ ผู้อำนวยการหลักสูตร วปอ.บอ. และคณะนักศึกษาหลักสูตร วปอ.บอ. รุ่นที่ 2 จำนวน 224 คน ร่วมงาน ณ อาคารอเนกประสงค์ วิทยาลัยป้องกันราชอาณาจักร สถาบันวิชาการป้องกันประเทศ ถ.วิภาวดีรังสิต กรุงเทพฯ
การแถลงผลการศึกษาครั้งนี้ มีวัตถุประสงค์เพื่อสรุปบทเรียนและนำเสนอข้อเสนอเชิงนโยบายจากนักศึกษา ซึ่งประกอบด้วยผู้บริหารจากหลากหลายภาคส่วน ทั้งภาครัฐ เอกชน และภาคประชาสังคม โดยครอบคลุมประเด็นด้านความมั่นคง เศรษฐกิจ และสังคม เพื่อพัฒนาข้อเสนอที่สามารถนำไปปรับใช้จริงในการบริหารประเทศอย่างยั่งยืน รวมทั้งเสริมสร้างเครือข่ายผู้บริหารรุ่นใหม่ให้มีคุณธรรม รับผิดชอบต่อสังคม และมีวิสัยทัศน์ที่เหมาะสมกับการขับเคลื่อนยุทธศาสตร์ชาติในโลกยุคใหม่ ซึ่งได้นำเสนอข้อเสนอแนะเชิงนโยบายต่อการพัฒนาความมั่นคงของชาติในระยะ 10 ปี ด้วยแนวคิด 2P by 2P ที่มีแนวทางปฏิบัติชัดเจนทั้งในระยะสั้น กลาง และระยะยาว ภายใต้การเปลี่ยนผ่านของประเทศ โดย 2P แรก เป็นเป้าหมายระยะยาว ได้แก่ Prosperity (ความเจริญรุ่งเรืองของชาติ) และ Peace (ความสงบสุขหรือสันติภาพ) ส่วน 2P ตัวหลัง Professionalism (ความเป็นมืออาชีพ) และ Partnership (ความร่วมมือสู่พลังเชิงระบบ) ซึ่งเป็นแกนหลักในการช่วยวางรากฐานของประเทศเพื่อรับมือความเปลี่ยนแปลงในของศตวรรษที่ 21 พร้อมขับเคลื่อนอนาคตของประเทศไทยให้กินดี อยู่ดี มีสุข และเปิดตัว 150 เยาวชนไทยกลุ่มแรกที่ผ่านการคัดเลือกเข้าร่วมโครงการ ‘Future Ready by Future Leader โอกาสจากพี่ เพื่อโอกาสแห่งอนาคต’ ต้นแบบโมเดลสร้างความเท่าเทียมให้เยาวชนฝึกงานกับบริษัทชั้นนำของประเทศ
นายภูมิธรรมฯ ได้กล่าวแสดงความยินดีที่ได้มีโอกาสรับฟังข้อเสนอจากนักศึกษา ซึ่งสะท้อนถึงมุมมองที่ลึกซึ้งและรอบด้านในประเด็นต่าง ๆ ที่เกี่ยวข้องกับประเทศชาติ พร้อมเชื่อมั่นว่า การรับฟังข้อเสนอเชิงนโยบายครั้งนี้จะช่วยต่อยอดแนวคิด ขยายวิสัยทัศน์ และเชื่อมโยงกับภารกิจของภาครัฐในการขับเคลื่อนยุทธศาสตร์ชาติให้บรรลุเป้าหมาย
“ตนประทับใจในการนำเสนอของนักศึกษาที่แสดงถึงความกล้าคิด กล้าทำ และมองอนาคตอย่างสร้างสรรค์ เชื่อมั่นว่าแนวคิดเหล่านี้สามารถนำไปต่อยอดเพื่อสร้างโลกใหม่ที่ดีกว่าเดิมได้ ซึ่งความคิดและวิสัยทัศน์ที่นักศึกษาหลักสูตร วปอ.บอ. นำเสนอ เกิดจากการบ่มเพาะความคิดของผู้นำแห่งอนาคต ที่ไม่ใช่เพียงเรื่องของตำแหน่งหรืออำนาจเท่านั้น แต่คือ “ความเข้าใจในโลกยุคใหม่ ความรับผิดชอบต่อสังคม และหัวใจที่พร้อมก้าวไปสู่อนาคตอย่างแท้จริง โดยหากสามารถขยายแนวคิดเหล่านี้ออกไปในวงกว้าง เพื่อให้เกิดการถกเถียง สังเคราะห์ และนำไปปฏิบัติได้จริง จะช่วยยกระดับคุณภาพนโยบายสาธารณะในยุคที่โลกเปลี่ยนแปลงรวดเร็วมาก ทั้งในด้านเศรษฐกิจ เทคโนโลยี สภาพภูมิอากาศ และความคิดของผู้คน ซึ่งล้วนส่งผลกระทบต่อความปลอดภัยของประชาชนอย่างยิ่ง การเข้าใจบริบทเหล่านี้จึงเป็นสิ่งจำเป็นในการกำหนดทิศทางความมั่นคงในอนาคต” นายภูมิธรรมฯ กล่าว
นายภูมิธรรมฯ กล่าวเพิ่มเติมว่า ตนเห็นด้วยอย่างยิ่งว่าการเปิดโอกาสให้ทุกคนในสังคมมองเห็นปัญหาและมีส่วนร่วมเสนอแนวทางคือรากฐานของประชาธิปไตยที่แท้จริง และเป็นหนทางสำคัญในการสร้างความมั่นคงอย่างยั่งยืนให้ประเทศได้ สุดท้ายนี้ ขอขอบคุณผู้บริหาร คณาจารย์ วิทยากร ตลอดจนถึงนักศึกษาทุกท่านที่มีส่วนร่วมในการจัดงานครั้งนี้ ตนขอเป็นกำลังใจให้ทุกคน และหวังว่าหลักสูตร วปอ.บอ. จะยังคงเป็นเวทีในการสร้างสรรค์แนวคิดใหม่ ๆ เพื่อประเทศชาติในอนาคตต่อไป

ที่มา : https://www.thaigov.go.th/news/contents/details/99415