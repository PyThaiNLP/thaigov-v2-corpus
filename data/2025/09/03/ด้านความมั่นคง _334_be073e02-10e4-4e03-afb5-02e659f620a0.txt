รัฐบาลไทย-ข่าวทำเนียบรัฐบาล-"ภูมิธรรม" มอบหมายให้ "ทวี - ธีรรัตน์" ลงพื้นที่มอบบ้านเพื่อคนไทยให้กับประชาชนผู้ประสบภัยจากเหตุปะทะบริเวณชายแดนไทย-กัมพูชา พร้อมกำชับหน่วยงานในพื้นที่เร่งช่วยเหลือเยียวยาประชาชน

วันอังคารที่ 12 สิงหาคม 2568
12/08/2568
พิมพ์
"ภูมิธรรม" มอบหมายให้ "ทวี - ธีรรัตน์" ลงพื้นที่มอบบ้านเพื่อคนไทยให้กับประชาชนผู้ประสบภัยจากเหตุปะทะบริเวณชายแดนไทย-กัมพูชา พร้อมกำชับหน่วยงานในพื้นที่เร่งช่วยเหลือเยียวยาประชาชน
"ภูมิธรรม" มอบหมายให้ "ทวี - ธีรรัตน์" ลงพื้นที่มอบบ้านเพื่อคนไทยให้กับประชาชนผู้ประสบภัยจากเหตุปะทะบริเวณชายแดนไทย-กัมพูชา พร้อมกำชับหน่วยงานในพื้นที่เร่งช่วยเหลือเยียวยาประชาชนให้กลับมาใช้ชีวิตเป็นปกติสุขโดยเร็วที่สุด
วันนี้ (12 ส.ค. 68) เวลา 12.00 น. นายภูมิธรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย รักษาราชการแทนนายกรัฐมนตรี มอบหมายให้ พ.ต.อ.ทวี สอดส่อง รัฐมนตรีว่าการกระทรวงยุติธรรม พร้อมด้วย นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ลงพื้นที่มอบบ้านเพื่อคนไทยให้กับประชาชนผู้ประสบภัยจากเหตุการณ์ปะทะบริเวณชายแดนไทย-กัมพูชา ณ ศาลาประชาคมบ้านนาสามัคคี หมู่ที่ 5 ตำบลสีวิเชียร อ.น้ำยืน จ.อุบลราชธานี
พ.ต.อ.ทวี กล่าวว่า ในวันนี้ เป็นการมอบบ้านน็อคดาวน์ให้กับประชาชนรวม 5 หลัง แบ่งเป็นพื้นที่บ้านนาสามัคคี หมู่ที่ 5 ตำบลสีวิเชียร จำนวน 4 หลัง และพื้นที่บ้านโพนทอง หมู่ที่ 9 ตำบลโดมประดิษฐ์ จำนวน 1 หลัง เพื่อใช้พักอาศัยชั่วคราวในระหว่างการสร้างบ้านหลังใหม่ภายหลังจากประสบเหตุจากการถูกจรวด BM-21 ยิงใส่ตัวบ้านได้รับความเสียหายทั้งหลัง
สำหรับบ้านน็อคดาวน์ที่มอบในวันนี้มี 2 แบบ คือ แบบแรก พื้นที่ใช้สอยประมาณ 36 ตารางเมตร และแบบสอง พื้นที่ใช้สอย 54 ตารางเมตร โดยบ้านทุกหลังมีห้องนอน ห้องนั่งเล่น ห้องรับแขก พร้อมเฟอร์นิเจอร์ เครื่องปรับอากาศ ทีวี 24 นิ้ว เตียงนอน 6 ฟุต โซฟา ตู้เย็น ตู้เสื้อผ้า Internet
ด้าน นางสาวธีรรัตน์ กล่าวว่า นับตั้งแต่เกิดเหตุการณ์ในพื้นที่ชายแดนไทย-กัมพูชา ตนได้รับมอบหมายจากนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย ลงพื้นที่จังหวัดอุบลราชธานี และจังหวัดศรีสะเกษ พร้อมทั้งได้มีการประชุมร่วมกับผู้ว่าราชการจังหวัดชายแดนไทย-กัมพูชาทั้ง 7 จังหวัดอย่างต่อเนื่อง ซึ่งได้กำชับให้ทุกพื้นที่เร่งช่วยเหลือเยียวยาประชาชนโดยเร็วที่สุด โดยเฉพาะเงินช่วยเหลือเยียวยาตามที่คณะรัฐมนตรีได้มีมติเห็นชอบวงเงินช่วยเหลือและกรมบัญชีกลางได้อนุมัติวงเงินทดรองราชการ 100 ล้านบาทให้ผู้ว่าราชการจังหวัด
"ในเรื่องความเสียหายที่เกิดขึ้น รัฐบาลได้มอบหมายให้ทุกจังหวัด อำเภอ เก็บข้อมูลผู้ได้รับผลกระทบ และนำมาประเมินความช่วยเหลือ ซึ่งเราจะทำให้เร็วที่สุด พร้อมทั้งมีภาคเอกชนที่ได้เข้ามาร่วมด้วย เพื่อให้พี่น้องประชาชนมีความอบอุ่นใจว่ารัฐบาลและทุกภาคส่วนไม่ทอดทิ้ง และจะช่วยทำให้วิกฤตนี้ผ่านพ้นไปให้ได้ และขอเป็นกำลังใจให้กับเจ้าหน้าที่ผู้ปฏิบัติหน้าที่สำรวจความเสียหายต่าง ๆ อย่างเต็มกำลังโดยไม่มีวันหยุด เราทำงานทุกวันจนกว่าพี่น้องประชาชนจะได้รับการช่วยเหลือดูแลให้ได้มีคุณภาพชีวิตที่ดี และในขณะนี้ ยังมีระเบิดที่ตกหล่นอยู่ในพื้นที่ จึงขอให้เจ้าหน้าที่ผู้ปฏิบัติงาน โดยเฉพาะกำลังพลทหารได้ปฏิบัติหน้าที่ด้วยความระมัดระวัง เราก็จะเร่งดำเนินการเยียวยาช่วยเหลือให้เร็วที่สุดทั้งทหารและพลเรือน" นางสาวธีรรัตน์ กล่าว

ที่มา : https://www.thaigov.go.th/news/contents/details/99620