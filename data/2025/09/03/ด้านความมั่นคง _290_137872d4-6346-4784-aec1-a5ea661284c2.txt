รัฐบาลไทย-ข่าวทำเนียบรัฐบาล-ปลัดมหาดไทย ประชุมซักซ้อมเตรียมนำเสนอผลงานบำบัดทุกข์ บำรุงสุข ในงาน SX2025 ผ่านเป้าหมาย SDGs ด้วยแนวคิด “Good Balance, Better World : สมดุลที่ดี เพื่อโลกที่ดีกว่า” 

วันอังคารที่ 5 สิงหาคม 2568
05/08/2568
พิมพ์
ปลัดมหาดไทย ประชุมซักซ้อมเตรียมนำเสนอผลงานบำบัดทุกข์ บำรุงสุข ในงาน SX2025 ผ่านเป้าหมาย SDGs ด้วยแนวคิด “Good Balance, Better World : สมดุลที่ดี เพื่อโลกที่ดีกว่า”
ปลัดมหาดไทย ประชุมซักซ้อมเตรียมนำเสนอผลงานบำบัดทุกข์ บำรุงสุข ในงาน SX2025 ผ่านเป้าหมาย SDGs ด้วยแนวคิด “Good Balance, Better World : สมดุลที่ดี เพื่อโลกที่ดีกว่า” วันที่ 26 ก.ย. – 5 ต.ค. 68 ณ ศูนย์การประชุมแห่งชาติสิริกิติ์
วันนี้ (5 ส.ค. 68) เวลา 13.30 น. นายอรรษิษฐ์ สัมพันธรัตน์ ปลัดกระทรวงมหาดไทย เป็นประธานการประชุมคณะกรรมการจัดงานแสดงนิทรรศการนานาชาติ ปี 2568 (Sustainability Expo 2025 : SX2025) ในส่วนของกระทรวงมหาดไทย โดยมี นายเชษฐา โมสิกรัตน์ รองปลัดกระทรวงมหาดไทยด้านบริหาร นายอัธยา นวลอุทัย ผู้ช่วยปลัดกระทรวงมหาดไทย นายสหรัฐ วงศ์สกุลวิวัฒน์ รองอธิบดีกรมป้องกันและบรรเทาสาธารณภัย นายวรวุฒิ หลานพูนสวัสดิ์ รองอธิบดีกรมที่ดิน ผู้แทนกรมและรัฐวิสาหกิจในสังกัดกระทรวงมหาดไทย ผู้แทน บมจ.ไทยเบฟเวอเรจ และเจ้าหน้าที่ที่เกี่ยวข้อง ร่วมประชุม ณ ห้องประชุมราชบพิธ ชั้น 5 อาคารดำรงราชานุสรณ์ กระทรวงมหาดไทย และผ่านระบบสื่ออิเล็กทรอนิกส์
สำหรับการจัดงาน Sustainability Expo 2025 (SX2025) กำหนดจัดขึ้นระหว่างวันที่ 26 ก.ย. - 5 ต.ค. 2568 ณ ชั้น G Exhibition Hall 2-4 ศูนย์การประชุมแห่งชาติสิริกิติ์ (QSNCC) เขตคลองเตย กรุงเทพฯ ภายใต้แนวคิด “Adaptation & Collaboration : เพราะโลกที่ดีกว่า...เริ่มจากเราทุกคน” นำเสนอในรูปแบบ “Global Collaboration Highlight” โดยองค์กรต้นแบบด้านความยั่งยืนที่น้อมนำปรัชญาของเศรษฐกิจพอเพียงมาประยุกต์ใช้จนประสบความสำเร็จ
กระทรวงมหาดไทย ได้รับเกียรติจาก บมจ.ไทยเบฟเวอเรจ ให้เข้าร่วมจัดนิทรรศการในงาน SX2025 เป็นปีที่ 4 ติดต่อกัน โดยในปีนี้ นำเสนอในแนวคิด “Good Balance, Better World : สมดุลที่ดี เพื่อโลกที่ดีกว่า” รวม 5 กิจกรรม ได้แก่ 1) นิทรรศการเฉลิมพระเกียรติพระบาทสมเด็จพระเจ้าอยู่หัว 2) มหาดไทยปันสุข 3) นิทรรศการถ่ายทอดองค์ความรู้ 4) การเรียนรู้ผ่านวิดีทัศน์ และ 5) การนำเสนอผ่านเวทีกลาง (Talk Stage และ Idea Lab) โดยมีสำนักงานปลัดกระทรวงมหาดไทยเป็นหน่วยงานดำเนินงานกลาง
นอกจากนี้ กรมและรัฐวิสาหกิจในสังกัดทั้ง 12 หน่วยงาน ยังได้ร่วมจัดนิทรรศการสะท้อนการขับเคลื่อนงานที่สอดรับเป้าหมายการพัฒนาที่ยั่งยืน (SDGs) ในบทบาทและภารกิจ “บำบัดทุกข์ บำรุงสุข” เช่น การสมรสเท่าเทียม, การให้สัญชาติกลุ่มชาติพันธุ์, ผ้าไทยใส่ให้สนุก, Sustainable Village, น้ำดื่มสะอาด, บ้านยุคใหม่ใส่ใจพลังงาน, Cell Broadcast, คาร์บอนเครดิตจากถังขยะเปียกลดโลกร้อน, และ Smart Metro Grid เป็นต้น

ที่มา : https://www.thaigov.go.th/news/contents/details/99368