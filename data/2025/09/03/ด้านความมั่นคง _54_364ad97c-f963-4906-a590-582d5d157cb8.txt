รัฐบาลไทย-ข่าวทำเนียบรัฐบาล-"มหาดไทย" ผนึกกำลัง UNDP–EU ขับเคลื่อน SDG Localization 2.0 เสริมสร้างการพัฒนาอย่างยั่งยืนระดับพื้นที่

วันพุธที่ 2 กรกฎาคม 2568
02/07/2568
พิมพ์
"มหาดไทย" ผนึกกำลัง UNDP–EU ขับเคลื่อน SDG Localization 2.0 เสริมสร้างการพัฒนาอย่างยั่งยืนระดับพื้นที่
"มหาดไทย" ผนึกกำลัง UNDP–EU ขับเคลื่อน SDG Localization 2.0 เสริมสร้างการพัฒนาอย่างยั่งยืนระดับพื้นที่
เมื่อวันที่ 30 มิ.ย. 68 นายอรรษิษฐ์ สัมพันธรัตน์ ปลัดกระทรวงมหาดไทย มอบหมายให้นายชยชัย แสงอินทร์ ผู้ตรวจราชการกระทรวงมหาดไทย เป็นประธานการประชุมคณะกรรมการกำกับโครงการเสริมสร้างความเข้มแข็งการนำเป้าหมายการพัฒนาที่ยั่งยืนไปปฏิบัติในพื้นที่ ระยะที่ 2 (SDG Localization 2.0) ร่วมกับ น.ส. Niamh Collier-Smith ผู้แทนโครงการพัฒนาแห่งสหประชาติ (UNDP) ประจำประเทศไทย และ ดร. Audrey-Anne Rochelemagne รองหัวหน้าและรักษาการหัวหน้าฝ่ายความร่วมมือ คณะผู้แทนสหภาพยุโรปประจำประเทศไทย (EU) ณ ห้องประชุมเอราวัณ 3 - 4 โรงแรมคอร์ทยาร์ด แมริออท กรุงเทพฯ
การประชุมในครั้งนี้ ได้มีรายงานผลการดำเนินงานของโครงการ SDG Localization ระยะที่ 1 โดย ผู้แทน UNDP ซึ่งได้จัดทำ SDG Profile ครอบคลุม 15 จังหวัดนำร่องที่ระบุประเด็นพัฒนาเร่งด่วนผ่านการมีส่วนร่วมจากทุกภาคส่วนโดยเฉพาะอย่างยิ่งกลุ่มเปราะบาง พร้อมได้รับความร่วมมือจากกระทรวงมหาดไทยและผู้ว่าราชการจังหวัดในการเสริมสร้างความตระหนักรู้เรื่อง SDGs ในระดับพื้นที่อย่างต่อเนื่อง ทั้งยังได้นำเสนอข้อมูลภาพรวมกิจกรรม/โครงการ และแผนการดำเนินงานของโครงการ SDG Localization ระยะที่ 2 (SDG Localization 2.0) มีกิจกรรมหลักและแผนการดำเนินงานใน 3 ผลิตผลสำคัญ ได้แก่
1. Output 1: “Go Deep” – มุ่งพัฒนาศักยภาพทางเทคนิคและเครื่องมือเพื่อการระบุ การดำเนินงาน และการติดตามความคืบหน้าของโครงการ SDGs อย่างเป็นระบบ
2. Output 2: “Go Broad” – ขยายการจัดทำ SDG Profile ไปยังอีก 3 จังหวัดนอกเหนือจาก 15 จังหวัดในระยะที่ 1 พร้อมทั้งเพิ่มการมีส่วนร่วมของหน่วยงานท้องถิ่นในกระบวนการดำเนินงาน
3. Output 3: “Go Mass” – ส่งเสริมการสร้างความตระหนักและความรู้ความเข้าใจเกี่ยวกับ SDGs ในวงกว้าง ทั้งในระดับภาครัฐและผู้มีส่วนได้ส่วนเสีย
ซึ่งกิจกรรมหลักและแผนดังกล่าว จะนำไปสู่การสนับสนุนการวางแผน การจัดสรรงบประมาณ และการนำ SDGs ไปใช้ในการพัฒนาพื้นที่ ทั้งนี้ หน่วยงานต่าง ๆ ที่เป็นคณะกรรมการกำกับโครงการ (Project Steering Committee) ได้ร่วมกันแสดงความคิดเห็น และมีมติเห็นชอบในหลักการและแนวทางการดำเนินงานของโครงการ SDG Localization 2.0 เพื่อใช้เป็นกรอบในการขับเคลื่อนโครงการต่อไปอย่างมีประสิทธิภาพและสอดคล้องกับบริบทของพื้นที่
นายชยชัย กล่าวว่า การขับเคลื่อนเป้าหมายการพัฒนาที่ยั่งยืน (SDG) เป็นภารกิจสำคัญที่ต้องอาศัยความร่วมมือจากทุกหน่วยงาน ทุกกระทรวง และทุกภาคส่วน โดยกระทรวงมหาดไทยพร้อมสนับสนุนและประสานงานในระดับพื้นที่ ทั้งจังหวัด และองค์กรปกครองส่วนท้องถิ่น พร้อมทั้งขอความร่วมมือจากทุกกระทรวงและทุกภาคส่วนได้ปฏิบัติตามบทบาทหน้าที่ของตนอย่างเต็มที่ เพื่อให้เกิดผลลัพธ์ที่ยั่งยืนอย่างแท้จริง
"ถือเป็นโอกาสดีที่ประเทศไทยจะได้รับความร่วมมือจากสหภาพยุโรป (EU) และโครงการพัฒนาแห่งสหประชาชาติ (UNDP) เพื่อเสริมพลังในการดำเนินงานที่สำคัญที่มุ่งสู่การพัฒนาในทุกระดับที่ยึดประชาชนเป็นศูนย์กลาง เปิดโอกาสให้ชุมชนสามารถขับเคลื่อนการพัฒนาพื้นที่ของตนเองที่สะท้อนความต้องการอย่างแท้จริง และไม่ทิ้งใครไว้ข้างหลัง พร้อมก้าวไปข้างหน้าด้วยความมุ่งมั่น ความร่วมมือ และวิสัยทัศน์ร่วมสู่ประเทศไทยที่ยั่งยืนและครอบคลุมยิ่งขึ้น โดยโครงการ SDG Localization 2.0 เป็นการนำเป้าหมายการพัฒนาที่ยั่งยืน (SDGs) ที่เป็นเป้าหมายในระดับสากล ให้สามารถเข้าถึงประชาชนในระดับพื้นที่ได้มากยิ่งขึ้น และการมีหน่วยงานในสังกัดองค์การสหประชาชาติ (UN) ซึ่งเป็นเจ้าของและผู้คิดค้น SDGs มาร่วมขับเคลื่อนโครงการฯ จะส่งผลให้สามารถตอบสนองเป้าหมายการพัฒนาที่ยั่งยืนได้อย่างถูกต้องและแม่นยำมากยิ่งขึ้น" นายชยชัย กล่าว
การประชุมในครั้งนี้ มีผู้แทนจากหน่วยงานต่าง ๆ เข้าร่วมการประชุม อาทิ สำนักงานสภาพัฒนาการเศรษฐกิจและสังคมแห่งชาติ สำนักงานสถิติแห่งชาติ กระทรวงการต่างประเทศ กระทรวงการอุดมศึกษา วิทยาศาสตร์ วิจัยและนวัตกรรม กระทรวงศึกษาธิการ กระทรวงการพัฒนาสังคมและความมั่นคงของมนุษย์ และส่วนราชการระดับกรมในสังกัดกระทรวงมหาดไทย

ที่มา : https://www.thaigov.go.th/news/contents/details/98098