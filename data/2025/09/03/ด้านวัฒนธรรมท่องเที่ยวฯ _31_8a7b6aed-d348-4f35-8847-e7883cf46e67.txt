รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา เปิดศูนย์ประสานงานกีฬาซีเกมส์ ครั้งที่ 33 และอาเซียนพาราเกมส์ ครั้งที่ 13 พร้อมตรวจเยี่ยมนักกีฬาทีมชาติไทย

วันพฤหัสบดีที่ 3 กรกฎาคม 2568
รมว.ท่องเที่ยวและกีฬา เปิดศูนย์ประสานงานกีฬาซีเกมส์ ครั้งที่ 33 และอาเซียนพาราเกมส์ ครั้งที่ 13 พร้อมตรวจเยี่ยมนักกีฬาทีมชาติไทย
รมว.ท่องเที่ยวและกีฬา เปิดศูนย์ประสานงานกีฬาซีเกมส์ ครั้งที่ 33 และอาเซียนพาราเกมส์ ครั้งที่ 13 พร้อมตรวจเยี่ยมนักกีฬาทีมชาติไทย
วันที่ 2 กรกฎาคม 2568 เวลา 15.30 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานเปิดศูนย์ประสานงานการแข่งขันกีฬาซีเกมส์ ครั้งที่ 33 และกีฬาอาเซียนพาราเกมส์ ครั้งที่ 13 (THASOC) ณ ห้องคอนเฟอเรนซ์ ชั้น 1 อาคารข้างสนามกีฬาเทนนิส การกีฬาแห่งประเทศไทย (กกท.) หัวหมาก โดยมีนายจักรพรรดิ์ คล่องพยาบาล ที่ปรึกษารัฐมนตรีฯ นายกฤษฎา ตันเทอดทิตย์ เลขานุการรัฐมนตรีฯ ดร.ก้องศักด ยอดมณี ผู้ว่าการ กกท. ผู้บริหาร กกท. และตัวแทนนักกีฬาทีมชาติไทยร่วมในพิธี
นายสรวงศ์ กล่าวว่า การจัดตั้งศูนย์ประสานงานแห่งนี้ถือเป็นกลไกสำคัญในการบริหารจัดการและประสานงานทั้งภายในและระหว่างประเทศ เพื่อให้การเตรียมความพร้อมสำหรับการเป็นเจ้าภาพจัดการแข่งขันกีฬาซีเกมส์ ครั้งที่ 33 ซึ่งจะจัดขึ้นระหว่างวันที่ 9 – 20 ธันวาคม 2568 ที่กรุงเทพมหานคร จังหวัดชลบุรี และจังหวัดสงขลา และการแข่งขันกีฬาอาเซียนพาราเกมส์ ครั้งที่ 13 ระหว่างวันที่ 20 – 26 มกราคม 2569 ที่จังหวัดนครราชสีมา เป็นไปอย่างมีประสิทธิภาพ พร้อมเน้นย้ำว่านี่คือความภาคภูมิใจของคนไทยทั้งประเทศ และเป็นโอกาสสำคัญในการแสดงศักยภาพของไทยในระดับอาเซียน
“ผมขอเชิญชวนพี่น้องประชาชนทั่วประเทศร่วมเป็นเจ้าภาพที่ดี สนับสนุน และส่งแรงใจเชียร์นักกีฬาไทย รวมทั้งขอความร่วมมือจากทุกภาคส่วนทั้งภาครัฐและเอกชนในการสร้างการรับรู้และการมีส่วนร่วมของประชาชนในพื้นที่จัดการแข่งขัน เพื่อเสริมสร้างภาพลักษณ์ที่ดีให้กับประเทศไทย สร้างมิตรภาพ และความสัมพันธ์อันดีระหว่างประเทศในภูมิภาคอาเซียน ซึ่งนับเป็นอีกหนึ่งพลังของ Soft Power ไทยที่สามารถสื่อสารไปสู่สายตาชาวโลกได้อย่างมีพลัง” นายสรวงศ์ กล่าว
ภายหลังพิธีเปิดศูนย์ประสานงานฯ รัฐมนตรีว่าการกระทรวงการท่องเที่ยวและกีฬา พร้อมคณะ ได้เดินทางไปตรวจเยี่ยมการฝึกซ้อมของทัพนักกีฬาทีมชาติไทยชุดซีเกมส์ และอาเซียนพาราเกมส์ ณ ศูนย์ฝึกกีฬา การกีฬาแห่งประเทศไทย หัวหมาก เพื่อให้กำลังใจและรับฟังความพร้อมของนักกีฬาในหลายประเภท อาทิ บอคเซีย, เอ็กซ์ตรีม (สเก็ตบอร์ด), ยูโด, เทควันโด, ปีนหน้าผา, ยูยิตสู, คาราเต้, ยิงธนู, ยิงปืน, หมากรุกสากล, วอลเลย์บอล, ยิงเป้าบิน, มวยไทย, เนตบอล, บาสเกตบอล และเทคบอล ซึ่งต่างมุ่งมั่นฝึกซ้อมเพื่อคว้าชัยให้กับประเทศ
ทั้งนี้ กระทรวงการท่องเที่ยวและกีฬา พร้อมให้การสนับสนุนอย่างเต็มที่ในทุกมิติ เพื่อให้งานนี้ประสบความสำเร็จตามเป้าหมาย และสร้างความประทับใจให้กับนักกีฬา เจ้าหน้าที่ และผู้ชมจากทั่วอาเซียนที่เดินทางมาร่วมการแข่งขันในประเทศไทย

ที่มา : https://www.thaigov.go.th/news/contents/details/98121