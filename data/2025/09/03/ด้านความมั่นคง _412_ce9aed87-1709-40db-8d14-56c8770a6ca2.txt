รัฐบาลไทย-ข่าวทำเนียบรัฐบาล-"ธีรรัตน์" สั่งการผู้ว่าฯ ทั่วประเทศ สแตนบายรับมือผลกระทบ "พายุคาจิกิ" ตลอด 24 ชั่วโมง ย้ำ ประชาสัมพันธ์ข้อมูลให้ประชาชนรับรู้และเตรียมพร้อมอย่างต่อเนื่อง

วันเสาร์ที่ 23 สิงหาคม 2568
23/08/2568
พิมพ์
"ธีรรัตน์" สั่งการผู้ว่าฯ ทั่วประเทศ สแตนบายรับมือผลกระทบ "พายุคาจิกิ" ตลอด 24 ชั่วโมง ย้ำ ประชาสัมพันธ์ข้อมูลให้ประชาชนรับรู้และเตรียมพร้อมอย่างต่อเนื่อง
"ธีรรัตน์" สั่งการผู้ว่าฯ ทั่วประเทศ สแตนบายรับมือผลกระทบ "พายุคาจิกิ" ตลอด 24 ชั่วโมง ย้ำ ประชาสัมพันธ์ข้อมูลให้ประชาชนรับรู้และเตรียมพร้อมอย่างต่อเนื่อง
เมื่อวานนี้ (22 ส.ค. 68) เวลา 14.30 น. นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เปิดเผยว่า กระทรวงมหาดไทยโดยกรมป้องกันและบรรเทาสาธารณภัย (ปภ.) ได้ติดตามสภาวะอากาศร่วมกับหน่วยงานที่เกี่ยวข้องเกี่ยวกับผลกระทบพายุโซนร้อน “คาจิกิ” ซึ่งพบว่าพื้นที่บางส่วนมีความเสี่ยงต้องเฝ้าระวังน้ำท่วมฉับพลัน น้ำป่าไหลหลาก ดินโคลนถล่ม น้ำท่วมขังในเขตชุมชนเมืองที่เกิดน้ำท่วมขังซ้ำซาก ระหว่างวันที่ 24 – 28 สิงหาคม 2568 ในพื้นที่ภาคเหนือ ภาคตะวันออกเฉียงเหนือ ภาคกลาง ภาคใต้ 45 จังหวัด และกรุงเทพมหานคร
นางสาวธีรรัตน์ ได้สั่งการผู้ว่าราชการจังหวัด 45 จังหวัด และศูนย์ป้องกันและบรรเทาสาธารณภัยเขต รวมถึงกรุงเทพมหานคร กำชับให้จัดเจ้าหน้าที่ติดตามสภาพอากาศ ปริมาณฝน และสถานการณ์น้ำในพื้นที่อย่างใกล้ชิด พร้อมกำชับให้จัดทีมปฏิบัติการพร้อมเครื่องจักรกลสาธารณภัยเข้าประจำพื้นที่เสี่ยง เพื่อเข้าเผชิญเหตุและให้การช่วยเหลือประชาชนได้อย่างทันท่วงทีตลอด 24 ชั่วโมง พร้อมประกาศแจ้งเตือนและปิดกั้นพื้นที่ไม่ให้บุคคลใดเข้าพื้นที่หากพบว่ามีความเสี่ยง ในส่วนพื้นที่ชายฝั่ง ให้สั่งห้ามนักท่องเที่ยวเล่นน้ำและห้ามเดินเรือทุกชนิดหากสถานการณ์มีแนวโน้มรุนแรง
"ให้ผู้ว่าฯ นายอำเภอ รวมถึงองค์กรปกครองตรวจท้องถิ่น เร่งประชาสัมพันธ์ให้ประชาชนได้รับทราบข้อมูลและติดตามข้อมูลสภาวะอากาศและข่าวสารจากทางราชการอย่างใกล้ชิด รวมถึงแจ้งเตือนประชาชนที่อยู่ในพื้นที่เสี่ยงภัยทราบล่วงหน้าเพื่อเตรียมพร้อมรับมือสถานการณ์โดยปฏิบัติตามคำแนะนำจากทางราชการอย่างเคร่งครัด พร้อมทั้งอย่าหลงเชื่อข่าวปลอม (Fake news) ที่อาจมีการสื่อสารข้อมูลไม่ตรงข้อเท็จจริง โดยประชาชนสามารถสอบถามข้อมูลและแจ้งขอความช่วยเหลือผ่านทางสายด่วน 1784 ตลอด 24 ชั่วโมง"

ที่มา : https://www.thaigov.go.th/news/contents/details/100031