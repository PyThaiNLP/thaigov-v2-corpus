รัฐบาลไทย-ข่าวทำเนียบรัฐบาล-ดีอี เป็นประธานการประชุม APPU EC 2025 ร่วมพัฒนาบริการไปรษณีย์ ทันต่อการเปลี่ยนแปลงในภูมิภาคเอเชียและแปซิฟิก

วันจันทร์ที่ 30 มิถุนายน 2568
ดีอี เป็นประธานการประชุม APPU EC 2025 ร่วมพัฒนาบริการไปรษณีย์ ทันต่อการเปลี่ยนแปลงในภูมิภาคเอเชียและแปซิฟิก
ดีอี เป็นประธานการประชุม APPU EC 2025 ร่วมพัฒนาบริการไปรษณีย์ ทันต่อการเปลี่ยนแปลงในภูมิภาคเอเชียและแปซิฟิก
เมื่อวันที่ 30 มิถุนายน 2568 นางสาวกัลยา ชินาธิวร ที่ปรึกษาด้านต่างประเทศ กระทรวงดิจิทัลเพื่อเศรษฐกิจและสังคม (ดีอี) เป็นประธานการประชุมสภาบริหารของสหภาพไปรษณีย์แห่งเอเชียและแปซิฟิก (Asian - Pacific Postal Union Executive Council: APPU EC) ประจำปี 2568 โดยมีรัฐมนตรีว่าการกระทรวงพัฒนาดิจิทัล นวัตกรรม และการสื่อสาร ของประเทศมองโกเลีย เป็นประธานในพิธีเปิดการประชุมฯ ประเด็นสำคัญสำหรับการประชุมสภาบริหารในครั้งนี้ ได้แก่ การพิจารณาและให้ความเห็นชอบแผนดำเนินงานประจำปี 2568 การอนุมัติงบประมาณประจำปี 2569 และการจัดทำแผนยุทธศาสตร์ของ APPU ระหว่างปี ค.ศ. 2027 - 2030 รวมทั้งการพิจารณาของคณะทำงานเพื่อศึกษาเรื่องต่าง ๆ ที่อยู่ในความสนใจร่วมกันของประเทศสมาชิก เพื่อแลกเปลี่ยนบริการไปรษณีย์ระหว่างประเทศระหว่างกัน เพื่อให้ทันในการปรับตัวต่อสภาวการณ์กิจการไปรษณีย์ที่เปลี่ยนแปลงในภูมิภาคเอเชียและแปซิฟิก
ในโอกาสนี้ นางสาวกัลยา ชินาธิวร ได้ทำหน้าที่ประธานการประชุมคณะกรรมการบริหารวิทยาลัยการไปรษณีย์แห่งเอเชียและแปซิฟิก (APPC GB) ในระหว่างการประชุมสภาบริหารฯ เพื่อพิจารณาผลการดำเนินงานของวิทยาลัยการไปรษณีย์แห่งเอเชียและแปซิฟิก (Asian - Pacific Postal College: APPC) ของปี 2568 รวมทั้งการอนุมัติแผนงานจัดฝึกอบรม และงบประมาณของปี 2569 การบริหารจัดการกองทุนสำรองส่วนงานฝึกอบรม รวมทั้งการแต่งตั้งผู้ตรวจสอบบัญชี
ทั้งนี้ การประชุมสภาบริหารของสหภาพไปรษณีย์แห่งเอเชียและแปซิฟิก ประจำปี 2568 จัดขึ้นระหว่างวันที่ 30 มิถุนายน - 6 กรกฎาคม 2568 โดยมีประเทศสมาชิกเข้าร่วมในการประชุมฯ ครั้งนี้ รวม 21 ประเทศ จากประเทศสมาชิกทั้งสิ้น 32 ประเทศ ณ กรุงอูลานบาตอร์ ประเทศมองโกเลีย

ที่มา : https://www.thaigov.go.th/news/contents/details/98020