รัฐบาลไทย-ข่าวทำเนียบรัฐบาล-1 ศตวรรษ รพ.สงขลา มุ่งสานต่อศรัทธา ก้าวสู่อนาคต สู่การเป็นผู้นำความเชี่ยวชาญด้านการแพทย์หลากหลายสาขา

วันพฤหัสบดีที่ 26 มิถุนายน 2568
1 ศตวรรษ รพ.สงขลา มุ่งสานต่อศรัทธา ก้าวสู่อนาคต สู่การเป็นผู้นำความเชี่ยวชาญด้านการแพทย์หลากหลายสาขา
ปลัดกระทรวงสาธารณสุข เปิดงานวันครบรอบ 100 ปี โรงพยาบาลสงขลา ที่พึ่งของประชาชนในจังหวัดสงขลาและพื้นที่ใกล้เคียง ด้วยความศรัทธาและความร่วมมือจากทุกภาคส่วนและทุกศาสนาสนับสนุนการพัฒนายกระดับการให้บริการ
ทั้งการทำหัตถการซับซ้อน นวัตกรรมการผ่านตัดผ่านกล้อง การรักษาโรคหลอดเลือดสมองและหัวใจ และการปลูกถ่ายอวัยวะ มุ่งสู่การเป็น “โรงพยาบาลศูนย์” ที่มีความเชี่ยวชาญเฉพาะทางหลากหลายสาขา เป็นศูนย์กลางด้านการแพทย์และเทคโนโลยีสุขภาพที่ดีที่สุดแห่งหนึ่งของประเทศ เพื่อประชาชนชาวสงขลาและชาวใต้
วันนี้ (26 มิถุนายน 2568) ที่ โรงพยาบาลสงขลา จังหวัดสงขลา นพ.โอภาส การย์กวินพงศ์ ปลัดกระทรวงสาธารณสุข เปิดงานวันครบรอบ 100 ปี โรงพยาบาลสงขลา พร้อมมอบประกาศเกียรติคุณและเครื่องหมายเชิดชูเกียรติแด่ผู้ทำคุณประโยชน์แก่โรงพยาบาลสงขลา ประจำปี 2568 โดยมี นายวิทยา จันทน์เสนะ รองผู้ว่าราชการจังหวัดสงขลา นพ.อภิชาต วชิรพันธ์ ผู้ตรวจราชการกระทรวงสาธารณสุข เขตสุขภาพที่ 12 นพ.สงกรานต์ ไหมชุม นายแพทย์สาธารณสุขจังหวัดสงขลา นพ.รัตนพล ล้อประเสริฐกุล ผู้อำนวยการโรงพยาบาลสงขลา คณะผู้บริหาร และบุคลากรโรงพยาบาล เข้าร่วม
นพ.โอภาสกล่าวว่า โรงพยาบาลสงขลา ปัจจุบันเป็นโรงพยาบาลขนาดใหญ่ที่เป็นที่พึ่งของประชาชนในจังหวัดสงขลาและพื้นที่ใกล้เคียง ด้วยความศรัทธาและความร่วมมือจากทุกภาคส่วนและทุกศาสนาทั้งพุทธ อิสลาม และคริสต์ ให้บริการด้วยเทคโนโลยีทางการแพทย์ที่ทันสมัย มีบุคลากรผู้เชี่ยวชาญ และการบริการที่เป็นเลิศ อาทิ Smart OPD ช่วยลดขั้นตอน เพิ่มความสะดวกแก่ผู้รับบริการผู้ป่วยนอก, การผ่าตัดแบบวันเดียวกลับลดระยะเวลาการนอนโรงพยาบาล ผู้ป่วยกลับไปใช้ชีวิตประจำวันได้รวดเร็วขึ้น, ระบบทางด่วนสำหรับผู้ป่วยอุบัติฉุกเฉินให้ได้รับการรักษาและผ่าตัดเร่งด่วน เพิ่มโอกาสรอดชีวิต, การรักษาผู้สูงอายุกระดูกสะโพกหัก รูปแบบ Fracture Liaison Service ช่วยผู้ป่วยฟื้นฟูได้อย่างมีประสิทธิภาพ ลดอัตราการเสียชีวิต, การใช้ระบบเวชระเบียนอิเล็กทรอนิกส์ ช่วยลดเวลาการบันทึกข้อมูลและความคลาดเคลื่อนในการสื่อสาร, ระบบ Telemedicineให้คำปรึกษากับบุคลากรในพื้นที่ห่างไกลหรือผู้ป่วยที่ไม่สามารถเดินทางมาโรงพยาบาลได้ การจัดจ้างภาคเอกชนให้บริการทางรังสี ทำให้การวินิจฉัยมีความครอบคลุม ถูกต้องแม่นยำ ปลอดภัย ได้มาตรฐานและลดการส่งต่อผู้ป่วยได้มากขึ้น เป็นต้น
ด้าน นพ.อภิชาต กล่าวว่า โรงพยาบาลสงขลาก่อตั้งขึ้น เมื่อวันที่่ 26 มิถุนายน 2468 เริ่มต้นจากการเป็นสถานพยาบาลขนาดเล็ก ที่มีการพัฒนาอย่างไม่หยุดยั้้งมาตลอดระยะเวลา 100 ปี ด้วยความมุ่งมั่น ตั้งใจ เสียสละ ทุ่มเทของบุคลากรทุกคนจากรุ่นสู่รุ่น ทั้งด้านการรักษาพยาบาล การส่งเสริมสุขภาพ การฝึกอบรม และการวิจัยการจัดงาน “ครบรอบ 100 ปี โรงพยาบาลสงขลา” ระหว่างวันที่ 26-27 มิถุนายน 2568 ครั้งนี้ เพื่อระลึกถึงคุณูปการของผู้มีส่วนร่วมทุกภาคส่วน อีกทั้งยังเป็นโอกาสในการเผยแพร่ประวัติ ความเป็นมา แสดงศักยภาพและผลงานของโรงพยาบาล รวมถึงเป็นเวทีสร้างแรงบันดาลใจ ความภาคภูมิใจแก่บุคลากรสาธารณสุข และประชาชนทั่วไป ตลอดจนเสริมสร้างความสัมพันธ์อันดีระหว่างโรงพยาบาล ชุมชน หน่วยงานภาครัฐ และเอกชนในพื้นที่
ด้านนพ.รัตนพล กล่าวว่า โรงพยาบาลสงขลา ยังคงพัฒนาอย่างไม่หยุดยั้ง เพื่อมุ่งสู่การเป็น “โรงพยาบาลศูนย์” ที่มีความเชี่ยวชาญเฉพาะทางหลากหลายสาขา เป็นศูนย์กลางด้านการแพทย์และเทคโนโลยีสุขภาพที่ดีที่สุดแห่งหนึ่งของประเทศสำหรับประชาชนชาวสงขลาและพี่น้องชาวใต้ โดยเฉพาะอย่างยิ่งด้านการรักษาโรคหัวใจที่สามารถทำหัตถการซับซ้อนในการรักษาโรคเส้นเลือดหัวใจตีบ การดูแลผู้ป่วยโรคหลอดเลือดสมองที่รวดเร็วและแม่นยำ รวมถึงการผ่าตัดเปลี่ยนอวัยวะสำคัญ เช่น การปลูกถ่ายไตและกระจกตา รวมทั้งการผ่าตัดผ่านกล้องซึ่งเป็นนวัตกรรมทางการแพทย์ที่ช่วยลดการบาดเจ็บ ฟื้นตัวได้รวดเร็ว และมีประสิทธิภาพสูง ตลอดจนฟื้นฟูสมรรถภาพผู้ป่วยที่ครอบคลุมทั้งทางร่างกาย จิตใจ และการกลับคืนสู่ชีวิตประจำวันได้อย่างสมบูรณ์ เป็นต้น
*************************************** 26 มิถุนายน 2568

ที่มา : https://www.thaigov.go.th/news/contents/details/97894