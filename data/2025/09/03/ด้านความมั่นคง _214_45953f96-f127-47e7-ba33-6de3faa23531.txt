รัฐบาลไทย-ข่าวทำเนียบรัฐบาล-"ธีรรัตน์" นำคณะติดตามสถานการณ์ชายแดนไทย-กัมพูชา พร้อมตรวจเยี่ยมศูนย์พักพิงในพื้นที่ อ.เดชอุดม จ.อุบลราชธานี ตลอดช่วงเช้าวันนี้

วันอาทิตย์ที่ 27 กรกฎาคม 2568
27/07/2568
พิมพ์
"ธีรรัตน์" นำคณะติดตามสถานการณ์ชายแดนไทย-กัมพูชา พร้อมตรวจเยี่ยมศูนย์พักพิงในพื้นที่ อ.เดชอุดม จ.อุบลราชธานี ตลอดช่วงเช้าวันนี้
"ธีรรัตน์" นำคณะติดตามสถานการณ์ชายแดนไทย-กัมพูชา พร้อมตรวจเยี่ยมศูนย์พักพิงในพื้นที่ อ.เดชอุดม จ.อุบลราชธานี ตลอดช่วงเช้าวันนี้
วันนี้ (27 ก.ค. 68) ตลอดช่วงเช้าถึงเที่ยง นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ลงพื้นที่ติดตามสถานการณ์ชายแดนไทย-กัมพูชา พร้อมเยี่ยมเยียนให้กำลังใจประชาชน และเจ้าหน้าที่ผู้ปฏิบัติงาน ณ ศูนย์พักพิงชั่วคราวจุดต่าง ๆ ในพื้นที่อำเภอเดชอุดม จังหวัดอุบลราชธานี โดยภารกิจวันนี้ นายสมบัติ ไตรศักดิ์ ผู้ตรวจราชการกระทรวงมหาดไทย นายไชยวัฒน์ จุนจิระพงศ์ อธิบดีกรมการปกครอง ว่าที่ พ.ต.อดิศักดิ์ น้อยสุวรรณ ผู้ว่าราชการจังหวัดอุบลราชธานี นายชัยรัตน์ แก้วเพียงเพ็ญ รองอธิบดีกรมป้องกันและบรรเทาสาธารณภัย เเละนางสาวกิตติ์ธัญญา วาจาดี สมาชิกสภาผู้แทนราษฎรจังหวัดอุบลราชธานี ร่วมลงพื้นที่ด้วย
ในระหว่างการลงพื้นที่ นางสาวธีรรัตน์ ได้ร่วมประกอบอาหารเพื่อเเจกจ่ายให้กับผู้อพยพเเละพูดคุยให้กำลังใจพี่น้องประชาชน เจ้าหน้าที่ และกำลังพลที่มาปฏิบัติหน้าที่โรงครัวพระราชทาน รถประกอบอาหาร และรถบรรทุกที่ติดตั้งเครื่องกำเนิดไฟฟ้า (Generator) ทั้งนี้ บรรยากาศในศูนย์พักพิงชั่วคราวแต่ละแห่ง เมื่อผู้อพยพได้เห็นนางสาวธีรรัตน์ และคณะหัวหน้าส่วนราชการที่ได้ลงพื้นที่ในวันนี้ ประชาชนต่างมีรอยยิ้ม พร้อมทั้งกล่าวให้กำลังใจนางสาวธีรรัตน์ และคณะ
ด้าน นางสาวธีรรัตน์ ให้คำแนะนำกับทางนายอำเภอว่า เพื่อให้ประชาชนได้อยู่ในศูนย์พักพิงได้อย่างผ่อนคลาย จึงขอให้ได้รังสรรค์กิจกรรมให้ประชาชนได้ทำ เพื่อเสริมสภาพเเวดล้อมเชิงบวกให้กับประชาชน ลดความวิตกกังวลจากสถานการณ์ปัจจุบัน เเละเน้นย้ำว่า รัฐบาลมุ่งมั่นตั้งใจดูแลพี่น้องประชาชนสุดความสามารถโดยยึดความปลอดภัยของประชาชนเป็นสิ่งสำคัญที่สุด
ในสถานการณ์ครั้งนี้ รัฐบาล ยังได้อนุมัติเงินเยียวยา เหตุพิพาทไทย - กัมพูชา จากกองทุนเงินช่วยเหลือผู้ประสบสาธารณภัย สำนักนายกรัฐมนตรี กรณีเสียชีวิต รายละ 1 ล้านบาท กรณีทุพพลภาพ รายละ 700,000 บาท บาดเจ็บสาหัส (ต้องรักษาตัวเกิน 20 วัน) รายละ 200,000 บาท บาดเจ็บมาก รายละ 100,000 บาท และบาดเจ็บเล็กน้อย รายละ 50,000 บาท ตามหลักเกณฑ์ที่กำหนด
นางสาวธีรรัตน์ กล่าวเพิ่มเติมว่า ขอขอบคุณเจ้าหน้าที่ทุกคน รวมถึงอาสาสมัคร อส. ชรบ. อปพร. รวมถึงภาคีเครือข่ายจากทั่วทุกสารทิศที่ลงมาร่วมกันปฏิบัติงานดูแลประชาชนอย่างเต็มศักยภาพ

ที่มา : https://www.thaigov.go.th/news/contents/details/98914