รัฐบาลไทย-ข่าวทำเนียบรัฐบาล-ธนาคารกรุงไทย ประกาศยกหนี้ให้ทหารและตชด.ที่พลีชีพปกป้องอธิปไตยชายแดนไทย–กัมพูชา

วันพฤหัสบดีที่ 7 สิงหาคม 2568
07/08/2568
พิมพ์
ธนาคารกรุงไทย ประกาศยกหนี้ให้ทหารและตชด.ที่พลีชีพปกป้องอธิปไตยชายแดนไทย–กัมพูชา
ธนาคารกรุงไทยได้ออกมาตรการ ยกหนี้ให้ทหาร และตชด. ที่เสียชีวิต ทุพพลภาพ หรือ สูญเสียอวัยวะ จากการปฏิบัติหน้าที่ในชายแดนไทย-กัมพูชา โดยยกหนี้ให้ทุกสัญญาเงินกู้ 100% ทั้งเงินต้นและดอกเบี้ย ครอบคลุมสินเชื่อทุกประเภท เพื่อช่วยลดภาระของครอบครัว
นายเอกชัย เตชะวิริยะกุล ประธานผู้บริหาร Risk ธนาคารกรุงไทย เปิดเผยว่า ธนาคารกรุงไทย ตระหนักถึง ความเสียสละอันยิ่งใหญ่ของเจ้าหน้าที่ทหารและตำรวจตระเวนชายแดน (ตชด.) ผู้ปฏิบัติหน้าที่ด้วยความกล้าหาญ ในการปกป้องและรักษาอธิปไตยของชาติ จากเหตุการณ์ความไม่สงบบริเวณชายแดนไทย–กัมพูชา ซึ่งส่งผลให้มีผู้เสียชีวิตและบาดเจ็บจากการปฏิบัติหน้าที่จำนวนมาก
เพื่อเป็นการสดุดีวีรกรรมของวีรบุรุษผู้กล้า ธนาคารกรุงไทยได้ออกมาตรการ ยกหนี้ให้ทหาร และตชด. ที่เสียชีวิต ทุพพลภาพ หรือ สูญเสียอวัยวะ จากการปฏิบัติหน้าที่ในชายแดนไทย-กัมพูชา โดยยกหนี้ให้ทุกสัญญาเงินกู้ 100% ทั้งเงินต้นและดอกเบี้ย ครอบคลุมสินเชื่อทุกประเภท เพื่อช่วยลดภาระของครอบครัว และสามารถดำรงชีวิตต่อไปได้ในช่วงเวลาที่ยากลำบาก
ทั้งนี้ การให้ความช่วยเหลือดังกล่าว เป็นมาตรการเพิ่มเติมจากมาตรการความช่วยเหลือผู้ประสบภัยจากเหตุการณ์ชายแดนไทย-กัมพูชา ซึ่งครอบคลุมลูกค้าบุคคลรายย่อย และลูกค้าธุรกิจ ทั้งในด้านการฟื้นฟูซ่อมแซมทรัพย์สินที่อยู่อาศัย การลดภาระทางการเงิน และเสริมสภาพคล่องในการดำรงชีพ
“ธนาคารกรุงไทย ขอร่วมเป็นส่วนหนึ่งในการดูแลครอบครัวของวีรบุรุษ ด้วยหัวใจที่เปี่ยมด้วยความศรัทธา ความเคารพ และสำนึกถึงการเสียสละอันยิ่งใหญ่ โดยธนาคารเชื่อมั่นว่า มาตรการนี้จะช่วยให้ครอบครัวของทหารและตชด.สามารถดำเนินชีวิตต่อไปได้ และเป็นขวัญกำลังใจแก่เจ้าหน้าที่ทุกท่าน ที่ยังปฏิบัติหน้าที่อย่างกล้าหาญ เพื่อให้เราสามารถผ่านวิกฤติครั้งนี้ได้อย่างรวดเร็ว”

ที่มา : https://www.thaigov.go.th/news/contents/details/99475