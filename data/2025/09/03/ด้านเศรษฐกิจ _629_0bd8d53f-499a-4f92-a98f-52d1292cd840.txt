รัฐบาลไทย-ข่าวทำเนียบรัฐบาล-ธ.ก.ส. ต้อนรับ Miss Universe Thailand พร้อมสนับสนุนผลิตภัณฑ์เกษตรกร ผ่านแคมเปญ MUT แกลมเกษตร 

วันศุกร์ที่ 29 สิงหาคม 2568
29/08/2568
พิมพ์
ธ.ก.ส. ต้อนรับ Miss Universe Thailand พร้อมสนับสนุนผลิตภัณฑ์เกษตรกร ผ่านแคมเปญ MUT แกลมเกษตร
ธ.ก.ส. ให้การต้อนรับคณะ Miss Universe Thailand นำโดย ปวีนา ซิงห์ Miss Universe Thailand 2025 และ Miss แกลมเกษตร เพื่อพูดคุย แลกเปลี่ยนมุมมอง และให้ข้อเสนอแนะ Miss Universe Thailand ในประเด็นยกระดับและสร้างมูลค่าเพิ่มให้กับผลิตภัณฑ์ของเกษตรกรลูกค้า
วันนี้ (28 สิงหาคม 2568) ณ ห้องประชุม ชั้น 23 ธ.ก.ส. สำนักงานใหญ่ กรุงเทพฯ นายฉัตรชัย ศิริไล ผู้จัดการ ธนาคารเพื่อการเกษตรและสหกรณ์การเกษตร (ธ.ก.ส.) ให้การต้อนรับคณะ Miss Universe Thailand นำโดย ปวีนา ซิงห์ Miss Universe Thailand 2025 และ Miss แกลมเกษตร แพรววณิชยฐ์ เรืองทอง รองชนะเลิศอันดับ 1 Miss Universe Thailand นฤมล พิมพ์ภักดี รองชนะเลิศอันดับ 2 Miss Universe Thailand พลอยไพลิน อมองดีน กลาสเซ่ต์ รองชนะเลิศอันดับ 3 Miss Universe Thailand และ กมลพร ทองพล รองชนะเลิศอันดับ 3 Miss Universe Thailand พร้อมด้วยนายจุฑาธัช วิสุทธิพล Chief Commercial Officer & co-Founder บริษัท ดอท แมทเทอร์ จำกัด ในฐานะผู้ดูแลกลยุทธ์การสื่อสารผ่าน LINE Official Account BAAC Family ของธนาคาร เพื่อพูดคุย แลกเปลี่ยนมุมมอง และให้ข้อเสนอแนะ Miss Universe Thailand ในประเด็นการยกระดับและสร้างมูลค่าเพิ่มให้กับผลิตภัณฑ์ของเกษตรกรลูกค้า ธ.ก.ส. ผ่านแคมเปญ “MUT แกลมเกษตร” โดยสื่อสารผ่านความงดงามของตัวแทนสาวงามจาก 77 จังหวัดทั่วประเทศ เพื่อสร้างการรับรู้ “สินค้าแกลมเกษตร” ไปสู่ประชาชนทั่วไปผ่านทางสื่อออนไลน์ให้ร่วมเป็นส่วนหนึ่งในการยกระดับผลิตภัณฑ์ไปสู่เกษตรมูลค่าสูงและสร้างรายได้ให้กับเกษตรกรอย่างยั่งยืน ซึ่งตั้งแต่เริ่มสื่อสารผ่านโครงการดังกล่าว ตั้งแต่วันที่ 15 กรกฎาคม 2568 จนถึง 10 สิงหาคม 2568 ผ่านช่องทางออนไลน์ จนถึงปัจจุบัน มียอดผู้เข้าชมในแคมเปญดังกล่าวรวมกว่า 6.22 ล้านวิว ส่งผลให้มียอดสั่งซื้อสินค้าของเกษตรกรที่เข้าร่วมแคมเปญเพิ่มขึ้นอย่างต่อเนื่อง
ในโอกาสนี้ ธ.ก.ส. ยังได้แนะนำของที่ระลึกและมอบสินค้าแกลมเกษตรให้แก่คณะ Miss Universe Thailand เพื่อนำไปประชาสัมพันธ์ให้ประชาชนทั่วไปเห็นถึงศักยภาพของสินค้าเกษตรไทย ที่เต็มไปด้วยคุณค่า มาตรฐาน และภาพลักษณ์ความทันสมัย อันนำไปสู่การสนับสนุนเกษตรกรไทยให้มีรายได้และสามารถเติบโตได้อย่างยั่งยืน อาทิ ข้าวพร้อมทาน ตราอุ่มอิ่ม จากสหกรณ์การเกษตรเพื่อการตลาดลูกค้า ธ.ก.ส. ร้อยเอ็ด จำกัด ทั้งข้าวหอมมะลิ    ข้าวกล้องหอมมะลิ และข้าวไรซ์เบอร์รี ที่สามารถเปิดทานได้เลยทันที หรือเพียงนำไปอุ่นในไมโครเวฟ 30 วินาที เพื่อเพิ่มความหอม อร่อย ขนาดเล็กกะทัดรัด พกพาง่าย และเก็บได้ในอุณหภูมิห้องถึง 18 เดือน ช่องทางการติดต่อ สกต. ร้อยเอ็ด จำกัด โทร. 088 338 2572 และกระปุกออมทรัพย์ ธ.ก.ส. ของที่ระลึกด้านผลิตภัณฑ์เงินฝาก และสลากออมทรัพย์ ธ.ก.ส. เพื่อเป็นสัญลักษณ์การสร้างแรงจูงใจและส่งเสริมพฤติกรรมการออมอย่างยั่งยืน ทั้งนี้ ปวีนา ซิงห์ Miss Universe Thailand และ Miss แกลมเกษตร ได้กล่าวแสดงความยินดีที่ได้เป็นส่วนหนึ่งของการสื่อสารและประชาสัมพันธ์ให้ทุกคนได้รู้จักกับสินค้าแกลมเกษตรของ ธ.ก.ส. มากยิ่งขึ้น และในฐานะตัวแทนของประเทศไทย พร้อมที่จะนำสินค้าแกลมเกษตรสื่อสารไปยังชาวต่างชาติ ถึงคุณภาพของสินค้าเกษตรกรไทยมากยิ่งขึ้นต่อไป

ที่มา : https://www.thaigov.go.th/news/contents/details/100285