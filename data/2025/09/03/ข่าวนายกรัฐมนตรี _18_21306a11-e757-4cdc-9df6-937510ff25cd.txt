รัฐบาลไทย-ข่าวทำเนียบรัฐบาล-นายกรัฐมนตรี หารือผู้นำฝรั่งเศสทางโทรศัพท์ กระชับความสัมพันธ์สู่หุ้นส่วนเชิงยุทธศาสตร์ แลกเปลี่ยนการเยือนอย่างเป็นทางการ

วันศุกร์ที่ 27 มิถุนายน 2568
นายกรัฐมนตรี หารือผู้นำฝรั่งเศสทางโทรศัพท์ กระชับความสัมพันธ์สู่หุ้นส่วนเชิงยุทธศาสตร์ แลกเปลี่ยนการเยือนอย่างเป็นทางการ
พร้อมเน้นย้ำความร่วมมือแก้ปัญหาชายแดนไทย–กัมพูชา สถานการณ์เมียนมา และอาชญากรรมข้ามชาติในภูมิภาค
วันนี้ (วันศุกร์ที่ 27 มิถุนายน 2568) เวลา 16.00 น. นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรี ได้หารือทางโทรศัพท์กับนายเอมานูว์แอล มาครง (H.E. Mr. Emmanuel Macron) ประธานาธิบดีสาธารณรัฐฝรั่งเศส  โดยสรุป สาระสำคัญดังนี้
นายกรัฐมนตรีและประธานาธิบดีมาครง แสดงความยินดีที่ได้พูดคุยอย่างเป็นทางการครั้งแรกนับตั้งแต่นายกรัฐมนตรีรับตำแหน่ง โดยนายกรัฐมนตรียืนยันความตั้งใจที่จะยกระดับความสัมพันธ์ไทย–ฝรั่งเศส สู่ความเป็นหุ้นส่วนเชิงยุทธศาสตร์โดยเร็ว พร้อมแสดงความยินดีหากประธานาธิบดีมาครงจะเดินทางเยือนไทยอย่างเป็นทางการ ในห้วงที่เข้าร่วมการประชุมสุดยอดขององค์การระหว่างประเทศของกลุ่มประเทศที่ใช้ภาษาฝรั่งเศส (Organisation Internationale de la Francophonie : OIF) ที่กัมพูชาในปีหน้า ซึ่งประธานาธิบดีฝรั่งเศสได้เชิญนายกรัฐมนตรีเยือนฝรั่งเศสอย่างเป็นทางการ รวมถึงเชิญเข้าร่วมการประชุม Paris Peace Forum ที่ฝรั่งเศส เช่นกัน
ทั้งสองฝ่ายมองว่าสถานการณ์ในปัจจุบัน ที่การเมืองและเศรษฐกิจมีความไม่แน่นอน  ทำให้ต้องร่วมมือกันมากขึ้นโดยเฉพาะในเรื่องการค้าและ การลงทุน และทั้งสองฝ่ายเชื่อมั่นในความร่วมมือระหว่างกันที่วางอยู่บนกฎระเบียบระหว่างประเทศ ด้านฝรั่งเศสมุ่งหวังขยายความร่วมมือกับไทยมากขึ้น โดยเฉพาะในด้านความมั่นคงและเทคโนโลยีอวกาศ
ผู้นำทั้งสองแลกเปลี่ยนความคิดเห็นเกี่ยวกับการแข่งขันเชิงภูมิรัฐศาสตร์และเศรษฐกิจโลก โดยไทยยืนยันจุดยืนรักษาสมดุลระหว่างประเทศมหาอำนาจ พร้อมสนับสนุนระเบียบโลกที่ตั้งอยู่บนกฎระเบียบสากล นอกจากนี้ ไทยแสดงความขอบคุณฝรั่งเศสที่สนับสนุนการเข้าร่วมเป็นสมาชิก OECD และหวังว่าฝรั่งเศสจะสนับสนุนการเจรจา FTA ไทย–สหภาพยุโรปต่อไป ซึ่งฝรั่งเศสยินดีสนับสนุนไทยในเรื่องนี้ และมุ่งหวังให้กระบวนการเข้าสู่ OECD ของไทยเป็นไปอย่างราบรื่น
ในมิติอาเซียน นายกรัฐมนตรีให้ความสำคัญกับบทบาทศูนย์กลางของอาเซียนในการรับมืออาชญากรรมข้ามชาติ และรัฐบาลกำลังดำเนินมาตรการเชิงรุกในการแก้ไขปัญหาอาชญากรรมข้ามชาติ โดยเฉพาะปัญหาแก๊งคอลเซ็นเตอร์และอาชญากรรมไซเบอร์ และยืนยันความพร้อมในการร่วมมืออย่างใกล้ชิดกับประเทศเพื่อนบ้านและหุ้นส่วนระหว่างประเทศอื่น ๆ รวมถึงฝรั่งเศสด้วย โดยฝรั่งเศสพร้อมสนับสนุนนายกรัฐมนตรีในเรื่องนี้
สำหรับประเด็นสถานการณ์ชายแดนไทย–กัมพูชา นายกรัฐมนตรีเน้นย้ำว่า ประเทศไทยยึดมั่นในหลักการแก้ไขปัญหาอย่างสันติ ด้วยความสุจริตใจ บนพื้นฐานของความเป็นมิตรที่ดีระหว่างประเทศเพื่อนบ้าน ความเป็นน้ำหนึ่งใจเดียวกันในอาเซียน และหลักกฎหมายระหว่างประเทศ โดยเห็นว่าการเจรจาในกรอบทวิภาคีคือแนวทางที่มีประสิทธิภาพที่สุดในการหาทางออกที่สร้างสรรค์และเป็นประโยชน์ร่วมกัน
นายกรัฐมนตรียังเน้นย้ำว่า ประเทศไทยยังคงสนับสนุนให้คณะกรรมาธิการเขตแดนร่วมไทย–กัมพูชา (JBC) ซึ่งได้มีการประชุมที่กรุงพนมเปญ เดินหน้าทำงานต่อไปด้วยดี และหวังว่าฝรั่งเศสในฐานะหุ้นส่วนระหว่างประเทศที่ใกล้ชิด จะมีบทบาทสนับสนุนบรรยากาศที่เอื้อต่อการเจรจาทวิภาคีระหว่างไทย-กัมพูชา ให้กลับมาดำเนินต่อไปด้วยดี ซึ่งประธานาธิบดีฝรั่งเศส รับทราบเจตนารมณ์ของไทย และจะพิจารณานำไปประสานความร่วมมือกับกัมพูชาต่อไป
นอกจากนี้ ทั้งสองฝ่ายยังหารือถึงสถานการณ์ความขัดแย้งในตะวันออกกลาง และสถานการณ์ในเมียนมา โดยนายกรัฐมนตรีแสดงจุดยืนสนับสนุนการหยุดยิงและการงดใช้ความรุนแรงจากทุกฝ่าย สำหรับเมียนมา ไทยพร้อมมีบทบาทอย่างสร้างสรรค์ เพื่อสนับสนุนกระบวนการสันติภาพและการเมืองในเมียนมาและสนับสนุนบทบาทของมาเลเซียในฐานะประธานอาเซียน และความพยายามทั้งหมดภายใต้กรอบอาเซียน รวมถึงเน้นการเปิดพื้นที่สำหรับการหารือและการมีส่วนร่วม และนายกรัฐมนตรีเชื่อว่าสันติภาพที่ยั่งยืนต้องขับเคลื่อนโดยประชาชนเมียนมา และควรพิจารณาทุกทางเลือกที่นำไปสู่สันติภาพ นายจิรายุกล่าว

ที่มา : https://www.thaigov.go.th/news/contents/details/97952