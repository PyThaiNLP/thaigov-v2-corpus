รัฐบาลไทย-ข่าวทำเนียบรัฐบาล-"วราวุธ" ระบุ ทีม พม. เร่งช่วยดูแลกลุ่มเปราะบางในศูนย์พักพิง พบ ยังมีความต้องการ เครื่องอุปโภคบริโภค สิ่งของที่จำเป็น อีกจำนวนมาก

วันอังคารที่ 29 กรกฎาคม 2568
"วราวุธ" ระบุ ทีม พม. เร่งช่วยดูแลกลุ่มเปราะบางในศูนย์พักพิง พบ ยังมีความต้องการ เครื่องอุปโภคบริโภค สิ่งของที่จำเป็น อีกจำนวนมาก
"วราวุธ" ระบุ ทีม พม. เร่งช่วยดูแลกลุ่มเปราะบางในศูนย์พักพิง พบ ยังมีความต้องการ เครื่องอุปโภคบริโภค สิ่งของที่จำเป็น อีกจำนวนมาก
วันที่ 27 กรกฎาคม 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า  ศูนย์บริหารการดูแลกลุ่มเปราะบางจากภัยพิบัติ (ศบปภ.) กระทรวง พม. รายงานกรณีการดูแลช่วยเหลือกลุ่มเปราะบางและประชาชนที่ได้รับผลกระทบจากสถานการณ์ความไม่สงบตามแนวชายแดนไทย–กัมพูชา ว่า  ทีม พม.จังหวัดศรีสะเกษพร้อมหน่วยงานที่เกี่ยวข้องลงพื้นที่เยี่ยมและให้การช่วยเหลือกลุ่มเปราะบางและประชาชนที่ได้รับผลกระทบตามภารกิจของกระทรวง พม. ที่ศูนย์พักพิง จำนวน 3 แห่งในอำเภอกันทรารมย์ อำเภอโนนคูณ และอำเภอศรีรัตนะ พร้อมให้คำปรึกษาแนะนำด้านสิทธิสวัสดิการต่างๆ ของกระทรวง พม. รวมถึงหน่วยงานที่เกี่ยวข้อง อีกทั้งพูดคุยให้กำลังใจ และจัดกิจกรรมนันทนาการสำหรับเด็กและกลุ่มเปราะบาง สำหรับศูนย์พักพิงมีผู้อพยพเข้าพักอาศัย แบ่งเป็น เด็กอายุ 0-2 ปี  เด็กอายุ 3-7 ปี เด็กอายุ 8-18 ปี ผู้สูงอายุ คนพิการ และวัยแรงงาน อย่างไรก็ตาม ขณะนี้พบว่าศูนย์พักพิงชั่วคราวหลายแห่งในจังหวัดศรีสะเกษ ยังมีความต้องการเครื่องอุปโภคบริโภคเป็นจำนวนมาก ซึ่งสิ่งที่ต้องการ ได้แก่ นมกล่อง , แพมเพิส , โลชั่นกันยุง , อาหารสำเร็จรูป , มุ้ง , ผงซักฟอก , กะละมังซักผ้า , ของเล่นสำหรับเด็ก , สมุดวาดภาพระบายสี , ที่นอนปิกนิก , สเปรย์ดับกลิ่น , เสื้อผ้าเด็กตามช่วงวัย , ชุดชั้นในสตรี ฟรีไซส์ , ชุดชั้นในชาย ฟรีไซส์ ,  ผ้าเช็ดตัว , แผ่นรองซับสำหรับผู้ป่วยติดเตียง , ผ้าห่ม , หมอน , น้ำยาซักผ้าเด็ก , ขวดนมเด็ก , ยาสระผม สบู่
ทั้งนี้ ทางกระทรวงการพัฒนาสังคมและความมั่นคงของมนุษย์ จะได้รายงานข้อมูลดังกล่าวให้ที่ประชุมคณะรัฐมนตรีทราบ และในระหว่างนี้หากเครือข่ายของกระทรวง พม. และพี่น้องประชาชน มีผู้ประสงค์ให้ความช่วยเหลือดูแลกลุ่มเปราะบาง โดยเฉพาะเด็ก ผู้สูงอายุ และคนพิการ สามารถร่วมกับทางกระทรวง พม. ได้
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #ชายแดนไทยกัมพูชา #ช่วยเหลือเยียวยา #ศรีสะเกษ

ที่มา : https://www.thaigov.go.th/news/contents/details/99032