รัฐบาลไทย-ข่าวทำเนียบรัฐบาล-​เลขาฯ พงศ์พล ร่วมประชุมคณะกรรมการส่งเสริมวิสาหกิจขนาดกลางและขนาดย่อม ครั้งที่ 2/2568

วันจันทร์ที่ 30 มิถุนายน 2568
30/06/2568
พิมพ์
​เลขาฯ พงศ์พล ร่วมประชุมคณะกรรมการส่งเสริมวิสาหกิจขนาดกลางและขนาดย่อม ครั้งที่ 2/2568
​เลขาฯ พงศ์พล ร่วมประชุมคณะกรรมการส่งเสริมวิสาหกิจขนาดกลางและขนาดย่อม ครั้งที่ 2/2568
27 มิถุนายน 2568 นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม ได้รับมอบหมายจาก นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เข้าร่วมประชุมคณะกรรมการส่งเสริมวิสาหกิจขนาดกลางและขนาดย่อม ครั้งที่ 2/2568 โดยมี นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม เป็นประธานการประชุม ร่วมกับกรรมการจากหน่วยงานต่าง ๆ ซึ่งมี นายวีรพงษ์ เอี่ยมเจริญชัย ผู้ตรวจราชการกระทรวงอุตสาหกรรม ผู้แทนปลัดกระทรวงอุตสาหกรรม เข้าร่วมด้วย ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล
การประชุมดังกล่าว ได้มีมติเห็นชอบ 3 มาตรการในการส่งเสริมธุรกิจขนาดกลางและขนาดย่อม (SME) ให้พร้อมรับมือกับความท้าทายทางเศรษฐกิจได้อย่างเข้มแข็ง ประกอบด้วย 1) มาตรการสร้างรายได้ โดยให้สำนักงานส่งเสริมวิสาหกิจขนาดกลางและขนาดย่อม (สสว.) ร่วมกับหน่วยงานภาครัฐพัฒนาแพลตฟอร์ม อี-คอมเมิร์ซ (E-Commerce) และไลฟ์-คอมเมิร์ซ (Live Commerce) 2) มาตรการขยายโอกาส ส่งเสริม SME เข้าถึงตลาดจัดซื้อจัดจ้างภาครัฐ สร้างโอกาสให้ SME กว่า 750,000 ล้านบาท 3) มาตรการเสริมแกร่ง ด้วยวงเงิน 2,700 ล้านบาท ปล่อยเงินกู้ดอกเบี้ยต่ำ 1% ระยะเวลาปลอดชำระเงินต้นสูงสุด 1 ปี ระยะเวลาผ่อนชำระสูงสุด 5 ปี
เลขาฯ พงศ์พล ได้กล่าวถึงประเด็นการปรับแก้ไขพระราชบัญญัติส่งเสริมวิสาหกิจขนาดกลางและขนาดย่อม พ.ศ. 2543 โดยชี้ว่า สำนักงานส่งเสริมวิสาหกิจขนาดกลางและขนาดย่อม (สสว.) เป็นหน่วยงานของรัฐที่มีบทบาทสำคัญในการส่งเสริมวิสาหกิจขนาดกลางขนาดย่อมของประเทศไทย มีหน้าที่หลักในการเสนอนโยบายและแผนงานต่าง ๆ เพื่อส่งเสริม SME ให้สอดคล้องกับสถานการณ์เศรษฐกิจและสังคม ในส่วนที่มีข้อเสนอให้เพิ่มอำนาจ สสว. เข้าไปพิจารณาเห็นชอบกรอบวงงบประมาณนั้น เป็นหน้าที่โดยตรงของสำนักงบประมาณแห่งชาติอยู่แล้ว หากมีการเพิ่มอำนาจหน้าที่ของ สสว. ในส่วนนี้อาจเป็นการทำงานซ้ำซ้อนระหว่างหน่วยงาน และนำไปสู่การขาดประสิทธิภาพในการดำเนินงาน รวมถึงการเกิดความสับสนในบทบาทหน้าที่ของหน่วยงานภาครัฐที่เกี่ยวข้องกับ SME ด้วยเหตุนี้จึงเสนอให้ฝ่ายเลขาฯ นำข้อสังเกตนี้ไปปรับปรุง และที่ประชุมมีความคิดเห็นตรงกันในมติดังกล่าว เพื่อให้การดำเนินงานของแต่ละหน่วยงานเป็นไปอย่างมีประสิทธิภาพ
นอกจากนี้ เลขาฯ พงศ์พล ยังให้ความคิดเห็นเพิ่มเติมถึงมาตรการสร้างรายได้ ด้วยการพัฒนาระบบ E-Commerce เพื่อ SME ไทย งบประมาณ 1,000 ล้านบาท โดยแสดงความห่วงใยถึงการใช้งบประมาณลงทุนบนเว็บขายสินค้าออนไลน์ของบริษัท ไปรษณีย์ ไทย จำกัด ที่มีจำนวนผู้ใช้น้อย รวมถึงการจ้าง Influencer มาไลฟ์สดขายสินค้า โดย เลขาฯ พงศ์พล ระบุว่า เป็นการแก้ปัญหาไม่ตรงจุด งบประมาณลงทุนจำนวนมหาศาลนี้สามารถสร้าง Martket Place ระดับชาติได้ด้วยการบูรณาการกับแพลตฟอร์มที่มีอยู่ในปัจจุบัน อาทิ แอปพลิเคชั่นเป๋าตัง, ทางรัฐ หรือแอปธนาคาร เป็นต้น โดยลดค่าธรรมเนียมให้ถูกลง ผู้ประกอบการเข้าถึงง่าย ตอบสนองต่อความต้องการผู้บริโภคได้อย่างมีประสิทธิภาพ รวมทั้งการขยายตลาดให้กับผู้ประกอบการไทยสามารถกระจายสินค้าได้ทั้งในประเทศและต่างประเทศ พร้อมยกระดับแพลตฟอร์มขายสินค้าที่มีคุณภาพได้มาตรฐานผลิตภัณฑ์อุตสาหกรรม (มอก.) ส่งเสริมสินค้าไทยและผู้ประกอบการไทย ในขณะเดียวกันยังสามารถช่วยลดปัญหาการนำเข้าสินค้าราคาถูก แต่ไม่มีคุณภาพจากต่างประเทศ สร้างความเชื่อมั่นให้ผู้บริโภคหันมาบริโภคสินค้าไทยมากขึ้น เพิ่มขีดความสามารถในการแข่งขันของภาคอุตสาหกรรม พร้อมขับเคลื่อนเศรษฐกิจของประเทศให้เติบโตอย่างยั่งยืน

ที่มา : https://www.thaigov.go.th/news/contents/details/98005