รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ย้ำมุ่งปราบปรามยาเสพติดจริงจัง ด้านผู้นำศาสนาร่วมใจต้านพืชกระท่อมในปัตตานี

วันเสาร์ที่ 12 กรกฎาคม 2568
12/07/2568
พิมพ์
รัฐมนตรีว่าการกระทรวงยุติธรรม ย้ำมุ่งปราบปรามยาเสพติดจริงจัง ด้านผู้นำศาสนาร่วมใจต้านพืชกระท่อมในปัตตานี
รัฐมนตรีว่าการกระทรวงยุติธรรม ย้ำมุ่งปราบปรามยาเสพติดจริงจัง ด้านผู้นำศาสนาร่วมใจต้านพืชกระท่อมในปัตตานี
ในวันเสาร์​ที่ 12 กรกฎาคม 2568 พันตำรวจเอก ทวี สอดส่อง รัฐมนตรีว่าการกระทรวงยุติธรรม ลงพื้นที่วัดควนนอก ตำบลควน อำเภอ​ปะนาเระ จังหวัด​ปัตตานี เพื่อพูดคุยแลกเปลี่ยนความคิดเห็นเกี่ยวกับการแก้ปัญหายาเสพติด โดยมี หัวหน้า​ส่วนราชการ​สังกัด​กระทรวง​ยุติธรรม​ในพื้นที่​จังหวัด​ปัตตานี​ พร้อม​ด้วยผู้นำศาสนาพุทธ ผู้นำศาสนาอิสลาม และประชาชนในพื้นที่ตำบลควน เข้าร่วมหารือ โดยจากการหารือทุกฝ่ายเห็นพ้องต้องกันว่า การแก้ไขปัญหายาเสพติดต้องใช้หลักธรรมทางศาสนาเป็นเครื่องมือในการกล่อมเกลาจิตใจเยาวชนให้ห่างไกลยาเสพติด นอกจากนี้ภาครัฐ โดยเฉพาะฝ่ายความมั่นคง จะต้องใช้มาตรการปราบปรามยาเสพติดอย่างจริงจัง เพื่อขจัดการจำหน่ายในพื้นที่ และนำตัวผู้กระทำผิดมาลงโทษตามกฎหมาย เพื่อยับยั้งการแพร่ระบาด
โอกาส​นี้​ พันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าวว่า ปฏิบัติการ 120 วัน วาระการควบคุมการใช้พืชกระท่อมในทางที่ผิดในพื้นที่จังหวัดชายแดนภาคใต้เป็นวาระที่มุ่งเอาชนะยาเสพติดและทำให้ประชาชนสัมผัสได้ว่าสถานการณ์ยาเสพติดดีขึ้น โดยจะพิจารณาจากความเชื่อมั่นของประชาชนที่เพิ่มขึ้น ที่ผ่านมาประชาชนในหลายพื้นที่ได้ลุกขึ้นต่อสู้กับยาเสพติดโดยได้รับการสนับสนุนจากเจ้าหน้าที่รัฐ เนื่องจากปัญหายาเสพติดเป็นปัญหาที่กระทบต่อชีวิตความเป็นอยู่ของชาวบ้านอย่างแท้จริง
พันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าวเน้นย้ำว่ารัฐเพียงลำพังไม่สามารถแก้ไขปัญหาได้สำเร็จ ต้องอาศัยพลังจากจิตอาสาของประชาชน ซึ่งชาวบ้านได้ตอบรับเป็นอย่างดี และถือเป็นพลังอันยิ่งใหญ่ในการแก้ไขปัญหายาเสพติดในพื้นที่ ในส่วนของการปราบปรามยาเสพติดโดยภาครัฐ โดยเฉพาะพืชกระท่อมนั้น การขายน้ำต้มพืชกระท่อมถือว่าผิดกฎหมาย ตาม พ.ร.บ. อาหารและยา รวมถึงผิดสถานที่ตั้งขายน้ำต้มพืชกระท่อม จะต้องมีการหารือกับทุกฝ่าย ทั้งจังหวัดและตำรวจ เพื่อดำเนินการแก้ไขปัญหาอย่างจริงจัง เมื่อประชาชนแสดงพลังให้เห็นแล้ว หน่วยงานรัฐก็ยิ่งต้องดำเนินการอย่างเข้มข้น นักค้ายาที่อยู่ในหมู่บ้านไม่ควรอยู่ในหมู่บ้าน แต่ควรอยู่ในเรือนจำ หรือถูกจับกุม เพราะจากการสำรวจพบว่าปัญหาความไม่สงบ ปัญหายาเสพติด และอิทธิพลของนักค้าของเถื่อน จำเป็นต้องได้รับการปราบปรามอย่างจริงจัง และจะไม่มีการประนีประนอมกับคนกลุ่มนี้

ที่มา : https://www.thaigov.go.th/news/contents/details/98353