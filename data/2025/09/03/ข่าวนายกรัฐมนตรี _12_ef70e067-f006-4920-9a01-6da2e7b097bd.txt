รัฐบาลไทย-ข่าวทำเนียบรัฐบาล-นายกฯ ลงพื้นที่ติดตามสถานการณ์ด่านพรมแดน บ้านคลองลึก เน้นย้ำ หน่วยงานราชการดูแลพี่น้องประชาชนและผู้ประกอบการ

วันพฤหัสบดีที่ 26 มิถุนายน 2568
26/06/2568
พิมพ์
นายกฯ ลงพื้นที่ติดตามสถานการณ์ด่านพรมแดน บ้านคลองลึก เน้นย้ำ หน่วยงานราชการดูแลพี่น้องประชาชนและผู้ประกอบการ
นายกฯ ลงพื้นที่ติดตามสถานการณ์ด่านพรมแดน บ้านคลองลึก เน้นย้ำ หน่วยงานราชการดูแลพี่น้องประชาชนและผู้ประกอบการ
วันนี้ (26 มิถุนายน 2568) เวลา 11.00 น. ณ บริเวณด่านพรมแดนบ้านคลองลึก ตำบลอรัญประเทศ อำเภออรัญประเทศ จังหวัดสระแก้ว นางสาวแพทองธาร ชินวัตร นายกรัฐมนตรี ลงพื้นที่ติดตามสถานการณ์บริเวณชายแดน โดยมี พลเอกณัฐพล นาคพาณิชย์ รัฐมนตรีช่วยว่าการกระทรวงกลาโหม  นายปริญญา โพธิสัตย์ ผู้ว่าราชการจังหวัดสระแก้ว พลโท อมฤต บุญสุยา แม่ทัพภาคที่ 1 และนายยุทธนา พูลพิพัฒน์ รองอธิบดีกรมศุลกากร เข้าร่วมด้วย
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรี ลงพื้นที่ติดตามสถานการณ์บริเวณพื้นที่ด่านพรมแดนคลองลึก โดยมี พ.ต.อ.ณภัทรพงศ สุภาพร ผกก.ตม.จว.สระแก้ว กล่าวรายงานความคืบหน้าและปัญหาในพื้นที่ โดยปัจจุบันพื้นที่ด่านชายแดนคลองลึก โดยเฉพาะบริเวณตลาดโรงเกลือ มีพี่น้องผู้ประกอบการส่วนใหญ่เป็นชาวกัมพูชาเป็นจำนวนประมาณ 10,000 คน ซึ่งจากมาตรการกำหนดเวลา เปิด- ปิด ด่านพรมแดน ทำให้มีชาวกัมพูชาบางส่วนไม่สามารถเดินทางไปกลับได้ แต่อย่างไรก็ตามได้มีข้อสั่งการให้ผ่อนผันมาตรการดังกล่าวให้กับชาวกัมพูชาได้เดินทางกลับ
นายกรัฐมนตรี กล่าวว่า มาตรการเปิด-ปิด ในขณะนี้ คาดว่าคนในพื้นที่สามารถปรับตัวได้แล้ว แต่ยังมีความเป็นห่วงผู้ประกอบการ โดยเฉพาะผู้ประกอบการที่มีการขนส่งสินค้าขนาดใหญ่  ทั้งนี้ นายกรัฐมนตรีได้สั่งการผู้ว่าราชการจังหวัดสระแก้ว ให้รวบรวมรายชื่อผู้ประกอบการทั้งหมด เพื่อเร่งแก้ปัญหาโดยเร็ว
จากนั้น นายกรัฐมนตรีได้พบปะประชาชน และผู้ประกอบการที่มาต้อนรับ โดยประชาชนได้มอบดอกกุหลาบสีแดง และถือป้ายให้กำลังใจ โดยมีข้อความระบุว่า “คนสระแก้ว รักนายกอุ้งอิ้ง ชาวสระแก้วเป็นกำลังใจให้ท่านนายกแพทองธาร พวกเราชาว สระแก้ว เลิฟยู นายกแพทองธาร”

ที่มา : https://www.thaigov.go.th/news/contents/details/97876