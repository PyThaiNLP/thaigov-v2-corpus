รัฐบาลไทย-ข่าวทำเนียบรัฐบาล-​วธ.ติวเข้มเจ้าหน้าที่ปฏิบัติงานประสานขอพระราชทานเพลิง 76 จังหวัด ยกระดับการปฏิบัติงานพิธีเป็นมาตรฐานเดียวกันทั่วประเทศ เสริมทักษะใช้ระบบสารสนเทศบริหารงานพิธี 

วันศุกร์ที่ 4 กรกฎาคม 2568
​วธ.ติวเข้มเจ้าหน้าที่ปฏิบัติงานประสานขอพระราชทานเพลิง 76 จังหวัด ยกระดับการปฏิบัติงานพิธีเป็นมาตรฐานเดียวกันทั่วประเทศ เสริมทักษะใช้ระบบสารสนเทศบริหารงานพิธี
​วธ.ติวเข้มเจ้าหน้าที่ปฏิบัติงานประสานขอพระราชทานเพลิง 76 จังหวัด ยกระดับการปฏิบัติงานพิธีเป็นมาตรฐานเดียวกันทั่วประเทศ เสริมทักษะใช้ระบบสารสนเทศบริหารงานพิธี เพิ่มประสิทธิภาพการให้บริการประชาชน-สร้างความประทับใจ
วธ.ติวเข้มเจ้าหน้าที่ปฏิบัติงานประสานขอพระราชทานเพลิง 76 จังหวัด ยกระดับการปฏิบัติงานพิธีเป็นมาตรฐานเดียวกันทั่วประเทศ เสริมทักษะใช้ระบบสารสนเทศบริหารงานพิธี เพิ่มประสิทธิภาพการให้บริการประชาชน-สร้างความประทับใจ
วันที่ 3 กรกฎาคม 26568 นายประสพ เรียงเงิน ปลัดกระทรวงวัฒนธรรม เป็นประธานพิธีเปิดโครงการเสริมสร้างความชำนาญในการปฏิบัติภารกิจพิธีการศพที่ได้รับพระราชทาน หลักสูตรการจัดการงานประสานขอพระราชทานเพลิง ประจำปีงบประมาณ พ.ศ.2568 ระหว่างวันที่ 3 - 4 กรกฎาคม 2568 โดยมีผู้บริหารกระทรวงวัฒนธรรม ผู้บริหารกองพิธีการศพที่ได้รับพระราชทาน ข้าราชการ พนักงานราชการและเจ้าหน้าที่ปฏิบัติหน้าที่งานประสานขอพระราชทานเพลิง ณ ศาลากลางจังหวัด 76 จังหวัด เข้าร่วม ณ โรงแรมเดอะพาลาซโซ่ แขวงดินแดง เขตดินแดง กรุงเทพมหานคร
นายประสพ เรียงเงิน กล่าวว่า วธ.มีเป้าหมายเพื่อยกระดับความรู้ ความเข้าใจ และเสริมสร้างทักษะให้แก่เจ้าหน้าที่ผู้ปฏิบัติงานในภารกิจพิธีการศพที่ได้รับพระราชทาน โดยเฉพาะเจ้าหน้าที่ผู้ปฏิบัติงาน ณ งานประสานขอพระราชทานเพลิง ณ ศาลากลางจังหวัด 76 ถือว่าเป็นด่านแรกในการให้บริการแก่ทายาทของผู้วายชนม์และประชาชนที่มาติดต่อราชการ การอบรมจะช่วยให้ผู้เข้ารับการฝึกอบรมมีความเข้าใจในขั้นตอนการประสานงานเกี่ยวกับการขอพระราชทานน้ำหลวงอาบศพ, เพลิงพระราชทาน และดินพระราชทาน พร้อมทั้งเสริมสมรรถนะด้านการใช้ระบบสารสนเทศและนวัตกรรมในการบริหารจัดการงานพิธีการศพที่ได้รับพระราชทานได้อย่างมีประสิทธิภาพและเป็นมาตรฐานเดียวกันทั่วประเทศ
“การดำเนินพิธีศพที่ได้รับพระราชทานถือเป็นเกียรติสูงสุดของผู้วายชนม์ที่ได้สร้างคุณงามความดีต่อประเทศชาติ และถือว่าเป็นงานบริการจึงอยากทุกคนมีจิตในการบริการ และที่สำคัญเจ้าหน้าที่ที่เกี่ยวข้องจึงต้องมีความรู้ ความเข้าใจในขั้นตอนการประสานงาน และยึดหลักการให้บริการที่ดี เพื่อให้การดำเนินงานเป็นไปด้วยความเรียบร้อย สมพระเกียรติ และสร้างความประทับใจแก่ผู้มาติดต่อ ที่ผ่านมาได้รับคำชื่นชมจากภาคส่วนต่างๆ จึงอยากให้ทุกคนรักษามาตรฐานการปฏิบัติงานไว้เช่นนี้ตลอด เพราะถือว่าเป็นสิ่งสำคัญและภาพลักษณ์ของหน่วยงาน ที่สำคัญการทำงานต้องเป็นมาตรฐานเดียวกันทั่วประเทศ” ปลัดวธ. กล่าว
ทั้งนี้ ผู้เข้าร่วมอบรมจะได้รับองค์ความรู้ที่สามารถนำไปประยุกต์ใช้ในการปฏิบัติงานจริง ช่วยเพิ่มประสิทธิภาพการบริการให้มีความสะดวก รวดเร็ว และตรงตามระเบียบ ซึ่งจะช่วยยกระดับภาพลักษณ์ของภาครัฐ และสร้างความพึงพอใจให้แก่ประชาชนอย่างยั่งยืน

ที่มา : https://www.thaigov.go.th/news/contents/details/98179