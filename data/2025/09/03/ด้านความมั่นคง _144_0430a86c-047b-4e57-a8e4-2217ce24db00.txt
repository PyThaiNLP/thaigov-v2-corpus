รัฐบาลไทย-ข่าวทำเนียบรัฐบาล-ทูลกระหม่อมหญิงอุบลรัตนราชกัญญา สิริวัฒนาพรรณวดี เสด็จไปเป็นประธานงานมหกรรมรวมพลสมาชิก TO BE NUMBER ONE ประจำปี 2568 และทอดพระเนตรการแสดง

วันศุกร์ที่ 18 กรกฎาคม 2568
18/07/2568
พิมพ์
ทูลกระหม่อมหญิงอุบลรัตนราชกัญญา สิริวัฒนาพรรณวดี เสด็จไปเป็นประธานงานมหกรรมรวมพลสมาชิก TO BE NUMBER ONE ประจำปี 2568 และทอดพระเนตรการแสดง
ทูลกระหม่อมหญิงอุบลรัตนราชกัญญา สิริวัฒนาพรรณวดี เสด็จไปเป็นประธานงานมหกรรมรวมพลสมาชิก TO BE NUMBER ONE ประจำปี 2568 และทอดพระเนตรการแสดงของคณะรัฐมนตรี หัวหน้าส่วนราชการ และผู้ว่าราชการจังหวัด ณ อาคารอิมแพ็ค ฟอรั่ม เมืองทองธานี
วันอังคารที่ 15 กรกฎาคม 2568 ทูลกระหม่อมหญิงอุบลรัตนราชกัญญา สิริวัฒนาพรรณวดี เสด็จไปเป็นประธานงานมหกรรมรวมพลสมาชิก To Be Number One ประจำปี 2568 ณ ฮอลล์ 4 อาคารอิมแพ็ค ฟอรั่ม เมืองทองธานี อำเภอปากเกร็ด จังหวัดนนทบุรี โดยมี นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย รักษาราชการแทนนายกรัฐมนตรี นายสมศักดิ์ เทพสุทิน รัฐมนตรีว่าการกระทรวงสาธารณสุข นายอนุชา สะสมทรัพย์ รัฐมนตรีช่วยว่าการกระทรวงสาธารณสุข นายชัยชนะ เดชเดโช รัฐมนตรีช่วยว่าการกระทรวงสาธารณสุข นางสาวลิณธิภรณ์ วริณวัชรโรจน์ รัฐมนตรีช่วยว่าการกระทรวงศึกษาธิการ นายอรรษิษฐ์ สัมพันธรัตน์ ปลัดกระทรวงมหาดไทย นพ.โอภาส การย์กวินพงศ์ ปลัดกระทรวงสาธารณสุข อธิบดีกรมในสังกัดกระทรวงมหาดไทย กระทรวงสาธารณสุข ผู้ว่าราชการจังหวัด ผู้ตรวจราชการกระทรวง ผู้ตรวจราชการกรม ข้าราชการ และสมาชิกโครงการ To Be Number One เข้าร่วมกิจกรรมอย่างเนืองแน่น
โอกาสนี้ พระราชทานของที่ระลึก และฉายพระรูปร่วมกับคณะรัฐมนตรี หัวหน้าส่วนราชการ และคณะผู้บริหารหน่วยงานเจ้าภาพจัดงาน พร้อมทั้งพระราชทานรางวัลจังหวัด ชมรมต้นแบบระดับเพชร รางวัลผู้ว่าราชการจังหวัด และรองผู้ว่าราชการจังหวัดดีเด่น ประจำปี 2568 และทรงคอนเสิร์ตร่วมกับผู้ชนะเลิศการประกวดเยาวชนต้นแบบเก่งและดี TO BE NUMBER ONE IDOL รุ่นที่ 15
ในงานมหกรรมฯ ครั้งนี้ ทูลกระหม่อมหญิงอุบลรัตนราชกัญญาสิริวัฒนาพรรณวดี ทอดพระเนตรการแสดงคอนเสิร์ต นำโดย นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย รักษาราชการแทนนายกรัฐมนตรี และการแสดงคอนเสิร์ตของหัวหน้าส่วนราชการ ผู้ว่าราชการจังหวัด รองผู้ว่าราชการจังหวัด ทั้ง 76 จังหวัด ซึ่งผู้บริหารทุกท่าน ต่างฝึกซ้อมกันอย่างเต็มที่ ด้วยความมุ่งมั่นตั้งใจ ในการเป็นต้นแบบให้กับน้อง ๆ สมาชิกชมรม To Be Number One ถึงความสามารถในด้านการแสดงออกเชิงสร้างสรรค์ โดยตลอดการแสดง ต่างมีสมาชิกชมรม To Be Number One ของแต่ละจังหวัด ส่งเสียงเชียร์ให้กำลังใจผู้ว่าราชการจังหวัด และรองผู้ว่าราชการจังหวัดของตนเอง พร้อมทั้งเป็นกำลังใจให้กับนักแสดงทุกคน
สิ่งที่สำคัญที่สุด คือ พระกำลังใจจากทูลกระหม่อมหญิงอุบลรัตนราชกัญญา สิริวัฒนาพรรณวดี ที่พระองค์ทรงมีพระเมตตา และพระราชทานคำแนะนำให้คนมหาดไทย ได้ร่วมสนองพระดำริในการขับเคลื่อนโครงการรณรงค์ป้องกันและแก้ไขปัญหายาเสพติด หรือโครงการ To Be Number One ที่ได้ดำเนินมาต่อเนื่องครบรอบปีที่ 23 ได้นำพาเยาวชนได้ห่างไกล และพ้นภัยยาเสพติด ด้วยการใช้เวลาว่างให้เกิดประโยชน์ ด้วยพรสวรรค์ และความคิดสร้างสรรค์ ฝึกฝนควบคู่พรแสวงพัฒนาความสามารถพิเศษ และเติมเต็มศักยภาพของเยาวชนอย่างไร้ขีดจำกัด ในส่วนของผู้ที่เคยหลงผิดไปยุ่งเกี่ยวกับยาเสพติด ก็ได้กลับตัวกลับใจ และสร้างสรรค์สิ่งที่เป็นประโยชน์ต่อตนเองและสังคมในฐานะสมาชิกของโครงการฯ และไม่กลับไปข้องเกี่ยวกับยาเสพติดอีกเลยอย่างเด็ดขาด 100% ตอบสนองต่อค่านิยม "เป็นหนึ่งไม่พึ่งยาเสพติด"

ที่มา : https://www.thaigov.go.th/news/contents/details/98526