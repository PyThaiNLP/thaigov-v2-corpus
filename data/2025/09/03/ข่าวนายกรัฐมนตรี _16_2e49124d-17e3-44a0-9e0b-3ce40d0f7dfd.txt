รัฐบาลไทย-ข่าวทำเนียบรัฐบาล- นายกฯ เร่งแก้ไข ปัญหา PM 2.5 ก่อนมาถึงช่วงปลายปี ประกาศพลังความร่วมมือภาครัฐ–เอกชน–ภาคประชาชน เพื่อป้องกันและแก้ไขปัญหา ด้วยกลไกส่งเสริมการลงทุนเพื่อพัฒนาชุมชนและสังคม 

วันศุกร์ที่ 27 มิถุนายน 2568
27/06/2568
พิมพ์
นายกฯ เร่งแก้ไข ปัญหา PM 2.5 ก่อนมาถึงช่วงปลายปี ประกาศพลังความร่วมมือภาครัฐ–เอกชน–ภาคประชาชน เพื่อป้องกันและแก้ไขปัญหา ด้วยกลไกส่งเสริมการลงทุนเพื่อพัฒนาชุมชนและสังคม
และกิจกรรม CSR  ให้คนไทยมีอากาศบริสุทธิ์
วันนี้ (27 มิ.ย.68) เวลา 13.30 น.  ณ ห้องสีม่วง ตึกไทยคู่ฟ้า ทำเนียบรัฐบาล   นางสาวแพทองธาร ชินวัตร นายกรัฐมนตรี  เชิญคณะบุคคลเข้าพบโดยนายจักรพล ตั้งสุทธิธรรม ประธานคณะกรรมาธิการวิสามัญพิจารณาร่างพระราชบัญญัติบริหารจัดการเพื่ออากาศสะอาด พ.ศ. ....  นำนางสาวอ้อนฟ้า เวชชาชีวะ เลขาธิการ ก.พ.ร. นายวิรัตน์ ธัชศฤงคารสกุล รองเลขาธิการคณะกรรมการส่งเสริมการลงทุน และผู้บริหารจากบริษัท สยามคูโบต้า คอร์ปอเรชั่น จำกัด รวมทั้งหน่วยงานภาครัฐ เอกชน และภาคประชาชนเข้าร่วมเพื่อแสดงเจตนารมณ์ร่วมในการขับเคลื่อนการแก้ไขปัญหาฝุ่น PM 2.5 อย่างเป็นระบบและยั่งยืน ซึ่งสำนักงานคณะกรรมการพัฒนาระบบราชการ (สำนักงาน ก.พ.ร.) เป็นเจ้าภาพร่วมกับสำนักงานคณะกรรมการส่งเสริมการลงทุน ประสานความร่วมมือกับกรมอุทยานแห่งชาติ สัตว์ป่า และพันธุ์พืช กรมส่งเสริมการเกษตร และกรมป่าไม้ เพื่อผลักดันความร่วมมือจากทุกภาคส่วน ตามนโยบายการมีส่วนร่วมและภาครัฐระบบเปิด เพื่อยกระดับการจัดการมลพิษทางอากาศของประเทศให้เกิดผลเป็นรูปธรรม
โอกาสนี้ นายกรัฐมนตรี ได้ขอบคุณทุกภาคส่วนที่ทำงานร่วมกันอย่างบูรณาการ ซึ่งการที่ทุกภาคส่วนทั้งภาครัฐและภาคเอกชนเข้ามาทำงานร่วมกันส่งผลให้ดำเนินการการป้องกันและแก้ไขปัญหามลพิษด้านฝุ่นละอองขนาดเล็ก (PM 2.5) ได้อย่างตรงจุด และขยายเป็นวงกว้างมากยิ่งขึ้น โดยเฉพาะในช่วงปลายปีและต้นปีจะมีปัญหาฝุ่น PM 2.5 มาก ซึ่งรัฐบาลและหน่วยงานภาครัฐ เช่น กรมป่าไม้ ก็ได้ร่วมกับทุกภาคส่วนที่เกี่ยวข้องในการเร่งแก้ไขปัญหานี้มาอย่างต่อเนื่องทั้งการใช้อุปกรณ์และเทคโนโลยีที่ทันสมัยต่าง ๆ เข้ามาช่วย ตลอดจนเจ้าหน้าที่และบุคลากรจากภาคส่วนต่าง ๆ เข้ามาเฝ้าระวังเรื่องของไฟป่าและจุดความร้องต่าง ๆ ซึ่งในพื้นที่พบว่าการเพิ่มกำลังคนเข้ามาช่วยกันเป็นหูเป็นตาช่วยได้อย่างมากในการร่วมกันเฝ้าระวังป้องกันไฟป่า รวมไปถึงการดูเรื่องการลดการเผาในพื้นที่การเกษตรและการหามาตรการรองรับการห้ามเผาเศษวัสดุทางการเกษตรต่าง ๆ  เพื่อบรรเทาความเดือดร้อนของเกษตรกร เช่น การนำใบอ้อยไปใช้ผลิตในเรื่องของพลังงาน สามารถสร้างรายได้ให้กับเกษตรกรได้ด้วย รวมทั้งการใช้เทคโนโลยีเข้ามาช่วย ซึ่งภาคเอกชนมีศักยภาพในการที่จะเข้ามาช่วยสนับสนุนตรงนี้ได้
นายจักรพล  ตั้งสุทธิธรรม ประธานกรรมาธิการวิสามัญพิจารณาร่างพระราชบัญญัติบริหารจัดการเพื่ออากาศสะอาด พ.ศ. .... รายงานความคืบหน้าเกี่ยวกับการขับเคลื่อนร่างพระราชบัญญัติบริหารจัดการเพื่ออากาศสะอาด พ.ศ. ....  โดยสาระสำคัญ คือร่างพระราชบัญญัติดังกล่าวจะเป็นเครื่องยนต์ใหญ่ในการทำงานเรื่องท้วงคืนอากาศสะอาดให้ประชาชนและยกกรอบในการเจรจากับประเทศเพื่อนบ้านเรื่องหมอกควันข้ามแดน   โดยนายกรัฐมนตรีย้ำถึงการให้ความรู้กับประชาชนเกี่ยวกับร่างพระราชบัญญัติบริหารจัดการเพื่ออากาศสะอาด พ.ศ. .... และประโยชน์ที่ประชาชนจะได้รับ รวมทั้งการดำเนินมาตรการใด ๆ ต้องให้เวลาประชาชนได้ปรับตัวและคำนึงถึงผลกระทบต่อประชาชนด้วย พร้อมทั้งขอบคุณทุกภาคส่วน ที่ร่วมกัน‘ประกาศพลังความร่วมมือ’ ระหว่างภาครัฐ-ภาคเอกชน-ภาคประชาชน โดยทุกคนมีส่วนสำคัญในการมอบอากาศสะอาดให้พี่น้องประชาชน
ภายหลังจากการเข้าพบนายกรัฐมนตรี ผู้บริหารหน่วยงานภาครัฐและภาคเอกชนได้ร่วมแถลงข่าวความร่วมมือดังกล่าว โดยนางอารีย์พันธ์ เจริญสุข รองเลขาธิการ ก.พ.ร. ได้กล่าวถึงแนวคิดภาครัฐระบบเปิดที่ได้รับความร่วมมือจากภาคส่วนต่าง ๆ ในการปฏิบัติในพื้นที่จังหวัดสิงห์บุรี จังหวัดลำปาง และจังหวัดเชียงใหม่ เพื่อแก้ไขปัญหา PM2.5 ขณะที่นายวิรัตน์  ธัชศฤงคารสกุล รองเลขาธิการคณะกรรมการส่งเสริมการลงทุน  ได้กล่าวเสริมถึงการใช้มาตรการส่งเสริมการลงทุนเพื่อให้ภาคเอกชนเข้าร่วมการแก้ไขปัญหา PM2.5 นอกจากนี้นายจักรพล  ตั้งสุทธิธรรม ประธานกรรมาธิการวิสามัญพิจารณาร่างพระราชบัญญัติบริหารจัดการเพื่ออากาศสะอาด พ.ศ. .... ได้กล่าวถึงเจตนารมณ์และเนื้อหาของร่างพระราชบัญญัติฯ ที่จะช่วยส่งเสริมและเชื่อมโยงความร่วมมือระหว่างภาครัฐ ภาคเอกชน และภาคประชาชน และท้ายสุดนายวีรพงศ์ วิรบุตร์ ผู้บริหารของบริษัท สยามคูโบต้า คอร์ปอเรชั่น จำกัด  ได้กล่าวถึงรายละเอียดการสนับสนุนของบริษัทฯ ภายใต้ความร่วมมือในการแก้ไขปัญหา PM2.5 สำหรับการแถลงข่าวความร่วมมือในครั้งนี้เป็นการสื่อสารและสร้างความเข้าใจในการทำงานรูปแบบใหม่

ที่มา : https://www.thaigov.go.th/news/contents/details/97941