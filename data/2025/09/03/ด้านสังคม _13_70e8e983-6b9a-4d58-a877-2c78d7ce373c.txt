รัฐบาลไทย-ข่าวทำเนียบรัฐบาล-ดีอี หารือ มาเลเซีย ร่วมสร้างสภาพแวดล้อมดิจิทัลปลอดภัย-ยั่งยืน

วันพุธที่ 25 มิถุนายน 2568
ดีอี หารือ มาเลเซีย ร่วมสร้างสภาพแวดล้อมดิจิทัลปลอดภัย-ยั่งยืน
ดีอี หารือ มาเลเซีย ร่วมสร้างสภาพแวดล้อมดิจิทัลปลอดภัย-ยั่งยืน
วันที่ 25 มิถุนายน 2568 นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) ร่วมหารือทวิภาคีกับนายโกบินด์ ซิงห์ เดโอ รัฐมนตรีว่าการกระทรวงดิจิทัลของมาเลเซีย ในระหว่างการประชุม The 3rd UNESCO Global Forum on the Ethics of Artificial Intelligence ณ โรงแรมเซ็นทาราแกรนด์ บางกอก คอนเวนชัน เซ็นเตอร์ แอท เซ็นทรัลเวิลด์ กทม.
การหารือครั้งนี้ถือเป็นอีกก้าวสำคัญของความร่วมมือด้านดิจิทัลระหว่างไทยและมาเลเซีย โดยทั้ง 2 ฝ่ายได้แลกเปลี่ยนประเด็นความร่วมมือที่สำคัญ ได้แก่ เมืองอัจฉริยะ (AI Cities) ความมั่นคงปลอดภัยทางไซเบอร์ ปัญญาประดิษฐ์ (AI) และอุตสาหกรรมเกมและแอนิเมชัน ทั้งนี้ ฝ่ายมาเลเซียได้เชิญประเทศไทยเข้าร่วมการประชุม ASEAN AI Malaysia Summit 2025 และงาน Smart City Expo Kuala Lumpur ซึ่งจะจัดขึ้นในเดือนสิงหาคมและกันยายน 2568 ตามลำดับ โดยไทยให้การสนับสนุนและยินดีพิจารณาการเข้าร่วมต่อไป
ในโอกาสนี้ ประเทศไทยได้ขอรับการสนับสนุนจากมาเลเซียในการเลือกตั้งตำแหน่งสมาชิกสภาบริหาร (CA) และสมาชิกสภาปฏิบัติการไปรษณีย์ (POC) ของสหภาพสากลไปรษณีย์ (UPU) ซึ่งจะมีขึ้นในเดือนกันยายน 2568 ณ เมืองดูไบ สหรัฐอาหรับเอมิเรตส์ การหารือทวิภาคีครั้งนี้สะท้อนถึงความตั้งใจของทั้ง 2 ประเทศในการสร้างสภาพแวดล้อมดิจิทัลที่ปลอดภัยและยั่งยืน พร้อมยกระดับความร่วมมือเพื่อขับเคลื่อนภูมิภาคอาเซียนสู่ยุคดิจิทัลอย่างมีประสิทธิภาพ

ที่มา : https://www.thaigov.go.th/news/contents/details/97845