รัฐบาลไทย-ข่าวทำเนียบรัฐบาล-‘รมว.อรรรถกร’ ลุยสั่งการ ส.ป.ก.สระแก้ว เร่งจัดสรรที่ดิน ส.ป.ก.แปลงว่างอย่างเป็นธรรม

วันเสาร์ที่ 5 กรกฎาคม 2568
‘รมว.อรรรถกร’ ลุยสั่งการ ส.ป.ก.สระแก้ว เร่งจัดสรรที่ดิน ส.ป.ก.แปลงว่างอย่างเป็นธรรม
‘รมว.อรรรถกร’ ลุยสั่งการ ส.ป.ก.สระแก้ว เร่งจัดสรรที่ดิน ส.ป.ก.แปลงว่างอย่างเป็นธรรม เดินหน้าลดความเหลื่อมล้ำ พร้อมสร้างคุณภาพชีวิตที่ดีขึ้นให้เกษตรกร
นายอรรถกร ศิริลัทธยากร รัฐมนตรีว่าการกระทรวงเกษตรและสหกรณ์ ลงพื้นที่ตรวจราชการตามนโยบายกระทรวงเกษตรและสหกรณ์ เพื่อแก้ไขปัญหาการจัดสรรที่ดินให้เกษตรกรผู้ไร้ที่ดินทำกินอย่างเป็นธรรม โดยมี นายปรีชา ลิ้มถวิล รองเลขาธิการสำนักงานการปฏิรูปที่ดินเพื่อเกษตรกรรม หัวหน้าส่วนราชการกระทรวงเกษตรและสหกรณ์จังหวัดสระแก้ว นายเชาวเนตร ยิ้มประเสริฐ รองผู้ว่าราชการจังหวัดสระแก้ว เจ้าหน้าที่ฝ่ายปกครองของจังหวัดสระแก้ว และนายสุนทร มูเนาวาเราะ นายอำเภอตาพระยา นายธนดล สุวัณณะฤทธิ์ เข้าร่วมประชุมรับฟังความคิดเห็น ณ ม.2 ต.โคคลาน อ.ตาพระยา จ.สระแก้ว
นายอรรถกร กล่าวว่า เนื่องจากพื้นที่ดังกล่าวเป็นที่ดินในเขตปฏิรูปที่ดิน ที่มีการถือครองโดยมิชอบด้วยกฎหมาย และได้ดำเนินการเข้ายึดคืนพื้นที่ ซึ่งมีเนื้อที่ประมาณ 596 ไร่ ที่ดินตั้งอยู่ ม.2 ต.โคคลาน อ.ตาพระยา โดยนำเข้าสู่กระบวนการจัดที่ดินแปลงว่าง ตั้งแต่ปี 2565 แต่ปัจจุบัน ส.ป.ก.ยังไม่ได้จัดสรรที่ดินในแก่เกษตรกรรายใด เนื่องจากประสบปัญหาข้อพิพาท ระหว่างผู้ขึ้นทะเบียนขอรับการจัดที่ดิน กับผู้เข้าถือครองที่ดินโดยยังไม่ได้รับอนุญาตจาก ส.ป.ก.
“เพื่อให้การขับเคลื่อนการจัดทำที่ดินทำกินให้กับเกษตรกรอย่างเป็นธรรม จึงได้สั่งการให้ ส.ป.ก.สระแก้ว ร่วมกับหน่วยงานที่เกี่ยวข้อง ดำเนินการเร่งรัดการจัดที่ดินให้แก่เกษตรกร โดยจะต้องเป็นเกษตรกรผู้มีคุณสมบัติที่จะได้รับการจัดที่ดิน ตามกฎหมาย ว่าด้วยการปฏิรูปที่ดินเพื่อเกษตรกรรม ให้เสร็จสิ้นอย่างเป็นธรรม และเดินหน้าพัฒนาโครงสร้างพื้นฐานที่จำเป็นในพื้นที่ พร้อมทั้งการส่งเสริมพัฒนาอาชีพ เพื่อให้เกษตรกรในเขตปฏิรูปที่ดิน อยู่ได้ อยู่ดี มีความสุข ลดความเหลื่อมล้ำ และส่งเสริมคุณภาพชีวิตของเกษตรกรอย่างยั่งยืนต่อไป” นายอรรถกร กล่าว

ที่มา : https://www.thaigov.go.th/news/contents/details/98205