รัฐบาลไทย-ข่าวทำเนียบรัฐบาล-มอบ ‘จิราพร‘ เข้าร่วมประชุมผู้นำ BRICS ครั้งที่ 17 ที่บราซิล 6-7 ก.ค. นี้

วันพฤหัสบดีที่ 3 กรกฎาคม 2568
03/07/2568
พิมพ์
มอบ ‘จิราพร‘ เข้าร่วมประชุมผู้นำ BRICS ครั้งที่ 17 ที่บราซิล 6-7 ก.ค. นี้
มอบ ‘จิราพร‘ เข้าร่วมประชุมผู้นำ BRICS ครั้งที่ 17 ที่บราซิล 6-7 ก.ค. นี้
วันนี้ (วันที่ 3 กรกฎาคม 2568) นางสาวจิราพร สินธุไพร รัฐมนตรีประจำสำนักนายกรัฐมนตรี จะเป็นหัวหน้าคณะผู้แทนไทยเข้าร่วมการประชุมผู้นำกลุ่ม BRICS ครั้งที่ 17 ระหว่างวันที่ 6 - 7 กรกฎาคม 2568 ร่วมกับผู้นำจาก 10 ประเทศสมาชิกกลุ่ม BRICS และประเทศหุ้นส่วนจากหลากหลายประเทศ ณ นครรีโอเดจาเนโร สหพันธ์สาธารณรัฐบราซิล โดยไทยเข้าร่วมในฐานะประเทศหุ้นส่วนของกลุ่ม BRICS (Partner Country)
ทั้งนี้ การประชุมผู้นำกลุ่ม BRICS จะจัดขึ้นภายใต้หัวข้อ “เสริมสร้างความร่วมมือโลกใต้เพื่อการสร้างธรรมาภิบาลที่ครอบคลุมและยั่งยืนยิ่งขึ้น” (Strengthening Global South Cooperation for More Inclusive and Sustainable Governance)” โดยบราซิลในฐานะประธานกลุ่ม BRICS ปีนี้ ให้ความสำคัญกับประเด็นหลัก 6 ด้าน ได้แก่ (1) สาธารณสุข (2) การค้า การลงทุน และการเงิน (3) การเปลี่ยนแปลงสภาพภูมิอากาศ (4) ธรรมาภิบาลของปัญญาประดิษฐ์ (5) การปฏิรูประบบพหุภาคีด้านสันติภาพและความมั่นคง และ (6) การพัฒนากลไกด้านสถาบันของ BRICS การประชุมครั้งนี้ถือเป็นโอกาสสำคัญที่ไทยในฐานะประเทศหุ้นส่วนของ BRICS จะย้ำความพร้อมที่จะกระชับความร่วมมือกับกลุ่ม BRICS เพื่อผลประโยชน์ร่วมกันของประเทศกำลังพัฒนา การเสริมสร้างความร่วมมือทางเศรษฐกิจและการเงิน การส่งเสริมความร่วมมือด้านปัญญาประดิษฐ์ ด้านสิ่งแวดล้อมและสุขภาพของประชาชน
BRICS เป็นกรอบความร่วมมือพหุภาคีระหว่างประเทศกำลังพัฒนาหรือกลุ่มประเทศโลกใต้ที่มีศักยภาพและครอบคลุมประชากรเกือบครึ่งหนึ่งของโลก ปัจจุบัน มีสมาชิก 10 ประเทศ ได้แก่ บราซิล รัสเซีย อินเดีย จีน แอฟริกาใต้ อียิปต์ เอธิโอเปีย อิหร่าน สหรัฐอาหรับเอมิเรตส์ และอินโดนีเซีย และประเทศหุ้นส่วน 10 ประเทศจากภูมิภาคต่าง ๆ ที่หลากหลาย ซึ่งมีความร่วมมือหลักใน 3 ด้าน คือ (1) ด้านการเมืองและความมั่นคง (2) ด้านเศรษฐกิจและการเงิน และ (3) ด้านวัฒนธรรมและความร่วมมือระดับประชาชน โดยแบ่งย่อยเป็นสาขาต่าง ๆ อีกหลายสาขา ทั้งนี้ ประเทศไทยเริ่มมีส่วนร่วมใน BRICS มาตั้งแต่ปี 2560 โดยได้รับเชิญให้เข้าร่วมการประชุมระดับผู้นำ BRICS Plus ครั้งที่ 1 ที่เมืองเซี่ยเหมิน สาธารณรัฐประชาชนจีน

ที่มา : https://www.thaigov.go.th/news/contents/details/98135