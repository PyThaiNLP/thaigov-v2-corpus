รัฐบาลไทย-ข่าวทำเนียบรัฐบาล-​รองนายกฯ สุริยะ ปฏิบัติราชการแทนนายกรัฐมนตรี เป็นประธานในพิธีถวายเครื่องราชสักการะ และพิธีจุดเทียนถวายพระพรชัยมงคล พระบาทสมเด็จพระเจ้าอยู่หัว 

วันศุกร์ที่ 8 สิงหาคม 2568
28/07/2568
พิมพ์
​รองนายกฯ สุริยะ ปฏิบัติราชการแทนนายกรัฐมนตรี เป็นประธานในพิธีถวายเครื่องราชสักการะ และพิธีจุดเทียนถวายพระพรชัยมงคล พระบาทสมเด็จพระเจ้าอยู่หัว
​รองนายกฯ สุริยะ ปฏิบัติราชการแทนนายกรัฐมนตรี เป็นประธานในพิธีถวายเครื่องราชสักการะ และพิธีจุดเทียนถวายพระพรชัยมงคล พระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา  28 กรกฎาคม 2568
นายจิรายุ ห่วงทรัพย์ โฆษกประจำสำนักนายกรัฐมนตรีเปิดเผยว่า วันนี้ (28 กรกฎาคม 2568)  เวลา 19.29 น. ณ เวทีใหญ่ ท้องสนามหลวง นายภูมิธรรม เวชยชัย รองนายกรัฐมนตรี รักษาราชการแทนนายกรัฐมนตรี มอบหมายนายสุริยะ จึงรุ่งเรืองกิจ รองนายกรัฐมนตรี พร้อมด้วยนางสุริสา จึงรุ่งเรืองกิจ ภริยา เป็นประธานในพิธีถวายเครื่องราชสักการะและพิธีจุดเทียนถวายพระพรชัยมงคลพระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 28 กรกฎาคม 2568 โดยมีประธานวุฒิสภา (ผู้แทนประธานรัฐสภา)  ประธานศาลฎีกา ประธานองค์กรตามรัฐธรรมนูญ  คณะรัฐมนตรีพร้อมคู่สมรส ข้าราชการชั้นผู้ใหญ่ ทหาร ตำรวจ พลเรือน และภาคประชาชน เข้าร่วมในพิธี
เมื่อรองนายกรัฐมนตรี และภริยา ถึงบริเวณพิธีท้องสนามหลวง ขึ้นสู่เวที รองนายกรัฐมนตรี ประธานวุฒิสภา (ผู้แทนประธานรัฐสภา) ประธานศาลฎีกา ทำวันทยหัตถ์ หน้าพระบรมฉายาลักษณ์พระบาทสมเด็จพระเจ้าอยู่หัวแล้ววางพุ่มทอง พุ่มเงิน รองนายกรัฐมนตรีถวายธูปเทียนแพ ก่อนจุดเทียนถวายพระพรชัยมงคล
จากนั้น รองนายกรัฐมนตรี กล่าวกราบบังคมทูลถวายพระพรชัยมงคล และกล่าวนำถวายพระพรชัยมงคลหน้าพระบรมฉายาลักษณ์ฯ ความว่า
ขอเดชะฝ่าละอองธุลีพระบาท  ปกเกล้าปกกระหม่อม
เนื่องในโอกาสเฉลิมพระชนมพรรษา 28 กรกฎาคม พุทธศักราช 2568 ข้าพระพุทธเจ้า นายสุริยะ จึงรุ่งเรืองกิจ รองนายกรัฐมนตรี ปฏิบัติราชการแทนนายกรัฐมนตรี ในนามคณะรัฐมนตรี ข้าราชการ  และพสกนิกรชาวไทยทุกหมู่เหล่า ทั้งที่มาชุมนุมพร้อมกันอยู่ ณ ที่นี้ และที่อยู่ในสถานที่ต่าง ๆ ทั่วประเทศ มีความปลาบปลื้มปีติเป็นล้นพ้น ที่ได้มาพร้อมกันถวายพระพรชัยมงคล แด่ใต้ฝ่าละอองธุลีพระบาท ในวันนี้
ตลอดระยะเวลาที่ผ่านมา ใต้ฝ่าละอองธุลีพระบาท ทรงปฏิบัติบำเพ็ญพระราชกรณียกิจนานัปการ  ด้วยพระราชวิริยอุตสาหะ เพื่อสร้างประโยชน์สุขแก่อาณาราษฎร ให้มีความสุขสวัสดิ์ ด้วยพระราชปณิธานอันแน่วแน่ ก่อให้เกิดโครงการในพระราชดำริ ที่ยังประโยชน์อเนกอนันต์แก่ปวงประชา ทั้งยังพระราชทานขวัญกำลังใจ และความช่วยเหลือแก่ประชาชนที่ประสบทุกข์ภัย ให้สามารถพ้นผ่านความยากลำบากไปได้ แสงประทีปที่สว่างไสวทั่วราชอาณาจักรในวันนี้ เปรียบเสมือนพระเมตตาอาทร ของใต้ฝ่าละอองธุลีพระบาท ที่ส่องสว่างกลางดวงใจ ของปวงข้าพระพุทธเจ้า และจักประทับในจิตใจของปวงข้าพระพุทธเจ้า อีกทั้งเหล่าพสกนิกรตลอดไป
ในศุภวาระมงคลเฉลิมพระชนมพรรษา ข้าพระพุทธเจ้า ขอพระราชทาน นำพสกนิกรทุกหมู่เหล่าทั่วราชอาณาจักรถวายพระพรชัยมงคลโดยพร้อมเพรียงกัน ดังนี้
“ข้าพระพุทธเจ้าทั้งหลาย ขอพระราชทานถวายพระพรชัยมงคล ขอพลานุภาพแห่งคุณพระศรีรัตนตรัย และสิ่งศักดิ์สิทธิ์ทั้งหลายในสากล โปรดอภิบาลบันดาลดล ให้ใต้ฝ่าละอองธุลีพระบาท ทรงพระเจริญด้วยจตุรพิธพรชัย ทรงพระเกษมสำราญ พระเกียรติคุณเกริกไกรแผ่ไพศาลมีพระราชประสงค์จำนงใด จงสฤษดิ์ดั่งพระราชหฤทัยปรารถนา สถิตเป็นมิ่งขวัญปกเกล้า เหล่าพสกนิกรชาวไทยตราบกาลนิรันดร์”
ด้วยเกล้าด้วยกระหม่อม ขอเดชะ
จบแล้วดนตรีบรรเลงเพลงสรรเสริญพระบารมี รองนายกรัฐมนตรี พร้อมด้วยภริยารับมอบโคมเทียน และร่วมร้องเพลงสดุดีจอมราชา 2 จบ จากนั้นได้กล่าวนำ “ทรงพระเจริญ” 3 ครั้ง เป็นอันเสร็จพิธี

ที่มา : https://www.thaigov.go.th/news/contents/details/98963