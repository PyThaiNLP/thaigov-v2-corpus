รัฐบาลไทย-ข่าวทำเนียบรัฐบาล-"มหาดไทย" มอบรางวัล Damrongdham Award ให้กับศูนย์ดำรงธรรมจังหวัดจังหวัดดีเด่น และรางวัล People’s Emotional Award มุ่งเพิ่มประสิทธิภาพการให้บริการและรับเรื่องร้องเรียนร้องทุกข์

วันเสาร์ที่ 30 สิงหาคม 2568
30/08/2568
พิมพ์
"มหาดไทย" มอบรางวัล Damrongdham Award ให้กับศูนย์ดำรงธรรมจังหวัดจังหวัดดีเด่น และรางวัล People’s Emotional Award มุ่งเพิ่มประสิทธิภาพการให้บริการและรับเรื่องร้องเรียนร้องทุกข์
"มหาดไทย" มอบรางวัล Damrongdham Award ให้กับศูนย์ดำรงธรรมจังหวัดจังหวัดดีเด่น และรางวัล People’s Emotional Award มุ่งเพิ่มประสิทธิภาพการให้บริการและรับเรื่องร้องเรียนร้องทุกข์เพื่อประโยชน์ของประชาชนอย่างยั่งยืน
เมื่อวานนี้ (29 ส.ค. 68) นายขจร ศรีชวโนทัย รองปลัดกระทรวงมหาดไทย เป็นประธานมอบรางวัล Damrongdham Award และรางวัล People’s Emotional Award พร้อมเปิดสัมมนาเชิงปฏิบัติการเพื่อเพิ่มประสิทธิภาพศูนย์ดำรงธรรม ประจำปีงบประมาณ พ.ศ. 2568 ณ ห้องออดิทอเรียม ชั้น 2 โรงแรมเซ็นทารา ไลฟ์ ศูนย์ราชการและคอนเวนซันเซ็นเตอร์ แจ้งวัฒนะ เขตหลักสี่ กรุงเทพฯ โดยมี นายอนุรัตน์ ธรรมประจำจิต ผู้ตรวจราชการกระทรวงมหาดไทย นางมณฑ์หทัย รัตนนุพงค์ ผู้อำนวยการสำนักตรวจราชการและเรื่องราวร้องทุกข์ สำนักงานปลัดกระทรวงมหาดไทย นางศุภวรรณ บูชาดี ผู้เชี่ยวชาญด้านการพัฒนาระบบตรวจราชการและจัดการเรื่องราวร้องทุกข์ ผู้อำนวยการศูนย์ดำรงธรรมกระทรวงมหาดไทย ผู้อำนวยการศูนย์ดำรงธรรมจังหวัด ผู้แทนกรม รัฐวิสาหกิจ และเจ้าหน้าที่ที่เกี่ยวข้องรวม 211 คน ร่วมพิธี
นายขจร กล่าวว่า กระทรวงมหาดไทยเป็นหน่วยงานในการบำบัดทุกข์ บำรุงสุข ให้กับประชาชน ซึ่งมีบุคลากรของกระทรวงมหาดไทย ในการดูแลประชาชนครอบคลุมในทุกระดับของประเทศ ตั้งแต่ระดับหมู่บ้าน ตำบล อำเภอ และจังหวัด รวมถึงองค์กรปกครองส่วนท้องถิ่น เพื่อส่งเสริมและสนับสนุนความต้องการและแก้ไขปัญหา บรรเทาความเดือดร้อน และอำนวยความเป็นธรรมให้กับประชาชนอย่างใกล้ชิด
"ศูนย์ดำรงธรรม กระทรวงมหาดไทย มีภารกิจที่สำคัญในการขับเคลื่อนการบริการภาครัฐให้สะดวก รวดเร็ว ตรงใจ ทันสมัย ทันโลก ภายใต้แนวคิด “การบริการภาครัฐ รวดเร็ว ตรงใจ ตอบสนองความต้องการประชาชน” และเร่งปรับปรุงระบบรับเรื่องร้องทุกข์ให้เข้าถึง และแก้ปัญหาเบ็ดเสร็จเร็วขึ้น รวมถึงถ่ายทอดนโยบายสู่การปฏิบัติในระดับพื้นที่ผ่านกลไกศูนย์ดำรงธรรมจังหวัด ศูนย์ดำรงธรรมอำเภอ และศูนย์ดำรงธรรมองค์กรปกครองส่วนท้องถิ่น โดยมีวัตถุประสงค์เพื่อให้การปฏิบัติงานของศูนย์ดำรงธรรมเป็นมาตรฐานเดียวกัน มีการพัฒนาความรู้และทักษะบุคลากรให้เป็นองค์กรสมรรถนะสูงในการพัฒนาและแก้ไขปัญหาในระดับพื้นที่ ตลอดจนมีการแลกเปลี่ยนเรียนรู้ สร้างเครือข่ายการทำงาน เพิ่มพูนความรู้ ประสบการณ์การแก้ไขปัญหาความเดือดร้อนของประชาชนที่ยุ่งยากซับซ้อนให้สามารถยุติปัญหาความเดือดร้อนได้อย่างเบ็ดเสร็จ เพื่อปรับปรุงการปฏิบัติงานอย่างเป็นมืออาชีพในการบริการประชาชน และยกระดับสู่ศูนย์ดำรงธรรมอัจฉริยะต่อไป" นายขจร กล่าวเพิ่มเติม
สำหรับรายชื่อศูนย์ดำรงธรรมจังหวัด รางวัล Damrongdham Award.
รางวัลชนะเลิศ ผลงาน “การแก้ไขปัญหากรณีตลาดน้ำดำเนินสะดวก จังหวัดราชบุรี” โดยศูนย์ดำรงธรรมจังหวัดราชบุรี
รางวัลรองชนะเลิศอันดับที่ 1 ผลงาน “การบูรณาการทุกภาคส่วนแก้ไขปัญหาน้ำท่วมขังถนนพระราม 2 สู่การเดินทางที่ปลอดภัย” โดยศูนย์ดำรงธรรมจังหวัดสมุทรสาคร
รางวัลรองชนะเลิศอันดับที่ 2 ผลงาน “สายด่วน 1567 กับการสนับสนุนช่วยเหลือผู้ประสบอุทกภัยในพื้นที่จังหวัดเชียงใหม่” โดยศูนย์ดำรงธรรมจังหวัดเชียงใหม่
รางวัลชมเชย ผลงาน “ปัญหาที่อยู่อาศัยชุมชนหลักเมือง” โดยศูนย์ดำรงธรรมจังหวัดขอนแก่น และผลงาน “เงามืดของโรงงานอุตสาหกรรม” โดยศูนย์ดำรงธรรมจังหวัดปราจีนบุรี
รายชื่อบุคคลรางวัล People’s Emotional Award.
รางวัลชนะเลิศ ผลงาน “ศูนย์เล็ก ๆ ที่ยิ่งใหญ่ในชีวิตผม” โดยนายปัฐนัชญา ศรีวิสุทธิกุล จังหวัดนครปฐม
รางวัลรองชนะเลิศอันดับที่ 1 ผลงาน “ความประทับใจต่อการแก้ไขปัญหาเรื่องร้องเรียนร้องทุกข์ของศูนย์ดำรงธรรมยโสธร กรณีได้รับความเดือดร้อนจากน้ำท่วมพื้นที่การเกษตร (ที่นา) เนื่องจากการสร้างถนน” โดยนายศรี สรรพศักดิ์ จังหวัดยโสธร
รางวัลรองชนะเลิศอันดับที่ 2 ผลงาน “คืนลมหายใจ ให้ชาวบ้านคลองน้ำเค็ม” โดยนางสาวอมรรัตน์ เสถียรวัฒนกุล จังหวัดจันทบุรี
รางวัลชมเชย ผลงาน “ความหวังยังมี” โดยนายณัฐพงษ์ มะหาหงษ์ จังหวัดสมุทรสงคราม และผลงาน “ความประทับใจต่อศูนย์ดำรงธรรมจากประสบการณ์จริง” โดยนายคมสัน ภูยอดเพ็ชร จังหวัดกาฬสินธุ์

ที่มา : https://www.thaigov.go.th/news/contents/details/100294