รัฐบาลไทย-ข่าวทำเนียบรัฐบาล-รัฐบาลเฝ้าระวังสถานการณ์พายุ “วิภา” ใกล้ชิด – เร่งอพยพพื้นที่เสี่ยงน้ำท่วมแม่น้ำน่าน พร้อมดูแลประชาชนทุกมิติ

วันพฤหัสบดีที่ 24 กรกฎาคม 2568
24/07/2568
พิมพ์
รัฐบาลเฝ้าระวังสถานการณ์พายุ “วิภา” ใกล้ชิด – เร่งอพยพพื้นที่เสี่ยงน้ำท่วมแม่น้ำน่าน พร้อมดูแลประชาชนทุกมิติ
รัฐบาลเฝ้าระวังสถานการณ์พายุ “วิภา” ใกล้ชิด – เร่งอพยพพื้นที่เสี่ยงน้ำท่วมแม่น้ำน่าน พร้อมดูแลประชาชนทุกมิติ
วันนี้ (24 ก.ค. 68) เวลา 08.30 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาล โดยกระทรวงมหาดไทย ได้จัดประชุม War Room ของกองบัญชาการป้องกันและบรรเทาสาธารณภัยแห่งชาติ (บกปภ.ช.) เพื่อติดตามสถานการณ์อุทกภัยและดินถล่มจากอิทธิพลของพายุ “วิภา” อย่างใกล้ชิด พร้อมวางแผนบูรณาการการช่วยเหลือผู้ประสบภัยในพื้นที่เสี่ยง 22 จังหวัดทั่วประเทศ โดยมีนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย เป็นประธานการประชุม
ในการนี้ ได้มีการกำชับทุกจังหวัดในพื้นที่เสี่ยงภัยให้เร่งระบายน้ำจากจุดเสี่ยง อพยพประชาชน โดยเฉพาะกลุ่มเปราะบาง เช่น ผู้สูงอายุ ผู้ป่วยติดเตียง ไปยังศูนย์พักพิงโดยเร็ว พร้อมจัดตั้งศูนย์บัญชาการเหตุการณ์ระดับจังหวัดและท้องถิ่น เพื่อควบคุม สั่งการ และบูรณาการความช่วยเหลือให้ทันต่อสถานการณ์ ขณะเดียวกัน รัฐบาลยังได้เน้นการแจ้งเตือนภัยล่วงหน้าแก่ประชาชนผ่านทุกช่องทาง เพื่อให้สามารถเตรียมพร้อมและปฏิบัติตามได้อย่างทันท่วงที
โดยเฉพาะสถานการณ์ในพื้นที่จังหวัดน่าน กรมป้องกันและบรรเทาสาธารณภัย (ปภ.) รายงานว่า เมื่อวันที่ 23 กรกฎาคม 2568 ระดับน้ำแม่น้ำน่านในพื้นที่อำเภอเมืองน่านและอำเภอภูเพียงเริ่มล้นตลิ่ง โดยเฉพาะในตำบลในเวียง ตำบลดู่ใต้ ตำบลกองควาย อำเภอเมืองน่าน และตำบลท่าน้าว ตำบลนาปัง ตำบลม่วงตึ๊ด ตำบลฝายแก้ว อำเภอภูเพียง ซึ่งเป็นพื้นที่เสี่ยงน้ำท่วมโดยตรง จึงขอให้ประชาชนในพื้นที่รีบอพยพไปยังศูนย์พักพิงที่จัดเตรียมไว้ และเคลื่อนย้ายกลุ่มเปราะบางไปยังจุดปลอดภัยโดยเร็วที่สุด
ทั้งนี้ ปภ. ได้ประสานความร่วมมือกับผู้ให้บริการเครือข่ายโทรศัพท์เคลื่อนที่ ได้แก่ AIS, TRUE และ NT ในการส่งข้อความแจ้งเตือนผ่านระบบ Cell Broadcast ถึงประชาชนในพื้นที่ดังกล่าว เพื่อให้ทุกภาคส่วนรับรู้ถึงสถานการณ์และสามารถปฏิบัติตามคำแนะนำของเจ้าหน้าที่ได้อย่างปลอดภัยและทันท่วงที
ในส่วนของการดูแลด้านสาธารณสุข กระทรวงสาธารณสุขรายงานว่า มีสถานพยาบาล 5 แห่งใน 3 จังหวัดภาคเหนือที่ได้รับผลกระทบจากน้ำท่วม ได้แก่
-โรงพยาบาลเวียงสา และโรงพยาบาลเชียงกลาง จ.น่าน
-โรงพยาบาลเชียงคำ จ.พะเยา
-โรงพยาบาลเทิง จ.เชียงราย
-โรงพยาบาลส่งเสริมสุขภาพตำบลท่าวังผา จ.น่าน (ต้องปิดให้บริการชั่วคราว)
โดยเฉพาะโรงพยาบาลเทิง จ.เชียงราย มีการให้บริการเฉพาะกรณีฉุกเฉิน และใช้เรือในการนำส่งผู้ป่วย ส่วน จ.น่าน มีการเตรียมอพยพผู้ป่วย 844 ราย หากสถานการณ์วิกฤตยิ่งขึ้น
รัฐบาลได้จัดตั้งศูนย์บัญชาการเหตุการณ์เฉพาะกิจด้านสาธารณสุขในพื้นที่ที่ได้รับผลกระทบ เพื่อบริหารจัดการสถานการณ์อย่างใกล้ชิด ทั้งในด้านการให้บริการ การส่งต่อผู้ป่วย และการดูแลด้านจิตใจ โดยกรมสุขภาพจิตได้จัดส่งทีม MCATT (Mental Health Crisis Assessment and Treatment Team) ลงพื้นที่ทันที เพื่อให้การเยียวยาด้านจิตใจแก่ประชาชนผู้ประสบภัย
“รัฐบาลขอแสดงความห่วงใยต่อพี่น้องประชาชนในพื้นที่ประสบอุทกภัย และขอยืนยันว่าจะดำเนินการทุกมาตรการอย่างเต็มกำลัง เพื่อคุ้มครองชีวิตและความปลอดภัยของประชาชน พร้อมสนับสนุนการดูแลในทุกมิติ ทั้งด้านความปลอดภัย สาธารณสุข และการฟื้นฟูในระยะต่อไป ขอให้ประชาชนติดตามข่าวสารจากทางราชการอย่างใกล้ชิด และหากมีเหตุฉุกเฉินหรือได้รับความเดือดร้อน สามารถแจ้งเหตุและขอความช่วยเหลือได้ที่ Line Official Account ‘ปภ.รับแจ้งเหตุ 1784’ หรือสายด่วน 1784 ได้ตลอด 24 ชั่วโมง”นางสาวศศิกานต์ กล่าว

ที่มา : https://www.thaigov.go.th/news/contents/details/98733