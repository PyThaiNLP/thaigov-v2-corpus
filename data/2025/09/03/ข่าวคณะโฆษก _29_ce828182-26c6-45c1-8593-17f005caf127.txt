รัฐบาลไทย-ข่าวทำเนียบรัฐบาล-นายกฯ สั่งด่วนจัดการสินค้าเกษตรเถื่อนชายแดน พร้อมสั่งดูแลราคาเกษตรที่ได้รับผลกระทบทุกมิติ

วันอังคารที่ 1 กรกฎาคม 2568
01/07/2568
พิมพ์
นายกฯ สั่งด่วนจัดการสินค้าเกษตรเถื่อนชายแดน พร้อมสั่งดูแลราคาเกษตรที่ได้รับผลกระทบทุกมิติ
ขณะที่แรงงานกัมพูชาให้ผ่อนปรนอยู่ในไทยได้นานขึ้น ส่วนด้านท่องเที่ยวที่มนุษย์สร้างขึ้น เร่งเดินหน้า F1  และเทศกาลดนตรี Tomorrow Land เป้าหมายไทยยืน 1ประเทศน่าเที่ยวระดับโลก
(1 กรกฎาคม 2568) นายกฯ สั่งการปกป้องราคาสินค้าการเกษตรของไทย สั่งการด่วนให้ทุกหน่วยจัดการขบวนการลักลอบนำเข้าสิ่งผิดกฎหมายทั้งการเกษตรและสินค้าอื่น ๆ ตามแนวชายแดน ให้จัดชุดลาดตระเวนตรวจโกดังเถื่อน พร้อมให้ ก.พาณิชย์กำหนดโควตานำเข้าเพื่อประโยชน์ของเกษตรกรไทยเป็นหลัก ส่วนแรงงาน กัมพูชา สั่ง มท. และ แรงงาน ดำเนินการผ่อนปรน ระยะเวลาทำงานในไทยให้มากขึ้น     ขณะที่การพัฒนาการท่องเที่ยวแบบมนุษย์สร้างขึ้น นายกฯ สั่งการให้เดินหน้าเต็มสูบ ทั้งโครงการ“ F1” และ งานระดับโลก อย่าง“Tomorrowland” ในไทย กระตุ้นท่องเที่ยวระยะยาวให้ ศก.ไทยในอนาคตเติบโตสูงขึ้นในภูมิภาค
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า ในที่ประชุมคณะรัฐมนตรี ครั้งที่ 25 วันนี้ นายกรัฐมนตรีมีข้อสั่งการดังนี้
1.สำหรับมาตรการป้องกัน และปราบปรามการนำเข้าสินค้าเกษตรที่ผิดกฎหมาย จากการที่นายกรัฐมนตรีและคณะลงพื้นที่ตรวจราชการในหลายจังหวัด และได้รับรายงานจาก ก.การคลัง ก.พาณิชย์ และ ก.เกษตรฯ และหน่วยงานอื่น ๆ ที่เกี่ยวข้องว่า มีปัญหาในการลักลอบนำเข้าสินค้าเกษตร บริเวณชายแดน ทำให้ราคาสินค้าพืชผลทางการเกษตรในประเทศไทยตกต่ำลง ซึ่งจะต้องการแก้ไขปัญหาอย่างเร่งด่วน เพื่อรักษาเสถียรภาพของราคาสินค้าเกษตรภายในประเทศให้อยู่ในระดับที่เหมาะสม
จึงขอสั่งการให้หน่วยงานที่เกี่ยวข้องดำเนินการ ดังนี้
1.1. สั่งการให้กรมศุลกากร ก.การคลัง สั่งการกำชับด่านศุลกากรทุกแห่งทั่วประเทศให้ยกระดับมาตรฐานการควบคุม และดำเนินการป้องกัน และปราบปรามการนำเข้าสินค้าเกษตรที่ผิดกฎหมาย พร้อมทั้งเพิ่มมาตรการเชิงรุก รวมถึงกำชับเจ้าหน้าที่ทุกท่านให้ปฏิบัติหน้าที่อย่างเข้มงวดให้เป็นไปตามกฎหมาย ให้ลาดตระเวนในเขตพื้นที่รับผิดชอบดำเนินการปราบปรามโดยเฉพาะสถานที่ ที่อาจจะเป็นที่จัดเก็บสินค้าเกษตรเถื่อนหรือโกดังต่าง ๆ ที่มีการนำเข้าผิดกฎหมาย โดยเฉพาะอย่างยิ่งในพื้นที่ที่มีพรมแดนติดกับประเทศเพื่อนบ้าน
1.2. สั่งการให้กรมศุลกากร โดยกองสืบสวนและปราบปราม จัดตั้งกลไกในการแลกเปลี่ยนข้อมูล การนำเข้า การส่งออก และการนำผ่านแดน เพื่อแจ้งเบาะแสการกระทำความผิด ระหว่างกระทรวงต่าง ๆ ที่เกี่ยวข้อง เช่น ก.เกษตรฯ และ ก.พาณิชย์ หน่วยงานราชการอื่น ๆ รวมทั้งสมาคมการเกษตร หรือกลุ่มผู้ผลิต และส่งออก พืชเกษตรต่าง ๆ เพื่อให้สามารถจัดการการป้องกันและปราบปรามสินค้าเกษตรที่ผิดกฎหมายให้มีประสิทธิภาพมากยิ่งขึ้น
1.3. สั่งการให้ ก.เกษตรฯ ประสานความร่วมมือในการดำเนินการดังกล่าว รวมทั้งดำเนินการร่วมกับกระทรวงพาณิชย์  ในการกำหนดโควตาในการนำเข้าสินค้าเกษตร เพื่อป้องกันราคาสินค้าเกษตรในประเทศให้สัมฤทธิผล
1.4. สั่งการให้ ก.เกษตรฯ เร่งพัฒนาวิจัยพันธุ์พืช หรือสินค้าทางการเกษตรให้มีคุณภาพปราศจากโรค หรือทำแผนในการจัดหาต้นกล้า เพื่อให้เพียงพอต่อความต้องการในประเทศ
2. นายกรัฐมนตรีมีข้อสั่งการต่อไปว่า สำหรับมาตรการผ่อนผันแรงงานชายแดนไทย-กัมพูชาในช่วงสถานการณ์พิเศษ เพื่อรักษาเสถียรภาพด้านแรงงานในพื้นที่ชายแดน มิให้ส่งผลกระทบต่อเศรษฐกิจระดับฐานราก ความมั่นคงของรัฐ และหลักมนุษยธรรม อันเนื่องมาจากสถานการณ์บริเวณชายแดนไทย-กัมพูชา ซึ่งเป็นอุปสรรคต่อการเดินข้างเข้า-ออกของแรงงานสัญชาติกัมพูชาที่ได้รับอนุญาตให้ทำงานในลักษณะไป-กลับ หรือเป็นการจ้างงานตามฤดูกาล ขอให้หน่วยงานที่เกี่ยวข้องดำเนินการ ดังนี้
2.1. สั่งการให้ ก.แรงงาน เร่งรัดการจัดประชุมคณะกรรมการบริหารการจัดการการทำงานของคนต่างด้าว เพื่อพิจารณาแนวทาง และมาตรการผ่อนผันการทำงานของแรงงานสัญชาติกัมพูชาในพื้นที่ชายแดน ภายใต้อำนาจตามมาตรา 64 แห่ง พรก.การบริหารจัดการการทำงานของคนต่างด้าวฯ ทั้งนี้ เพื่อให้สามารถดำเนินมาตรการได้ โดยไม่ก่อให้เกิดผลกระทบต่อระบบเศรษฐกิจ
2.2. สั่งการให้ ก.มหาดไทย อาศัยอำนาจตามมาตรา 17แห่ง พ.ร.บ. คนเข้าเมืองฯ เร่งรัดการยกร่างประกาศ ก.มหาดไทย เพื่อรองรับการดำเนินมาตรการผ่อนผันดังกล่าว โดยพิจารณาถึงความเหมาะสม พร้อมทั้งให้มีความสอดคล้องกับหลักมนุษยธรรม และไม่ก่อให้เกิดผลกระทบต่อวิถีชีวิตของประชาชนในพื้นที่ชายแดน  โดยขอให้ทั้งสองหน่วยงานเร่งดำเนินการดังกล่าวเพื่อนำกลับมาเสนอต่อ ครม. โดยเร็ว
นายจิรายุ กล่าวต่อไปว่า สำหรับการสนับสนุนนโยบายเพื่อกระตุ้นเศรษฐกิจและภาพลักษณ์ของประเทศไทย เพื่อทำให้คนทั่วโลกหันมาให้ความสนใจประเทศไทย และเดินทางมาท่องเที่ยวมากขึ้นนั้น นายกรัฐมนตรีมีข้อสั่งการต่อไปว่า
3. สำหรับการศึกษาความเป็นไปได้ในการจัดงานเทศกาลดนตรี Tomorrow Land ตามที่รัฐบาลมีนโยบายกำหนดให้ปี 2568 เป็น "ปีแห่งการท่องเที่ยว" โดยมีเป้าหมายเพื่อปักหมุดให้ประเทศไทยเป็นจุดหมายปลายทางของการท่องเที่ยวระดับโลก
โดยที่งานเทศกาลดนตรี Tomorrow Land ถือว่าเป็นเทศกาลดนตรีที่ได้รับการยอมรับระดับโลก ที่สามารถดึงดูดความสนใจของนักท่องเที่ยวจากนานาประเทศ เพื่อสร้างภาพลักษณ์ของประเทศไทยและส่งเสริมให้อุตสาหกรรมการท่องเที่ยวของไทย ให้ขยายตัวมากยิ่งขึ้น ตลอดจน ขับเคลื่อนเศรษฐกิจของประเทศให้เติบโตสูงขึ้นได้ จึงขอมอบหมายให้หน่วยงาน ที่เกี่ยวข้องดำเนินการ ดังนี้
3.1. สั่งการให้ ก.ท่องเที่ยวฯ และ ททท. เป็นหน่วยงานหลักในการบริหารจัดการและประสานกับหน่วยงานที่เกี่ยวข้อง เพื่อดำเนินการในโครงการข้างต้น  เกิดผลเป็นรูปธรรมต่อไป
3.2. ให้สำนักงานส่งเสริมการจัดประชุมและนิทรรศการ หรือ TCEB เร่งดำเนินการ ศึกษาความเหมาะสม และความเป็นไปได้ (Feasibility Study) สำหรับการจัดงานเทศกาลดนตรี Tomorrow Land โดยให้จัดทำรายละเอียด ที่เกี่ยวข้องให้ครบถ้วน โดยคำนึงถึงภาระค่าใช้จ่าย ประโยชน์ และความคุ้มค่าและการบรรลุผลตามวัตถุประสงค์ที่ตั้งไว้
ทั้งนี้ นายกรัฐมนตรี กล่าวว่า  "การเร่งดำเนินการในการสนับสนุน ภาคธุรกิจ ภาคการท่องเที่ยว และ การกระตุ้นเศรษฐกิจของไทย ในแผนการกระตุ้นระยะสั้น ระยะกลาง และระยะยาวจะทำให้ประเทศไทยมีการเติบโตทางเศรษฐกิจได้สูงขึ้นในภูมิภาคอย่างแน่นอน" นายจิรายุ กล่าว

ที่มา : https://www.thaigov.go.th/news/contents/details/98037