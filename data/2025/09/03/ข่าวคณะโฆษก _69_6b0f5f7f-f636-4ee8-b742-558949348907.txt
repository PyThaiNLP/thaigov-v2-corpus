รัฐบาลไทย-ข่าวทำเนียบรัฐบาล-“เชียงใหม่” คว้าอันดับ 1 เมืองที่ดีที่สุดในเอเชีย ขณะที่กรุงเทพมหานคร ติดอันดับ 3 สะท้อนศักยภาพด้านการท่องเที่ยวของไทยในระดับสากล

วันพุธที่ 16 กรกฎาคม 2568
16/07/2568
พิมพ์
“เชียงใหม่” คว้าอันดับ 1 เมืองที่ดีที่สุดในเอเชีย ขณะที่กรุงเทพมหานคร ติดอันดับ 3 สะท้อนศักยภาพด้านการท่องเที่ยวของไทยในระดับสากล
“เชียงใหม่” คว้าอันดับ 1 เมืองที่ดีที่สุดในเอเชีย ขณะที่กรุงเทพมหานคร ติดอันดับ 3 สะท้อนศักยภาพด้านการท่องเที่ยวของไทยในระดับสากล
วันนี้ ( 16 กรกฎาคม พ.ศ. 2568 ) เวลา 08.45 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า จากการจัดอันดับเมืองที่ดีที่สุดในภูมิภาคเอเชีย ประจำปี พ.ศ. 2568 โดยเว็บไซต์ Travel + Leisure แพลตฟอร์มด้านการท่องเที่ยวและไลฟ์สไตล์ชั้นนำของภูมิภาค พบว่า จังหวัดเชียงใหม่ ประเทศไทย ได้รับคะแนนสูงสุดเป็นอันดับ 1 ด้วยคะแนน 91.94 คะแนน ขณะที่กรุงเทพมหานคร ได้รับการจัดอันดับเป็นอันดับ 3 ด้วยคะแนน 91.34 คะแนน รองจากกรุงโตเกียว ประเทศญี่ปุ่น ซึ่งอยู่ในอันดับ 2 ด้วยคะแนน 91.39 คะแนน
ทั้งนี้ เว็บไซต์ดังกล่าวระบุว่า จังหวัดเชียงใหม่มีความโดดเด่นด้านวัฒนธรรม วิถีชีวิต อาหารพื้นเมือง และความเป็นมิตรของประชาชน โดยมีแหล่งท่องเที่ยวที่สำคัญหลากหลาย อาทิ วัดพระธาตุดอยสุเทพราชวรวิหาร ซึ่งเป็นจุดชมวิวเมืองเชียงใหม่ที่ได้รับความนิยมจากนักท่องเที่ยวทั่วโลก รวมถึงบรรยากาศเมืองที่โอบล้อมด้วยธรรมชาติและขุนเขาอันเขียวขจี มีอุทยานแห่งชาติที่สวยงาม และกิจกรรมเชิงอนุรักษ์ เช่น การดูแลช้างในศูนย์อนุรักษ์ต่าง ๆ ซึ่งได้รับความสนใจจากนักท่องเที่ยวจำนวนมาก
สำหรับรายชื่อ 15 เมืองที่ได้รับการจัดอันดับว่าดีที่สุดในเอเชีย ประจำปี พ.ศ. 2568 มีดังนี้
1. เชียงใหม่ ประเทศไทย
2. โตเกียว ประเทศญี่ปุ่น
3. กรุงเทพมหานคร ประเทศไทย
4. ชัยปุระ ประเทศอินเดีย
5. ฮอยอัน ประเทศเวียดนาม
6. เกียวโต ประเทศญี่ปุ่น
7. อูบุด (บาหลี) ประเทศอินโดนีเซีย
8. เสียมราฐ ประเทศกัมพูชา
9. มุมไบ ประเทศอินเดีย
10. อากรา ประเทศอินเดีย
11. โอซาก้า ประเทศญี่ปุ่น
12. ฮานอย ประเทศเวียดนาม
13. ไทเป ไต้หวัน
14. สิงคโปร์
15. โซล ประเทศเกาหลีใต้
“รัฐบาลขอขอบคุณประชาชนทุกภาคส่วนที่ร่วมกันรักษาความปลอดภัย พัฒนาเมือง และต้อนรับนักท่องเที่ยวด้วยไมตรีจิตอย่างต่อเนื่อง จนทำให้ประเทศไทยได้รับการยอมรับจากนานาชาติในฐานะจุดหมายปลายทางด้านการท่องเที่ยวระดับสากล การได้รับการจัดอันดับครั้งนี้เป็นอีกหนึ่งบทพิสูจน์ถึงศักยภาพของประเทศไทย ที่พร้อมรองรับการท่องเที่ยวเชิงคุณภาพ และมีความพร้อมในการยกระดับสู่การเป็นศูนย์กลางการท่องเที่ยวของภูมิภาค” นางสาวศศิกานต์ กล่าว

ที่มา : https://www.thaigov.go.th/news/contents/details/98444