รัฐบาลไทย-ข่าวทำเนียบรัฐบาล-“วราวุธ” กำชับ ทีม พม. รับมือ พายุวิภา เตรียมความพร้อมช่วยกลุ่มเปราะบางยามวิกฤต

วันจันทร์ที่ 21 กรกฎาคม 2568
“วราวุธ” กำชับ ทีม พม. รับมือ พายุวิภา เตรียมความพร้อมช่วยกลุ่มเปราะบางยามวิกฤต
“วราวุธ” กำชับ ทีม พม. รับมือ พายุวิภา เตรียมความพร้อมช่วยกลุ่มเปราะบางยามวิกฤต
วันที่ 21 กรกฎาคม 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยถึงกรณี กรมอุตุฯประกาศเตือนพายุวิภาซึ่งมีกำลังแรงจะเข้าสู่ประเทศไทย อาจส่งผลกระทบหลายพื้นที่ในภาคเหนือและภาคตะวันออกเฉียงเหนือ ทำให้มีฝนหนักถึงหนักมาก ปริมาณฝนที่ตกลงมาจะมีปริมาณมากขึ้น ว่า ตนมีความห่วงใยพี่น้องกลุ่มเปราะบาง และประชาชนในพื้นที่ต่างๆ ที่อาจได้รับผลกระทบดังกล่าว จึงได้กำชับให้ศูนย์เร่งรัดจัดการสวัสดิภาพประชาชน (ศรส.) และ ศูนย์บริหารการดูแลกลุ่มเปราะบางจากภัยพิบัติ (ศบปภ.) ของกระทรวง พม. เตรียมตัวรับสถานการณ์ฝนตกหนักและอุทกภัยจากผลกระทบของพายุวิภาในช่วง 2-3 วันนี้ และเตรียมความพร้อมในการดูแลกลุ่มเปราะบาง ไม่ว่าจะเป็นผู้สูงอายุ คนพิการ เด็กเล็ก รวมถึงสตรีแม่เลี้ยงเดี่ยว เพื่อรับมืออุทกภัยที่จะเกิดขึ้น ไม่ว่าจะเป็นการเตรียมด้านสถานที่ ที่พักอาศัยกรณีฉุกเฉินที่ต้องมีการอพยพ โดยให้ตรวจสอบอาคารที่ตั้งของสำนักงาน อาทิหลังคารั่วหรือไม่ แข็งแรงพอไหม รับลมพายุไหวไหม รถและอุปกรณ์ต่างๆ ต้องอยู่ในสภาพพร้อมใช้ น้ำมันรถต้องเพียงพอ Power bank ต้องชาร์จเต็ม ไฟฉายต้องมีแบตเตอรี่ เพราะในช่วงวิกฤตอุปกรณ์ทุกอย่างนั้น ต้องพร้อมใช้ 100 เปอร์เซ็นต์
นอกจากนี้ ต้องมีการเตรียม Go Bag หรือถุงฉุกเฉินให้กลุ่มเปราะบางและให้เข้าใจถึงความจำเป็นของ Go Bag หรือถุงฉุกเฉิน ว่าต้องมีอะไรบ้าง รวมถึงประสานงานอย่างใกล้ชิดกับหน่วยป้องกันภัย หน่วยกู้ภัย และฝ่ายความมั่นคง ถ้าหากกรณีที่จะต้องมีการเคลื่อนย้ายอพยพออกจากพื้นที่ จำเป็นต้องมีข้อมูลที่อยู่ของกลุ่มเปราะบางในแต่ละหมู่บ้าน ตำบล และอำเภอ ที่ต้องถูกต้องและแม่นยำ เพราะช่วงเวลาวิกฤตนั้น เราไม่สามารถเสียเวลาได้แม้แต่นาทีเดียว นั่นหมายถึงชีวิตคนๆ หนึ่ง เมื่อเราทราบว่ามีกลุ่มเปราะบางอยู่ที่จุดไหนบ้าง เพื่อที่เราจะได้ประสานงานกับกู้ภัยเพื่อช่วยให้การเคลื่อนย้ายอย่างมีประสิทธิภาพและรวดเร็ว เพราะการเคลื่อนย้ายอพยพกลุ่มเปราะบางนั้น ต้องได้รับการดูแลเป็นพิเศษ
ในขณะเดียวกัน ขอให้เจ้าหน้าที่กระทรวง พม. ทุกคน ดูแลสุขภาพให้มีความแข็งแรงพร้อมปฏิบัติหน้าที่ทั้งกายและใจในช่วงเวลาคับขัน พักผ่อนให้เพียงพอ ละเว้นหรือลดการดื่มแอลกอฮอล์ในช่วงนี้ เพราะเราต้องพร้อมดูแลพี่น้องประชาชนตลอด 24 ชั่วโมง รวมทั้งการดูแลสถานที่ทำงาน เพื่อที่จะสามารถรองรับพี่น้องประชาชนที่เดือดร้อน ซึ่งจะเข้ามาใช้บริการศูนย์ทุกศูนย์ของกระทรวง พม. ในพื้นที่ภาคเหนือและภาคตะวันออกเฉียงเหนือ โดยขอให้ทีม พม.หนึ่งเดียวจังหวัดดูแลพี่น้องกลุ่มเปราะบาง และตัวเราเองให้ปลอดภัย ขอเป็นกำลังใจให้กับทีม พม. , ศรส. และ ศบปภ. ทุกคนที่ปฏิบัติงานในพื้นที่ เพื่อดูแลช่วยเหลือพี่น้องกลุ่มเปราะบางและประชาชนทุกคน
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #พายุวิภา #อุทกภัย #น้ำท่วม #ภาคเหนือ #ภาคตะวันออกเฉียงเหนือ

ที่มา : https://www.thaigov.go.th/news/contents/details/98627