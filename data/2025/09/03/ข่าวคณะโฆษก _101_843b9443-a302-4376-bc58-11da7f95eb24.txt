รัฐบาลไทย-ข่าวทำเนียบรัฐบาล-ครม. รับทราบรายงานผลการประเมินคุณธรรมและความโปร่งใสในการดำเนินงานของหน่วยงานภาครัฐ (Integriity & Transparency Assessment: ITA) ประจำปีงบประมาณ พ.ศ. 2567

วันอังคารที่ 22 กรกฎาคม 2568
22/07/2568
พิมพ์
ครม. รับทราบรายงานผลการประเมินคุณธรรมและความโปร่งใสในการดำเนินงานของหน่วยงานภาครัฐ (Integriity & Transparency Assessment: ITA) ประจำปีงบประมาณ พ.ศ. 2567
ครม. รับทราบรายงานผลการประเมินคุณธรรมและความโปร่งใสในการดำเนินงานของหน่วยงานภาครัฐ (Integriity & Transparency Assessment: ITA) ประจำปีงบประมาณ พ.ศ. 2567
วันนี้ (วันอังคารที่ 22 กรกฎาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า คณะรัฐมนตรีอนุมัติ ตามที่คณะกรรมการป้องกันและปราบปรามการทุจริตแห่งชาติ (คณะกรรมการ ป.ป.ช.) เสนอ โดยรับทราบผลการประเมินคุณธรรมและความโปร่งใส่ในการดำเนินงานของหน่วยงานภาครัฐ (Integrity & Transparency Assessment: ITA) (การประเมิน ITA) ประจำปีงบประมาณ พ.ศ. 2567 และเห็นชอบรายงานผลการประเมิน ITA ประจำปีงบประมาณ พ.ศ. 2567
รวมทั้งเน้นย้ำและกำชับหน่วยงานที่ได้รับมอบหมายตามที่คณะรัฐมนตรีได้มีมติในคราวประชุมเมื่อวันที่ 4 มกราคม 2565 ให้มีหน้าที่กำกับติดตามและผลักดันการดำเนินงานของหน่วยงานภาครัฐ 8 หน่วยงาน ประกอบด้วย สำนักงานปลัดกระทรวงการอุดมศึกษา วิทยาศาสตร์ วิจัยและนวัตกรรม (สป.อว.)
สำนักงานปลัดกระทรวงมหาดไทย (สป.มท.) สำนักงาน ก.พ.ร. สำนักงานคณะกรรมการป้องกันและปราบปรามการทุจริตในภาครัฐ (สำนักงาน ป.ป.ท.) สำนักงานคณะกรรมการป้องกันและปราบปรามการทุจริตแห่งชาติ (สำนักงาน ป.ป.ช.) สำนักงานคณะกรรมการนโยบายรัฐวิสาหกิจ (สคร.) กรมบัญชีกลาง ผู้ว่าราชการจังหวัดและนายอำเภอ
ได้ดำเนินการสนับสนุบสนุน ส่งเสริมและให้ความช่วยเหลือแก่หน่วยงานภาครัฐที่ยังมีผลการประเมิน ITA ไม่ผ่านตามค่าเป้าหมายที่กำหนดไว้ในแผนแม่บทภายใต้ยุทธศาสตร์ชาติ ประเด็น (21) การต่อต้านการทุจริตและประพฤติมิชอบ (พ.ศ.2566-2580) (ฉบับแก้ไขเพิ่มเติม) ให้สามารถยกระดับผลการดำเนินงานให้ผ่านค่าเป้าหมายตามที่กำหนดไว้ในปีงบประมาณ พ.ศ. 2568
รองโฆษกประจำสำนักนายกรัฐมนตรี กล่าวว่า การประเมิน ITA เป็นเครื่องมือหนึ่งของการยกระดับและพัฒนาหน่วยงานภาครัฐตามแผนแม่บทภายใต้ยุทธศาสตร์ชาติ ประเด็นการต่อต้านการทุจริตและประพฤติมิชอบ (พ.ศ. 2566-2580) (ฉบับแก้ไขเพิ่มเติม) โดยในปี 2566-2570 ได้กำหนดค่าเป้าหมายให้หน่วยงานภาครัฐที่เข้าร่วมการประเมินจะต้องมีค่าคะแนน ITA 89 คะแนนขึ้นไป จากคะแนนเต็ม 100 คะแนน และในส่วนแผนย่อยของแผนแม่บทภายใต้ยุทธศาสตร์ชาติ
ประเด็นการต่อต้านการทุจริตและประพฤติมิชอบ ได้กำหนดค่าเป้าหมายให้หน่วยงานภาครัฐที่เข้าร่วมการประเมินจะต้องมีค่าคะแนน ITA 85 คะแนนขึ้นไป เป็นจำนวนร้อยละ 100 ของหน่วยงานภาครัฐทั้งหมด ซึ่งการประเมิน ITA ถือเป็นมาตรการด้านการป้องกันการทุจริตที่จะส่งผลให้หน่วยงานภาครัฐได้มีการปรับปรุง พัฒนา แก้ไข และต่อยอดให้หน่วยงานมีความโปร่งใสและมีการปฏิบัติงานตามหลักธรรมาภิบาลให้เป็นมาตรฐานเดียวกันทั่วประเทศ นอกจากนี้ ยังเปิดโอกาสให้เจ้าที่ของรัฐและประชาชนได้ร่วมสะท้อนความคิดเห็นไปยังหน่วยงานภาครัฐ ซึ่งจะนำไปสู่การให้บริการที่โปร่งใสเป็นไปตามหลักธรรมาภิบาลต่อไปในอนาคต
โดยผลการประเมิน ITA ในภาพรวมระดับประเทศ มีคะแนนเฉลี่ยอยู่ที่ 93.05 คะแนน สูงกว่าปีที่ผ่านมา 2.86 คะแนน มีจำนวนหน่วยงานภาครัฐที่มีผลการประเมิน ITA ผ่านค่าเป้าหมายตามแผนแม่บทภายใต้ยุทธศาสตร์ชาติฯ จำนวน 7,696 หน่วยงาน หรือคิดเป็นร้อยละ 92.44 จากทั้งหมด 8,325 หน่วยงาน (สูงกว่าปีที่ผ่านมา ร้อยละ 11.50) แต่ยังไม่สามารถบรรลุค่าเป้าหมายตามที่กำหนดไว้ได้ (ร้อยละ 100) โดยมีผลการจัดระดับผลการประเมินเป็นดังนี้
- ระดับ ผ่านดีเยี่ยม จำนวน 1,196 หน่วยงาน ร้อยละ 14.37
- ระดับ ผ่านดี จำนวน 3,638 หน่วยงาน ร้อยละ 43.70
- ระดับ ผ่าน จำนวน 2,862 หน่วยงาน ร้อยละ 34.38
- ระดับ ต้องปรับปรุง จำนวน 555 หน่วยงาน ร้อยละ 6.67
- ระดับ ต้องปรับปรุงโดยด่วน จำนวน 74 หน่วยงาน ร้อยละ 0.89
ทั้งนี้ ในปีงบประมาณ พ.ศ. 2567 มีหน่วยงานภาครัฐที่เข้ารับการประเมิน ITA จำนวน 8,325 หน่วยงานทั่วประเทศ ผ่านระบบเทคโนโลยีสารสนเทศรองรับการประเมิน ITA (integrity and Transparency Assessment System: ITAS) (ระบบ ITAS) ที่เว็บไซต์ https://itas.nacc.go.th ตั้งแต่วันที่ 1 มกราคม 2567 และได้ประกาศผลการประเมินเมื่อวันที่ 30 กรกฎาคม 2567 โดยครอบคลุมทุกประเภทของหน่วยงานภาครัฐ ทั้งฝ่ายนิติบัญญัติ บริหาร ตุลาการ องค์กรอิสระ และ อปท. โดยมีผู้มีส่วนร่วมในการประเมิน ITA ได้แก่ (1) บุคลากรภาครัฐที่ปฏิบัติงานให้แก่หน่วยงานภาครัฐ ไม่น้อยกว่า 1 ปี (2) บุคคล นิติบุคคล บริษัทเอกชน หรือหน่วยงานของรัฐอื่นที่เคยมารับบริการหรือมาติดต่อตามภารกิจของหน่วยงานภาครัฐ และ (3) ผู้มีส่วนได้ส่วนเสียสำคัญหรือผู้มีส่วนได้ส่วนเสียทางใดทางหนึ่งหรือได้รับผลกระทบจากการกำหนดนโยบาย การปฏิบัติหน้าที่ หรือการดำเนินงานตามภารกิจของหน่วยงาน รวมจำนวน 1,369,235 คน

ที่มา : https://www.thaigov.go.th/news/contents/details/98669