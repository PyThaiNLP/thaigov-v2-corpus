รัฐบาลไทย-ข่าวทำเนียบรัฐบาล-"รมช.อัครา" ลุยพะเยาต่อเนื่อง! มอบนโยบายจัดทำการเกษตรแบบเป็นระบบ แนะเกษตรกรผู้ปลูกลำไยขึ้นทะเบียนเกษตรกรรอมาตรการช่วยเหลือ

วันเสาร์ที่ 26 กรกฎาคม 2568
"รมช.อัครา" ลุยพะเยาต่อเนื่อง! มอบนโยบายจัดทำการเกษตรแบบเป็นระบบ แนะเกษตรกรผู้ปลูกลำไยขึ้นทะเบียนเกษตรกรรอมาตรการช่วยเหลือ
"รมช.อัครา" ลุยพะเยาต่อเนื่อง! มอบนโยบายจัดทำการเกษตรแบบเป็นระบบ แนะเกษตรกรผู้ปลูกลำไยขึ้นทะเบียนเกษตรกรรอมาตรการช่วยเหลือไร่ละ 1,400 บาท พร้อมเตรียมสร้างอ่างเก็บน้ำห้วยไคร้ สานฝันเกษตรกรมีน้ำใช้อย่างยั่งยืน
นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ ลงพื้นที่ติดตามสถานการณ์น้ำในพื้นที่จังหวัดพะเยาอย่างต่อเนื่อง โดยมีผู้บริหารในสังกัดกระทรวงเกษตรและสหกรณ์ เข้าร่วม ณ วัดศรีไฮคำ ต.เชียงแรง อ.ภูซาง จ.พะเยา และองค์การบริหารส่วนตำบลน้ำแวน อ.เชียงคำ จ.พะเยา เพื่อรับฟังปัญหาจากเกษตรกรที่ได้รับผลกระทบจากอุทกภัยและผลผลิตลำไยออกสู่ตลาดจำนวนมากส่งผลให้ราคาตกต่ำ จึงได้เชิญชวนเกษตรกรผู้ปลูกลำไยให้ขึ้นทะเบียนเกษตรกรกับสำนักงานเกษตรตำบล สำนักงานเกษตรอำเภอ หรือสำนักงานเกษตรจังหวัดใกล้บ้าน เพื่อรอรับความช่วยเหลือจากโครงการพัฒนาสวนลำไยคุณภาพ ตามมาตรการช่วยเหลือเกษตรกรผู้ปลูกลำไยในฤดูปี 2568 ไร่ละ 1,400 บาท ไม่เกิน 10 ไร่ต่อครัวเรือน ที่กำลังจะเสนอคณะรัฐมนตรีพิจารณา ซึ่งจะเป็นการบรรเทาผลกระทบจากผลผลิตที่กำลังออกสู่ตลาดจำนวนมาก อีกทั้งยังแจ้งข่าวดีแก่เกษตรผู้ปลูกลำไยว่ากระทรวงเกษตรฯ ได้ส่งทูตเกษตรไปเจรจาเปิดตลาดการค้าลำไยในต่างประเทศเพิ่มเติม เพื่อสร้างพื้นที่จำหน่ายผลผลิตทางการเกษตรของไทยที่จะเป็นการช่วยให้พี่น้องเกษตรกรมีรายได้เพิ่มขึ้นอีกด้วย
จากนั้นรัฐมนตรีช่วยว่าการกระทรวงเกษตรและสหกรณ์ และคณะ ได้เดินทางต่อไปยังโรงเรียนบ้านปางมดแดง ต.อ่างทอง อ.เชียงคำ จ.พะเยา และเทศบาลตำบลทุ่งรวงทอง อ.จุน จ.พะเยา เพื่อรับฟังปัญหาเกษตรกรในพื้นที่ และมอบนโยบายให้หน่วยงานในสังกัดกระทรวงเกษตรและสหกรณ์ช่วยเหลือเกษตรกรที่ประสบอุทกภัย ได้แก่ 1) ขุดลอกทรายลำน้ำอิง และนำทรายมาทำถนนสำหรับเข้าพื้นที่เกษตรกรรม 2) จัดหาพื้นที่สาธารณะประโยชน์สำหรับทำโครงการแก้มลิง 3) ขุดบ่อกักเก็บน้ำขนาดเล็ก พร้อมติดตั้งพลังงานแสงอาทิตย์และเครื่องสูบน้ำเคลื่อนที่ สำหรับจัดส่งน้ำไปแปลงนาไว้ทำการเกษตรช่วงฤดูแล้ง 4) จัดแปลงนาเกษตรกรที่ประสบอุทกภัยให้สามารถเพาะเลี้ยงสัตว์น้ำเพื่อการบริโภคและจำหน่ายเป็นการสร้างรายได้เพิ่มเติม 5) จัดหาเมล็ดพันธุ์ข้าวให้เกษตรกรปลูกในช่วงน้ำลด และ 6) จัดสอนและส่งอุปกรณ์การปลูกหม่อนเลี้ยงไหมให้กับผู้สูงอายุที่ต้องการมีรายได้เพิ่ม ซึ่งเป็นระบบการทำเกษตรกรรมแบบหมุนเวียน และช่วยให้เกษตรกรสามารถปรับตัวทันต่อสถานการณ์โลกแปรปรวน
โอกาสนี้ รัฐมนตรีช่วยเกษตรฯ ยังได้แจ้งข่าวดีกับชาวพะเยาที่จะมีการก่อสร้างอ่างห้วยไคร้เพิ่มเติม ซึ่งกรมชลประทานมีการสำรวจและออกแบบ ขนาด 200 ไร่ เรียบร้อยแล้ว ขณะนี้อยู่ระหว่างการขออนุญาตก่อสร้าง คาดว่าสามารถดำเนินการได้ในปี 70 เพื่อให้เกษตรกรในจังหวัดพะเยามีพื้นที่รองรับน้ำและกักเก็บไว้ใช้ได้ในฤดูแล้ง ขณะเดียวกัน รมช.อัครา พร้อมคณะ มอบถุงยังชีพ จำนวน 1,600 ถุง แก่ประชาชนที่ได้รับผลกระทบในเขตอำเภอภูซาง อำเภอเชียงคำ และอำเภอจุน จังหวัดพะเยา เพื่อสร้างขวัญกำลังใจ และบรรเทาความเดือดร้อนให้กับประชาชนในเบื้องต้นอีกด้วย

ที่มา : https://www.thaigov.go.th/news/contents/details/98889