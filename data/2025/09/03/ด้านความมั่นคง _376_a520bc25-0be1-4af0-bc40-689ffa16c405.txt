รัฐบาลไทย-ข่าวทำเนียบรัฐบาล-“ผู้ช่วยรัฐมนตรีฯ นราพัฒน์” ร่วมแสดงความยินดี ครบรอบ 2 ปี กรมการเปลี่ยนแปลงสภาพภูมิอากาศและสิ่งแวดล้อม

วันจันทร์ที่ 18 สิงหาคม 2568
“ผู้ช่วยรัฐมนตรีฯ นราพัฒน์” ร่วมแสดงความยินดี ครบรอบ 2 ปี กรมการเปลี่ยนแปลงสภาพภูมิอากาศและสิ่งแวดล้อม
“ผู้ช่วยรัฐมนตรีฯ นราพัฒน์” ร่วมแสดงความยินดี ครบรอบ 2 ปี กรมการเปลี่ยนแปลงสภาพภูมิอากาศและสิ่งแวดล้อม
“ผู้ช่วยรัฐมนตรีฯ นราพัฒน์” ร่วมแสดงความยินดี ครบรอบ 2 ปี กรมการเปลี่ยนแปลงสภาพภูมิอากาศและสิ่งแวดล้อม
วันที่ 18 สิงหาคม 2568 เวลา 11.00 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) มอบหมายให้ นายนราพัฒน์ แก้วทอง ผู้ช่วยรัฐมนตรีประจำกระทรวงทรัพยากรธรรมชาติและสิ่งแวดล้อม เป็นประธานในงานวันคล้ายวันสถาปนากรมการเปลี่ยนแปลงสภาพภูมิอากาศและสิ่งแวดล้อม (สส.) ในโอกาสครบรอบ 2 ปี โดยมี นายอภิชาต ศักดิเศรษฐ์ ที่ปรึกษา รมว.ทส. นายพิรุณ สัยยะสิทธิ์พานิช อธิบดีกรมการเปลี่ยนแปลงสภาพภูมิอากาศและสิ่งแวดล้อม ตลอดจนคณะผู้บริหารกระทรวงทรัพยากรธรรมชาติและสิ่งแวดล้อม และสื่อมวลชน เข้าร่วมงาน ณ ห้องอารีย์สัมพันธ์ ชั้น 3 อาคารกรมการเปลี่ยนแปลงสภาพภูมิอากาศและสิ่งแวดล้อม โดยกิจกรรมภายในงานประกอบด้วย การแสดงนิทรรศการผลการดำเนินงาน กิจกรรมเพ้นต์กระถางต้นไม้ การแจกต้นไม้ และการบริจาคกระป๋องอลูมิเนียมเพื่อมอบขาเทียมให้ผู้พิการ
ผู้ช่วยรัฐมนตรีฯ นราพัฒน์ ได้เน้นย้ำว่า กระทรวงทรัพยากรธรรมชาติและสิ่งแวดล้อม จำเป็นจะต้องดำเนินการเชิงรุก เพื่อสร้างความเข้าใจและการตระหนักรับรู้ของทุกภาคส่วน ให้เท่าทันต่อเหตุการณ์และปัญหาที่เกิดขึ้น ทั้งในเรื่องของก๊าซเรือนกระจก และผลกระทบที่เกิดขึ้น ซึ่งถ้าหากทุกภาคส่วนสามารถทำงานสอดคล้องกันอย่างมีประสิทธิภาพ ก็จะสามารถสร้างอนาคตที่ยั่งยืนของประเทศ สามารถร่วมกันขับเคลื่อนเศรษฐกิจ และนำไปสู่สังคมคาร์บอนต่ำอย่างเป็นรูปธรรม
ทั้งนี้ ผู้ช่วยรัฐมนตรีฯ นราพัฒน์ ยังร่วมแสดงความยินดีกับกรมการเปลี่ยนแปลงสภาพภูมิอากาศและสิ่งแวดล้อม ในโอกาสครบรอบ 2 ปี และได้กล่าวชื่นชมคณะผู้บริหารและเจ้าหน้าที่ของกรมการเปลี่ยนแปลงสภาพภูมิอากาศและสิ่งแวดล้อม ที่ได้ทำงานอย่างเต็มความสามารถ อันจะเป็นกำลังสำคัญในการขับเคลื่อนนโยบายด้านการเปลี่ยนแปลงสภาพภูมิอากาศและสิ่งแวดล้อมของประเทศต่อไป

ที่มา : https://www.thaigov.go.th/news/contents/details/99846