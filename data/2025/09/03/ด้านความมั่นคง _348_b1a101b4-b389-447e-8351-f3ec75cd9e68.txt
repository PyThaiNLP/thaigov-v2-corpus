รัฐบาลไทย-ข่าวทำเนียบรัฐบาล-กระทรวงมหาดไทยร่วมติดตามความก้าวหน้าการพัฒนาพื้นที่หุบกะพง และห้วยทรายใต้ จ.เพชรบุรี

วันพฤหัสบดีที่ 14 สิงหาคม 2568
14/08/2568
พิมพ์
กระทรวงมหาดไทยร่วมติดตามความก้าวหน้าการพัฒนาพื้นที่หุบกะพง และห้วยทรายใต้ จ.เพชรบุรี
กระทรวงมหาดไทยร่วมติดตามความก้าวหน้าการพัฒนาพื้นที่หุบกะพง และห้วยทรายใต้ จ.เพชรบุรี
เมื่อวานนี้ (13 ส.ค. 68) เวลา 14.00 น. พลอากาศเอก สถิตย์พงษ์ สุขวิมล ราชเลขานุการในพระองค์พระบาทสมเด็จพระเจ้าอยู่หัว ลงพื้นที่ติดตามความก้าวหน้าโครงการพัฒนาพื้นที่หุบกะพง และห้วยทรายใต้ อำเภอชะอำ จังหวัดเพชรบุรี โดยมี นายขจร ศรีชวโนทัย รองปลัดกระทรวงมหาดไทย หัวหน้ากลุ่มภารกิจด้านสาธารณภัยและพัฒนาเมือง นายพงษ์นรา เย็นยิ่ง อธิบดีกรมโยธาธิการและผังเมือง ร้อยตำรวจโท ภพชนก ชลานุเคราะห์ อธิบดีกรมส่งเสริมการปกครองท้องถิ่น นางสาววันเพ็ญ มังศรี รองผู้ว่าราชการจังหวัดเพชรบุรี รักษาราชการแทนผู้ว่าราชการจังหวัดเพชรบุรี และหน่วยงานที่เกี่ยวข้องร่วมลงพื้นที่
โอกาสนี้ พลอากาศเอก สถิตย์พงษ์ และคณะ ได้ร่วมประชุม ณ ห้องประชุมรังสิพราหมณกุล ค่ายนเรศวร อำเภอชะอำ จังหวัดเพชรบุรี เพื่อติดตามความก้าวหน้าการขับเคลื่อนการดำเนินงานครอบคลุมมิติต่าง ๆ ทั้งด้านการบริหารจัดการพื้นที่อย่างยั่งยืน และการจัดตั้งคณะกรรมการขับเคลื่อนการพัฒนาพื้นที่ฯ การจัดทำร่างแผนแม่บทการพัฒนาพื้นที่หุบกะพงและห้วยทรายใต้ แผนความต้องการใช้น้ำในพื้นที่หุบกะพง การบริหารจัดการน้ำในพื้นที่หุบกะพงและห้วยทรายใต้ และการป้องกันน้ำท่วมจังหวัดเพชรบุรี การก่อสร้างเส้นทางจักรยานบริเวณอ่างห้วยทรายใต้ การติดตั้งโซล่าเซลล์บริเวณโรงสูบน้ำที่ 1 และ 2 ของพื้นที่หุบกะพง สมดุลน้ำในลุ่มแม่น้ำเพชรบุรี และแผนการส่งเสริมการท่องเที่ยว จังหวัดเพชรบุรี ซึ่งภายหลังจากการประชุม พลอากาศเอก สถิตย์พงษ์ และคณะ ลงพื้นที่บริเวณสันเขื่อนอ่างเก็บน้ำห้วยทรายใต้
ทั้งนี้ สิ่งสำคัญในการพัฒนาพื้นที่ คือ "การมีส่วนร่วมของทุกภาคส่วน" ในการจัดทำแผนแม่บทภาพรวมระยะยาวที่สอดคล้องกับบริบทและความต้องการของพื้นที่ และการดูแลรักษาทรัพยากรป่าไม้ การดูแลความปลอดภัยบนท้องถนน เพื่อยกระดับคุณภาพชีวิตประชาชนทั้งด้านเศรษฐกิจและสังคมที่ไม่ส่งผลกระทบต่อสิ่งแวดล้อมอย่างเป็นรูปธรรม อันจะเป็นต้นแบบการพัฒนาให้กับพื้นที่อื่น ๆ ยังประโยชน์อย่างยั่งยืนให้กับประชาชน

ที่มา : https://www.thaigov.go.th/news/contents/details/99699