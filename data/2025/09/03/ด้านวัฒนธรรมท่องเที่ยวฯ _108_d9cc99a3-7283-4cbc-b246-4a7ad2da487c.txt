รัฐบาลไทย-ข่าวทำเนียบรัฐบาล-ก.ท่องเที่ยวและกีฬา ผนึกกำลังทุกภาคส่วน จัดพิธีไหว้ครูมวยไทยยิ่งใหญ่ ขับเคลื่อน Soft Power ชาติสู่เวทีโลก ตอกย้ำไทยคือต้นตำรับมวยไทย

วันศุกร์ที่ 25 กรกฎาคม 2568
ก.ท่องเที่ยวและกีฬา ผนึกกำลังทุกภาคส่วน จัดพิธีไหว้ครูมวยไทยยิ่งใหญ่ ขับเคลื่อน Soft Power ชาติสู่เวทีโลก ตอกย้ำไทยคือต้นตำรับมวยไทย
ก.ท่องเที่ยวและกีฬา ผนึกกำลังทุกภาคส่วน จัดพิธีไหว้ครูมวยไทยยิ่งใหญ่ ขับเคลื่อน Soft Power ชาติสู่เวทีโลก ตอกย้ำไทยคือต้นตำรับมวยไทย
กระทรวงการท่องเที่ยวและกีฬา ประสบความสำเร็จอย่างงดงามในการจัดกิจกรรม "ครอบมงคลไหว้ครูมวยไทย ประจำปี 2568" โดยมีผู้เข้าร่วมทั้งชาวไทยและต่างชาติกว่า 1,500 คน สะท้อนพลังแห่งศรัทธาในมรดกภูมิปัญญาไทย พร้อมตอกย้ำเจตนารมณ์ในการผลักดัน "มวยไทย" ให้เป็น Soft Power ที่แข็งแกร่งตามนโยบายรัฐบาล
วันที่ 24 กรกฎาคม 2568 ณ สนามศุภชลาศัย สนามกีฬาแห่งชาติ นางสาวนัทรียา ทวีวงศ์ ปลัดกระทรวงการท่องเที่ยวและกีฬา เป็นประธานในพิธีเปิดกิจกรรมครอบมงคลไหว้ครูมวยไทย ประจำปี 2568 โดยมี นายมงคล วิมลรัตน์ อธิบดีกรมพลศึกษา กล่าวรายงาน พร้อมด้วยผู้บริหารกระทรวงฯ, นางสาวสิริรักษ์ ชูสวัสดิ์ ผู้แทนจากสำนักงานคณะกรรมการการศึกษาขั้นพื้นฐาน (สพฐ.), นายชาคริต สิทธิฤทธิ์ ผู้อำนวยการกลุ่มส่งเสริมและรักษามรดกภูมิปัญญาทางวัฒนธรรม กรมส่งเสริมวัฒนธรรม และ มร. ซอ ซอ โซ เอกอัครราชทูตสาธารณรัฐแห่งสหภาพเมียนมาประจำประเทศไทย ตลอดจนครูมวยไทยผู้ทรงคุณวุฒิ และสื่อมวลชนเข้าร่วมงานอย่างคับคั่ง
นางสาวนัทรียา ทวีวงศ์ ปลัดกระทรวงการท่องเที่ยวและกีฬา กล่าวว่า "การจัดกิจกรรมในครั้งนี้ เป็นการดำเนินงานเชิงรุกตามนโยบายของรัฐบาลที่มุ่งส่งเสริม Soft Power และอุตสาหกรรมสร้างสรรค์ของไทยให้เป็นที่ประจักษ์ในระดับนานาชาติ 'มวยไทย' ไม่ได้เป็นเพียงศิลปะการป้องกันตัวหรือกีฬาเพื่อการแข่งขัน แต่คือมรดกทางวัฒนธรรมอันล้ำค่าที่หลอมรวมทั้งศาสตร์และศิลป์ จิตวิญญาณแห่งความเคารพ ความกตัญญู ผ่านพิธีไหว้ครูอันศักดิ์สิทธิ์ ภาพความสำเร็จในวันนี้ที่ปรากฏแก่สายตาชาวโลก จะเป็นการกระตุ้นให้เกิดการท่องเที่ยวเชิงกีฬา (Sports Tourism) สร้างมูลค่าทางเศรษฐกิจ และที่สำคัญที่สุดคือการสร้างความภาคภูมิใจให้แก่คนไทยทั้งชาติ"
กิจกรรมนี้เป็นผลจากความร่วมมืออันแข็งแกร่งระหว่าง กรมพลศึกษา และ สพฐ. โดยมีวัตถุประสงค์หลักเพื่ออนุรักษ์ สืบสาน และเผยแพร่ศิลปะแม่ไม้มวยไทยให้หยั่งรากลึกในกลุ่มเด็ก เยาวชน และประชาชนทั่วไป พร้อมทั้งส่งเสริมให้การออกกำลังกายด้วยมวยไทยกลายเป็นส่วนหนึ่งของวิถีชีวิต เพื่อสุขภาวะที่ดีของคนไทยอย่างยั่งยืน
ไฮไลท์สำคัญของงานคือพิธีครอบมงคลอันเป็นสิริมงคล ซึ่งได้รับเกียรติจากปูชนียบุคคลในวงการมวยไทยมาร่วมประกอบพิธี นำโดย ครูสืบ จุนทะเกาศลย์, ครูฟอง เกิดแก้ว, ดร.ศักดิ์ชาย ทัพสุวรรณ ประธานสหพันธ์สมาคมมวยไทยนานาชาติ (IFMA), ขาวผ่อง สิทธิชูชัย วีรบุรุษเหรียญเงินโอลิมปิก และ ดีเซลน้อย ช.ธนะสุกาญจน์ เจ้าของฉายา "ขุนเข่าเสาโทรเลข" พร้อมด้วยครูมวยไทยผู้ทรงคุณวุฒิอีกกว่า 40 ท่าน สร้างความประทับใจและแสดงถึงความเคารพในประเพณีดั้งเดิมอย่างสูงสุด
ความสำเร็จของการจัดงานในครั้งนี้ไม่เพียงวัดจากจำนวนผู้เข้าร่วม แต่ยังสะท้อนถึงการยอมรับในระดับสากล และเป็นการส่งสัญญาณที่ชัดเจนว่าประเทศไทยคือ "บ้านของมวยไทย" (Motherland of Muaythai) อย่างแท้จริง กระทรวงการท่องเที่ยวและกีฬาจะยังคงเดินหน้าสานต่อภารกิจในการเชิดชูมรดกทางวัฒนธรรมของชาติ เพื่อสร้างประโยชน์ในทุกมิติ ทั้งด้านสังคม เศรษฐกิจ และการสร้างภาพลักษณ์ที่ดีงามของประเทศต่อไป

ที่มา : https://www.thaigov.go.th/news/contents/details/98821