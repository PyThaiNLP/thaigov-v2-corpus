รัฐบาลไทย-ข่าวทำเนียบรัฐบาล-“พีระพันธุ์” ลงพื้นที่ศรีสะเกษ เยี่ยมผู้บาดเจ็บเหตุชายแดน ย้ำรัฐบาลห่วงใย–ดูแลเต็มที่

วันอาทิตย์ที่ 27 กรกฎาคม 2568
27/07/2568
พิมพ์
“พีระพันธุ์” ลงพื้นที่ศรีสะเกษ เยี่ยมผู้บาดเจ็บเหตุชายแดน ย้ำรัฐบาลห่วงใย–ดูแลเต็มที่
“พีระพันธุ์” ลงพื้นที่ศรีสะเกษ เยี่ยมผู้บาดเจ็บเหตุชายแดน ย้ำรัฐบาลห่วงใย–ดูแลเต็มที่
นายพีระพันธุ์ สาลีรัฐวิภาค รองนายกรัฐมนตรี และรัฐมนตรีว่าการกระทรวงพลังงานในฐานะประธานคณะกรรมการกองทุนเงินช่วยเหลือผู้ประสบสาธารณภัย ลงพื้นที่จังหวัดศรีสะเกษในวันนี้ (27 กรกฎาคม 2568) เพื่อติดตามสถานการณ์ชายแดนไทย–กัมพูชา และเยี่ยมผู้ได้รับผลกระทบจากเหตุการณ์ปะทะ พร้อมให้กำลังใจเจ้าหน้าที่แนวหน้าและประชาชนในพื้นที่เสี่ยงภัย
จังหวัดศรีสะเกษ ได้รับผลกระทบอย่างรุนแรงจากการปะทะด้วยอาวุธระหว่างทหารไทยและกัมพูชา โดยมีรายงานว่า บ้านเรือนเสียหายหลายหลัง ประชาชนหลายพันคนต้องอพยพด่วน  นอกจากนี้ ยังมีรายงานผู้เสียชีวิตและบาดเจ็บจำนวนมากจากการปะทะในบริเวณใกล้แนวชายแดน
ในการลงพื้นที่ครั้งนี้ นายพีระพันธุ์ได้เดินทางไปในหลายอำเภอของจังหวัดศรีสะเกษ เพื่อเยี่ยมผู้ประสบภัย และให้กำลังใจแก่ญาติผู้เสียชีวิตรวมทั้งผู้ที่ได้รับบาดเจ็บ ซึ่งจะได้รับเงินช่วยเหลือจากกองทุนฯ พบปะประชาชน โดยได้มอบสิ่งของบรรเทาทุกข์เบื้องต้น พร้อมรับฟังความเดือดร้อนจากประชาชนอย่างใกล้ชิด
นอกจากนี้ ในช่วงบ่าย นายพีระพันธ์ุ ได้เดินทางไปยังโรงพยาบาลศรีสะเกษ จังหวัดศรีสะเกษ เพื่อเยี่ยมผู้ได้รับบาดเจ็บเพิ่มเติม และให้กำลังใจเจ้าหน้าที่ที่ปฏิบัติงานดูแลผู้ป่วยท่ามกลางสถานการณ์ที่ยังคงตึงเครียด
“รัฐบาลขอยืนยันกับพี่น้องประชาชนว่า จะไม่ทอดทิ้งใครไว้ข้างหลัง พร้อมระดมสรรพกำลังทุกด้านเพื่อดูแลผู้ได้รับผลกระทบจากเหตุการณ์ชายแดนในครั้งนี้อย่างเต็มที่ ทั้งด้านการรักษาพยาบาล การช่วยเหลือเยียวยา และการรักษาความปลอดภัยในพื้นที่ พร้อมมุ่งมั่นคลี่คลายสถานการณ์อย่างสร้างสรรค์ เพื่อความสงบสุขของประชาชน ทั้งนี้
เป็นครั้งแรกที่กองทุนอนุมัติให้จ่ายเงินเยียวยาให้ข้าราชการ ทหาร ตำรวจ และทหารพราน ที่เสียชีวิตและได้รับบาดเจ็บจากการปฏิบัติหน้าที่” นายพีระพันธุ์ กล่าว

ที่มา : https://www.thaigov.go.th/news/contents/details/98924