รัฐบาลไทย-ข่าวทำเนียบรัฐบาล-ปลัด สธ. กำชับหน่วยงานสาธารณสุขชายแดนเฝ้าระวังเข้ม “ไข้หวัดนก” หลังกัมพูชาพบผู้ป่วยเพิ่มเป็นรายที่ 7

วันพฤหัสบดีที่ 26 มิถุนายน 2568
ปลัด สธ. กำชับหน่วยงานสาธารณสุขชายแดนเฝ้าระวังเข้ม “ไข้หวัดนก” หลังกัมพูชาพบผู้ป่วยเพิ่มเป็นรายที่ 7
ปลัดกระทรวงสาธารณสุข กำชับหน่วยงานสาธารณสุขติดชายแดนกัมพูชาเฝ้าระวังเข้ม “โรคไข้หวัดนก H5N1” หลัง “กัมพูชา” พบผู้ป่วยเพิ่มเป็นรายที่ 7 ของปีนี้
เฉพาะเดือนมิถุนายนนี้ พบผู้ป่วยถึง 3 ราย ภาพรวมมีผู้เสียชีวิต 5 ราย อัตราป่วยตายสูงถึง 71% แม้ไทยไม่พบผู้ป่วยต่อเนื่องมาถึง 20 ปี แต่ต้องเฝ้าระวังต่อเนื่อง ย้ำประชาชนหลีกเลี่ยงสัมผัสสัตว์ปีกป่วยตายผิดปกติ ไม่นำมารับประทาน และเคร่งครัดมาตรการกินร้อน ช้อนกลาง ล้างมือ
วันนี้ (26 มิถุนายน 2568) นพ.โอภาส การย์กวินพงศ์ ปลัดกระทรวงสาธารณสุข กล่าวถึงกรณีกระทรวงสาธารณสุขกัมพูชารายงานพบผู้ป่วยติดเชื้อไวรัสไข้หวัดนก สายพันธุ์ H5N1 เพิ่มเป็นรายที่ 7 ของปีนี้ ว่า ผู้ป่วยรายล่าสุดเป็นหญิงกัมพูชาอายุ 41 ปี อาศัยอยู่อำเภอโพก จังหวัดเสียมราฐ มีอาการไข้ ไอ หอบเหนื่อยและหายใจลำบาก หลังสัมผัสไก่ป่วยตายที่เลี้ยงไว้ในบริเวณบ้านและนำไก่ที่ตายมากินก่อนเริ่มมีอาการประมาณ 5 วัน ขณะนี้ยังอยู่ในภาวะวิกฤต ซึ่งแม้ประเทศไทยจะไม่พบผู้ป่วยไข้หวัดนก H5N1 มาเกือบ 20 ปีแล้ว แต่ยังคงมีการเฝ้าระวังโรคไข้หวัดนกอย่างต่อเนื่องทั้งในคนและสัตว์ เนื่องจากประเทศเพื่อนบ้านยังพบผู้ป่วยไข้หวัดนกเพิ่มขึ้น โดย 3 รายสุดท้ายพบในเดือนมิถุนายน และส่วนใหญ่มีอาการรุนแรง มีผู้เสียชีวิต 5 ราย จากผู้ป่วย 7 ราย (อัตราป่วยตาย 71%) ทั้งนี้ ได้ดำเนินการภายใต้แนวคิด “สุขภาพหนึ่งเดียว” (One Health) ที่มีการบูรณาการทำงานร่วมกันระหว่างกระทรวงสาธารณสุข กระทรวงเกษตรและสหกรณ์ หน่วยงานท้องถิ่น และภาคส่วนที่เกี่ยวข้อง
“ขอย้ำเตือนประชาชน ให้ระมัดระวัง หลีกเลี่ยงการสัมผัสสัตว์ปีกที่ป่วยหรือตายโดยไม่ทราบสาเหตุ ไม่นำสัตว์ป่วยมารับประทาน สวมถุงมือและล้างมือทุกครั้งหลังสัมผัสสัตว์ปีก หากพบผู้ป่วยสงสัยไข้หวัดนกเดินทางมาจากประเทศที่มีรายงานการระบาด ให้สอบถามประวัติการสัมผัสสัตว์ปีก และรายงานเจ้าหน้าที่สาธารณสุขเพื่อทำการสอบสวนโรคโดยเร็ว รวมทั้งขอให้ปฏิบัติตามมาตรการสุขอนามัยส่วนบุคคล คือ กินร้อน ช้อนกลาง ล้างมือ อย่างเคร่งครัด” นพ.โอภาสกล่าว
******************************************* 26 มิถุนายน 2568

ที่มา : https://www.thaigov.go.th/news/contents/details/97884