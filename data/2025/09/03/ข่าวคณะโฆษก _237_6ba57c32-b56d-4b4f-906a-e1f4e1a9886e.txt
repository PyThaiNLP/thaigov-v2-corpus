รัฐบาลไทย-ข่าวทำเนียบรัฐบาล-รัฐบาลสั่ง ทุกองคาพยพของรัฐ ต้องช่วยเหลือพี่น้องประชาชนที่ได้รับผลกระทบชายแดนไทย-กัมพูชาสั่ง เว้นค่าเช่าที่ราชพัสดุ 2 เดือน บรรเทาภาระอย่างต่อเนื่อง

วันพฤหัสบดีที่ 7 สิงหาคม 2568
07/08/2568
พิมพ์
รัฐบาลสั่ง ทุกองคาพยพของรัฐ ต้องช่วยเหลือพี่น้องประชาชนที่ได้รับผลกระทบชายแดนไทย-กัมพูชาสั่ง เว้นค่าเช่าที่ราชพัสดุ 2 เดือน บรรเทาภาระอย่างต่อเนื่อง
รัฐบาลสั่ง ทุกองคาพยพของรัฐ ต้องช่วยเหลือพี่น้องประชาชนที่ได้รับผลกระทบชายแดนไทย-กัมพูชาสั่ง เว้นค่าเช่าที่ราชพัสดุ 2 เดือน บรรเทาภาระอย่างต่อเนื่อง
วันพฤหัสบดีที่ 7 สิงหาคม 2568  เวลา 08.10 น.  นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาลได้กำชับให้ทุกหน่วยงานเร่งให้ความช่วยเหลือประชาชนในพื้นที่ชายแดนไทย–กัมพูชา ซึ่งได้รับผลกระทบจากเหตุการณ์ความไม่สงบอย่างต่อเนื่อง โดยเฉพาะผลกระทบต่อการประกอบอาชีพและการใช้ประโยชน์จากที่ราชพัสดุที่เช่าอยู่ ซึ่งถือเป็นเหตุสาธารณภัยตามพระราชบัญญัติป้องกันและบรรเทาสาธารณภัย พ.ศ. 2550 มาตรา 4
เพื่อบรรเทาความเดือดร้อนอย่างเร่งด่วน รัฐบาลโดยกรมธนารักษ์ กระทรวงการคลัง ได้ออกมาตรการ “งดเว้นค่าเช่าที่ราชพัสดุทุกประเภทเป็นระยะเวลา 2 เดือน” ให้แก่ผู้เช่าที่ราชพัสดุในพื้นที่ประสบเหตุสาธารณภัย ซึ่งไม่สามารถใช้ประโยชน์ในที่เช่าตามปกติได้ โดยครอบคลุม 7 จังหวัด ได้แก่ สุรินทร์ ศรีสะเกษ อุบลราชธานี บุรีรัมย์ สระแก้ว จันทบุรี และตราด
ผู้เช่าที่ประสงค์เข้าร่วมมาตรการนี้สามารถยื่นคำร้องได้แล้วตั้งแต่วันนี้เป็นต้นไป ณ สำนักงานธนารักษ์พื้นที่ที่ทรัพย์สินตั้งอยู่ โดยครอบคลุมผู้เช่าทุกประเภทที่อยู่ในพื้นที่ตามประกาศของกองอำนวยการป้องกันและบรรเทาสาธารณภัย หรือประกาศจังหวัดแล้วแต่กรณี
“รัฐบาลมุ่งมั่นดำเนินมาตรการในทุกมิติอย่างต่อเนื่อง เพื่อดูแลความเป็นอยู่ของประชาชนให้ดีที่สุด โดยเฉพาะในพื้นที่เปราะบางที่ได้รับผลกระทบโดยตรงจากสถานการณ์ชายแดน เพราะ หน้าที่ของรัฐ คือการดูแลประชาชนให้ดีที่สุดในทุกสถานการณ์” นางสาวศศิกานต์ กล่าว
*****

ที่มา : https://www.thaigov.go.th/news/contents/details/99434