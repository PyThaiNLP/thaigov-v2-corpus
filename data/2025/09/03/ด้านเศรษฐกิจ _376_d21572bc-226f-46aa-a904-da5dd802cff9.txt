รัฐบาลไทย-ข่าวทำเนียบรัฐบาล-​รองปลัดฯ ศุภกิจ มอบวุฒิบัตร MIND STAR 2568 ปั้นผู้ประกอบการรุ่นใหม่ เชื่อมเครือข่ายธุรกิจคู่ชุมชนสู่ตลาดโลก

วันเสาร์ที่ 2 สิงหาคม 2568
02/08/2568
พิมพ์
​รองปลัดฯ ศุภกิจ มอบวุฒิบัตร MIND STAR 2568 ปั้นผู้ประกอบการรุ่นใหม่ เชื่อมเครือข่ายธุรกิจคู่ชุมชนสู่ตลาดโลก
​รองปลัดฯ ศุภกิจ มอบวุฒิบัตร MIND STAR 2568 ปั้นผู้ประกอบการรุ่นใหม่ เชื่อมเครือข่ายธุรกิจคู่ชุมชนสู่ตลาดโลก
วันที่ 31 กรกฎาคม 2568 นายศุภกิจ บุญศิริ รองปลัดกระทรวงอุตสาหกรรม เป็นประธานในพิธีมอบวุฒิบัตรและปิดการอบรมเชิงปฏิบัติการ “การยกระดับศักยภาพและสร้างเครือข่ายนักธุรกิจอุตสาหกรรมคู่ชุมชนต้นแบบ” ซึ่งเป็นกิจกรรมการเชื่อมโยงและสร้างเครือข่ายธุรกิจ (Business Networking) ภายใต้โครงการปั้นนักธุรกิจอุตสาหกรรมคู่ชุมชน (MIND STAR) ประจำปีงบประมาณ พ.ศ. 2568 จัดโดยกองยุทธศาสตร์และแผนงาน สำนักงานปลัดกระทรวงอุตสาหกรรม ระหว่างวันที่ 29–31 กรกฎาคม 2568 โดยมีนายทินวัฒน์ แก้วสวี ผู้อำนวยการกองยุทธศาสตร์และแผนงาน คณะผู้บริหาร ผู้ประกอบการจากทั่วประเทศ และเจ้าหน้าที่ที่เกี่ยวข้อง เข้าร่วม ณ โรงแรมพาลาซโซ รัชดาภิเษก กรุงเทพมหานคร
โครงการ MIND STAR ในครั้งนี้มีวัตถุประสงค์เพื่อพัฒนาศักยภาพผู้ประกอบการ เพิ่มขีดความสามารถในการดำเนินธุรกิจและสร้างนักธุรกิจอุตสาหกรรมคู่ชุมชนต้นแบบ รวมถึงการสร้างโอกาสเชื่อมโยงเครือข่ายธุรกิจในระดับภูมิภาคและระดับประเทศ มุ่งเน้นการพัฒนาผู้ประกอบการให้สามารถประกอบธุรกิจได้อย่างยั่งยืน ควบคู่กับการช่วยเหลือและเสริมสร้างความเข้มแข็งให้กับชุมชนโดยรอบ ซึ่งตลอดระยะเวลา 3 วัน 2 คืน ของกิจกรรม ผู้ประกอบการได้เข้าร่วมอบรมเชิงปฏิบัติการและแลกเปลี่ยนเรียนรู้กับผู้เชี่ยวชาญในด้านต่าง ๆ อาทิ กติกาการค้าโลกยุคใหม่ กลยุทธ์การเพิ่มมูลค่าสินค้าท้องถิ่น การใช้เทคโนโลยีดิจิทัลในการสื่อสารทางธุรกิจ รวมถึงแนวทางการขยายธุรกิจสู่ระดับสากล นอกจากนี้ ยังมีการถ่ายทอดประสบการณ์จาก MIND STAR รุ่นพี่ การแลกเปลี่ยนเครือข่ายระหว่างภูมิภาค และกิจกรรม Pitching แผนสื่อสารธุรกิจ ซึ่งเป็นการนำเสนอผลงานของผู้ประกอบการเพื่อคัดเลือกเป็น “สุดยอดนักธุรกิจอุตสาหกรรมคู่ชุมชนต้นแบบ( Super MIND STAR)”ที่สามารถขยายผลสู่ผู้ประกอบการรายอื่นในอนาคต
รองปลัดฯ ศุภกิจ กล่าวแสดงความชื่นชมผู้เข้าร่วมทุกคนที่มีความมุ่งมั่นในการพัฒนาตนเอง พร้อมเน้นย้ำว่า กระทรวงอุตสาหกรรม โดยสำนักงานปลัดกระทรวงอุตสาหกรรม ได้มุ่งเน้นให้โครงการนี้เสริมสร้างองค์ความรู้ พัฒนาทักษะ เพิ่มโอกาสการขยายตลาด และสร้างเครือข่ายให้ผู้ประกอบการอย่างรอบด้าน ซึ่งถือเป็นรากฐานสำคัญในการขับเคลื่อนเศรษฐกิจฐานรากและเศรษฐกิจภาพรวมของประเทศ โดยเฉพาะอย่างยิ่งในยุคที่การแข่งขันทางธุรกิจต้องอาศัยทั้งความคิดสร้างสรรค์ เทคโนโลยี และความเข้าใจบริบทของชุมชน และแสดงความหวังว่า ผู้ประกอบการที่ผ่านการอบรมในครั้งนี้จะสามารถนำความรู้และประสบการณ์ที่ได้รับไปต่อยอดและปรับใช้กับธุรกิจของตนเองได้อย่างมีประสิทธิภาพ เป็นพลังสำคัญในการขับเคลื่อนเศรษฐกิจท้องถิ่น สร้างงาน สร้างรายได้ และเป็นต้นแบบนักธุรกิจที่มีจิตวิญญาณของการอยู่ร่วมกับชุมชน พร้อมเป็นแรงบันดาลใจให้กับผู้ประกอบการรุ่นใหม่ต่อไป

ที่มา : https://www.thaigov.go.th/news/contents/details/99253