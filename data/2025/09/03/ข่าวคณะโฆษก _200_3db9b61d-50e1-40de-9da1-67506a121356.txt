รัฐบาลไทย-ข่าวทำเนียบรัฐบาล-“รัฐบาล” ย้ำ บิ๊กเล็ก ‘รมช.กลาโหม' ยืนยันไม่มีการโทรสั่งห้ามปะทะ มีแต่สั่งให้ปฏิบัติภารกิจให้เต็มที่

วันเสาร์ที่ 2 สิงหาคม 2568
“รัฐบาล” ย้ำ บิ๊กเล็ก ‘รมช.กลาโหม' ยืนยันไม่มีการโทรสั่งห้ามปะทะ มีแต่สั่งให้ปฏิบัติภารกิจให้เต็มที่
ขณะที่พรรคการเมืองบางพรรคยังโกหกให้ข้อมูลอันเป็นเท็จ ปั่นในโลกโซเชียล ว่า “บิ๊กอ้วน” สั่งถอยทั้งๆข้อความคลิปนี้เป็นการสั่งการแก้ไขสถานการณ์อื่นตอนเป็น รมต.กห. ตั้งแต่ 3 เดือนที่แล้ว  ยังเอามาปั่นให้ประเทศเสียหายได้อีก
วันที่ 2 สิงหาคม 2568 เวลา 21.00 น. นายจิรายุ ห่วงทรัพย์ โฆษกประจำสำนักนายกรัฐมนตรี กรรมการศูนย์เฉพาะกิจสถานการณ์บริเวณชายแดนไทย–กัมพูชา (ศบ.ทก.) กล่าวถึงกรณี พล.อ.รังษี กิติญาณทรัพย์ หัวหน้าพรรคเศรษฐกิจ อ้างข่าวว่า มีตัวแทนของรัฐบาลโทรศัพท์ไปสั่งการไม่ให้เกิดการปะทะตามแนวชายแดนเมื่อวันที่ 24 กรกฎาคม 2568 ที่ผ่านมาว่า ได้ตรวจสอบข้อเท็จจริงจาก พลเอกณัฐพล นาคพาณิชย์ รัฐมนตรีช่วยว่าการกระทรวงกลาโหมถึงกรณีดังกล่าวแล้ว ยืนยันว่าในฐานะรัฐมนตรีช่วยว่าการกระทรวงกลาโหม ซึ่งเป็นผู้บังคับบัญชาโดยตรง ในฐานะผู้อำนวยการ ศบ.ทก. ที่ตัดสินใจในการบริหารสถานการณ์พื้นที่ชายแดน 7 จังหวัด ยืนยัน ไม่มีการกระทำตามที่บุคคลนี้ได้กล่าวอ้าง  ทั้งยังไม่มีเหตุผลใดที่จะต้องไปสั่งการ ตั้งแต่เกิดกรณีไทย-กัมพูชา ในลักษณะเช่นนี้
"ฝ่ายความมั่นคง รวมถึงส่วนราชการที่เกี่ยวข้องทุกหน่วยงาน ทั้งกองทัพ ทำงานเป็นทีมไทยแลนด์อย่างมีเอกภาพ ในการปฎิบัติภารกิจครั้งสำคัญในประวัติศาสตร์ของชาติไทยอยู่แล้ว" พลเอกณัฐพล ฯ กล่าว
นายจิรายุ กล่าวต่อไปว่า บุคคลคนนี้ ลงมาเล่นการเมือง เป็นหัวหน้าพรรคการเมือง คำพูดทุกคำย่อมต้องมีความรับผิดชอบต่อเสถียรภาพของประเทศ
แม้จะเคยเป็นทหาร แต่ปัจจุบันผันตัวเองมาทำงานการเมือง การจะพูดอะไรควรเป็นความสัตย์จริงเยี่ยงชายชาติทหาร ไม่น่าจะทำตัวเป็นนักการเมืองรุ่นเก่าที่เน้นแต่วาทกรรม สร้างประเด็นการเมืองจนไม่สนใจ เสถียรภาพและความมั่นคงของชาติใช่หรือไม่ จะหาซีนเปิดตัวพรรคการเมืองก็ไม่ควรใช้วิธีการแบบนี้
ส่วนคำพูดของหัวหน้าพรรคการเมืองคนนี้ ยังมีการขยายผล  บิดเบือนให้เกิดความเสียหาย โดยนำคำให้สัมภาษณ์ของนายภูมิธรรม เวชยชัย รักษาการณ์นายกรัฐมนตรี ซึ่งพูดไว้เมื่อวันที่ 7 พ.ค. 68 หรือเกือบ 3 เดือนที่ผ่านมา ขณะดำรงตำแหน่ง รมว. กห. เรื่องการระวังสถานการณ์ไม่ให้มีความรุนแรง มาปั่นให้เข้าใจว่าเป็นไส้ศึกในเหตุการณ์เมื่อ สัปดาห์ที่แล้วที่มีการปะทะ ซึ่งไม่เกี่ยวกัน เป็นคนละเวลา คนละสถานการณ์
“วันนี้ถือว่าสถานการณ์ชายแดน รัฐบาล โดยกองทัพ ได้ควบคุมสถานการณ์ไว้ได้เป็นที่เรียบร้อย  รัฐบาลอยู่ในขั้นตอนของการเยียวยาความสูญเสีย ฟื้นฟูพื้นที่ เฝ้าระวังรักษาอธิปไตยและดูแลความปลอดภัยของประชาชน พร้อมทั้งการนำเสนอเรื่องราวต่างๆ ผ่านไปยังนานาชาติและส่วนอื่นๆ ที่เกี่ยวข้อง ไม่ว่าจะเป็นองค์การสิทธิมนุษยชนของโลกรวมทั้งภาคีต่างๆ ดังนั้นช่วงนี้จึงเป็นช่วงเปราะบางของสังคมไทย ประชาชนต้องรักสามัคคี อย่าปล่อยให้เกมการเมืองประเทศเพื่อนบ้านที่ก่ออาชญากรรมสงครามด้วยการโจมตีฐานที่มั่นและพลเรือนของไทย มีอิทธิพลเหนือเราได้ ที่สำคัญไม่ควรปล่อยให้ใครก็ตามพูดอะไรเอามัน สะใจไปเรื่อยโดยไม่มีข้อเท็จจริง รังแต่จะสร้างความสับสนและความขัดแย้งในสังคม และยิ่งจะเป็นการเข้าทางฝ่ายตรงข้ามในเวทีระดับโลกอีกด้วย” นายจิรายุ กล่าวทิ้งท้าย
/////////

ที่มา : https://www.thaigov.go.th/news/contents/details/99259