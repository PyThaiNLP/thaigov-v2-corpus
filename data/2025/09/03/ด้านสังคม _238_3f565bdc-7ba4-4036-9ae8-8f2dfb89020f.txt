รัฐบาลไทย-ข่าวทำเนียบรัฐบาล-ระบบเครือข่ายสุขภาพ สธ. ไร้รอยต่อ 3 อำเภอโซนใต้ จ.แม่ฮ่องสอน ช่วยประชาชนห่างไกลได้รับการดูแลที่เท่าเทียม

วันจันทร์ที่ 11 สิงหาคม 2568
ระบบเครือข่ายสุขภาพ สธ. ไร้รอยต่อ 3 อำเภอโซนใต้ จ.แม่ฮ่องสอน ช่วยประชาชนห่างไกลได้รับการดูแลที่เท่าเทียม
ปลัดกระทรวงสาธารณสุข เผย จ.แม่ฮ่องสอนพัฒนาระบบบริการเครือข่ายสุขภาพไร้รอยต่อ 3 อำเภอโซนใต้ แม่สะเรียง – แม่ลาน้อย - สบเมย
พร้อมบูรณาการหมุนเวียนอัตรากำลัง และใช้เทคโนโลยี ช่วยประชาชนพื้นที่ห่างไกลสุดขอบแดนเข้าถึงบริการอย่างทั่วถึง เท่าเทียม ลดการป่วยและเสียชีวิต
วันนี้(11 สิงหาคม 2568) ที่ รพ.แม่สะเรียง จ. แม่ฮ่องสอน นพ.โอภาส การย์กวินพงศ์ ปลัดกระทรวงสาธารณสุข เยี่ยมติดตามการพัฒนาระบบบริการสุขภาพในระดับพื้นที่ และกล่าวว่า 3 อำเภอ สายใต้ของ จ.แม่ฮ่องสอน ได้แก่ อ.แม่สะเรียง แม่ลาน้อย และสบเมย ซึ่งมีภูมิประเทศเป็นพื้นที่สูง มีประชากรรวมกัน 149,826 คน ซึ่งมากกว่าครึ่งหนึ่งของประชากรทั้งจังหวัด ส่วนใหญ่เป็นคนพื้นเมือง กะเหรี่ยง ละว้า ไทใหญ่ และ ม้ง จึงมีการพัฒนาระบบบริการสุขภาพไร้รอยต่อ ควบคู่การใช้เทคโนโลยีที่ทันสมัย ช่วยให้ประชาชนที่อยู่ห่างไกล ทุรกันดาร เข้าถึงบริการได้อย่างทั่วถึงและเท่าเทียม ลดการเจ็บป่วยและเสียชีวิต ทั้ง Sky Doctor ช่วยลดเวลาในการช่วยเหลือผู้ป่วยวิกฤต มีระบบกู้ชีพ/ลำเลียงผู้บาดเจ็บจากพื้นที่พิเศษ โดยผู้ป่วยอาการหนักจะส่งต่อไปยัง รพ.แม่สะเรียง อาการน้อยส่งต่อ รพ. สบเมย ส่วนผู้ป่วยโรคกระดูกและข้อ ส่งต่อ รพ.ศรีสังวาลย์ และยังจัดบริการอนามัยแม่และเด็กเชิงรุก ออกให้บริการอัลตร้าซาวด์ในพื้นที่ทุรกันดาร อบรมหลักสูตรปฐมพยาบาลและลำเลียงหญิงตั้งครรภ์ในพื้นที่ห่างไกล โดยมีคณะกรรมการพัฒนาระบบดูแลแม่และเด็ก (MCH Board) ทำให้ไม่มีกรณีมารดาเสียชีวิต
นพ.โอภาส กล่าวต่อว่า นอกจากนี้ ยังมีการพัฒนาศักยภาพบุคลากรและบริหารอัตรากำลังร่วมกัน หมุนเวียนแพทย์/สูติแพทย์/นักรังสีการแพทย์/เภสัชกร ระหว่าง 3 อำเภอโซนใต้ รวมทั้งใช้ระบบสารสนเทศและเทคโนโลยีที่ทันสมัยในการปฏิบัติงานและให้บริการ เช่น MOPH – PHR ระบบข้อมูลสุขภาพและประวัติการรักษา มีการใช้งานแล้ว 1,446 ครั้ง ส่งข้อมูล 140,506 รายการ, Image Data Hub มีข้อมูลภาพถ่ายทางรังสีกว่า 3,000 ราย ทำให้ข้อมูลสุขภาพผู้ป่วยถูกเชื่อมโยงทุกจุดบริการ แพทย์เข้าถึงข้อมูลได้ทันที การรักษามีประสิทธิภาพมากขึ้น, บริการเครื่องตรวจจอประสาทตา Fundus Camera รถเอกซเรย์เคลื่อนที่ ใช้เทคโนโลยี AI วิเคราะห์ผลตรวจช่วยเพิ่มความแม่นยำในการคัดกรองโรคและลดระยะเวลาในการวินิจฉัย, บริการ Telemedicine มากกว่า 600 รายต่อปี และ Telepharmacy เชื่อมโยงเภสัชกร 3 อำเภอ กับ Health Rider ช่วยส่งยาให้ผู้ป่วย 1,006 ราย ได้อย่างรวดเร็วภายใน 24 ชั่วโมง ซึ่งการพัฒนาคุณภาพบริการ ยังทำให้ภาพรวมของ 3 อำเภอมีรายได้เพิ่มขึ้นรวม 34.32 ล้านบาท หรือคิดเป็น 66.67% ของจังหวัดแม่ฮ่องสอน
นพ.โอภาส กล่าวต่อว่า ในอนาคต รพ.แม่สะเรียง มีแผนร่วมมือกับ รพ.ศรีสังวาลย์ ในการหมุนเวียนแพทย์เฉพาะทางด้านศัลยกรรมทางเดินปัสสาวะ จักษุ และรังสี และร่วมกับ รพ.นครพิงค์ จ.เชียงใหม่ ด้านแพทย์ศัลยกรรมกระดูก พัฒนาการเด็ก/จิตเวช และ โสต ศอ นาสิก ตลอดจนพัฒนาศักยภาพในการให้ยาเคมีบำบัดแก่ผู้ป่วยมะเร็งและขยายบริการให้ครอบคลุมผู้ป่วยในพื้นที่ อ.แม่ลาน้อย และ อ.สบเมย รวมทั้งเชื่อมโยง Data Center ภายใต้ PDPA เพื่อความปลอดภัยและการบริหารจัดการข้อมูล สามารถวิเคราะห์ภาระงานเพื่อบริหารอัตรากำลังให้เหมาะสมของทั้ง 3 อำเภอ
********************************************** 11 สิงหาคม 2568

ที่มา : https://www.thaigov.go.th/news/contents/details/99595