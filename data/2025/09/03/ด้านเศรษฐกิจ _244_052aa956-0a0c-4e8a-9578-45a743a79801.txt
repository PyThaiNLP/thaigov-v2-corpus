รัฐบาลไทย-ข่าวทำเนียบรัฐบาล-กระทรวงการคลังเปิดจำหน่ายพันธบัตรออมทรัพย์ ในปีงบประมาณ พ.ศ. 2568 ครั้งที่ 2 เริ่ม 30 กรกฎาคม 2568 นี้

วันอังคารที่ 22 กรกฎาคม 2568
22/07/2568
พิมพ์
กระทรวงการคลังเปิดจำหน่ายพันธบัตรออมทรัพย์ ในปีงบประมาณ พ.ศ. 2568 ครั้งที่ 2 เริ่ม 30 กรกฎาคม 2568 นี้
สบน. จะเปิดจำหน่ายพันธบัตรออมทรัพย์ของกระทรวงการคลัง ในปีงบประมาณ พ.ศ. 2568 ครั้งที่ 2 วงเงินรวม 20,000 ลบ. แบ่งเป็น 1) จำหน่ายผ่านวอลเล็ต สบม. บนแอปเป๋าตัง วงเงิน 5,000 ลบ. 2) จำหน่ายผ่าน 6 ธนาคารตัวแทนจำหน่าย วงเงิน 15,000 ลบ.
นายพชร อนันตศิลป์ ผู้อำนวยการสำนักงานบริหารหนี้สาธารณะ ขอแจ้งว่า สำนักงานบริหารหนี้สาธารณะ (สบน.) จะเปิดจำหน่ายพันธบัตรออมทรัพย์ของกระทรวงการคลัง ในปีงบประมาณ พ.ศ. 2568 ครั้งที่ 2 วงเงินรวม 20,000 ล้านบาท แบ่งเป็น 1) การจำหน่ายพันธบัตรออมทรัพย์ผ่านวอลเล็ต สบม. (สะสมบอนด์มั่งคั่ง) บนแอปพลิเคชันเป๋าตัง วงเงิน 5,000 ล้านบาท 2) การจำหน่ายพันธบัตรออมทรัพย์ผ่าน 6 ธนาคารตัวแทนจำหน่าย วงเงิน 15,000 ล้านบาท โดยมีรายละเอียดดังนี้
1. การจำหน่ายพันธบัตรออมทรัพย์ผ่านวอลเล็ต สบม. บนแอปพลิเคชันเป๋าตัง
การจำหน่ายพันธบัตรออมทรัพย์บนวอลเล็ต สบม. ของกระทรวงการคลัง ในปีงบประมาณ พ.ศ. 2568 ครั้งที่ 2
วงเงินจำหน่าย                วงเงิน 5,000 ล้านบาท
รุ่นอายุและ
อัตราดอกเบี้ย                รุ่นอายุ 10 ปี (SBST357A)
อัตราดอกเบี้ยแบบขั้นบันได
ปีที่ 1 – 3 ร้อยละ 1.70 ต่อปี
ปีที่ 4 – 7 ร้อยละ 2.40 ต่อปี
ปีที่ 8 – 10 ร้อยละ 3.40 ต่อปี
(เฉลี่ยร้อยละ 2.49 ต่อปี)
วันจำหน่าย                30 กรกฎาคม - 7 สิงหาคม 2568
ผู้มีสิทธิ์ซื้อ                    บุคคลธรรมดาที่ถือสัญชาติไทย ที่มีอายุ 15 ปีบริบูรณ์ขึ้นไป
(ผู้ที่มีอายุไม่ครบ 20 ปีบริบูรณ์ จะต้องได้รับการยินยอมจากผู้ปกครองก่อนการซื้อพันธบัตร ณ สาขา ธ. กรุงไทย)
วงเงินซื้อขั้นต่ำ-ขั้นสูงต่อราย            • วงเงินซื้อขั้นต่ำ 100 บาท (100 หน่วย) - 20,000,000 บาท (20,000,000 หน่วย)
• วงเงินซื้อขั้นสูงต่อครั้ง ไม่เกิน 5,000,000 บาท (5,000,000 หน่วย)
• ซื้อเพิ่มเป็นจำนวนเท่าของ 100 บาท และไม่จำกัดจำนวนครั้งที่เข้าซื้อ
วิธีการจัดสรรพันธบัตร            ใช้วิธีการจัดสรรแบบ First-Come, First-Served (มาก่อนได้รับสิทธิ์ก่อน)
ช่องทางการจำหน่าย                วอลเล็ต สบม. บนแอปพลิเคชันเป๋าตัง
หมายเหตุ   ผู้ที่สนใจสามารถดาวน์โหลดแอปพลิเคชันเป๋าตังได้ตั้งแต่วันนี้ เพื่อลงทะเบียน ยืนยันตัวตน และเติมเงินเข้าวอลเล็ต สบม. ผ่าน Mobile Banking หรือผูกบัญชีธนาคารกรุงไทย รวมถึงเติมเงินด้วย Wallet ID ที่เคาน์เตอร์ธนาคารกรุงไทยทุกสาขา
2. การจำหน่ายพันธบัตรออมทรัพย์ผ่านธนาคารตัวแทนจำหน่ายทั้ง 6 ราย ได้แก่ ธนาคารกรุงไทย จำกัด (มหาชน) ธนาคารกรุงเทพ จำกัด (มหาชน) ธนาคารกสิกรไทย จำกัด (มหาชน) และธนาคารไทยพาณิชย์ จำกัด (มหาชน) ธนาคารกรุงศรีอยุธยา จำกัด (มหาชน) และธนาคาร ซีไอเอ็มบี ไทย จำกัด (มหาชน)
การจำหน่ายพันธบัตรออมทรัพย์ของกระทรวงการคลัง ในปีงบประมาณ พ.ศ. 2568 ครั้งที่ 2
วงเงินจำหน่าย                วงเงิน 15,000 ล้านบาท
รุ่นอายุและอัตราดอกเบี้ย            รุ่นอายุ 10 ปี (SBST358A)
อัตราดอกเบี้ยแบบขั้นบันได
ปีที่ 1 – 3 ร้อยละ 1.70 ต่อปี
ปีที่ 4 – 7 ร้อยละ 2.40 ต่อปี
ปีที่ 8 – 10 ร้อยละ 3.40 ต่อปี
(เฉลี่ยร้อยละ 2.49 ต่อปี)
วันจองซื้อ                    4 - 6 สิงหาคม 2568
ตั้งแต่เวลา 08.30 น. – 15.00 น. (ไม่รับชำระด้วยเช็คในวันที่ 6 สิงหาคม 2568)
ผู้มีสิทธิ์ซื้อ                    บุคคลธรรมดาที่ถือสัญชาติไทย หรือมีถิ่นที่อยู่ในประเทศไทย
วงเงินซื้อขั้นต่ำ-ขั้นสูงต่อราย            จองซื้อขั้นต่ำ 1,000 บาท (1 หน่วย) - ไม่จำกัดวงเงินซื้อขั้นสูง
หน่วยละ 1,000 บาท ซื้อเพิ่มเป็นจำนวนเท่าของ 1,000 บาท และไม่จำกัดจำนวนครั้งที่เข้าซื้อ
วันจัดสรรพันธบัตร                7 สิงหาคม 2568
วิธีการจัดสรรพันธบัตร            ใช้วิธีการจัดสรรแบบ Small Lot First (ทยอยจัดสรร)
วิธีการจัดจำหน่าย                จำหน่ายผ่านระบบอินเตอร์เน็ต Mobile Application และเคาน์เตอร์ทุกสาขาของธนาคารตัวแทนจำหน่าย ได้แก่ ธนาคารกรุงไทย ธนาคารกรุงเทพ ธนาคารกสิกรไทย ธนาคารไทยพาณิชย์ ธนาคารกรุงศรีอยุธยา และธนาคารซีไอเอ็มบี ไทย
การจำหน่ายพันธบัตรออมทรัพย์ให้กับประชาชนในวันที่ 4 - 6 สิงหาคม 2568 จะใช้วิธีการจัดสรรพันธบัตรแบบ Small Lot First (ทยอยจัดสรรพันธบัตรเป็นรอบๆ เวียนจนครบผู้ซื้อทุกราย) โดยทวีคูณรอบละ 1,000 บาท ซึ่งลำดับในการจองซื้อก่อน-หลัง ไม่มีผลต่อการจัดสรร และในกรณีที่วงเงินพันธบัตรที่จะจัดสรรในรอบสุดท้ายไม่เพียงพอที่จะจัดสรรให้ผู้ซื้อทุกราย ระบบคอมพิวเตอร์จะจัดสรรพันธบัตรในรอบสุดท้ายด้วยวิธีการสุ่ม (Random) จนครบวงเงินจำหน่าย ทั้งนี้ ผู้จองซื้อจะทราบผลการจัดสรรพันธบัตรและได้รับเงินคืน กรณีที่ไม่ได้รับจัดสรรพันธบัตร หรือได้รับจัดสรรไม่ครบตามวงเงินจองซื้อ ในวันที่ 7 สิงหาคม 2568 (รายละเอียดและเงื่อนไขการจำหน่ายเป็นไปตามเอกสารการจำหน่ายพันธบัตรออมทรัพย์ของกระทรวงการคลัง)
ทั้งนี้ วงเงินที่จำหน่ายบนวอลเล็ต สบม. และผ่านธนาคารตัวแทนจำหน่ายจะแยกจากกัน โดยผู้ลงทุนสามารถลงทุนได้ทั้ง 2 ช่องทาง โดยประชาชนที่สนใจสามารถศึกษารายละเอียดเพิ่มเติมได้ในหนังสือชี้ชวนและเอกสารสรุปเงื่อนไขการจำหน่ายพันธบัตรออมทรัพย์ หรือสอบถามได้กับธนาคารตัวแทนจำหน่ายทั้ง 6 แห่ง
สบน. หวังเป็นอย่างยิ่งว่าการจำหน่ายพันธบัตรในครั้งนี้จะได้รับการตอบรับที่ดีและขอขอบคุณทุกท่านที่ให้ความสนใจลงทุนกับพันธบัตรออมทรัพย์ด้วยดีเสมอมา

ที่มา : https://www.thaigov.go.th/news/contents/details/98662