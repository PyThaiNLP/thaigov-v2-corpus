รัฐบาลไทย-ข่าวทำเนียบรัฐบาล-“อรรถกร-อัครา” ลุย นครศรีฯ ดันโครงการระบบส่งน้ำ “อ่างเก็บน้ำห้วยน้ำใส” เพิ่มพื้นที่เกษตร 9 หมื่นไร่ พร้อมเร่งโครงการบรรเทาอุทกภัยเมืองทุ่งสง

วันเสาร์ที่ 19 กรกฎาคม 2568
“อรรถกร-อัครา” ลุย นครศรีฯ ดันโครงการระบบส่งน้ำ “อ่างเก็บน้ำห้วยน้ำใส” เพิ่มพื้นที่เกษตร 9 หมื่นไร่ พร้อมเร่งโครงการบรรเทาอุทกภัยเมืองทุ่งสง
“อรรถกร-อัครา” ลุย นครศรีฯ ดันโครงการระบบส่งน้ำ “อ่างเก็บน้ำห้วยน้ำใส” เพิ่มพื้นที่เกษตร 9 หมื่นไร่ พร้อมเร่งโครงการบรรเทาอุทกภัยเมืองทุ่งสง
นายอรรถกร ศิริลัทธยากร รัฐมนตรีว่าการกระทรวงเกษตรและสหกรณ์ เปิดเผยภายหลัง ลงพื้นที่ตรวจราชการจังหวัดนครศรีธรรมราช ติดตามโครงการปรับปรุงระบบส่งน้ำอ่างเก็บน้ำห้วยน้ำใส พร้อมด้วย นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ ผู้บริหารกระทรวงเกษตรและสหกรณ์ และกลุ่มเกษตรกรผู้ใช้น้ำ เข้าร่วม ณ อ่างเก็บน้ำห้วยน้ำใส อันเนื่องมาจากพระราชดำริ อ.ชะอวด ว่า พื้นที่ อ.ชะอวด จ.นครศรีธรรมราช มีแหล่งน้ำต้นทุนที่สำคัญคือ อ่างเก็บน้ำห้วยน้ำใส อันเนื่องมาจากพระราชดำริ ความจุ 86 ล้าน ลบ.ม. และมีน้ำไหลเข้าอ่างเฉลี่ยปีละ 97.5 ล้าน ลบ.ม. โดยมีระบบกระจายน้ำต่อเนื่องจากอ่างเก็บน้ำห้วยน้ำใส คือ 1. ระบบส่งน้ำท่อนิคมควนขนุน 2. ระบบส่งน้ำควนมีชัย และ 3. ฝายคลองไม้เสียบอันเนื่องมาจากพระราชดำริ รวมพื้นที่ชลประทาน 90,248 ไร่ อย่างไรก็ตาม มีการใช้น้ำ 83.2 ล้าน ลบ.ม. จากปริมาณน้ำท่าเฉลี่ย 97.5 ล้าน ลบ.ม. ทำให้จำเป็นต้องมีการระบายน้ำทิ้ง กว่า 14.3 ล้าน ลบ.ม. ซึ่งปริมาณน้ำดังกล่าวสามารถที่จะพัฒนาระบบกระจายน้ำเพิ่มเติมเพื่อให้เกิดพื้นที่ชลประทานเพิ่มขึ้นและเพิ่มประสิทธิภาพการส่งน้ำในพื้นที่ชลประทานเดิม
นายอรรถกร กล่าวว่า  กระทรวงเกษตรและสหกรณ์ โดย กรมชลประทาน สำนักงานชลประทานที่ 15 จึงมีแผนงานเพื่อพัฒนาระบบส่งน้ำ จำนวน 6 โครงการ ตั้งแต่ปี 2570 - 2572 ซึ่งหากโครงการดังกล่าวแล้วเสร็จ จะทำให้มีพื้นที่ชลประทานเพิ่มขึ้น 4,160 ไร่ มีผู้ที่ได้รับประโยชน์จำนวน 555 ครัวเรือน ทำให้เพิ่มศักยภาพชลประทานจากจำนวน 90,248 ไร่ เป็น 94,408 ไร่
“ได้กำชับให้กรมชลประทานเร่งรัดโครงการต่างๆ โดยเฉพาะโครงการที่เกี่ยวข้องกับการแก้ไขปัญหาความเดือดร้อนของพี่น้องเกษตรกร ให้ดำเนินการสำรวจพื้นที่และเร่งดำเนินงานในส่วนที่สามารถแก้ไขได้ทันที เพื่อให้เกิดประโยชน์สูงสุด ซึ่งวันนี้ผมและท่านรัฐมนตรีช่วยฯ ตั้งใจเดินทางมารับฟังปัญหาโดยตรงจากเกษตรกร และขอยืนยันว่าทุกปัญหาที่ได้เสนอมานั้นจะได้รับการแก้ไข โดยจะนำไปหารือร่วมกับหน่วยงานที่เกี่ยวข้องเพื่อหาแนวทางแก้ไขอย่างเป็นรูปธรรมต่อไป”  นายอรรถกร กล่าว
สำหรับ 6 โครงการ ประกอบด้วย 1. สถานีสูบน้ำด้วยไฟฟ้าพร้อมระบบส่งน้ำอ่างเก็บน้ำห้วยน้ำใส เพิ่มพื้นที่ชลประทาน จำนวน 1,500 ไร่ 2. โครงการปรับปรุงระบบท่อส่งน้ำอ่างเก็บน้ำห้วยน้ำใส จำนวน 500 ไร่ 3. อาคารบังคับน้ำคลองไม้เสียบ เพิ่มพื้นที่ชลประทาน 500 ไร่ 4. ประตูระบายน้ำคลองห้วยกรวด เพิ่มพื้นที่ชลประทาน 110 ไร่ 5. โครงการปรับปรุงแนวท่อนิคมควนขนุนส่วนต่อขยาย สาย 21-RMP เพิ่มพื้นที่ชลประทานจำนวน 1,200 ไร่ 6. โครงการทำนบดินโหล๊ะมังคุดพร้อมระบบส่งน้ำ เพิ่มพื้นที่ชลประทาน ประมาณ 350 ไร่
จากนั้นในช่วงบ่าย รัฐมนตรีว่าการฯ และรัฐมนตรีช่วยฯ  เดินทางไปยัง สำนักงานเทศบาลเมืองทุ่งสง ต.ชะมาย อ.ทุ่งสง จ.นครศรีธรรมราช รับฟังบรรยายสรุปโครงการเพิ่มประสิทธิภาพการระบายน้ำ เพื่อบรรเทาอุทกภัยในพื้นที่บริเวณ อ.ทุ่งสง จ.นครศรีธรรมราช ซึ่งพื้นที่ดังกล่าวประสบปัญหาอุทกภัยเกือบทุกปี ดังนั้นเพื่อเป็นการแก้ไขปัญหาน้ำท่วมในพื้นที่ กระทรวงเกษตรฯ โดย กรมชลประทาน จึงได้ศึกษาความเหมาะสมการแก้ไขปัญหาอุทกภัย อ.ทุ่งสง เพื่อวางแผนพัฒนาลุ่มน้ำใน อ.ทุ่งสงให้มีแผนงานบรรเทาอุทกภัยและบริหารจัดการน้ำที่เชื่อมโยงทั้งระบบตามศักยภาพและข้อจำกัดของแต่ละพื้นที่อย่างเหมาะสม โดยมีโครงการเพิ่มประสิทธิภาพการระบายน้ำเพื่อบรรเทาอุทกภัย พื้นที่บริเวณตัวเมืองทุ่งสง ลักษณะโครงการ เป็นงานขุดลอก/ปรับปรุงคลองระบายน้ำสายหลัก และอาคารตามลำน้ำ ระยะทาง 65.709 กิโลเมตร งานขุดลอกผันน้ำ ระยะทาง 5.848 กิโลเมตร และงานก่อสร้าง/ปรับปรุงอาคารบังคับน้ำ 10 แห่ง
“โครงการดังกล่าวหากดำเนินการแล้วเสร็จ จะสามารถเพิ่มประสิทธิภาพการระบายน้ำที่ไหลผ่านตัวเมืองทุ่งสง ทำให้สามารถควบคุม บรรเทาอุทกภัยในพื้นที่ชุมชนตัวเมืองทุ่งสง และโดยรอบได้อย่างมีประสิทธิภาพ ช่วยให้ราษฎรริมสองฝั่งคลองให้มีน้ำเพื่อการเกษตรและการอุปโภค - บริโภค และสามารถกักเก็บน้ำไว้เพื่อการเพาะปลูก แก้ปัญหาขาดแคลนน้ำในช่วงฤดูแล้งอีกด้วย โดยมีพื้นที่ได้รับประโยชน์ประมาณ 6,100 ไร่ ครอบคลุม 10 หมู่บ้าน 3 ตำบล และ 1 เทศบาล” นายอรรถกร กล่าว

ที่มา : https://www.thaigov.go.th/news/contents/details/98558