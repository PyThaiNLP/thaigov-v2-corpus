รัฐบาลไทย-ข่าวทำเนียบรัฐบาล-เปิดจำหน่ายจ่ายแลกเหรียญกษาปณ์ที่ระลึก 150 ปี กระทรวงการคลัง และเหรียญกษาปณ์ที่ระลึก 150 ปี กระทรวงการต่างประเทศ 

วันพฤหัสบดีที่ 31 กรกฎาคม 2568
30/07/2568
พิมพ์
เปิดจำหน่ายจ่ายแลกเหรียญกษาปณ์ที่ระลึก 150 ปี กระทรวงการคลัง และเหรียญกษาปณ์ที่ระลึก 150 ปี กระทรวงการต่างประเทศ
กรมธนารักษ์เปิดจำหน่ายจ่ายแลกเหรียญกษาปณ์ที่ระลึก 150 ปี กระทรวงการคลัง และเหรียญกษาปณ์ที่ระลึก 150 ปี กระทรวงการต่างประเทศ ตั้งแต่ 1 สิงหาคม 2568 เป็นต้นไป
วันนี้ (30 กรกฎาคม 2568) ณ กรมธนารักษ์ นายเอกนิติ นิติทัณฑ์ประภาศ อธิบดีกรมธนารักษ์ เปิดเผยว่า กรมธนารักษ์ กระทรวงการคลังได้จัดทำเหรียญกษาปณ์ที่ระลึกจำนวน 2 วาระ ดังนี้
1. เหรียญกษาปณ์ที่ระลึก 150 ปี กระทรวงการคลัง เพื่อน้อมสำนึกในพระมหากรุณาธิคุณ และเผยแพร่พระเกียรติคุณของพระบาทสมเด็จพระเจ้าอยู่หัว ให้แผ่ไพศาลไปทั้งภายในประเทศและนานาประเทศ และเพื่อเป็นที่ระลึกในโอกาสครบ 150 ปี กระทรวงการคลัง จึงได้จัดทำเหรียญกษาปณ์ที่ระลึก 150 ปี กระทรวงการคลัง เป็นเหรียญกษาปณ์โลหะสีขาว (ทองแดงผสมนิกเกิล) ชนิดราคา 50 บาท ประเภทธรรมดา ราคาจ่ายแลกเหรียญละ 50 บาท ขนาดเส้นผ่าศูนย์กลาง 36 มิลลิเมตร น้ำหนัก 21 กรัม
ด้านหน้า กลางเหรียญมีพระบรมรูปพระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว ผินพระพักตร์ทางเบื้องขวา ทรงฉลองพระองค์ชุดสากล ภายในวงขอบเหรียญเบื้องล่างมีข้อความว่า “พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว”
ด้านหลัง กลางเหรียญมีรูปตราสัญลักษณ์ของกระทรวงการคลัง ภายในวงขอบเหรียญเบื้องบนมีข้อความว่า “๑๕๐ ปี กระทรวงการคลัง ๑๔ เมษายน ๒๕๖๘” เบื้องล่างมีข้อความว่า “ประเทศไทย” ด้านขวามีเลขบอกราคาว่า “๕๐” ด้านซ้ายมีข้อความว่า “บาท”
2. เหรียญกษาปณ์ที่ระลึก 150 ปี กระทรวงการต่างประเทศ เพื่อน้อมรำลึกในพระมหากรุณาธิคุณของพระบาทสมเด็จพระจุลจอมเกล้าเจ้าอยู่หัว และน้อมสำนึกในพระมหากรุณาธิคุณของพระบาทสมเด็จพระเจ้าอยู่หัว ที่ทรงส่งเสริมการเจริญสัมพันธไมตรีกับนานาประเทศ การมีบทบาท อำนาจต่อรอง ความร่วมมือทางด้านเศรษฐกิจ และการปฏิสัมพันธ์กับประชาคมโลก รวมทั้งส่งเสริมความร่วมมือด้านความมั่นคง เพื่อลดความเสี่ยงหรือป้องกันปัญหาที่จะส่งผลต่อความมั่นคงของประเทศไทย และเพื่อเป็นที่ระลึกในโอกาสครบ 150 ปี กระทรวงการต่างประเทศ จึงได้จัดทำเหรียญกษาปณ์ที่ระลึก 150 ปี กระทรวงการต่างประเทศ จำนวน 2 ประเภท ดังนี้
1. เหรียญกษาปณ์โลหะสีขาว (ทองแดงผสมนิกเกิล) ชนิดราคา 20 บาท ประเภทขัดเงา ราคาจำหน่ายเหรียญละ 200 บาท พร้อมตลับ ใบรับรองและกล่อง
2. เหรียญกษาปณ์โลหะสีขาว (ทองแดงผสมนิกเกิล) ชนิดราคา 20 บาท ประเภทธรรมดา ราคาจ่ายแลกเหรียญละ 20 บาท
โดยทั้ง 2 ประเภท ขนาดเส้นผ่าศูนย์กลาง 32 มิลลิเมตร น้ำหนัก 15 กรัม มีลวดลาย
ด้านหน้า กลางเหรียญมีพระบรมรูปพระบาทสมเด็จพระปรมินทรมหาจุฬาลงกรณ์ พระจุลจอมเกล้าเจ้าอยู่หัว และพระบรมรูปพระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว ทั้งสองพระองค์ทรงฉลองพระองค์ชุดสากล ภายในวงขอบเหรียญเบื้องล่างมีข้อความว่า “พระบาทสมเด็จพระจุลจอมเกล้าเจ้าอยู่หัว” และ “พระบาทสมเด็จพระวชิรเกล้าเจ้าอยู่หัว” โดยมีลายไทยประดิษฐ์คั่นระหว่างพระปรมาภิไธยของทั้งสองพระองค์
ด้านหลัง กลางเหรียญมีรูปเครื่องหมายราชการของกระทรวงการต่างประเทศ ภายในวงขอบเหรียญเบื้องบนมีข้อความว่า “๑๕๐ ปี กระทรวงการต่างประเทศ ๑๔ เมษายน ๒๕๖๘” เบื้องล่างมีข้อความว่า “๒๐ บาท” และข้อความว่า “ประเทศไทย” โดยมีลายไทยประดิษฐ์คั่นระหว่างข้อความเบื้องบนกับเบื้องล่างทั้งสองข้าง
ผู้ที่ประสงค์จะขอแลกเหรียญกษาปณ์ที่ระลึกทั้ง 2 วาระ สามารถติดต่อขอแลกได้ตั้งแต่วันที่ 1 สิงหาคม 2568 เป็นต้นไป ตามช่องทางดังนี้
ส่วนกลาง
• กองบริหารเงินตรา ถนนพหลโยธิน จังหวัดปทุมธานี โทร. 0 2565 7944
• หน่วยรับและจ่ายแลกเหรียญกษาปณ์ ถนนจักรพงษ์ กรุงเทพมหานคร โทร. 0 2282 4109
• หน่วยจ่ายแลกเหรียญกษาปณ์ กระทรวงการคลัง ถนนพระรามที่ 6 กรุงเทพมหานคร โทร. 0 2618 6340
ส่วนภูมิภาค
• สำนักงานธนารักษ์พื้นที่ทั่วประเทศ
ช่องทางออนไลน์
• www.treasury.go.th (e-Commerce ระบบบริการจำหน่ายเหรียญและผลิตภัณฑ์เหรียญ)
โดยการสั่งซื้อผ่านช่องทางออนไลน์ ผู้สั่งซื้อเป็นผู้รับภาระค่าใช้จ่ายในการจัดส่ง
ทั้งนี้ สามารถสอบถามรายละเอียดเพิ่มเติมได้ที่กองบริหารเงินตรา โทร. 0 2565 7944 และ Call Center กรมธนารักษ์ โทร. 0 2059 4999

ที่มา : https://www.thaigov.go.th/news/contents/details/99099