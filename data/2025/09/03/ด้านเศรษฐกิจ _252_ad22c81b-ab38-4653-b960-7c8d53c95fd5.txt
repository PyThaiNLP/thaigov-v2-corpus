รัฐบาลไทย-ข่าวทำเนียบรัฐบาล-“รองปลัดฯ ภัทราภรณ์” เปิดงาน CIAME Asia 2025  มหกรรมเครื่องจักรกลการเกษตรนานาชาติ ร่วมผลักดันเทคโนโลยีเพื่อยกระดับภาคเกษตรของไทย

วันพุธที่ 23 กรกฎาคม 2568
“รองปลัดฯ ภัทราภรณ์” เปิดงาน CIAME Asia 2025  มหกรรมเครื่องจักรกลการเกษตรนานาชาติ ร่วมผลักดันเทคโนโลยีเพื่อยกระดับภาคเกษตรของไทย
“รองปลัดฯ ภัทราภรณ์” เปิดงาน CIAME Asia 2025  มหกรรมเครื่องจักรกลการเกษตรนานาชาติ ร่วมผลักดันเทคโนโลยีเพื่อยกระดับภาคเกษตรของไทย
นางสาวภัทราภรณ์ โสเจยยะ รองปลัดกระทรวงเกษตรและสหกรณ์ ได้รับมอบหมายจากรัฐมนตรีว่าการกระทรวงเกษตรและสหกรณ์ เป็นประธานเปิดงานแสดงเครื่องจักรกลการเกษตรนานาชาติ CIAME Asia 2025 : Thailand International Agricultural Machinery Exhibition โดยมี ดร.ดาเรศร์ กิตติโยภาส นายกสมาคมวิศวกรรมเกษตรแห่งประเทศไทย ตลอดจน Mr. Fan Jianhua President of China Agricultural Machinery Distribution Association (CAMDA) ประธานสมาคมจัดจำหน่ายเครื่องจักกรการเกษตรแห่งประเทศจีน Mr. Chen Zhi President of China Association of Agricultural Machinery Manufacturers สมาคมผู้ผลิตเครื่องจักกลการเกษตรแห่งประเทศจีน เข้าร่วม ณ อิมแพค เมืองทองธานี จังหวัดนนทบุรี โดยมีวัตถุประสงค์ เพื่อส่งเสริมความร่วมมือและการพัฒนาในอุตสาหกรรมเครื่องจักรกลการเกษตรในภูมิภาคเอเชีย ตลอดจนยกระดับศักยภาพเกษตรกรให้ทันยุคดิจิทัลอย่างแท้จริง
รองปลัดฯ ภัทราภรณ์ กล่าวว่า ประเทศไทยและประเทศจีนมีความสัมพันธ์ทางการทูตระหว่างไทย - จีน มาเป็นระยะเวลานาน รวมทั้งมีรูปแบบการผลิตทางการเกษตรที่คล้ายคลึงกันในหลายด้าน เช่น การปลูกข้าว การปลูกพืชเมืองร้อน เป็นต้น โดยประเทศไทยเป็นประเทศที่มีภาคเกษตรกรรมเป็นส่วนสำคัญของเศรษฐกิจ ประชากรจำนวนมากพึ่งพิงการเกษตรเป็นหลัก ปัจจุบันเกษตรกรส่วนใหญ่เป็นผู้สูงวัย ทำให้ขาดแคลนแรงงานภาคการเกษตร ส่งผลต่อประสิทธิภาพการผลิตและต้นทุนการผลิตที่สูงขึ้น นโยบายของกระทรวงเกษตรและสหกรณ์ จึงมุ่งเน้นการเพิ่มประสิทธิภาพการผลิตและลดต้นทุนการผลิต รวมทั้งคำนึงถึงการผลิตที่เป็นมิตรกับสิ่งแวดล้อม ดังนั้น การใช้เครื่องจักรกลการเกษตรจึงมีบทบาทสำคัญในการเพิ่ประสิทธิภาพการผลิตและการพัฒนาที่ยั่งยืนในภาคเกษตรกรรมของประเทศ
การจัดงานในครั้งนี้ ถือเป็นโอกาสอันดีที่สมาคมพันธมิตรด้านเครื่องจักรกลการเกษตรระดับแนวหน้าของประเทศจีน ร่วมกับสมาคมวิศวกรรมเกษตรแห่งประเทศไทย (TSAE) ได้ร่วมกันนำเครื่องจักรกลการเกษตรระดับนานาชาติมาจัดแสดงครั้งแรกในประเทศไทย นอกจากการแสดงนวัตกรรมเครื่องจักรกลการเกษตรจากผู้ผลิตชั้นนำทั่วโลก ทั้งเทคโนโลยี Smart Farming, Precision Agriculture, AI & IOT for Agriculture แล้ว ยังมีเวทีสัมมนาวิชาการจากผู้เชี่ยวชาญและนักพัฒนาเทคโนโลยีเกษตรทั่วโลก รวมทั้งมีการจับคู่ธุรกิจ เชื่อมโยงเครือข่ายธุรกิจระหว่างประเทศ
“กระทรวงเกษตรฯ มุ่งหวังเป็นอย่างยิ่งว่าความร่วมมือที่เกิดขึ้นในวันนี้ระหว่างไทยและจีน ในการแบ่งปันเทคโนโลยีและองค์ความรู้ด้านเครื่องจักรกลการเกษตร ยิ่งไปกว่านั้น จะเป็นก้าวสำคัญในการส่งเสริมความร่วมมือและการพัฒนาอุตสาหกรรมเครื่องจักรกลการเกษตรในภูมิภาคเอเชีย เพื่อให้พี่น้องเกษตรกร และภาคการเกษตรของไทยมีความอยู่ดี กินดีที่มากขึ้น รวมทั้งเกษตรกรในภูมิภาคเอเชียด้วย” รองปลัดเกษตรฯ กล่าว

ที่มา : https://www.thaigov.go.th/news/contents/details/98701