รัฐบาลไทย-ข่าวทำเนียบรัฐบาล-​สศร ยืนยัน จัดซื้อผลงานศิลปะถูกต้องตามกฎระเบียบของทางราชการ

วันพฤหัสบดีที่ 3 กรกฎาคม 2568
​สศร ยืนยัน จัดซื้อผลงานศิลปะถูกต้องตามกฎระเบียบของทางราชการ
​สศร ยืนยัน จัดซื้อผลงานศิลปะถูกต้องตามกฎระเบียบของทางราชการ
สศร ยืนยัน จัดซื้อผลงานศิลปะถูกต้องตามกฎระเบียบของทางราชการ
นางเกษร กำเหนิดเพ็ชร รองผู้อำนวยการสำนักงานศิลปวัฒนธรรมร่วมสมัย รักษาราชการแทนผู้อำนวยการสำนักงานศิลปวัฒนธรรมร่วมสมัย (สศร.) เปิดเผยว่า ตามที่ปรากฏเป็นข่าวทางสื่อออนไลน์ ว่า มีศิลปินแห่งชาติ ยืมผลงานศิลปะ ไปแสดง แต่เอาไปขายให้กระทรวงวัฒนธรรม โดยมีการอ้างสิทธิ์ในผลงานศิลปะระหว่างศิลปินแห่งชาติเจ้าของผลงานกับผู้ที่อ้างว่าเป็นเจ้าของกรรมสิทธิ์ในผลงานศิลปะชิ้นหนึ่ง นั้น
นางเกษรฯ กล่าวต่อว่า เมื่อปี 2554 สศร ได้จัดซื้อผลงานศิลปะดังกล่าว ตามโครงการจัดหาผลงานศิลปวัฒนธรรมร่วมสมัย ประจำปีงบประมาณ พ.ศ. 2554 โดยกระบวนการจัดซื้อผลงานศิลปะดังกล่าว มีเอกสาร หลักฐาน ประกอบการซื้อขาย ครบถ้วน ถูกต้อง เป็นไปตามกฎระเบียบของทางราชการทุกประการ ต่อมาปี 2566 ได้มีบุคคลภายนอกมีหนังสือถึงรัฐมนตรีว่าการกระทรวงวัฒนธรรม อ้างว่ามีผลงานศิลปะชิ้นหนึ่งไปจัดแสดงอยู่ที่กระทรวงวัฒนธรรม จึงขอให้ทางกระทรวงฯ ให้ความกระจ่างและตรวจสอบว่า เป็นผลงานชิ้นเดียวกับที่ตนซื้อไว้หรือไม่ โดยกระทรวงวัฒนธรรมได้มอบหมายให้ สศร ตรวจสอบกรณีดังกล่าว ซึ่ง สศร ได้มีการตั้งคณะกรรมการตรวจสอบข้อเท็จจริงเรียบร้อยแล้ว ผลปรากฏว่า สศร มีการจัดซื้อผลงานศิลปะดังกล่าว ที่เป็นไปตามกฎระเบียบของทางราชการทุกประการ และได้มีหนังสือแจ้งให้ผู้ร้องเรียนทราบแล้ว
นางเกษรฯ กล่าวตอนท้ายว่า เรื่องดังกล่าวเป็นเรื่องเดิมที่ สศร เคยมีการชี้แจงไปแล้ว จึงขอยืนยันอีกครั้งว่า การจัดซื้อผลงานศิลปะของ สศร มีคณะกรรมการ พิจารณาในทุกขั้นตอน และมีกระบวนการดำเนินงานมีที่ชัดเจน โปร่งใส เป็นไปตามกฎระเบียบของทางราชการทุกประการ ส่วนกรณีที่มีผู้อ้างสิทธิ์ว่าเป็นเจ้าของกรรมสิทธิ์ในผลงานศิลปะดังกล่าวนั้น เป็นเรื่องของคู่กรณีทั้งสองฝ่ายที่จะต้องดำเนินการหาข้อยุติ โดย สศร มิได้มีความเกี่ยวข้องแต่อย่างใด

ที่มา : https://www.thaigov.go.th/news/contents/details/98124