รัฐบาลไทย-ข่าวทำเนียบรัฐบาล-ระวัง “ยุงลาย” พาหะนำ“โรคชิคุนกุนยา” รัฐบาลเตือน ระบาดหนักหลายพื้นที่ แนะ หากมีอาการ ไข้สูงเฉียบพลัน ปวดเนื้อปวดตัว ควรรีบไปพบแพทย์

วันจันทร์ที่ 4 สิงหาคม 2568
04/08/2568
พิมพ์
ระวัง “ยุงลาย” พาหะนำ“โรคชิคุนกุนยา” รัฐบาลเตือน ระบาดหนักหลายพื้นที่ แนะ หากมีอาการ ไข้สูงเฉียบพลัน ปวดเนื้อปวดตัว ควรรีบไปพบแพทย์
ระวัง “ยุงลาย” พาหะนำ“โรคชิคุนกุนยา” รัฐบาลเตือน ระบาดหนักหลายพื้นที่ แนะ หากมีอาการ ไข้สูงเฉียบพลัน ปวดเนื้อปวดตัว ควรรีบไปพบแพทย์
วันนี้ (4 สิงหาคม 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า รัฐบาลห่วงใยสถานการณ์ด้านสุขภาพประชาชน จากสถานการณ์ฝนตกชุกอย่างต่อเนื่องครอบคลุมหลายพื้นที่ ส่งผลก่อให้เกิดสภาพอากาศที่ชื้นแฉะและมีแอ่งน้ำท่วมขัง ทำให้พาหะนำโรคอย่าง “ยุงลาย” สามารถขยายพันธุ์และแพร่กระจายได้มากขึ้นในหลายพื้นที่ในช่วงฤดูฝน โดยปัจจุบันพบว่า มีการแพร่ระบาดของ “โรคไข้ปวดข้อยุงลาย” หรือ “ชิคุนกุนยา” (Chikungunya virus disease) แล้ว ในพื้นที่ 5 จังหวัด ได้แก่ จังหวัดเชียงใหม่ บึงกาฬ เลย หนองคาย และลำพูน
นายอนุกูล กล่าวว่า การระบาดของ “โรคชิคุนกุนยา” เป็นโรคที่สามารถพบได้ทุกเพศทุกวัย แต่มักพบได้บ่อยในกลุ่มเด็กนักเรียน และวัยทำงานตอนต้น เนื่องด้วยโรคที่เกิดจากการติดเชื้อไวรัสชิคุนกุนยา เป็นเชื้อไวรัสที่อยู่ในตระกูล Togaviridae โดยมียุงลายสวน (Aedes albopictus) และยุงลายบ้าน (Aedes aegypti) เป็นพาหะนำโรค โดยสามารถพบได้ทั่วไปทั้งในเมืองและชนบท อีกทั้งจากพฤติกรรมของยุงลายที่มักออกหากินและชุกชุมในช่วงกลางวัน ทำให้กลุ่มเด็กนักเรียนที่ออกมาเล่นนอกบ้านหรืออยู่โรงเรียนมีโอกาสเสี่ยงสูงในการติดโรค อีกทั้ง หากผู้ที่ติดโรคชิคุนกุนยามีการตั้งครรภ์ โรคดังกล่าวก็ยังสามารถถ่ายทอดไปยังทารกได้อีกด้วย ในช่วงฤดูกาลที่มีฝนตกชุก ถือเป็นช่วงอันตรายสำหรับทุกบ้าน ทุกพื้นที่ หากผู้ป่วยที่ถูกยุงที่มีเชื้อกัด เชื้อไวรัสจะมีระยะฟักตัวก่อนเริ่มอาการอยู่ในช่วง 3 -7 วัน โดยผู้ป่วยจะมีอาการ ไข้ขึ้นสูงเฉียบพลัน มีอาการปวดข้อและบวม ปวดกล้ามเนื้อ ปวดศีรษะและคลื่นไส้ ตาแดง และมีผื่น ซึ่งอาการมักจะหายภายในช่วงระยะเวลาหนึ่งสัปดาห์ ยกเว้นอาการปวดข้อและกล้ามเนื้อซึ่งอาจรุนแรงและมีอาการต่อเนื่องเป็นเวลาหลายเดือนหรือหลายปี
“ “โรคชิคุนกุนยา” ยังไม่มีวัคซีนป้องกันที่จำเพาะ ส่วนใหญ่เป็นการรักษาแบบประคับประคอง เช่น การให้น้ำเกลือ และการดูแลรักษาตามอาการ ให้ยาลดไข้ ยาบรรเทาอาการปวดข้อ และการพักผ่อนหรือการหลีกเลี่ยงการถูกยุงกัดเพื่อไม่ให้เชื้อแพร่ระบาด ทั้งนี้ เพื่อสร้างความตระหนักรู้เท่าทันต่อโรคชิคุนกุนยา โรคไวรัสที่มาจากพาหะนำโรคจากยุง ขอให้ประชาชนรักษาสุขภาพของตนเองไม่ปล่อยให้ยุงลายกัดโดยเฉพาะอย่างยิ่งสำหรับบุคคลที่กำลังตั้งครรภ์หรือมีโรคประจำตัว ควรหลีกเลี่ยงการเดินทางเข้าไปยังพื้นที่ที่มีการระบาดของโรคชิคุนกุนยา นอกจากนี้ในช่วงที่ยังมีฤดูกาลที่ฝนตกชุก ขอให้ประชาชนหมั่นทำความสะอาด กำจัดภาชนะกักเก็บน้ำชนิดต่าง ๆ รวมถึง ไม่ควรปล่อยให้มีกองขยะหรือมีน้ำท่วมขังเพื่อเป็นการทำลายแหล่งเพราะพันธุ์ยุงลาย พร้อมทั้ง ควรสวมใส่เสื้อผ้าที่มิดชิดและใช้อุปกรณ์ในการป้องกัน อาทิ ยาทากันยุง หรือติดตั้งอุปกรณ์กันยุง หากรู้สึกมีอาการไข้ขึ้นสูงเฉียบพลัน ปวดศีรษะ ปวดเมื่อยตามตัว ควรให้รีบไปพบแพทย์โดยทันที”

ที่มา : https://www.thaigov.go.th/news/contents/details/99280