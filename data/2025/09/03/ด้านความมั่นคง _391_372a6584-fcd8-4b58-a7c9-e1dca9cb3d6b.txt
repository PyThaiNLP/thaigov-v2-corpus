รัฐบาลไทย-ข่าวทำเนียบรัฐบาล-"ภูมิธรรม" นำแถลงข่าวจับกุมผู้ค้ายาเสพติดรายสำคัญพร้อมของกลางยาไอซ์ 700 กิโลกรัม ย้ำ ทุกภาคส่วนปฏิบัติการกวาดล้างยาเสพติดเข้มข้นต่อเนื่อง ไม่เป็นแค่ไฟไหม้ฟาง เพื่อให้ยาเสพติดหมดไปจ

วันพุธที่ 20 สิงหาคม 2568
20/08/2568
พิมพ์
"ภูมิธรรม" นำแถลงข่าวจับกุมผู้ค้ายาเสพติดรายสำคัญพร้อมของกลางยาไอซ์ 700 กิโลกรัม ย้ำ ทุกภาคส่วนปฏิบัติการกวาดล้างยาเสพติดเข้มข้นต่อเนื่อง ไม่เป็นแค่ไฟไหม้ฟาง เพื่อให้ยาเสพติดหมดไปจ
"ภูมิธรรม" นำแถลงข่าวจับกุมผู้ค้ายาเสพติดรายสำคัญพร้อมของกลางยาไอซ์ 700 กิโลกรัม ย้ำ ทุกภาคส่วนปฏิบัติการกวาดล้างยาเสพติดเข้มข้นต่อเนื่อง ไม่เป็นแค่ไฟไหม้ฟาง เพื่อให้ยาเสพติดหมดไปจากสังคมไทยอย่างยั่งยืน
วันนี้ (20 ส.ค. 68) เวลา 10.30 น. นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย รักษาราชการแทนนายกรัฐมนตรี เป็นประธานแถลงข่าวการจับกุมผู้ค้ายาเสพติดรายสำคัญในพื้นที่จังหวัดเชียงใหม่ โดยมี นายอรรษิษฐ์ สัมพันธรัตน์ ปลัดกระทรวงมหาดไทย พลตำรวจโท ภาณุรัตน์ หลักบุญ เลขาธิการ ป.ป.ส. พล.ต.อ.ไกรบุญ ทรวดทรง รองผู้บัญชาการตำรวจแห่งชาติ นายนิรัตน์ พงษ์สิทธิถาวร อธิบดีกรมการปกครอง พล.ต.ท.กฤตธาพล ยี่สาคร ผู้บัญชาการตำรวจภูธรภาค 5 นายทศพล เผื่อนอุดม ผู้ตรวจราชการกระทรวงมหาดไทย และนายชนินทร์ รุ่งธนเกียรติ เลขานุการรัฐมนตรีว่าการกระทรวงมหาดไทย ร่วมด้วย ณ ห้องประชุมพระพุทธประทานยศบารมี ชั้น 2 ตำรวจภูธรภาค 5 ถ.มหิดล จ.เชียงใหม่
นายภูมิธรรม กล่าวว่า การจับกุมยาเสพติดในครั้งนี้ สามารถจับกุมได้เมื่อวันที่ 18 สิงหาคม 2568 ที่ผ่านมา เวลา 01.12 น. โดยกองกำกับการตำรวจตระเวนชายแดนที่ 33 ร่วมกับกองร้อยตำรวจตระเวนชายแดน 335 สกัดกั้นเส้นทางลำเลียงยาเสพติด บริเวณพื้นที่บ้านป่าบงงาม ต.เมืองนะ อ.เชียงดาว จ.เชียงใหม่ สามารถจับกุมผู้ต้องหา 1 คน พร้อมของกลางยานพาหนะ และขยายผลพิสูจน์ทราบและตรวจยึดของกลางยาเสพติดให้โทษประเภท 1 (ไอซ์) จำนวน 28 กระสอบๆ ละ 25 กิโลกรัม รวม 700 กิโลกรัม พร้อมรถยนต์โตโยต้า ไทเกอร์ ตอนเดียว สีบรอนทอง ติดโครงเหล็ก ได้ของกลางยาไอซ์ 700 กิโลกรัม เป็นการดำเนินการภายใต้ปฏิบัติการ Seal Stop Safe ของรัฐบาล และมีปฏิบัติการ No Drugs No Dealers หนุนเสริมให้ปฏิบัติการมีประสิทธิภาพเพิ่มขึ้น โดยให้ทุกส่วนร่วมกันเพื่อให้ยุติปัญหาภัยคุกคามยาเสพติดทุกระดับ
"ปฏิบัติการจับกุมครั้งนี้เป็นอีกหนึ่งความสำเร็จที่เป็นรูปธรรมและจับต้องได้ เป็นเครื่องยืนยันว่าเมื่อทุกหน่วยงานร่วมมือกันอย่างจริงจัง เราก็สามารถที่จะตัดวงจรการลำเลียงและการค้ายาเสพติดได้อย่างเป็นรูปธรรม วันนี้เราต้องเดินหน้าอย่างต่อเนื่องเพราะยาเสพติดเป็นเรื่องที่ค้างคาจนประชาชนทุกหย่อมหญ้าได้รับความเดือดร้อน ถ้าสิ่งเหล่านี้ยังถูกปล่อยให้เกิดขึ้นในสังคมไทยมันจะทำให้ประชาชนเดือดร้อน ปฏิบัติการลักษณะนี้เราจะทำอย่างต่อเนื่องต่อไป มันจะไม่เป็นแค่ไฟไหม้ฟางที่จะหายไป จึงขอให้ทุกภาคส่วนที่เกี่ยวข้องได้ร่วมมือกัน ค้นหาดำเนินการอย่างจริงจัง ผู้ค้าจะต้องถูกดำเนินคดี ผู้เสพจะต้องเข้ารับการบำบัดรักษาฟื้นฟู และเร่งนำเข้าสู่กระบวนการบำบัดฟื้นฟูเพื่อคืนคนดีลูกหลานกับเข้าสู่ครอบครัว คืนคนดีให้กลับมาเป็นทรัพยากรบุคคลของประเทศต่อไป" นายภูมิธรรม กล่าว
นายภูมิธรรม กล่าวเพิ่มเติมว่า ขอแสดงความชื่นชมและขอบคุณเจ้าหน้าที่ทุกท่าน ทั้งหน่วยทหาร ตำรวจ ฝ่ายปกครอง และทุกภาคส่วนที่เกี่ยวข้อง ตลอดจนสื่อมวลชนที่ได้ช่วยกันเผยแพร่ข่าวสารให้ประชาชนได้รับรู้เพื่อสร้างความเข้าใจและความร่วมมืออย่างกว้างขวาง สะท้อนถึงความทุ่มเทเสียสละและความกล้าหาญของเจ้าหน้าที่ทุกฝ่ายที่ได้ทำงานอย่างเข้มข้นต่อเนื่องภายใต้ความเสี่ยง เพื่อสกัดกั้นไม่ให้ยาเสพติดได้เข้ามาสู่สังคมไทย
ด้าน เลขาธิการ ป.ป.ส. กล่าวว่า ยาไอซ์ล็อตนี้มี Package เป็นตราทุเรียน ซึ่งเราได้ทำการตรวจโปรไฟล์ตราทุเรียน เคสนี้เป็นเคสที่ 6 ที่ อ.เชียงดาว จ.เชียงใหม่ ซึ่งล็อตนี้ไม่ได้ใช้ที่เมืองไทย จากการตรวจสอบจะถูกส่งไปที่ไต้หวัน ซึ่งเราได้ประสานทางการข่าวทราบว่า ล็อตนี้ถูกส่งออกจากย่างกุ้ง จะไปไต้หวัน โดยพักยาที่อินโดนีเซีย จึงยืนยันว่ายาล็อตนี้เป็นปัญหาของมวลมนุษยชาติเราต้องแก้ไขกันอย่างจริงจังเพื่อแก้ไข โดยเฉพาะภูมิภาคเอเชียตะวันออกเฉียงใต้ ปัญหาเฮโรอีน ยาไอซ์ บ้านเราเป็นทางผ่านไปประเทศที่ 3 ซึ่งรักษาราชการแทนนายกรัฐมนตรีก็ได้ให้ ป.ป.ส. ได้ร่วมกับทางจีนและประเทศต่าง ๆ บูรณาการร่วมกันในลักษณะความร่วมมือระหว่างประเทศเพื่อแก้ไขปัญหานี้ให้หมดสิ้นไปอย่างยั่งยืน

ที่มา : https://www.thaigov.go.th/news/contents/details/99924