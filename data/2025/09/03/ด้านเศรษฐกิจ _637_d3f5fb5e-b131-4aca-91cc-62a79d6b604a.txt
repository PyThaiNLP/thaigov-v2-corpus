รัฐบาลไทย-ข่าวทำเนียบรัฐบาล-บสย. ร่วมงาน “พาแบงก์รัฐ มาช่วยราษฎร์” จ.ภูเก็ต ลุย “ค้ำประกันสินเชื่อ-แก้หนี้” เสริมแกร่ง SMEs ปลุกเศรษฐกิจท้องถิ่น  

วันอาทิตย์ที่ 31 สิงหาคม 2568
31/08/2568
พิมพ์
บสย. ร่วมงาน “พาแบงก์รัฐ มาช่วยราษฎร์” จ.ภูเก็ต ลุย “ค้ำประกันสินเชื่อ-แก้หนี้” เสริมแกร่ง SMEs ปลุกเศรษฐกิจท้องถิ่น
สถาบันการเงินของรัฐ 3 หน่วยงาน สังกัดกระทรวงการคลัง ประกอบด้วย บสย. ธพว. และ ธสน. ลงพื้นที่ภาคใต้ จังหวัดภูเก็ต ร่วมจัดงาน “พาแบงก์รัฐ มาช่วยราษฎร์” เพื่อให้ความช่วยเหลือผู้ประกอบการ SMEs และประชาชนในพื้นที่จังหวัดภูเก็ตและจังหวัดใกล้เคียง
สถาบันการเงินของรัฐ 3 หน่วยงาน สังกัดกระทรวงการคลัง ประกอบด้วย บรรษัทประกันสินเชื่ออุตสาหกรรมขนาดย่อม (บสย.) ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) และธนาคารเพื่อการส่งออกและนำเข้าแห่งประเทศไทย (ธสน.) ลงพื้นที่ภาคใต้ จังหวัดภูเก็ต ร่วมจัดงาน “พาแบงก์รัฐ มาช่วยราษฎร์” เพื่อให้ความช่วยเหลือผู้ประกอบการ SMEs และประชาชนในพื้นที่จังหวัดภูเก็ตและจังหวัดใกล้เคียง ให้สามารถเข้าถึงบริการด้านการเงินของภาครัฐอย่างใกล้ชิด พร้อมให้คำปรึกษาการค้ำประกันสินเชื่อ และการปรับโครงสร้างหนี้ที่บูธ บสย. ณ โรงแรมดารา จ.ภูเก็ต เมื่อวันที่ 30 สิงหาคม 2568
นางดุสิดา ทัพวงษ์ รองผู้จัดการทั่วไปอาวุโส สายงานบริหารช่องทางและพัฒนาผู้ประกอบการ บรรษัทประกันสินเชื่ออุตสาหกรรมขนาดย่อม (บสย) กล่าวว่า กิจกรรมพาแบงก์รัฐ มาช่วยราษฎร์ บสย. มุ่งให้ความช่วยเหลือผู้ประกอบการ SMEs ในพื้นที่จังหวัดภูเก็ต และจังหวัดใกล้เคียง โดยนำผู้เชี่ยวชาญจากศูนย์ที่ปรึกษาทางการเงิน SMEs (บสย. F.A. Center) ลงพื้นที่ให้คำปรึกษาอย่างใกล้ชิด พร้อมให้คำปรึกษาด้านการเงิน ฟรี! ไม่มีค่าใช้จ่าย ตลอดจนให้คำปรึกษาในการทำธุรกิจ การแก้ปัญหาหนี้ และเตรียมความพร้อมในการขอสินเชื่อ ภายใต้ มาตรการ “บสย. พร้อมค้ำ พร้อมช่วย”
สำหรับมาตรการ “บสย. พร้อมค้ำ” ได้จัดเตรียมผลิตภัณฑ์ค้ำประกันสินเชื่อเพื่อตอบโจทย์ผู้ประกอบการ SMEs ทุกกลุ่ม ชูจุดเด่น ฟรี! ค่าธรรมเนียมค้ำประกัน 2-4 ปีแรก ค่าธรรมเนียมค้ำฯ ต่อปี 1.5-1.75% โดยค้ำฯ นาน 7-10 ปี ล่าสุดได้ออก “มาตรการพิเศษ” วงเงินรวม 5,000 ล้านบาท ภายใต้ 2 โครงการใหม่ ประกอบด้วย โครงการค้ำประกันสินเชื่อ SMEs Power Trade & Biz วงเงิน 3,000 ล้านบาท ค้ำประกันต่อราย 500,000 – 10,000,000 บาท ตอบโจทย์กลุ่มที่ได้รับผลกระทบจากสงครามการค้า และซัพพลายเชนที่เกี่ยวข้อง รวมถึงกลุ่มที่ได้ผลกระทบจากภาวะเศรษฐกิจ และโครงการค้ำประกันสินเชื่อ SMEs Micro Biz วงเงิน 2,000 ล้านบาท ค้ำประกันต่อราย 10,000 – 500,000 บาท ตอบโจทย์กลุ่มรายย่อย พ่อค้า แม่ค้า ค้าขายออนไลน์ อาชีพอิสระ ฯลฯ โดยทั้ง 2 โครงการมีจุดเด่น คือ ฟรี! ค่าธรรมเนียมค้ำประกัน 3 ปีแรก ปีต่อไปชำระต่ำเพียง 1.5% ต่อปี ค้ำประกันสูงสุด 7 ปี มุ่งเสริมสภาพคล่อง และลดภาระทางการเงิน ช่วยให้ SMEs เดินหน้าต่อได้อย่างยั่งยืน รวมทั้ง โครงการ “กระบะพี่ มีคลังค้ำ” ปลดล็อก SMEs ที่ต้องการซื้อรถกระบะเพื่อการพาณิชย์
นอกจากนี้ ยังมีมาตรการ “บสย. พร้อมช่วย” หรือมาตรการ 3 สี ม่วง เหลือง เขียว เป็นมาตรการแก้หนี้ของ บสย. ที่มีความยืดหยุ่นตามความสามารถของลูกหนี้ จุดเด่นคือ ยืดหนี้ยาวสูงสุด 7 ปี ช่วย SMEs “ผ่อนน้อย เบาแรง” “ตัดเงินต้น ก่อนตัดดอก” ดอกเบี้ย 0% ช่วยให้ลูกหนี้อยู่รอด อยู่ได้ และกลับไปเป็นลูกหนี้ปกติได้ง่ายขึ้น นอกจากนี้ สำหรับ SMEs ที่ต้องการ “ปลดหนี้” บสย. ยังให้ความช่วยเหลือพิเศษ “ลดต้นสูงถึง 30%” พร้อม “ปลดดอก” เพื่อต่อลมหายใจให้ SMEs สามารถกลับมาเดินหน้าต่อได้
บสย. ให้ความสำคัญในการขับเคลื่อนเศรษฐกิจท้องถิ่น เดินหน้าเสริมความแข็งแกร่งให้กับ SMEs ทั่วประเทศให้สามารถเข้าถึงแหล่งเงินทุนในระบบได้ง่ายขึ้น ผ่านกลไกการค้ำประกันสินเชื่อ Credit Guarantee ปัจจุบัน บสย. มีสำนักงานเขตทั้งสิ้น 11 แห่ง โดยมีทีมงานผู้เชี่ยวชาญพร้อมให้คำปรึกษาเรื่องการค้ำประกันสินเชื่อ การเตรียมความพร้อมก่อนเข้าขอสินเชื่อ การปรับโครงสร้างหนี้ ฯลฯ พร้อมให้ความช่วยเหลือและเพิ่มศักยภาพให้กับผู้ประกอบการ SMEs ในพื้นที่อย่างเต็มที่
ทั้งนี้ เพื่อเพิ่มความสะดวกให้กับ SMEs บสย. ได้เปิดช่องทางให้ผู้ประกอบการสามารถเข้ามาตรวจสุขภาพทางการเงิน พร้อมจองคิวขอรับคำปรึกษาทางการเงินได้ที่ LINE OA : @tcgfirst ฟรี! ไม่มีค่าใช้จ่าย ผู้สนใจสอบถามข้อมูลเพิ่มเติมได้ที่ บสย. Call Center โทร. 02-890-9999

ที่มา : https://www.thaigov.go.th/news/contents/details/100301