รัฐบาลไทย-ข่าวทำเนียบรัฐบาล-พม. ร่วมกับสภาสมาคมสตรีแห่งชาติฯ มอบโล่เชิดชูเกียรติสตรีไทยดีเด่น ประจำปี 2568

วันศุกร์ที่ 1 สิงหาคม 2568
พม. ร่วมกับสภาสมาคมสตรีแห่งชาติฯ มอบโล่เชิดชูเกียรติสตรีไทยดีเด่น ประจำปี 2568
พม. ร่วมกับสภาสมาคมสตรีแห่งชาติฯ มอบโล่เชิดชูเกียรติสตรีไทยดีเด่น ประจำปี 2568
วันที่ 1 สิงหาคม 2568 เวลา 09.00 น. นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) และนางสาวสุกัญญา ประจวบเหมาะ ประธานสภาสมาคมสตรีแห่งชาติ ในพระบรมราชินูปถัมภ์ ร่วมแสดงความยินดี พร้อมมอบโล่เชิดชูเกียรติให้กับสตรีไทยดีเด่น ประจำปี 2568 ในงาน “วันสตรีไทย ประจำปี 2568” ภายใต้แนวคิด “สตรีไทยพร้อมใจ สืบสาน รักษา ต่อยอดพระราชปณิธานอย่างยั่งยืน” ณ ห้องรอยัล จูบิลี่ บอลรูม อาคารชาเลนเจอร์ ศูนย์แสดงสินค้าและการประชุมอิมแพ็ค เมืองทองธานี อำเภอปากเกร็ด จังหวัดนนทบุรี
นายอนุกูล กล่าวว่า สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงพระกรุณาโปรดเกล้าโปรดกระหม่อมพระราชทานแนวพระราชดำริ หน้าที่สำคัญเบื้องต้นของสตรีไทย 4 ประการ ซึ่งสตรีไทยทุกท่านสามารถน้อมนำพระกระแสพระราชดำรัสไปใช้เป็นแนวทางในการดำเนินชีวิต และพัฒนาตนเอง ได้แก่ ประการแรก พึงทำหน้าที่ของแม่ให้สมบูรณ์ โดยทำให้ครอบครัวบังเกิดความรัก ความอบอุ่น และมีความเข้าใจ ไว้วางใจซึ่งกันและกัน ประการที่สอง พึงทำหน้าที่ของแม่บ้านให้ดี โดยทำให้บ้านมีความน่าอยู่ เป็นที่พึ่งพิงอันอบอุ่นของสมาชิกในครอบครัว ประการที่สาม พึงรักษาเอกลักษณ์ของความเป็นสตรีไทย ผู้มีความนุ่มนวล อ่อนโยน สุภาพ เมตตา และยิ้มแย้มแจ่มใส รวมทั้งธำรงรักษาศิลปะวัฒนธรรมของไทยอันละเอียดอ่อนประณีต ให้เป็นที่ชื่นชมของนานาชาติตลอดไป และ ประการที่สี่ พึงฝึกฝนตนเองให้มีความรู้ ความสามารถยิ่งขึ้น ขยันและอดทน มีความประหยัด ซื่อสัตย์ มีวินัย และรักษาความสามัคคีในหมู่คณะไว้ให้มั่นคง หากสตรีไทยทุกท่านตั้งใจปฏิบัติหน้าที่ทั้งสี่ประการนี้ก็จะส่งผลให้ครอบครัว สังคม และประเทศชาติ มีความสุข ความเจริญ นำไปสู่การพัฒนาด้านอื่น ๆ อย่างต่อเนื่อง
นายอนุกูล กล่าวว่า กระทรวงการพัฒนาสังคมและความมั่นคงของมนุษย์ (พม.) เป็นหน่วยงานหลักในการส่งเสริมศักยภาพ และสร้างความเข้มแข็งของสถาบันครอบครัว ได้ตระหนักถึงความสำคัญและตระหนักถึงศักยภาพของสตรีไทย ว่าเป็นส่วนสำคัญในการพัฒนาชุมชน สังคม และประเทศชาติ ในการนี้ กระทรวง พม. สภาสมาคมสตรีแห่งชาติ ในพระบรมราชินูปถัมภ์ และภาคีเครือข่ายทั้ง 77 จังหวัด ได้ร่วมกันจัดงานวันสตรีไทยสืบเนื่องมาเป็นประจำทุกปี สำหรับการจัดงานวันสตรีไทย ประจำปี 2568 จัดขึ้นไปภายใต้แนวคิด “สตรีไทยพร้อมใจสืบสาน รักษา ต่อยอดพระราชปณิธานอย่างยั่งยืน” ซึ่งแนวคิดดังกล่าวเป็นหัวใจสำคัญที่สอดคล้องและเสริมพลังให้กับการขับเคลื่อนนโยบายฝ่าวิกฤตประชากรของกระทรวง พม. อย่างสมบูรณ์แบบ โดยที่สตรีเป็นทั้งผู้ดูแลและผู้ขับเคลื่อนการพัฒนาคุณภาพชีวิตตั้งแต่เด็กปฐมวัย ให้มีครอบครัวที่อบอุ่น เป็นผู้ส่งเสริมการศึกษาและคุณธรรมในวัยเรียน เป็นกำลังสำคัญในการสร้างเศรษฐกิจที่มั่นคงในวัยแรงงาน เป็นผู้ถ่ายทอดภูมิปัญญาและได้รับการดูแลในฐานะผู้สูงอายุ และเป็นผู้ส่งเสริมศักยภาพคนพิการอย่างเท่าเทียม ซึ่งทั้งหมดนี้ไม่เพียงแต่เป็นการสืบสานค่านิยมอันดีงามและพระราชปณิธานด้านการพัฒนาคุณภาพชีวิตเท่านั้น แต่ยังเป็นการต่อยอดศักยภาพของสตรีและประชากรทุกช่วงวัยให้สามารถใช้ชีวิตได้อย่างมีคุณภาพและเป็นพลังขับเคลื่อนสังคมได้อย่างยั่งยืนในทุกมิติ
นายอนุกูล กล่าวว่า ในนามของกระทรวง พม. ขอแสดงความยินดีกับทุกท่านที่ได้รับรางวัลสตรีไทยดีเด่น ประจำปี 2568 ซึ่งเป็นการเชิดชูเกียรติสตรีไทยทุกท่าน ซึ่งหมายความว่า ทุกท่านได้น้อมนำกระแสพระราชดำรัสหน้าที่เบื้องต้น 4 ประการ ของสตรีไทยมาใช้ในการดำเนินชีวิต หากสตรีไทยทุกท่านตั้งใจปฏิบัติหน้าที่ทั้ง 4 ประการนี้ จะส่งผลให้ครอบครัว สังคม และประเทศชาติ มีความสุข ความเจริญ นำไปสู่การพัฒนาด้านต่างๆ อย่างต่อเนื่อง อีกทั้งขอขอบคุณสภาสมาคมสตรีแห่งชาติ ในพระบรมราชินูปถัมภ์ โดยการนำของคุณสุกัญญา ประจวบเหมาะ ประธานสภาสมาคมสตรีแห่งชาติ ในพระบรมราชินูปถัมภ์ และหน่วยงานภาคีเครือข่ายทุกภาคส่วน ที่เข้ามาร่วมกันจัดงานวันสตรีไทย 2568 ในวันนี้
สำหรับงาน “วันสตรีไทย ประจำปี 2568”  ทางกระทรวง พม. ได้มีการจัดนิทรรศการนำเสนอผลการดำเนินงาน จำนวน 4 โซน ประกอบด้วย 1) นโยบาย 5x5 ฝ่าวิกฤตประชากร สู่พันธกิจสำคัญ (Flagship Projects) 9 ด้าน เพื่อเสริมพลังสตรี ส่งเสริมความเสมอภาค ลดความเหลื่อมล้ำในสังคมไทยอย่างยั่งยืน 2) ศูนย์เร่งรัดจัดการสวัสติภาพประชาชน (ครส.) เป็นศูนย์กลางการจัดการช่วยเหลือคุ้มครองสวัสดิภาพกลุ่มเป้าหมายตามหลักสหวิชาชีพ 3) ศูนย์บริหารการดูแลกลุ่มเปราะบางจากภัยพิบัติ (ศบปก.) เป็นกลไกในการขับเคลื่อนงานให้ความช่วยเหลือ ดูแล เยียวยา และจัดสวัสดิการให้แก่กลุ่มเปราะบางจากภัยพิบัติ ภายใต้หลักการ "พม. หนึ่งเดียว" และ 4) โครงการกล่องของขวัญ Pink Box "ของขวัญสร้างแรงบันดาลใจ แทนความห่วงใย เพื่อสตรีไทยมั่นคง" ซึ่งบรรจุด้วยสิ่งของจำเป็นในชีวิตประจำวันและการดูแลสุขอนามัยสำหรับสตรีกลุ่มเปราะบาง
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #วันสตรีไทย

ที่มา : https://www.thaigov.go.th/news/contents/details/99213