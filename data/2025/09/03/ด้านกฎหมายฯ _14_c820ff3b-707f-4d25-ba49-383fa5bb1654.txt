รัฐบาลไทย-ข่าวทำเนียบรัฐบาล-กรมวังผู้ใหญ่ประจำพระองค์ สมเด็จพระเจ้าลูกเธอ เจ้าฟ้าพัชรกิติยาภาฯ รองประธานคณะกรรมการกองทุนกำลังใจในพระดำริฯ ตรวจเยี่ยม และติดตามผลการดำเนินงานฯ ณ จังหวัดนครศรีธรรมราช

วันอังคารที่ 1 กรกฎาคม 2568
กรมวังผู้ใหญ่ประจำพระองค์ สมเด็จพระเจ้าลูกเธอ เจ้าฟ้าพัชรกิติยาภาฯ รองประธานคณะกรรมการกองทุนกำลังใจในพระดำริฯ ตรวจเยี่ยม และติดตามผลการดำเนินงานฯ ณ จังหวัดนครศรีธรรมราช
กรมวังผู้ใหญ่ประจำพระองค์ สมเด็จพระเจ้าลูกเธอ เจ้าฟ้าพัชรกิติยาภาฯ รองประธานคณะกรรมการกองทุนกำลังใจในพระดำริพระเจ้าหลานเธอ พระองค์เจ้าพัชรกิติยาภา ตรวจเยี่ยม และติดตามผลการดำเนินงานฯ ณ จังหวัดนครศรีธรรมราช
ในวันอังคารที่ 1 กรกฎาคม 2568 เวลา 10.00 น. พลอากาศเอก สมคิด สุขบาง กรมวังผู้ใหญ่ประจำพระองค์ สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา รองประธานคณะกรรมการกองทุนกำลังใจในพระดำริพระเจ้าหลานเธอ พระองค์เจ้าพัชรกิติยาภา ลงพื้นที่จังหวัดนครศรีธรรมราช เพื่อตรวจเยี่ยม และติดตามผลการดำเนินงานฯ ณ เรือนจำกลางนครศรีธรรมราช โดยมี นางพงษ์สวาท นีละโยธิน ปลัดกระทรวงยุติธรรม นางจิรภา สินธุนาวา รองปลัดกระทรวงยุติธรรม นายยุทธนา นาคเรืองศรี รองอธิบดีกรมราชทัณฑ์ ร่วมติดตามตรวจเยี่ยมฯ พร้อมด้วย​ผู้ว่าราชการจังหวัดนครศรีธรรมราช ผู้บัญชาการมณฑลทหารบกที่ 41 ผู้บังคับการตำรวจภูธรจังหวัดนครศรีธรรมราช และผู้บัญชาการเรือนจำกลางนครศรีธรรมราช ให้การต้อนรับ
โดยพลอากาศเอก สมคิด สุขบาง กล่าวถึงวัตถุประสงค์การลงพื้นที่ตรวจเยี่ยมโครงการกำลังใจฯ พร้อมรับชมวีดิทัศน์กำลังใจฯ ต่อจากนั้น ผู้บัญชาการเรือนจำกลางนครศรีธรรมราช รายงานผลการดำเนินงานตามโครงการกำลังใจฯ และรายงานความคืบหน้าจากการติดตามงานตามประเด็นติดตามการดำเนินการเมื่อปี พ.ศ. 2566 จากนั้นนำเสนอผลการดำเนินงานตามโครงการกำลังใจฯ ในด้านต่าง ๆ จำนวน 6 ด้าน
ในเวลา 11.00 น. พลอากาศเอก สมคิด สุขบาง เข้าแดนหญิงไปยังบริเวณที่มีการจัดอบรมการให้ความรู้กฎหมาย โดยสำนักงานกิจการยุติธรรม ทั้งนี้ พลอากาศเอก สมคิด สุขบาง กล่าวให้กำลังใจแก่ผู้เข้าอบรม และขอบคุณวิทยากรจากสำนักงานกิจการยุติธรรม จากนั้น พันตำรวจโท พงษ์ธร ธัญญสิริ ผู้อำนวยการสำนักงานกิจการยุติธรรม มอบสื่อการเรียนรู้กฎหมายให้โครงการกำลังใจฯ นำไปแจกจ่ายให้กับเรือนจำในโครงการกำลังใจฯ ต่อไป
หลังจากนั้นไปยังบริเวณจัดกิจกรรมกำลังใจรับชมการแสดงจากผู้ต้องขัง และมีการกล่าวถึงบทบาท ภารกิจ สิทธิประโยชน์ การให้ความช่วยเหลือแก่ผู้ต้องขัง ให้กำลังใจ โดยพัฒนาสังคมและความมั่นคงมนุษย์จังหวัดนครศรีธรรมราช ยุติธรรมจังหวัดนครศรีธรรมราช ผู้แทนหน่วยงานกระทรวงแรงงานจังหวัดนครศรีธรรมราช หอการค้าจังหวัดนครศรีธรรมราช สภาอุตสาหกรรมจังหวัดนครศรีธรรมราช ผู้แทนเจ้าของสถานประกอบการในจังหวัดนครศรีธรรมราช และคนต้นแบบ
ต่อมา พลอากาศเอก สมคิด สุขบาง มอบประกาศเกียรติคุณให้แก่สถานประกอบการ จำนวน 4 แห่ง ที่ให้ความอนุเคราะห์รับผู้พ้นโทษเข้าไปทำงาน และกล่าวให้กำลังใจแก่ผู้ต้องขัง และตัวแทนผู้ต้องขัง ได้กล่าวขอบคุณคณะที่เข้าพบปะ ทางคณะฯ จึงเยี่ยมชมการสาธิตฝึกอาชีพในฐานต่าง ๆ
ในเวลา 14.00 น. เดินทางถึงมหาวิทยาลัยราชภัฏนครศรีธรรมราช เพื่อเยี่ยมเยียน และรับฟังการนำเสนอความร่วมมือระหว่างเรือนจำฯ กับมหาวิทยาลัยฯ และปิดท้ายด้วยการไปเยือนร้านวริศรานวดเพื่อสุขภาพ เยี่ยมคนต้นแบบ มอบกระเช้าและกล่าวให้กำลังใจ แก่นางสาววริศรา จวบความสุข ซึ่งเคยได้รับทุนประกอบอาชีพจากกองทุนกำลังใจฯ เพื่อซื้อวัสดุอุปกรณ์สำหรับร้านนวดแผนไทย จำนวน 10,000 บาท ซึ่งนางสาววริศราฯ สามารถประกอบอาชีพและหาเลี้ยงตนเองและครอบครัวได้

ที่มา : https://www.thaigov.go.th/news/contents/details/98077