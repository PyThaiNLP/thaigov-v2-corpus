รัฐบาลไทย-ข่าวทำเนียบรัฐบาล-ประกาศจุดยืนชัด ! “อรรถกร” ค้านใช้สารเร่งเนื้อแดงในประเทศ ชี้ ต้องยึดประโยชน์-ความปลอดภัยคนไทยเป็นหลัก 

วันพฤหัสบดีที่ 14 สิงหาคม 2568
ประกาศจุดยืนชัด ! “อรรถกร” ค้านใช้สารเร่งเนื้อแดงในประเทศ ชี้ ต้องยึดประโยชน์-ความปลอดภัยคนไทยเป็นหลัก
ประกาศจุดยืนชัด ! “อรรถกร” ค้านใช้สารเร่งเนื้อแดงในประเทศ ชี้ ต้องยึดประโยชน์-ความปลอดภัยคนไทยเป็นหลัก เชื่อ ทีมเจรจาดีลภาษีสหรัฐฯ จะคํานึงถึงผลกระทบในทุกมิติ
นายอรรถกร ศิริลัทธยากร รัฐมนตรีว่าการกระทรวงเกษตรและสหกรณ์ กล่าวว่า ตลอดระยะเวลาประมาณ 2 – 3 สัปดาห์ที่ผ่านมามีคําถามถึงจุดยืนของตนในฐานะผู้ที่กํากับดูแลกระทรวงเกษตรและสหกรณ์ และกรมปศุสัตว์ ว่า มีความเห็นอย่างไรต่อการใช้สารเร่งเนื้อแดงในประเทศไทย ตนได้สอบถามจากเพื่อน สส.จากหลายพรรคการเมือง ซึ่งหลายคนให้ความกังวลต่อการใช้สารเร่งเนื้อแดงในเนื้อสุกรหรือในเนื้อโคจะเกิดอะไรขึ้น จากรายงานหรือผลการศึกษาต่าง ๆ ยืนยันชัดเจนว่า สารเร่งเนื้อแดงหลายตัวจะส่งผลกระทบต่อสุขภาพของผู้บริโภค เช่น การที่ทําให้เกิดภาวะหัวใจหยุดเต้นโดยเฉพาะในเด็กและผู้มีครรภ์
นายอรรถกร กล่าวต่อว่า ตนในฐานะที่เคยดํารงตําแหน่งรัฐมนตรีช่วยว่าการกระทรวงเกษตฯ และคุณพ่อก็เคยดํารงตําแหน่งรัฐมนตรีช่วยว่าการกระทรวงเกษตรฯ กํากับดูแลกรมปศุสัตว์โดยตรง และที่สําคัญประธานที่ปรึกษาของพรรคกล้าธรรม ร.อ.ธรรมนัส พรหมเผ่า สมัยที่เป็นรัฐมนตรีว่าการกระทรวงเกษตรฯ เราต่อสู้กับการใช้สารเร่งเนื้อแดงมาตลอด โดยกรมปศุสัตว์ได้ประกาศแคมเปญและดําเนินนโยบายที่มีชื่อว่า อวสานสารเร่งเนื้อแดงในประเทศไทย ก็มีการไล่จับ ไล่สืบ ไล่ปรับลงโทษคนที่แอบลักลอบใช้สารเร่งเนื้อแดง
“ผมยืนยันในจุดยืนว่า ด้วยความเป็นห่วงสุขภาพคนไทยทั้งประเทศ ผมไม่เห็นด้วยกับการอนุญาตให้มีการใช้สารเร่งเนื้อแดงในเนื้อสัตว์ในประเทศไทย เพราะเรามั่นใจว่าสารเร่งเนื้อแดงจะส่งผลกระทบต่อสุขภาพของผู้บริโภคโดยตรง”
เมื่อถามว่าจุดยืนนี้อาจจะไม่สอดคล้องกับแนวทางของทีมไทยแลนด์ที่ไปเจรจาแก้ปัญหาภาษีนำเข้าสหรัฐฯ นายอรรถกร กล่าวว่า ตนให้กําลังใจทีมเจรจาเสมอ และก็พร้อมที่จะให้ความร่วมมือกับทีมเจราจา แต่ในฐานะที่เป็นเจ้ากระทรวงดูแลกํากับกระทรวงเกษตรและสหกรณ์ เราต้องรักษาจุดยืนของเรา แต่ตนยืนยันว่า ทุกความเห็นที่เราได้มอบให้กับทีมเจรจาไปก่อนหน้านี้ ตนยึดมั่นในประโยชน์และความปลอดภัยของพี่น้องชาวไทยเป็นหลัก
“ผมเห็นในความตั้งใจของทีมเจรจาที่ต้องการให้ได้ข้อเสนอที่ดีที่สุดสําหรับประเทศ แต่ท้ายที่สุดแล้ว ผมเชื่อว่าทีมเจรจาจะคํานึงถึงผลกระทบในมิติต่าง ๆ ไม่ใช่มิติด้านความปลอดภัยอย่างเดียว แต่เป็นทุกมิติที่จะส่งผลกระทบต่อพี่น้องคนไทย “นายอรรถกร กล่าวทิ้งท้าย

ที่มา : https://www.thaigov.go.th/news/contents/details/99688