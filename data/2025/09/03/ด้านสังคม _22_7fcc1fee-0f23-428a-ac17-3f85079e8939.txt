รัฐบาลไทย-ข่าวทำเนียบรัฐบาล-ไทย - อินโดนีเซีย ร่วมส่งเสริมจริยธรรม AI - กำกับดูแลแพลตฟอร์มดิจิทัล

วันพฤหัสบดีที่ 26 มิถุนายน 2568
ไทย - อินโดนีเซีย ร่วมส่งเสริมจริยธรรม AI - กำกับดูแลแพลตฟอร์มดิจิทัล
ไทย - อินโดนีเซีย ร่วมส่งเสริมจริยธรรม AI - กำกับดูแลแพลตฟอร์มดิจิทัล
วันที่ 26 มิถุนายน 2568 นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) หารือทวิภาคี กับ H.E. Nezar Patria ผู้ช่วยรัฐมนตรีว่าการกระทรวงการสื่อสารและกิจการดิจิทัลของอินโดนีเซีย ในโอกาสเข้าร่วมการประชุม The 3rd UNESCO Global Forum on the Ethics of Artificial Intelligence (GFEAI 2025) โดยมี ดร.ปิยนุช วุฒิสอน รองปลัดกระทรวงดิจิทัลเพื่อเศรษฐกิจและสังคม (ดีอี) ดร.ชัยชนะ มิตรพันธ์ ผู้อำนวยการสำนักงานพัฒนาธุรกรรมทางอิเล็กทรอนิกส์ (ETDA) และผู้บริหารกระทรวงดีอี ร่วมหารือ ณ โรงแรมเซ็นทาราแกรนด์ บางกอก คอนเวนชัน เซ็นเตอร์ แอท เซ็นทรัลเวิลด์ กรุงเทพมหานคร
สำหรับการหารือครั้งนี้สะท้อนถึงความสัมพันธ์อันแน่นแฟ้นระหว่าง 2 ประเทศ โดยเน้นการแลกเปลี่ยนแนวทางส่งเสริมจริยธรรมและธรรมาภิบาลปัญญาประดิษฐ์ (AI) พร้อมย้ำถึงความสำคัญของการใช้ AI อย่างมีความรับผิดชอบ โดยประเทศไทยพร้อมแบ่งปันประสบการณ์ในการพัฒนาแนวปฏิบัติด้าน AI Ethics เพื่อส่งเสริมการใช้เทคโนโลยีอย่างยั่งยืน
นอกจากนี้ ทั้ง 2 ฝ่ายยังได้หารือเรื่องการกำกับดูแลแพลตฟอร์มดิจิทัล และแนวทางการดำเนินความร่วมมือภายใต้บันทึกความเข้าใจที่ลงนามร่วมกันเมื่อเดือนกุมภาพันธ์ 2567 เพื่อยกระดับการกำกับดูแลด้านดิจิทัลให้มีประสิทธิภาพยิ่งขึ้น โดยการหารือทวิภาคีในครั้งนี้ได้ตอกย้ำความมุ่งมั่นของทั้ง 2 ประเทศในการส่งเสริมความร่วมมือด้านดิจิทัลอย่างเป็นรูปธรรม เพื่อขับเคลื่อนภูมิภาคอาเซียนสู่การพัฒนาอย่างยั่งยืนในยุคเศรษฐกิจดิจิทัล

ที่มา : https://www.thaigov.go.th/news/contents/details/97889