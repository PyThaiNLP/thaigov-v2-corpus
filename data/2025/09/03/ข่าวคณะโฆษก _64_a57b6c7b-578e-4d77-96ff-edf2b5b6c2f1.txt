รัฐบาลไทย-ข่าวทำเนียบรัฐบาล-ภูมิปัญญาไทย สมุนไพรไทย สร้างคุณค่าเศรษฐกิจไทย รัฐบาลชู 5 สมุนไพร Herb of the Year เผยสร้างรายได้มากกว่า 3.5 พันล้าน

วันอาทิตย์ที่ 13 กรกฎาคม 2568
13/07/2568
พิมพ์
ภูมิปัญญาไทย สมุนไพรไทย สร้างคุณค่าเศรษฐกิจไทย รัฐบาลชู 5 สมุนไพร Herb of the Year เผยสร้างรายได้มากกว่า 3.5 พันล้าน
ภูมิปัญญาไทย สมุนไพรไทย สร้างคุณค่าเศรษฐกิจไทย รัฐบาลชู 5 สมุนไพร Herb of the Year เผยสร้างรายได้มากกว่า 3.5 พันล้าน
วันนี้ (13 กรกฎาคม 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า รัฐบาลเดินหน้าผลักดันสมุนไพรไทย ภูมิปัญญาไทย สร้างคุณค่าเศรษฐกิจไทย ชู 5 สมุนไพร Herb of the Year สร้างรายได้มากกว่า 3.5 พันล้าน พร้อมยกระดับการแพทย์พื้นบ้าน การแพทย์ทางเลือก และสมุนไพรของไทย ให้เป็นระบบบริการสุขภาพทางเลือกที่มีคุณภาพ ปลอดภัย และเข้าถึงได้ง่าย มุ่งยกระดับศักยภาพสมุนไพรไทยเป็น Soft Power ที่สามารถสร้างรายได้และขับเคลื่อนเศรษฐกิจของประเทศในระยะยาว
นายอนุกูล กล่าวว่า ความสำเร็จของสมุนไพรในปีที่ผ่านมา เป็นการยกระดับ 5 สมุนไพรยอดนิยม ได้แก่ ขมิ้นชัน ไพล กระชายดำ กระท่อม และกัญชา ให้เป็น Herb of the Year ซึ่งสามารถสร้างมูลค่าเพิ่มกว่า 3,526 ล้านบาท โดยในปีนี้ รัฐบาล โดยกระทรวงสาธารณสุข ได้จัดงาน “งานมหกรรมสมุนไพรแห่งชาติครั้งที่ 22” ขึ้น ได้รับเสียงตอบรับเป็นอย่างมากจาก มีผู้เข้าร่วมงานกว่า 3 แสนคน เพิ่มขึ้นจากปีก่อน 20% มีการซื้อขายในงานด้วยเงินสดเกือบ 50 ล้านบาท อีกทั้ง มีการจับคู่ทำธุรกิจเกี่ยวกับสมุนไพรมากถึง 219 คู่ คาดว่ามีเงินหมุนเวียนประมาณ 198 ล้านบาท ทั้งนี้ เมื่อเปรียบเทียบกับปีที่แล้วจะเห็นถึงการพัฒนาการและความเจริญเติบโตของสมุนไพรไทยอย่างชัดเจน
“รัฐบาลให้ความสำคัญในการพัฒนาแพทย์แผนไทยแพทย์ทางเลือกและสมุนไพร พร้อมสนับสนุนงบประมาณในการทำธุรกิจ หรือให้เกษตรกรปลูกสมุนไพร พร้อมมุ่งมั่นส่งเสริมการแพทย์แผนไทย การแพทย์ทางเลือก รวมถึงการนำภูมิปัญญาท้องถิ่นที่เป็นจุดแข็ง และ soft power ของไทย นำไปสู่การท่องเที่ยวเชิงสุขภาพ สร้างความเชื่อมั่นพัฒนาระบบบริการสุขภาพ (Service Plan) เพื่อดึงดูดนักท่องเที่ยวทั้งชาวไทยและต่างชาติ สร้างรายได้ให้ประชาชนและประเทศอย่างยั่งยืนต่อไป” นายอนุกูล ระบุ

ที่มา : https://www.thaigov.go.th/news/contents/details/98356