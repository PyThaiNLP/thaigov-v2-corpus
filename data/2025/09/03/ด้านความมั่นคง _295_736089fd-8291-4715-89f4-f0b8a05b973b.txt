รัฐบาลไทย-ข่าวทำเนียบรัฐบาล-​ปลัดกระทรวงกลาโหมต้อนรับผู้ช่วยทูตทหารจีนคนใหม่ ชูความร่วมมือครบรอบ ๕๐ ปี  ยกระดับความสัมพันธ์ทวิภาคี

วันพุธที่ 6 สิงหาคม 2568
​ปลัดกระทรวงกลาโหมต้อนรับผู้ช่วยทูตทหารจีนคนใหม่ ชูความร่วมมือครบรอบ ๕๐ ปี  ยกระดับความสัมพันธ์ทวิภาคี
เมื่อวันพุธที่ ๖ สิงหาคม ๒๕๖๘ พลเอก สนิธชนก สังขจันทร์ ปลัดกระทรวงกลาโหม ได้ให้การต้อนรับ พลตรี Zhang Linhong (จาง หลินหง) ผู้ช่วยทูตทหารสาธารณรัฐประชาชนจีนประจำประเทศไทย
ณ ห้องพระบารมีปกเกล้า ในศาลาว่าการกลาโหม ในโอกาสเข้ารับตำแหน่งปลัดกระทรวงกลาโหม ได้กล่าวแสดงความยินดีกับ พลตรี จาง หลินหง พร้อมทั้งแสดงความเชื่อมั่นว่าด้วยประสบการณ์และวิสัยทัศน์ของท่าน จะมีบทบาทสำคัญในการขับเคลื่อนความสัมพันธ์ไทย-จีน ให้แน่นแฟ้นยิ่งขึ้น โดยการพบปะกันในวันนี้ถือเป็นโอกาสสำคัญในการแลกเปลี่ยนความคิดเห็นและเสริมสร้างความเข้าใจระหว่างกัน นอกจากนี้ ปลัดกระทรวงกลาโหมยังได้ฝากขอบคุณถึง พลเรือตรี Wang Zheng (หวัง เจิ้ง) ผู้ช่วยทูตทหารคนก่อนสำหรับความร่วมมือที่ผ่านมา
ในโอกาสนี้ ปลัดกระทรวงกลาโหมได้ย้ำถึงความสัมพันธ์อันดีและความร่วมมือที่แนบแน่นระหว่างกองทัพไทยและกองทัพจีน พร้อมชื่นชมการเฉลิมฉลองวาระครบรอบ ๕๐ ปีของการสถาปนาความสัมพันธ์ทางการทูตในปี พ.ศ. ๒๕๖๘ ภายใต้แนวคิด "ปีทองแห่งมิตรภาพไทย-จีน" ซึ่งตอกย้ำถึงความเป็น หุ้นส่วนความร่วมมือเชิงยุทธศาสตร์อย่างรอบด้าน ระหว่างไทย-จีน ซึ่งที่ผ่านมามีพัฒนาการของความร่วมมือที่เป็นประโยชน์ร่วมกันอย่างเป็นพลวัตร ความร่วมมือที่หลากหลายและเป็นประโยชน์ร่วมกันไม่เพียงแต่จะสร้างผลประโยชน์ที่เป็นรูปธรรมแก่ประชาชนทั้งสองประเทศเท่านั้น แต่ยังรวมถึงการเสริมสร้างความเข้าใจและความไว้วางใจในระดับกองทัพ ซึ่งเป็นรากฐานสำคัญในการรักษาเสถียรภาพและความมั่นคง ในภูมิภาค
การต้อนรับผู้ช่วยทูตทหารจีนคนใหม่ในครั้งนี้ นับเป็นโอกาสอันดีที่แสดงให้เห็นถึงความพร้อมของกองทัพไทยในการสานต่อและพัฒนาความสัมพันธ์อันดีกับมิตรประเทศต่อไป เพื่อผลประโยชน์ร่วมกันของประชาชนและภูมิภาคโดยรวม

ที่มา : https://www.thaigov.go.th/news/contents/details/99396