รัฐบาลไทย-ข่าวทำเนียบรัฐบาล-รัฐบาล สั่งการป้องกันอธิปไตยของประเทศอย่างเต็มที่ และลดระดับความสัมพันธ์ทางการทูตกับกัมพูชา พร้อมดำเนินการตามกฎหมายระหว่างประเทศ

วันพฤหัสบดีที่ 24 กรกฎาคม 2568
24/07/2568
พิมพ์
รัฐบาล สั่งการป้องกันอธิปไตยของประเทศอย่างเต็มที่ และลดระดับความสัมพันธ์ทางการทูตกับกัมพูชา พร้อมดำเนินการตามกฎหมายระหว่างประเทศ
รัฐบาล สั่งการป้องกันอธิปไตยของประเทศอย่างเต็มที่ และลดระดับความสัมพันธ์ทางการทูตกับกัมพูชา พร้อมดำเนินการตามกฎหมายระหว่างประเทศ
วันนี้ (24 ก.ค. 68) เวลา 16.15 น .ภายหลังการประชุมสภาความมั่นคงแห่งชาติ เนื่องจากเหตุการณ์ความไม่สงบบริเวณแนวชายแดนไทย-กัมพูชา นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย รักษาราชการแทนนายกรัฐมนตรี ชี้แจงสถานการณ์ความไม่สงบที่เกิดขึ้นบริเวณแนวชายแดนไทย-กัมพูชา ที่เกิดขึ้น ว่า เป็นเหตุปะทะระหว่างทหารกัมพูชาและทหารของไทยในพื้นที่ โดยจากการรายงานของหน่วยงานที่เกี่ยวข้องในพื้นที่ พบว่ามีการใช้อาวุธหลากหลายประเภท ยิงเข้ามาในเขตแดนของไทยก่อน โดยไม่มีเป้าหมายที่ชัดเจน สร้างความเสียหายต่อชุมชนและประชาชนในพื้นที่ ทั้งนี้ มีผู้เสียชีวิตจากเหตุการณ์ดังกล่าวรวม 11 ราย เป็นพลเรือน 10 ราย และเจ้าหน้าที่ทหาร 1 ราย รวมถึงมีผู้บาดเจ็บ 28 ราย แบ่งเป็นพลเรือน 24 ราย และเจ้าหน้าที่ทหาร 4 นาย นอกจากนี้ ยังมีรายงานว่ามีการยิงเข้าไปในบริเวณปั๊มน้ำมัน ร้านสะดวกซื้อ และโรงพยาบาลในพื้นที่ด้วย ดังนั้น รัฐบาลจึงขอประณามการใช้ความรุนแรงที่ไม่เป็นไปตามหลักกฎหมายระหว่างประเทศ พร้อมยืนยันว่าเหตุการณ์ดังกล่าวยังไม่ใช่การประกาศสงคราม แต่เป็นการปะทะกัน ในการรักษาอธิปไตยของไทย
ทั้งนี้ เหตุปะทะดังกล่าวเกิดจากการยั่วยุจากฝ่ายกัมพูชา ประเทศไทยจึงจำเป็นต้องดำเนินการป้องกันอธิปไตยของประเทศ
นายภูมิธรรม กล่าวอีกว่า กองทัพได้ดำเนินการปกป้องอธิปไตยในพื้นที่อย่างเต็มที่ รัฐบาลได้มอบอำนาจให้เจ้าหน้าที่ทหารสามารถใช้มาตรการที่จำเป็นภายใต้กรอบของกฎหมายระหว่างประเทศ เนื่องจากสถานการณ์มีความเร่งด่วนและเปลี่ยนแปลงอย่างต่อเนื่อง โดยเกิดเหตุขึ้นในพื้นที่ 4 จังหวัด ได้แก่ อุบลราชธานี ศรีสะเกษ บุรีรัมย์ และสุรินทร์ ซึ่งฝ่ายความมั่นคงจำกัดสถานการณ์ให้อยู่ภายในพื้นที่ แต่รัฐบาลได้มีการระมัดระวังบริเวณชายแดนอย่างเต็มที่ พร้อมได้มอบหมายให้กระทรวงมหาดไทยดำเนินการอพยพประชาชนในพื้นที่เสี่ยง โดยมีแผนรองรับที่เตรียมไว้แล้วอย่างเป็นระบบ
ทั้งนี้ ที่ประชุมได้มีมติ ดังนี้
-ให้หน่วยงานที่เกี่ยวข้องเร่งดำเนินการดูแลความปลอดภัยประชาชนในพื้นที่อย่างใกล้ชิด พร้อมเยียวยาผู้เสียชีวิตและผู้ได้รับผลกระทบตามระเบียบที่มีอยู่
-กระทรวงศึกษาธิการได้สั่งปิดโรงเรียนในพื้นที่เสี่ยงชั่วคราว
-กระทรวงสาธารณสุขได้ดำเนินการเปลี่ยนโรงพยาบาลในพื้นที่เป็นโรงพยาบาลสนามชั่วคราว รวมถึงอพยพคนป่วย ผู้ที่ได้รับบาดเจ็บทั้งหมดไปสู่โรงพยาบาลอื่น ๆ ที่ปลอดภัยเรียบร้อยแล้ว
สำหรับมาตรการด้านการต่างประเทศ รัฐบาลได้ลดระดับความสัมพันธ์ทางการทูตกับกัมพูชาลง โดยเรียกเอกอัครราชทูตไทยประจำกัมพูชากลับประเทศไทย และส่งเอกอัครราชทูตกัมพูชาประจำประเทศไทยกลับสู่ประเทศ ซึ่งถือเป็นมาตรการที่มีความรุนแรงที่สุดในทางการทูต
“รัฐบาลไทยยึดมั่นในหลักการแห่งการปกป้องอธิปไตยของชาติ และจะไม่ยอมให้มีการละเมิดเขตแดนของประเทศโดยเด็ดขาด พร้อมรับผิดชอบในการดูแลประชาชนอย่างเต็มที่“นายภูมิธรรม กล่าว

ที่มา : https://www.thaigov.go.th/news/contents/details/98777