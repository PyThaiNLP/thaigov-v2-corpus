รัฐบาลไทย-ข่าวทำเนียบรัฐบาล-บขส. ปรับการเดินรถโดยสารเส้นทางภายในประเทศ อัปเดตจุดจอดระหว่างทางใหม่ เน้นสะดวก รวดเร็ว ปลอดภัย เริ่ม 1 สิงหาคม 2568

วันศุกร์ที่ 1 สิงหาคม 2568
บขส. ปรับการเดินรถโดยสารเส้นทางภายในประเทศ อัปเดตจุดจอดระหว่างทางใหม่ เน้นสะดวก รวดเร็ว ปลอดภัย เริ่ม 1 สิงหาคม 2568
.....
นายอรรถวิท รักจำรูญ กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า ตั้งแต่วันที่ 1 สิงหาคม 2568 เป็นต้นไป บขส. จะปรับการเดินรถโดยสารเส้นทางภายในประเทศใหม่ เช่น ปรับจุดจอดระหว่างทาง ตารางเวลาเดินรถ เที่ยววิ่ง เป็นต้น ให้สอดคล้องกับความต้องการของผู้โดยสารและรองรับการเดินทางของประชาชน ทำให้เกิดความสะดวก รวดเร็ว และปลอดภัย ตามนโยบายกระทรวงคมนาคม จะทำให้ บขส. มีเส้นทางเดินรถที่เปิดให้บริการ รวม 62 เส้นทาง 175 เที่ยววิ่ง    ต่อวัน ดังนี้
1. เส้นทางภาคเหนือ เปิดให้บริการ 19 เส้นทาง 68 เที่ยววิ่งต่อวัน เช่น เส้นทางกรุงเทพฯ - บ้าน   ท่าตอน ระยะทาง 890 กิโลเมตร ค่าโดยสาร 734 บาท เที่ยวไปรถออกจากกรุงเทพฯ เวลา 18.10 น. เที่ยวกลับ รถออกจากบ้านท่าตอน เวลา 16.30 น. และกรุงเทพฯ - ทุ่งช้าง ระยะทาง 766 กม. ค่าโดยสาร 641 บาท เที่ยวไปรถออกจากกรุงเทพฯ เวลา 18.30 น. เที่ยวกลับรถออกจากทุ่งช้าง เวลา 17.00 น. เป็นต้น
2. เส้นทางภาคตะวันออกเฉียงเหนือและภาคตะวันออก เปิดให้บริการ 18 เส้นทาง 58 เที่ยววิ่งต่อวัน เช่น กรุงเทพฯ - สกลนคร - นาแก ระยะทาง 673 กม. ค่าโดยสาร 571 บาท เที่ยวไปรถออกจากกรุงเทพฯ เวลา 20.30 น. เที่ยวกลับรถออกจากนาแก เวลา 18.30 น. และกรุงเทพฯ - โขงเจียม ระยะทาง 707 กม. ค่าโดยสาร 589 บาท เที่ยวไปรถออกจากกรุงเทพฯ เวลา 19.30 น. เที่ยวกลับรถออกจากโขงเจียม เวลา 16.30 น. เป็นต้น
3. เส้นทางภาคใต้ เปิดให้บริการ 25 เส้นทาง 49 เที่ยววิ่งต่อวัน เช่น กรุงเทพฯ (หมอชิต 2) - ปัตตานี ระยะทาง 1,061 กม. ค่าโดยสาร 869 บาท เที่ยวไปรถออกจากหมอชิต 2 เวลา 15.30 น. เที่ยวกลับ รถออกจากปัตตานีเวลา 16.30 น. และกรุงเทพฯ (สายใต้ใหม่) - สุไหงโก-ลก ระยะทาง 1,127 กม. ค่าโดยสาร 1,001 บาท เที่ยวไปรถออกจากกรุงเทพฯ (สายใต้ใหม่) เวลา 15.30 น. เที่ยวกลับรถออกจากสุไหงโก-ลก เวลา 13.00 น. เป็นต้น
ปัจจุบันมีผู้โดยสารและนักท่องเที่ยวใช้บริการรถโดยสารสาธารณะในการเดินทางกลับภูมิลำเนาและท่องเที่ยวจำนวนมาก จากข้อมูลการเดินรถ พบว่ามีผู้ใช้บริการรถโดยสาร บขส. และรถร่วมฯ ในวันธรรมดา (เที่ยวไป - กลับ) เฉลี่ย 80,000 - 90,000 คน/วัน ใช้รถโดยสาร (รถ บขส. และรถร่วมฯ) 5,000 - 6,000 เที่ยววิ่งต่อวัน และวันหยุดเสาร์ - อาทิตย์ (เที่ยวไป - กลับ) มีผู้โดยสารใช้บริการเฉลี่ย 100,000 คนต่อวัน ใช้รถโดยสาร 7,000 เที่ยววิ่งต่อวัน สอบถามข้อมูลการเดินทางเพิ่มเติมและจองตั๋ว บขส. ล่วงหน้าได้ที่เว็บไซต์ บขส. Application E-ticket Facebook Page : บขส. Line : บขส.99 และช่องจำหน่ายตั๋วโดยสาร บขส. ทั่วประเทศ หรือ โทร. 0 2936 3660 ทุกวัน ในเวลา 06.00 - 22.00 น.

ที่มา : https://www.thaigov.go.th/news/contents/details/99204