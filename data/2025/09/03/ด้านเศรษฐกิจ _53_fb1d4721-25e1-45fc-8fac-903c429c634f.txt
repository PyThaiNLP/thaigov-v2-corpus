รัฐบาลไทย-ข่าวทำเนียบรัฐบาล-งานสัมมนาโครงการศึกษาแนวทางเพื่อสนับสนุนและรองรับการดำเนินการเข้าสู่การเป็นสมาชิกองค์การเพื่อความร่วมมือทางเศรษฐกิจและการพัฒนา

วันเสาร์ที่ 28 มิถุนายน 2568
28/06/2568
พิมพ์
งานสัมมนาโครงการศึกษาแนวทางเพื่อสนับสนุนและรองรับการดำเนินการเข้าสู่การเป็นสมาชิกองค์การเพื่อความร่วมมือทางเศรษฐกิจและการพัฒนา
สคร. จัดงานสัมมนาโครงการศึกษาแนวทางเพื่อสนับสนุนและรองรับการดำเนินการเข้าสู่การเป็นสมาชิกองค์การเพื่อความร่วมมือทางเศรษฐกิจและการพัฒนา (OECD) และการจัดทำความตกลงการค้าเสรี (FTA)
สำนักงานคณะกรรมการนโยบายรัฐวิสาหกิจ จัดงานสัมมนาโครงการศึกษาแนวทางเพื่อสนับสนุนและรองรับการดำเนินการเข้าสู่การเป็นสมาชิกองค์การเพื่อความร่วมมือทางเศรษฐกิจและการพัฒนา (Organisation for Economic Co-operation and Development: OECD) และการจัดทำความตกลงการค้าเสรี (Free Trade Agreement: FTA) ระหว่างประเทศไทยกับสหภาพยุโรปในส่วนของรัฐวิสาหกิจ
สำนักงานคณะกรรมการนโยบายรัฐวิสาหกิจ (สคร.) ได้ร่วมกับมูลนิธิสถาบันวิจัยเพื่อการพัฒนาประเทศไทย (TDRI) ในฐานะที่ปรึกษาโครงการศึกษาแนวทางของ สคร. เพื่อสนับสนุนและรองรับการดำเนินการเข้าสู่การเป็นสมาชิกองค์การเพื่อความร่วมมือทางเศรษฐกิจและการพัฒนา (Organisation for Economic Co-operation and Development: OECD) และการจัดทำความตกลงการค้าเสรี (Free Trade Agreement: FTA) ระหว่างประเทศไทยกับสหภาพยุโรปในส่วนของรัฐวิสาหกิจ เมื่อวันศุกร์ที่ 27 มิถุนายน 2568 ณ ห้องประชุมโลตัสบอลรูม โรงแรม เมอเวนพิค กรุงเทพฯ สุขุมวิท 15 โดยมีผู้เข้าร่วมในรูปแบบ Onsite กว่า 100 ท่าน และรูปแบบ Online กว่า 150 ท่าน จากหน่วยงานที่เกี่ยวข้องทั้งรัฐวิสาหกิจ กระทรวงเจ้าสังกัด หน่วยงานกำกับดูแล องค์กรตัวแทนภาคเอกชน และหน่วยงานต่าง ๆ ซึ่งงานสัมมนาดังกล่าวมีวัตถุประสงค์เพื่อเตรียมความพร้อมของประเทศไทยในการเข้าสู่การเป็นสมาชิก OECD  และรองรับการดำเนินการตามพันธกรณีภายใต้ FTA ระหว่างประเทศไทยกับสหภาพยุโรปในส่วนของรัฐวิสาหกิจ
ในการสัมมนาดังกล่าวได้มีการนำเสนอผลการศึกษาอย่างเป็นทางการเกี่ยวกับภาพรวมการเข้าร่วมเป็นสมาชิก OECD และการจัดทำ FTA ระหว่างประเทศไทยกับสหภาพยุโรป การประเมินความสอดคล้องระหว่างการกำกับดูแลรัฐวิสาหกิจของไทยกับมาตรฐานระดับสากล ผลกระทบการเข้าร่วมเป็นสมาชิก OECD และการดำเนินการตามพันธกรณี FTA ระหว่างประเทศไทยกับสหภาพยุโรป ตลอดจนแนวทางการเตรียมความพร้อมและการรองรับการดำเนินการของรัฐและรัฐวิสาหกิจไทย นอกจากนี้ ได้มีเวทีเสวนาวิชาการโดยได้รับเกียรติจากวิทยากรผู้ทรงคุณวุฒิจำนวน 3 ท่าน ประกอบด้วย นายพิศาล มาณวพัฒน์ อดีตเอกอัครราชทูตไทยประจำสหรัฐอเมริกา นายกุลิศ สมบัติศิริ อดีตปลัดกระทรวงพลังงาน และนายธิบดี วัฒนกุล ผู้อำนวยการ สคร. เป็นผู้ร่วมเสวนาวิชาการดังกล่าว โดยมีนายจักรกฤษณ์ ควรพจน์ ที่ปรึกษาฝ่ายกฎหมายเพื่อการพัฒนา TDRI เป็นผู้ดำเนินการเสวนาดังกล่าว
ทั้งนี้ การเสวนาดังกล่าวได้มีการอภิปรายอย่างกว้างขวางเกี่ยวกับมาตรฐานของ FTA ส่งผลกระทบต่อการสร้างโอกาสและอุปสรรคของประเทศไทย ทิศทางการกำกับดูแลรัฐวิสาหกิจไทยสู่มาตรฐานสากล และการปรับตัวของรัฐวิสาหกิจภายใต้มาตรฐานของ OECD และ FTA เพื่อเป็นการสื่อสาร สร้างความรู้ความเข้าใจ แลกเปลี่ยนข้อคิดเห็นเชิงวิชาการ ที่จะสนับสนุนและส่งเสริมให้เกิดการต่อยอดไปสู่การจัดทำนโยบายที่เหมาะสม พร้อมรองรับการเข้าสู่ความร่วมมือระหว่างประเทศของรัฐวิสาหกิจไทยได้อย่างมั่นคงและยั่งยืนต่อไป

ที่มา : https://www.thaigov.go.th/news/contents/details/97966