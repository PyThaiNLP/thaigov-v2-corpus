รัฐบาลไทย-ข่าวทำเนียบรัฐบาล-​ปลัดฯ ณัฐพล ร่วมประชุมคณะกรรมการอำนวยการจัดงานเฉลิมพระเกียรติ 3 งานใหญ่ ของประเทศ

วันพุธที่ 9 กรกฎาคม 2568
09/07/2568
พิมพ์
​ปลัดฯ ณัฐพล ร่วมประชุมคณะกรรมการอำนวยการจัดงานเฉลิมพระเกียรติ 3 งานใหญ่ ของประเทศ
​ปลัดฯ ณัฐพล ร่วมประชุมคณะกรรมการอำนวยการจัดงานเฉลิมพระเกียรติ 3 งานใหญ่ ของประเทศ
วันที่ 7 กรกฎาคม 2568 ดร.ณัฐพล รังสิตพล ปลัดกระทรวงอุตสาหกรรม ประชุมคณะกรรมการอำนวยการจัดงานเฉลิมพระเกียรติ พระบาทสมเด็จพระมงกุฎเกล้าเจ้าอยู่หัว เนื่องในโอกาสวันสวรรคตครบ 100 ปี 25 พฤศจิกายน 2568 เฉลิมพระเกียรติ พระบาทสมเด็จพระปรเมนทรมหาอานันทมหิดล พระอัฐมรามาธิบดินทร เนื่องในโอกาสวันพระบรมราชสมภพครบ 100 ปี 20 กันยายน 2568 และเฉลิมพระเกียรติ สมเด็จพระเจ้าภคินีเธอ เจ้าฟ้าเพชรรัตนราชสุดา สิริโสภาพัณณวดี เนื่องในโอกาสวันประสูติครบ 100 ปี 24 พฤศจิกายน 2568 โดยมี นายภูมิธรรม เวชยชัย  รองนายกรัฐมนตรี  รักษาราชการแทนนายกรัฐมนตรี เป็นประธานการประชุม ณ ตึกภักดีบดินทร์ ทำเนียบรัฐบาล
เพื่อน้อมรำลึกในพระมหากรุณาธิคุณ และพระกรุณาธิคุณ ที่ทรงมีคุณูปการต่อประเทศชาติ และเป็นการแสดงออกถึงความจงรักภักดี รัฐบาลเห็นสมควรให้การจัดงานเฉลิมพระเกียรติเป็นไปด้วยความเรียบร้อยและสมพระเกียรติทุกประการ ทั้งนี้ การจัดงานมีทั้งงานพระราชพิธีและพิธีการ รวมถึงโครงการและกิจกรรมต่าง ๆ จึงได้มีคำสั่งแต่งตั้งคณะทำงานดำเนินการจัดงานเฉลิมพระเกียรติเนื่องในโอกาสสำคัญยิ่ง ทั้ง 3 วาระดังกล่าว
ซึ่งขณะนี้มีหน่วยงานที่ดำเนินการจัดทำโครงการและกิจกรรมร่วมเฉลิมพระเกียรติฯ รวมทั้งสิ้นจำนวน 108 หน่วยงาน จำนวน 1,013 โครงการ/กิจกรรม อาทิ จัดทำตราสัญลักษณ์ งานเฉลิมพระเกียรติฯ การจัดสร้างเหรียญที่ระลึกและเหรียญกษาปณ์ที่ระลึก เฉลิมพระเกียรติฯ การจัดสร้างดวงตราไปรษณียากรที่ระลึก เฉลิมพระเกียรติฯ การจัดกิจกรรมจิตอาสาบำเพ็ญสาธารณประโยชน์และสาธารณกุศล การจัดทำหนังสือจดหมายเหตุ และจัดพิมพ์หนังสือที่ระลึก งานเฉลิมพระเกียรติ รวมถึงการเผยแพร่ประชาสัมพันธ์พระราชประวัติ พระราชกรณียกิจ พระปรีชาสามารถ เฉลิมพระเกียรติพระบาทสมเด็จพระมงกุฎเกล้าเจ้าอยู่หัว เนื่องในโอกาสวันสวรรคตครบ 100 ปี 25 พฤศจิกายน 2568 และเฉลิมพระเกียรติพระบาทสมเด็จพระปรเมนทรมหาอานันทมหิดล พระอัฐมรามาธิบดินทร เนื่องในโอกาสวันพระบรมราชสมภพครบ 100 ปี 20 กันยายน 2568 และการเผยแพร่ประชาสัมพันธ์พระประวัติ พระกรณียกิจ พระปรีชาสามารถ เฉลิมพระเกียรติสมเด็จพระเจ้าภคินีเธอ เจ้าฟ้าเพชรรัตนราชสุดา สิริโสภาพัณณวดี เนื่องในโอกาสวันประสูติครบ 100 ปี 24 พฤศจิกายน 2568

ที่มา : https://www.thaigov.go.th/news/contents/details/98310