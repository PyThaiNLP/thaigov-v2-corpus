รัฐบาลไทย-ข่าวทำเนียบรัฐบาล-บขส. เปิดบริการใหม่ “ส่งพัสดุถึงบ้าน” นำร่อง 4 จังหวัด กรุงเทพฯ - ปริมณฑล เพิ่มความสะดวกประชาชน ยกระดับบริการโลจิสติกส์

วันพุธที่ 20 สิงหาคม 2568
บขส. เปิดบริการใหม่ “ส่งพัสดุถึงบ้าน” นำร่อง 4 จังหวัด กรุงเทพฯ - ปริมณฑล เพิ่มความสะดวกประชาชน ยกระดับบริการโลจิสติกส์
....
นายอรรถวิท รักจำรูญ กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า บขส. เดินหน้ายกระดับการให้บริการรับ - ส่งพัสดุภัณฑ์ เปิดช่องทางการบริการใหม่ “ส่งพัสดุถึงบ้าน” เพื่ออำนวยความสะดวกประชาชนผู้ใช้บริการ ไม่จำเป็นต้องเดินทางมารับสินค้าที่ศูนย์รับ - ส่งพัสดุภัณฑ์ สถานีเดินรถของ บขส. เพียงแจ้งปลายทางสามารถรอรับพัสดุได้ที่บ้านอย่างสะดวก ปลอดภัย และรวดเร็ว ถือเป็นอีกก้าวสำคัญในการพัฒนาด้านโลจิสติกส์ของ บขส. และเป็นไปตามแผนพัฒนาธุรกิจรับ - ส่งสินค้าและพัสดุภัณฑ์ เพื่อเพิ่มศักยภาพ รองรับความต้องการจัดส่งพัสดุภัณฑ์ที่เพิ่มขึ้นของประชาชนให้ได้รับความสะดวกในการใช้บริการ และสร้างรายได้ให้กับ บขส. ตามนโยบายของกระทรวงคมนาคม
สำหรับบริการใหม่ “ส่งพัสดุถึงบ้าน” บขส. ได้นำร่องให้บริการในพื้นที่กรุงเทพฯ และปริมณฑล 4 จังหวัด ได้แก่ กรุงเทพฯ นนทบุรี ปทุมธานี และสมุทรปราการ โดยให้บริการทุกวัน ตั้งแต่บัดนี้เป็นต้นไป ส่วนอัตราค่าบริการขนส่งจะคำนวนตามระยะทางที่ไปส่งถึงบ้าน ผู้ใช้บริการสามารถส่งสินค้าได้หลากหลาย เช่น สินค้าเกษตร และสินค้าอุปโภค - บริโภค โดยไม่รับฝากวัตถุอันตราย วัตถุไวไฟทุกชนิด สิ่งของผิดกฎหมาย และสารเสพติด ทั้งนี้ ในอนาคต บขส. มีแผนจะขยายผล “ส่งพัสดุถึงบ้าน” ไปยังพื้นที่ภูมิภาคต่อไป สอบถามรายละเอียดเพิ่มเติมได้ที่ศูนย์รับ - ส่งพัสดุภัณฑ์ (จตุจักร) หรือหมอชิต 2 โทร. 0 2537 8480 หรือ 0 2537 8732

ที่มา : https://www.thaigov.go.th/news/contents/details/99916