รัฐบาลไทย-ข่าวทำเนียบรัฐบาล-กรมสรรพากรจับมือสำนักงานพัฒนาธุรกรรมทางอิเล็กทรอนิกส์ (สพธอ.) ลงนาม MOU ส่งเสริมระบบธุรกรรมภาษีอิเล็กทรอนิกส์ที่มั่นคงและปลอดภัย 

วันอังคารที่ 15 กรกฎาคม 2568
15/07/2568
พิมพ์
กรมสรรพากรจับมือสำนักงานพัฒนาธุรกรรมทางอิเล็กทรอนิกส์ (สพธอ.) ลงนาม MOU ส่งเสริมระบบธุรกรรมภาษีอิเล็กทรอนิกส์ที่มั่นคงและปลอดภัย
เมื่อวันที่ 23 พ.ค.2568 กรมสรรพากรและ สพธอ. ร่วมลงนาม mou ด้านการตรวจรับรองระบบสารสนเทศของผู้ให้บริการตัวแทนที่ได้รับการรับรอง ตามกฎกระทรวง ฉบับที่ 384 (พ.ศ. 2565) ภายใต้ประมวลรัษฎากร
เมื่อวันที่ 23 พฤษภาคม 2568 กรมสรรพากร และสำนักงานพัฒนาธุรกรรมทางอิเล็กทรอนิกส์ (สพธอ.) หรือ ETDA ได้ร่วมลงนามในบันทึกข้อตกลงความร่วมมือด้านการตรวจรับรองระบบสารสนเทศของผู้ให้บริการตัวแทนที่ได้รับการรับรอง ตามกฎกระทรวง ฉบับที่ 384 (พ.ศ. 2565) ภายใต้ประมวลรัษฎากร โดยมีวัตถุประสงค์เพื่อยกระดับความมั่นคงปลอดภัยของระบบสารสนเทศ และสร้างมาตรฐานในการเชื่อมโยงข้อมูลกับระบบของกรมสรรพากร
การบันทึกข้อตกลงความร่วมมือดังกล่าว จะช่วยให้ผู้ให้บริการตัวแทนสามารถจัดทำและยื่นหรือส่งเอกสารหลักฐานหรือหนังสือทางอิเล็กทรอนิกส์แทนผู้ประกอบการได้อย่างถูกต้องและปลอดภัย อีกทั้งช่วยลดภาระของผู้ประกอบการในการจัดเตรียมเอกสารต่าง ๆ และอำนวยความสะดวกในการทำธุรกรรมทางภาษีอย่างครบวงจร โดยมุ่งเน้นการให้บริการที่มีความน่าเชื่อถือ มั่นคง และสอดคล้องกับมาตรฐานสากล
นอกจากนี้ กรมสรรพากรยังส่งเสริมให้ภาคเอกชนเข้ามามีบทบาทในการให้บริการธุรกรรมภาษีทางอิเล็กทรอนิกส์ โดยสนับสนุนการเชื่อมโยงข้อมูลผ่านช่องทาง Open API ซึ่งจะช่วยเพิ่มประสิทธิภาพในการบริหารจัดการข้อมูลภาษี และสร้างความเชื่อมั่นให้กับผู้ประกอบการในการดำเนินธุรกรรมภาษีในยุคดิจิทัล

ที่มา : https://www.thaigov.go.th/news/contents/details/98421