รัฐบาลไทย-ข่าวทำเนียบรัฐบาล-คณะผู้สังเกตการณ์ชั่วคราว (IOT) เดินทางไปสังเกตการณ์ในพื้นที่ กองบัญชาการป้องกันชายแดนจันทบุรีและตราด

วันพุธที่ 3 กันยายน 2568
คณะผู้สังเกตการณ์ชั่วคราว (IOT) เดินทางไปสังเกตการณ์ในพื้นที่ กองบัญชาการป้องกันชายแดนจันทบุรีและตราด
วันที่ ๒ กันยายน ๒๕๖๘ นาวาเอก ภริศว์  วงษ์เพ็ญศรี ผู้บังคับหน่วยเฉพาะกิจนาวิกโยธินตราด เป็นผู้แทน ผู้บัญชาการป้องกันชายแดนจันทบุรีและตราด ร่วมให้การต้อนรับ คณะผู้สังเกตการณ์ชั่วคราว (Interim Observer Team: IOT - Thailand)
ประกอบไปด้วย ผู้ช่วยทูตทหาร จาก ๘ ประเทศสมาชิกอาเซียนได้แก่ บรูไน , มาเลเซีย , ลาว , อินโดนีเซีย , เมียนมา , ฟิลิปปินส์ , สิงคโปร์ และเวียดนาม รวม ๑๔ นาย โดยมี พลตรี ซัมซุล ริซัล บิน มูซา ผู้ช่วยทูตทหารมาเลเซียประจำประเทศไทย เป็นหัวหน้าคณะ และ พลตรี กรรณ บุญชัย รองเจ้ากรมข่าวทหาร (หัวหน้าคณะฝ่ายไทย) พร้อมสื่อมวลชน ลงพื้นที่สำรวจสถานการณ์จริงบริเวณชายแดนไทย-กัมพูชาในพื้นที่รับผิดชอบของ กองบัญชาการป้องกันชายแดนจันทบุรีและตราด ณ หลักเขตที่ ๗๓ จุดผ่านแดนถาวรบ้านหาดเล็ก อำเภอคลองใหญ่ จังหวัดตราด เพื่อให้คณะทูตทหารนานาชาติได้เห็นสถานการณ์จริง และเข้าใจจุดยืนของฝ่ายไทยที่ต้องการให้ชายแดนมีสันติภาพและความสงบสุข และเพื่อสร้างความเข้าใจอันดี ก่อนที่จะมีการประชุมระดับสูง (GBC) ในเดือนกันยายน ๒๕๖๘
ต่อมาได้เดินทางไปสำรวจ พื้นที่พักของทุ่นระเบิดที่ได้จากการเก็บกู้ของ หน่วยปฏิบัติการทุ่นระเบิดด้านมนุษยธรรม กองทัพเรือ ณ กองร้อยทหารพรานที่ ๕๓๗ ชุดควบคุมทหารพรานนาวิกโยธินที่ ๓ฯ และได้เดินทางไป ศูนย์ราชการรุณย์ สภากาชาดไทย เพื่อชมพิพิธภัณฑ์ฯ ศาลาราชการุณย์
หลังจากนั้นในช่วงบ่าย รับฟังบรรยาย ณ ห้องประชุมชุดควบคุมทหารพรานนาวิกโยธินที่ ๓ฯ ตามหัวข้อ ดังนี้
๑. กรอบการดำเนินงานของคณะ IOT โดยคณะผู้สังเกตการณ์ชัวคราว (IOT)
๒. การตรวจพบโดรนต้องสงสัยล้ำแนวชายแดนเข้ามาในพื้นที่รับผิดชอบ และ แนวโน้มการละเมิดข้อตกลงหยุดยิง โดยผู้แทน กองบัญชาการป้องกันชายแดนจันทบุรีและตราด
๓. สถานการณ์เกาะกูด โดยผู้แทน ทัพเรือภาคที่ ๑
๔. การเก็บกู้ทุ่นระเบิดของ หน่วยปฏิบัติการทุ่นระเบิดด้านมนุษยธรรม กองทัพเรือ และการถูกขัดขวางการปฏิบัติงานจากกัมพูชา โดยผู้แทน หน่วยปฏิบัติการทุ่นระเบิดด้านมนุษยธรรม กองทัพเรือ

ที่มา : https://www.thaigov.go.th/news/contents/details/100354