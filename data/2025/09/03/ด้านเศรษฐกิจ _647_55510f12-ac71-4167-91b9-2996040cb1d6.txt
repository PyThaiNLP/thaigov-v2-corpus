รัฐบาลไทย-ข่าวทำเนียบรัฐบาล-​เลขาฯ ลอรี่ ยก ‘บ้านบางโรง’ ใช้ มอก.เอส สร้างมาตรฐานอุตสาหกรรมท่องเที่ยวชุมชน หนุน SME ต่อยอดอัตลักษณ์เครื่องแต่งกาย ‘บาบ๋า-ย่าหยา’ 

วันอังคารที่ 2 กันยายน 2568
02/09/2568
พิมพ์
​เลขาฯ ลอรี่ ยก ‘บ้านบางโรง’ ใช้ มอก.เอส สร้างมาตรฐานอุตสาหกรรมท่องเที่ยวชุมชน หนุน SME ต่อยอดอัตลักษณ์เครื่องแต่งกาย ‘บาบ๋า-ย่าหยา’
​เลขาฯ ลอรี่ ยก ‘บ้านบางโรง’ ใช้ มอก.เอส สร้างมาตรฐานอุตสาหกรรมท่องเที่ยวชุมชน หนุน SME ต่อยอดอัตลักษณ์เครื่องแต่งกาย ‘บาบ๋า-ย่าหยา’
จังหวัดภูเก็ต - วันที่ 26 สิงหาคม 2568 นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม พร้อมด้วย นางสาวเยาวนิจ แซ่ตั้ง อุตสาหกรรมจังหวัดภูเก็ต ลงพื้นที่เยี่ยมชมวิสาหกิจชุมชนท่องเที่ยวบ้านบางโรง ตำบลป่าคลอก อำเภอถลาง จังหวัดภูเก็ต โดยมี นายประเสริฐ ฤทธิ์รักษา หรือ “บังหมาด” ประธานกลุ่มท่องเที่ยวชุมชนบ้านบางโรง ให้การต้อนรับ วิสาหกิจชุมชนท่องเที่ยวบ้านบางโรง เป็นชุมชนเก่าแก่ที่มีประวัติศาสตร์ยาวนานและเคยเป็นศูนย์กลางการปกครองในอดีต ชาวบ้านส่วนใหญ่ประกอบอาชีพประมงพื้นบ้าน ควบคู่กับการทำสวนสับปะรด มะพร้าว และยางพารา อีกทั้งได้นำทรัพยากรเหล่านี้มาพัฒนาต่อยอดเป็นกิจกรรมท่องเที่ยวเชิงอนุรักษ์ (Community Based Tourism : CBT) โดยมีจุดเด่น ได้แก่ กิจกรรมล่องเรือชมป่าชายเลน ศึกษาวิถีชีวิตชาวบ้านและกิจกรรมอนุรักษ์สิ่งแวดล้อม เพื่อส่งเสริมการสร้างรายได้และความยั่งยืน พร้อมจัดกิจกรรม CSR เดินเก็บขยะชายหาด เพื่อสร้างความตระหนักด้านสิ่งแวดล้อมแก่นักท่องเที่ยวและเยาวชนในพื้นที่ วิสาหกิจชุมชนบ้านบางโรง เป็นที่ยอมรับในระดับประเทศและได้รับรางวัลสำคัญหลายรายการ อาทิ รางวัลชุมชนดีเด่น (รางวัลกินรี) จากการท่องเที่ยวแห่งประเทศไทย ประจำปี 2553 รางวัล OTOP Village Champion รางวัลชุมชนเศรษฐกิจพอเพียง รางวัลหมู่บ้านวิสาหกิจชุมชนดีเด่น และรางวัลหมู่บ้านต้นแบบประชาธิปไตยดีเด่น ระดับเขตและจังหวัด นอกจากนี้ ชุมชนยังมีผลิตภัณฑ์เด่นจากการแปรรูปสับปะรด เช่น โลชั่นบำรุงผิว ซึ่งได้รับการสนับสนุนจากศูนย์ส่งเสริมอุตสาหกรรมภาคที่ 10 และได้รับการรับรองมาตรฐานอุตสาหกรรมเอส (มอก.เอส 199–2565) ในสาขาการบริการหมู่บ้านอุตสาหกรรมสร้างสรรค์เพื่อการท่องเที่ยว (Creative Industry Village Services for Tourism) อันเป็นเครื่องยืนยันถึงศักยภาพและความมุ่งมั่นของชุมชนในการพัฒนาเศรษฐกิจควบคู่กับการอนุรักษ์สิ่งแวดล้อมและสืบสานวิถีชุมชนอย่างยั่งยืน
จากนั้น เลขาฯ ลอรี่ พร้อมคณะ ลงพื้นที่ชุมชนย่านเมืองเก่าภูเก็ต เพื่อเยี่ยมชม ผู้ประกอบการร้าน BABA Phuket โดยมี นางสาวภัชชนก หาญอนุพงศ์ ให้การต้อนรับและนำเที่ยวชุมชนย่านเมืองเก่า ซึ่งร้าน BABA Phuket เป็นผู้ประกอบการที่เข้าร่วมโครงการเสริมสร้างศักยภาพผู้ประกอบการอุตสาหกรรมสู่การแข่งขันเศรษฐกิจวิถีใหม่ ภายใต้กิจกรรมพัฒนาผลิตภัณฑ์ด้วยนวัตกรรมและเทคโนโลยีดิจิทัล ประจำปีงบประมาณ พ.ศ. 2566 ซึ่งต่อมาได้รับรางวัล Success Case ระดับประเทศจากกระทรวงอุตสาหกรรม อันเป็นผลสำเร็จจากการได้รับการสนับสนุนในหลายโครงการด้านการพัฒนาผลิตภัณฑ์ โดยสามารถต่อยอดจากการเป็นเพียง “ร้านเช่าชุด” สู่การเป็นผู้ประกอบการที่มีผลิตภัณฑ์หลากหลาย ทั้งเสื้อผ้า เครื่องแต่งกาย และของที่ระลึก ที่ได้รับการรับรองมาตรฐานผลิตภัณฑ์ชุมชน (มผช.) จากกระทรวงอุตสาหกรรม ความสำเร็จดังกล่าวไม่เพียงสร้างมูลค่าทางเศรษฐกิจ แต่ยังสร้างคุณค่าทางจิตใจแก่นักท่องเที่ยวที่เข้ามาสัมผัสเสน่ห์ของวัฒนธรรมเพอรานากันในย่านเมืองเก่า ตลอดจนเป็นการส่งเสริมเอกลักษณ์ท้องถิ่นของจังหวัดภูเก็ตให้เป็นที่ประจักษ์แก่ผู้มาเยือน ทั้งนี้ ชุมชนย่านเมืองเก่าภูเก็ตยังได้รับการรับรองเป็น “วิสาหกิจชุมชนท่องเที่ยวย่านเมืองเก่าภูเก็ต” ตามมาตรฐานอุตสาหกรรมเอส (มอก.เอส 199–2565) ในสาขาการบริการหมู่บ้านอุตสาหกรรมสร้างสรรค์เพื่อการท่องเที่ยว (Creative Industry Village Services for Tourism) ซึ่งนับเป็นความภาคภูมิใจของคนในพื้นที่ และเป็นแบบอย่างของการพัฒนาชุมชนเชิงสร้างสรรค์ที่ยั่งยืน
เลขาฯลอรี่ เปิดเผยว่า “ปัจจุบันการท่องเที่ยวชุมชนได้รับความนิยมอย่างมาก โดยเฉพาะการท่องเที่ยวที่เน้นเรียนรู้วิถีชีวิตและวัฒนธรรมของท้องถิ่น การได้รับรองมาตรฐาน มอก.เอส (มาตรฐานผลิตภัณฑ์อุตสาหกรรมเอส) จึงช่วยสร้างความเชื่อมั่นในคุณภาพและเพิ่มมูลค่าให้กับธุรกิจท่องเที่ยวระดับ SME ของไทย
กระทรวงอุตสาหกรรมมุ่งมั่นสนับสนุนการท่องเที่ยวเชิงอนุรักษ์ วันนี้เราได้มาเยี่ยมชมวิสาหกิจชุมชนบ้านบางโรง จังหวัดภูเก็ต ซึ่งได้รับการรับรองมาตรฐาน มอก.เอส ชุมชนแห่งนี้เป็นแบบอย่างในการผสมผสานการท่องเที่ยวเข้ากับการรักษาสิ่งแวดล้อมได้อย่างลงตัว ให้นักท่องเที่ยวได้สัมผัสวิถีชีวิตชุมชน พร้อมกับเป็นส่วนหนึ่งในการดูแลธรรมชาติ ไม่ว่าจะเป็นการนั่งเรือชมแหล่งปูม้า เรียนรู้การทำอาหารพื้นเมือง หรือร่วมกิจกรรมเก็บขยะริมชายหาด ทุกกิจกรรมล้วนเป็นการสร้างคุณค่าและรายได้อย่างยั่งยืนให้แก่คนในชุมชน”
“นอกจากนี้ กระทรวงอุตสาหกรรมยังสนับสนุน Soft Power ของไทยผ่านการพัฒนาผลิตภัณฑ์ท้องถิ่นในย่านเมืองเก่าภูเก็ต อย่างร้าน BABA Phuket ที่ไม่เพียงให้บริการเช่าและตัดชุดบาบ๋า-ย่าหยา แต่ยังนำนวัตกรรมมาใช้ในการสร้างสรรค์ผลิตภัณฑ์จากวัสดุเหลือใช้ผสมผสานอัตลักษณ์ท้องถิ่นจนได้รับรางวัลระดับประเทศ ความสำเร็จนี้แสดงให้เห็นว่า การสนับสนุนผู้ประกอบการรายย่อยและเศรษฐกิจท้องถิ่นอย่างจริงจัง คือกุญแจสำคัญในการขับเคลื่อนเศรษฐกิจของประเทศให้เติบโตอย่างยั่งยืน” เลขาฯลอรี่ กล่าวปิดท้าย

ที่มา : https://www.thaigov.go.th/news/contents/details/100335