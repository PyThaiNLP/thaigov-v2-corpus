รัฐบาลไทย-ข่าวทำเนียบรัฐบาล-EXIM BANK ออกมาตรการช่วยเหลือลูกค้าที่ได้รับผลกระทบจากสถานการณ์ข้อพิพาทชายแดน

วันศุกร์ที่ 25 กรกฎาคม 2568
25/07/2568
พิมพ์
EXIM BANK ออกมาตรการช่วยเหลือลูกค้าที่ได้รับผลกระทบจากสถานการณ์ข้อพิพาทชายแดน
EXIM BANK ออกมาตรการเร่งด่วนเพื่อบรรเทาผลกระทบในระยะสั้น ตั้งแต่การยืดหนี้ เติมทุน และผ่อนปรนเงื่อนไขวงเงินกู้เดิม ไปจนถึงมาตรการระยะกลาง กระตุ้นการส่งออกไปตลาดใหม่ เพื่อช่วยผู้ประกอบการไทยก้าวผ่านความยากลำบากและสามารถดำเนินธุรกิจต่อไปได้
นายบัณฑิต สะเพียรชัย กรรมการ และรักษาการกรรมการผู้จัดการ ธนาคารเพื่อการส่งออกและนำเข้าแห่งประเทศไทย (EXIM BANK) เปิดเผยว่า จากสถานการณ์ความไม่สงบที่เกิดขึ้นจากเหตุปะทะกันบริเวณชายแดนไทย-กัมพูชา ส่งผลกระทบต่อความปลอดภัยของประชาชนในพื้นที่และขยายวงกว้างไปสู่ภาคเศรษฐกิจและสังคม รวมทั้งการดำเนินธุรกิจของผู้ประกอบการไทยในพื้นที่ EXIM BANK ในฐานะสถาบันการเงินเฉพาะกิจของรัฐภายใต้การกำกับดูแลของกระทรวงการคลัง ออกมาตรการเร่งด่วนเพื่อบรรเทาผลกระทบในระยะสั้น ตั้งแต่การยืดหนี้ เติมทุน และผ่อนปรนเงื่อนไขวงเงินกู้เดิม ไปจนถึงมาตรการระยะกลาง กระตุ้นการส่งออกไปตลาดใหม่ เพื่อช่วยผู้ประกอบการไทยก้าวผ่านความยากลำบากและสามารถดำเนินธุรกิจต่อไปได้ ดังนี้
มาตรการระยะสั้น มุ่งเน้นการช่วยเหลือตามความต้องการของกิจการ
• กรณีมีภาระคงค้างกับ EXIM BANK : ขยายระยะเวลาการชำระหนี้สูงสุด 365 วัน ปรับลดอัตราดอกเบี้ยระหว่างขยายระยะเวลาได้ 20% จากอัตราเดิม หรือเปลี่ยนแปลงเงื่อนไขการชำระเงิน โดยการพักชำระหนี้เงินต้น 1 ปี หรือขยายระยะเวลาชำระหนี้สูงสุด 5 ปี
• กรณีต้องการเบิกกู้ใหม่เพื่อเพิ่มสภาพคล่องในการดำเนินกิจการ :
- ลูกค้าปัจจุบัน สามารถขอวงเงิน Top up เพิ่มได้อีกสูงสุด 30% ของวงเงินหมุนเวียนเดิมที่มีกับ EXIM BANK อัตราดอกเบี้ยพิเศษเริ่มต้นเพียง 2.99% ต่อปี (Prime Rate -3.16%)
- ลูกค้ารายใหม่ สามารถขอสินเชื่อ EXIM Export Booster เป็นวงเงินหมุนเวียนก่อนและหลังการส่งออก กู้ได้สูงสุด 200 ล้านบาทต่อราย อัตราดอกเบี้ยเริ่มต้นเพียง 3.99% ต่อปี (Prime Rate -2.16%)
• กรณีต้องการรักษาการจ้างงาน : EXIM BANK ร่วมมือกับสำนักงานประกันสังคมให้เงินกู้ระยะยาวสินเชื่อเอ็กซิมเพื่อส่งเสริมการจ้างงานระยะที่ 3 อัตราดอกเบี้ยเริ่มต้นเพียง 2.00% ต่อปี คงที่ 3 ปี
มาตรการระยะกลาง มุ่งสนับสนุนการดำเนินธุรกิจอย่างยั่งยืน ลดการพึ่งพิงตลาดเดิม
• เงินทุนหมุนเวียนเพื่อเปิดตลาดใหม่ : EXIM BANK ร่วมกับกรมเจรจาการค้าระหว่างประเทศ กระทรวงพาณิชย์ สนับสนุนการออกงานแสดงสินค้า ผ่านสินเชื่อ EXIM-DITP Empower Financing อัตราดอกเบี้ย 6.15% ต่อปี (Prime Rate) และ EXIM Safe Trade Credit เงินทุนหมุนเวียนหลังการส่งออก พร้อมประกันการส่งออก อัตราดอกเบี้ยเริ่มต้น 3.99% ต่อปี (Prime Rate -2.16%) ผู้ประกอบการจะได้รับชดเชยความเสียหายกรณีไม่ได้รับชำระเงินค่าสินค้าจากผู้ซื้อในต่างประเทศ
• เงินทุนระยะยาวเพื่อปรับปรุงประสิทธิภาพการผลิต รองรับตลาดใหม่ (Transformation Loan) : ระยะเวลากู้ 3-10 ปี อัตราดอกเบี้ยเฉลี่ยสำหรับ SMEs 5.68% ต่อปี
• พิเศษ! สำหรับผู้เอาประกันกับ EXIM BANK จะได้รับยกเว้นค่าวิเคราะห์ข้อมูลผู้ซื้อจำนวน 5 ราย เพื่อสนับสนุนการเปิดตลาดใหม่อย่างมั่นใจ
ทั้งนี้ อัตราดอกเบี้ย Prime Rate (สำหรับลูกค้าทั่วไปและลูกค้า SMEs) ของ EXIM BANK ในปัจจุบันเท่ากับ 6.15% ต่อปี
“EXIM BANK ขอส่งความห่วงใย เป็นกำลังใจให้ทหารไทย และพี่น้องประชาชนที่ได้รับผลกระทบจากสถานการณ์ชายแดน ขอให้ทุกท่านปลอดภัยและผ่านพ้นสถานการณ์นี้ไปด้วยกัน ลูกค้าและผู้ประกอบธุรกิจเกี่ยวเนื่องกับการค้าระหว่างประเทศ สามารถรับปรึกษา หรือสอบถามข้อมูลได้ที่ EXIM Contact Center โทร. 0 2169 9999 หรือ Inbox Facebook ‘EXIM Bank of Thailand’”
https://www.facebook.com/share/p/19kHw4x5cB/

ที่มา : https://www.thaigov.go.th/news/contents/details/98810