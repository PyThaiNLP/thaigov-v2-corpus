รัฐบาลไทย-ข่าวทำเนียบรัฐบาล-“เฉลิมชัย” สั่งการ อส. ปม. เร่งแก้ปัญหาชุมชนในพื้นที่ป่าอนุรักษ์ ตามมาตรา 64 และ 121 พร้อมพัฒนาคุณภาพชีวิต ให้ประชาชนอยู่ร่วมกับป่าได้อย่างยั่งยืน

วันพฤหัสบดีที่ 3 กรกฎาคม 2568
“เฉลิมชัย” สั่งการ อส. ปม. เร่งแก้ปัญหาชุมชนในพื้นที่ป่าอนุรักษ์ ตามมาตรา 64 และ 121 พร้อมพัฒนาคุณภาพชีวิต ให้ประชาชนอยู่ร่วมกับป่าได้อย่างยั่งยืน
“เฉลิมชัย” สั่งการ อส. ปม. เร่งแก้ปัญหาชุมชนในพื้นที่ป่าอนุรักษ์ ตามมาตรา 64 และ 121 พร้อมพัฒนาคุณภาพชีวิต ให้ประชาชนอยู่ร่วมกับป่าได้อย่างยั่งยืน
วันที่ 3 กรกฎาคม 2568  ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เผยว่า ได้สั่งการให้ กรมอุทยานแห่งชาติ สัตว์ป่า และพันธุ์พืช (อส.) และกรมป่าไม้ (ปม.) เร่งดำเนินการแก้ไขปัญหาชุมชนในพื้นที่ป่าอนุรักษ์ ตามมาตรา 64 แห่งพระราชบัญญัติอุทยานแห่งชาติ พ.ศ. 2562 และ มาตรา 121 แห่งพระราชบัญญัติสงวนและคุ้มครองสัตว์ป่า พ.ศ. 2562 โดยมุ่งเน้นให้ราษฎรมีส่วนร่วมในการจัดที่ดินทำกิน พัฒนาคุณภาพชีวิต และยกระดับระบบสาธารณูปโภคขั้นพื้นฐานให้กับราษฎรที่อาศัยอยู่ในพื้นที่ป่าตามกฎหมาย เพื่อให้ราษฎรมีคุณภาพชีวิตที่ดีขึ้นและราษฎรเหล่านี้จะเป็นผู้พิทักษ์ รักษาป่าให้คงอยู่อย่างยั่งยืนตลอดไป
ดร.เฉลิมชัย รมว.ทส. กล่าวย้ำว่า เพื่อให้การดำเนินการแก้ไขปัญหาดังกล่าวเกิดผลในเชิงรูปธรรมได้โดยเร็วที่สุด เพราะความล่าช้า คือความอยุติธรรม สำหรับประชาชน จึงได้มอบหมายให้กรมอุทยานแห่งชาติ สัตว์ป่า และพันธุ์พืช และกรมป่าไม้ ขับเคลื่อนนโยบายนี้อย่างเร่งด่วน พร้อมทั้งปรับโครงสร้างการทำงานภายในกรมอุทยานฯ โดยให้สำนักอนุรักษ์และจัดการต้นน้ำ เข้ามาดำเนินการในเรื่องดังกล่าว เนื่องจากมีหน่วยงานในพื้นที่ทั่วประเทศมากถึง 303 หน่วย ที่สามารถเข้าถึงและทำงานร่วมกับชุมชนได้อย่างใกล้ชิด สามารถขับเคลื่อนการดำเนินงานได้ทันที นอกจากนี้ ยังได้ให้นำระบบบริหารจัดการพื้นที่แบบบูรณาการ (CEO) มาใช้อย่างเต็มรูปแบบ โดยให้หัวหน้าพื้นที่ป่าอนุรักษ์แบบบูรณาการ ทำหน้าที่เป็น CEO ในการบริหารจัดการพื้นที่ รวมทั้งงบประมาณทุกกิจกรรมในพื้นที่นั้นด้วย ทั้งนี้ เพื่อให้เกิดการพัฒนาคุณภาพชีวิตของราษฎรในพื้นที่ โดยการพัฒนาระบบสาธารณูปโภคพื้นฐานที่จำเป็น อาทิ ระบบน้ำเพื่ออุปโภคบริโภค ระบบน้ำเพื่อการเกษตร ไฟฟ้า ถนนเส้นทางลำเลียงพืชผลทางการเกษตรและสัญจรไปมา ให้กับชุมชนในพื้นที่ป่าอนุรักษ์ได้ โดยเน้นการจัดการอย่างมีส่วนร่วม เพื่อยกระดับคุณภาพชีวิตของประชาชนในพื้นที่ป่าอนุรักษ์ให้ดีขึ้น ควบคู่ไปกับการรักษาสมดุลของระบบนิเวศธรรมชาติอย่างยั่งยืน

ที่มา : https://www.thaigov.go.th/news/contents/details/98133