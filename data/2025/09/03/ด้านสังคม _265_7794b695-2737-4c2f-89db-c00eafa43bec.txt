รัฐบาลไทย-ข่าวทำเนียบรัฐบาล-“สมศักดิ์” ลุย “นับคาร์บ” เขตเมืองต่อเนื่อง ตั้งเป้า อสส. 13,000 คน สอนประชาชนนับคาร์บ ลดความเสี่ยงป่วย NCDs

วันศุกร์ที่ 15 สิงหาคม 2568
“สมศักดิ์” ลุย “นับคาร์บ” เขตเมืองต่อเนื่อง ตั้งเป้า อสส. 13,000 คน สอนประชาชนนับคาร์บ ลดความเสี่ยงป่วย NCDs
รัฐมนตรีว่าการกระทรวงสาธารณสุข ขยายผลอาสาสมัครสาธารณสุขกรุงเทพมหานคร (อสส.) กว่า 13,000 คน ใน 50 เขตกรุงเทพมหานคร ช่วยสอนประชาชนนับคาร์บ
ลดความเสี่ยงจากการป่วยด้วยโรค NCDs และมีอายุยืนอย่างมีสุขภาพ หลังพบคนกรุงเทพมหานครทั้งเสี่ยงและป่วยด้วยโรค NCDs สูงกว่าภาพรวมประเทศ
วันนี้ (15 สิงหาคม 2568) ที่ สถานีโทรทัศน์แห่งประเทศไทย (NBT) เขตดินแดง กรุงเทพมหานคร นายสมศักดิ์ เทพสุทิน รัฐมนตรีว่าการกระทรวงสาธารณสุข เปิดงาน “นับคาร์บ นำสุขภาพ ลดเสี่ยง ลดโรค NCDs ในพื้นที่เขตเมือง” โดยมี นายแพทย์โอภาส การย์กวินพงศ์ ปลัดกระทรวงสาธารณสุข นายแพทย์ภาณุมาศ ญาณเวทย์สกุล อธิบดีกรมควบคุมโรค ผู้บริหารกระทรวงสาธารณสุข อาสาสมัครสาธารณสุขกรุงเทพมหานคร (อสส.) และประชาชนทั่วไป ร่วมงานกว่า 500 คน
นายสมศักดิ์ กล่าวว่า การขยายตัวของความเป็นเมืองอย่างรวดเร็ว ประชากรมีวิถีชีวิตที่เร่งรีบ มีพฤติกรรมการรับประทานอาหารไม่เหมาะสม รวมถึงมีความเครียดสูง เป็นสาเหตุสำคัญที่เพิ่มความเสี่ยงของการเกิดโรคไม่ติดต่อเรื้อรัง (NCDs) โดยจากการสำรวจสุขภาพประชาชนไทยโดยการตรวจร่างกาย ครั้งที่ 6 พบว่า มีผู้ป่วยเบาหวาน 6.5 ล้านคน ผู้ป่วยความดันโลหิตสูง 14 ล้านคน และผู้ป่วยโรคไตเรื้อรัง 1 ล้านคน สำหรับพื้นที่กรุงเทพมหานคร พบกลุ่มเสี่ยงและกลุ่มป่วยสูงกว่าภาพรวมประเทศ เช่น ภาวะอ้วนลงพุง พบสูงถึง 56.1% ขณะที่ภาพรวมประเทศ 39.4% โรคเบาหวานพบ 12.5% ภาพรวมประเทศ 9.5% ซึ่งการนับคาร์บ หรือการกำหนดปริมาณการบริโภคอาหารประเภทคาร์โบไฮเดรต จะช่วยลดความเสี่ยงของการเกิดโรค NCDs เหล่านี้ได้ ช่วยให้ประชาชนมีอายุยืนอย่างมีสุขภาพ
นายสมศักดิ์ กล่าวต่อว่า การขับเคลื่อนกิจกรรม “นับคาร์บ นำสุขภาพ ลดเสี่ยง ลดโรค NCDs ในพื้นที่เขตเมือง” ครั้งนี้ มีเป้าหมายให้ อสส. ในพื้นที่กรุงเทพมหานคร 50 เขต ที่มีอยู่ประมาณ 13,000 คน สร้างการรับรู้ให้กับประชาชนในพื้นที่ให้เกิดความตระหนักและสามารถการจัดการสุขภาพตนเองเพื่อลดเสี่ยง ลดโรค NCDs ด้วยการนับคาร์บ และทำให้เกิดการบริหารจัดการและการดำเนินงานป้องกันโรคไม่ติดต่อเรื้อรังอย่างเป็นระบบ ตามนโยบาย คนไทย ห่างไกล NCDs ที่มุ่งหวังให้คนไทย “กินเป็น ไม่ป่วย สวยหล่อ อายุยืน”
******************************************* 15 สิงหาคม 2568

ที่มา : https://www.thaigov.go.th/news/contents/details/99740