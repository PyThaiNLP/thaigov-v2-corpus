รัฐบาลไทย-ข่าวทำเนียบรัฐบาล-“จิราพร“ ร่วมยินดี 37 ปี NBT  ชี้ สื่อรัฐต้องสร้างความมั่นใจให้ประชาชน เป็นที่พึ่งทุกสถานการณ์ .

วันศุกร์ที่ 18 กรกฎาคม 2568
18/07/2568
พิมพ์
“จิราพร“ ร่วมยินดี 37 ปี NBT  ชี้ สื่อรัฐต้องสร้างความมั่นใจให้ประชาชน เป็นที่พึ่งทุกสถานการณ์ .
“จิราพร“ ร่วมยินดี 37 ปี NBT  ชี้ สื่อรัฐต้องสร้างความมั่นใจให้ประชาชน เป็นที่พึ่งทุกสถานการณ์
วันที่ 18 กรกฎาคม 2568 นางสาวจิราพร สินธุไพร รัฐมนตรีประจำสำนักนายกรัฐมนตรี เป็นประธานพิธีเปิดงาน “NBT to the T.O.P : เชื่อมั่น วางใจ โอกาสใหม่ของปวงชน” เนื่องในโอกาสวันคล้ายวันสถาปนา ครบ 37 ปี สถานีโทรทัศน์แห่งประเทศไทย NBT ณ ห้อง Auditorium  อาคารศูนย์ปฏิบัติการแพร่ภาพออกอากาศ การกระจายเสียงวิทยุและการให้บริการข้อมูลข่าวสารภาครัฐ สถานีโทรทัศน์แห่งประเทศไทย NBT โดยมีผู้แทนส่วนราชการ รัฐวิสาหกิจ องค์กร มูลนิธิต่างๆ และนักศึกษา ร่วมงาน
.
นางสาวจิราพร กล่าวว่า ที่ผ่านมา NBT ได้พิสูจน์ตัวเองแล้ว ว่าไม่ใช่เป็นเพียงสื่อของรัฐ แต่เป็นสื่อที่นำเสนอความจริงทุกช่วงเวลาไม่ว่าจะเป็นในสภาวะปกติ และสภาวะวิกฤติ NBT ได้สั่งสมประสบการณ์จนเดินทางมาถึงปีที่ 37 ไม่ใช่เพียงตัวเลขแต่เป็นบทพิสูจน์ความสำเร็จจากหัวใจของคนทำงานทุกหน้าที่ ที่กล้าข้ามกรอบการทำงานแบบเดิม เสริมทักษะ เพิ่มประสิทธิภาพ เพื่อให้พี่น้องประชาชนได้รับข้อมูลข่าวสารอย่างทั่วถึง อย่างเช่นในช่วงของสภาวะวิกฤติ การเกิดแผ่นดินไหว อุทกภัย หรือสาธารณภัยต่างๆ NBT พร้อมล้มผังรายการ และเป็นตัวเชื่อมประสานระหว่างหน่วยงานเพื่อช่วยเหลือพี่น้องประชาชน สิ่งนี้สะท้อนว่า NBT ไม่ได้เป็นของรัฐ แต่เป็นของประชาชนอย่างแท้จริง
.
นางสาวจิราพร ได้เน้นย้ำถึงการดำเนินงานของ NBT โดยขอให้มีการยกระดับและพัฒนาความร่วมมือเครือข่ายต่างๆ ทั้งในและต่างประเทศ เพื่อให้เกิดการพัฒนาทั้งข่าวและรายการของช่อง และก้าวทันการเปลี่ยนแปลงการบริโภคข้อมูลข่าวสารของประชาชน โดยต้องทำให้ NBT เป็นความมั่นใจของประชาชน และเป็นความภูมิใจของคนทั้งประเทศ

ที่มา : https://www.thaigov.go.th/news/contents/details/98549