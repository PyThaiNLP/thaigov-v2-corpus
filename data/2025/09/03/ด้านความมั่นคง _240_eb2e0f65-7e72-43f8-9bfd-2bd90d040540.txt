รัฐบาลไทย-ข่าวทำเนียบรัฐบาล-"ภูมิธรรม" เผยสถานการณ์ไทย-กัมพูชา เน้นย้ำหลักฐานเป็นสิ่งที่สำคัญที่สุด ทุกการละเมิดข้อตกลง ได้มีการเก็บหลักฐานและสื่อสารให้ประชาคมโลกรับรู้

วันพุธที่ 30 กรกฎาคม 2568
30/07/2568
พิมพ์
"ภูมิธรรม" เผยสถานการณ์ไทย-กัมพูชา เน้นย้ำหลักฐานเป็นสิ่งที่สำคัญที่สุด ทุกการละเมิดข้อตกลง ได้มีการเก็บหลักฐานและสื่อสารให้ประชาคมโลกรับรู้
"ภูมิธรรม" เผยสถานการณ์ไทย-กัมพูชา เน้นย้ำหลักฐานเป็นสิ่งที่สำคัญที่สุด ทุกการละเมิดข้อตกลง ได้มีการเก็บหลักฐานและสื่อสารให้ประชาคมโลกรับรู้
วันนี้ (30 ก.ค. 68) เวลา 12.00 น. ที่กองบัญชาการตำรวจปราบปรามยาเสพติด นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย รักษาราชการแทนนายกรัฐมนตรี ได้ตอบข้อซักถาม สื่อมวลชนเกี่ยวกับสถานการณ์ชายแดนไทย-กัมพูชาที่พบว่ายังมีการลักลอบโจมตีจากกองกำลังนอกประเทศ
นายภูมิธรรม กล่าวว่า การชี้แจงเรื่องนี้ต้องมีความระมัดระวัง ต้องเห็นความชัดเจนของข้อมูล เพราะไทยเราไปเสนอในเวทีประชาคมโลก ต้องการความชัดเจน ขณะนี้บางอย่างที่เราดำเนินการ ถ้าไม่มีความชัดเจนหรือไม่สามารถสื่อสารได้เราจะระมัดระวัง ขณะนี้ก็มีข้อมูลการข่าวเชิงลึกหลายเรื่องที่กำลังดำเนินการอยู่ ดังนั้น การที่เราจะใช้ข้อมูลหลักฐานแต่ละส่วน ต้องให้เหมาะกับเวที พยายามใช้ให้เกิดประโยชน์สูงสุด
"ตอนนี้ พล.อ.ณัฐพล นาคพาณิชย์ รัฐมนตรีช่วยว่าการกระทรวงกลาโหม รักษาราชการแทนรัฐมนตรีว่าการกระทรวงกลาโหม ได้มีการรวบรวมเทปและหลักฐานชัดเจนต่าง ๆ ว่ามีการลักลอบบุกหรือไม่บุกห้วงระยะเวลาใด ซึ่งปรากฏชัดเจนเพราะทุกวันนี้มีเครื่องมือที่ทันสมัยเยอะ สามารถชี้ได้ว่า วัน ว. เวลา น. มีอะไรเกิดขึ้นมา พร้อมทั้งได้เชิญผู้ช่วยทูตทหารของนานาประเทศมาร่วมดู ซึ่งในขณะนี้สถานการณ์ที่เกิดขึ้นในตอนกลางคืน ทหางทหารใช้เครื่องมือทุกอย่างบันทึกหลักฐานไว้อย่างชัดเจน เราไม่ได้ขาดตกบกพร่อง ซึ่งตอนนี้ทหารทำงานอย่างเต็มที่"
ในเรื่องการพูดคุยตอนนี้ก็ยังคงพูดคุยต่อไป แต่ละฝ่ายก็นำหลักฐานมาแสดงความบริสุทธิ์ชัดเจนของตน และให้เห็นภาพของการรุกล้ำหรือละเมิดข้อตกลงที่เราตกลงกัน ตอนนี้ก็ยังมีการยิงกัน ปะทะกันตามแนวชายแดนประปราย ฝ่ายกัมพูชาก็มีการยิงเข้ามา และเขวี้ยงระเบิดเข้ามา แต่ขณะนี้อาวุธใหญ่ไม่ได้ถูกนำมาใช้แล้วในขั้นต้น ทั้งนี้ ตอนนี้รัฐบาลดำเนินการทุกกรณี ทุกเงื่อนไข ซึ่งกระบวนการทางการทูตก็ดำเนินการไปแล้ว
และขณะนี้เราใช้ช่อง NBT กรมประชาสัมพันธ์ ในการประสานงานประชาสัมพันธ์ อะไรเป็นเรื่องย่อย ๆ หรือเป็นเรื่องที่ไม่ได้มีผลกระทบมากนัก ก็จะมีการรายงานถ่ายทอดสดตลอด แต่ถ้าเป็นเรื่องที่มีความชัดเจน เรื่องที่มีปัญหาและมีความสำคัญ ก็จะใช้โทรทัศน์รวมการเฉพาะกิจ (ทรท.) โดย NBT เป็นแม่ข่ายดึงทุกช่องมาร่วมถ่ายทอดด้วย ขณะนี้เราสื่อสารให้ชาวโลกรับรู้ทั้งหมด ซึ่งเรารับทราบคำวิจารณ์ของประชาชน และสื่อมวลชน เราก็พยายามจัดการ และแก้ไขต่าง ๆ ให้มากขึ้น
ขณะนี้มียุทธการรองรับหมดแล้วไม่ใช่เพิ่งเริ่มแล้วมาวาง โดยตอนนี้ใช้ยุทธการต่าง ๆ ตามสมควรและมีการบันทึกหลักฐานไว้ให้เห็นว่าใครเป็นฝ่ายละเมิด ในส่วนเครื่องเติมกำลังของกองกำลังนอกประเทศ ตอนนี้เรามีดาวเทียมบันทึก เติมมาเมื่อไหร่ เวลาไหน เราใช้ดาวเทียมเก็บหลักฐาน  เรามีกระบวนการรองรับในมาตรการนี้ ก็คือกระทรวงการต่างประเทศ ที่จะสื่อสารชี้แจงให้ข้อมูลไปยังนานาประเทศที่เป็นผู้สังเกตการณ์ของเรา และเป็นหลักฐานข้อมูลที่จะชี้แจงต่อประชาคมโลก ทุกวันนี้ไม่ใช่การพูดหรือการประชาสัมพันธ์ผ่านสื่อเท่านั้น เรื่องหลักฐานเป็นเรื่องที่เราต้องให้ความสำคัญ
ในเรื่องความไว้วางใจหรือไม่ไว้วางใจกัมพูชา เราตอบอย่างชัดเจนว่า เราไม่ได้ไว้วางใจกัมพูชามาตั้งแต่ต้นจากสิ่งที่กัมพูชาได้กระทำมา ดังนั้น วันนี้เราให้ประชาคมโลกเข้ามาเกี่ยวข้อง พวกเราแสดงออกอย่างเต็มที่ว่า เรารักษาสันติภาพและพยายามหาทางออกโดยไม่เสียเลือดเสียเนื้อ ซึ่งบรรดาผู้นำอาเซียนและประธานาธิบดีสหรัฐอเมริกา ทุกคนก็ชื่นชมยินดีว่าข้อตกลงที่เกิดขึ้นมาด้วยความใจกว้างของไทย ด้วยความจริงใจของไทยในการรักษาสันติภาพ สิ่งที่เกิดขึ้นอยู่ในสายตาคนภายนอก สะท้อนว่าเรื่องนี้อยู่ในสายตาประชาคมโลก วันนี้เราให้ความสำคัญกับหลักฐาน ซึ่งหลักฐานเป็นสิ่งสุดท้าย ถ้าเขมรยิงมา เราสามารถชี้ได้ว่าใครยิ่งก่อน ตอนนี้เรามีหลักฐานภายใต้การสังเกตการณ์ของผู้ช่วยทูตทหารต่างประเทศ มีทั้งอาเซียน มีทั้งจีน สหรัฐอเมริกา มาคอยดู ตอนนี้เราประสานงานทั้งฝ่ายกลาโหม ฝ่ายมหาดไทย และกระทรวงการต่างประเทศ และทุก ๆ หน่วยงานอย่างเต็มกำลัง

ที่มา : https://www.thaigov.go.th/news/contents/details/99086