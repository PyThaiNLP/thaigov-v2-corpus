รัฐบาลไทย-ข่าวทำเนียบรัฐบาล-“ไทยคู่ฟ้า”  รายงานสถานการณ์เช้านี้

วันพฤหัสบดีที่ 28 สิงหาคม 2568
28/08/2568
พิมพ์
“ไทยคู่ฟ้า”  รายงานสถานการณ์เช้านี้
กองทัพบก ประณามกัมพูชา ยังละเมิดข้อตกลงหยุดยิงด้วยการวางกับระเบิดละเมิดสนธิสัญญา“ออตตาวา”อย่างต่อเนื่อง หลังกำลังพลของกองทัพภาคที่ 2 จำนวน 3 นาย ได้รับบาดเจ็บ จากการเหยียบกับระเบิดเมื่อวานนี้
ส่วนเช้านี้ 11 พื้นที่ 7 จังหวัด แม้ว่าสถานการณ์ปกติ แต่กองทัพยังคงตรึงกำลังพร้อมรับมือทุกสถานการณ์ในทุกพื้นที่อย่างเต็มกำลัง หลังจากพบว่า กองทัพกัมพูชายังละเมิดข้อตกลงหยุดยิงและวางกับระเบิดอย่างต่อเนื่อง
วันนี้ (วันพฤหัสบดีที่ 28 สิงหาคม 2568) เวลา 07.00 น. นายจิรายุ ห่วงทรัพย์ โฆษกประจำสำนายกรัฐมนตรี และคณะกรรมการศูนย์เฉพาะกิจบริหารสถานการณ์ชายแดนไทย – กัมพูชา (ศบ.ทก.) รายงานว่า สถานการณ์ชายแดน 11 จุด ใน 7 จังหวัด ยังปกติ  กองทัพไทย ยังคงตรึงกำลังและเฝ้าระวังตลอด 24 ชั่วโมง เพื่อป้องกันการรุกล้ำอธิปไตยในทุกรูปแบบ
ขณะที่ ศบ.ทก.รับรายงานจากกองทัพบก ยืนยันว่า  การวางลวดหนามในทุกจุดนั้น เป็นไปตามข้อตกลงหยุดยิงและอยู่ในเขตอธิปไตยของไทย ไม่มีการรุกล้ำบ้านเรือนหรือที่ดินของประชาชนฝ่ายกัมพูชา แต่กัมพูชาเองกลับเป็นฝ่ายละเมิดข้อตกลงหยุดยิงและอนุสัญญาออตตาวาอย่างต่อเนื่อง และประเทศไทยยืนยันเป็นพื้นที่ที่เคยให้กัมพูชาอพยพหนีภัยสงครามในอดีตในอธิปไตยของไทย
โดยจากเหตุการณ์ วานนี้ พลทหาร ร.23 พัน 1 เหยียบกับระเบิด ข้อเท้าขวาขาด อีกนาย และบาดเจ็บอีกสองนาย บริเวณเนิน 350  ฐานช้างศึก ใกล้ปราสาทตาควาย ขณะปฏิบัติหน้าที่ในพื้นที่
“ขอยืนยันว่า รัฐบาลไทยให้ความสำคัญกับการรักษาความสงบเรียบร้อยตามแนวชายแดน โดยได้ดำเนินการทุกด้าน อย่างรอบคอบและรัดกุม เพื่อสร้างบรรยากาศที่เกื้อกูลต่อสันติภาพในภูมิภาค แต่กลับยังพบว่า กัมพูชายังละเมิดข้อตกลงหยุดยิงด้วยการวางกับระเบิดอย่างต่อเนื่อง นายจิรายุ กล่าว”

ที่มา : https://www.thaigov.go.th/news/contents/details/100206