รัฐบาลไทย-ข่าวทำเนียบรัฐบาล-บอร์ด ดีอี เห็นชอบนโยบายและยุทธศาสตร์ข้อมูลประเทศ เคาะ 16 เมืองอัจฉริยะ 1 พื้นที่อัจฉริยะใหม่ 

วันพุธที่ 20 สิงหาคม 2568
20/08/2568
พิมพ์
บอร์ด ดีอี เห็นชอบนโยบายและยุทธศาสตร์ข้อมูลประเทศ เคาะ 16 เมืองอัจฉริยะ 1 พื้นที่อัจฉริยะใหม่
นายประเสริฐ จันทรรวงทอง รองนายกรัฐมนตรี นั่งหัวโต๊ะประชุม บอร์ด ดีอี เห็นชอบนโยบายและยุทธศาสตร์ข้อมูลประเทศ เคาะ 16 เมืองอัจฉริยะ 1 พื้นที่อัจฉริยะใหม่ และตั้งคณะกรรมการเฉพาะด้าน AI ไทย
วานนี้ (19 สิงหาคม 2568) นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม เป็นประธานการประชุมคณะกรรมการดิจิทัลเพื่อเศรษฐกิจและสังคมแห่งชาติ (บอร์ดดีอี) ครั้งที่ 2/2568 โดยมีนางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย พร้อมด้วยศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม ในฐานะเลขานุการคณะกรรมการฯ นายเวทางค์ พ่วงทรัพย์ เลขาธิการคณะกรรมการดิจิทัลเพื่อเศรษฐกิจและสังคมแห่งชาติ (BDE) ในฐานะผู้ช่วยเลขานุการคณะกรรมการฯ ตลอดจนกรรมการจากหน่วยงานที่เกี่ยวข้อง และผู้ทรงคุณวุฒิ เข้าร่วมประชุม ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล และผ่านสื่ออิเล็กทรอนิกส์
นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม กล่าวว่า มติที่ประชุมบอร์ดดีอี ในวันนี้ ได้เห็นชอบ ร่างนโยบายและเป้าหมายด้านยุทธศาสตร์ข้อมูลของประเทศไทยในช่วงสามปีข้างหน้า ประกอบด้วย 4 ยุทธศาสตร์คือ 1) การพัฒนาโครงสร้างพื้นฐานข้อมูล 2) การพัฒนาด้านธรรมาภิบาลข้อมูลและยกระดับการให้บริการด้านข้อมูล 3) การส่งเสริมการใช้และแลกเปลี่ยนข้อมูล และ 4) การพัฒนากำลังคนให้มีทักษะดิจิทัลด้านข้อมูล และที่ประชุมได้มีมติแต่งตั้งคณะกรรมการเฉพาะด้านเพื่อขับเคลื่อนแผนด้านปัญญาประดิษฐ์แห่งชาติ ภายใต้คณะกรรมการดิจิทัลเพื่อเศรษฐกิจและสังคมแห่งชาติ ที่ให้ความสำคัญกับการพัฒนาและประยุกต์ใช้ปัญญาประดิษฐ์ เพื่อยกระดับคุณภาพชีวิตของประชาชน มีเป้าประสงค์หลัก 3 ด้าน ได้แก่ การสร้างคนและเทคโนโลยี การสร้างการเติบโตทางเศรษฐกิจ และการสร้างผลกระทบที่ดีทางสังคมและสิ่งแวดล้อม ทำให้มีกลไกในการขับเคลื่อนแผนปฏิบัติการดังกล่าว เพื่อให้การดำเนินงานการพัฒนา AI ของประเทศมีความต่อเนื่องและยั่งยืน
นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม กล่าวเพิ่มเติมว่า นอกจากนี้ที่ประชุมยังได้ พิจารณาการจัดทำประกาศคณะกรรมการดิจิทัลเพื่อเศรษฐกิจและสังคมแห่งชาติ เรื่อง การต่ออายุตราสัญลักษณ์เพื่อรับรองการเป็นพื้นที่เมืองอัจฉริยะ จำนวน ๑๖ เมือง และการมอบตราสัญลักษณ์เพื่อรับรองการเป็นเมืองอัจฉริยะให้กับโครงการภูเก็ตทินิคอนวัลเลย์ รวมถึงการพิจารณา และยังได้ร่วมกันพิจารณาแนวทางการบริหารจัดการโครงข่ายอินเทอร์เน็ตสาธารณะเพื่อให้ประชาชนสามารถเข้าถึงบริการได้อย่างทั่วถึง และเห็นชอบในหลักการแนวทางการบริหารจัดการโครงข่ายเน็ตประชารัฐและส่วนต่อขยายฯ ตามหลักการโครงข่ายแบบเปิด (Open Access Network) และมอบหมายให้สำนักงานคณะกรรมการดิจิทัลเพื่อเศรษฐกิจและสังคมแห่งชาติ (BDE) ดำเนินการตามแนวทางที่นำเสนอต่อไป

ที่มา : https://www.thaigov.go.th/news/contents/details/99930