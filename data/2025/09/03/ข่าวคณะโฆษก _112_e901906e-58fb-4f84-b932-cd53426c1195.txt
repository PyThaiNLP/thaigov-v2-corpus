รัฐบาลไทย-ข่าวทำเนียบรัฐบาล-เขมรมั่ว..ปล่อยข่าวผ่านสื่อรัฐบาลอวดว่าสอย F16 ร่วง1 ลำ ที่แท้ AI ปลอม เด็กประถมยังดูออก ด้านทัพฟ้ายืนยันภารกิจ F16 บรรลุเป้าหมายกลับถึงฐานครบ 6 ลำ ชี้เขมรทำ IO หลอกคนประเทศตัวเอง

วันพฤหัสบดีที่ 24 กรกฎาคม 2568
24/07/2568
พิมพ์
เขมรมั่ว..ปล่อยข่าวผ่านสื่อรัฐบาลอวดว่าสอย F16 ร่วง1 ลำ ที่แท้ AI ปลอม เด็กประถมยังดูออก ด้านทัพฟ้ายืนยันภารกิจ F16 บรรลุเป้าหมายกลับถึงฐานครบ 6 ลำ ชี้เขมรทำ IO หลอกคนประเทศตัวเอง
เขมรมั่ว..ปล่อยข่าวผ่านสื่อรัฐบาลอวดว่าสอย F16 ร่วง1 ลำ ที่แท้ AI ปลอม เด็กประถมยังดูออก ด้านทัพฟ้ายืนยันภารกิจ F16 บรรลุเป้าหมายกลับถึงฐานครบ 6 ลำ ชี้เขมรทำ IO หลอกคนประเทศตัวเอง
วันนี้ (24 กรกฎาคม 2568) เวลา 14.30 น. นายจิรายุ ห่วงทรัพย์  คณะกรรมการศูนย์เฉพาะกิจบริหารสถานการณ์บริเวณชายแดนไทย–กัมพูชา (ศบ.ทก.) เปิดเผยว่า  ได้รับรายงานจากกองทัพอากาศ กรณีเครื่องบินเอฟ 16 ของไทยขึ้นปฏิบัติการเพื่อรักษาอธิปไตยของประเทศ หลังจากถูกกองทัพกัมพูชารุกรานอธิปไตยประเทศไทย โดยเปิดฉากยิงใส่โรงพยาบาล และบ้านเรือนพลเรือนของคนไทย จนมีผู้บาดเจ็บและเสียชีวิต ซึ่งถือว่าเป็นการปฏิบัติการทางทหารที่ไร้มนุษยธรรม ป่าเถื่อน มีพฤติกรรมกระหายสงคราม
โดยเมื่อเวลา 14.00 น. กองทัพอากาศได้รายงาน  ศบ.ทก. ว่า เครื่องบินรบสมรรถนะสูงของกองทัพอากาศไทย F16 จำนวน 6 ลำ ได้บินปฏิบัติการในพื้นที่อธิปไตยของไทยอย่างบรรลุเป้าหมาย และบินกลับฐานครบ 6 ลำเป็นที่เรียบร้อย
แต่ปรากฏภาพข่าวที่เผยแพร่ในกองทัพของกัมพูชา และในสื่อโซเชียลฯ ของเขมร ที่โฆษณาชวนเชื่อว่า ทหารเขมรสอยเอฟ 16 ของไทยตก 1 ลำนั้น เป็นข่าว “โม้” ที่สร้างขึ้นเพื่อปลอบใจทหารของตนเองโดยภาพดังกล่าว เด็กประถมดูก็รู้ว่าเป็นภาพ AI ที่สร้างขึ้น จึงขอเรียนให้กับพี่น้องประชาชน มั่นใจในแสนยานุภาพของกองทัพไทยในการปฏิบัติภารกิจเพื่อรักษาอธิปไตยต่อไป
นายจิรายุ กล่าวต่อไปว่า เมื่อเวลา 14.00 น. วันนี้ (24 กรกฎาคม 2568) ได้รับรายงานว่า มีการอพยพประชาชน จ.บุรีรัมย์ ที่ อ.บ้านกรวด อพยพแล้ว ประมาณ 70%   จ.สุรินทร์ อ.พนมดงรัก อพยพแล้ว ประมาณ 90% อ.กาบเชิง อพยพแล้ว ประมาณ 60%  อ.สังขะ อพยพแล้ว ประมาณ 30 ส่วนที่ จ.ศรีสะเกษ อ.กันทรลักษ์ อพยพแล้ว ประมาณ 50%  จ.อุบลฯ ที่ อ.น้ำขุ่น อพยพแล้ว ประมาณ 90%  อ.น้ำยืน รพ.น้ำยืน อพยพผู้ป่วยและ จนท. ออกหมด 100%
สำหรับผลกระทบต่อประชาชน มีดังนี้
1. พื้นที่ที่ได้รับความเสียหาย
- บ.ขี้เหล็ก ต.บ้านกรวด อ.บ้านกรวด จ.บุรีรัมย์ (กระสุนปืนใหญ่ 5 นัด วัวตาย 1 ตัว)
- บ.หนองแรด ต.บักได อ.พนมดงรัก จ.สุรินทร์ (กระสุนปืนใหญ่ 10 นัด)
- บ.ผือ ต.หนองหญ้าลาด อ.กันทรลักษ์ (ปตท.บ้านผือ และ ตชด.224) กระสุน BM21 ตก
- บ้านนายบุญล่วม ทองวิเศษ 64 หมู่ 9 ต.โดม (ไม่มีผู้ได้รับบาดเจ็บ)
2.ประชาชนที่ได้รับบาดเจ็บ/เสียชีวิต
- ปตท.บ้านผือ เสียชีวิต 2 คน บาดเจ็บ 5 คน ส่งต่อ รพ.กันทรลักษ์ เรียบร้อย
- บ.โจรก เสียชีวิต 2 คน บาดเจ็บสาหัส 1 คน บาดเจ็บ 1 คน ส่งต่อ รพ.ปราสาท เรียบร้อย
- ม.16 ต.บ้านกรวด บาดเจ็บ 1 คน ส่งต่อ รพ.ประโคนชัย เรียบร้อย

ที่มา : https://www.thaigov.go.th/news/contents/details/98755