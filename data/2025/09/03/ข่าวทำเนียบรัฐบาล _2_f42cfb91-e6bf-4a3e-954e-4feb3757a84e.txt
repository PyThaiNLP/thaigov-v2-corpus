รัฐบาลไทย-ข่าวทำเนียบรัฐบาล-นายวีระพงษ์ ประภา ผู้แทนการค้าไทย พบหารือผู้บริหารสมาคม European Service Forum และ Business Europe 

วันพุธที่ 25 มิถุนายน 2568
นายวีระพงษ์ ประภา ผู้แทนการค้าไทย พบหารือผู้บริหารสมาคม European Service Forum และ Business Europe
แลกเปลี่ยนความเห็นต่อแนวทางการพัฒนาและยกระดับเศรษฐกิจไทย พร้อมสนับสนุนการเจรจา FTA ไทย-อียู
เมื่อวันที่ 3 มิถุนายน 2568 นายวีระพงษ์ ประภา ผู้แทนการค้าไทยหารือร่วมกับ Mr. Pascal Kerneis, Managing Director ของ European Service Forum และ Miss Eleonora Catella, Deputy Director of International Relations Department จากสภาธุรกิจ Business Europe เพื่อรับฟังมุมมองจากภาคเอกชนในสหภาพยุโรปเกี่ยวกับแนวทางการส่งเสริมการค้าการลงทุนระหว่างทั้งสองประเทศ และแลกเปลี่ยนข้อคิดเห็นเกี่ยวกับโอกาสและความท้าทายจากความตกลงการค้าเสรีไทย-สหภาพยุโรป (Thai-EU FTA) ซึ่งอยู่ระหว่างการเจรจา โดยทั้งสองฝ่ายได้แสดงความมุ่งมั่นในการผลักดันให้การเจรจาคืบหน้าอย่างเป็นรูปธรรม โดยมีเป้าหมายเพื่อยกระดับความร่วมมือทางเศรษฐกิจ และเสริมสร้างความสามารถในการแข่งขันของทั้งสองฝ่ายในระยะยาว
ผู้แทนการค้าไทยเน้นย้ำถึงความมุ่งมั่นของรัฐบาลไทยในการเจรจาความตกลงการค้าเสรีไทย-อียู โดยถือเป็นกลไกสำคัญที่จะสนับสนุนการปฏิรูปเชิงโครงสร้างในประเทศไทย โดยเฉพาะการเปลี่ยนผ่านจากเศรษฐกิจที่มุ่งเน้นการผลิตไปสู่เศรษฐกิจที่ขับเคลื่อนด้วยบริการ เทคโนโลยีสะอาด และเศรษฐกิจดิจิทัล พร้อมเน้นว่าความตกลงฯ ฉบับนี้ไม่ใช่เพียงข้อตกลงการค้า แต่เป็น "โครงการระดับชาติ" ที่ต้องการความร่วมมือจากทุกภาคส่วนของสังคมไทย
ด้านเครือข่ายภาคเอกชนยุโรป ได้เน้นย้ำถึงความสำคัญของบทว่าด้วยภาคบริการและการค้าดิจิทัล โดยเห็นว่าไทยมีศักยภาพในการขยายการค้าและการลงทุนในภาคบริการได้อีกมาก โดยเฉพาะในสาขาที่ต้องการการถ่ายโอนความรู้และเทคโนโลยี เช่น บริการทางวิศวกรรม การวิจัยและพัฒนา เทคโนโลยีดิจิทัล และบริการด้านสิ่งแวดล้อม ซึ่งการเปิดเสรีภาคบริการจะเป็นหนึ่งในแนวทางที่ช่วยให้เศรษฐกิจไทยพัฒนาไปได้อีกขั้นหลุดพ้นจากการพึ่งพาการท่องเที่ยวและการส่งออกมากเกินไป และมีโอกาสกระจายความเสี่ยงทางเศรษฐกิจได้ดียิ่งขึ้น เป็นปัจจัยหนึ่งที่จะช่วยให้ไทยสามารถหลุดพ้นจากกับดักรายได้ปานกลางได้ นอกจากนี้ ผู้แทนจากหน่วยงานภาคเอกชนของอียูทั้งสองหน่วยงานได้กล่าวถึงความท้าทายของการลงทุนจากต่างประเทศ โดยเฉพาะข้อจำกัดด้านกฎหมาย อาทิ พ.ร.บ. การประกอบธุรกิจของคนต่างด้าว ซึ่งภาคธุรกิจอียูเสนอให้ไทยพิจารณาทบทวนเพื่อส่งเสริมให้เกิดการลงทุนจากต่างประเทศได้อย่างเต็มศักยภาพ พร้อมเสนอแนวทางการยกระดับความโปร่งใสและคาดการณ์ได้ของกฎระเบียบด้านการลงทุน
ทั้งสองฝ่ายได้หารือถึงความเป็นไปได้ในการส่งเสริมความร่วมมือในมิติต่าง ๆ ที่นอกเหนือจากความตกลงการค้าเสรี อาทิ กรอบความร่วมมือด้านการค้าและสิ่งแวดล้อม (Clean Trade and Investment Partnership - CTIP) และการสนับสนุนกระบวนการเข้าเป็นสมาชิกองค์การเพื่อความร่วมมือและการพัฒนาทางเศรษฐกิจ (OECD) ซึ่งประเทศไทยตั้งเป้าหมายจะเข้าร่วมภายในปี 2573
ผู้แทนการค้าไทยยังได้เน้นย้ำว่า การเจรจา FTA จะไม่ประสบผลสำเร็จอย่างยั่งยืน หากไม่มีการเตรียมความพร้อมของภาคธุรกิจไทย และการมีส่วนร่วมจากภาคประชาชน โดยรัฐบาลไทยจะเร่งจัดเวทีหารือกับสภาอุตสาหกรรมแห่งประเทศไทย สภาหอการค้าแห่งประเทศไทย กลุ่มภาคบริการดิจิทัล และภาคประชาสังคม เพื่อรับฟังความคิดเห็นอย่างรอบด้าน และสร้างความเข้าใจต่อผลกระทบและโอกาสจาก FTA ฉบับนี้
การหารือครั้งนี้สะท้อนให้เห็นถึงความตื่นตัวของภาคเอกชนอียูที่พร้อมสนับสนุนความตกลงการค้าเสรีและการเปิดตลาดการค้าสินค้าและภาคบริการกับไทยอย่างเต็มที่ เพื่อยกระดับความสัมพันธ์ทางเศรษฐกิจให้ครอบคลุมและเปิดกว้างมากยิ่งขึ้น โดยความตกลงการค้าเสรีนี้จะเป็นกลไกหนึ่งที่ช่วยขับเคลื่อนการเปลี่ยนผ่านของเศรษฐกิจไทยสู่อนาคตที่ขับเคลื่อนด้วยภาคบริการ นวัตกรรม และความยั่งยืน ซึ่งรัฐบาลไทยมุ่งมั่นที่จะผลักดันการเจรจาให้บรรลุผลเป็นรูปธรรมโดยเร็ว ควบคู่กับการสร้างความเข้าใจและความพร้อมในระดับประเทศ เพื่อให้ FTA ฉบับนี้เป็น “โอกาสร่วม” ที่สร้างประโยชน์สูงสุดให้กับคนไทยทุกภาคส่วนในระยะยาว

ที่มา : https://www.thaigov.go.th/news/contents/details/97838