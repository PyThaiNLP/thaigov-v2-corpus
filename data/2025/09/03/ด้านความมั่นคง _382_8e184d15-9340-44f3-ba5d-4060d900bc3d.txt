รัฐบาลไทย-ข่าวทำเนียบรัฐบาล-“ผู้ช่วย รมว.ทส. นราพัฒน์” เปิดงานประชุมวิชาการน้ำบาดาล ประจำปี 2568

วันอังคารที่ 19 สิงหาคม 2568
“ผู้ช่วย รมว.ทส. นราพัฒน์” เปิดงานประชุมวิชาการน้ำบาดาล ประจำปี 2568
“ผู้ช่วย รมว.ทส. นราพัฒน์” เปิดงานประชุมวิชาการน้ำบาดาล ประจำปี 2568
วันที่ 19 สิงหาคม 2568 เวลา 10.00 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม มอบหมายให้ นายนราพัฒน์ แก้วทอง ผู้ช่วยรัฐมนตรีประจำกระทรวงทรัพยากรธรรมชาติและสิ่งแวดล้อม (ผู้ช่วย รมว.ทส.) เป็นประธานเปิดการประชุมวิชาการน้ำบาดาล ประจำปีงบประมาณ พ.ศ. 2568 ภายใต้หัวข้อ “น้ำบาดาลในบริบทโลกที่เปลี่ยนแปลง” เพื่อเป็นเวทีให้นักวิชาการ ผู้เชี่ยวชาญ และผู้มีส่วนเกี่ยวข้องด้านน้ำบาดาล ได้แลกเปลี่ยนองค์ความรู้ เสนอผลงานวิจัย นวัตกรรม และโครงการต่าง ๆ ตลอดจนการจัดนิทรรศการ การเสวนาวิชาการ และการนำเสนอผลงานทางวิชาการ เพื่อพัฒนาการบริหารจัดการน้ำบาดาลของประเทศอย่างยั่งยืน จัดขึ้นระหว่างวันที่ 19 – 21 สิงหาคม 2568 ณ โรงแรมแกรนด์ ริชมอนด์ จังหวัดนนทบุรี
โอกาสนี้ ผู้ช่วย รมว.ทส. กล่าวว่า ปัจจุบัน น้ำบาดาลถือเป็นทรัพยากรที่มีความสำคัญต่อการดำรงชีวิตและการเกษตร อีกทั้งยังเป็นแหล่งน้ำสำรองสำคัญในการรับมือกับปัญหาภัยแล้งและการเปลี่ยนแปลงสภาพภูมิอากาศ ดังนั้น กระทรวงทรัพยากรธรรมชาติและสิ่งแวดล้อม โดยกรมทรัพยากรน้ำบาดาล ในฐานะหน่วยงานหลักจึงต้องปรับตัวและพัฒนาระบบการบริหารจัดการให้ทันสมัย สอดรับกับความท้าทายใหม่ ๆ เพื่อให้เกิดประโยชน์สูงสุดต่อประชาชนและประเทศชาติ การจัดประชุมวิชาการน้ำบาดาลในครั้งนี้ จะช่วยยกระดับองค์ความรู้และทักษะของบุคลากร รวมถึงสร้างเครือข่ายความร่วมมือด้านวิชาการน้ำบาดาล ซึ่งจะนำไปสู่การบริหารจัดการทรัพยากรน้ำบาดาลของไทยอย่างมีประสิทธิภาพและยั่งยืน

ที่มา : https://www.thaigov.go.th/news/contents/details/99890