รัฐบาลไทย-ข่าวทำเนียบรัฐบาล- นายกรัฐมนตรี ขอบคุณทุกภาคส่วนที่เตรียมความพร้อมทั้งหลุมหลบภัย และแผนเผชิญเหตุ หลังตรวจเยี่ยม รร.ตชด.ประชารัฐบำรุง 1 พร้อมมอบเครื่องอุปโภคบริโภค อุปกรณ์การเรียนการสอน 

วันพฤหัสบดีที่ 26 มิถุนายน 2568
26/06/2568
พิมพ์
นายกรัฐมนตรี ขอบคุณทุกภาคส่วนที่เตรียมความพร้อมทั้งหลุมหลบภัย และแผนเผชิญเหตุ หลังตรวจเยี่ยม รร.ตชด.ประชารัฐบำรุง 1 พร้อมมอบเครื่องอุปโภคบริโภค อุปกรณ์การเรียนการสอน
ย้ำรัฐบาลสนับสนุนทุกมิติเพื่อสวัสดิภาพ ของประชาชนในพื้นที่
วันนี้ (26 มิถุนายน 2568) เวลา 13.20 น. ที่โรงเรียน ตำรวจตระเวนชายแดนประชารัฐบำรุง 1 ตำบลป่าไร่ อำเภออรัญประเทศ จังหวัดสระแก้ว นายจิรายุ ห่วงทรัพย์ โฆษกประจำสำนักนายกรัฐมนตรี รายงานว่า นางสาวแพทองธาร ชินวัตร นายกรัฐมนตรี และพลเอก ณัฐพล นาคพาณิชย์ รัฐมนตรีช่วยว่าการกระทรวงกลาโหม  พร้อมส่วนราชการต่างๆ ร่วมกันเดินทางไปที่ โรงเรียนตำรวจตระเวนชายแดนประชารัฐบำรุง 1 โดยร่วมกันมอบเครื่องอุปโภคบริโภค อุปกรณ์เครื่องครัวพื้นฐาน อุปกรณ์การเรียนการสอน และอุปกรณ์การกีฬาให้กับโรงเรียน
โดยนายกรัฐมนตรีได้พบปะพูดคุยกับนักเรียนชั้นเรียนประถมศึกษา คุณครู และบุคลากรทางการศึกษา จากนั้น นายกรัฐมนตรีได้เข้าตรวจพื้นที่หลุมหลบภัย ที่อยู่ภายในโรงเรียนตำรวจตระเวนชายแดนประชารัฐบำรุง 1  โดยนายกรัฐมนตรี ได้สอบถามความพร้อมของหลุมหลบภัย จากนางสาวพรหมภัสสร ลิ้มตระกูล หัวหน้ากลุ่มยุทธศาสตร์ฯ สนง.ป้องกัยภัยฯ จังหวัดสระแก้ว  ได้รายงานว่า ขณะนี้จังหวัดสระแก้วมีหลุมหลบภัยที่มีความพร้อมรองรับสถานการณ์แล้ว กว่า 900 หลุม  ทั้งนี้ นายกฯ ขอบคุณที่ทุกภาคส่วนร่วมกันดูแลสวัสดิภาพของประชาชนในพื้นที่ และรัฐบาลพร้อมให้การดูแลและสนับสนุนในทุกมิติ
จากนั้น นายกรัฐมนตรีและคณะได้เดินทางไปยัง ค่ายสุรสิงหนาท ร.12 พัน.3 รอ. ในอำเภออรัญประเทศ จังหวัดสระแก้ว เพื่อพบปะพูดคุยและเยี่ยมให้กำลังใจเจ้าหน้าที่ฝ่ายปกครอง ต่อไป

ที่มา : https://www.thaigov.go.th/news/contents/details/97881