รัฐบาลไทย-ข่าวทำเนียบรัฐบาล-กยศ. พร้อมจัดสรรเงินให้กู้ยืมครั้งที่ 2 ปีการศึกษา 2568 จากงบกระตุ้นเศรษฐกิจ 8,488 ล้านบาท 

วันพุธที่ 6 สิงหาคม 2568
06/08/2568
พิมพ์
กยศ. พร้อมจัดสรรเงินให้กู้ยืมครั้งที่ 2 ปีการศึกษา 2568 จากงบกระตุ้นเศรษฐกิจ 8,488 ล้านบาท
กยศ. ได้รับจัดสรรงบประมาณ 8,488 ลบ. ตามข้อเสนอโครงการ/รายการกระตุ้นเศรษฐกิจตามแผนการขับเคลื่อนเศรษฐกิจภายใต้กรอบวงเงิน 157,000 ลบ. จากที่ประชุม ครม. เมื่อวันที่ 5 ส.ค.2568 เพื่อรองรับการจัดสรรเงินกู้ยืมครั้งที่ 2 ของปีการศึกษา 2568
กองทุนเงินให้กู้ยืมเพื่อการศึกษา (กยศ.) ได้เปิดเผยว่า กยศ. ได้รับจัดสรรงบประมาณ จำนวน 8,488 ล้านบาท ตามข้อเสนอโครงการ/รายการกระตุ้นเศรษฐกิจตามแผนการขับเคลื่อนเศรษฐกิจภายใต้กรอบวงเงิน 157,000 ล้านบาท จากที่ประชุมคณะรัฐมนตรี (ครม.) เมื่อวันที่ 5 สิงหาคม 2568 เพื่อรองรับการจัดสรรเงินกู้ยืมครั้งที่ 2 ของปีการศึกษา 2568 สำหรับเป็นค่าเล่าเรียน ค่าครองชีพ และค่าใช้จ่ายที่เกี่ยวเนื่องกับการศึกษาให้แก่นักเรียน/นักศึกษาผู้กู้ยืมรายเก่าและรายใหม่ ที่มีคุณสมบัติเป็นไปตามที่ กยศ.กำหนด โดยเป้าหมายสำคัญคือ การสนับสนุนให้นักเรียน/นักศึกษาได้เรียนอย่างต่อเนื่อง ไม่ต้องพักการศึกษา หรือเลิกเรียนกลางคัน นอกจากนี้ การให้เงินกู้ยืมแก่นักเรียน/นักศึกษายังทำให้เกิดการกระตุ้นเศรษฐกิจ โดยมีการใช้จ่ายเงินในพื้นที่โดยรอบสถานศึกษา เนื่องจากนักเรียน/นักศึกษา จะนำเงินที่ได้รับจาก กยศ. ไปใช้จ่ายเป็นค่าหนังสือ อุปกรณ์การเรียน ค่าหอพัก ค่าอาหาร และค่าใช้จ่ายที่จำเป็นในการดำรงชีพ ส่วนสถานศึกษาก็จะนำเงินค่าเล่าเรียนไปจ้างบุคลากรทางการศึกษา และการจัดซื้อ/จัดหาวัสดุอุปกรณ์สื่อการเรียนการสอนที่จะใช้ในสถานศึกษา ซึ่งจะส่งผลให้เกิดการบริโภคในพื้นที่โดยรอบสถานศึกษาและช่วยกระตุ้นเศรษฐกิจในพื้นที่นั้น ๆ ทั้งนี้ กยศ. จะเร่งดำเนินการปล่อยกู้ให้แก่นักเรียน/นักศึกษาโดยเร็วที่สุด ตามนโยบายของรัฐบาลที่สนับสนุนให้การศึกษาเป็นเครื่องมือในการพัฒนาทุนมนุษย์และขับเคลื่อนเศรษฐกิจของประเทศ
นอกจากนี้ กยศ. ได้ขยายระยะเวลาเปิดระบบให้กู้ยืม ปีการศึกษา 2568 ให้กับนักเรียน/นักศึกษา และสถานศึกษาที่ได้รับผลกระทบจากสถานการณ์ความไม่สงบในพื้นที่ชายแดนไทย – กัมพูชา เพื่อช่วยเหลือและบรรเทาความเดือดร้อนให้นักเรียน/นักศึกษาได้เข้าถึงโอกาสทางการศึกษาอย่างต่อเนื่องอีกด้วย

ที่มา : https://www.thaigov.go.th/news/contents/details/99399