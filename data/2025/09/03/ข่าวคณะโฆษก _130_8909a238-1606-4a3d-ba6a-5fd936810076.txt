รัฐบาลไทย-ข่าวทำเนียบรัฐบาล-ศบ.ทก. เรียกประชุมด่วนพรุ่งนี้ประเมินผล พร้อมติดตามมาตรการรองรับ กำหนดมาตรการการเยียวยา

วันเสาร์ที่ 26 กรกฎาคม 2568
26/07/2568
พิมพ์
ศบ.ทก. เรียกประชุมด่วนพรุ่งนี้ประเมินผล พร้อมติดตามมาตรการรองรับ กำหนดมาตรการการเยียวยา
ศบ.ทก. เรียกประชุมด่วนพรุ่งนี้ประเมินผล พร้อมติดตามมาตรการรองรับ กำหนดมาตรการการเยียวยา
วันนี้ (26 กรกฎาคม 2568) เวลา 19.30น นายจิรายุ ห่วงทรัพย์ โฆษกประจำสำนักนายกรัฐมนตรี คณะกรรมการศูนย์เฉพาะกิจบริหารสถานการณ์บริเวณชายแดนไทย-กัมพูชา (ศบ. ทก.)  เปิดเผยว่า รัฐบาล โดย  ศบ. ทก. ติดตามสถานการณ์ชายแดนไทย–กัมพูชา อย่างใกล้ชิดและต่อเนื่อง โดยเฉพาะผลกระทบต่อสวัสดิภาพ และความปลอดภัยของพี่น้องประชาชนในพื้นที่ชายแดน รวมถึงภาคธุรกิจและผู้ประกอบการในพื้นที่อย่างรอบด้านและรอบคอบ  โดย ศบ.ทก จะได้พิจารณาแนวทางการบริหารจัดการสถานการณ์ ให้สอดคล้องกับพัฒนาการอย่างเหมาะสมต่อไป
โดยในวันพรุ่งนี้ (วันอาทิตย์ที่ 27 กรกฎาคม 2568) ศูนย์เฉพาะกิจบริหารสถานการณ์บริเวณชายแดนไทย–กัมพูชา (ศบ.ทก.) จะมีการประชุมในเวลา 09.30 น. ณ ห้องประชุมวิจิตรวาทการ สำนักงานสภาความมั่นคงแห่งชาติ ทำเนียบรัฐบาล โดยจะมีวาระสำคัญ ทั้งการประเมินแนวโน้มสถานการณ์ ผลกระทบจากการใช้กำลังในพื้นที่ มาตรการรองรับต่อความเดือดร้อนของประชาชนและผู้ประกอบการ ตลอดจนแนวทางการสื่อสารต่อสาธารณะและการทำความเข้าใจกับประชาคมระหว่างประเทศ เพื่อสร้างความเข้าใจที่ถูกต้องในห้วงสถานการณ์ปัจจุบัน โดยเฉพาะภายหลังจากที่กัมพูชาได้ยื่นเรื่องต่อคณะมนตรีความมั่นคงแห่งสหประชาชาติ และการพิจารณามาตรการบรรเทาผลกระทบต่อภาคเอกชนและธุรกิจท้องถิ่นอย่างเป็นรูปธรรม
“ศบ. ทก. มีการประเมินสถานการณ์อย่างต่อเนื่อง พร้อมรับฟังความคิดเห็นจากทุกภาคส่วนเพื่อกำหนดแนวทางที่เหมาะสมกับสถานการณ์ที่เปลี่ยนแปลงอย่างรวดเร็ว และเตรียมความพร้อมทุกสถานการณ์ โดยสื่อสาร รายงานความคืบหน้าอย่างโปร่งใสและตรงไปตรงมาในทุกมิติ” นายจิรายุ กล่าว

ที่มา : https://www.thaigov.go.th/news/contents/details/98902