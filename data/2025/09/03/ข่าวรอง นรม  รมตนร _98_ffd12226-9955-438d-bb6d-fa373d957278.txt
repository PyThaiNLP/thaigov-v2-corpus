รัฐบาลไทย-ข่าวทำเนียบรัฐบาล-‘รองนายกฯ ประเสริฐ’ เผย ‘ดีอี’ เร่งขับเคลื่อนโครงการ ‘1 อำเภอ 1 ไอทีแมน’ ปลุกพลังคนรุ่นใหม่ สร้างงาน สร้างโอกาส ‘878 คน’ ยกระดับกำลังคนดิจิทัลระดับอำเภอทั่วประเทศ 

วันศุกร์ที่ 15 สิงหาคม 2568
15/08/2568
พิมพ์
‘รองนายกฯ ประเสริฐ’ เผย ‘ดีอี’ เร่งขับเคลื่อนโครงการ ‘1 อำเภอ 1 ไอทีแมน’ ปลุกพลังคนรุ่นใหม่ สร้างงาน สร้างโอกาส ‘878 คน’ ยกระดับกำลังคนดิจิทัลระดับอำเภอทั่วประเทศ
ปักหมุดเดินสาย 5 จังหวัด เชียงใหม่-ขอนแก่น-กทม.-อุบลราชธานีและนครศรีธรรมราช
วันที่ 15 สิงหาคม 2568 นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เปิดเผยว่า กระทรวงดีอีโดยสำนักงานคณะกรรมการดิจิทัลเพื่อเศรษฐกิจและสังคมแห่งชาติ (บีดีอี) ได้ดำเนินโครงการ ‘ยกระดับกำลังคนดิจิทัลระดับอำเภอ’ ซึ่งมีเป้าหมายในการสร้างโอกาสและสร้างงานให้กับผู้ที่สนใจได้ปฏิบัติงานในตำแหน่ง ‘เจ้าหน้าที่บริหารงานดิจิทัลระดับอำเภอ’ จำนวน 878 คนทั่วประเทศ เพื่อเป็นกำลังสำคัญในการเพิ่มขึ้นขับเคลื่อนนโยบายและยุทธศาสตร์ด้านดิจิทัลให้เข้าถึงประชาชนในทุกพื้นที่อย่างเป็นรูปธรรม
.
นายประเสริฐ กล่าวว่า โครงการนี้มีวัตถุประสงค์เพื่อส่งเสริมและพัฒนาทักษะดิจิทัลให้กับประชาชนในระดับอำเภอ โดยเจ้าหน้าที่บริหารงานดิจิทัลเหล่านี้ จะเข้ามามีบทบาทสำคัญในการสร้างเครือข่ายการมีส่วนร่วมในพื้นที่ รวมทั้งเผยแพร่ความรู้ด้านดิจิทัลระดับอำเภอ ทั้งยังช่วยในการติดตามและวิเคราะห์ข้อมูลโครงการต่างๆ การขับเคลื่อนดิจิทัลของหน่วยงานภายใต้สังกัดกระทรวงดีอีในระดับอำเภอ การเป็นผู้ประสานงานระหว่างหน่วยงานภาครัฐและเอกชน การให้คำปรึกษาประชาชนเกี่ยวกับบริการดิจิทัลของรัฐ รวมถึงสำรวจการใช้งานดิจิทัลในระดับอำเภอ ให้สำนักงานสถิติจังหวัดจัดทำแนวทางการขับเคลื่อนการใช้ประโยชน์ของข้อมูลที่สำคัญต่างๆ
.
นอกจากนี้ยังเป็นผู้ช่วยในการติดตาม ประเมินผลการใช้งานและการให้บริการศูนย์ดิจิทัลชุมชน ส่งเสริมการใช้งานอินเทอร์เน็ตสาธารณะเพื่อพัฒนาคุณภาพชีวิต จัดฝึกอบรมให้กับประชาชนเพื่อเพิ่มพูนทักษะ Digital Economy ผ่านช่องทางการให้บริการของกระทรวงดีอี ได้แก่ ศูนย์ดิจิทัลชุมชน แอปพลิเคชัน Cyber Community Thailand (CCT) และ E-Learning Platform ของกระทรวงดิจิทัลเพื่อเศรษฐกิจและสังคม เช่น แพลตฟอร์มภาครัฐเพื่อรองรับการพัฒนาทักษะดิจิทัล เรียนรู้มีรายได้ เรียนรู้ง่ายตลอดชีวิต ผ่านรูปแบบ Learn to Earn
.
“โครงการนี้ไม่เพียงแต่จะช่วยยกระดับคุณภาพชีวิตของประชาชน แต่ยังเป็นการแต่เป็นการวางรากฐานที่มั่นคงสำหรับอนาคตดิจิทัลของคนรุ่นใหม่ในประเทศ รวมถึงสร้างความตระหนักรู้และความเข้าใจในการรู้เท่าทันสื่อและสารสนเทศ (Media and Information Literacy) ซึ่งจะช่วยลดปัญหาข่าวปลอมและภัยออนไลน์ต่างๆ ได้อย่างยั่งยืน” รองนายกรัฐมนตรีและรัฐมนตรีว่าการกระทรวงดีอี กล่าว
.
นายประเสริฐ กล่าวว่า ทั้งนี้ บีดีอีได้จัดเตรียมกิจกรรมอบรมเชิงปฏิบัติการปรับพื้นฐาน เพื่อพัฒนาทักษะความรู้ด้านดิจิทัลให้กับเจ้าหน้าที่บริหารงานดิจิทัลระดับอำเภอให้มีความพร้อมต่อการปฏิบัติหน้าที่ได้อย่างมีประสิทธิภาพ โดยมีกลุ่มเป้าหมาย คือ เจ้าหน้าที่บริหารงานดิจิทัลระดับอำเภอ จำนวน 878 คน และสถิติจังหวัด 76 จังหวัด จำนวน 5 ครั้ง ได้แก่ จังหวัดเชียงใหม่ ระหว่างวันที่ 13 – 15 สิงหาคม 2568 , จังหวัดขอนแก่น ระหว่างวันที่ 27 – 29 สิงหาคม 2568 , กรุงเทพมหานคร ระหว่างวันที่ 1 – 3 กันยายน 2568 , จังหวัดอุบลราชธานี ระหว่างวันที่ 3 – 5 กันยายน 2568 และจังหวัดนครศรีธรรมราช ระหว่างวันที่ 8 – 10 กันยายน 2568

ที่มา : https://www.thaigov.go.th/news/contents/details/99744