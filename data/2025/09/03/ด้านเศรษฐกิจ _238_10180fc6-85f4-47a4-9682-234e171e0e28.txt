รัฐบาลไทย-ข่าวทำเนียบรัฐบาล-“อรรถกร-อัครา”ลงพื้นที่เชียงใหม่ ติดตามโครงการอ่างเก็บน้ำแม่วาง 

วันจันทร์ที่ 21 กรกฎาคม 2568
“อรรถกร-อัครา”ลงพื้นที่เชียงใหม่ ติดตามโครงการอ่างเก็บน้ำแม่วาง
“อรรถกร-อัครา”ลงพื้นที่เชียงใหม่ ติดตามโครงการอ่างเก็บน้ำแม่วาง เดินหน้าศึกษา EIA เพิ่มประสิทธิภาพการจัดการน้ำ ครอบคลุมพื้นที่เกษตรกว่า 4 หมื่นไร่
นายอรรถกร ศิริลัทธยากร รัฐมนตรีว่าการกระทรวงเกษตรและสหกรณ์ เปิดเผยภายหลังลงพื้นที่ติดตามความก้าวหน้าการดำเนินโครงการอ่างเก็บน้ำแม่วาง และรับฟังปัญหาของเกษตรกรในพื้นที่ โดยมีนายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ และผู้บริหารกระทรวงเกษตรและสหกรณ์ ร่วมลงพื้นที่ ณ ที่ว่าการอำเภอแม่วาง ต.บ้านกาด อ.แม่วาง จ.เชียงใหม่ ว่า ปัจจุบันกระทรวงเกษตรและสหกรณ์ โดย กรมชลประทาน อยู่ระหว่างขั้นตอนการศึกษาผลกระทบสิ่งแวดล้อม (EIA) ในการก่อสร้างโครงการอ่างเก็บน้ำแม่วาง เพื่อเพิ่มปริมาณแหล่งน้ำต้นทุนสำหรับการอุปโภคบริโภค และเพิ่มศักยภาพด้านการเกษตรพื้นที่อย่างยั่งยืน ซึ่งโครงการดังกล่าว มีลักษณะเป็นเขื่อนดินแบบ Zone Type ความจุเก็บกัก 25.415 ล้าน ลบ. มีระยะเวลาดำเนินการ 8 ปี (พ.ศ. 2574-2581)  ทั้งนี้ หากโครงการฯ แล้วเสร็จ จะสามารถส่งน้ำช่วยเหลือพื้นที่การเกษตรในฤดูฝนได้ประมาณ 38,030 ไร่ และฤดูแล้งประมาณ 20,488 ไร่ รวมพื้นที่รับประโยชน์ทั้งสิ้น 48,780 ไร่ รวมถึงสามารถช่วยบรรเทาปัญหาอุทกภัยในพื้นที่อำเภอแม่วาง อำเภอสันป่าตอง และอำเภอดอยหล่อ 7 ตำบล
โดยนายอรรถกร ได้กำชับกรมชลประทาน ให้เตรียมความพร้อมรับมือสถานการณ์อุทกภัยในช่วงพายุฝนฟ้าคะนองอย่างใกล้ชิด เพื่อการแจ้งเตือนในภาวะเสี่ยงและป้องกันการเกิดความเสียหายที่อาจจะเกิดขึ้น ควบคู่กับเดินหน้าศึกษาและพัฒนาแหล่งน้ำในพื้นที่ต่างๆ เพื่อเพิ่มประสิทธิภาพการบริหารจัดการน้ำ และยกระดับคุณภาพชีวิตของเกษตรกรและประชาชนให้มีความมั่นคงด้านน้ำอย่างยั่งยืนต่อไป

ที่มา : https://www.thaigov.go.th/news/contents/details/98630