รัฐบาลไทย-ข่าวทำเนียบรัฐบาล-ธอส. ออกมาตรการพักชำระหนี้นานสูงสุด 1 ปี ช่วยเหลือลูกค้าในพื้นที่ชายแดนไทย - กัมพูชา 

วันจันทร์ที่ 4 สิงหาคม 2568
04/08/2568
พิมพ์
ธอส. ออกมาตรการพักชำระหนี้นานสูงสุด 1 ปี ช่วยเหลือลูกค้าในพื้นที่ชายแดนไทย - กัมพูชา
ธอส. ออกมาตรการเพิ่มเติม เพื่อช่วยเหลือและบรรเทาความเดือดร้อนผู้ที่ได้รับผลกระทบจากสถานการณ์ข้อพิพาทชายแดนไทย - กัมพูชา 3 มาตรการ นำโดยมาตรการพักชำระหนี้นานสูงสุด 1 ปี ผู้สนใจติดต่อเข้าร่วมมาตรการที่สาขาธนาคารตั้งแต่วันนี้ถึง 31 ธ.ค.2568
ธนาคารอาคารสงเคราะห์ (ธอส.) ห่วงใยประชาชนออกมาตรการเพิ่มเติม เพื่อช่วยเหลือและบรรเทาความเดือดร้อนผู้ที่ได้รับผลกระทบจากสถานการณ์ข้อพิพาทชายแดนไทย - กัมพูชา จำนวน 3 มาตรการ นำโดยมาตรการพักชำระหนี้นานสูงสุด 1 ปี ผู้ที่สนใจติดต่อขอเข้าร่วมมาตรการได้ที่สาขาธนาคารได้ตั้งแต่วันนี้ถึงวันที่ 31 ธันวาคม 2568
นายกมลภพ วีระพละ กรรมการผู้จัดการธนาคารอาคารสงเคราะห์ (ธอส.) เปิดเผยว่า ธอส. มีความห่วงใยพี่น้องประชาชนที่อยู่ในพื้นที่ชายแดนไทย – กัมพูชา ให้ความช่วยเหลือเพิ่มเติมครอบคลุมลูกค้ารายย่อยที่มีสถานะ NPL กับ “มาตรการช่วยเหลือและบรรเทาผู้ที่ได้รับผลกระทบจากสถานการณ์พิพาทชายแดนไทย – กัมพูชา” จำนวน 3 มาตรการ ประกอบด้วย
มาตรการที่ 1 สำหรับลูกค้าที่เสียชีวิตหรือทุพพลภาพถาวร หรือหลักประกันได้รับความเสียหายทั้งหลัง จนไม่สามารถพักอาศัยได้ โดยเดือนที่ 1-12 ได้รับอัตราดอกเบี้ย 0% พร้อมปลอดการผ่อนชำระเงินงวด จากนั้นให้ผ่อนชำระอัตราดอกเบี้ย 0.01% ตลอดระยะเวลาคงเหลือมาตรการที่ 2 สำหรับลูกค้าที่บาดเจ็บสาหัส หรือหลักประกันได้รับความเสียหาย สามารถประนอมหนี้ระยะเวลาไม่เกิน 5 ปี โดยเดือนที่ 1 - 12 ได้รับอัตราดอกเบี้ย 0% พร้อมปลอดการผ่อนชำระเงินงวด เดือนที่ 13 - 60 ได้รับอัตราดอกเบี้ย 0.01% และผ่อนชำระเงินงวดไม่น้อยกว่าดอกเบี้ยรายเดือนและเมื่อผ่อนชำระครบกำหนดแล้ว ให้กลับมาใช้อัตราดอกเบี้ยตามสิทธิเดิมของลูกค้าก่อนใช้มาตรการนี้ มาตรการที่ 3 สำหรับลูกค้าที่ได้รับผลกระทบเรื่องรายได้ ให้ประนอมหนี้ระยะเวลาไม่เกิน 1 ปี โดยเดือนที่ 1 - 6 ได้รับอัตราดอกเบี้ย 0% และผ่อนชำระเงินงวด 1,000 บาท โดยนำไปตัดเงินต้นทั้งหมด เดือนที่ 7 - 12 ได้รับอัตราดอกเบี้ย 1% ผ่อนชำระเงินงวดไม่น้อยกว่าดอกเบี้ยรายเดือน บวก 100 บาท และเมื่อผ่อนชำระครบกำหนดแล้ว ให้กลับมาใช้อัตราดอกเบี้ยตามสิทธิเดิมของลูกค้าก่อนใช้มาตรการนี้
ทั้งนี้ผู้ที่ต้องการเข้าร่วมมาตรการช่วยเหลือและบรรเทาผู้ที่ได้รับผลกระทบจากสถานการณ์พิพาทชายแดนไทย – กัมพูชา สามารถติดต่อขอเข้าร่วมมาตรการได้ที่สาขาธนาคารได้ตั้งแต่วันนี้ถึงวันที่ 31 ธันวาคม 2568 พร้อมแสดงหลักฐานที่ได้รับผลกระทบจากการประกอบอาชีพ / ธุรกิจ / การค้าจากสถานการณ์ข้อพิพาทชายแดน อาทิ หลักฐานรายได้ หรือหนังสือรับรองจากหน่วยงานต้นสังกัด ภาพถ่ายกิจการ หรืออื่น ๆ ที่แสดงให้เห็นว่าได้รับผลกระทบดังกล่าวอย่างชัดเจน และเอกสารต่าง ๆ เพื่อนำมาประกอบการพิจารณา สอบถามรายละเอียดเพิ่มเติมได้ที่ ธอส.ทุกสาขาทั่วประเทศ หรือ G H Bank Call Center โทร.0-2645-9000 หรือ Facebook Fanpage  ธนาคารอาคารสงเคราะห์ และติดตามข่าวสารของธนาคารได้ที่ Application : GHB ALL GEN และ  www.ghbank.co.th

ที่มา : https://www.thaigov.go.th/news/contents/details/99295