รัฐบาลไทย-ข่าวทำเนียบรัฐบาล-บสย. จัด 2 มาตรการด่วน เยียวยา “ลูกค้า-ลูกหนี้” เหตุชายแดนไทย-กัมพูชา พักชำระค่าธรรมเนียม-ค่างวด เสริมสภาพคล่อง ช่วย SMEs ผ่านพ้นวิกฤต 

วันศุกร์ที่ 25 กรกฎาคม 2568
25/07/2568
พิมพ์
บสย. จัด 2 มาตรการด่วน เยียวยา “ลูกค้า-ลูกหนี้” เหตุชายแดนไทย-กัมพูชา พักชำระค่าธรรมเนียม-ค่างวด เสริมสภาพคล่อง ช่วย SMEs ผ่านพ้นวิกฤต
บสย. ลุยช่วย “ลูกค้า-ลูกหนี้” และ SMEs ที่ได้รับผลกระทบ จากสถานการณ์ความไม่สงบชายแดนไทย-กัมพูชา ครอบคลุม 2 มาตรการด่วน “พักชำระค่าธรรมเนียม-ค่างวด” พร้อมเร่งเสริมสภาพคล่อง SMEs ด้วยโครงการค้ำประกันสินเชื่อวงเงินรวม 5,000 ล้านบาท ฟรี! ค่าธรรมเนียมค้ำฯ
บสย. ลุยช่วย “ลูกค้า-ลูกหนี้” และ SMEs ที่ได้รับผลกระทบ จากสถานการณ์ความไม่สงบชายแดนไทย-กัมพูชา ครอบคลุม 2 มาตรการด่วน “พักชำระค่าธรรมเนียม-ค่างวด” พร้อมเร่งเสริมสภาพคล่อง SMEs ด้วยโครงการค้ำประกันสินเชื่อวงเงินรวม 5,000 ล้านบาท ฟรี! ค่าธรรมเนียมค้ำฯ 3 ปีแรก เสริมสภาพคล่อง ลดภาระทางการเงิน ช่วย SMEs พลิกฟื้นกิจการพร้อมเดินหน้าต่อได้
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) กล่าวว่า จากสถานการณ์ความไม่สงบชายแดนไทย-กัมพูชา ที่สร้างผลกระทบต่อประชาชน และกิจการร้านค้า ผู้ประกอบการ เป็นจำนวนมาก ล่าสุด บสย. ได้ออกมาตรการเร่งด่วน ช่วยเหลือผู้ประกอบการ SMEs ลูกหนี้ที่ถูกจ่ายเคลม และลูกค้าของ บสย. ที่ได้รับผลกระทบให้สามารถผ่านพ้นช่วงวิกฤต และประคับประคองธุรกิจเดินหน้าต่อไปได้ แบ่งเป็น 2 กลุ่ม ดังนี้
1.  มาตรการช่วยเหลือลูกหนี้และลูกค้าเดิมของ บสย. ที่อยู่ในจังหวัดที่ได้รับผลกระทบ โดยผ่อนผันการชำระค่าธรรมเนียมค้ำประกัน และค่าจัดการค้ำประกันโดยพักชำระออกไปอีก 6 เดือน นับจากวันถึงกำหนดชำระค่าธรรมเนียม สำหรับ SMEs ลูกค้า บสย. ที่จะครบกำหนดชำระในวันที่ 31 สิงหาคม 2568 และพักชำระค่างวดเป็นระยะเวลา 3 เดือน สำหรับ SMEs ลูกหนี้ที่ถูกจ่ายเคลม ที่อยู่ในระหว่างผ่อนชำระตามแผนปรับโครงสร้างหนี้ และไม่ผิดนัดชำระหนี้ โดยสามารถลงทะเบียนเข้าร่วมมาตรการ ผ่านช่องทาง LINE OA TCG First: @tcgfirst ถึง 31 สิงหาคม 2568
2. มาตรการเสริมสภาพคล่อง ภายใต้ โครงการค้ำประกันสินเชื่อ PGS11 “บสย. SMEs ยั่งยืน” 2 โครงการหลัก ได้แก่ โครงการค้ำประกันสินเชื่อ SMEs Power Trade & Biz วงเงินค้ำประกัน 3,000 ล้านบาท วงเงินค้ำประกันต่อราย 500,000 – 10 ล้านบาท เพื่อบรรเทาความเดือนร้อนสำหรับผู้ได้รับผลกระทบจากเหตุการณ์ชายแดนไทย – กัมพูชา และโครงการค้ำประกันสินเชื่อ SMEs Micro Biz วงเงินค้ำประกัน 2,000 ล้านบาท วงเงินค้ำประกันต่อราย 10,000 – 500,000 บาท ตอบโจทย์กลุ่มรายย่อย (Micro SMEs)  ที่ต้องการเงินทุนหมุนเวียน แต่ขาดคนค้ำประกัน และขาดหลักทรัพย์ค้ำประกัน โดยทั้ง 2 โครงการมีจุดเด่น คือ ฟรี! ค่าธรรมเนียมค้ำประกัน 3 ปีแรก ปีต่อไปชำระต่ำเพียง 1.5% ต่อปี ค้ำประกันสูงสุด 7 ปี
นอกจากให้ความช่วยเหลือผ่านมาตรการต่างๆ บสย. ยังได้เฝ้าติดตามสถานการณ์และผลกระทบในพื้นที่อย่างใกล้ชิด พร้อมมอบหมายให้สำนักงานเขต บสย. ที่รับผิดชอบพื้นที่ที่ได้รับผลกระทบจากเหตุการณ์ความไม่สงบชายแดนไทย-กัมพูชา เร่งสื่อสารประชาสัมพันธ์มาตรการช่วยเหลือดังกล่าวไปยังลูกค้า และลูกหนี้ บสย. พร้อมให้ความช่วยเหลือในด้านต่างๆ เพิ่มเติม
สำหรับผู้ประกอบการ SMEs ลูกค้า และลูกหนี้ บสย. ที่อยู่ในพื้นที่ที่ได้รับผลกระทบจากเหตุการณ์ความไม่สงบในครั้งนี้ สามารถปรึกษาหรือสอบถามข้อมูลเพิ่มเติมและรายละเอียดการเข้าร่วมมาตรการ ได้ที่สำนักงานเขตในพื้นที่ หรือ ช่องทาง LINE OA TCG First: @tcgfirst และ บสย. Call Center โทร. 02-890-9999
https://www.facebook.com/share/p/1CEJLbxUoP/?mibextid=wwXIfr

ที่มา : https://www.thaigov.go.th/news/contents/details/98805