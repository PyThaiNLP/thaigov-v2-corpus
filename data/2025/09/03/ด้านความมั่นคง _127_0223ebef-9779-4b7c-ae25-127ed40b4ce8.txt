รัฐบาลไทย-ข่าวทำเนียบรัฐบาล-“ธีรรัตน์” รับมอบหมวกกันน็อกจากไทยฮอนด้า ผ่านโครงการ "60 ปี ไทยฮอนด้า ขับขี่ปลอดภัยเพื่อสังคมไทยที่ยั่งยืน" ส่งต่อหมวกนิรภัย 60,000 ใบ ให้ผู้ว่าฯ - สถานศึกษาทั่วประเทศ

วันพุธที่ 16 กรกฎาคม 2568
16/07/2568
พิมพ์
“ธีรรัตน์” รับมอบหมวกกันน็อกจากไทยฮอนด้า ผ่านโครงการ "60 ปี ไทยฮอนด้า ขับขี่ปลอดภัยเพื่อสังคมไทยที่ยั่งยืน" ส่งต่อหมวกนิรภัย 60,000 ใบ ให้ผู้ว่าฯ - สถานศึกษาทั่วประเทศ
“ธีรรัตน์” รับมอบหมวกกันน็อกจากไทยฮอนด้า ผ่านโครงการ "60 ปี ไทยฮอนด้า ขับขี่ปลอดภัยเพื่อสังคมไทยที่ยั่งยืน" ส่งต่อหมวกนิรภัย 60,000 ใบ ให้ผู้ว่าฯ - สถานศึกษาทั่วประเทศ มุ่งเป้าคนไทยสวมหมวกนิรภัย 100%
เมื่อวานนี้ (15 ก.ค. 68) เวลา 15.00 น. น.ส.ธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เป็นประธานพิธีรับมอบหมวกกันน็อก โครงการ "60 ปี ไทยฮอนด้า ขับขี่ปลอดภัยเพื่อสังคมไทยที่ยั่งยืน" จากคุณอารักษ์ พรประภา ประธานบริษัท ไทยฮอนด้า จำกัด คุณยูอิจิ ชิมิซึ ประธานกรรมการบริหาร บริษัท ไทยฮอนด้า จำกัด และคณะผู้บริหารบริษัท ไทยฮอนด้า จำกัด เพื่อนำไปมอบให้กับผู้ว่าราชการจังหวัดและสถานศึกษาทั่วประเทศ โดยมี นายสันติธร ยิ้มละมัย รองปลัดกระทรวงมหาดไทย หัวหน้ากลุ่มภารกิจด้านพัฒนาชุมชนและส่งเสริมการปกครองท้องถิ่น นายภาสกร บุญญลักษณ์ อธิบดีกรมป้องกันและบรรเทาสาธาธารณภัย ว่าที่ ร.ต.ธนุ วงษ์จินดา เลขาธิการคณะกรรมการการศึกษาขั้นพื้นฐาน พล.ต.ต.วีรพัฒน์ ศิวะแพทย์ รองผู้บัญชาการสำนักงานยุทธศาสตร์ตำรวจ ดร.สุรพงษ์ เอิมอุทัย ผู้ช่วยเลขาธิการคณะกรรมการการอาชีวศึกษา คณะครูและนักเรียนโรงเรียนราชวินิต และภาคีเครือข่าย ร่วมพิธี
น.ส.ธีรรัตน์ ได้กล่าวชื่นชมต่อความตั้งใจของบริษัทไทยฮอนด้า จำกัด ที่ใช้โอกาสครบรอบ 60 ปี สู่การสร้างคุณค่าให้แก่สังคม โดยเฉพาะการส่งเสริม "วัฒนธรรมการสวมหมวกกันน็อก" ในกลุ่มเยาวชน ซึ่งถือเป็นรากฐานสำคัญของอนาคตประเทศ เพราะจากสถิติที่ผ่านมา เราทราบกันดีว่า เยาวชนเป็นหนึ่งในกลุ่มเสี่ยงสูงต่อการเกิดอุบัติเหตุบนท้องถนน และส่วนใหญ่มักเกิดจากการไม่สวมหมวกกันน็อก ดังนั้น การปลูกฝังวินัยจราจรและจิตสำนึกด้านความปลอดภัยตั้งแต่วัยเรียนจึงเป็นกลไกสำคัญในการลดการสูญเสียในระยะยาว
“รัฐบาลและกระทรวงมหาดไทยโดยกรมป้องกันและบรรเทาสาธารณภัย ในฐานะสำนักงานเลขานุการคณะกรรมการศูนย์อำนวยการความปลอดภัยทางถนน (Road Safety Center) ได้ขับเคลื่อนมาตรการความปลอดภัยบนท้องถนน และส่งเสริมให้คนไทยสวมหมวกกันน็อก 100% เพื่อลดความสูญเสียและการบาดเจ็บบริเวณศีรษะให้น้อยที่สุด รวมถึงภาคีเครือข่ายภาครัฐ เช่น สำนักงานตำรวจแห่งชาติ ได้มีการบังคับใช้กฎหมายจราจรอย่างเข้มงวดและดำเนิน "โครงการถนนปลอดภัย" เตือนทั้งผู้ขี่และผู้ซ้อนต้องสวมหมวกกันน็อก เมื่อวันที่ 1 มิ.ย. 68 ที่ผ่านมา ในส่วนของกระทรวงศึกษาธิการก็ได้มีการส่งเสริมความปลอดภัยด้วยการสวมหมวกกันน็อกเป็นส่วนหนึ่งของการรณรงค์ความปลอดภัยบนท้องถนน” น.ส.ธีรรัตน์ กล่าว
น.ส.ธีรรัตน์ กล่าวเพิ่มเติมว่า รัฐบาลและกระทรวงมหาดไทยเดินหน้าทำงานร่วมกันกับทุกภาคส่วน เพื่อผลักดันให้ "การสวมหมวกกันน็อก" กลายเป็นพฤติกรรมที่ฝังอยู่ในวิถีชีวิตของคนไทย โดยเริ่มต้นจากโรงเรียน ชุมชน และขยายไปสู่สังคมในวงกว้าง เพราะการสร้างวัฒนธรรมความปลอดภัยไม่ใช่ทางเลือก แต่คือ "ภารกิจร่วม" ที่เราทุกคนต้องเดินหน้าไปด้วยกัน ส่งต่อความห่วงใย ความปลอดภัย และความหวังไปยังเด็ก ๆ ทั่วประเทศ ให้พวกเขาเติบโตอย่างมั่นคงทั้งร่างกายและจิตใจ ในสังคมที่ปลอดภัยและยั่งยืน และจะได้ทำการส่งมอบหมวกกันน็อก จำนวน 60,000 ใบ มูลค่ากว่า 60 ล้านบาท ให้กับผู้ว่าราชการจังหวัดและสถานศึกษาทั่วประเทศตามวัตถุประสงค์ของบริษัทไทยฮอนด้าต่อไป
ด้าน คุณอารักษ์ กล่าวว่า บริษัท ไทยฮอนด้า รู้สึกเป็นเกียรติอย่างยิ่งที่ได้มีโอกาสร่วมมือและสนับสนุนหน่วยงานภาครัฐมาอย่างต่อเนื่อง ด้วยเจตนารมณ์อันแน่วแน่ในการเป็นพลังขับเคลื่อน “วัฒนธรรมความปลอดภัย” ให้เกิดขึ้นอย่างเป็นรูปธรรมในสังคมไทยผ่านโครงการต่าง ๆ ที่บริษัทได้ริเริ่มและดำเนินการมาโดยตลอด และในโอกาสครบรอบ 60 ปีแห่งการดำเนินธุรกิจ ไทยฮอนด้าได้จัดทำโครงการ "60 ปี ไทยฮอนด้า ขับขี่ปลอดภัยเพื่อสังคมไทยที่ยั่งยืน" โดยมอบหมวกกันน็อกจำนวน 60,000 ใบ รวมมูลค่า 60 ล้านบาท เพื่อส่งมอบให้ ณ ศาลากลางจังหวัดทุกจังหวัด และโรงเรียนในชุมชนท้องถิ่น ครอบคลุมทั้ง 77 จังหวัดทั่วประเทศ เราจะร่วมกันสร้างสังคมที่ปลอดภัยให้กับผู้ใช้รถใช้ถนนทั่วประเทศไทยอย่างยั่งยืน

ที่มา : https://www.thaigov.go.th/news/contents/details/98450