รัฐบาลไทย-ข่าวทำเนียบรัฐบาล-SME D Bank ห่วงใยเอสเอ็มอี ประสบภัยพายุ“คาจิกิ”และ“หนองฟ้า” ออกมาตรการด่วน พักชำระหนี้-เติมทุนฉุกเฉิน ช่วยลดภาระ ฟื้นฟูธุรกิจเดินหน้าได้โดยเร็ว

วันพุธที่ 3 กันยายน 2568
03/09/2568
พิมพ์
SME D Bank ห่วงใยเอสเอ็มอี ประสบภัยพายุ“คาจิกิ”และ“หนองฟ้า” ออกมาตรการด่วน พักชำระหนี้-เติมทุนฉุกเฉิน ช่วยลดภาระ ฟื้นฟูธุรกิจเดินหน้าได้โดยเร็ว
SME D Bank ออกมาตรการเร่งด่วน ช่วยเหลือผู้ประกอบการเอสเอ็มอีได้รับผลกระทบจากพายุ “คาจิกิ” และ “หนองฟ้า” ห้สิทธิ์พักชำระหนี้เงินต้นและดอกเบี้ย  สูงสุดไม่เกิน 12 เดือน พร้อมเติมทุนฉุกเฉิน เพื่อซ่อมแซมฟื้นฟูกิจการ
SME D Bank ออกมาตรการเร่งด่วน ช่วยเหลือผู้ประกอบการเอสเอ็มอีได้รับผลกระทบจากพายุ “คาจิกิ” และ “หนองฟ้า” ในพื้นที่ ลำพูน เพชรบูรณ์ พิษณุโลก นครพนม กาฬสินธุ์ หนองบัวลำภู ขอนแก่น ภูเก็ต ระนอง และชุมพร ให้สิทธิ์พักชำระหนี้เงินต้นและดอกเบี้ย  สูงสุดไม่เกิน 12 เดือน พร้อมเติมทุนฉุกเฉิน เพื่อซ่อมแซมฟื้นฟูกิจการ
นายพิชิต มิทราวงศ์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank เปิดเผยว่า จากอิทธิพลพายุ “คาจิกิ” และ “หนองฟ้า”  ส่งผลกระทบให้หลายจังหวัด มีฝนตกหนัก เกิดอุทกภัย น้ำท่วมฉับพลัน กระทบต่อการดำเนินธุรกิจและสร้างความเสียหายให้แก่ผู้ประกอบการเอสเอ็มอีทั้งทางตรงและทางอ้อม  ทั้งนี้ ธนาคารห่วงใยลูกค้าและผู้ประกอบการเอสเอ็มอีอย่างยิ่ง จึงออกมาตรการช่วยเหลือเร่งด่วนให้ผู้ประกอบการเอสเอ็มอีในพื้นที่ประสบภัยพิบัติ ตามรายงานกรมป้องกันและบรรเทาสาธารณภัย ได้แก่ จ.ลำพูน  จ.เพชรบูรณ์  จ.พิษณุโลก  จ.นครพนม  จ.กาฬสินธุ์ จ.หนองบัวลำภู จ.ขอนแก่น จ.ภูเก็ต จ.ระนอง และ จ.ชุมพร รวมถึง จังหวัดอื่นๆ ตามที่จะได้รับรายงานจากกรมป้องกันและบรรเทาสาธารณภัยในอนาคต ให้ลดภาระค่าใช้จ่าย และสามารถกลับมาเดินหน้าธุรกิจได้ในเร็ววัน ได้แก่
มาตรการ “พักชำระหนี้เงินต้นและดอกเบี้ย” สำหรับลูกค้าธนาคารที่ได้รับผลกระทบทางตรงและทางอ้อม ในพื้นที่ประสบภัยพิบัติตามที่ธนาคารกำหนด  เพื่อช่วยลดภาระค่าใช้จ่าย ด้วยการพักชำระหนี้เงินต้นและดอกเบี้ย  สำหรับกลุ่มเงินกู้ยืมแบบมีระยะเวลา (Term Loan) สูงสุดไม่เกิน 12 เดือน สัญญาเบิกเงินทุนหมุนเวียนประเภทตั๋วสัญญาใช้เงิน (P/N) และสินเชื่อแฟคตอริ่ง ขยายระยะเวลาชำระตั๋วสัญญาใช้เงินออกไปอีกสูงสุด 180 วัน และสามารถพักชำระดอกเบี้ยได้
มาตรการ “เติมทุนฉุกเฉิน เพื่อซ่อมแซมฟื้นฟูกิจการ” สำหรับลูกค้าเดิมได้รับผลกระทบทางตรง ที่มีสถานประกอบการตั้งอยู่ในเขตพื้นที่ภัยพิบัติตามที่ธนาคารกำหนด เพื่อให้มีวงเงินกู้ฉุกเฉิน นำไปฟื้นฟูธุรกิจเฉพาะหน้า วงเงินกู้ 10% ของวงเงินเดิม ขั้นต่ำ 30,000 บาท ถึงสูงสุด 200,000 บาท (บุคคลธรรมดา สูงสุด 100,000 บาท และนิติบุคคล สูงสุด 200,000 บาท)  อัตราดอกเบี้ย MLR ต่อปี ระยะเวลากู้ 3 ปี ปลอดชำระเงินต้น 12 เดือน ไม่ต้องมีหลักประกัน ยกเว้นค่าธรรมเนียม ลดกระบวนการนำส่งเอกสารในการช่วยเหลือลูกค้าที่ได้รับผลกระทบทางตรงเป็นการเร่งด่วน
นอกจากนั้น ธนาคารยังมีสินเชื่อช่วยเติมทุนเพิ่มเติม สำหรับเสริมสภาพคล่อง ลงทุน ยกระดับธุรกิจ ภายหลังสถานการณ์อุทกภัยคลี่คลาย อัตราดอกเบี้ยพิเศษเพียง 3% ต่อปี คงที่ตลอด 3 ปีแรก ผ่อนชำระนานสูงสุด 10 ปี ปลอดชำระหนี้เงินต้นสูงสุด 12 เดือน วงเงินกู้สูงสุด 15 ล้านบาท ได้แก่ 1.สินเชื่อ “SME Green Productivity” 2.สินเชื่อ “ปลุกพลัง SME” และ 3.สินเชื่อ “Beyond ติดปีก SME”
ทั้งนี้ มาตรการช่วยเหลือครั้งนี้เป็นทางเลือกโดยสมัครใจ ผู้ประกอบการที่ต้องการรับบริการ แจ้งความประสงค์ได้ตั้งแต่วันนี้เป็นต้นไป  ผ่านช่องทางต่าง ๆ ของธนาคาร เช่น สาขา SME D Bank ทุกแห่งทั่วประเทศ ,  LINE Official Account : SME Development Bank , เว็บไซต์  www.smebank.co.th เป็นต้น สอบถามข้อมูลเพิ่มเติม Call Center 1357

ที่มา : https://www.thaigov.go.th/news/contents/details/100352