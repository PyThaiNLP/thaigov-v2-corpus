รัฐบาลไทย-ข่าวทำเนียบรัฐบาล-กระทรวงเกษตรฯ ปล่อยขบวนรถสิ่งของบริจาคช่วยเหลือผู้ได้รับผลกระทบจากสถานการณ์ความไม่สงบ ชายแดนไทย – กัมพูชา

วันอังคารที่ 29 กรกฎาคม 2568
กระทรวงเกษตรฯ ปล่อยขบวนรถสิ่งของบริจาคช่วยเหลือผู้ได้รับผลกระทบจากสถานการณ์ความไม่สงบ ชายแดนไทย – กัมพูชา
กระทรวงเกษตรฯ ปล่อยขบวนรถสิ่งของบริจาคช่วยเหลือผู้ได้รับผลกระทบจากสถานการณ์ความไม่สงบ ชายแดนไทย – กัมพูชา
นายอรรถกร ศิริลัทธยากร รัฐมนตรีว่าการกระทรวงเกษตรและสหกรณ์ เปิดเผยภายหลังเป็นประธานพิธีส่งมอบของบริจาคช่วยเหลือผู้ได้รับผลกระทบจากสถานการณ์ความไม่สงบชายแดนไทย – กัมพูชา ของกระทรวงเกษตรและสหกรณ์ และมูลนิธิธรรมนัส พรหมเผ่า เพื่อการกุศล โดยกระทรวงเกษตรและสหกรณ์ ร่วมกับ ร้อยเอกธรรมนัส พรหมเผ่า ประธานมูลนิธิธรรมนัส พรหมเผ่า เพื่อการกุศล บริจาคสิ่งของเพื่อบรรเทาความเดือดร้อนแก่ประชาชนในเบื้องต้น โดยมี นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ นายประยูร อินสกุล ปลัดกระทรวงเกษตรและสหกรณ์ พร้อมด้วยผู้บริหารหน่วยงานในสังกัดกระทรวงเกษตรและสหกรณ์ และเจ้าหน้าที่ที่เกี่ยวข้องเข้าร่วม ณ บริเวณหน้าอาคาร 1 กระทรวงเกษตรและสหกรณ์
“กระทรวงเกษตรและสหกรณ์ ได้จัดตั้ง War Room ติดตามและแก้ไขสถานการณ์ด้านการเกษตร ชายแดนไทย-กัมพูชา เพื่อติดตามสถานการณ์ ประเมินผลกระทบ วางแผนเสนอแนวทางช่วยเหลือเกษตรกรและประชาชนในพื้นที่อย่างใกล้ชิดและต่อเนื่อง รวมทั้งในวันนี้ได้รับความร่วมมือจากทุกหน่วยงานในสังกัดกระทรวงเกษตรและสหกรณ์ และมูลนิธิธรรมนัส พรหมเผ่า เพื่อการกุศล ร่วมกันบริจาคสิ่งของ อาทิ ข้าวสาร อาหารแห้ง น้ำดื่ม ข้าวของเครื่องใช้ที่จำเป็น เป็นต้น เพื่อนำไปส่งมอบให้กับเกษตรกรและประชาชนในพื้นที่ที่ได้รับความเดือดร้อนจากสถานการณ์ความไม่สงบ ชายแดนไทย-กัมพูชา เพื่อบรรเทาความเดือดร้อนในเบื้องต้น นอกจากนี้ กระทรวงเกษตรฯ ยังเตรียมมาตรการให้ความช่วยเหลือเกษตรกรในพื้นที่ที่ได้รับความเสียหายทางด้านการเกษตร โดยหน่วยงานในสังกัดกระทรวงเกษตรและสหกรณ์ทั้งส่วนกลางและในพื้นที่ได้เร่งสำรวจข้อมูล และเตรียมพร้อมให้ความช่วยเหลือเยียวยาอย่างเต็มที่ และเป็นไปตามระเบียบ กฎเกณฑ์ที่เกี่ยวข้อง ทั้งนี้ กระทรวงเกษตรและสหกรณ์ ขอเป็นกำลังใจและสนับสนุนให้พี่น้องประชาชนทุกคนปลอดภัย ติดตามประกาศจากหน่วยงานอย่างใกล้ชิด เพื่อเตรียมรับมือ/ป้องกันความสูญเสียที่อาจเกิดขึ้นในอนาคต รวมทั้งขอเป็นกำลังใจและห่วงใยทหารแนวหน้าในการปฏิบัติหน้าที่ด้วย” รัฐมนตรีเกษตรฯ กล่าว

ที่มา : https://www.thaigov.go.th/news/contents/details/98994