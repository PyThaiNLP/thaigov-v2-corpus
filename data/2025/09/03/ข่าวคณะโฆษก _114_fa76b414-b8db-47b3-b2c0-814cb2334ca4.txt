รัฐบาลไทย-ข่าวทำเนียบรัฐบาล-“มาริษ” รมว. ต่างประเทศ ประชุมอยู่ที่สหประชาชาติ ระบุจะใช้เวลาชี้แจงความเข้าใจสมาชิก UN ว่าไทยถูกเปิดฉากยิงก่อนและถูกละเมิดอธิปไตย

วันพฤหัสบดีที่ 24 กรกฎาคม 2568
24/07/2568
พิมพ์
“มาริษ” รมว. ต่างประเทศ ประชุมอยู่ที่สหประชาชาติ ระบุจะใช้เวลาชี้แจงความเข้าใจสมาชิก UN ว่าไทยถูกเปิดฉากยิงก่อนและถูกละเมิดอธิปไตย
พร้อมทั้งกัมพูชาละเมิดหลักการ มุ่งโจมตีพื้นที่ของพลเรือนและโรงพยาบาลของไทย
วันนี้ (24 กรกฎาคม 2568) นายจิรายุ ห่วงทรัพย์ โฆษกประจำสำนักนายกรัฐมนตรี และคณะกรรมการ ศบ.ทก. เปิดเผยว่าเมื่อวันจันทร์ที่ 21 กรกฎาคม 2568 นายมาริษ เสงี่ยมพงษ์ รัฐมนตรีว่าการกระทรวงการต่างประเทศ ได้นำคณะผู้แทนไทยเข้าร่วมการประชุมเวทีหารือทางการเมืองระดับสูงว่าด้วยการพัฒนาที่ยั่งยืน ประจำปี ค.ศ. 2025 (High-Level Political Forum on Sustainable Development 2025: HLPF2025) ณ สำนักงานใหญ่สหประชาชาติ (UN) นครนิวยอร์ก โดยการประชุม HLPF2025 เป็นเวทีสำคัญประจำปีของ UN ที่มุ่งติดตามและเร่งรัดการดำเนินการตามวาระการพัฒนาที่ยั่งยืน ค.ศ. 2030 และเป้าหมายการพัฒนาที่ยั่งยืน
ซึ่งถือเป็นโอกาสดีที่รัฐมนตรีต่างประเทศของไทยที่ขณะนี้ได้อยู่ในเวทีสหประชาชาติในห้วงที่เกิดความตึงเครียดระหว่างไทย-กัมพูชา
นายจิรายุกล่าวต่อไปว่าวันนี้เวลา 18:00 น. ตามเวลาในประเทศไทย นายมาริษ รัฐมนตรีว่าการกระทรวงการต่างประเทศ จะวีดีโอคอลประชุมกับส่วนงานที่เกี่ยวข้องในประเทศไทยเพื่อชี้แจงและทบทวนขั้นตอนการเตรียมความพร้อมรับมือหากต้องมีการอพยพคนไทยในประเทศกัมพูชา ซึ่งมีคนไทยและนักลงทุนไทยอยู่ และจะชี้แจงในกรณีที่จะมีโอกาสได้พูดคุยกับสมาชิก UN ในกรณีไทยถูกเปิดฉากยิงถล่มในช่วงเช้าวันนี้เพื่อให้นานาชาติเข้าใจ ซึ่งพยานหลักฐานชัดเจนพบว่ากองทัพกัมพูชาละเมิดกฎหมายระหว่างประเทศ ข้อตกลงระหว่างประเทศหลายฉบับ และขัดต่อหลักการสากล โดยการเลือกยิงเป้าหมายที่เป็นพลเรือนทั้งโรงพยาบาลและพื้นที่สาธารณะของประชาชนคนไทย นายจิรายุกล่าว

ที่มา : https://www.thaigov.go.th/news/contents/details/98774