รัฐบาลไทย-ข่าวทำเนียบรัฐบาล-“ดร.เฉลิมชัย” ติดตามการแก้ไขปัญหาชุมชนในพื้นที่ป่าอนุรักษ์ ลงพื้นที่แรก เขตรักษาพันธุ์สัตว์ป่าเขาบรรทัด จ.พัทลุง เร่งยกระดับคุณภาพชีวิตให้ประชาชนที่อยู่อาศัยในพื้นที่ป่า

วันศุกร์ที่ 18 กรกฎาคม 2568
“ดร.เฉลิมชัย” ติดตามการแก้ไขปัญหาชุมชนในพื้นที่ป่าอนุรักษ์ ลงพื้นที่แรก เขตรักษาพันธุ์สัตว์ป่าเขาบรรทัด จ.พัทลุง เร่งยกระดับคุณภาพชีวิตให้ประชาชนที่อยู่อาศัยในพื้นที่ป่า
“ดร.เฉลิมชัย” ติดตามการแก้ไขปัญหาชุมชนในพื้นที่ป่าอนุรักษ์ ลงพื้นที่แรก เขตรักษาพันธุ์สัตว์ป่าเขาบรรทัด จ.พัทลุง เร่งยกระดับคุณภาพชีวิตให้ประชาชนที่อยู่อาศัยในพื้นที่ป่า
วันที่ 18 กรกฎาคม 2568 เวลา 14.30 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) ลงพื้นที่หน่วยจัดการต้นน้ำคลองป่าพรุพ้อ จังหวัดพัทลุง ติดตามความก้าวหน้าการดำเนินโครงการพัฒนาชุมชนในพื้นที่ป่าอนุรักษ์ เขตรักษาพันธุ์สัตว์ป่าเขาบรรทัด จังหวัดพัทลุง ตามที่ได้มีนโยบายเร่งรัดให้กรมอุทยานแห่งชาติ สัตว์ป่า และพันธุ์พืช (อส.) และกรมป่าไม้ (ปม.) เร่งดำเนินการแก้ไขปัญหาชุมชนในพื้นที่ป่าอนุรักษ์ ตามมาตรา 64 แห่งพระราชบัญญัติอุทยานแห่งชาติ พ.ศ. 2562 และ มาตรา 121 แห่งพระราชบัญญัติสงวนและคุ้มครองสัตว์ป่า พ.ศ. 2562 โดยมี นายธราวุธ ช่วยเกิด รองผู้ว่าราชการจังหวัดพัทลุง อธิบดีกรมอุทยานแห่งชาติ สัตว์ป่า และพันธุ์พืช ผู้แทนกรมป่าไม้ ตลอดจนคณะผู้บริหารระดับสูงของกระทรวงฯ และหัวหน้าหน่วยงานในพื้นที่ ให้การต้อนรับ
ดร.เฉลิมชัย กล่าวว่า “กระทรวงทรัพยากรธรรมชาติและสิ่งแวดล้อมมีเป้าหมายสำคัญในการบริหารจัดการทรัพยากรธรรมชาติ โดยยึดหลักการมีส่วนร่วมของทุกภาคส่วน และให้ความสำคัญกับสิทธิ ความเป็นอยู่ และความมั่นคงของพี่น้องประชาชนที่อาศัยอยู่ในพื้นที่ป่าอนุรักษ์ โดยจะเดินหน้าขับเคลื่อนพัฒนาชุมชนที่อาศัยอยู่ในพื้นที่ป่าอนุรักษ์ บนพื้นฐานของความเข้าใจ ความร่วมมือระหว่างรัฐกับชุมชน เพื่อสร้างความสมดุลระหว่างการใช้ประโยชน์และการอนุรักษ์ โดยเชื่อมั่นว่าทุกชีวิตมีคุณค่า และทรัพยากรธรรมชาติเป็นสมบัติร่วมของคนทั้งชาติ ขอขอบคุณเจ้าหน้าที่ทุกท่านที่ร่วมกันทำหน้าที่อย่างเต็มกำลัง ผมพร้อมจะสนับสนุนและผลักดันนโยบายต่าง ๆ ให้เกิดผลอย่างเป็นรูปธรรม เพื่อให้พื้นที่ป่าอนุรักษ์ เป็นพื้นที่แห่งความอุดมสมบูรณ์ และเป็นที่พึ่งพิงของชุมชนอย่างยั่งยืน”
หน่วยจัดการต้นน้ำคลองป่าพรุพ้อ เป็นหนึ่งในหน่วยจัดการต้นน้ำที่จะปรับเปลี่ยนไปเป็น “หน่วยพัฒนาชุมชนในพื้นที่ป่าอนุรักษ์” เพื่อดำเนินงานพัฒนาชุมชนในพื้นที่อนุรักษ์ ได้แก่ สำรวจข้อมูลและจัดทำแผนสนับสนุนตามความต้องการของชุมชน ในการอยู่ร่วมกับป่าอนุรักษ์ และดำเนินการตามแผนความต้องการของชุมชน อาทิ การพัฒนาโครงสร้างพื้นฐานที่จำเป็น ถนน ไฟฟ้า การจัดหาแหล่งน้ำ และระบบน้ำสำหรับใช้ในครัวเรือนและการเกษตร การจัดทำระบบอนุรักษ์ดินและน้ำในพื้นที่เกษตรเพื่อลดการชะล้างพังทลายของดิน การส่งเสริมชุมชนสร้างแหล่งอาหาร พืชสมุนไพรในท้องถิ่น การส่งเสริมเกษตรเชิงอนุรักษ์ การส่งเสริมอาชีพนอกภาคการเกษตรหรือการท่องเที่ยวเชิงอนุรักษ์ให้กับชุมชน การส่งเสริมการมีส่วนร่วมของชุมชนในการดูแลรักษาพื้นที่อนุรักษ์ โดยการจัดตั้งเครือข่ายหรือหมู่บ้าน อส.อส. เพื่อให้ชุมชนมีคุณภาพชีวิตที่ดี และอยู่ร่วมกับป่าอนุรักษ์ได้อย่างยั่งยืน
โดยในพื้นที่เขตรักษาพันธุ์สัตว์ป่าเขาบรรทัด มีชุมชนอยู่ในพื้นที่ความรับผิดชอบ จำนวน 71 หมู่บ้าน 12 อำเภอ เนื้อที่ 95,951-1-15 ไร่ ซึ่งจะมีการปรับเปลี่ยน หน่วยจัดการต้นน้ำ จำนวน 2 แห่ง ได้แก่ หน่วยจัดการต้นน้ำคลองบางแก้ว และหน่วยจัดการต้นน้ำของป่าพรุพ้อ จังหวัดพัทลุง และหน่วยพิทักษ์ป่าและจุดสกัดของเขตรักษาพันธุ์สัตว์ป่าฯ จำนวน 3 แห่ง ได้แก่ หน่วยพิทักษ์ป่าภูผาเพชร หน่วยพิทักษ์ป่าโตนเต๊ะ และจุดสกัดธารปลิว ไปเป็น “หน่วยพัฒนาชุมชนในพื้นที่ป่าอนุรักษ์” รวมจำนวน 5 แห่ง เพื่อดำเนินงานพัฒนาชุมชนในพื้นที่ป่าอนุรักษ์ ในเขตรักษาพันธุ์สัตว์ป่าเขาบรรทัด และจะขยายผลต่อไปให้มีการพัฒนาชุมชนในพื้นที่ป่าอนุรักษ์ให้ครอบคลุมทั่วประเทศ ที่มีชุมชนอยู่ในพื้นที่ป่าอนุรักษ์ 224 ป่าอนุรักษ์ จํานวน 4,042 หมู่บ้าน พื้นที่รวมทั้งสิ้นประมาณ 4.257 ล้านไร่ จากพื้นที่ป่าอนุรักษ์ทั่วประเทศที่มีอยู่ 677 แห่ง รวมเนื้อที่กว่า 73 ล้านไร่

ที่มา : https://www.thaigov.go.th/news/contents/details/98547