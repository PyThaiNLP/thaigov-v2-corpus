รัฐบาลไทย-ข่าวทำเนียบรัฐบาล-​“สมศักดิ์” เผย งานมหกรรมสมุนไพรแห่งชาติฯ 5 วัน มีผู้เข้าชมงานเกือบ 3 แสนคน สร้างรายได้รวมกว่า 198 ล้านบาท

วันอาทิตย์ที่ 6 กรกฎาคม 2568
​“สมศักดิ์” เผย งานมหกรรมสมุนไพรแห่งชาติฯ 5 วัน มีผู้เข้าชมงานเกือบ 3 แสนคน สร้างรายได้รวมกว่า 198 ล้านบาท
รัฐมนตรีว่าการกระทรวงสาธารณสุข เยี่ยมชมงานมหกรรมสมุนไพรแห่งชาติครั้งที่ 22 "ภูมิปัญญาไทย ซอฟต์พาวเวอร์ไทย สร้างเศรษฐกิจไทย" เผย การจัดงาน 5 วัน มีผู้เข้าชมงานแล้วเกือบ 3 แสนคน สร้างรายได้รวมกว่า 198 ล้านบาท
ปีงบประมาณ 2569 รัฐบาลสนับสนุนงบประมาณเกี่ยวกับการแพทย์แผนไทย สมุนไพรไทย 3,000 ล้านบาท จะเร่งเดินหน้างานวิจัยสร้างการยอมรับการใช้สมุนไพรไทย ยาไทย
วันนี้ (6 กรกฎาคม 2568) ที่อาคารชาเลนเจอร์ เมืองทองธานี จ.นนทบุรี นายสมศักดิ์ เทพสุทิน รัฐมนตรีว่าการกระทรวงสาธารณสุข เยี่ยมชมงานมหกรรมสมุนไพรแห่งชาติครั้งที่ 22 "ภูมิปัญญาไทย ซอฟต์พาวเวอร์ไทย สร้างเศรษฐกิจไทย" ทั้งโซนนวดไทยพรีเมียม 7 กลุ่มอาการ, โซนสมุนไพรต้นน้ำ กลางน้ำ ปลายน้ำ, โซนผลิตภัณฑ์, โซนนวัตกรรม, โซนภูมิปัญญา และโซนบริการ รวมทั้งนิทรรศการของหน่วยงานต่างๆ อาทิ กรมวิทยาศาสตร์การแพทย์, สำนักงานคณะกรรมการอาหารและยา, มูลนิธิโรงพยาบาลเจ้าพระยาอภัยภูเบศร, องค์การเภสัชกรรม พร้อมมอบประกาศนียบัตรแก่ผู้เชี่ยวชาญพิเศษเฉพาะด้านของหมอนวดไทย จำนวน 9 รางวัล และสาธิตเมนูสุขภาพจากสมุนไพรไทย “เมี่ยงลิ้นจี่สโกบี้กระทงทอง และ ม็อคเทล Goodbye NCDs”
นายสมศักดิ์เปิดเผยว่า งานมหกรรมสมุนไพรแห่งชาติครั้งที่ 22 วันนี้เป็นวันสุดท้าย มีผู้เข้าชมงานรวม 2.87 แสนคน คาดจบการจัดงาน 5 วัน จะมีผู้เข้าชมงานรวมกว่า 3 แสนคน มีการจับคู่ทางธุรกิจเกี่ยวกับสมุนไพรไทยถึง 219 คู่ค้า สร้างรายได้จากการจัดงานรวมกว่า 198 ล้านบาท เฉพาะการซื้อขายที่เป็นเงินสดเกือบ 50 ล้านบาท เมื่อเทียบกับการจัดงานสมุนไพรแห่งชาติ ครั้งที่ 21 ถือว่ามีการเจริญเติบโตอย่างชัดเจน ซึ่งรัฐบาลได้เห็นถึงความสำคัญของการพัฒนางานการแพทย์แผนไทย การแพทย์ทางเลือก และสมุนไพรไทย ในปีงบประมาณ 2569 ที่จะถึงนี้ จึงมีการสนับสนุนงบประมาณเพิ่มขึ้นเป็นวงเงินถึง 3,000 ล้านบาท นอกจากนี้ กระทรวงสาธารณสุขยังสนับสนุนให้มีการใช้สมุนไพรไทย ยาไทย ในโรงพยาบาลควบคู่กับยาแผนปัจจุบัน ซึ่งจะเร่งรัดในด้านการพัฒนางานวิจัยสมุนไพรไทยที่เป็นมาตรฐาน เพื่อให้สมุนไพรไทยเป็นที่ยอมรับและเชื่อมั่น ลดช่องว่างระหว่างการใช้ยาแผนไทยและแผนปัจจุบัน เพราะ “คนไทยรักประเทศไทย รักความเป็นไทย สมุนไพรไทยต้องโตไปพร้อมกับคนไทย”
*******************************6 กรกฎาคม 2568

ที่มา : https://www.thaigov.go.th/news/contents/details/98215