รัฐบาลไทย-ข่าวทำเนียบรัฐบาล-รองปลัดมหาดไทย สันติธร ร่วมหารือแนวทางการส่งเสริมวินัยการออมกับกองทุนการออมแห่งชาติ (กอช.)

วันศุกร์ที่ 29 สิงหาคม 2568
29/08/2568
พิมพ์
รองปลัดมหาดไทย สันติธร ร่วมหารือแนวทางการส่งเสริมวินัยการออมกับกองทุนการออมแห่งชาติ (กอช.)
รองปลัดมหาดไทย สันติธร ร่วมหารือแนวทางการส่งเสริมวินัยการออมกับกองทุนการออมแห่งชาติ (กอช.)
เมื่อวานนี้ (28 ส.ค. 68) เวลา 10.00 น. นายอรรษิษฐ์ สัมพันธรัตน์ ปลัดกระทรวงมหาดไทย มอบหมาย นายสันติธร ยิ้มละมัย รองปลัดกระทรวงมหาดไทย หัวหน้ากลุ่มภารกิจด้านพัฒนาชุมชนและส่งเสริมการปกครองท้องถิ่น หารือแนวทางการส่งเสริมวินัยการออมกับกองทุนการออมแห่งชาติ (กอช.) โดยมี นางสาวจารุลักษณ์ เรืองสุวรรณ เลขาธิการฯ กอช. พร้อมด้วย นางลภัสรสา ศรีเทียน ผู้อำนวยการกลุ่มงานวางแผนการตลาด กอช. และ นางสาวดวงทิพย์ รัตนหิรัญ เจ้าหน้าที่อาวุโสกลุ่มงานวางแผนการตลาด กอช. นางสาวมาลินดา เทวาพิทักษ์ ผู้อำนวยการกลุ่มงานยุทธศาสตร์ด้านการพัฒนาชุมชนและส่งเสริมการปกครองท้องถิ่น สำนักนโยบายและแผน สำนักงานปลัดกระทรวงมหาดไทย และเจ้าหน้าที่ที่เกี่ยวข้องเข้าร่วมประชุม ณ ห้องประชุมดำรงธรรม ชั้น 2 อาคารศาลาว่าการกระทรวงมหาดไทย
กองทุนการออมแห่งชาติ (กอช.) ได้ดำเนินงานร่วมกับกระทรวงมหาดไทย ในการขับเคลื่อนแนวทางการส่งเสริมวินัยการออมกับ กอช. ในระดับพื้นที่ ผ่านหน่วยงานที่อยู่ภายใต้การกำกับดูแลของกระทรวงมหาดไทย อาทิ กรมการปกครอง เสมียนตรา และกำนันผู้ใหญ่บ้าน ซึ่งทำหน้าที่ผู้ประสานงานหลักในพื้นที่ เป็นหน่วยงานรับสมัครสมาชิกและส่งเสริมให้สมาชิก กอช. นำส่งเงินออมสะสมงวดถัดไป ตามเงื่อนไขโดยประชาชนผู้ประกอบอาชีพอิสระ ที่มีอายุ 15-60 ปี สามารถเริ่มออมเงินกับ กอช. ได้ตั้งแต่ 50 บาท สูงสุด 30,000 บาทต่อปี และในเดือนถัดไปจะได้รับเงินสมทบเพิ่มจากรัฐ สูงสุด 1,800 บาทต่อปี (ตามช่วงอายุ) ปัจจุบัน กอช. มีสมาชิกรวมทั้งสิ้น 2,788,343 คน
โดยในการหารือในวันนี้ มีวัตถุประสงค์เพื่อบูรณาการความร่วมมือระหว่างกระทรวงมหาดไทยและ กอช. ในการขับเคลือนการสื่อสารประชาสัมพันธ์สิทธิประโยชน์ของ กอช. แก่แรงงานนอกระบบในระดับพื้นที่เป็นไปอย่างทั่วถึง นอกจากนี้ ยังได้มีการหารือแนวทางการดำเนินงานร่วมกันในอนาคตอีกด้วย

ที่มา : https://www.thaigov.go.th/news/contents/details/100265