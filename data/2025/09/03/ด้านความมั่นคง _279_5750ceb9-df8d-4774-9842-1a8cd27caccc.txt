รัฐบาลไทย-ข่าวทำเนียบรัฐบาล-สำนักงานปลัดกระทรวงกลาโหมร่วมใจบริจาคโลหิต ถวายพระพรชัยมงคล "สมเด็จพระพันปีหลวง" สืบสานพระราชปณิธานแห่งการให้

วันจันทร์ที่ 4 สิงหาคม 2568
สำนักงานปลัดกระทรวงกลาโหมร่วมใจบริจาคโลหิต ถวายพระพรชัยมงคล "สมเด็จพระพันปีหลวง" สืบสานพระราชปณิธานแห่งการให้
วันจันทร์ที่ ๔ สิงหาคม ๒๕๖๘ เวลา ๐๘.๓๐ น. ณ ห้องพินิตประชานาถในศาลาว่าการกลาโหม พลตรีหญิง ทักษดา สังขจันทร์ นายกสมาคมภริยาข้าราชการสำนักงานปลัดกระทรวงกลาโหม เป็นประธานในการจัดกิจกรรมบริจาคโลหิตเพื่อถวายเป็นพระราชกุศล
เนื่องในโอกาสวันเฉลิมพระชนมพรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ประจำปี ๒๕๖๘ โดยมี พลเอก อดินันท์ ไชยฤกษ์ รองปลัดกระทรวงกลาโหม พลอากาศเอก สุรฤทธิ์ กิจจาทร รองปลัดกระทรวงกลาโหม พร้อมด้วยนายทหารชั้นผู้ใหญ่ในสังกัดสำนักงานปลัดกระทรวงกลาโหม และกำลังพลในสังกัดฯ เข้าร่วมกิจกรรมอย่างพร้อมเพรียง
กิจกรรมนี้จัดขึ้นเพื่อแสดงออกซึ่งความจงรักภักดีและน้อมสำนึกในพระมหากรุณาธิคุณอันหาที่สุดมิได้ที่พระองค์ทรงมีต่อพสกนิกรชาวไทยมาโดยตลอด การบริจาคโลหิตในครั้งนี้เป็นส่วนหนึ่งในการสืบสานพระราชปณิธานด้านการบรรเทาทุกข์และช่วยเหลือประชาชนที่ประสบความเดือดร้อนสำหรับโลหิตที่ได้รับบริจาคจะนำไปช่วยเหลือทหาร ตำรวจ และพลเรือนที่ได้รับบาดเจ็บจากการปฏิบัติหน้าที่ รวมถึงประชาชนทั่วไปที่จำเป็นต้องใช้โลหิตในทางการแพทย์ สะท้อนให้เห็นถึงพลังแห่งการให้และน้ำใจที่พร้อมจะช่วยเหลือผู้อื่นตามแนวทางที่ทรงสอนสั่งไว้เสมอ
ทั้งนี้ ผู้เข้าร่วมกิจกรรมต่างรู้สึกปลาบปลื้มใจที่ได้เป็นส่วนหนึ่งในการทำความดีเพื่อถวายแด่ "แม่ของแผ่นดิน" และได้ร่วมแบ่งปันชีวิตให้กับผู้ที่ต้องการ เพื่อให้ทุกหยดโลหิตที่บริจาคไปมีคุณค่าและช่วยต่อลมหายใจให้กับเพื่อนมนุษย์ต่อไป

ที่มา : https://www.thaigov.go.th/news/contents/details/99309