รัฐบาลไทย-ข่าวทำเนียบรัฐบาล-รัฐบาลเดินหน้าเต็มสูบ..ปลดหนี้นอกระบบ ช่วยประชาชนแล้วกว่า 8.2 หมื่นราย วงเงินทะลุ 2.5 พันล้าน ขยายพิโกไฟแนนซ์ทั่วประเทศ เสริมโอกาสเข้าถึงแหล่งทุนอย่างถูกกฎหมาย 

วันจันทร์ที่ 7 กรกฎาคม 2568
07/07/2568
พิมพ์
รัฐบาลเดินหน้าเต็มสูบ..ปลดหนี้นอกระบบ ช่วยประชาชนแล้วกว่า 8.2 หมื่นราย วงเงินทะลุ 2.5 พันล้าน ขยายพิโกไฟแนนซ์ทั่วประเทศ เสริมโอกาสเข้าถึงแหล่งทุนอย่างถูกกฎหมาย
รัฐบาลเดินหน้าเต็มสูบ..ปลดหนี้นอกระบบ ช่วยประชาชนแล้วกว่า 8.2 หมื่นราย วงเงินทะลุ 2.5 พันล้าน ขยายพิโกไฟแนนซ์ทั่วประเทศ เสริมโอกาสเข้าถึงแหล่งทุนอย่างถูกกฎหมาย
วันนี้ (7 กรกฎาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยความคืบหน้าการดำเนินการให้ความช่วยเหลือทางการเงินเพื่อแก้ไขปัญหาหนี้นอกระบบของรัฐบาล ที่กระทรวงการคลังร่วมกับสถาบันการเงินเฉพาะกิจ อาทิ ธนาคารออมสิน และธนาคารเพื่อการเกษตรและสหกรณ์การเกษตร ผ่านมาตรการสินเชื่อต่าง ๆ  ได้แก่ โครงการสินเชื่อธนาคารประชาชน สินเชื่อเพื่อชำระหนี้สินนอกระบบ สินเชื่อกองทุนหมุนเวียนเพื่อช่วยเหลือเกษตรกรผู้ยากจน มาตรการสินเชื่อเพื่อช่วยเหลือและรองรับลูกหนี้นอกระบบที่ลงทะเบียนแก้ไขปัญหาหนี้นอกระบบ สินเชื่อสร้างงานสร้างอาชีพ และสินเชื่อสร้างเครดิต สร้างโอกาส
โดยผลการดำเนินการตั้งแต่วันที่ 1 ธันวาคม 2566-3 กรกฎาคม 2568 มีประชาชนที่เป็นหนี้นอกระบบได้รับอนุมัติให้ความช่วยเหลือทางการเงิน จำนวน 82,815 ราย ยอดอนุมัติรวมทั้งสิ้น 2,514.99 ล้านบาท เพิ่มขึ้นจากผลการดำเนินการ ณ วันที่ 19 มิถุนายน 2568 จำนวน 1,418 ราย และมียอดอนุมัติเพิ่มขึ้น 35.19 ล้านบาท
นอกจากนี้ ยังมีนโยบายส่งเสริมให้มีการประกอบธุรกิจสินเชื่อรายย่อยระดับจังหวัดภายใต้การกำกับ (สินเชื่อพิโกไฟแนนซ์)  ซึ่งปัจจุบัน ณ เดือนมิถุนายน 2568 มีนิติบุคคล (บริษัทจำกัดหรือห้างหุ้นส่วนจำกัด) ได้รับใบอนุญาตให้ประกอบธุรกิจสินเชื่อพิโกไฟแนนซ์และเปิดดำเนินการแล้ว 1,155 ราย ใน 75 จังหวัด และ ณ เดือนเมษายน 2568 มีการอนุมัติสินเชื่อพิโกไฟแนนซ์ทั้งสิ้น 5,146,279 บัญชี จำนวนเงินรวม 50,866.99 ล้านบาท โดยเป็นยอดสินเชื่อคงค้าง 381,407 บัญชี จำนวนเงินรวม 7,434.14 ล้านบาท
“รัฐบาลมุ่งมั่นแก้ไขปัญหาหนี้นอกระบบอย่างจริงจังและต่อเนื่อง เพื่อสร้างหลักประกันทางการเงินให้แก่ประชาชนไทยทุกคน โดยเฉพาะผู้มีรายได้น้อยและผู้ประกอบอาชีพอิสระ พร้อมเดินหน้าส่งเสริมแหล่งเงินทุนที่โปร่งใส เป็นธรรม และเข้าถึงได้จริง เพื่อให้คนไทยหลุดพ้นจากวังวนของหนี้นอกระบบ และมีโอกาสเริ่มต้นชีวิตใหม่อย่างมั่นคง” นางสาวศศิกานต์ กล่าว

ที่มา : https://www.thaigov.go.th/news/contents/details/98223