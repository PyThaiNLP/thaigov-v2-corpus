รัฐบาลไทย-ข่าวทำเนียบรัฐบาล-“ธีรรัตน์” ชื่นชมนักกีฬาฟุตซอลเยาวชน โรงเรียนพรตพิทยพยัต คว้ารางวัลระดับประเทศ พร้อมหนุนพลัง Soft Power ไทยสู่เวทีโลก

วันอังคารที่ 2 กันยายน 2568
02/09/2568
พิมพ์
“ธีรรัตน์” ชื่นชมนักกีฬาฟุตซอลเยาวชน โรงเรียนพรตพิทยพยัต คว้ารางวัลระดับประเทศ พร้อมหนุนพลัง Soft Power ไทยสู่เวทีโลก
“ธีรรัตน์” ชื่นชมนักกีฬาฟุตซอลเยาวชน โรงเรียนพรตพิทยพยัต คว้ารางวัลระดับประเทศ พร้อมหนุนพลัง Soft Power ไทยสู่เวทีโลก
นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ได้แสดงความยินดีและชื่นชมคณะนักกีฬาฟุตซอล โรงเรียนพรตพิทยพยัต ที่สามารถสร้างชื่อเสียงให้แก่สถานศึกษา ด้วยการคว้า รางวัลชนะเลิศ การแข่งขันกีฬาฟุตซอลกรมพลศึกษา รุ่นอายุไม่เกิน 18 ปี ชาย ประเภท ก และ รางวัลรองชนะเลิศอันดับที่ 2 (เหรียญทองแดง) การแข่งขันกีฬาฟุตซอลกรมพลศึกษา รุ่นอายุไม่เกิน 14 ปี ชาย ประเภท ก
การแข่งขันกีฬาดังกล่าวจัดขึ้นภายใต้โครงการกีฬาระหว่างโรงเรียน ประจำปีการศึกษา 2568 เพื่อเป็นเวทีให้นักเรียนได้แสดงศักยภาพทางด้านกีฬา พัฒนาทักษะและประสบการณ์ เสริมสร้างความตระหนักถึงคุณค่าของการออกกำลังกาย และเป็นกลไกสำคัญในการบ่มเพาะนักกีฬาสู่การเป็นตัวแทนของชาติในอนาคต
โอกาสนี้ รัฐมนตรีช่วยว่าการกระทรวงมหาดไทย ได้กล่าวชื่นชมความมุ่งมั่นและความสำเร็จของนักกีฬาเยาวชน โดยเห็นว่าความสำเร็จครั้งนี้ไม่เพียงเป็นเกียรติแก่โรงเรียนและชุมชน แต่ยังสะท้อนถึงคุณค่าของกีฬาที่มิใช่เพียงกิจกรรมเพื่อสุขภาพ หากแต่เป็นพลังสำคัญในการพัฒนาทรัพยากรมนุษย์ เสริมสร้างระเบียบวินัย ความรับผิดชอบ และความสามัคคีในสังคม
ทั้งนี้ นโยบายของรัฐบาลในด้านท่องเที่ยวและกีฬาปี 2568 คือ“ปีแห่งการท่องเที่ยวและกีฬา (Amazing Thailand Grand Tourism and Sports Year 2025)” เพื่อยกระดับประเทศไทยสู่การเป็นจุดหมายปลายทางชั้นนำของโลก โดยมีเป้าหมายให้การพัฒนาคนและสังคมเดินควบคู่ไปกับการส่งเสริมกีฬาและการสร้างภาพลักษณ์ของชาติในเวทีนานาชาติ สำหรับกระทรวงมหาดไทย การสนับสนุนกิจกรรมกีฬาในระดับท้องถิ่นถือเป็นภารกิจสำคัญที่เชื่อมโยงการพัฒนาเยาวชนและชุมชน เปิดโอกาสให้ก้าวสู่การแข่งขันระดับชาติและนานาชาติ พร้อมต่อยอดพลัง Soft Power ไทยให้เป็นที่ประจักษ์บนเวทีโลก อันจะนำไปสู่การพัฒนาประเทศที่มั่นคง มั่งคั่ง และยั่งยืน

ที่มา : https://www.thaigov.go.th/news/contents/details/100333