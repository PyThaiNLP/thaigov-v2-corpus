รัฐบาลไทย-ข่าวทำเนียบรัฐบาล-"ภูมิธรรม" พร้อม รมช.มท. "ธีรรัตน์ - เดชอิศม์" มอบนโยบายให้กับข้าราชการกระทรวงมหาดไทย ประกาศลั่น “มหาดไทยต้องดีกว่าเดิม” ยึดหลักการ “มองให้ไกล รวมใจเป็นหนึ่ง เป็นสิงห์มหาดไทยเดียว”

วันศุกร์ที่ 4 กรกฎาคม 2568
04/07/2568
พิมพ์
"ภูมิธรรม" พร้อม รมช.มท. "ธีรรัตน์ - เดชอิศม์" มอบนโยบายให้กับข้าราชการกระทรวงมหาดไทย ประกาศลั่น “มหาดไทยต้องดีกว่าเดิม” ยึดหลักการ “มองให้ไกล รวมใจเป็นหนึ่ง เป็นสิงห์มหาดไทยเดียว”
"ภูมิธรรม" พร้อม รมช.มท. "ธีรรัตน์ - เดชอิศม์" มอบนโยบายให้กับข้าราชการกระทรวงมหาดไทย ประกาศลั่น “มหาดไทยต้องดีกว่าเดิม” ยึดหลักการ “มองให้ไกล รวมใจเป็นหนึ่ง เป็นสิงห์มหาดไทยเดียว” เปิดปฏิบัติการประชาชนไร้ทุกข์ สร้างหลักประกันความสุขให้ถ้วนหน้า
วันนี้ (4 ก.ค. 2568) เวลา 10.30 น. นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย พร้อมด้วย น.ส.ธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย และนายเดชอิศม์ ขาวทอง รัฐมนตรีช่วยว่าการกระทรวงมหาดไทย ประชุมมอบนโยบายให้กับข้าราชการในสังกัดกระทรวงมหาดไทย เนื่องในโอกาสเข้าปฎิบัติงานเป็นวันแรก โดยมี นายอรรษิษฐ์ สัมพันธรัตน์ ปลัดกระทรวงมหาดไทย รองปลัดกระทรวงมหาดไทย อธิบดี ผู้ว่าราชการจังหวัด ผู้ตรวจราชการกระทรวงมหาดไทย ข้าราชการ พนักงานและภาคีเครือข่ายกระทรวงมหาดไทยให้การต้อนรับ และร่วมประชุม
นายภูมิธรรม กล่าวว่า “มหาดไทยต้องดีกว่าเดิม” นี่คือความมุ่งมั่น และความตั้งใจของตน ที่อยากจะขับเคลื่อนบทบาทภารกิจของกระทรวงมหาดไทยร่วมกับทุกท่าน เพื่อแก้ไขวิกฤติปัญหาให้แก่พี่น้องประชาชน ผ่านการขับเคลื่อนนโยบายต่าง ๆ ของรัฐบาลที่สอดประสานกับความรับผิดชอบของกระทรวงมหาดไทย เพราะเรามีกลไกสำคัญในหลายระดับ ทั้งระดับจังหวัด ระดับอำเภอ และระดับท้องถิ่น ทั้งหมดนี้เป็นผลดีทำให้เราสามารถทำงานทั้งในรูปแบบ “เชิงรับ” ผ่านการรับฟังปัญหาและความต้องการ และ “เชิงรุก” ผ่านการพัฒนา ลงพื้นที่เพื่อแก้ไขปัญหา ให้แก่พี่น้องประชาชนได้อย่างเต็มที่
“เราต้องเป็นสิงห์มหาดไทยเดียว คือการเป็นหนึ่งเดียวกันทั้งกระทรวง มีความเป็นปึกแผ่น เป็นน้ำหนึ่งใจเดียวกัน ไม่มีการแบ่งพวกพ้อง ไม่มีสิงห์สีอื่นใด นอกจากสิงห์มหาดไทย เพราะเราต้องสนับสนุนคนที่มีความสามารถ มีความรับผิดชอบ ทำหน้าที่ที่ตนเองได้รับมอบหมายด้วยความรวดเร็วและมีคุณภาพ บุคลากรที่มีสิ่งเหล่านี้ต่างหากที่เราต้องสนับสนุน ซึ่งถ้าหากเราสามารถรวมกันเป็นหนึ่งเดียวได้ก็จะส่งผลให้องค์กรเดินหน้าไปในทิศทางเดียวกัน เกิดผลลัพธ์เป็นไปตามที่คาดหวัง โดยยึดประโยชน์ต่อพี่น้องประชาชนและประเทศชาติเป็นที่ตั้ง” นายภูมิธรรม กล่าว
นายภูมิธรรม กล่าวต่อไปว่า วันนี้ตนในฐานะรองนายกรัฐมนตรีฝ่ายความมั่นคง เราจะดำเนินการขับเคลื่อนกลไกมหาดไทย ซึ่งรับผิดชอบดูแลด้านการสร้างความมั่นคงภายใน เร่งปราบปรามการยาเสพติดอย่างจริงจัง ปราบปรามผู้มีอิทธิพล จัดระเบียบการกระทำที่ผิดกฎหมายทุกรูปแบบ อาวุธปืน สถานบริการ อาชญากรข้ามชาติ อาชญากรรมออนไลน์ แก๊งคอลเซ็นเตอร์ การฟอกเงินและการค้ามนุษย์ เราต้องทำงานอย่างเป็นเอกภาพ ดำเนินการร่วมกันกับฝ่ายความมั่นคงตำรวจทหารตลอดจนพี่น้องประชาชนให้ได้ซึ่งถือเป็นเรื่องที่สำคัญ โดยผู้ว่าฯ นายอำเภอ ผู้บริหารทุกคนต้องนำทีม X - ray เชิงพื้นที่สืบหาข่าว จับกุม ตั้งแต่ผู้กระทำผิดรายย่อย ขยายผลสู่การปราบปรามผู้ค้ารายใหญ่ ทำให้เรื่องเหล่านี้หมดสิ้นไปโดยเร็ว เพื่อทวงคืนชีวิตที่ผาสุกของพี่น้องชาวบ้านให้กลับคืนมา “นับจากนี้ทุกท่านจะได้ร่วมกันออกปฏิบัติการประชาชนไร้ทุกข์ สร้างหลักประกันความสุขให้ถ้วนหน้า” เราต้องสร้างสุขและขจัดความทุกข์ในทุกมิติ ทั้งเรื่องของความปลอดภัย การกระจายรายได้ พัฒนาคุณภาพชีวิตความเป็นอยู่ สร้างความเข้มแข็งทางเศรษฐกิจฐานราก ตลอดจนให้ความสำคัญในการป้องกันและบรรเทาสาธารณภัย โดยจะต้องมีการเตรียมระบบแจ้งเตือนภัยให้พร้อมอยู่เสมอและสามารถแจ้งเตือนประชาชนได้ในทันที
“ท้ายนี้ หากส่วนราชการใดมีความต้องการ หรือติดขัดข้อกฎหมายที่เป็นอุปสรรคในการทำงาน ตนพร้อมรับฟังและให้การสนับสนุน อำนวยความสะดวกอย่างเต็มที่ เพราะสิ่งสำคัญที่สุดคือเราต้องทำงานให้เห็นเป็นรูปธรรม มองให้ไกลภายใต้โลกที่เปลี่ยนแปลงอยู่ตลอดเวลา ทำงานด้วยความรัก ทำให้ดี ทำให้เร็ว เพราะข้าราชการมหาดไทยเราคือที่พึ่งของพี่น้องประชาชน ต้องทำหน้าที่ให้สมกับคำว่า “บำบัดทุกข์ บำรุงสุข” เพื่อคนไทยอย่างแท้จริง”
ด้าน น.ส.ธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย กล่าวว่า บทบาทหน้าที่ของกระทรวงมหาดไทย เราทำงานใกล้ชิดพี่น้องประชาชนตั้งแต่เกิดจนถึงวาระสุดท้ายของชีวิต เรามีภารกิจที่พี่น้องประชาชนให้ความคาดหวัง ซึ่งจะต้องร่วมกันเดินหน้าทำงานเพื่อตอบสนองความต้องการให้มากที่สุด พร้อมรับฟังเสียง ประชาชนอย่างใกล้ชิด ทำงานเชิงรุก แก้ไขปัญหารวดเร็วทันใจ สร้างมหาดไทยยุคใหม่ที่สามารถสื่อสารกันได้ตลอดเวลา โดยหวังเป็นอย่างยิ่งว่าจะได้เห็นผลสัมฤทธิ์ที่ดีของทุกส่วนราชการที่ได้ทำงานร่วมกันไปสู่ความความสำเร็จตามเป้าหมายที่ได้ตั้งไว้
ด้าน นายเดชอิศม์ ขาวทอง รัฐมนตรีช่วยว่าการกระทรวงมหาดไทย กล่าวว่า ในวันนี้มีความยินดีเป็นอย่างยิ่ง ที่ได้เข้าสู่ครอบครัวมหาดไทย จากนี้ไปเราเป็นครอบครัวเดียวกันแล้ว ตนเชื่อมั่นเป็นอย่างยิ่งว่าจะได้ร่วมกันพัฒนาประสิทธิภาพของการทำงาน พัฒนาคุณภาพชีวิตเพื่อพี่น้องประชาชนอย่างเต็มที่ ขอให้ทุกท่านอย่าได้ลังเลหากมีเรื่องข้อเสนอใดที่เป็นประโยชน์ต่อประเทศชาติและพี่น้องประชาชน ตนพร้อมยินดีรับฟังและสนับสนุน เพราะเรามีเป้าหมายเดียวกัน คือ “ประเทศชาติและประชาชนมีความสุข พวกเรามั่นใจว่าจะไม่ทำให้ประชาชนผิดหวังอย่างแน่นอน”

ที่มา : https://www.thaigov.go.th/news/contents/details/98178