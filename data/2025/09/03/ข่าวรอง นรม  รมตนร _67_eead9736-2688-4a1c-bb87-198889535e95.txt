รัฐบาลไทย-ข่าวทำเนียบรัฐบาล-ครม. นัดพิเศษ เห็นชอบหลักการใช้งบกลาง เพิ่มเงินเยียวยาเหตุปะทะชายแดนไทย-กัมพูชา ให้หน่วยงานหารือ ก่อนเสนอ ครม. อนุมัติสัปดาห์หน้า

วันศุกร์ที่ 1 สิงหาคม 2568
01/08/2568
พิมพ์
ครม. นัดพิเศษ เห็นชอบหลักการใช้งบกลาง เพิ่มเงินเยียวยาเหตุปะทะชายแดนไทย-กัมพูชา ให้หน่วยงานหารือ ก่อนเสนอ ครม. อนุมัติสัปดาห์หน้า
ครม. นัดพิเศษ เห็นชอบหลักการใช้งบกลาง เพิ่มเงินเยียวยาเหตุปะทะชายแดนไทย-กัมพูชา ให้หน่วยงานหารือ ก่อนเสนอ ครม. อนุมัติสัปดาห์หน้า
วันนี้ (1 สิงหาคม 2568) เวลา 14.15 น. ณ โถงกลาง ตึกบัญชาการ 1 ทำเนียบรัฐบาล ภายหลังการประชุมร่วมกับรัฐมนตรีที่เกี่ยวข้อง เรื่อง มาตรการภาษีศุลกากรตอบโต้ นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย รักษาราชการแทนนายกรัฐมนตรี กล่าวว่า การเรียกประชุมในวันนี้มี 2 ประเด็นสำคัญ เรื่องแรก การปรับปรุงแก้ไขหลักเกณฑ์และวิธีการในการขอใช้งบประมาณรายจ่ายจากงบกลาง เพื่อเยียวยาให้กับผู้ที่ได้รับผลกระทบจากเหตุการณ์การปะทะบริเวณ 7 จังหวัดชายแดนไทย - กัมพูชา โดยได้ขอมติความเห็นชอบในหลักการในการใช้งบกลางเพิ่ม เพื่อดูแลค่าใช้จ่ายต่าง ๆ ไม่ว่าจะเกิดจากการเสียชีวิต การบาดเจ็บทุพพลภาพ หรือการบาดเจ็บในระดับต่าง ๆ รวมทั้งบ้านเรือนที่เสียหาย เพื่อการให้ความช่วยเหลืออย่างเหมาะสม โดยขณะนี้ยังไม่มีข้อสรุปของตัวเลขที่แน่ชัด แต่เบื้องต้นจะมีวงเงินที่สูงกว่าหลักเกณฑ์ที่เคยประกาศไว้ก่อนหน้านี้
ซึ่งที่ประชุมได้เห็นชอบในหลักการดังกล่าว พร้อมมอบหมายให้กระทรวงการคลัง สำนักงบประมาณ กระทรวงกลาโหม กระทรวงมหาดไทย สำนักงานตำรวจแห่งชาติ และสำนักนายกรัฐมนตรี ร่วมกันพิจารณาหลักเกณฑ์และวิธีการในการขอใช้งบประมาณรายจ่ายจากงบกลาง รายการเงินสำรองจ่ายเพื่อกรณีฉุกเฉินหรือจำเป็น เพื่อแก้ไขหรือเยียวยาความเดือดร้อนเสียหายในบางกรณี พ.ศ. 2559 ก่อนนำเสนอเข้าสู่การพิจารณาของคณะรัฐมนตรีในสัปดาห์หน้า เมื่อได้รับความเห็นชอบแล้ว การใช้งบกลางสามารถดำเนินการจ่ายเงินช่วยเหลือได้ทันที

ที่มา : https://www.thaigov.go.th/news/contents/details/99218