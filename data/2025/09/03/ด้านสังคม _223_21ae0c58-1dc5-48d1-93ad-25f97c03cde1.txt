รัฐบาลไทย-ข่าวทำเนียบรัฐบาล-สธ.เร่งเสริมทักษะบุคลากรกำกับดูแล "ธรรมาภิบาลข้อมูล" รองรับนโยบาย “30 บาท รักษาทุกที่”

วันพฤหัสบดีที่ 7 สิงหาคม 2568
07/08/2568
พิมพ์
สธ.เร่งเสริมทักษะบุคลากรกำกับดูแล "ธรรมาภิบาลข้อมูล" รองรับนโยบาย “30 บาท รักษาทุกที่”
รองปลัดกระทรวงสาธารณสุข เป็นประธานเปิดการประชุมเชิงปฏิบัติการฯเพื่อเสริมทักษะบุคลากรสาธารณสุขในการกำกับดูแลธรรมาภิบาลข้อมูลคุณภาพ และมาตรฐานข้อมูลสุขภาพ ให้ขับเคลื่อนระบบบริการสุขภาพดิจิทัลได้อย่างมีคุณภาพ ปลอดภัย โปร่งใส
รองปลัดกระทรวงสาธารณสุข เป็นประธานเปิดการประชุมเชิงปฏิบัติการฯ เพื่อเสริมทักษะบุคลากรสาธารณสุขในการกำกับดูแลธรรมาภิบาลข้อมูลคุณภาพ และมาตรฐานข้อมูลสุขภาพ ให้ขับเคลื่อนระบบบริการสุขภาพดิจิทัลได้อย่างมีคุณภาพ ปลอดภัย โปร่งใส มีการเชื่อมโยงข้อมูลระหว่างหน่วยงานที่มีประสิทธิภาพ รองรับนโยบาย 30 บาทรักษาทุกที่
วันนี้ (7 สิงหาคม 2568) ที่โรงแรมทีเค พาเลซ แอนด์ คอนเวนชั่น กรุงเทพมหานคร นพ.วีรวุฒิ อิ่มสำราญ รองปลัดกระทรวงสาธารณสุข เป็นประธานเปิดการประชุมเชิงปฏิบัติการ “แนวทางการกำกับดูแลธรรมาภิบาลข้อมูลด้านคุณภาพตามนโยบาย 30 บาทรักษาทุกที่” สำหรับผู้ปฏิบัติงานในหน่วยบริการสุขภาพ พร้อมกล่าวว่า 30 บาทรักษาทุกที่เป็นนโยบายที่มุ่งยกระดับบริการสุขภาพของประชาชน โดยมีการเชื่อมโยงข้อมูลของหน่วยบริการทุกระดับและทุกสังกัด ทำให้ประชาชนสามารถเข้าถึงบริการสุขภาพได้อย่างสะดวก รวดเร็ว ลดระยะเวลาการรอคอยและการเดินทาง กระทรวงสาธารณสุขจึงให้ความสำคัญกับการพัฒนาระบบบริการสุขภาพดิจิทัลที่มีคุณภาพ ปลอดภัย โปร่งใส เพื่อให้สามารถเชื่อมโยงข้อมูลระหว่างหน่วยงานได้อย่างมีประสิทธิภาพ สอดคล้องกับ พ.ร.บ.การบริหารงานและการให้บริการภาครัฐผ่านระบบดิจิทัล พ.ศ. 2562 ขณะเดียวกัน บุคลากรทางการแพทย์และสาธารณสุขก็ต้องมีความรู้ความเข้าใจในการบริหารจัดการข้อมูลอย่างมีประสิทธิภาพและมีธรรมาภิบาล
นพ.วีรวุฒิกล่าวต่อว่า สำนักสุขภาพดิจิทัล สำนักงานปลัดกระทรวงสาธารณสุข จึงจัดประชุมเชิงปฏิบัติการฯ ระหว่างวันที่ 7–8 สิงหาคม 2568 เพื่อส่งเสริมความรู้ความเข้าใจด้านธรรมาภิบาลข้อมูลภาครัฐและมาตรฐานข้อมูลสุขภาพ แก่บุคลากรในหน่วยงานสังกัดกระทรวงสาธารณสุข โดยมีวิทยากรจาก PDPA Thailand ให้ความรู้เกี่ยวกับการจัดการข้อมูลส่วนบุคคลและการดำเนินกิจกรรมการประมวลข้อมูล (ROPA – Record of Processing Activities) ตามหลักเกณฑ์ที่กำหนด มีผู้เข้าร่วมประชุมจากกรมและกองต่าง ๆ ในสังกัดกระทรวงสาธารณสุข สำนักงานเขตสุขภาพ โรงพยาบาลศูนย์และโรงพยาบาลทั่วไปในเขตสุขภาพที่ 1–6 รวม 100 คน ซึ่งจะทำให้การสร้างเครือข่ายความร่วมมือด้านการบริหารจัดการข้อมูลสุขภาพ และยกระดับคุณภาพระบบบริการสุขภาพดิจิทัล รองรับนโยบาย “30 บาท รักษาทุกที่” เป็นไปอย่างมีประสิทธิภาพ
******************************************7 สิงหาคม 2568

ที่มา : https://www.thaigov.go.th/news/contents/details/99459