รัฐบาลไทย-ข่าวทำเนียบรัฐบาล-รัฐบาล  เตือน “โรคผื่นกุหลาบ” พบบ่อยในช่วงฤดูฝน มักเกิดกับผู้หญิง  เผยอาการแสดงเบื้องต้น พร้อมแนะวิธีการรักษา

วันพุธที่ 2 กรกฎาคม 2568
02/07/2568
พิมพ์
รัฐบาล  เตือน “โรคผื่นกุหลาบ” พบบ่อยในช่วงฤดูฝน มักเกิดกับผู้หญิง  เผยอาการแสดงเบื้องต้น พร้อมแนะวิธีการรักษา
รัฐบาล  เตือน “โรคผื่นกุหลาบ” พบบ่อยในช่วงฤดูฝน มักเกิดกับผู้หญิง  เผยอาการแสดงเบื้องต้น พร้อมแนะวิธีการรักษา
วันนี้ (2  กรกฎาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาล โดยกรมการแพทย์ กระทรวงสาธารณสุข เตือนโรคผื่นกุหลาบเป็นโรคผิวหนังมีอาการเฉียบพลัน ยังไม่มีสาเหตุแน่ชัด พบมีความสัมพันธ์กับการติดเชื้อไวรัส ผื่นมีลักษณะเฉพาะ รูปร่างกลมหรือรี มีการกระจายเป็นแนวตามร่องบนผิว คล้ายกับลักษณะของต้นสน โรคนี้ส่วนใหญ่เกิดในคนช่วงอายุ 10-35 ปี พบได้ในทุกเชื้อชาติ พบในผู้หญิงมากกว่าผู้ชาย ผื่นมักเกิดอยู่นานประมาณ 6 – 8 สัปดาห์ สามารถหายได้เอง ผู้ป่วยบางรายอาจเป็นนานถึง 5 เดือนหรือมากกว่า ผู้ป่วยตั้งครรภ์ เป็นความเสี่ยงทำให้เกิดการแท้งได้ โดยเฉพาะช่วง 15 สัปดาห์แรกของการตั้งครรภ์
ทั้งนี้ การเกิดผื่นกุหลาบ มักเกิดขึ้นบริเวณลำตัวและมีขนาดใหญ่ขึ้นเรื่อย ๆ บางครั้งอาจพบบริเวณคอ หรือแขนขาส่วนบนได้ โดยมักจะเกิดนำผื่นอื่น ๆ เป็นชั่วโมงหรือวัน ลักษณะเป็นผื่นเป็นสีชมพู สีแซลมอน หรือสีน้ำตาล อาจจะมีขอบยกเล็กน้อย ขนาดประมาณ 2-4 เซนติเมตร แต่บางกรณีอาจมีขนาด 1 เซนติเมตร หรือใหญ่ถึง 10 เซนติเมตร ตรงกลางของผื่นมีขุยขนาดเล็ก ขอบขยายใหญ่ขึ้น ประมาณ 5% ของคนไข้มีอาการนำมาก่อน เช่น ปวดหัว มีไข้ ปวดข้อ และปวดเมื่อย อาจพบตุ่มหนองเล็ก ๆ ในช่วงแรกของโรค มักไม่พบผื่นบริเวณหน้า มือและเท้า อาการคันในโรคผื่นกุหลาบพบได้ประมาณ 25%
สำหรับ ผื่นกุหลาบมักไม่มีอาการแสดงและสามารถหายได้เอง โดยไม่ทิ้งร่องรอย การรักษาจึงเป็นการรักษาตามอาการเป็นหลัก การใช้ครีมชุ่มชื้นผิวที่เหมาะสม ร่วมกับยาทาสเตียรอยด์ หรือยากินในกลุ่ม antihistamines สามารถช่วยลดอาการคันได้ แต่ควรอยู่ในความดูแลของแพทย์ ผู้ป่วยที่มีอาการรุนแรง การรับประทานยาในกลุ่มสเตียรอยด์ช่วงสั้นๆ การฉายแสง UVB (Narrowband or broadband) สามารถช่วยควบคุมโรคได้
“ ลักษณะของผื่นกุหลาบ ค่อนข้างคล้ายกับผื่นโรคอื่น ๆ และอาจสร้างความสับสนเกี่ยวกับอาการ และอาจทำให้ไม่ได้รับการดูแลรักษาที่ถูกต้องและเหมาะสม หากรู้สึกถึงความผิดปกติที่เกิดขึ้นในร่างกาย และเพื่อป้องกันภาวะแทรกซ้อนและป้องกันการลุกลาม ไม่ว่าจะเป็นอาการผื่น หรืออาการอื่น ๆ ควรรีบเข้าพบแพทย์และทำการรักษาโดยด่วนที่สุด” นางสาวศศิกานต์ กล่าว

ที่มา : https://www.thaigov.go.th/news/contents/details/98081