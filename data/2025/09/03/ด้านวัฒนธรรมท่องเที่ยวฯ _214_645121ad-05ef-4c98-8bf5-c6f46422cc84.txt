รัฐบาลไทย-ข่าวทำเนียบรัฐบาล-ปลัดกระทรวงการท่องเที่ยวและกีฬา เปิดตัวภารกิจ “Thailand Green Tourism Plan 2030” มุ่งขับเคลื่อนการท่องเที่ยวไทยสู่ความยั่งยืน

วันพุธที่ 3 กันยายน 2568
ปลัดกระทรวงการท่องเที่ยวและกีฬา เปิดตัวภารกิจ “Thailand Green Tourism Plan 2030” มุ่งขับเคลื่อนการท่องเที่ยวไทยสู่ความยั่งยืน
ปลัดกระทรวงการท่องเที่ยวและกีฬา เปิดตัวภารกิจ “Thailand Green Tourism Plan 2030” มุ่งขับเคลื่อนการท่องเที่ยวไทยสู่ความยั่งยืน
วันที่ 2 กันยายน 2568 เวลา 10.00 น. ณ โรงแรมเดอะ เวสทิน แกรนด์ สุขุมวิท กรุงเทพมหานคร นางสาวนัทรียา ทวีวงศ์ ปลัดกระทรวงการท่องเที่ยวและกีฬา ให้เกียรติเป็นประธานกิจกรรมเปิดตัว (Kick-off) ภารกิจ “Thailand Green Tourism Plan 2030” ภายใต้โครงการ Thailand Green Plan 2030 ประจำปีงบประมาณ พ.ศ. 2568 โดยมี นายจาตุรนต์ ภักดีวานิช อธิบดีกรมการท่องเที่ยว กล่าวรายงานวัตถุประสงค์การจัดงาน พร้อมด้วยภาคีเครือข่ายทั้งภาครัฐ ภาคเอกชน และองค์กรระหว่างประเทศเข้าร่วมอย่างคับคั่ง
การจัดกิจกรรมครั้งนี้มีเป้าหมายเพื่อประกาศความพร้อมของประเทศไทยในการก้าวสู่การเป็น จุดหมายปลายทางการท่องเที่ยวอย่างยั่งยืนระดับโลก โดยมุ่งเน้นการยกระดับคุณภาพของแหล่งท่องเที่ยวและผู้ประกอบการไทยให้ได้มาตรฐานสากล สร้างสมดุลระหว่างการเติบโตทางเศรษฐกิจ การอนุรักษ์สิ่งแวดล้อม และการธำรงคุณค่าทางสังคมและวัฒนธรรม เพื่อส่งต่อมรดกการท่องเที่ยวที่มีคุณค่าแก่คนรุ่นต่อไป
ภายในงานยังได้มีการเปิดตัว ตราสัญลักษณ์มาตรฐานความยั่งยืนของประเทศไทย “Thailand Good Travel” ซึ่งพัฒนาขึ้นเพื่อใช้เป็นเครื่องหมายรับรองคุณภาพให้กับแหล่งท่องเที่ยว ชุมชนท่องเที่ยว สถานประกอบการที่พักขนาดเล็ก (ไม่เกิน 50 ห้อง) และธุรกิจนำเที่ยว ที่ดำเนินงานตามเกณฑ์ด้านสิ่งแวดล้อม สังคม วัฒนธรรม และเศรษฐกิจอย่างสมดุล
นอกจากนี้ ยังมีการจัดเสวนาในหัวข้อ “การส่งเสริมแหล่งท่องเที่ยวและผู้ประกอบการสู่มาตรฐานในระดับสากล” โดยผู้ทรงคุณวุฒิ ได้แก่ ผู้ช่วยศาสตราจารย์ ดร.แก้วตา ม่วงเกษม, Mr. Peter Richards ผู้แทนจาก Travelife for Tour Operators และนางสาวทินรัตน์ พิทักษ์พงศ์เจริญ ผู้อำนวยการอุทยานหลวงราชพฤกษ์ ร่วมแลกเปลี่ยนแนวคิดและประสบการณ์
การเปิดตัวภารกิจ Thailand Green Tourism Plan 2030 นับเป็นก้าวสำคัญในการสร้างภาพลักษณ์ใหม่ของประเทศไทยในฐานะผู้นำด้านการท่องเที่ยวที่เป็นมิตรต่อสิ่งแวดล้อม และยืนหยัดบนเส้นทางการพัฒนาอย่างยั่งยืน เพื่อสร้างความเชื่อมั่นแก่ชุมชน นักท่องเที่ยว และประชาคมโลกต่อไป

ที่มา : https://www.thaigov.go.th/news/contents/details/100365