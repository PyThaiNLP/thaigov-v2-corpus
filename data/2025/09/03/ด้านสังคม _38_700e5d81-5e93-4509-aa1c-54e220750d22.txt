รัฐบาลไทย-ข่าวทำเนียบรัฐบาล-"วราวุธ" กำชับทีม พม.เชียงราย ลุย เยี่ยมบ้าน กลุ่มเปราะบาง คนพิการ ผู้ป่วยติดเตียง หลังน้ำหลาก ประเมินความเครียด-ความเสียหาย-สิทธิสวัสดิการ

วันจันทร์ที่ 30 มิถุนายน 2568
"วราวุธ" กำชับทีม พม.เชียงราย ลุย เยี่ยมบ้าน กลุ่มเปราะบาง คนพิการ ผู้ป่วยติดเตียง หลังน้ำหลาก ประเมินความเครียด-ความเสียหาย-สิทธิสวัสดิการ
"วราวุธ" กำชับทีม พม.เชียงราย ลุย เยี่ยมบ้าน กลุ่มเปราะบาง คนพิการ ผู้ป่วยติดเตียง หลังน้ำหลาก ประเมินความเครียด-ความเสียหาย-สิทธิสวัสดิการ
วันที่ 28 มิถุนายน 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ได้รับรายงานจากศูนย์บริหารการดูแลกลุ่มเปราะบางจากภัยพิบัติ (ศบปภ.) กระทรวง พม. ถึงการให้ความช่วยเหลือพี่น้องกลุ่มเปราะบาง และประชาชนกลุ่มเป้าหมายของกระทรวง พม. ที่ประสบอุทกภัยในพื้นที่ จ.เชียงราย ว่า ในวันนี้ (28 มิ.ย. 68) นายวินัย เก่งสุวรรณ พัฒนาสังคมและความมั่นคงของมนุษย์จังหวัดเชียงราย พร้อมทีม พม.หนึ่งเดียว จังหวัดเชียงราย ได้ร่วมลงพื้นที่ ต.แม่เปา อ.พญาเม็งราย จ.เชียงราย เพื่อติดตามสถานการณ์น้ำท่วมร่วมกับคณะของนายกรัฐมนตรี ที่ได้มาเยี่ยมให้กำลังใจ มอบถุงยังชีพให้กับครัวเรือนที่ได้รับผลกระทบจากเหตุการณ์อุทกภัย จำนวน 1,000 ครัวเรือน ที่วัดสันติคีรี ตำบลแม่เปา
โดยพัฒนาสังคมและความมั่นคงของมนุษย์จังหวัดเชียงราย พร้อมทีม พม.หนึ่งเดียว จังหวัดเชียงราย ได้ลงพื้นที่เยี่ยมให้กำลังใจกลุ่มเปราะบาง พร้อมสำรวจความเสียหาย และพิจารณาให้การช่วยเหลือในเรื่องสิทธิสวัสดิการสังคมต่างๆ จากกระทรวง พม. และร่วมกับเจ้าหน้าที่โครงการเงินอุดหนุนเพื่อการเลี้ยงดูเด็กแรกเกิด และทีมสุขภาพจิต (MCATT) โรงพยาบาลสวนปรุง เชียงใหม่ และโรงพยาบาลพญาเม็งราย เข้าเยี่ยมผู้ป่วยติดเตียงกลุ่มเปราะบางที่เป็นผู้สูงอายุและคนพิการ ที่ได้รับผลกระทบจากอุทกภัย 5 ราย ซึ่งเข้ารับการรักษาพยาบาล ที่ตึกผู้ป่วยใน โรงพยาบาลพญาเม็งราย ในเบื้องต้น ได้พูดคุยให้กำลังใจ เพื่อคลายความเครียดวิตกกังวลจากสถานการณ์อุทกภัยที่เกิดขึ้น และวางแผนลงพื้นที่เยี่ยมบ้าน หลังออกจากโรงพยาบาล เพื่อพิจารณาให้ความช่วยเหลือเยียวยาในเรื่องสิทธิสวัสดิการสังคมต่างๆ จากกระทรวง พม. นอกจากนี้ พัฒนาสังคมและความมั่นคงของมนุษย์จังหวัดเชียงราย พร้อมทีม พม.หนึ่งเดียว จังหวัดเชียงราย ยังได้ลงพื้นที่ตำบลแม่เปา อำเภอพญาเม็งราย เยี่ยมบ้านกลุ่มเปราะบางที่ได้รับผลกระทบจากอุทกภัย อีก 6 ราย โดยในเบื้องต้น มีการประเมินภาวะความเครียด พูดคุยให้กำลังใจ และให้คำปรึกษาแนะนำในเรื่องสิทธิสวัสดิการสังคมต่างๆ จากกระทรวง พม. พร้อมรับแบบคำขอช่วยเหลือผู้ประสบปัญหาทางสังคม กระทรวง พม. ซึ่งจะได้เร่งดำเนินการ พิจารณาให้ความช่วยเหลือโดยเร็ว
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #ศบปภ #น้ำท่วมเชียงราย #น้ำป่าไหลหลาก #เชียงราย

ที่มา : https://www.thaigov.go.th/news/contents/details/98021