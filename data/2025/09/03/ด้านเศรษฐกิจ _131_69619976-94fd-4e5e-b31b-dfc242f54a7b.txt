รัฐบาลไทย-ข่าวทำเนียบรัฐบาล-กรมทางหลวงชนบท สร้างสะพานท่าเกยสามัคคี จังหวัดสุโขทัย แล้วเสร็จ เพิ่มศักยภาพการเดินทางให้สะดวก รวดเร็ว ปลอดภัย ส่งเสริมเศรษฐกิจการค้า การขนส่งพืชผลการเกษตรอย่างยั่งยืน

วันจันทร์ที่ 7 กรกฎาคม 2568
กรมทางหลวงชนบท สร้างสะพานท่าเกยสามัคคี จังหวัดสุโขทัย แล้วเสร็จ เพิ่มศักยภาพการเดินทางให้สะดวก รวดเร็ว ปลอดภัย ส่งเสริมเศรษฐกิจการค้า การขนส่งพืชผลการเกษตรอย่างยั่งยืน
...
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ก่อสร้างสะพานท่าเกยสามัคคี อำเภอสวรรคโลก จังหวัดสุโขทัย แล้วเสร็จและเปิดให้ประชาชนใช้สัญจรแล้ว เป็นการยกระดับการเดินทางจากเดิมเป็นสะพานแขวนไม้ที่ชำรุดเสียหายและสัญจรได้เพียงเดินเท้ากับรถจักรยานยนต์ ทำให้ประชาชนไม่ได้รับความสะดวกในการเดินทาง ทช. จึงได้จัดสรรงบประมาณดำเนินการก่อสร้างเป็นสะพานคอนกรีตเสริมเหล็ก เพื่อบรรเทาความเดือดร้อนให้แก่นักเรียนที่จะเดินทางข้ามฝั่งไปยังโรงเรียนบ้านป่ากุมเกาะ และประชาชนที่จะเดินทางไปวัดท่าเกย เพิ่มประสิทธิภาพและความปลอดภัยในการสัญจรให้ดีมากยิ่งขึ้น โดยก่อสร้างสะพานเชื่อมระหว่างหมู่ที่ 4 บ้านป่ากุมเกาะ กับหมู่ที่ 6 บ้านคลอง   หกบาท ยาว 145 เมตร ผิวจราจรกว้าง 7 เมตร พร้อมถนนเชิงลาดต่อเชื่อมสะพานผิวทางคอนกรีตความยาว 150 เมตร แบ่งเป็น ฝั่งบ้านป่ากุมเกาะ ยาว 7.5 เมตร และฝั่งบ้านคลองหกบาท ยาว 142.5 เมตร ใช้งบประมาณ 27.859 ล้านบาท สะพานแห่งนี้จะช่วยยกระดับความปลอดภัยในการเดินทางมากยิ่งขึ้น เชื่อมต่อถนนสายหลักเข้าสู่ชุมชน ให้ประชาชนใช้สัญจรข้ามแม่น้ำยมได้อย่างสะดวกรวดเร็ว ช่วยร่นระยะทางจากเดิมประมาณ 8 กิโลเมตร โดยเฉพาะประชาชนที่ประกอบอาชีพเกษตรกร ทำให้สามารถเดินทางเข้าพื้นที่ทางการเกษตรได้สะดวกรวดเร็ว รวมถึงสามารถส่งเสริมและกระตุ้นเศรษฐกิจการขนส่งพืชผลทางการเกษตรออกสู่ตลาดได้อย่างยั่งยืน

ที่มา : https://www.thaigov.go.th/news/contents/details/98233