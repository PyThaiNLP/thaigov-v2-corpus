รัฐบาลไทย-ข่าวทำเนียบรัฐบาล-ดีอี เตือนภัยระวัง “มิจฉาชีพ” อ้าง “รับสมัครงาน 1 อำเภอ 1 ไอทีแมน” เรียกรับเงินค่าตอบแทน เสี่ยงสูญทรัพย์สิน-ข้อมูลส่วนบุคคล

วันจันทร์ที่ 14 กรกฎาคม 2568
ดีอี เตือนภัยระวัง “มิจฉาชีพ” อ้าง “รับสมัครงาน 1 อำเภอ 1 ไอทีแมน” เรียกรับเงินค่าตอบแทน เสี่ยงสูญทรัพย์สิน-ข้อมูลส่วนบุคคล
ดีอี เตือนภัยระวัง “มิจฉาชีพ” อ้าง “รับสมัครงาน 1 อำเภอ 1 ไอทีแมน” เรียกรับเงินค่าตอบแทน เสี่ยงสูญทรัพย์สิน-ข้อมูลส่วนบุคคล
วันที่ 14 กรกฎาคม 2568 นายเวทางค์ พ่วงทรัพย์ โฆษกกระทรวงดิจิทัลเพื่อเศรษฐกิจและสังคม (ดีอี) เปิดเผยว่า กระทรวงดีอี ได้รับการสอบถามจากประชาชน เรื่อง การเปิดรับสมัครลูกจ้างโครงการที่เกี่ยวข้องกับโครงการ “1 อำเภอ 1 ไอทีแมน” โดยมีการอ้างอิงรายละเอียดการรับสมัครบุคคล ในโครงการ “1 อำเภอ 1 ไอทีแมน” ซึ่งเป็นโครงการของสำนักงานคณะกรรมการดิจิทัลเพื่อเศรษฐกิจและสังคมแห่งชาติ (BDE) ในสังกัดกระทรวงดีอี ที่มีการเปิดรับสมัครทั่วประเทศ และให้ส่งเอกสารข้อมูลส่วนบุคคลให้กับบริษัทผู้รับสมัคร พร้อมเรียกรับเงินค่าสมัครงาน ในสื่อสังคมออนไลน์ผ่านแอปพลิเคชัน  Facebook และ Line
ทั้งนี้ กระทรวงดีอี ตรวจสอบแล้วพบว่า “การรับสมัครลูกจ้างกระทรวงดิจิทัลฯ 1 อำเภอ 1 ไอทีแมน โดยมีการเรียกรับเงินค่าตอบแทนสมัครงาน” เป็นข้อมูลเท็จ และขอชี้แจงว่า การแอบอ้างดังกล่าวไม่เป็นความจริง และกระทรวงดีอีไม่มีส่วนเกี่ยวข้องกับการกระทำดังกล่าว
“ปัจจุบันกระทรวงดีอี โดยสำนักงานคณะกรรมการดิจิทัลเพื่อเศรษฐกิจและสังคมแห่งชาติ (BDE) เตรียมดำเนินโครงการส่งเสริมและพัฒนาทักษะความรู้เพื่อขับเคลื่อนและยกระดับกำลังคนดิจิทัลระดับอำเภอ ซึ่งขณะนี้ยังไม่มีการเปิดรับสมัครบุคคล ทำงานประจำอำเภอทั่วประเทศ และเรียกรับเงินค่าตอบแทนในการสมัครงานแต่อย่างใด โดยขอเตือนประชาชนอย่าหลงเชื่อ หรือส่งต่อข้อความใดๆ ที่มีการแอบอ้างรับสมัครงานดังกล่าว ซึ่งอาจเสี่ยงต่อการสูญเสียข้อมูลส่วนบุคคล และทรัพย์สิน รวมทั้งทำให้เกิดการเข้าใจผิด ที่มีผลกระทบเป็นวงกว้างในสังคม” นายเวทางค์ กล่าว
แจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.)
|  Line ID: @antifakenewscenter | เว็บไซต์ www.antifakenewscenter.com
----------------------------------------------------

ที่มา : https://www.thaigov.go.th/news/contents/details/98413