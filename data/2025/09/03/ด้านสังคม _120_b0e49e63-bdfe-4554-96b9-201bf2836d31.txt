รัฐบาลไทย-ข่าวทำเนียบรัฐบาล-​คกก.อำนวยการจัดทำตำรับยาแผนไทยแห่งชาติ เห็นชอบปรับปรุงรายการตํารับยาฯ ฉบับใหม่ ส่งเสริมการใช้ประโยชน์และสร้างมูลค่าเศรษฐกิจให้ประเทศ

วันอังคารที่ 22 กรกฎาคม 2568
​คกก.อำนวยการจัดทำตำรับยาแผนไทยแห่งชาติ เห็นชอบปรับปรุงรายการตํารับยาฯ ฉบับใหม่ ส่งเสริมการใช้ประโยชน์และสร้างมูลค่าเศรษฐกิจให้ประเทศ
คณะกรรมการอำนวยการจัดทำตำรับยาแผนไทยแห่งชาติ เห็นชอบปรับปรุงรายการตํารับยาแผนไทยฯ ฉบับใหม่ และส่งเสริมการใช้ประโยชน์จากภูมิปัญญาการแพทย์แผนไทยดูแลสุขภาพประชาชน สร้างมูลค่าเศรษฐกิจให้ประเทศ
วันนี้ (22 กรกฎาคม 2568) ที่กรมการแพทย์แผนไทยและการแพทย์ทางเลือก นพ.ศักดา อัลภาชน์ รองปลัดกระทรวงสาธารณสุข กล่าวภายหลังเป็นประธานการประชุมคณะกรรมการอำนวยการจัดทำตำรับยาแผนไทยแห่งชาติ ว่า กระทรวงสาธารณสุขมีนโยบายเพิ่มศักยภาพเศรษฐกิจสุขภาพ สนับสนุนการยกระดับภูมิปัญญาไทย สมุนไพรไทย ผลักดันสู่ตลาดโลก ที่ประชุมในวันนี้จึงร่วมกันทบทวนรายการตำรับยาแผนไทยแห่งชาติ ฉบับล่าสุดปี 2564 เพื่อส่งเสริมการใช้ประโยชน์จากภูมิปัญญาการแพทย์แผนไทยในการดูแลสุขภาพประชาชนและสร้างเศรษฐกิจให้กับประเทศมากขึ้น โดยมีมติทบทวน ปรับปรุง ตำรับยาฯ ให้มีความเป็นปัจจุบันมากขึ้น ซึ่งเมื่อจัดพิมพ์รายการตำรับยาแผนไทยแห่งชาติฉบับใหม่แล้วภายในปีงบประมาณ พ.ศ.2569 จะร่วมกับหน่วยงานที่เกี่ยวข้องบูรณาการคู่ขนานวิจัยตำรับยาและพัฒนายาที่ได้คุณภาพมาตรฐาน นำไปสู่การผลิตยาสมุนไพรมาตรฐาน WHO GMP ดูแลสุขภาพประชาชน สร้างมูลค่าทางเศรษฐกิจให้กับประเทศต่อไป
ด้าน นพ.สมฤกษ์ จึงสมาน อธิบดีกรมการแพทย์แผนไทยและการแพทย์ทางเลือก กล่าวเสริมว่า ที่ผ่านมา กระทรวงสาธารณสุขได้ออกประกาศกำหนดตำราการแพทย์แผนไทยของชาติและตำราการแพทย์แผนไทยของชาติ ตั้งแต่ พ.ศ.2558 คุ้มครองตำราการแพทย์แผนไทยของชาติ 891 ตำรา ศิลาจารึก 536 แผ่น และตำรับยาแผนไทยของชาติในตำราและศิลาจารึกดังกล่าว 59,687 ตำรับ ซึ่งปัจจุบันได้มีการคัดเลือกตำรับยาแผนไทย 324 ตำรับ ซึ่งมีทั้งตํารับยาแผนไทยของชาติ ตํารับยาเกร็ด ตํารับยาพื้นบ้าน เภสัชตํารับจากโรงพยาบาล และยาสมุนไพรในบัญชียาหลักแห่งชาติ มากําหนดเป็น “รายการตํารับยาแผนไทยแห่งชาติ” (National Thai Traditional Formulary) 2021 Edition แบ่งเป็นยาภายใน 274 ตํารับ และยาภายนอก 50 ตํารับ พร้อมทั้งส่งเสริมการใช้ประโยชน์ในการเรียนการสอนในสถาบันการศึกษาด้านการแพทย์แผนไทยและการแพทย์แผนไทยประยุกต์38 แห่ง การใช้ในภาคอุตสาหกรรมและโรงพยาบาลของรัฐ และผลักดันเข้าสู่บัญชียาหลักแห่งชาติ รวมทั้งมีการวิจัยตำรับยาอดฝิ่น พัฒนาเป็นยาอดยาบ้า และปรุงยาเฉพาะราย เป็นต้น
********************************** 22 กรกฎาคม 2568

ที่มา : https://www.thaigov.go.th/news/contents/details/98674