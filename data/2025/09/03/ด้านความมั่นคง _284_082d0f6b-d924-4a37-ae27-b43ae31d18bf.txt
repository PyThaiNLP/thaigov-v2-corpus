รัฐบาลไทย-ข่าวทำเนียบรัฐบาล-กระทรวงแรงงาน ชวนคนไทยเปิดโลกอาชีพ สร้างรายได้เสริม ที่งาน “มหกรรมรับงานและอาชีพอิสระ เพื่อคนไทยมีอาชีพมีรายได้” พบกันที่กระทรวงแรงงาน วันที่ 7–8 ส.ค. นี้

วันอังคารที่ 5 สิงหาคม 2568
05/08/2568
พิมพ์
กระทรวงแรงงาน ชวนคนไทยเปิดโลกอาชีพ สร้างรายได้เสริม ที่งาน “มหกรรมรับงานและอาชีพอิสระ เพื่อคนไทยมีอาชีพมีรายได้” พบกันที่กระทรวงแรงงาน วันที่ 7–8 ส.ค. นี้
นายพงศ์กวิน จึงรุ่งเรืองกิจ รัฐมนตรีว่าการกระทรวงแรงงาน เปิดเผยว่า กระทรวงแรงงาน โดยกรมการจัดหางาน มุ่งมั่นในการส่งเสริมให้คนไทยทุกกลุ่มมีงานทำ มีอาชีพ และมีรายได้ที่มั่นคง โดยส่งเสริมการมีงานทำทั้งในประเทศ การไปทำงานต่างประเทศ
รวมถึงการประกอบอาชีพอิสระมาโดยตลอด เพื่อสร้างคุณภาพชีวิตที่ดีและความมั่นคงให้กับประชาชนทุกกลุ่มอย่างทั่วถึง กระทรวงแรงงานจึงมีกำหนดจัดงาน “มหกรรมรับงานและอาชีพอิสระ เพื่อคนไทยมีอาชีพ มีรายได้” ขึ้น เพื่อเปิดเวทีให้ประชาชนได้เข้าถึงโอกาสทางอาชีพ และสนับสนุนให้ผู้ที่ต้องการเริ่มต้นหรือพัฒนาอาชีพอิสระ ได้มีพื้นที่แสดงศักยภาพและแลกเปลี่ยนประสบการณ์ โดยหวังว่างานนี้จะเป็นอีกหนึ่งกลไกสำคัญในการขับเคลื่อนเศรษฐกิจฐานราก เพิ่มรายได้ให้กับประชาชน และจุดประกายแนวคิดในการสร้างอาชีพใหม่ ๆ ให้แก่ผู้เข้าร่วมงาน
ด้านนายสมชาย มรกตศรีวรรณ อธิบดีกรมการจัดหางาน กล่าวว่า ภายในงานจัดขึ้นภายใต้แนวคิด “เปิดโลกอาชีพ ของดี 4 ภาค” ซึ่งจะมีกิจกรรมที่น่าสนใจมากมาย อาทิ การเสวนาโดยผู้นำกลุ่มผู้รับงานไปทำที่บ้าน ที่ประสบความสำเร็จ Best Practice การมอบโล่รางวัลแก่กลุ่มอาชีพต้นแบบ Best Practice และการมอบเกียรติบัตรแก่จัดหางานจังหวัดที่ได้รับรางวัลชนะการประกวดคลิปวิดีโอประชาสัมพันธ์ แพลตฟอร์ม “คนทำงานอิสระ”กิจกรรม Inspiration Talk เพื่อจุดประกายแรงบันดาลใจในการประกอบอาชีพ การแสดงและจำหน่ายผลิตภัณฑ์จากกลุ่มผู้รับงานไปทำที่บ้าน และกลุ่มผู้ประกอบอาชีพอิสระ การสาธิตและทดลองฝึกปฏิบัติอาชีพอิสระ บูธแสดงสินค้าและกิจกรรมจากกลุ่มอาชีพและกลุ่มรับงานไปทำที่บ้านกว่า 40 กลุ่ม และกลุ่มฟู้ดทรัค แฟรนไชส์อีก 10 กลุ่ม
“เหตุผลสำคัญของการจัดงานมหกรรมรับงานและอาชีพอิสระในครั้งนี้ คือ เพื่อเปิดโอกาสให้กลุ่มผู้รับงานไปทำที่บ้าน และกลุ่มอาชีพอิสระ ที่ได้รับการส่งเสริมจากกรมการจัดหางาน ได้นำสินค้าและผลิตภัณฑ์มาจัดแสดงและจัดจำหน่าย รวมถึงเป็นพื้นที่ในการพบปะ พูดคุย และเจรจาระหว่างผู้ว่าจ้างกับผู้รับงานโดยตรง ซึ่งจะช่วยเพิ่มช่องทางการจ้างงาน และเปิดโลกทัศน์ให้กับประชาชนที่กำลังมองหาแนวทางการสร้างรายได้หรืออาชีพใหม่ ๆ ที่เหมาะสมกับตนเอง” อธิบดีกรมการจัดหางาน กล่าว
ทั้งนี้ ขอเชิญนักเรียน นักศึกษา และประชาชนทั่วไปที่กำลังมองหาโอกาสในการประกอบอาชีพอิสระ เข้าร่วมงาน “มหกรรมรับงานและอาชีพอิสระ เพื่อคนไทยมีอาชีพมีรายได้” ซึ่งจะจัดขึ้นในวันที่ 7–8 สิงหาคม 2568 ณ ชั้น 1 อาคารกระทรวงแรงงาน ถนนมิตรไมตรี แขวงดินแดง เขตดินแดง กรุงเทพมหานคร สอบถามรายละเอียดเพิ่มเติมได้ที่สายด่วนกระทรวงแรงงาน โทร. 1506 กด 2 กรมการจัดหางาน หรือ สายด่วนกรมการจัดหางาน โทร.1694

ที่มา : https://www.thaigov.go.th/news/contents/details/99332