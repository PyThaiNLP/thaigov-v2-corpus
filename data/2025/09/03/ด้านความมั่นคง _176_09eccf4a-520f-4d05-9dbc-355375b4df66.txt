รัฐบาลไทย-ข่าวทำเนียบรัฐบาล-น้ำท่วม จังหวัดเชียงราย หลังพายุ “วิภา” พัดกระหน่ำ ด้านทหารพัฒนา พร้อมยืนหยัดเคียงข้างประชาชนทั้งในยามปกติและยามวิกฤต

วันพุธที่ 23 กรกฎาคม 2568
น้ำท่วม จังหวัดเชียงราย หลังพายุ “วิภา” พัดกระหน่ำ ด้านทหารพัฒนา พร้อมยืนหยัดเคียงข้างประชาชนทั้งในยามปกติและยามวิกฤต
กองบัญชาการกองทัพไทย โดยศูนย์บรรเทาสาธารณภัย หน่วยพัฒนาการเคลื่อนที่ 35 สำนักงานพัฒนาภาค 3 หน่วยบัญชาการทหารพัฒนา ได้จัดกำลังพลพร้อมยุทโธปกรณ์ของ “ชุดบรรเทาสาธารณภัยเคลื่อนที่เร็ว” ลงพื้นที่ตำบลเวียงเทิง อำเภอเทิง จังหวัดเชียงราย อย่างเร่งด่วน
เพื่อให้การช่วยเหลือประชาชนที่ได้รับผลกระทบจากอิทธิพลของพายุโซนร้อน “วิภา” ซึ่งทำให้ระดับน้ำแม่น้ำน่านเพิ่มสูง และเอ่อล้นตลิ่ง เข้าท่วมบ้านเรือน และพื้นที่ทางการเกษตรหลายจุด
เจ้าหน้าที่ทหารได้เข้าช่วยอพยพประชาชนจากพื้นที่เสี่ยงภัยไปยังพื้นที่ปลอดภัย พร้อมสนับสนุนการขนย้ายทรัพย์สินมีค่า สิ่งของจำเป็น และอุปกรณ์ยังชีพขึ้นที่สูงอย่างเร่งด่วน เพื่อลดความเสียหายที่อาจเกิดขึ้น พร้อมทั้งจัดตั้งจุดให้ความช่วยเหลือและสนับสนุนประชาชนในทุกด้าน
ทั้งนี้ หน่วยยังคงตรึงกำลังในพื้นที่เพื่อเฝ้าระวังสถานการณ์น้ำอย่างใกล้ชิด และพร้อมให้ความช่วยเหลือประชาชนอย่างทันท่วงที ตอกย้ำพันธกิจของกองทัพไทยในการยืนหยัดเคียงข้างพี่น้องประชาชน ทั้งในยามปกติ และโดยเฉพาะในยามเกิดภัยพิบัติ “ในทุกวิกฤต กองทัพไทยจะไม่ทิ้งประชาชน”

ที่มา : https://www.thaigov.go.th/news/contents/details/98711