รัฐบาลไทย-ข่าวทำเนียบรัฐบาล-ผู้ช่วย รมว.ท่องเที่ยวและกีฬา เปิดงาน “ทั่วหล้า เทิดไท้ ถวายใจสดุดี” เฉลิมพระเกียรติในหลวง ร.10 และฉลอง 50 ปี ความสัมพันธ์ไทย-จีน

วันศุกร์ที่ 25 กรกฎาคม 2568
ผู้ช่วย รมว.ท่องเที่ยวและกีฬา เปิดงาน “ทั่วหล้า เทิดไท้ ถวายใจสดุดี” เฉลิมพระเกียรติในหลวง ร.10 และฉลอง 50 ปี ความสัมพันธ์ไทย-จีน
ผู้ช่วย รมว.ท่องเที่ยวและกีฬา เปิดงาน “ทั่วหล้า เทิดไท้ ถวายใจสดุดี” เฉลิมพระเกียรติในหลวง ร.10 และฉลอง 50 ปี ความสัมพันธ์ไทย-จีน
วันที่ 25 กรกฎาคม 2568 เวลา 14.00 น. ณ พาร์คพารากอน ศูนย์การค้าสยามพารากอน กรุงเทพฯ นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ เป็นประธานในพิธีเปิดงาน “ทั่วหล้า เทิดไท้ ถวายใจสดุดี” ซึ่งจัดขึ้นเพื่อเฉลิมพระเกียรติพระบาทสมเด็จพระปรเมนทรรามาธิบดีศรีสินทร มหาวชิราลงกรณ พระวชิรเกล้าเจ้าอยู่หัว เนื่องในโอกาสวันเฉลิมพระชนมพรรษา 28 กรกฎาคม 2568 และในโอกาสครบรอบ 50 ปีแห่งการสถาปนาความสัมพันธ์ทางการทูตระหว่างประเทศไทยกับสาธารณรัฐประชาชนจีน โดยมีนางสาวฐาปนีย์ เกียรติไพบูลย์ ผู้ว่าการการท่องเที่ยวแห่งประเทศไทย เข้าร่วมในพิธี
นายจักรพล ตั้งสุทธิธรรม กล่าวว่า “ในศุภวาระมหามงคลที่ปวงพสกนิกรชาวไทยพร้อมใจน้อมสำนึกในพระมหากรุณาธิคุณอันหาที่สุดมิได้ ข้าพเจ้าขอแสดงความชื่นชมยินดีกับการจัดกิจกรรม ‘ทั่วหล้า เทิดไท้ ถวายใจสดุดี’ ซึ่งมิใช่เพียงการเทิดพระเกียรติ แต่ยังเป็นเวทีแห่งการแสดงศิลปวัฒนธรรมของสองแผ่นดิน ที่สะท้อนถึงความสัมพันธ์อันแน่นแฟ้นระหว่างประชาชนไทยและจีน ตลอดระยะเวลา 50 ปีแห่งมิตรไมตรีอันลึกซึ้ง”
ภายในงานมีการจัดแสดงศิลปวัฒนธรรมร่วมสมัยและประเพณีอันทรงคุณค่าจากทั้งประเทศไทยและประเทศจีน อาทิ การแสดงโขนไทย การแสดงนาฏศิลป์จีน การจัดนิทรรศการเฉลิมพระเกียรติ ตลอดจนกิจกรรมเชิงสร้างสรรค์ที่เปิดโอกาสให้ประชาชนได้มีส่วนร่วม เพื่อร่วมกันน้อมรำลึกในพระมหากรุณาธิคุณและส่งเสริมสัมพันธภาพอันดีระหว่างสองประเทศ
การจัดงานครั้งนี้นับเป็นอีกหนึ่งกิจกรรมสำคัญที่สื่อถึง Soft Power ของประเทศไทย ผ่านมิติของศิลปะ วัฒนธรรม และพระราชกรณียกิจที่งดงาม เป็นพลังแห่งความภาคภูมิใจของคนไทยทั้งชาติ และเป็นสื่อกลางเชื่อมความสัมพันธ์กับนานาประเทศอย่างยั่งยืน

ที่มา : https://www.thaigov.go.th/news/contents/details/98863