รัฐบาลไทย-ข่าวทำเนียบรัฐบาล-กระทรวงมหาดไทย คว้ารางวัล "สำเภา-นาวาทอง" 2568 พร้อมหน่วยงานในสังกัด 1 กรม 4 จังหวัด เดินหน้ายกระดับบริภาครัฐที่ทันสมัยและมีประสิทธิภาพ

วันพฤหัสบดีที่ 28 สิงหาคม 2568
28/08/2568
พิมพ์
กระทรวงมหาดไทย คว้ารางวัล "สำเภา-นาวาทอง" 2568 พร้อมหน่วยงานในสังกัด 1 กรม 4 จังหวัด เดินหน้ายกระดับบริภาครัฐที่ทันสมัยและมีประสิทธิภาพ
กระทรวงมหาดไทย คว้ารางวัล "สำเภา-นาวาทอง" 2568 พร้อมหน่วยงานในสังกัด 1 กรม 4 จังหวัด เดินหน้ายกระดับบริภาครัฐที่ทันสมัยและมีประสิทธิภาพ
เมื่อวันที่ 27 ส.ค. 68 เวลา 14.30 น. นายอรรษิษฐ์ สัมพันธรัตน์ ปลัดกระทรวงมหาดไทย เข้ารับโล่รางวัลประกาศเกียรติคุณ "สำเภา - นาวาทอง" ประจำปี 2568 ประเภทหน่วยงานระดับกระทรวง โดยมี นายจตุพร บุรุษพัฒน์ รัฐมนตรีว่าการกระทรวงพาณิชย์ เป็นประธานเปิดและกล่าวปาฐถกถาพิเศษ "ประสิทธิภาพหน่วยงานภาครัฐการพัฒนาประเทศที่ยั่งยืน" พร้อมด้วย ดร.พจน์ อร่ามวัฒนานนท์ ประธานกรรมการหอการค้าไทยและสภาหอการค้าแห่งประเทศไทย นายสุรงค์ บูลกุล รองประธานกรรมการหอการค้าไทย ร่วมมอบรางวัล
โอกาสนี้ นายขจรเกียรติ รักพานิชมณี อธิบดีกรมที่ดิน นายบัญชา เชาวรินทร์ ผู้ว่าราชการจังหวัดสระบุรี นายเอกพงษ์ ศิริพันธ์ หัวหน้าสำนักงานจังหวัดนครปฐม นายสาครินทร์ จำปา หัวหน้าสำนักงานจังหวัดฉะเชิงเทรา และผู้แทนหน่วยงานที่เกี่ยวข้อง ร่วมเข้ารับรางวัล ณ หอประชุมมหาวิทยาลัยหอการค้าไทย อาคาร 15 มหาวิทยาลัยหอการค้าไทย ถ.วิภาวดีรังสิต กรุงเทพฯ
การมอบรางวัล "สำเภา - นาวาทอง" ประจำปี 2568 ในครั้งนี้ กระทรวงมหาดไทยได้รับรางวัลประเภท "หน่วยงานระดับกระทรวง" พร้อมทั้งมีส่วนราชการระดับกรมในสังกัดกระทรวงมหาดไทย รับรางวัลประเภท "หน่วยงานระดับกรม" คือ กรมที่ดิน รวมถึงหน่วยงานในสังกัดสำนักงานปลัดกระทรวงมหาดไทยรับรางวัลประเภท "หน่วยงานระดับภูมิภาค" จำนวน 4 หน่วยงาน คือ สำนักงานจังหวัดสระบุรี (ภาคกลาง) สำนักงานจังหวัดนครปฐม (ภาคกลาง) สำนักงานจังหวัดน่าน (ภาคเหนือ) และสำนักงานจังหวัดฉะเชิงเทรา (ภาคตะวันออก) จากทั้งหมด 39 หน่วยงานภาครัฐที่ได้รับรางวัลและมีผลงานโดดเด่น
การมอบรางวัลในครั้งนี้ เป็นครั้งที่ 4 ที่หอการค้าไทยจัดขึ้น เพื่อยกย่องเชิดชูหน่วยงานภาครัฐที่ปรับปรุงกระบวนการทำงาน ลดขั้นตอน และพัฒนาการบริการ ทำให้มีประสิทธิภาพดีมากยิ่งขึ้น ส่งผลให้ภาคธุรกิจได้ทำงานอย่างราบรื่น ซึ่งปัจจัยสำคัญที่ทำให้ภาคธุรกิจมีประสิทธิภาพเพิ่มขึ้นคือระบบบริการภาครัฐ การขออนุมัติขออนุญาตต่างๆ โดยหน่วยงานภาครัฐได้ปฏิรูปกฎหมาย ระเบียบต่างๆ อย่างต่อเนื่องจนสามารถลดขั้นตอนมากกว่า 1,000 กระบวนงาน ตลอดจนผนึกกำลังร่วมกับหน่วยงานภาครัฐ ในการเชื่อมโยงข้อมูลนิติบุคคลทางอิเล็กทรอนิกส์ที่ไม่ต้องเรียกเอกสารหรือสำเนา ลดความซ้ำซ้อน และค่าใช้จ่ายที่ไม่จำเป็นได้จำนวนมาก

ที่มา : https://www.thaigov.go.th/news/contents/details/100220