รัฐบาลไทย-ข่าวทำเนียบรัฐบาล-จิรายุย้ำ คลิป “นั่งลงลูก” ที่คุณชวนได้ยิน เป็นคลิปตกแต่งเสียง ในห้องพิจารณา ศาลรธน. ฟังกี่รอบก็ชัดว่า "นั่งลงครับ" 

วันอาทิตย์ที่ 24 สิงหาคม 2568
24/08/2568
พิมพ์
จิรายุย้ำ คลิป “นั่งลงลูก” ที่คุณชวนได้ยิน เป็นคลิปตกแต่งเสียง ในห้องพิจารณา ศาลรธน. ฟังกี่รอบก็ชัดว่า "นั่งลงครับ"
เตือน ปชช.บิดเบือนข้อมูลใส่ร้าย อย่าโพสต์ ไม่ชัวร์ อย่าแชร์
วันนี้ (วันอาทิตย์ที่ 24 ส.ค. 2568) นายจิรายุ ห่วงทรัพย์ ที่ปรึกษาของนายกรัฐมนตรี อดีตประธานคณะกรรมาธิการกิจการศาล องค์กรอิสระ องค์กรอัยการฯ  กล่าวถึง กรณีมีการบิดเบือนคำพูดในวันสืบพยานของนายกรัฐมนตรี โดยหลังจากนายกรัฐมนตรีกล่าวคำสาบานตนแล้ว ตุลาการศาลรัฐธรรมนูญท่านหนึ่งได้กล่าวคำว่า “นั่งลงครับ” แต่กลับมีกระบวนการนำไปบิดเบือนและตกแต่งเสียง โดยกล่าวหาว่า ตุลาการศาลรัฐธรรมนูญพูดว่า “นั่งลงลูก“ ซึ่งเป็นการบิดเบือน
ขณะเดียวกัน ยังพบว่าอดีตประธานรัฐสภา นายชวน  หลีกภัย ได้สัมภาษณ์ให้ความเห็นในกรณีดังกล่าวหลายประเด็น
ซึ่งอาจเป็นไปได้ว่า นายชวน หลีกภัย อาจจะยังไม่ได้ฟังคลิปเต็มๆ จริงๆ ในวันดังกล่าว หรือไม่ก็อาจจะได้ฟังจากคลิปที่ถูกบิดเบือนและตกแต่ง  ซึ่งความเป็นจริงการบันทึกเสียงทั้งหมดหรือการกล่าวบนบัลลังก์ คนที่นั่งอยู่ในห้องพิจารณาก็ได้ยินตรงกันว่า ”นั่งลงครับ“ ทั้งสิ้น
ทั้งนี้ ตนในฐานะเคยดำรงตำแหน่งประธานคณะกรรมาธิการกิจการศาลองค์กรอิสระ องค์กรอัยการ ฯติดตามการทำงานกระบวนการยุติธรรมมาโดยตลอด ไม่มีเหตุผลใดๆ ในกระบวนการยุติธรรมที่จะใช้คำพูดในลักษณะเช่นนี้ ไม่ว่าจะเป็นศาลใหนก็ตาม นายจิรายุกล่าว

ที่มา : https://www.thaigov.go.th/news/contents/details/100064