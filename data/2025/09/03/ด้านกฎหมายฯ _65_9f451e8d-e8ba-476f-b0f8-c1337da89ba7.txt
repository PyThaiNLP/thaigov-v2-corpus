รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ลงพื้นที่แม่สอด จังหวัดตาก สกัดกั้นและควบคุมสารเคมีตั้งต้น เร่งเครื่องแก้ปัญหายาเสพติดจากต้นตอ

วันอาทิตย์ที่ 24 สิงหาคม 2568
24/08/2568
พิมพ์
รัฐมนตรีว่าการกระทรวงยุติธรรม ลงพื้นที่แม่สอด จังหวัดตาก สกัดกั้นและควบคุมสารเคมีตั้งต้น เร่งเครื่องแก้ปัญหายาเสพติดจากต้นตอ
รัฐมนตรีว่าการกระทรวงยุติธรรม ลงพื้นที่แม่สอด จังหวัดตาก สกัดกั้นและควบคุมสารเคมีตั้งต้น เร่งเครื่องแก้ปัญหายาเสพติดจากต้นตอ
ในวันอาทิตย์​ที่ 24 สิงหาคม 2568 พันตำรวจเอก ทวี สอดส่อง รัฐมนตรีว่าการกระทรวงยุติธรรม และคณะ ประกอบด้วย พลเอก นิพัทธ์ ทองเล็ก ผู้ช่วยรัฐมนตรีประจําสํานักนายกรัฐมนตรี ในฐานะคณะอนุกรรมการควบคุมสารเคมีที่ใช้ในการผลิตยาเสพติด นายนิยม เติมศรีสุข ผู้ช่วยรัฐมนตรีประจำกระทรวงยุติธรรม พันตำรวจตรี สุริยา สิงหกมล อธิบดี​กรมคุม​ประพฤติ​ นายมานะ ศิริพิทยาวัฒน์ รองเลขาธิการ ป.ป.ส. ลงพื้นที่ตรวจราชการการควบคุมสารตั้งต้นและเคมีภัณฑ์ที่ใช้ในการผลิตยาเสพติดในอาเซียน ในพื้นที่อำเภอแม่สอด จังหวัดตาก โดยมี นายชูชีพ พงษ์ไชย ผู้ว่าราชการจังหวัดตาก นายสวนิต สุริยกุล ณ อยุธยา รองผู้ว่าราชการจังหวัดตาก และหัวหน้าส่วนราชการในสังกัดกระทรวงยุติธรรมในพื้นที่​จังหวัด​ตาก องค์กรปกครองท้องถิ่น ฝ่ายปกครอง ฝ่ายความมั่นคง และหน่วยงานที่เกี่ยวข้อง ร่วมให้การต้อนรับ ณ ด่านพรมแดนแม่สอด แห่งที่ 2 อำเภอแม่สอด จังหวัดตาก ​
โอกาส​นี้​ พันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าวว่า ปัญหาสำคัญประการหนึ่งของยาเสพติดในปัจจุบัน คือ การผลิตที่ส่วนใหญ่มาจากประเทศเพื่อนบ้าน ทำให้การสั่งซื้อและนำเข้ายาเสพติดจากนอกประเทศเป็นเรื่องยากที่จะควบคุม จึงได้หารือกับเจ้าหน้าที่สำนักงาน ป.ป.ส. และเห็นตรงกันว่าหากสามารถตัดวงจรยาเสพติดที่ชายแดนแม่สอดได้สำเร็จ จะส่งผลกระทบอย่างมีนัยสำคัญต่อปริมาณยาเสพติดที่เข้าสู่ประเทศไทย ซึ่งปัจจุบันอาจมีจำนวนหลายพันล้านเม็ดในขณะที่เราสามารถจับกุมได้เพียงส่วนน้อยเท่านั้น
“ผมอยากเข้ามาช่วยส่งเสริมและสนับสนุนการทำงานของเจ้าหน้าที่ที่เกี่ยวข้อง เพราะเชื่อว่าทุกคนทำงานอย่างเต็มที่อยู่แล้ว อยากให้ทุกฝ่ายเข้ามาช่วยกันดูว่าขาดเหลืออะไร และร่วมกันแก้ไขปัญหานี้ โดยเฉพาะอย่างยิ่ง ปัญหายาเสพติดถือเป็นความทุกข์ของประชาชน และเป็นเรื่องสำคัญที่เราต้องร่วมมือกันเพื่อ คืนคนที่มีคุณภาพกลับสู่สังคม การเข้ามามีส่วนร่วมในครั้งนี้ก็เพื่อร่วมกันขับเคลื่อนและแก้ไขปัญหายาเสพติดให้เกิดผลเป็นรูปธรรม“ พันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าว
รัฐมนตรีว่าการกระทรวงยุติธรรม ยังเน้นย้ำว่า การควบคุมสารตั้งต้นและเคมีภัณฑ์เป็นนโยบายสำคัญ เพราะเป็นต้นตอของการผลิตยาเสพติด โดยเฉพาะอย่างยิ่งการนำผ่านชายแดนทางตะวันตกของประเทศเพื่อส่งต่อไปยังแหล่งผลิตในประเทศเพื่อนบ้าน
โดยการลงพื้นที่ครั้งนี้มีขึ้นหลังการตรวจยึดสารเคมีตั้งต้นจำนวนมหาศาลกว่า 800 ตัน ในโกดังสินค้าที่อำเภอแม่สอดเมื่อวันที่ 20 สิงหาคม ที่ผ่านมา ซึ่งสารเคมีเหล่านี้สามารถนำไปผลิตยาบ้าและไอซ์ได้เป็นจำนวนมาก เป้าหมายหลักในการควบคุมสารตั้งต้น ที่ผ่านมา หน่วยงานร่วมที่ปฏิบัติงาน ณ ด่านศุลกากรแม่สอด สามารถตรวจยึดสารเคมีได้เป็นจำนวนมาก โดยในปี พ.ศ. 2567-2568 มีคดีตรวจยึดสารเคมีตั้งต้น 12 คดีทั่วประเทศ ซึ่ง 5 คดีอยู่ในพื้นที่จังหวัดตาก
ทั้งนี้ รัฐบาลตั้งเป้าหมายที่จะลดปัญหายาเสพติดให้สำเร็จในระยะเวลาที่กำหนด โดยการขับเคลื่อนมีเป้าหมายเพื่อจัดการกับต้นตอของปัญหาอย่างแท้จริง ผู้ที่มีส่วนเกี่ยวข้องกับการนำเข้าหรือส่งออกสารเคมีเพื่อใช้ในทางที่ผิดจะต้องถูกดำเนินคดีอย่างเด็ดขาด มีมาตรการควบคุมสารเคมีอย่างใกล้ชิด เพื่อให้การแก้ไขปัญหายาเสพติดเป็นไปอย่างยั่งยืน และป้องกันการแพร่ระบาดของยาเสพติดในพื้นที่อย่างมีประสิทธิภาพต่อไป

ที่มา : https://www.thaigov.go.th/news/contents/details/100059