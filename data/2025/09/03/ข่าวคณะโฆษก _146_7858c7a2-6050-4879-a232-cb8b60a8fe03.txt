รัฐบาลไทย-ข่าวทำเนียบรัฐบาล-รัฐบาลย้ำวอร์รูม ศบ.ทก. ติดตามสถานการณ์ตลอด 24 ชั่วโมง  ยืนยันช่วงบ่ายถึงค่ำวันนี้ เสียงปืนเบาลง

วันอังคารที่ 29 กรกฎาคม 2568
29/07/2568
พิมพ์
รัฐบาลย้ำวอร์รูม ศบ.ทก. ติดตามสถานการณ์ตลอด 24 ชั่วโมง  ยืนยันช่วงบ่ายถึงค่ำวันนี้ เสียงปืนเบาลง
หลังจากกองทัพภาคที่ 1-2  รวมทัพเรือไทย  ตั้งโต๊ะพูดคุยกับผู้บัญชาการภูมิภาค 4-5 ของกัมพูชา พร้อมสั่งการ ศบ.ทก.  ประชุมประเมินสถานการณ์พรุ่งนี้อีกครั้ง  ก่อนแจ้งส่งประชาชนคืนพื้นที่เมื่อสถานการณ์ปลอดภัย
วันนี้ (29 กรกฎาคม 2568) เวลา 18.30 น. นายจิรายุ ห่วงทรัพย์ โฆษกประจำสำนักนายกรัฐมนตรี คณะกรรมการศูนย์เฉพาะกิจสถานการณ์บริเวณชายแดนไทย-กัมพูชา (ศบ.ทก.) เปิดเผยว่า รัฐบาลสั่งการให้วอร์รูมที่จัดตั้งขึ้นในนามของ คณะกรรมการศูนย์เฉพาะกิจสถานการณ์บริเวณชายแดนไทย-กัมพูชา (ศบ.ทก.) โดยมีพลเอกณัฐพล นาคพานิชย์ รัฐมนตรีช่วยว่าการกระทรวงกลาโหม  เป็นหัวหน้าศูนย์เฉพาะกิจฯ  ตั้งแต่เดือนมิถุนายนที่ผ่านมาและให้เป็น “วอร์รูม ”ศูนย์รวมในการสั่งการและรับข้อมูลจากทุกภาคส่วนเพื่อประเมินสถานการณ์ตลอด 24 ชั่วโมง
โดยเฉพาะหลังจากการเจรจาหยุดยิงที่เมืองปูตราจายา ประเทศมาเลเซียวานนี้ ศูนย์เฉพาะกิจฯ ได้ประชุมและเฝ้าติดตามสถานการณ์อย่างต่อเนื่องตลอด 24 ชั่วโมงโดยจะรับฟังข้อมูลจากพื้นที่กองทัพภาคที่ 1 กองทัพภาคที่ 2 และกองทัพเรือ่ที่ดูแลจังหวัดจันทบุรีและตราด
ทั้งนี้ ศบ.ทก.จะมอนิเตอร์ข้อมูลข่าวสาร รวมทั้งสถานการณ์ชายแดน 7 จังหวัดอย่างต่อเนื่องและหากมีเหตุการณ์สำคัญหรือภารกิจเร่งด่วน ก็ให้ดำเนินการประสานงานสั่งการกับส่วนราชการที่เกี่ยวข้อง รวมทั้งสื่อมวลชน ผ่านทุกช่องทางของทำเนียบรัฐบาลและกรมประชาสัมพันธ์ เพื่อนำเสนอข้อมูลต่อไป
นายจิรายุกล่าวต่อไปว่าสำหรับสถานการณ์  โดยในเวลา 10.30 น. มีการพบปะอย่างไม่เป็นทางการระหว่างแม่ทัพภาคที่ 1 และผู้บัญชาการภูมิภาคทหารที่ 5 ของกัมพูชา  ณ จุดผ่านแดนถาวรบ้านคลองลึก จ.สระแก้ว  และแม่ทัพภาคที่ 2 พบกับผู้บัญชาการภูมิภาคทหารที่ 4 ของกัมพูชา เวลา 10.00 น. ณ ช่องจอม จ.สุรินทร์
สรุปผลหารือเบื้องต้น ดังนี้
1. ต้องหยุดยิงในพื้นที่ขัดแย้งทันที
2. ห้ามยิงใส่ประชาชนโดยเด็ดขาด
3. งดการเสริมกำลังทหารเพิ่มเติม
4. ห้ามเคลื่อนย้ายกำลังพลไปแนวชายแดน
5.ให้อำนวยความสะดวกในการส่งตัวผู้บาดเจ็บและผู้เสียชีวิตกับประเทศต้นทางอย่างปลอดภัย
นอกจากนี้ยังมีข้อตกลงเพิ่มเติมในการจัดตั้งชุดประสานงานแก้ไขปัญหาร่วมฝ่ายละ 4 คนโดยจะมีการนัดหารือเพิ่มเติมอีกครั้ง ในการประชุม GBC ในวันที่ 4 สิงหาคม นี้
ส่วนการหารือชายแดนไทยกัมพูชาด้านตะวันออกของกองบัญชาการป้องกันชายแดนจันทบุรีและตราด นั้น ผู้บัญชาการป้องกันชายแดนจันทบุรีและตราด (ผบ.กปช.จต.)ได้พบหารือทางออนไลน์กับ ผู้บัญชาการภูมิภาคทหารที่ 3 ของกัมพูชา ทางระบบออนไลน์ เวลา 9.00 น. ณ กองบัญชาการป้องกันชายแดนจันทบุรีและตราด ต่อมา เวลา 13.00 น. ได้พบกัน ณ จุดผ่านแดนถาวรบ้านผักกาด จ.จันทบุรี มีข้อสรุป ดังนี้
1.ให้ทั้งสองฝ่ายได้หยุดยิงตั้งแต่เที่ยงคืนที่ผ่านมาตามข้อตกลงระหว่างรัฐบาลไทยกับกัมพูชา
2.จะไม่มีการเคลื่อนย้ายกำลังและอาวุธจากที่อยู่ในปัจจุบัน
3.หลังจากที่มีการประชุม GBC จะจัดให้มีการประชุม RBC ที่จังหวัดไพลินเพิ่มเติม และ
4.จะมีการพูดคุยกันและพัฒนาความสัมพันธ์ระหว่างสองประเทศให้เหมือนเดิม
ทั้งนี้ รัฐบาลได้มอบหมายให้ที่ประชุม ศบ.ทก.โดยมีเลขาธิการสภาความมั่นคงแห่งชาติเป็นประธานในการประชุมพรุ่งนี้(พุธที่ 30 กรกฎาคม 2568) เวลา 09:30 น. โดยให้ติดตาม ประเด็นสำคัญ ดังนี้
1.ติดตามการละเมิดการหยุดยิงของฝ่ายกัมพูชา / แนวทางการตอบสนองของไทย
2.ผลการหารืออย่างไม่เป็นทางการของกลไก RBC ไทย - กัมพูชา
3.การเตรียมความพร้อมของที่พักพิงในพื้นที่ชายแดน
ทั้งนี้ วอร์รูม ของ ศบ.ทก.จะสรุปประเด็นของสถานการณ์อย่างต่อเนื่องตลอดทั้งวันในวันพรุ่งนี้ นายจิรายุฯ กล่าว

ที่มา : https://www.thaigov.go.th/news/contents/details/99018