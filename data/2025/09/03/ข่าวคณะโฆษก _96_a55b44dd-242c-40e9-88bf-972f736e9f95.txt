รัฐบาลไทย-ข่าวทำเนียบรัฐบาล- คนทำงานชาวกัมพูชาชายแดนไทย เฮ… รัฐบาลอำนวยความสะดวกให้แรงงานชาวกัมพูชาที่ทำงานในจังหวัดชายแดนในไทยอนุญาตให้อยู่ต่อได้ถึง 6 เดือน ตามมติ ครม. วันนี้ 

วันอังคารที่ 22 กรกฎาคม 2568
22/07/2568
พิมพ์
คนทำงานชาวกัมพูชาชายแดนไทย เฮ… รัฐบาลอำนวยความสะดวกให้แรงงานชาวกัมพูชาที่ทำงานในจังหวัดชายแดนในไทยอนุญาตให้อยู่ต่อได้ถึง 6 เดือน ตามมติ ครม. วันนี้
หลังชายแดน 7 จังหวัด ปรับเวลาเดินทางผ่านด่านทำให้ไม่สามารถเข้าออกได้
วันนี้ (22 กรกฎาคม 2568)  นายจิรายุ ห่วงทรัพย์ โฆษกประจำสำนักนายกรัฐมนตรีเปิดเผยว่า  ด้วยสถานการณ์ความไม่สงบบริเวณชายแดนไทยและกัมพูชา และได้มีมาตรการควบคุมการผ่านแดน ส่งผลให้กลุ่มแรงงานต่างด้าวสัญชาติกัมพูชา  ที่เข้ามาทำงาน ในจังหวัดต่างๆตามชายแดน ไทย กัมพูชา ที่ใช้ บัตรผ่านแดน ( Border Pass ) ที่ได้รับอนุญาตให้ทำงานตาม ม.64 แห่ง พ.ร.ก. การบริหารจัดการการทำงานของคนต่างด้าวๆ ที่อายุการทำงานหรือระยะเวลาการอนุญาตให้พำนักได้สิ้นสุดแล้ว ซึ่งจะต้องเดินทางออกนอกประเทศไทย เพื่อเดินทางกลับเข้ามาใหม่นั้น  ไม่สามารถเดินทางเข้า - ออกได้ ทำให้อยู่ในประเทศไทย เกินกำหนดระยะเวลาที่ได้รับอนุญาต (Overstay) และมีสถานะที่ไม่ถูกต้องตามกฎหมาย ซึ่งในปัจจุบันกลุ่มแรงงานต่างด้าวดังกล่าว ที่ครบระยะเวลาการจ้างงานหรือระยะเวลาการอนุญาตให้พำนักได้รับอนุญาตสิ้นสุด มีจำนวน 47,348 คน (ข้อมูล ณ มิ.ย. 68) ทั้งนี้ บางส่วนใบอนุญาตการทำงานจะทยอยหมดอายุไปจนถึงปลายเดือน กันยายน 2568
ทั้งนี้ ที่ประชุมคณะรัฐมนตรีวันนี้ เห็นชอบตามที่กระทรวงแรงงาน เสนอ โดยให้ผ่อนผันให้คนต่างด้าวกลุ่มเป้าหมายอยู่ในราชอาณาจักรเป็นกรณีพิเศษเพื่อทำงาน ตามชายแดน ได้เป็นระยะเวลา 6 เดือน นับแต่วันที่ประกาศ มท. มีผลใช้บังคับ คือ วันที่ 7 มิ.ย.2568  เหตุผลเนื่องจากวันดังกล่าวเป็นวันที่เริ่มใช้มาตรการควบคุมการผ่านแดนฯ หรือจนกว่ามาตรการควบคุมการผ่านแดนฯ กลับสู่ภาวะปกติ (สามารถเดินทางเข้า - ออก บริเวณ จุดผ่านแดนถาวรของทั้งสองประเทศได้ตามปกติเป็นระยะเวลาไม่น้อยกว่า 1เดือน) และให้ยกเว้นการเปรียบเทียบปรับคนต่างด้าวกรณีอยู่ในราชอาณาจักรเกินระยะเวลาที่กำหนด
โดยให้คนต่างด้าวยื่นคำขออนุญาตทำงาน ได้ทั้ง ไปยื่นด้วยตัวเอง หรือผ่านทางระบบอิเล็กทรอนิกส์ ของกระทรวงแรงงาน พร้อมทั้งเอกสารและหลักฐานตามที่กรมการจัดหางานกำหนด และ ชำระค่าธรรมเนียมค่ายื่นขอ (100 บาท) และค่าธรรมเนียมใบอนุญาตทำงาน (225 บาท)ภายใน 30 วันนับแต่วันที่ได้ยื่นขอ ให้คนต่างด้าวไปดำเนินการตรวจสุขภาพ ณ สถานพยาบาลของรัฐ และขึ้นทะเบียนเป็นผู้ประกันตนสำหรับคนต่างด้าวซึ่งทำงานในกิจการหรือเป็นลูกจ้างที่ไม่อยู่ภายใต้บังคับกฎหมายว่าด้วยประกันสังคม เช่น คนรับใช้ในบ้าน ทำงานเพาะปลูก ประมง ป่าไม้ และเลี้ยงสัตว์ซึ่งไม่ได้จ้างตลอดทั้งปี หรือทำงานเป็นครั้งคราว หรือตามฤดูกาล จะต้องทำประกันสุขภาพตามประกาศ สธ.  ว่าด้วยการตรวจสุขภาพและประกันสุขภาพแรงงานต่างด้าว (ไม่สามารถทำประกันสุขภาพกับบริษัทเอกชนได้) เมื่อดำเนินการครบถ้วนตามที่กำหนดแล้วให้นายทะเบียนอนุญาตให้คนต่างด้าวทำงานครั้งละ 3 เดือน และหากคนต่างด้าวประสงค์จะทำงานในราชอาณาจักรต่อไปให้ยื่นคำขออนุญาตทำงาน พร้อมทั้งเอกสารและหลักฐาน และชำระค่าธรรมเนียม ตามที่กำหนดไว้ข้างต้น นายจิรายุกล่าว

ที่มา : https://www.thaigov.go.th/news/contents/details/98655