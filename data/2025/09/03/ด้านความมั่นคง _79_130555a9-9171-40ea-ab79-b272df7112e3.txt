รัฐบาลไทย-ข่าวทำเนียบรัฐบาล-"เดชอิศม์" เปิดงานเบญจสหกรณ์สัมพันธ์ชายแดนใต้ ครั้งที่ 1 พร้อมกำชับผู้ว่าฯ ปัตตานี ส่งเสริมให้ประชาชนได้มีงาน มีอาชีพ มีรายได้ที่มั่นคง มุ่งจัดการความกังวลทำให้ประชาชนไร้ทุกข์ 

วันอาทิตย์ที่ 6 กรกฎาคม 2568
06/07/2568
พิมพ์
"เดชอิศม์" เปิดงานเบญจสหกรณ์สัมพันธ์ชายแดนใต้ ครั้งที่ 1 พร้อมกำชับผู้ว่าฯ ปัตตานี ส่งเสริมให้ประชาชนได้มีงาน มีอาชีพ มีรายได้ที่มั่นคง มุ่งจัดการความกังวลทำให้ประชาชนไร้ทุกข์
"เดชอิศม์" เปิดงานเบญจสหกรณ์สัมพันธ์ชายแดนใต้ ครั้งที่ 1 พร้อมกำชับผู้ว่าฯ ปัตตานี ส่งเสริมให้ประชาชนได้มีงาน มีอาชีพ มีรายได้ที่มั่นคง มุ่งจัดการความกังวลทำให้ประชาชนไร้ทุกข์ สร้างความสุขที่ยั่งยืน
เมื่อวานนี้ (5 ก.ค. 68) นายเดชอิศม์ ขาวทอง รัฐมนตรีช่วยว่าการกระทรวงมหาดไทย เป็นประธานเปิดงานเบญจสหกรณ์สัมพันธ์ชายแดนใต้ ครั้งที่ 1 ประจำปี 2568 โดยมี นางพาตีเมาะ สะดียามู ผู้ว่าราชการจังหวัดปัตตานี กล่าวต้อนรับ นายบุญสม ทองศรีพราย ประธานกรรมการดำเนินการสหกรณ์ออมทรัพย์ครูปัตตานี กล่าวรายงาน ณ โรงแรมเซาท์ เทิร์น วิว ปัตตานี อ.เมืองปัตตานี จ.ปัตตานี โดยมี รองผู้ว่าราชการจังหวัดปัตตานี หัวหน้าส่วนราชการ ประธานคณะกรรมการอิสลามประจำ จังหวัดปัตตานี ประธานกรรมการดำเนินการสหกรณ์ออมทรัพย์ครูจังหวัดภาคใต้ และภาคีเครือข่ายร่วมงานเป็นจำนวนมาก
นายเดชอิศม์ ขาวทอง รัฐมนตรีช่วยว่าการกระทรวงมหาดไทย กล่าวว่า รัฐบาลและกระทรวงมหาดไทยมีนโยบายที่ชัดเจนในการเสริมสร้างความสันติสุขให้เกิดขึ้นในทุกพื้นที่ของประเทศไทย ด้วยการส่งเสริมให้พี่น้องประชาชนได้มีความอยู่ดีกินดี โดยตนได้เน้นย้ำกับผู้ว่าราชการจังหวัดปัตตานี ในการส่งเสริมให้พี่น้องประชาชนได้มีงาน มีอาชีพ มีรายได้ที่มั่นคง เพื่อจัดการความกังวลทำให้ประชาชนไร้ทุกข์ สร้างความสุขที่ยั่งยืนให้กับพี่น้องประชาชน ตามนโยบายของนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย รักษาราชการแทนนายกรัฐมนตรี เพื่อให้พี่น้องประชาชนทุกคนได้มีความสุข และจะได้ร่วมกันในการสร้างสรรค์ให้ปัจจัยเรื่องเศรษฐกิจเป็นจุดแข็งเพื่อความสุขที่ยั่งยืนของจังหวัดชายแดนใต้
งาน "เบญจสหกรณ์สัมพันธ์ชายแดนใต้ ครั้งที่ 1 ประจำปี 2568" จัดขึ้นเพื่อแลกเปลี่ยนองค์ความรู้ในการบริหารงานสหกรณ์ให้มีประสิทธิภาพมากยิ่งขึ้น ทั้งสร้างความคล่องตัวในการประสานงานระหว่างสหกรณ์ และเพื่อเชื่อมความสัมพันธ์ระหว่างสหกรณ์ โดยมีกรรมการดำเนินงานสหกรณ์ออมทรัพย์ครูทั้ง 5 จังหวัดชายแดนใต้ ได้แก่ สหกรณ์ออมทรัพย์ครูยะลา จำกัด สหกรณ์ออมทรัพย์ครูนราธิวาส จำกัด สหกรณ์ออมทรัพย์ครูสงขลา จำกัด สหกรณ์ออมทรัพย์ครูสตูล จำกัด และสหกรณ์ออมทรัพย์ครูปัตตานี จำกัด เข้าร่วม

ที่มา : https://www.thaigov.go.th/news/contents/details/98211