รัฐบาลไทย-ข่าวทำเนียบรัฐบาล-"ธีรรัตน์” ตอบกระทู้ถามวุฒิสมาชิก ย้ำ รัฐบาลยกระดับระบบแจ้งเตือน Cell Broadcast โดยส่งข้อความเตือนภัยแล้วกว่า 122 ครั้ง เพื่อความปลอดภัยคนไทยทุกพื้นที่

วันจันทร์ที่ 25 สิงหาคม 2568
25/08/2568
พิมพ์
"ธีรรัตน์” ตอบกระทู้ถามวุฒิสมาชิก ย้ำ รัฐบาลยกระดับระบบแจ้งเตือน Cell Broadcast โดยส่งข้อความเตือนภัยแล้วกว่า 122 ครั้ง เพื่อความปลอดภัยคนไทยทุกพื้นที่
"ธีรรัตน์” ตอบกระทู้ถามวุฒิสมาชิก ย้ำ รัฐบาลยกระดับระบบแจ้งเตือน Cell Broadcast โดยส่งข้อความเตือนภัยแล้วกว่า 122 ครั้ง เพื่อความปลอดภัยคนไทยทุกพื้นที่
วันนี้ (25 ส.ค. 68) นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ได้รับมอบหมายจากนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย รักษาราชการแทนนายกรัฐมนตรี ตอบกระทู้ถามเป็นหนังสือของนายสุทนต์ กล้าการขาย สมาชิกวุฒิสภา เกี่ยวกับความพร้อมและทิศทางการพัฒนาระบบ Cell Broadcast (CBS) ซึ่งถือเป็นเครื่องมือสำคัญในการแจ้งเตือนภัยฉุกเฉินและภัยพิบัติให้แก่ประชาชน ในที่ประชุมวุฒิสภา ครั้งที่ 12 (สมัยสามัญประจำปีครั้งที่หนึ่ง) ณ ห้องประชุมวุฒิสภา อาคารรัฐสภา ถ.เกียกกาย กรุงเทพฯ
นางสาวธีรรัตน์ กล่าวว่า รัฐบาลได้จัดทำมาตรฐานการปฏิบัติงาน (Standard Operating Procedure: SOP) และมาตรฐานระบบแจ้งเตือนภัย Common Alerting Protocol (CAP) ครอบคลุมแล้วกว่า 8 ประเภทภัย ทั้งแผ่นดินไหว สึนามิ วาตภัย อุทกภัย ดินโคลนถล่ม ภัยหนาว ฝุ่นละอองขนาดเล็ก (PM2.5) และเหตุรุนแรงในพื้นที่สาธารณะ พร้อมทั้งอยู่ระหว่างการจัดทำ SOP เพิ่มเติมสำหรับภัยจากกองกำลังนอกประเทศ สะท้อนถึงความมุ่งมั่นของรัฐบาลในการเตรียมความพร้อมทุกมิติ
สำหรับความคืบหน้าขณะนี้ กรมป้องกันและบรรเทาสาธารณภัยได้ทดสอบระบบ Cell Broadcast ทั้งในระดับเล็ก ระดับกลาง และระดับใหญ่ และปัจจุบันได้นำมาใช้งานจริงแล้ว โดยตั้งแต่วันที่ 27 พฤษภาคม ถึงปัจจุบัน มีการส่งข้อความแจ้งเตือนภัยไปแล้วกว่า 122 ครั้ง ล่าสุด คือ การแจ้งเตือนพายุ “คาจิกิ” แจ้งเตือนพายุ คาจิกิ เฝ้าระวังน้ำท่วมฉับพลัน น้ำป่าไหลหลาก น้ำท่วมขัง ดินโคลนถล่ม ช่วงวันที่ 24-27 ส.ค.68 ในพื้นที่ภาคเหนือ ภาคตะวันออกเฉียงเหนือ ภาคกลาง และภาคใต้ รวม 58 จังหวัด ซึ่งช่วยให้ประชาชนในพื้นที่เสี่ยงภัยได้มีเวลาเตรียมพร้อมรับมือสถานการณ์ได้อย่างทันท่วงที ทั้งนี้ ประชาชนบางส่วนที่ไม่ได้รับข้อความ นางสาวธีรรัตน์ ได้ชี้แจงว่า โทรศัพท์บางเครื่องอาจไม่ได้อัปเดตซอฟต์แวร์ หรืออยู่นอกพื้นที่ที่หน่วยงานต้องการที่จะแจ้งเตือน ทำให้ไม่ได้รับการแจ้งเตือน แต่ยืนยันว่า ณ ปัจจุบัน ระบบ Cell Broadcast ได้มีการใช้งานจริงแล้ว
นอกจากนี้ รัฐบาลยังได้บูรณาการทำงานร่วมกันอย่างเป็นระบบ กระทรวงดิจิทัลเพื่อเศรษฐกิจและสังคมรับผิดชอบการพัฒนาโครงสร้างพื้นฐานด้าน Cloud Server และระบบเชื่อมต่อข้อมูล ขณะที่กรมป้องกันและบรรเทาสาธารณภัยทำหน้าที่จัดทำระบบส่งข้อความ Cell Broadcast Entity (CBE) ส่วนผู้ให้บริการเครือข่ายโทรศัพท์มือถือดูแล Cell Broadcast Center (CBC) เพื่อกระจายข้อความไปถึงประชาชนทั่วประเทศอย่างครอบคลุมและรวดเร็ว
ทั้งนี้ นางสาวธีรรัตน์ ย้ำว่า รัฐบาลยังคงเดินหน้าต่อยอดระบบให้ครอบคลุมสาธารณภัยทุกมิติ เพื่อยกระดับมาตรฐานการแจ้งเตือนภัยของประเทศให้ทันสมัย ได้มาตรฐานระดับสากล และสอดคล้องกับพันธกิจของรัฐบาลที่ยึดมั่นใน “ความปลอดภัยและความมั่นคงของประชาชน”

ที่มา : https://www.thaigov.go.th/news/contents/details/100106