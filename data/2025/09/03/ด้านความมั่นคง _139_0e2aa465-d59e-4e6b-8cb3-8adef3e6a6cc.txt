รัฐบาลไทย-ข่าวทำเนียบรัฐบาล-รองปลัดกระทรวงกลาโหมให้การต้อนรับผู้ช่วยทูตทหารสาธารณรัฐเช็กประจำประเทศไทยย้ำความพร้อมสานต่อความร่วมมือทางทหาร

วันพฤหัสบดีที่ 17 กรกฎาคม 2568
รองปลัดกระทรวงกลาโหมให้การต้อนรับผู้ช่วยทูตทหารสาธารณรัฐเช็กประจำประเทศไทยย้ำความพร้อมสานต่อความร่วมมือทางทหาร
รองปลัดกระทรวงกลาโหม ให้การต้อนรับผู้ช่วยทูตทหารสาธารณรัฐเช็กประจำประเทศไทย เนื่องในโอกาสเข้ารับตำแหน่งใหม่ เน้นย้ำความสัมพันธ์อันดีระหว่างสองประเทศที่ดำเนินมากว่า ๕๑ ปี และพร้อมสานต่อความร่วมมือด้านการทหารให้ก้าวหน้ายิ่งขึ้น
ในวันพุธที่ ๑๖ กรกฎาคม ๒๕๖๘ เวลา ๑๓.๓๐ นาฬิกา พลเอก ธราพงษ์ มะละคำ รองปลัดกระทรวงกลาโหม กรุณาให้ พลอากาศจัตวา Martin Bulka (มาร์ติน บูลก้า) ผู้ช่วยทูตทหารสาธารณรัฐเช็กประจำประเทศไทย ซึ่งมีถิ่นบำนัก ณ กรุงนิวเดลี สาธารณรัฐอินเดีย เข้าเยี่ยมคำนับเพื่อแนะนำตัวในโอกาสเข้ารับตำแหน่ง ณ ห้องพระบารมีปกเกล้า ในศาลาว่าการกลาโหม
ทั้งนี้ รองปลัดกระทรวงกลาโหม ได้กล่าวต้อนรับ นาย Pavel Pitel (ปาเวล ปีเตล) เอกอัคราชทูตสาธารณรัฐเช็กประจำประเทศไทย และแสดงความยินดีกับ พลอากาศจัตวา Martin Bulka ในโอกาสเข้ารับตำแหน่งใหม่ พร้อมกล่าวขอบคุณที่เดินทางมาจากกรุงนิวเดลีเพื่อแนะนำตัว โดยย้ำถึงความพร้อมของกระทรวงกลาโหมที่จะทำงานร่วมกับทั้งสองท่าน เพื่อสานต่อและพัฒนาความร่วมมือด้านการทหารให้ก้าวหน้ายิ่งขึ้นไป
นอกจากนี้ยังได้กล่าวชื่นชมความสัมพันธ์อันดีระหว่างประเทศไทยและสาธารณรัฐเช็ก ซึ่งเพิ่งครบ ๕๑ ปีของการสถาปนาความสัมพันธ์ทางการทูตเมื่อเดือนมีนาคม ๒๕๖๘ ที่ผ่านมา โดยเน้นย้ำถึงการแลกเปลี่ยนการเยือนของผู้บังคับบัญชาระดับสูง และการเดินทางระหว่างประชาชนของทั้งสองประเทศที่มีมาอย่างต่อเนื่อง ซึ่งเป็นปัจจัยสำคัญในการเสริมสร้างความร่วมมือในหลากหลายมิติ ทั้งด้านการเมือง การค้า การลงทุน การท่องเที่ยว ตลอดจนอุตสาหกรรมป้องกันประเทศ
สำหรับความสัมพันธ์ทางการทหาร รองปลัดกระทรวงกลาโหมได้กล่าวขอบคุณการสนับสนุน ด้านการทหารที่สาธารณรัฐเช็กมอบให้ โดยกล่าวว่าที่ผ่านมากองทัพไทยได้มีการจัดหายุทโธปกรณ์และเครื่องบินขับไล่จากเช็กเข้าประจำการ ซึ่งเป็นเครื่องพิสูจน์ถึงความก้าวหน้าทางเทคโนโลยีและประสิทธิภาพด้านการผลิตอาวุธยุทโธปกรณ์ของสาธารณรัฐเช็กได้เป็นอย่างดี การเยี่ยมคำนับในครั้งนี้ถือเป็นการตอกย้ำความสัมพันธ์อันแน่นแฟ้นของทั้งสองประเทศ ทั้งยังเป็นส่วนสำคัญในการเสริมสร้างความร่วมมือด้านการทหารให้แข็งแกร่งและยั่งยืนยิ่งขึ้นต่อไป

ที่มา : https://www.thaigov.go.th/news/contents/details/98505