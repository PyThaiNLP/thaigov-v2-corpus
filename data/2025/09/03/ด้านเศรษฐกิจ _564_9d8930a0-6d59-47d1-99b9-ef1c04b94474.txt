รัฐบาลไทย-ข่าวทำเนียบรัฐบาล-ผู้ตรวจฯ กฤศ ปิดอบรม “คาร์บอนฟุตพริ้นท์ Net Zero” รุ่นแรก เสริมศักยภาพเจ้าหน้าที่สู่การพัฒนาอุตสาหกรรมสีเขียว

วันพฤหัสบดีที่ 21 สิงหาคม 2568
21/08/2568
พิมพ์
ผู้ตรวจฯ กฤศ ปิดอบรม “คาร์บอนฟุตพริ้นท์ Net Zero” รุ่นแรก เสริมศักยภาพเจ้าหน้าที่สู่การพัฒนาอุตสาหกรรมสีเขียว
ผู้ตรวจฯ กฤศ ปิดอบรม “คาร์บอนฟุตพริ้นท์ Net Zero” รุ่นแรก เสริมศักยภาพเจ้าหน้าที่สู่การพัฒนาอุตสาหกรรมสีเขียว
วันที่ 20 สิงหาคม 2568 นายกฤศ จันทร์สุวรรณ ผู้ตรวจราชการกระทรวงอุตสาหกรรม เป็นประธานปิดการฝึกอบรมเชิงปฏิบัติการหลักสูตร “การจัดทำคาร์บอนฟุตพริ้นท์องค์กรและแนวทางสู่เป้าหมาย Net Zero ของภาคอุตสาหกรรม” ภายใต้กิจกรรมสร้างความตระหนักรู้ถึงความสำคัญของการประยุกต์ใช้กรอบแนวคิด BCG และการดำเนินธุรกิจให้เป็นมิตรต่อสิ่งแวดล้อมอย่างยั่งยืน พร้อมมอบเกียรติบัตรแก่ผู้สำเร็จการอบรม โดยมี นางเปมิกา ปาลวัฒน์ นักวิเคราะห์นโยบายและแผนเชี่ยวชาญ กองยุทธศาสตร์และแผนงาน สำนักงานปลัดกระทรวงอุตสาหกรรม ผู้บริหาร และเจ้าหน้าที่ที่เกี่ยวข้อง เข้าร่วม ณ โรงแรมไมด้า ดอนเมือง แอร์พอร์ต กรุงเทพมหานคร
สำหรับการอบรมครั้งนี้มีวัตถุประสงค์เพื่อเสริมสร้างศักยภาพบุคลากรของสำนักงานปลัดกระทรวงอุตสาหกรรม ให้มีองค์ความรู้และทักษะที่จำเป็นในการสนับสนุนการเปลี่ยนผ่านของผู้ประกอบการสู่การดำเนินธุรกิจอย่างยั่งยืนและเป็นมิตรกับสิ่งแวดล้อม โดยตลอดการอบรม 3 วัน ผู้เข้าร่วมได้รับความรู้เชิงลึกเกี่ยวกับการจัดทำบัญชีก๊าซเรือนกระจก การประเมินคาร์บอนฟุตพริ้นท์องค์กร และแนวทางสู่เป้าหมาย Net Zero เพื่อนำไปประยุกต์ใช้ในการทำงานจริง
นายกฤศ กล่าวว่า "การจัดทำคาร์บอนฟุตพริ้นท์องค์กรและแนวทางสู่เป้าหมาย Net Zero ของภาคอุตสาหกรรม ภายใต้กรอบแนวคิด BCG ที่จัดขึ้นในครั้งนี้ ถือเป็นการเสริมสร้างขีดความสามารถของบุคลากรกระทรวงอุตสาหกรรมในการสนับสนุนผู้ประกอบการอย่างเป็นรูปธรรม มั่นใจว่าผู้เข้าร่วมทุกท่านได้รับทั้งความรู้และทักษะที่จำเป็น อันจะช่วยยกระดับความพร้อมของภาคอุตสาหกรรมในการปรับตัวต่อความท้าทายด้านสภาพภูมิอากาศ และยังเป็นการรักษาขีดความสามารถในการแข่งขันของประเทศในเวทีสากล พร้อมทั้งร่วมเป็นส่วนหนึ่งในการแก้ไขปัญหาสิ่งแวดล้อมของโลก และขอแสดงความยินดีกับผู้เข้าร่วมอบรมรุ่นที่ 1 จำนวน 55 คน ที่สำเร็จการอบรม โดยคาดหวังว่าผู้ผ่านการฝึกอบรมจะนำองค์ความรู้ไปประยุกต์ใช้ในการปฏิบัติงาน และมีบทบาทสำคัญในการสนับสนุนผู้ประกอบการก้าวสู่การดำเนินธุรกิจที่เป็นมิตรต่อสิ่งแวดล้อมได้อย่างยั่งยืนต่อไป"

ที่มา : https://www.thaigov.go.th/news/contents/details/99990