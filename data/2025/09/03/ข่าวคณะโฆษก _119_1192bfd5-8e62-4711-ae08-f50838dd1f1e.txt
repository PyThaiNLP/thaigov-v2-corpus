รัฐบาลไทย-ข่าวทำเนียบรัฐบาล-เขมร.. อย่ามา  “กอม บาวก์“"កុំបោក"  หยุดโกหกชาวโลก! โฆษกรัฐบาลสวนโทรโข่งกลาโหมเขมร ให้ข่าวมั่ว

วันศุกร์ที่ 25 กรกฎาคม 2568
25/07/2568
พิมพ์
เขมร.. อย่ามา  “กอม บาวก์“"កុំបោក"  หยุดโกหกชาวโลก! โฆษกรัฐบาลสวนโทรโข่งกลาโหมเขมร ให้ข่าวมั่ว
ชี้ทหารเขมรมีพฤติกรรมรุกราน ฆาตกรรมพลเรือนไทยเป็นอาชญากรรมสงคราม หลักฐานชัดเจนต่อสายตานานาชาติ ยังจะแถ
วันนี้ (25 กรกฎาคม 2568) นายจิรายุ ห่วงทรัพย์ โฆษกประจำสำนักนายกรัฐมนตรี กล่าวถึงกรณีโฆษกกระทรวงกลาโหมกัมพูชา กล่าวหาฝ่ายไทยว่าใช้อาวุธและเครื่องบินขับไล่ F-16 โจมตีเป้าหมาย 8 แห่งในกัมพูชา รวมถึงพื้นที่ทางประวัติศาสตร์และชุมชนพลเรือนว่า  กองทัพกัมพูชา กำลังบิดเบือนความจริงด้วยการโกหก "កុំបោក" อย่างไร้ยางอาย
เพราะเขมรจำนนด้วยพยานหลักฐานชัดเจน ซึ่งผู้สื่อข่าวนานาชาติรายงานตรงกันว่า กัมพูชาเป็นฝ่ายที่ละเมิดอธิปไตยไทย เปิดฉากใช้อาวุธโจมตีทหารไทย และใช้อาวุธร้ายแรงอย่างปืนใหญ่จรวดหลายลำกล้องถล่มประเทศไทยลึกเข้ามามากกว่า 30 กิโลเมตร  ถูกโรงพยาบาลและบ้านเรือนของประชาชนในเขตชายแดน จนมีผู้ได้รับบาดเจ็บและเสียชีวิตจำนวนมาก เป็นพฤติกรรมของอาชญากรรมสงครามที่ไร้มนุษยชน เกินกว่าโลกจะรับได้
นายจิรายุระบุว่า คำกล่าวอ้างของกัมพูชาเต็มไปด้วย การโกหก "កុំបោក" อ้างไม่มีการโจมตีพลเรือนไทย ขณะที่มีหลักฐานชัดเจนจากสื่อมวลชนไทยและต่างประเทศ รายงานตรงกันว่ากัมพูชา คือ ฝ่ายที่ยิงเข้าใส่ชุมชนและโรงพยาบาลในเขตไทย มีภาพและคลิปวิดีโอจำนวนมากที่ยืนยันเหตุการณ์ได้อย่างชัดเจนเป็นที่ประจักษ์
การประชุมสภาความมั่นคงแห่งชาติ (สมช.) ในช่วงบ่ายวานนี้ (24 กรกฎาคม 2568) รายงานตัวเลขผู้เสียชีวิตจากเหตุการณ์ความรุนแรงบริเวณชายแดน ซึ่งมีพลเรือนรวมอยู่ด้วย สะท้อนให้เห็นชัดเจนว่า มีพลเรือนตกเป็นเป้าหมายของการโจมตีจากฝ่ายกัมพูชา ซึ่งเป็นหลักฐานยืนยันชัดเจน ซึ่งคำกล่าวอ้างของโฆษกกลาโหมกัมพูชาที่ปฏิเสธไม่เคยโจมตีพลเรือนไทยนั้น ขัดแย้งกับข้อเท็จจริงและมีพฤติกรรมกระหายสงคราม และยังพยายามบิดเบือนข้อมูล เพื่อหลีกเลี่ยงความรับผิดชอบจากการก่อเหตุที่รุนแรงต่อพลเรือนไทยอย่างไร้มนุษยธรรมในครั้งนี้
“ขอย้ำว่า การโจมตีประชาชน พลเรือนในเขตแดนไทยถือเป็นการละเมิดอธิปไตย และหลักมนุษยธรรมอย่างร้ายแรง คำพูดที่บิดเบือนความเป็นจริง เพื่อปกป้องภาพลักษณ์ของตัวเอง ปัจจุบันหมดความน่าเชื่อถือแล้ว เชื่อว่านานาประเทศทั่วโลกจะเชื่อข้อเท็จจริง มากกว่าการโฆษณาหลอกตัวเองที่คิดเอง เชื่อเอง ของกองทัพกัมพูชาและผู้นำกัมพูชา โดยขออย่ามา “กอม บาวก์“(อย่าโกหก)

ที่มา : https://www.thaigov.go.th/news/contents/details/98813