รัฐบาลไทย-ข่าวทำเนียบรัฐบาล-ปลัดกระทรวงยุติธรรม เป็นประธานพิธีเปิดโครงการจัดกิจกรรมการส่งเสริมทักษะวิชาชีพและความสามารถพิเศษเพื่อเป็นสวัสดิการแก่ผู้ต้องขังฯ พร้อมตรวจเยี่ยมเรือนจำกลางคลองเปรม

วันจันทร์ที่ 30 มิถุนายน 2568
ปลัดกระทรวงยุติธรรม เป็นประธานพิธีเปิดโครงการจัดกิจกรรมการส่งเสริมทักษะวิชาชีพและความสามารถพิเศษเพื่อเป็นสวัสดิการแก่ผู้ต้องขังฯ พร้อมตรวจเยี่ยมเรือนจำกลางคลองเปรม
ปลัดกระทรวงยุติธรรม เป็นประธานพิธีเปิดโครงการจัดกิจกรรมการส่งเสริมทักษะวิชาชีพและความสามารถพิเศษเพื่อเป็นสวัสดิการแก่ผู้ต้องขังฯ พร้อมตรวจเยี่ยมเรือนจำกลางคลองเปรม
ในวันจันทร์ที่ 30 มิถุนายน 2568 เวลา 13.30 น. นางพงษ์สวาท นีละโยธิน ปลัดกระทรวงยุติธรรม เป็นประธานในพิธีเปิดโครงการจัดกิจกรรมการส่งเสริมทักษะวิชาชีพและความสามารถพิเศษเพื่อเป็นสวัสดิการแก่ผู้ต้องขัง ประจําปีงบประมาณ พ.ศ. 2568 โดยมี นายสหการณ์ เพ็ชรนรินทร์ อธิบดีกรมราชทัณฑ์ นายชาญ วชิรเดช รองอธิบดีกรมราชทัณฑ์ ปฏิบัติหน้าที่ผู้บัญชาการเรือนจำกลางคลองเปรม คณะผู้บริหารกรมราชทัณฑ์ และผู้ที่เกี่ยวข้อง เข้าร่วม ณ เรือนจํากลางคลองเปรม แขวงลาดยาว เขตจตุจักร กรุงเทพมหานคร
ในการนี้ ปลัดกระทรวงยุติธรรม ได้เข้าตรวจเยี่ยมภายในเรือนจำกลางคลองเปรม โดยตรวจเยี่ยมการสวนสนามของผู้ต้องขัง การฝึกกายบริหาร 10 ท่าพญายม และกิจกรรมการสวดมนต์ภายในแดน จากนั้น ได้เข้าตรวจเยี่ยมฝ่ายควบคุมแดน 5 ได้แก่ ศูนย์การเรียนรู้ประจำแดน 5 ศูนย์การเรียนรู้เปรมประชา และตรวจเยี่ยมพื้นที่ห้องแยกการควบคุมและระบบการควบคุมผู้ต้องขังแดนความมั่นคงสูง นอกจากนี้ ปลัดกระทรวงยุติธรรม ได้เยี่ยมชมบูธกิจกรรมการแสดงทักษะวิชาชีพและความสามารถของผู้ต้องขัง บูธการฝึกวิชาชีพเบเกอรี่ บูธการฝึกวิชาชีพช่างไม้เครื่องเรือน บูธนิทรรศการห้องสมุดพร้อมปัญญา บูธกิจกรรมโครงการพระราชทาน โคก หนอง นา แห่งน้ำใจและความหวัง กรมราชทัณฑ์ บูธการจัดการศึกษาผู้ต้องขัง บูธโครงการ TO BE NUMBER ONE กรมราชทัณฑ์ และชมรมศิลปะวาดภาพ
โอกาสนี้ ปลัดกระทรวงยุติธรรม ได้รับชมการแสดงของผู้ต้องขังจากชมรมดนตรี เรือนจำกลางคลองเปรม พร้อมทั้งได้กล่าวให้กำลังใจแก่ผู้ต้องขัง โดยมีใจความสำคัญตอนหนึ่งว่า หากคนทั่วไปมองจากภายนอกจะมองว่าเรือนจำเป็นสถานที่กักขังของผู้ที่ได้รับโทษตามกฎหมาย แต่แท้จริงแล้วเรือนจำมิใช่เพียงสถานที่กักขัง แต่ยังเป็นสถานที่ในการฟื้นฟูพฤตินิสัยและพัฒนาวิชาชีพให้แก่ผู้ต้องขัง โดยมีการฝึกทักษะวิชาชีพและความสามารถพิเศษด้านต่าง ๆ เพื่อสร้างโอกาสและเตรียมความพร้อมให้แก่ผู้ต้องขังในการกลับเข้าสู่สังคมภายหลังพ้นโทษ และต้องขอขอบคุณผู้บริหารกรมราชทัณฑ์และเจ้าหน้าที่ทุกท่าน ที่ทุ่มเทและเสียสละในการดูแลผู้ต้องขัง รวมทั้งเห็นถึงความสำคัญในการทำกิจกรรมที่สร้างสรรค์และเป็นประโยชน์ เสริมสร้างภูมิคุ้มกันทางจิตใจและพัฒนาพฤตินิสัยให้ผู้ก้าวพลาดอย่างมีคุณภาพ

ที่มา : https://www.thaigov.go.th/news/contents/details/98027