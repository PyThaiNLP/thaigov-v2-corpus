รัฐบาลไทย-ข่าวทำเนียบรัฐบาล-ภูมิธรรม เรียกทูตไทยประจำกัมพูชากลับ  พร้อมลดระดับความสัมพันธ์ ตอบโต้ทันทีด้วยการ ส่งทูตกัมพูชากลับประเทศ 

วันพุธที่ 23 กรกฎาคม 2568
ภูมิธรรม เรียกทูตไทยประจำกัมพูชากลับ  พร้อมลดระดับความสัมพันธ์ ตอบโต้ทันทีด้วยการ ส่งทูตกัมพูชากลับประเทศ
หลังทหารเหยียบกับระเบิดขาขาดอีกนายวันนี้
นายภูมิธรรม เวชยชัย รองนายกรัฐมนตรีและ รัฐมนตรีว่าการกระทรวงมหาดไทย รักษาราชการแทนนายกรัฐมนตรี กล่าวหลังเกิดเหตุทหารชุดลาดตระเวนเหยียบกับระเบิดขาขาดอีกนายว่า
ขณะนี้ได้รับทราบข่าวจาก พล.อ.ณัฐพล นาคพาณิชย์ รัฐมนตรีช่วยว่าการกระทรวงกลาโหม โดยทางกองทัพได้รายงานให้ทราบว่าเมื่อเวลา 16.55 น. มีหน่วยลาดตระเวนของเรา คือ ชุด ลว.พัน.ร.14 ได้เหยียบกับระเบิดในพื้นที่ห้วยบอน ช่องอานม้า อ.น้ำยืน  ทำให้กำลังพลได้รับบาดเจ็บขาขวาขาด จำนวน 1 นาย คือ จ.ส.อ.พิชิตชัย บุญโคราช จากนั้นเมื่อเวลา 17.18 น. ได้เคลื่อนย้ายกำลังพลที่บาดเจ็บออกมา
นายภูมิธรรม กล่าวว่า ขณะนี้กองทัพภาคที่ 2 และกองทัพบกได้ทำเรื่องขอเสนอให้ปิดด่านชายแดนของกองทัพภาคที่2 ทั้งหมด โดยนักท่องเที่ยวห้ามเข้าเด็ดขาด โดยขณะนี้รัฐบาลสั่งการให้ปิดด่านชายแดนตามที่กองทัพเสนอ และได้พิจารณาแล้วว่าเราจะลดระดับทางการทูต โดยเรียกเอกอัครราชทูตไทยประจำกัมพูชากลับประเทศไทย และส่งเอกอัครราชทูตกัมพูชาประจำประเทศไทยคืนกลับเขาไปเช่นกัน แล้วจะพิจารณาระดับความสัมพันธ์เพิ่มเติม
นายภูมิธรรม กล่าวอีกว่า ทั้งนี้ ได้มีการสั่งการให้กระทรวงการต่างประเทศ ยื่นหนังสือประท้วงไปแล้ว ว่าสิ่งที่เกิดขึ้นเป็นระเบิดใหม่ พิสูจน์ทราบได้ว่าเมื่อก่อนเดินลาดตระเวนเราไม่เคยมี แต่ตอนนี้เป็นระเบิดที่เกิดใหม่ทั้งหมดในเวลาใกล้เคียงกัน ดังนั้นเรายกระดับการตอบโต้ที่เหมาะสมที่สุดแล้ว

ที่มา : https://www.thaigov.go.th/news/contents/details/98718