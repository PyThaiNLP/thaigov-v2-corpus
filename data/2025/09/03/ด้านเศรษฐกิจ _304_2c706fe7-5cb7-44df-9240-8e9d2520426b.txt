รัฐบาลไทย-ข่าวทำเนียบรัฐบาล-EXIM BANK ออกมาตรการช่วยเหลือลูกค้าที่ได้รับผลกระทบจากพายุวิภา

วันจันทร์ที่ 28 กรกฎาคม 2568
28/07/2568
พิมพ์
EXIM BANK ออกมาตรการช่วยเหลือลูกค้าที่ได้รับผลกระทบจากพายุวิภา
EXIM BANK ออกมาตรการช่วยเหลือและเยียวยาลูกค้าที่ได้รับผลกระทบทั้งทางตรงและทางอ้อมจากพายุวิภา ส่งผลให้เกิดอุทกภัยพื้นที่ภาคเหนือของไทย ทั้งในส่วนของวงเงินกู้ระยะสั้นและวงเงินกู้ระยะยาว โดยเพิ่มวงเงินทุนหมุนเวียนระยะสั้นชั่วคราวสูงสุด 20% ของวงเงินเดิม
นายบัณฑิต สะเพียรชัย กรรมการ และรักษาการกรรมการผู้จัดการ ธนาคารเพื่อการส่งออกและนำเข้าแห่งประเทศไทย (EXIM BANK) เปิดเผยว่า EXIM BANK ออกมาตรการช่วยเหลือและเยียวยาลูกค้าที่ได้รับผลกระทบทั้งทางตรงและทางอ้อมจากพายุวิภา ส่งผลให้เกิดอุทกภัยในพื้นที่ภาคเหนือของไทย ทั้งในส่วนของวงเงินกู้ระยะสั้นและวงเงินกู้ระยะยาว โดยเพิ่มวงเงินทุนหมุนเวียนระยะสั้นชั่วคราวสูงสุด 20% ของวงเงินเดิม เปลี่ยนแปลงภาระหนี้ระยะสั้นเป็นภาระหนี้ระยะยาว ผ่อนชำระสูงสุด 3 ปี หรือขยายระยะเวลาเงินกู้สูงสุด 7 ปี ลดภาระดอกเบี้ยเงินกู้ระยะยาว และพักชำระหนี้เงินต้นนานสูงสุด 1 ปี เพื่อให้ลูกค้าของ EXIM BANK สามารถดำเนินธุรกิจส่งออกหรือธุรกิจที่เกี่ยวเนื่องกับการส่งออกตลอดทั้ง Supply Chain ได้อย่างต่อเนื่อง โดยสามารถเลือกใช้ได้ตามความจำเป็นดังนี้
มาตรการเพิ่มความคล่องตัว
• ขยายระยะเวลาตั๋วสัญญาใช้เงิน สูงสุด 180 วัน
• ขยายระยะเวลาวงเงินกู้ สูงสุด 7 ปี
มาตรการลดภาระทางการเงิน
• เพิ่มวงเงินหมุนเวียนชั่วคราว สูงสุด 20% ของวงเงินหมุนเวียนเดิม ทั้งนี้ ไม่เกิน 2 ล้านบาท โดยใช้อัตราดอกเบี้ยเดิม
• ปรับลดอัตราดอกเบี้ยเงินกู้ระยะยาวในปีแรกลง 0.5% หรือจ่ายดอกเบี้ยเพียง 50% ในช่วง 6 เดือนแรก
มาตรการปรับเงื่อนไขวงเงินให้สามารถดำรงธุรกิจต่อไปได้
• เปลี่ยนแปลงภาระหนี้ระยะสั้นเป็นภาระหนี้ระยะยาว ผ่อนชำระสูงสุด 3 ปี
• พักชำระหนี้เงินต้นสำหรับเงินกู้ระยะยาวสูงสุด 1 ปี
“EXIM BANK ขอส่งความห่วงใยต่อผู้ได้รับผลกระทบจากพายุวิภาและอุทกภัยในทุกพื้นที่ ขอให้ทุกท่านปลอดภัยและผ่านพ้นสถานการณ์นี้ไปด้วยกัน ทั้งนี้ เพื่อให้ลูกค้ามีสภาพคล่องหมุนเวียนหรือฟื้นฟูกิจการ สามารถดำเนินธุรกิจต่อไปได้อย่างต่อเนื่อง EXIM BANK พร้อมให้คำปรึกษาและช่วยเหลือเยียวยา สอบถามข้อมูลเพิ่มเติมได้ที่ EXIM Contact Center โทร. 0 2169 9999 หรือ Inbox Facebook ‘EXIM Bank of Thailand’”
https://www.facebook.com/share/p/1AfdVNm6qF/

ที่มา : https://www.thaigov.go.th/news/contents/details/98940