รัฐบาลไทย-ข่าวทำเนียบรัฐบาล-ประธานผู้แทนการค้าไทย หารือสมาคมการค้าเพชรและพลอยอินเดียน–ไทย (ITDCA) ผลักดันไทยสู่ศูนย์กลางการค้าอัญมณีโลก

วันอังคารที่ 19 สิงหาคม 2568
19/08/2568
พิมพ์
ประธานผู้แทนการค้าไทย หารือสมาคมการค้าเพชรและพลอยอินเดียน–ไทย (ITDCA) ผลักดันไทยสู่ศูนย์กลางการค้าอัญมณีโลก
ประธานผู้แทนการค้าไทย หารือสมาคมการค้าเพชรและพลอยอินเดียน–ไทย (ITDCA) ผลักดันไทยสู่ศูนย์กลางการค้าอัญมณีโลก
เมื่อวันที่ 18 ส.ค. 2568 เวลา 11.00 น. ณ ทำเนียบรัฐบาล ดร. นลินี ทวีสิน ประธานผู้แทนการค้าไทย เปิดเผยว่าตนและนายอัชวานี บาจาจ ที่ปรึกษาด้านการค้าและการลงทุนระหว่างประเทศ ได้พบหารือกับ Mr. Atul Jogani นายกสมาคมการค้าเพชรและพลอยอินเดียน–ไทย (Indian-Thai Diamond & Colorstone Association: ITDCA) พร้อมด้วยคณะผู้บริหารสมาคม โดยในการหารือตนได้เน้นย้ำถึงความมุ่งมั่นที่จะผลักดันประเทศไทยให้ก้าวขึ้นเป็น “ศูนย์กลางการค้าเพชร พลอย และเครื่องประดับของโลก” ผ่านการส่งเสริมการค้า       อีคอมเมิร์ซ การพัฒนาทักษะแรงงาน การปรับปรุงกฎระเบียบทางการค้า และการใช้ Soft Power ผ่านความร่วมมือไทย–อินเดียและกิจกรรมด้านวัฒนธรรม เพื่อสร้างความแข็งแกร่งและความยั่งยืนให้เศรษฐกิจไทยในระยะยาว โดยเฉพาะการพัฒนาอุตสาหกรรมพลอยหรือ อัญมณี (Colorstone) ซึ่งกำลังเป็นที่นิยมและมีศักยภาพสูงในตลาดอินเดีย ควบคู่ไปกับการยกระดับทักษะแรงงานไทยด้านงานฝีมือ (craftsmanship) ที่ได้รับการยอมรับในเวทีสากล ว่าเป็นจุดแข็งในการสร้างมูลค่าเพิ่มให้กับสินค้าอัญมณีและเครื่องประดับไทย โดยไทย จีน และอินเดียเป็น 3 ประเทศผู้ผลิตพลอยและอัญมณีสำคัญของโลก
ประธานผู้แทนการค้าไทย เปิดเผยเพิ่มเติมว่า ตนและนายกสมาคมการค้าเพชรและพลอยอินเดียน–ไทย ยังได้หารือถึงแนวทางการสนับสนุนของ ITDCA ต่อการจัดงาน Amazing Thailand Grand Diwali Festival 2025 ระหว่างวันที่ 16–20 ตุลาคม 2568 โดยเฉพาะการจัดแสดงสินค้าอัญมณีและเครื่องประดับ และการจัดแสดงต่าง ๆ
ทั้งนี้ ITDCA ก่อตั้งในปี 2545 ในฐานะสมาคมการค้าหลักของผู้ประกอบการเพชร พลอยสี และเครื่องประดับไทย–อินเดียในประเทศไทย ปัจจุบันมีสมาชิกกว่า 260 ราย ครอบคลุมทั้งผู้ประกอบการและบริษัทผู้ให้บริการในอุตสาหกรรม โดย ITDCA มีบทบาทสำคัญในการสนับสนุนและผลักดันอุตสาหกรรมอัญมณีและเครื่องประดับ ซึ่งถือเป็นหนึ่งในสินค้าส่งออกสำคัญของไทย ตลอดจนสนับสนุนและผลักดันการเจรจาความตกลงการค้าเสรี (FTA) ไทย–อินเดีย และ ASEAN–India FTA ซึ่งมีส่วนช่วยให้การค้าอัญมณีและเครื่องประดับเติบโตอย่างต่อเนื่อง และสร้างความได้เปรียบในการแข่งขันของผู้ประกอบการไทยบนเวทีโลก

ที่มา : https://www.thaigov.go.th/news/contents/details/99857