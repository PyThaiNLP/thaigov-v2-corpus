รัฐบาลไทย-ข่าวทำเนียบรัฐบาล-รองนายกฯ สุริยะ เป็นประธานในพิธีเจริญพระพุทธมนต์เนื่องในโอกาสคล้ายวันสถาปนาสำนักนายกรัฐมนตรี ครบรอบปีที่ 93 ณ ทำเนียบรัฐบาล 

วันพุธที่ 2 กรกฎาคม 2568
02/07/2568
พิมพ์
รองนายกฯ สุริยะ เป็นประธานในพิธีเจริญพระพุทธมนต์เนื่องในโอกาสคล้ายวันสถาปนาสำนักนายกรัฐมนตรี ครบรอบปีที่ 93 ณ ทำเนียบรัฐบาล
รองนายกฯ สุริยะ เป็นประธานในพิธีเจริญพระพุทธมนต์เนื่องในโอกาสคล้ายวันสถาปนาสำนักนายกรัฐมนตรี ครบรอบปีที่ 93 ณ ทำเนียบรัฐบาล
วันนี้ (2 กรกฎาคม 2568 ) เวลา 09.30 น. ณ ตึกสันติไมตรี (หลังนอก) ทำเนียบรัฐบาล นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม เป็นประธานในพิธีเนื่องในโอกาสวันสถาปนาสำนักนายกรัฐมนตรี ปีที่ 93 โดยมี นายชูศักดิ์ ศิรินิล รัฐมนตรีประจำสำนักนายกรัฐมนตรี นายเผ่าภูมิ โรจนสกุล รัฐมนตรีช่วยว่าการกระทรวงการคลัง นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย นางยุพา ทวีวัฒนะกิจบวร ปลัดสำนักนายกรัฐมนตรี ปลัดกระทรวง หัวหน้าส่วนราชการ รัฐวิสาหกิจ และองค์การมหาชนในสังกัดสำนักนายกรัฐมนตรีทุกหน่วยงาน ตลอดจนข้าราชการและเจ้าหน้าที่ที่เกี่ยวข้อง เข้าร่วมในพิธี
โอกาสนี้ พระสงฆ์ จำนวน 10 รูป ขึ้นนั่งอาสน์สงฆ์ นายสุริยะ จึงรุ่งเรืองกิจ รองนายกรัฐมนตรี จุดธูปเทียนบูชาพระรัตนตรัย และถวายตาลปัตร เจ้าหน้าที่อาราธนาศีล พระสงฆ์ให้ศีลและเจริญพระพุทธมนต์ จากนั้น รองนายกรัฐมนตรีและคณะรัฐมนตรี ถวายเครื่องไทยธรรม พระสงฆ์สวดอนุโมทนา ต่อจากนั้นรองนายกรัฐมนตรีกรวดน้ำ พระพรหมสิทธิ เจ้าอาวาสวัดสระเกศ ราชวรมหาวิหาร ประธานสงฆ์ประพรมน้ำพระพุทธมนต์แก่ผู้เข้าร่วมพิธีเพื่อความเป็นสิริมงคล เมื่อแล้วเสร็จ รองนายกรัฐมนตรี ประธานในพิธีร่วมถ่ายภาพกับผู้บริหารหน่วยงานในสังกัดสำนักนายกรัฐมนตรี
สำหรับภายในงานดังกล่าว ได้มีการแสดงความยินดีและร่วมเป็นผู้ให้ความช่วยเหลือ โดยร่วมบริจาคเงินเข้ากองทุนช่วยเหลือผู้ประสบภัยสำนักนายกรัฐมนตรี เนื่องในโอกาสวันสถาปนาสำนักนายกรัฐมนตรี ปีที่ 93 รวมทั้งการจัดนิทรรศการประชาสัมพันธ์ผลงานและภารกิจของหน่วยงานในสำนักนายกรัฐมนตรี อาทิ นิทรรศการข้อมูลโปร่งใสข้าราชการไทยของสำนักงานคณะกรรมการข้อมูลข่าวสารของราชการ นิทรรศการ 1111 ศูนย์รับเรื่องราวร้องทุกข์ของรัฐบาล นิทรรศการของสำนักงานส่งเสริมเอกลักษณ์ของชาติ รวมทั้งบูธงานฝีมือร้อยมาลัยจากมหาวิทยาลัยเทคโนโลยีราชมงคลพระนคร (โชติเวช)  และบูธสาธิตทำขนมไทยจากเรือนจำกลางจังหวัดนครปฐม

ที่มา : https://www.thaigov.go.th/news/contents/details/98085