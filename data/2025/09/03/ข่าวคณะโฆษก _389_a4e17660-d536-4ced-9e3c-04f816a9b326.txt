รัฐบาลไทย-ข่าวทำเนียบรัฐบาล-ศบ.ทก. กองทัพภาคที่ 1 ประกาศให้ “บ้านหนองจาน“ สระแก้ว 

วันศุกร์ที่ 29 สิงหาคม 2568
29/08/2568
พิมพ์
ศบ.ทก. กองทัพภาคที่ 1 ประกาศให้ “บ้านหนองจาน“ สระแก้ว
เป็นพื้นที่รักษาความสงบเรียบร้อย
วันนี้ (29 สิงหาคม 2568) นายจิรายุ ห่วงทรัพย์ คณะกรรมการศูนย์เฉพาะกิจบริหารสถานการณ์ชายแดนไทย – กัมพูชา (ศบ.ทก.) เปิดเผยว่า กองกำลังบูรพา กองทัพภาคที่ 1 ได้รายงาน ศบ.ทก. ว่า ได้ประกาศให้ พื้นที่บ้านหนองจาน ตำบลโนนหมากมุ่น อำเภอโคกสูง จังหวัดสระแก้ว เป็นพื้นที่รักษาความสงบเรียบร้อย จากสถานการณ์ที่ประเทศกัมพูชาได้นำประชาชนเข้ามาก่อเหตุจลาจลในราชอาณาจักรไทย ตามประกาศกองกำลังบูรพาที่ 109/2568 ลงวันที่ 28 สิงหาคม 2568 เรื่อง การกำหนดพื้นที่รักษาความสงบเรียบร้อย ทั้งนี้ ตั้งแต่บัดนี้เป็นต้นไป
นายจิรายุกล่าวว่า ประกาศกองกำลังบูรพาที่ 109/2568 ให้
-พื้นที่บ้านหนองจาน ตำบลโนนหมากมุ่น อำเภอโคกสูง จังหวัดสระแก้ว เป็นพื้นที่รักษาความสงบเรียบร้อย
-ให้ถนนศรีเพ็ญ ในพื้นที่บ้านหนองจาน ตำบลโนนหมากมุ่น อำเภอโคกสูง จังหวัดสระแก้ว เป็นแนวรักษาความสงบเรียบร้อย
- มาตรการในการเข้าไปในพื้นที่รักษาความสงบเรียบร้อย ได้แก่
1. ห้ามพกพาอาวุธทุกชนิด หรือสิ่งเทียมอาวุธเข้ามาในพื้นที่
2. ห้ามปิดเส้นทางที่ส่งผลกระทบต่อการปฏิบัติงานของเจ้าหน้าที่ และการดำรงชีวิตของประชาชนในพื้นที่
3. ห้ามถ่ายภาพฐานปฏิบัติการทางทหาร
4. ห้ามทะเลาะวิวาท และดื่มของมึนเมา
5. ห้ามนำเครื่องขยายเสียงเข้าในพื้นที่โดยไม่ได้รับอนุญาต
เพื่อป้องกันประเทศ ให้พ้นจากภัยคุกคามดังกล่าว เพื่อรักษาไว้ซึ่งอธิปไตยของชาติและบูรณภาพแห่งดินแดน ตลอดจนชีวิตและทรัพย์สินของประชาชนชาวไทย และจำเป็นต้องกำหนดพื้นที่รักษาความสงบเรียบร้อย รวมถึงมาตรการรักษาความสงบเรียบร้อย และกองกำลังบูรพา กองทัพภาคที่ 1 จะรับผิดชอบในการปกป้องอธิปไตยไทย ไม่ยอมให้ใครรุกล้ำเข้ามาแม้แต่ตารางนิ้วเดียว

ที่มา : https://www.thaigov.go.th/news/contents/details/100262