รัฐบาลไทย-ข่าวทำเนียบรัฐบาล-“ธีรรัตน์” นำประชาชนชาวมหาสารคามประกอบพิธีถวายมหาสังฆทานและพิธีทักษิณานุประทาน วาระเฉลิมฉลองครบรอบ 160 ปี จังหวัดมหาสารคาม

วันเสาร์ที่ 23 สิงหาคม 2568
23/08/2568
พิมพ์
“ธีรรัตน์” นำประชาชนชาวมหาสารคามประกอบพิธีถวายมหาสังฆทานและพิธีทักษิณานุประทาน วาระเฉลิมฉลองครบรอบ 160 ปี จังหวัดมหาสารคาม
“ธีรรัตน์” นำประชาชนชาวมหาสารคามประกอบพิธีถวายมหาสังฆทานและพิธีทักษิณานุประทาน วาระเฉลิมฉลองครบรอบ 160 ปี จังหวัดมหาสารคาม
เมื่อวันที่ 22 ก.ค. 68 เวลา 13.30 น. น.ส.ธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เป็นประธานในพิธีถวายมหาสังฆทาน และพิธีทักษิณานุประทาน ณ โดมมหาสังฆทาน หอพระประธานกันทรวิชัย ศาลากลางจังหวัดมหาสารคาม (หลังเก่า) โดยมี พระพรหมวัชรเมธี ที่ปรึกษามหาเถรสมาคม ที่ปรึกษาเจ้าคณะภาค 9 เจ้าอาวาสวัดอรุณราชวราราม ราชวรมหาวิหาร และพระพรหมมุนี ที่ปรึกษาเจ้าคณะภาค 8 เจ้าอาวาสวัดพระศรีมหาธาตุ วรมหาวิหาร เป็นประธานฝ่ายสงฆ์ พร้อมด้วยพระราชวัชรธรรมโสภณ (ศิลา สิริจนฺโท) เจ้าอาวาสวัดพระธาตุหมื่นหิน และคณะสงฆ์ ร่วมประกอบพิธี โดย นายวิบูรณ์ แววบัณฑิต ผู้ว่าราชการจังหวัดมหาสารคาม สมาชิกสภาผู้แทนราษฎร หัวหน้าส่วนราชการ ข้าราชการ พนักงานรัฐวิสาหกิจ ผู้นำท้องที่ ท้องถิ่น ผู้ประกอบการภาคเอกชน และพี่น้องประชาชนชาวจังหวัดมหาสารคาม เข้าร่วมเป็นจำนวนมาก หลังจากนั้น น.ส.ธีรรัตน์ และคณะ ตรวจเยี่ยมและให้กำลังใจผู้ประกอบการ OTOP และเยี่ยมชมมหกรรมหุ่นกระติบข้าวและหุ่นฟางซึ่งจัดบริเวณศาลากลางจังหวัดมหาสารคาม
ทั้งนี้ เมื่อเวลา 11.30 น. น.ส.ธีรรัตน์ และคณะ ยังได้ร่วมกับคณะสงฆ์และพุทธศาสนิกชน ทำกิจกรรม "ทอดเทียนสามัคคี" ประจำปี 2568 ในห้วงเข้าพรรษา 11 วัน 11 วัด ในเขตปกครองคณะสงฆ์อำเภอเชียงยืน ณ วัดสว่างอารมณ์ บ้านโนนสำราญ ต.โนนเงิน อ.เชียงยืน จ.มหาสารคาม อีกด้วย
สำหรับพิธีถวายมหาสังฆทานและพิธีทักษิณานุประทาน จัดขึ้นเพื่อความเป็นสิริมงคลและสร้างขวัญกำลังใจให้กับพี่น้องประชาชนในพื้นที่จังหวัดมหาสารคาม เนื่องในวาระครบ 160 ปีจังหวัดมหาสารคาม และสำหรับกิจกรรม "ทอดเทียนสามัคคี" เป็นประเพณีเก่าแก่ของชาวอีสาน เป็นการนำต้นเทียนที่แต่ละหมู่บ้านหรือวัดเตรียมไว้อย่างสวยงาม ไปถวายยังวัดอื่น โดยมีความเชื่อว่าเป็นการถวายแสงสว่างแห่งปัญญาแก่พระสงฆ์ และยังเป็นการส่งเสริมความสามัคคีในหมู่บ้าน ชุมชน และสร้างความผูกพันระหว่างผู้คนในท้องถิ่น ซึ่งนับเป็นสิริมงคลแก่ประชาชนทุกคน

ที่มา : https://www.thaigov.go.th/news/contents/details/100030