รัฐบาลไทย-ข่าวทำเนียบรัฐบาล-"เผ่าภูมิ" เดินสาย "หวยเกษียณ” หาดใหญ่ ซื้อหวย เงินไม่หาย กลายเป็นเงินออม เผยสภาเตรียมถกวาระ 2-3 กลางเดือนนี้

วันศุกร์ที่ 4 กรกฎาคม 2568
04/07/2568
พิมพ์
"เผ่าภูมิ" เดินสาย "หวยเกษียณ” หาดใหญ่ ซื้อหวย เงินไม่หาย กลายเป็นเงินออม เผยสภาเตรียมถกวาระ 2-3 กลางเดือนนี้
กองทุนการออมแห่งชาติ (กอช.) จัดงานเสวนาหัวข้อ “สลาก กอช. นวัตกรรมใหม่การออม” ณ ศูนย์การค้าเซ็นทรัลเฟสติวัล หาดใหญ่ ภายในงานมหกรรมการเงินหาดใหญ่ ครั้งที่ 15 (Money Expo 2025 Hatyai)
วันนี้ (4 ก.ค. 2568) กองทุนการออมแห่งชาติ (กอช.) จัดงานเสวนาในหัวข้อ “สลาก กอช. นวัตกรรมใหม่การออม” ณ ศูนย์การค้าเซ็นทรัลเฟสติวัล หาดใหญ่ ภายในงานมหกรรมการเงินหาดใหญ่ ครั้งที่ 15 (Money Expo 2025 Hatyai) โดยมี ดร.เผ่าภูมิ โรจนสกุล รัฐมนตรีช่วยว่าการกระทรวงการคลัง ให้เกียรติเป็นประธานเปิดงานพร้อมกล่าวว่า “หวยเกษียณ - ซื้อหวย เงินไม่หาย กลายเป็นเงินออม ถูกออกแบบให้สอดคล้องกับพฤติกรรมของคนไทยที่คุ้นเคยกับการลุ้นโชค โดยผสานการออมเข้ากับการลุ้นรางวัล ใช้แรงจูงใจเชิงพฤติกรรมแทนมาตรการบังคับ เพื่อช่วยประชาชนเข้าสู่ระบบการออมโดยสมัครใจ เรากำลังปลูกเมล็ดพันธุ์ทางเศรษฐกิจใหม่ที่ไม่ได้ให้ผลเฉพาะวันนี้ แต่จะเติบโตเป็นระบบสวัสดิการที่ประชาชนมีส่วนร่วมกับภาครัฐ"
​ดร.เผ่าภูมิ กล่าวว่า สลาก กอช. เป็นสลากขูดดิจิทัล จำหน่ายในราคา 50 บาทต่อฉบับ เปิดให้ผู้ที่มีสัญชาติไทยอายุ 15 ปีขึ้นไปทุกคน ซื้อได้ผ่านแอปพลิเคชัน "กอช." ได้สูงสุด 3,000 บาทต่อเดือน (60 ฉบับ) โดยจะออกรางวัลทุกวันศุกร์ เวลา 17.00 น. ประกอบด้วย รางวัลที่ 1 จำนวน 1 ล้านบาท (5 รางวัล) รางวัลที่ 2 จำนวน 1,000 บาท (10,000 รางวัล) และรางวัลพิเศษกรณีไม่มีผู้ถูกรางวัล จะสะสมในงวดถัดไปเป็นรางวัลแจ็คพอต โดยผู้ถูกรางวัลจะได้รับเงินรางวัลผ่านระบบพร้อมเพย์ทันที ส่วนเงินต้นจะถูกเก็บสะสมเป็นเงินออม เมื่ออายุครบ 60 ปี จะได้รับคืนทุกบาททุกสตางค์บวกผลตอบแทนการลงทุน หรือหากผู้ซื้อที่มีอายุมากกว่า 60 ปี สามารถซื้อได้โดยเก็บออมไว้ 5 ปี และยังซื้อซ้ำได้รอบละ 5 ปีอีกด้วย นอกจากนี้ยังกำหนดให้ผู้ซื้อถอนเงินก่อนกำหนดได้ในกรณีที่จำเป็น เช่น ทุพพลภาพ หรือเหตุอื่นตามที่กำหนดในกฎกระทรวง
​“รัฐบาลจัดสรรงบประมาณ 780 ล้านบาทต่อปีเป็นเงินรางวัล คาดว่าจะกระตุ้นให้เกิดการออมของประชาชนในระบบมากกว่า 13,000 ล้านบาทต่อปี เราไม่ได้เพียงเพิ่มการออม แต่กำลังเปลี่ยนวัฒนธรรมทางเศรษฐกิจ หวยเกษียณถือเป็นก้าวสำคัญของภาครัฐในการสร้างระบบการออมที่ยั่งยืน เพื่อรองรับความท้าทายของสังคมผู้สูงวัยที่กำลังจะมาถึง และสร้างหลักประกันทางการเงินให้กับประชาชนในระยะยาว ปัจจุบันกฎหมายจะเข้าสู่การพิจารณาของสภาผู้แทนราษฎรในวาระที่ 2-3 กลางเดือน ก.ค. นี้ " ดร.เผ่าภูมิ กล่าว
​
ด้านนางธีรนุช ทองชิว ผู้ช่วยเลขาธิการกองทุนการออมแห่งชาติ กล่าวว่า กอช. เป็นกองทุนภาคสมัครใจ ที่รัฐจัดให้กับแรงงานนอกระบบ เพื่อให้มีระบบการออม ที่ครอบคลุมประชาชนทุกกลุ่ม ตั้งแต่นักเรียน นักศึกษา ชาวไร่ ชาวนา รวมถึงแรงงานนอกระบบ ที่มีอายุตั้งแต่ 15 - 60 ปี และไม่มีสวัสดิการอื่นใดรองรับ ให้ได้มีบำนาญไว้ใช้เมื่ออายุครบ 60 ปี สามารถสมัครเป็นสมาชิก กอช. และเริ่มต้นออมเงินขั้นต่ำ เพียง 50 บาทต่อครั้ง ออมรวมสูงสุด 30,000 บาทต่อปี และรัฐสมทบสูงสุด 100% แต่ไม่เกิน 1,800 บาทต่อปี จึงขอเชิญชวนให้คนไทยทุกคนที่มีสิทธิสมัครเป็นสมาชิก กับ กอช. ไม่พลาดสิทธิที่จะได้รับเงินสมทบจากรัฐผ่านการออมเงินของท่าน เพราะการเริ่มต้นออมตั้งแต่วันนี้ จะเป็นก้าวสำคัญสู่ความมั่นคงและคุณภาพชีวิตที่ดีในภายภาคหน้า
​นางธีรนุช กล่าวว่า ผู้ที่สนใจสามารถตรวจสอบสิทธิ สมัครสมาชิก กอช. และส่งเงินออมได้ทุกวัน ผ่านช่องทางออนไลน์ต่างๆ อาทิแอปพลิเคชัน “กอช”, เป๋าตัง, ทางรัฐ, MyMo, กรุงไทยเน็กซ์, ทรูมันนี่, เคพลัส, myAIS, ShopeePay หรือสอบถามข้อมูลเพิ่มเติมได้ที่สายด่วน กอช. 02-049-9000 ได้ทุกวันจันทร์ถึงศุกร์ ตั้งแต่เวลา 08.30 – 17.30 น.
​สำหรับการเสวนาครั้งนี้มีการแลกเปลี่ยนมุมมองจากผู้เชี่ยวชาญหลายหน่วยงาน ได้แก่ คุณธกร เลาหพงศ์ชนะ ผู้ช่วยเลขานุการรัฐมนตรีว่าการกระทรวงการคลัง, นางธีรนุช ทองชิว ผู้ช่วยเลขาธิการกองทุนการออมแห่งชาติ, นายทวีป วุฒิบาทุกาจิตต์ รองผู้อำนวยการสำนักงานสลากกินแบ่งรัฐบาล และนางสาวอรศิริ รังรักษ์ศิริวร ผู้อำนวยการส่วนนโยบายการออม 2 สำนักงานเศรษฐกิจการคลัง

ที่มา : https://www.thaigov.go.th/news/contents/details/98171