รัฐบาลไทย-ข่าวทำเนียบรัฐบาล-ผู้ช่วยฯ “จักรพล” เดินหน้ายกระดับธุรกิจที่พักเพื่อการท่องเที่ยว จับมือกระทรวงมหาดไทยผลักดันแนวทางเชิงรุก หนุนผู้ประกอบการเข้าระบบ

วันอังคารที่ 22 กรกฎาคม 2568
ผู้ช่วยฯ “จักรพล” เดินหน้ายกระดับธุรกิจที่พักเพื่อการท่องเที่ยว จับมือกระทรวงมหาดไทยผลักดันแนวทางเชิงรุก หนุนผู้ประกอบการเข้าระบบ
ผู้ช่วยฯ “จักรพล” เดินหน้ายกระดับธุรกิจที่พักเพื่อการท่องเที่ยว จับมือกระทรวงมหาดไทยผลักดันแนวทางเชิงรุก หนุนผู้ประกอบการเข้าระบบ
วันที่ 22 กรกฎาคม 2568 เวลา 10.30 น. นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ เป็นประธานในการประชุมร่วมระหว่างกระทรวงการท่องเที่ยวและกีฬา โดยกรมการท่องเที่ยว กับกรมการปกครอง กระทรวงมหาดไทย ณ ห้องประชุมเฟื่องนคร ชั้น 5 อาคารดำรงราชานุภาพ กระทรวงมหาดไทย เพื่อร่วมกันกำหนดแนวทางการขับเคลื่อนธุรกิจที่พักให้มีคุณภาพและมาตรฐาน พร้อมสนับสนุนให้ผู้ประกอบการเข้าระบบอย่างเป็นรูปธรรม
โดยมีผู้บริหารจากทั้งสองหน่วยงานเข้าร่วม อาทิ นายจาตุรนต์ ภักดีวานิช อธิบดีกรมการท่องเที่ยว, นางสาววรธีรา สุวรรณศร เลขานุการกรม รักษาราชการแทนผู้อำนวยการกองพัฒนาบริการท่องเที่ยว และนายวิรุฬห์ สิทธิวงศ์ รองอธิบดีกรมการปกครอง ฝ่ายความมั่นคง พร้อมคณะทำงานจากทั้งสองกระทรวง
การประชุมครั้งนี้มีวัตถุประสงค์เพื่อยกระดับธุรกิจที่พักไทยให้มีความพร้อมรับนักท่องเที่ยวทั้งในและต่างประเทศ ตลอดจนสร้างความชัดเจนในการกำกับดูแลและส่งเสริมให้เกิดการพัฒนาอย่างยั่งยืน โดยมีข้อสรุปแนวทางความร่วมมือที่สำคัญ 3 ประการ ได้แก่
การจัดพิธีมอบใบอนุญาตประกอบธุรกิจโรงแรมอย่างเป็นทางการ ในช่วงเดือนสิงหาคม 2568 ณ ทำเนียบรัฐบาล โดยมีรัฐมนตรีว่าการทั้งสองกระทรวงร่วมเป็นประธานในพิธี และคาดว่าจะมีผู้ประกอบการเข้าร่วมรับใบอนุญาตกว่า 300 ราย เพื่อส่งเสริมการรับรู้และสร้างแรงจูงใจในการเข้าสู่ระบบอย่างถูกต้องตามกฎหมาย
การต่ออายุกฎกระทรวง พ.ศ. 2559 ที่เกี่ยวข้องกับลักษณะอาคารประเภทอื่นที่ใช้ประกอบธุรกิจโรงแรม เพื่อสนับสนุนผู้ประกอบการที่พักขนาดเล็กซึ่งเป็นกลไกสำคัญในการขับเคลื่อนเศรษฐกิจท่องเที่ยวฐานราก
การผลักดันการแก้ไขพระราชบัญญัติโรงแรม พ.ศ. 2547 เพื่อให้มีความทันสมัย สอดคล้องกับบริบทและพฤติกรรมการเดินทางของนักท่องเที่ยวในยุคปัจจุบัน
นายจักรพล กล่าวว่า “ภาครัฐมีความมุ่งมั่นที่จะยกระดับธุรกิจที่พักในประเทศไทยให้มีคุณภาพ มาตรฐาน และสามารถแข่งขันได้ในระดับสากล โดยการประสานความร่วมมือระหว่างกระทรวงการท่องเที่ยวและกีฬา และกระทรวงมหาดไทยครั้งนี้ ถือเป็นก้าวสำคัญในการสนับสนุนผู้ประกอบการให้เข้าสู่ระบบได้ง่ายขึ้น พร้อมทั้งยกระดับอุตสาหกรรมการท่องเที่ยวของไทยให้เติบโตอย่างมั่นคงและยั่งยืน”
ทั้งนี้ กระทรวงการท่องเที่ยวและกีฬา จะเดินหน้าผลักดันแนวทางต่าง ๆ อย่างใกล้ชิดร่วมกับหน่วยงานที่เกี่ยวข้อง เพื่อให้การพัฒนาธุรกิจที่พักไทยเกิดผลเป็นรูปธรรม และสามารถขับเคลื่อนการท่องเที่ยวไทยไปสู่เป้าหมายที่วางไว้ต่อไป

ที่มา : https://www.thaigov.go.th/news/contents/details/98683