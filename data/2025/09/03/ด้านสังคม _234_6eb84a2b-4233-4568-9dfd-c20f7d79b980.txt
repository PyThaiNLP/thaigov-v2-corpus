รัฐบาลไทย-ข่าวทำเนียบรัฐบาล-"วราวุธ" เปิดบ้านพักเด็กฯ แห่งใหม่ ที่นครปฐม หวัง เป็นที่ ปกป้อง คุ้มครอง พักพิงทั้งกายใจ ให้เด็ก เยาวชน ครอบครัว หลัง เผชิญปัญหาทางสังคม

วันศุกร์ที่ 8 สิงหาคม 2568
"วราวุธ" เปิดบ้านพักเด็กฯ แห่งใหม่ ที่นครปฐม หวัง เป็นที่ ปกป้อง คุ้มครอง พักพิงทั้งกายใจ ให้เด็ก เยาวชน ครอบครัว หลัง เผชิญปัญหาทางสังคม
"วราวุธ" เปิดบ้านพักเด็กฯ แห่งใหม่ ที่นครปฐม หวัง เป็นที่ ปกป้อง คุ้มครอง พักพิงทั้งกายใจ ให้เด็ก เยาวชน ครอบครัว หลัง เผชิญปัญหาทางสังคม
วันที่ 8 สิงหาคม 2568 ที่จังหวัดนครปฐม นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานพิธีเปิดอาคารสำนักงานบ้านพักเด็กและครอบครัวจังหวัดนครปฐม เพื่อยกระดับการให้บริการด้านการคุ้มครองช่วยเหลือเด็ก เยาวชน และครอบครัวในพื้นที่จังหวัดนครปฐม โดยมี นายอนุชา สะสมทรัพย์ รัฐมนตรีช่วยว่าการกระทรวงสาธารณสุข (รมช.สธ.) พร้อมด้วย นายพาณุวัฒน์ สะสมทรัพย์ สส.นครปฐม พรรคชาติไทยพัฒนา และประธานคณะกรรมาธิการกิจการเด็ก เยาวชน สตรี ผู้สูงอายุ ผู้พิการ กลุ่มชาติพันธุ์ และผู้มีความหลากหลายทางเพศ นายศุภโชค ศรีสุขจร สส.นครปฐม พรรคชาติไทยพัฒนา คณะผู้บริหารกระทรวง พม. และผู้แทนหน่วยงานที่เกี่ยวข้อง เข้าร่วม ที่บ้านพักเด็กและครอบครัวจังหวัดนครปฐม (แห่งใหม่) อำเภอเมือง จังหวัดนครปฐม โดยนายวราวุธ กล่าวว่า บ้านพักเด็กและครอบครัว ถือเป็นกลไกสำคัญ ในการขับเคลื่อนภารกิจด้านการคุ้มครองและการส่งเสริมสวัสดิภาพเด็ก ครอบครัว สตรี และกลุ่มเป้าหมายที่ประสบภาวะวิกฤต ภายใต้ศูนย์เร่งรัดจัดการสวัสดิภาพประชาชน (ศรส.) และยังรองรับการทำงานแบบบูรณาการในรูปแบบของ พม. หนึ่งเดียว จังหวัดนครปฐม โดยพร้อมให้บริการความช่วยเหลือประชาชนทุกกลุ่มเป้าหมาย ตลอด 24 ชั่วโมง ซึ่งการมีอาคารสำนักงานที่มั่นคง ปลอดภัย และมีความพร้อมทางด้านกายภาพ และบุคลากรในการปฏิบัติงานให้เป็นไปตามมาตรฐาน ส่งผลต่อประสิทธิภาพและการให้บริการแก่เด็ก เยาวชน และครอบครัว
สำหรับบ้านพักเด็กและครอบครัวจังหวัดนครปฐมนั้น เป็นหน่วยงานในสังกัดกรมกิจการเด็กและเยาวชน กระทรวง พม. จัดตั้งขึ้นเมื่อเดือนพฤศจิกายน 2551 เพื่อเป็นสถานแรกรับตามพระราชบัญญัติคุ้มครองเด็ก พ.ศ. 2546 และเป็นที่พักพิงชั่วคราวสำหรับเด็ก เยาวชน สตรี ครอบครัว และกลุ่มเป้าหมายที่ประสบภาวะวิกฤต ซึ่งตลอดเวลา 17 ปี ที่ผ่านมา บ้านพักเด็กและครอบครัวจังหวัดนครปฐม ได้ใช้สถานที่เช่าเป็นสำนักงาน และปฏิบัติงานด้วยข้อจำกัดด้านสถานที่มาโดยตลอด กระทรวง พม. จึงได้ผลักดันให้มีการก่อสร้างอาคารสำนักงานถาวร เพื่อรองรับการทำงานแบบบูรณาการ พม. หนึ่งเดียวจังหวัดนครปฐม ด้วยการให้บริการตลอด 24 ชั่วโมง ที่พร้อมให้บริการประชาชนที่ต้องการความช่วยเหลือในภาวะวิกฤตอย่างทันท่วงที และขอแสดงความยินดีที่บ้านพักเด็กและครอบครัวจังหวัดนครปฐมสำหรับการเปิดอาคารสำนักงานใหม่และขอฝากให้บ้านพักเด็กและครอบครัวแห่งนี้ เป็นที่ปกป้อง คุ้มครอง และที่พักพิงทั้งกายและใจ เป็นจุดเริ่มต้นของความหวังสำหรับเด็ก เยาวชน และครอบครัว ที่กำลังเผชิญกับปัญหาทางสังคม อีกทั้งขอให้เจ้าหน้าที่ทุกท่านปฏิบัติงานด้วยหัวใจแห่งความเมตตา ใช้พลังแห่งความร่วมมือจากเครือข่ายทุกภาคส่วน และบูรณาการการทำงานอย่างมีประสิทธิภาพ เพื่อขับเคลื่อนภารกิจของกระทรวงการพัฒนาสังคมและความมั่นคงของมนุษย์
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #บ้านพักเด็กและครอบครัวจังหวัดนครปฐม #เด็ก #เยาวชน #ครอบครัว

ที่มา : https://www.thaigov.go.th/news/contents/details/99524