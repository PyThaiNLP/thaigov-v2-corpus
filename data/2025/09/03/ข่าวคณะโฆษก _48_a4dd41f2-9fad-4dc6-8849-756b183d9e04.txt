รัฐบาลไทย-ข่าวทำเนียบรัฐบาล-ด่วน.ที่ญี่ปุ่น..มีงาน! รับสมัครแรงงานชายไทยในโครงการ IM Japan เปิดรับสมัครวันนี้ถึง 31สิงหาคม68 ส่วนแรงงานหญิงสมัครได้ระหว่าง 21–27 ก.ค. 68 ที่เว็บไซต์ https://toea.doe.go.th 

วันจันทร์ที่ 7 กรกฎาคม 2568
07/07/2568
พิมพ์
ด่วน.ที่ญี่ปุ่น..มีงาน! รับสมัครแรงงานชายไทยในโครงการ IM Japan เปิดรับสมัครวันนี้ถึง 31สิงหาคม68 ส่วนแรงงานหญิงสมัครได้ระหว่าง 21–27 ก.ค. 68 ที่เว็บไซต์ https://toea.doe.go.th
ด่วน.ที่ญี่ปุ่น..มีงาน! รับสมัครแรงงานชายไทยในโครงการ IM Japan เปิดรับสมัครวันนี้ถึง 31สิงหาคม68 ส่วนแรงงานหญิงสมัครได้ระหว่าง 21–27 ก.ค. 68 ที่เว็บไซต์ https://toea.doe.go.th ตลอด 24 ชั่วโมง
วันนี้ (7  กรกฎาคม 2568) นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า รัฐบาล โดย กรมการจัดหางาน กระทรวงแรงงาน เปิดรับสมัครคัดเลือกผู้ฝึกงานเทคนิคคนไทย เพื่อเดินทางไปฝึกงานในประเทศญี่ปุ่น ภายใต้ความร่วมมือกับองค์กร IM Japan ประจำปี 2568 ซึ่งจุดเด่นของโครงการ คือสมัครฟรี ไม่เสียค่าธรรมเนียม และได้รับการอบรมภาษาญี่ปุ่นก่อนเดินทาง 4 เดือน (รวมอาหาร ที่พัก ฟรี) ทั้งนี้ เมื่อสำเร็จการฝึกงานจากประเทศญี่ปุ่นจะได้รับประกาศนียบัตรรับรองการฝึกปฏิบัติงานทางเทคนิค พร้อมเงินสนับสนุนประกอบอาชีพ 600,000 เยน
นายจิรายุ กล่าวต่อไปว่า สำหรับการสมัครในครั้งที่ 4 /2568 จะเปิดรับสมัครเฉพาะเพศชาย โดยแบ่งเป็น 2 รอบ  ได้แก่ รอบที่ 1 เปิดรับสมัครระหว่างวันที่ 1 – 31 กรกฎาคม 2568 และรอบที่ 2 เปิดรับสมัครระหว่างวันที่ 1 – 31 สิงหาคม 2568 ผู้สมัครต้องเข้าสอบคัดเลือกที่ ศูนย์สอบกรุงเทพมหานคร  ทั้งนี้ สามารถสมัครได้ผ่านระบบอิเล็กทรอนิกส์บริหารแรงงานไทยไปต่างประเทศ (E-Service) ทางเว็บไซต์ https://toea.doe.go.th ได้ตลอด 24 ชั่วโมง  และระบบจะเปิดให้ลงทะเบียนเฉพาะตามรอบสมัครปัจจุบัน
นอกจากนี้ ยังมีประกาศการรับสมัครในครั้งที่ 5/2568 สำหรับเพศหญิง สามารถสมัครผ่านระบบ E-Service ที่เว็บไซต์เดียวกัน ระหว่างวันที่ 21–27 กรกฎาคม 2568 ได้ตลอด 24 ชั่วโมง ผู้สมัครต้องเข้าสอบคัดเลือกที่ ศูนย์สอบกรุงเทพมหานคร ในวันเสาร์ที่ 16 สิงหาคม 2568 ซึ่งประกอบด้วยการทดสอบสมรรถภาพร่างกาย และ การสอบข้อเขียน
“การฝึกงานภายใต้โครงการนี้ถือเป็นโอกาสสำคัญสำหรับแรงงานไทยในการพัฒนาทักษะวิชาชีพ เรียนรู้เทคโนโลยีจากประเทศญี่ปุ่น และสามารถนำความรู้กลับมาพัฒนาตนเองและประเทศได้ในอนาคต   ทั้งนี้ ผู้สมัครไม่ต้องเสียค่าธรรมเนียมหรือค่าสมัครใด ๆ ทั้งสิ้น และสามารถติดตามรายละเอียดเพิ่มเติมเกี่ยวกับการสมัครสอบ  ตรวจสอบรายชื่อผู้มีสิทธิ์สอบ วัน เวลา และสถานที่สอบคัดเลือก ได้ทางเว็บไซต์กรมการจัดหางาน: www.doe.go.th/prd เว็บไซต์กองบริหารแรงงานไทยไปต่างประเทศ: www.doe.go.th/overseas และFacebook: IMthailand” นายจิรายุ กล่าว

ที่มา : https://www.thaigov.go.th/news/contents/details/98227