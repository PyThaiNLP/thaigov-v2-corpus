รัฐบาลไทย-ข่าวทำเนียบรัฐบาล-"ดร.เฉลิมชัย" เปิดโครงการอนุรักษ์ฟื้นฟูแหล่งน้ำห้วยเรือ จ.อุบลราชธานี หนุนชุมชนมีแหล่งน้ำใช้ประโยชน์อย่างยั่งยืน

วันศุกร์ที่ 29 สิงหาคม 2568
"ดร.เฉลิมชัย" เปิดโครงการอนุรักษ์ฟื้นฟูแหล่งน้ำห้วยเรือ จ.อุบลราชธานี หนุนชุมชนมีแหล่งน้ำใช้ประโยชน์อย่างยั่งยืน
"ดร.เฉลิมชัย" เปิดโครงการอนุรักษ์ฟื้นฟูแหล่งน้ำห้วยเรือ จ.อุบลราชธานี หนุนชุมชนมีแหล่งน้ำใช้ประโยชน์อย่างยั่งยืน
วันที่ 28 สิงหาคม 2568 เวลา 10.00 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (ทส.) เป็นประธานเปิดโครงการอนุรักษ์ฟื้นฟูแหล่งน้ำห้วยเรือ (แก้มลิง) พร้อมร่วมปลูกต้นยางนา และปล่อยพันธุ์สัตว์น้ำลงในแหล่งน้ำห้วยเรือ ณ บ้านจานเขื่อง หมู่ที่ 8 ตำบลเขื่องใน อำเภอเขื่องใน จังหวัดอุบลราชธานี โดยมี ดร.ชญานันท์ ภักดีจิตต์ ปลัดกระทรวงฯ นายภูษิต น้อยโสภากุล รองผู้ว่าราชการจังหวัดอุบลราชธานี นายธีระชุณ บุญสิทธิ์ อธิบดีกรมทรัพยากรน้ำ ตลอดจนผู้บริหารกระทรวงฯ ผู้แทนหน่วยงาน และประชาชนในพื้นที่เข้าร่วมงาน
ดร.เฉลิมชัย ศรีอ่อน ได้กล่าวเน้นย้ำว่า “น้ำคือชีวิต” การพัฒนาแหล่งน้ำต้องทำควบคู่กับระบบกระจายน้ำพลังงานแสงอาทิตย์ และต้องอาศัยความร่วมมือจากองค์กรปกครองส่วนท้องถิ่น ผู้นำชุมชน และประชาชน เพื่อดูแลรักษาให้แหล่งน้ำสามารถใช้ประโยชน์ได้อย่างเต็มศักยภาพ ทั้งเพื่ออุปโภคบริโภค การเกษตร และการเลี้ยงสัตว์ ซึ่งจะนำไปสู่ความมั่นคงทางเศรษฐกิจและสังคมของชุมชนอย่างยั่งยืน
โครงการอนุรักษ์ฟื้นฟูแหล่งน้ำห้วยเรือ (แก้มลิง) มุ่งพัฒนาแหล่งน้ำให้เป็นทั้งแหล่งอุปโภคบริโภค การเกษตร การป้องกันอุทกภัย และเป็นสถานที่พักผ่อนของชุมชน โดยมีการขุดปรับปรุงและก่อสร้างอาคารประกอบ สามารถกักเก็บน้ำได้ถึง 1.375 ล้านลูกบาศก์เมตร ช่วยเหลือประชาชนกว่า 329 ครัวเรือน และพื้นที่เกษตรกว่า 1,700 ไร่ ให้มีน้ำเพียงพอตลอดทั้งปี ซึ่งไม่เพียงแก้ปัญหาการขาดแคลนน้ำ แต่ยังช่วยให้เกษตรกรเพาะปลูกและเลี้ยงสัตว์ได้ต่อเนื่อง ลดความเสี่ยงด้านรายได้ และยกระดับคุณภาพชีวิตอย่างเป็นรูปธรรม นอกจากนี้ กรมทรัพยากรน้ำ ยังมีแผนดำเนินงานพัฒนาแหล่งน้ำในพื้นที่ในปี 2569 อย่างต่อเนื่อง ด้วยการขุดลอกแหล่งน้ำเพิ่มเติมและติดตั้งระบบกระจายน้ำพลังงานแสงอาทิตย์ เพื่อเพิ่มปริมาณกักเก็บน้ำอีกกว่า 270,000 ลูกบาศก์เมตร รวมถึงฟื้นฟูแหล่งน้ำสำคัญอีก 5 แห่ง ได้แก่ อ่างเก็บน้ำห้วยน้ำต้อน เลิงสะปรัง หนองขโหมย บ้านคำหมี และบ้านหนองใหญ่ ซึ่งจะช่วยพัฒนาคุณภาพชีวิตประชาชน ยกระดับการกระตุ้นเศรษฐกิจท้องถิ่น และสร้างรายได้ให้กับชุมชนอย่างต่อเนื่องต่อไป

ที่มา : https://www.thaigov.go.th/news/contents/details/100252