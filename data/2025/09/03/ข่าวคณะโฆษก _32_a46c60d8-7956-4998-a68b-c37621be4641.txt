รัฐบาลไทย-ข่าวทำเนียบรัฐบาล-"จิรายุ" ยืนยัน"นายกฯ"แถลงข่าวผลสอบ ตึก สตง."เหล็ก คอนกรีต" สเปคตามแบบใช้มาตรฐาน ทั่วไป แต่ผู้รับเหมาเอามาใช้จริงในการก่อสร้าง กลับพบว่ามีการ"ลดสเปค" 

วันพุธที่ 2 กรกฎาคม 2568
02/07/2568
พิมพ์
"จิรายุ" ยืนยัน"นายกฯ"แถลงข่าวผลสอบ ตึก สตง."เหล็ก คอนกรีต" สเปคตามแบบใช้มาตรฐาน ทั่วไป แต่ผู้รับเหมาเอามาใช้จริงในการก่อสร้าง กลับพบว่ามีการ"ลดสเปค"
"จิรายุ" ยืนยัน"นายกฯ"แถลงข่าวผลสอบ ตึก สตง."เหล็ก คอนกรีต" สเปคตามแบบใช้มาตรฐาน ทั่วไป แต่ผู้รับเหมาเอามาใช้จริงในการก่อสร้าง กลับพบว่ามีการ"ลดสเปค" เป็นเหตุ ทำให้ถล่ม ย้ำเตรียมสรุปข้อมูลผลสอบเป็นเอกสารใน 2 สัปดาห์ ส่งดีเอสไอ-ตร.ฟันคนผิดทันที
วันนี้ (2 กรกฎาคม 2568) นายจิรายุ ห่วงทรัพย์ โฆษกประจำสำนักนายกรัฐมนตรี กล่าวถึงผลการประชุมติดตามผลการ สืบสวนข้อเท็จจริงกรณี อาคาร สตง. ถล่ม จากเหตุแผ่นดินไหว ในวันจันทร์ที่ 30 มิถุนายน 2568 ที่ผ่านมาว่า ที่ประชุมได้สรุปความเห็นดังนี้
1. การพังถล่มของอาคารก่อสร้าง สตง.เริ่มต้นที่ส่วนล่างของอาคาร (ชั้น1-4) เนื่องจากแรงเฉือน ที่เกิดจากแผ่นดินไหว ที่มีผลกระทำต่อผนังรับแรงเฉือน (ผนังลิฟต์และผนังบันได) จนเกิดการวิบัติ (พังทลายลง)
2. ผลการทดสอบเฉลี่ยของก้อนตัวอย่าง "คอนกรีต" จากผนังในโครงการนี้ สามารถรับแรงเฉือนต่ำกว่าเกณฑ์ที่กำหนด
3. แบบรายละเอียด (มาตรฐาน ACI 318-08 และ มยผ. 1302-52) ไม่ตรงตามที่กฎหมายบังคับใช้(กฎกระทรวงฉบับที่6 (พ.ศ. 2527) และ มยผ. 1301 / 1302-61) ซึ่งหากโครงการนี้ ก่อสร้างตามแบบรายละเอียดเป็นไปตามกฎหมายกำหนด ก็จะทำให้อาคารผนังรับแรงเฉือนแข็งแรงขึ้น
4. ระยะฝั่งของเหล็กเสริมที่จุดต่อของ Link beam กับผนังรับ แรงเฉือนน้อยกว่าที่กฎหมายกำหนด ทำให้จุดต่อบริเวณดังกล่าวอ่อนแอลง
จากบทสรุปนี้ เห็นชัดว่ามีความบกพร่องในการออกแบบและวิธีการก่อสร้าง โดยเฉพาะเทคนิคในการก่อสร้างของโครงการนี้โดยเฉพาะในส่วนของผนัง "ช่องลิฟต์" และ "ผนังบันได" ซึ่งทางเทคนิคระบุว่าผนังรับแรงเฉือนในจุดต่างๆนั้น เป็นปัญหาทำให้เกิดการพังทลายของอาคารเมื่อเกิดเหตุแผ่นดินไหว
นายจิรายุ กล่าวต่อไป ว่านายกรัฐมนตรีได้กล่าวแถลงข่าวโดยสรุปดังนี้
บทสรุปที่พบ
1. แบบละเอียด การก่อสร้าง ผนังคอนกรีต “ไม่ก่อสร้างตามแบบ”
2. สเปก “คอนกรีต” ก่อสร้างโครงการนี้ เป็นวัสดุ ปกติมาตรฐาน ทั่วไป
3. สเปก “เหล็ก”ก่อสร้างโครงการนี้ เป็นวัสดุ ปกติมาตรฐานทั่วไป
4.สรุปผลการดำเนินการต่อไป
นายกฯ แถลงข่าว ผลสอบ
1.ไม่ก่อสร้างตาม “แบบละเอียดตามมาตรฐาน” “โดยเฉพาะ ผนังคอนกรีต” ทำให้เกิดปัญหา
2. พบว่านำ “คอนกรีต” ที่ไม่ได้มาตรฐานมาใช้ ทำให้เกิดปัญหา
3. พบว่ามีการนำ “เหล็ก”ก่อสร้างนำมาเฉือนให้บางลง ทำให้เป็นปัญหา
4.มอบให้ กรมสอบสวนคดีพิเศษ DSI และ สำนักงานตำรวจแห่งชาติไปดำเนินการคดีผู้กระทำความผิดต่อไป
ทั้งนี้ นายกรัฐมนตรี ยังกล่าวต่อไป ว่า กรณีนี้หลายภาคส่วนอาจกังวลว่าวัสดุแบบนี้ที่ใช้ทั่วไปจะเป็นอย่างไรและนำไปใช้ที่อื่นเป็นอย่างไร ซึ่งจากรายงานที่ได้รับโครงการนี้ สเปคทั้งเหล็ก และคอนกรีต ปรกติ แต่ระหว่างการก่อสร้างมีการไปลดสเปคลงด้วยวิธีต่างๆ ทำให้การก่อสร้างหลายจุดไม่เป็นไปตามกฎหมาย ทั้งนี้ การจำลองการถล่มของตึกออกมา ระบุว่า ถ้าปฏิบัติตามกฎหมายจะสร้างความแข็งแรงให้อาคารเพิ่มมากขึ้น ซึ่งหากวัสดุเป็นไปตามสเปกที่กำหนดอาคารจะรับแรงสั่นสะเทือนได้มากกว่านี้ เพราะปัจจุบันออกแบบ จากเทคโนโลยีในอเมริกาและญี่ปุ่น ที่ใช้รูปแบบเช่นเดียวกันและ ที่ผ่านมาได้ตรวจสอบโครงการอื่น ในด้านวัสดุก่อสร้างอย่างเคร่งครัดซึ่งไม่มีปัญหา อยากให้มั่นใจมากขึ้น ทั้งนี้จะนำข้อมูลที่ได้จากการตรวจสอบมาจัดทำเป็นรูปเล่ม คาดว่าภายใน 2 สัปดาห์ จะเรียบร้อย และจะส่งให้ดีเอสไอและตำรวจดำเนินคดีผู้กระทำความผิดต่อไป
(ที่ประชุมประกอบไป ด้วย น.ส.แพทองธาร ชินวัตร นายกรัฐมนตรี ประธานฯ นายภูมิธรรม เวชยชัย รองนายกรัฐมนตรี และรมว.กลาโหม น.ส.ธีรรัตน์ สำเร็จวาณิชย์ รมช.มหาดไทย นพ.พรหมินทร์ เลิศสุริย์เดช เลขาธิการนายกรัฐมนตรี นายอรรษิษฐ์ สัมพันธรัตน์ ปลัดกระทรวงมหาดไทย นายพงษ์นรา เย็นยิ่ง อธิบดีกรมโยธาธิการและผังเมือง นายพิศุทธิ์ สุขุม วิศวกรใหญ่ กรมโยธาธิการและผังเมือง นายนิเวศน์ ล้ำเลิศลักษณชัย ผู้อำนวยการสำนัก วิศวกรรมโครงสร้างและงานระบบ นายธนิต ใจสอาด ผู้อำนวยการสำนักควบคุมและตรวจสอบอาคาร ศ.ดร.เป็นหนึ่ง วานิชชัย สถาบันเทคโนโลยีแห่งเอเชีย ศ.ดร.สุทัศน์ ลีลาทวีวัฒน์ มหาวิทยาลัยเทคโนโลยีพระจอมเกล้าธนบุรี ศ.ดร.บุญไชย สถิตมั่นในธรรม จุฬาลงกรณ์มหาวิทยาลัย รศ.เอนก ศิริพานิชกร วิศวกรรมสถานแห่งประเทศไทย ในพระบรมราชูปถัมภ์)

ที่มา : https://www.thaigov.go.th/news/contents/details/98083