รัฐบาลไทย-ข่าวทำเนียบรัฐบาล-"วราวุธ" กำชับทีม พม. ช่วยต่อเนื่อง กลุ่มเปราะบางประสบอุทกภัยภาคเหนือ ร่วมจังหวัด น้ำลดพาส่งกลับเข้าบ้าน มอบเงินสงเคราะห์ เร่งรัดจัดการสวัสดิภาพ

วันพฤหัสบดีที่ 31 กรกฎาคม 2568
"วราวุธ" กำชับทีม พม. ช่วยต่อเนื่อง กลุ่มเปราะบางประสบอุทกภัยภาคเหนือ ร่วมจังหวัด น้ำลดพาส่งกลับเข้าบ้าน มอบเงินสงเคราะห์ เร่งรัดจัดการสวัสดิภาพ
"วราวุธ" กำชับทีม พม. ช่วยต่อเนื่อง กลุ่มเปราะบางประสบอุทกภัยภาคเหนือ ร่วมจังหวัด น้ำลดพาส่งกลับเข้าบ้าน มอบเงินสงเคราะห์ เร่งรัดจัดการสวัสดิภาพ
วันที่ 30 กรกฎาคม 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ศูนย์บริหารการดูแลกลุ่มเปราะบางจากภัยพิบัติ (ศบปภ.) กระทรวง พม. ได้รายงานกรณีการช่วยเหลือดูแลกลุ่มเปราะบางได้รับผลกระทบจากอุทกภัยในพื้นที่จังหวัดภาคเหนือและภาคตะวันออกเฉียงเหนือ รวม 12 จังหวัด ได้แก่ จังหวัดตาก สุโขทัย เชียงใหม่ ลำพูน ลำปาง แพร่ น่าน พะเยา เชียงราย แม่ฮ่องสอน เชียงราย และหนองคาย  ระบุว่า ตั้งแต่วันที่ 22-29 กรกฎาคม 2568 มีพื้นที่ประสบอุทกภัย 348 ตำบล ใน 73 อำเภอ 2,209 หมู่บ้าน โดยมีกลุ่มเปราะบางที่ได้รับผลกระทบ 332,210 คน แบ่งเป็นเด็ก 53,474 คน ผู้สูงอายุมากที่สุดถึง 210,117 คน คนพิการ 53,034 คน ผู้ยากไร้ 15,585 คน โดยกระทรวง พม. ได้ดำเนินการพิจารณาให้ความช่วยเหลือเป็นเงินสงเคราะห์ต่างๆ สำหรับผู้สูงอายุมากที่สุด 723 ราย คนพิการ 376 ราย เด็กเล็ก 189 ราย คนยากไร้ 264 ราย รวมทั้งสิ้น 1,552 ราย และการมอบถุงยังชีพ 22,417 ชุด
นอกจากนี้ได้ดำเนินการตามแผนการให้ความช่วยเหลือกลุ่มเปราะบางที่ได้รับผลกระทบ แบ่งเป็น 1) ระยะสั้น ได้แก่ จัดตั้งศูนย์พักพิงชั่วคราว , จัดตั้งโรงครัว พม. , จัดทีมนักสังคมสงเคราะห์และนักจิตวิทยาลงพื้นที่ช่วยเหลือเยียวยาสภาพจิตใจ และมอบเป็นสิ่งของเครื่องใช้ที่จำเป็น , จัดชุดปฏิบัติการเคลื่อนที่เร็ว ศูนย์เร่งรัดจัดการสวัสดิภาพประชาชน (ศรส.) จังหวัด ลงพื้นที่ช่วยเหลือ ร่วมกับอำเภอและหน่วยงานในพื้นที่ , ประสานองค์กร CSR สนับสนุนสิ่งของเครื่องใช้ที่จำเป็น และ ประสานอาสาสมัครพัฒนาสังคมและความมั่นคงของมนุษย์ (อพม.) เฝ้าระวังกลุ่มเป้าหมายในพื้นที่เสี่ยง และเคลื่อนย้ายผู้ป่วยติดเตียงไปยังที่ปลอดภัย 2) ระยะกลาง ได้แก่ มอบเงินสงเคราะห์ครอบครัวผู้ได้รับผลกระทบ , ปรับปรุงฟื้นฟูที่อยู่อาศัยที่ได้รับความเสียหาย และฟื้นฟูเยียวยาด้านอาชีพและรายได้ 3) ระยะยาว ได้แก่ มอบเงินทุนประกอบอาชีพคนพิการจากเงินกู้ยืมกองทุนส่งเสริมและสนับสนุนคุณภาพชีวิตคนพิการและเงินทุนประกอบอาชีพผู้สูงอายุจากเงินกู้ยืมกองทุนผู้สูงอายุ
โดยทาง ศบปภ. พม.จังหวัดเชียงราย รายงานว่าสถานการณ์อุทกภัยและดินถล่ม ในพื้นที่ 15 อำเภอ 79 ตำบล 451 หมู่บ้าน มีประชาชนได้รับผลกระทบ 12,961 ครัวเรือน และอยู่ระหว่างเฝ้าระวังฝนที่อาจตกซ้ำและปริมาณน้ำที่อาจไหลสมทบมาจากภูเขาอย่างใกล้ชิดตลอด 24 ชั่วโมง ทีม พม.จังหวัดเชียงราย ได้ร่วมประชุมการติดตามสถานการณ์อุทกภัยและดินถล่มจังหวัดเชียงรายทุกวันอย่างต่อเนื่อง ลงพื้นที่เยี่ยมให้กำลังใจกลุ่มเปราะบางที่ได้รับผลกระทบ และให้คำปรึกษาแนะนำในเรื่องสิทธิสวัสดิการของกระทรวง พม. ได้รับแบบคำขอช่วยเหลือผู้ประสบปัญหาทางสังคมกรณีฉุกเฉินในพื้นที่อำเภอเทิง และได้จัดตั้งศูนย์พักพิงชั่วคราวในพื้นที่หน่วยงานสังกัดกระทรวง พม. 7 แห่ง รวมทั้งเตรียมบุคลากรและยานพาหนะให้พร้อมสนับสนุนการดูแลกลุ่มเปราะบางในศูนย์พักพิงชั่วคราว
ศบปภ. พม.จังหวัดน่าน รายงานว่า ขณะนี้ สถานการณ์อุทกภัยได้คลี่คลายลง ระดับน้ำลดลง และเริ่มเข้าสู่สภาวะปกติเมื่อวันที่ 26 ก.ค. 68 แต่เกิดฝนตกหนักอีกครั้งระหว่างวันที่ 26-28 ก.ค. 68 โดยเฉพาะที่อำเภอท่าวังผา ทำให้เกิดน้ำท่วมอีกครั้งและไหลลงสู่ อ.เมืองน่าน และ อ.เวียงสา ส่งผลให้ อ.เวียงสา น้ำท่วม 12 ตำบล ปัจจุบัน มีศูนย์พักพิงชั่วคราวที่ยังดำเนินการอยู่ 11 ศูนย์ มีผู้เข้าพัก 265 คน โดยเป็นศูนย์พักพิงชั่วคราวของกระทรวง พม. 2 แห่ง ได้แก่ บ้านพักเด็กและครอบครัวจังหวัดน่าน และ ศูนย์พัฒนาราษฎรบนพื้นที่สูงจังหวัดน่าน ทางทีม พม.จังหวัดน่าน ได้ดำเนินการคัดกรองกลุ่มเปราะบางจากฐานข้อมูล MSO-Logbook เทียบกับพื้นที่ 12 อำเภอ โดยมีผู้ประสบภัยที่เป็นกลุ่มเปราะบางในพื้นที่ 19,808 คน แยกเป็น เด็กมากที่สุด 8,582 คน ผู้ยากไร้ 6,874 คน ผู้สูงอายุ 3,212 คน และคนพิการ 1,140 คน จากนั้น จะดำเนินการลงพื้นที่เยี่ยมครอบครัวกลุ่มเปราะบาง พร้อมพิจารณาให้การช่วยเหลือเป็นเงินสงเคราะห์ผู้ประสบปัญหาทางสังคมกรณีฉุกเฉินต่อไป
ศบปภ. พม.จังหวัดแพร่ รายงานว่า เนื่องจากแม่น้ำยมได้เอ่อล้นตลิ่ง ท่วมบ้านเรือนประชาชน และพื้นที่การเกษตร โดยเบื้องต้นได้รับผลกระทบ 5 อำเภอ มีกลุ่มเปราะบางได้รับผลกระทบ 5,699 คน แบ่งเป็น ผู้สูงอายุมากที่สุด 3,722 คน คนพิการ 1,192 คน เด็กเล็ก 574 คน และคนยากไร้ 211 คน สำหรับผู้ป่วยติดเตียงได้มีการเคลื่อนย้ายออกจากพื้นที่เสี่ยงเรียบร้อยแล้ว และเข้าพักพิงในศูนย์พักพิงขององค์การบริหารส่วนจังหวัดแพร่ อีกทั้งมีการจัดตั้งศูนย์พักพิงชั่วคราวของกระทรวง พม. 2 แห่ง ได้แก่ บ้านพักเด็กและครอบครัวจังหวัดแพร่ และศูนย์พัฒนาราษฎรบนพื้นที่สูงจังหวัดแพร่ ทางศูนย์บัญชาการเหตุการณ์ฯ จังหวัดแพร่ ได้ติดตามสถานการณ์น้ำอย่างใกล้ชิด พร้อมจัดกำลังพลและเครื่องจักรเข้าช่วยเหลือประชาชนที่ได้รับผลกระทบแล้ว โดยทีม พม.จังหวัดแพร่ได้จัดตั้งโรงครัว พม. ซึ่งได้รับการสนับสนุนอุปกรณ์และวัตถุดิบปรุงอาหารจากเครือข่าย CSR , รับมอบสิ่งของบริจาค และจัดทีม พม. 9 คน ดูแลช่วยเหลือตลอด 24 ชั่วโมง ในศูนย์พักพิงชั่วคราว หลังจากนี้ ทีม พม.จังหวัดแพร่ จะร่วมประชุมติดตามสถานการณ์อุทกภัยในพื้นที่จังหวัดแพร่ เพื่อหาแนวทางการช่วยเหลือกลุ่มเปราะบางในศูนย์พักพิงชั่วคราว แล้วส่งกลับที่พักอาศัย พร้อมช่วยประสานงานเรื่องการทำความสะอาดบ้านเรือนที่พักอาศัย ทำงานร่วมกับ อพม. ในพื้นที่ประสบภัย จัดส่งสิ่งของเครื่องใช้ที่จำเป็น อาหารปรุงสุก น้ำดื่ม ไปให้กลุ่มเปราะบางในพื้นที่ที่ได้รับผลกระทบ
ศบปภ. พม.จังหวัดสุโขทัย รายงานว่า สถานการณ์อุทกภัย เมื่อวันที่ 29 ก.ค. 68 มีพื้นที่ได้รับผลกระทบ 5 อำเภอ ได้แก่ อ.เมืองสุโขทัย ศรีสำโรง สวรรคโลก ศรีนคร ศรีสัชนาลัย ซึ่งมีกลุ่มเปราะบางได้รับผลกระทบ แบ่งเป็น ผู้สูงอายุมากที่สุด 313 คน เด็ก 269 คน คนพิการ 133 คน แนวโน้มสถานการณ์ปริมาณแม่น้ำยมจากจังหวัดแพร่ไหลเข้าพื้นที่จังหวัดสุโขทัยจำนวนมาก ทำให้แม่น้ำยมล้นตลิ่งเข้าท่วมบ้านเรือนประชาชนและยังมีฝนตกอยู่ ซึ่งจังหวัดสุโขทัยได้จัดตั้งศูนย์พักพิงชั่วคราวผู้ประสบอุทกภัยในพื้นที่ริมน้ำยม 60 แห่ง สามารถรองรับได้ 18,340 คน เพื่อช่วยเหลือและอำนวยความสะดวกแก่ประชาชนในพื้นที่ที่ได้รับผลกระทบ ทั้งนี้ ทีม พม.จังหวัดสุโขทัย ร่วมมอบเครื่องอุปโภคบริโภคให้กับผู้ประสบอุทกภัยในศูนย์พักพิงชั่วคราวอำเภอศรีนคร และพุดคุยเยี่ยมให้กำลังใจ , จัดชุดปฏิบัติการเคลื่อนที่เร็ว ศรส.จังหวัดสุโขทัย ร่วมลงพื้นที่ช่วยเหลือกลุ่มเปราะบางในกรณีฉุกเฉิน  และจัดตั้งศูนย์พักพิงชั่วคราวของกระทรวง พม. 2 แห่ง ได้แก่ บ้านพักเด็กและครอบครัวจังหวัดสุโขทัย และศูนย์คุ้มครองคนไร้ที่พึ่งจังหวัดสุโขทัย
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #น้ำท่วม #น้ำท่วมภาคเหนือ #ช่วยเหลือเยียวยา #เชียงราย #น่าน #แพร่ #สุโขทัย

ที่มา : https://www.thaigov.go.th/news/contents/details/99128