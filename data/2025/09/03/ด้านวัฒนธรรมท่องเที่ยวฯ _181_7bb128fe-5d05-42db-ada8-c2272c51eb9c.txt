รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา เป็นประธานการแถลงข่าวประกาศกิจกรรมการแข่งขันรถยนต์ ประจำปีงบประมาณ 2568

วันอังคารที่ 19 สิงหาคม 2568
รมว.ท่องเที่ยวและกีฬา เป็นประธานการแถลงข่าวประกาศกิจกรรมการแข่งขันรถยนต์ ประจำปีงบประมาณ 2568
รมว.ท่องเที่ยวและกีฬา เป็นประธานการแถลงข่าวประกาศกิจกรรมการแข่งขันรถยนต์ ประจำปีงบประมาณ 2568 ภายใต้แนวคิด “Sport Tourism” หรือการท่องเที่ยวเชิงกีฬา เพื่อกระตุ้นเศรษฐกิจและส่งเสริมภาพลักษณ์ประเทศไทย
วันที่ 18 สิงหาคม 2568 เวลา 13.00 น. ณ โรงแรมอีสติน แกรนด์ พญาไท นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานการแถลงข่าวประกาศกิจกรรมการแข่งขันรถยนต์ ประจำปีงบประมาณ 2568 ภายใต้แนวคิด “Sport Tourism” หรือการท่องเที่ยวเชิงกีฬา เพื่อกระตุ้นเศรษฐกิจและส่งเสริมภาพลักษณ์ประเทศไทย ระหว่างกระทรวงการท่องเที่ยวและกีฬา ในนามของการท่องเที่ยวแห่งประเทศไทยกับราชยานยนต์สมาคมแห่งประเทศไทย ในพระบรมราชูปถัมภ์ โดยมี นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวง นายพฤฒิรัตน์ รัตนกุล เสรีเริงฤทธิ์ นายกราชยานยนต์สมาคมแห่งประเทศไทย ในพระบรมราชูปถัมภ์ สมาคมกีฬา พร้อมด้วย นางพัชรินทร์ สิทธิพรรณโยธา ผู้อำนวยการกองส่งเสริมกิจกรรม การท่องเที่ยวแห่งประเทศไทย และแขกผู้มีเกียรติ ตลอดจนสื่อมวลชนร่วมงานอย่างคับคั่ง
การแถลงข่าวในครั้งนี้จัดขึ้นเพื่อร่วมกันผลักดันประเทศไทยให้เป็น World Sport Destination และสร้างภาพลักษณ์ที่ดีในการเป็นศูนย์กลางการท่องเที่ยวเชิงกีฬาในระดับนานาชาติ เพื่อส่งเสริมการท่องเที่ยวและกระตุ้นเศรษฐกิจของประเทศ โดยการแถลงได้มีการกล่าวถึงแนวทางการจัดกิจกรรมต่างๆ เพื่อดึงดูดนักท่องเที่ยว และเป็นการสร้างความร่วมมือระหว่างภาครัฐ เอกชนและประชาชน
นายสรวงศ์ กล่าวว่า กระทรวงการท่องเที่ยวและกีฬา มีเป้าหมายสำคัญในการบูรณาการสองภาคส่วนหลัก คือ การท่องเที่ยวและการกีฬา ให้สามารถเกื้อหนุนกันและสร้างมูลค่าเพิ่มทางเศรษฐกิจและสังคมได้อย่างยั่งยืน กิจกรรมในครั้งนี้ เป็นตัวอย่างที่ชัดเจนของการใช้กีฬาเป็นเครื่องมือในการขับเคลื่อนการท่องเที่ยวภายในประเทศ ภายใต้แนวคิด Sport Tourism หรือการท่องเที่ยวเชิงกีฬา ซึ่งกำลังได้รับความนิยมและความสนใจในระดับสากล การดำเนินกิจกรรมของราชยานยนต์สมาคมแห่งประเทศไทย ในพระบรมราชูปถัมภ์ สมาคมกีฬา ประจำปีงบประมาณ 2568 ถือเป็นก้าวสำคัญในการกระตุ้นการเดินทางของนักท่องเที่ยวทั่วโลก พร้อมทั้งกระจายรายได้สู่ภูมิภาคต่าง ๆ ทั่วประเทศ ผ่านกิจกรรมที่สร้างทั้งความสนุกสนาน ความปลอดภัย และประสบการณ์ใหม่ ๆ ให้กับผู้เข้าร่วมงาน ตนเชื่อมั่นว่าโครงการในลักษณะนี้ไม่เพียงแต่จะส่งเสริมเศรษฐกิจฐานราก และสร้างภาพลักษณ์ที่ดีให้กับประเทศไทยเท่านั้น แต่ยังเป็นการวางรากฐานที่แข็งแกร่งให้ประเทศไทยก้าวสู่การเป็น World Sport Destination อย่างแท้จริง เราจำเป็นต้องอาศัยความร่วมมือจากทุกภาคส่วน นายสรวงศ์กล่าว

ที่มา : https://www.thaigov.go.th/news/contents/details/99861