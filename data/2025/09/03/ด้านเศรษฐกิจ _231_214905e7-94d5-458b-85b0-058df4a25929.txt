รัฐบาลไทย-ข่าวทำเนียบรัฐบาล-กยศ. ชี้แจงและขออภัยกรณีการหักบัญชีเงินฝากอัตโนมัติ (Auto debit) และจะเร่งคืนเงินเข้าบัญชีเดิมของผู้กู้ยืมโดยอัตโนมัติให้เร็วที่สุด

วันจันทร์ที่ 21 กรกฎาคม 2568
21/07/2568
พิมพ์
กยศ. ชี้แจงและขออภัยกรณีการหักบัญชีเงินฝากอัตโนมัติ (Auto debit) และจะเร่งคืนเงินเข้าบัญชีเดิมของผู้กู้ยืมโดยอัตโนมัติให้เร็วที่สุด
ตามที่ปรากฏข่าว กยศ. ในสื่อสังคมออนไลน์มีการโพสต์เรื่องร้องเรียนจากผู้กู้ยืมที่ถูกหักเงินในบัญชีเงินฝากออมทรัพย์เมื่อวันที่ 18 กรกฎาคม 2568 ซึ่งผู้กู้ยืมบางรายได้ชำระหนี้ปกติตามงวดรายปี หรือชำระหนี้เกินกว่างวดที่ต้องชำระแล้วนั้น
กยศ. ได้ดำเนินการเร่งตรวจสอบสาเหตุ พบว่าเกิดจากความคลาดเคลื่อนของระบบการคำนวณหนี้ใหม่การหักบัญชีเงินฝากของผู้กู้ยืมเงินเพื่อชำระเงินคืนแบบอัตโนมัติ (Auto debit) เฉพาะผู้กู้ยืมที่ กยศ. คำนวณหนี้ใหม่แล้วยังมียอดหนี้ค้างชำระ โดยระบบได้ดำเนินการหักเงินตามยอดหนี้ที่คำนวณคลาดเคลื่อนนั้น ส่งผลให้เกิดการหักซ้ำซ้อนในบางราย หรือหักเงินเกินยอดที่จะต้องชำระ
ทั้งนี้ กยศ. ขออภัยสำหรับเหตุการณ์ที่เกิดขึ้น และจะเร่งดำเนินการคืนเงินที่หักเกินพร้อมคืนค่าธรรมเนียมการโอนเงินเข้าบัญชีเดิมของผู้กู้ยืมโดยอัตโนมัติให้เร็วที่สุด (ภายใน 3 วัน) หลังจากได้รับการตรวจสอบร่วมกับผู้พัฒนาระบบแล้ว และขอให้ความมั่นใจว่าจะดำเนินการอย่างถี่ถ้วน เพื่อไม่ให้ผู้ที่ได้รับผลกระทบในครั้งนี้ต้องเสียประโยชน์ พร้อมหาเครื่องมือมาช่วยในการตรวจสอบข้อมูลเพื่อป้องกันไม่ให้เกิดเหตุการณ์ดังกล่าวขึ้นอีก

ที่มา : https://www.thaigov.go.th/news/contents/details/98601