รัฐบาลไทย-ข่าวทำเนียบรัฐบาล-กระทรวงการท่องเที่ยวและกีฬา เดินหน้าพัฒนาแพลตฟอร์ม Calories Credit Challenge (CCC) ยกระดับคุณภาพชีวิตประชาชน

วันพุธที่ 20 สิงหาคม 2568
กระทรวงการท่องเที่ยวและกีฬา เดินหน้าพัฒนาแพลตฟอร์ม Calories Credit Challenge (CCC) ยกระดับคุณภาพชีวิตประชาชน
กระทรวงการท่องเที่ยวและกีฬา เดินหน้าพัฒนาแพลตฟอร์ม Calories Credit Challenge (CCC) ยกระดับคุณภาพชีวิตประชาชน
วันที่ 19 สิงหาคม 2568 กระทรวงการท่องเที่ยวและกีฬา จัดประชุมหารือเพื่อพัฒนาประสิทธิภาพแพลตฟอร์ม Calories Credit Challenge (CCC) โดยมี นายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา เป็นประธานการประชุม ร่วมด้วย นายเศกสันฐ์ ง้าวสุวรรณ์ ผู้ช่วยปลัดกระทรวงการท่องเที่ยวและกีฬา, นางบงกชรัตน์ โมลี ผู้อำนวยการกองนโยบายและการต่างประเทศ ตลอดจนข้าราชการและเจ้าหน้าที่จากสำนักงานปลัดกระทรวงฯ และกรมพลศึกษา
ที่ประชุมได้หารือถึงการดำเนินงานใน 3 มิติหลักของแพลตฟอร์ม ได้แก่ Calories, Credit และ Challenge โดยเน้นการปรับปรุงระบบเก็บข้อมูลการออกกำลังกายให้มีความครอบคลุมและถูกต้องยิ่งขึ้น การออกแบบสิทธิประโยชน์ที่ชัดเจนและหลากหลาย ตลอดจนการสร้างกิจกรรมท้าทายที่สนุกและต่อเนื่อง เพื่อกระตุ้นให้ประชาชนเข้ามามีส่วนร่วมมากขึ้น
นายจักรพรรดิ์ คล่องพยาบาล เปิดเผยว่า ในระยะถัดไป แพลตฟอร์ม CCC จะได้รับการพัฒนาให้มีรูปโฉมใหม่ เพิ่มฟังก์ชันที่ตอบโจทย์ผู้ใช้งาน และยกระดับประสิทธิภาพในการให้บริการ พร้อมทั้งขยายสิทธิประโยชน์เพื่อสร้างแรงจูงใจแก่ประชาชนอย่างเป็นรูปธรรม โดยผลการหารือครั้งนี้จะถูกนำเสนอต่อคณะทำงานเพื่อพิจารณาในเชิงนโยบายต่อไป
“กระทรวงการท่องเที่ยวและกีฬา มั่นใจว่า การพัฒนาแพลตฟอร์ม Calories Credit Challenge จะเป็นกลไกสำคัญในการส่งเสริมการออกกำลังกาย และยกระดับคุณภาพชีวิตของประชาชนไทยในระยะยาว” นายจักรพรรดิ์ กล่าว

ที่มา : https://www.thaigov.go.th/news/contents/details/99910