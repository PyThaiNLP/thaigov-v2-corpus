รัฐบาลไทย-ข่าวทำเนียบรัฐบาล-“ธีรรัตน์” นำชาวเชียงยืนวางศิลาฤกษ์ หอประชุมอำเภอเชียงยืน เพื่ออำนวยความสะดวกของประชาชนในการใช้พื้นที่ดำเนินกิจกรรมให้เกิดประโยชน์

วันศุกร์ที่ 22 สิงหาคม 2568
22/08/2568
พิมพ์
“ธีรรัตน์” นำชาวเชียงยืนวางศิลาฤกษ์ หอประชุมอำเภอเชียงยืน เพื่ออำนวยความสะดวกของประชาชนในการใช้พื้นที่ดำเนินกิจกรรมให้เกิดประโยชน์
“ธีรรัตน์” นำชาวเชียงยืนวางศิลาฤกษ์ หอประชุมอำเภอเชียงยืน เพื่ออำนวยความสะดวกของประชาชนในการใช้พื้นที่ดำเนินกิจกรรมให้เกิดประโยชน์
วันนี้ (22 ก.ค. 68) เวลา 09.00 น. น.ส.ธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เป็นประธานในพิธียกเสาเอก เสาโท และวางศิลาฤกษ์ อาคารหอประชุมอำเภอเชียงยืน จังหวัดมหาสารคาม ณ ที่ว่าการอำเภอเชียงยืน อ.เชียงยืน จ.มหาสารคาม โดยมี นายพลพัฒน์ จรัสเสถียร นายกองค์การบริหารส่วนจังหวัดมหาสารคาม นายกนก ศรีวิชัยนนท์ รองผู้ว่าราชการจังหวัดมหาสารคาม นายกองเอก เสนีย์ มะโน รองผู้ว่าราชการจังหวัดมหาสารคาม นายนวรัตน์ วงศ์ปิ่นเพ็ชร์ ปลัดจังหวัดมหาสารคาม นายสันติ โอฆะพนม นายอำเภอเชียงยืน หัวหน้าส่วนราชการ นายสุทิน คลังแสง สมาชิกสภาผู้แทนราษฎร นายรัฐ คลังแสง สมาชิกสภาผู้แทนราษฎรจังหวัดมหาสารคาม ข้าราชการ พนักงานรัฐวิสาหกิจ กำนัน ผู้ใหญ่บ้าน ผู้บริหารองค์กรปกครองส่วนท้องถิ่น สมาชิกสภาองค์กรปกครองส่วนท้องถิ่น ภาคีเครือข่ายในพื้นที่ และพี่น้องประชาชนชาวเชียงยืน ร่วมในพิธีเป็นจำนวนมาก
ในโอกาสนี้ นางสาวธีรรัตน์ สำเร็จวาณิชย์ ได้เป็นประธานประกอบพิธีวางศิลาฤกษ์ โดยมีการบวงสรวงบูชาตามฤกษ์ยามอันเป็นมงคล จากนั้นพระสงฆ์สมณศักดิ์ 9 รูป เจริญพระพุทธมนต์และชัยมงคลคาถา ก่อนที่ประธานจะนำผู้ร่วมพิธีถวายจตุปัจจัยไทยธรรมและกรวดน้ำรับพร เป็นอันเสร็จสิ้นพิธี
กรมการปกครอง กระทรวงมหาดไทย ได้อนุมัติงบประมาณจำนวน 9,161,000 บาท ให้ที่ทำการปกครองอำเภอเชียงยืน ดำเนินการก่อสร้างหอประชุมอำเภอเชียงยืน เพื่ออำนวยความสะดวกแก่ประชาชน โดยหอประชุมแห่งนี้จะเป็นสาธารณประโยชน์สำคัญของชุมชน สามารถใช้เป็นสถานที่ประชุม สัมมนา จัดกิจกรรมทางวัฒนธรรม การศึกษา การพัฒนาอาชีพ ตลอดจนกิจกรรมสาธารณะของหน่วยงานภาครัฐและภาคประชาชน ซึ่งจะช่วยยกระดับคุณภาพชีวิตของประชาชนในพื้นที่และเสริมสร้างความเข้มแข็งให้แก่สังคมโดยรวม

ที่มา : https://www.thaigov.go.th/news/contents/details/100001