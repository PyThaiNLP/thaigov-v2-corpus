รัฐบาลไทย-ข่าวทำเนียบรัฐบาล-"จิราพร" ชวนติดตามรายการ ’Thai Face Top Model‘ ออกอากาศครั้งแรก 31 ส.ค. นี้ ทางช่อง NBT

วันพุธที่ 27 สิงหาคม 2568
27/08/2568
พิมพ์
"จิราพร" ชวนติดตามรายการ ’Thai Face Top Model‘ ออกอากาศครั้งแรก 31 ส.ค. นี้ ทางช่อง NBT
"จิราพร" ชวนติดตามรายการ ’Thai Face Top Model‘ ออกอากาศครั้งแรก 31 ส.ค. นี้ ทางช่อง NBT
วันนี้ (วันที่ 27 สิงหาคม 2568) นางสาวจิราพร สินธุไพร รัฐมนตรีประจำสำนักนายกรัฐมนตรี เปิดเผยว่า ตามที่รัฐบาลได้ดำเนินโครงการตามแนวทางการพัฒนาซอฟต์พาวเวอร์ของประเทศ  ส่งผลให้เกิดการกระตุ้นทุกภาคส่วนเพื่อขับเคลื่อนให้เห็นผลสำเร็จในการยกระดับคุณภาพชีวิตประชาชน และเกิดการกระจายรายได้จากภาคอุตสาหกรรมต่างๆ สู่ชุมชน ทั้งอุตสาหกรรมการท่องเที่ยว อุตสาหกรรมการกีฬา อุตสาหกรรมอาหาร การจัดอีเวนท์และนิทรรศการสำคัญระดับโลก รวมถึงอุตสาหกรรมแฟชั่น ที่พบว่าประชาชนคนไทยมีศักยภาพแต่ยังไม่ได้รับโอกาส และได้พัฒนาฝีมืออย่างแท้จริง
นางสาวจิราพร กล่าวเพิ่มเติมว่า นายแพทย์ สุรพงษ์ สืบวงศ์ลี รองประธานคณะที่ปรึกษาด้านนโยบายของนายกรัฐมนตรี (นางสาวแพทองธาร ชินวัตร) และประธานคณะกรรมการพัฒนาซอฟต์พาวเวอร์แห่งชาติ  ได้จัดทำโครงการ Thai Face Top Model เฟ้นหาผู้สมัครที่ต้องการตามความฝันอยากเป็นนางแบบ-นายแบบชั้นนำเข้าสู่อุตสาหกรรมแฟชั่น ซึ่งถือเป็นอีกมิติใหม่ของเส้นทางอาชีพในเมืองไทย ที่รัฐบาลนี้ได้ดำเนินการเพื่อให้ประสบผลสำเร็จเป็นรูปธรรม
.
โครงการ Thai Face Top Model เป็นความร่วมมือระหว่างคณะกรรมการพัฒนาซอฟต์พาวเวอร์แห่งชาติ ร่วมกับกรมประชาสัมพันธ์ เปิดโอกาสเพื่อคนทุกเพศ อายุระหว่าง 18-30 ปี ที่ใฝ่ฝันจะเป็น Super Model ระดับโลก สมัครเข้าร่วมตั้งแต่วันที่ 21 พ.ค.- 30 มิ.ย. 2568 และได้มีการคัดเลือก (Audition) จากคณะกรรมการ The Master ใน 4 จังหวัด (ขอนแก่น, เชียงใหม่, สงขลา, กรุงเทพฯ) ในช่วงวันที่ 4 ก.ค. – 28 ก.ค. 2568 โดยทีมงานมืออาชีพผู้ขับเคลื่อนโครงการ ประกอบด้วย คุณอินทิรา ทัพวงศ์ ดีไซเนอร์ผู้คร่ำหวอดอยู่ในวงการแฟชั่นมานานกว่า 40 ปี  คุณใหญ่-อมาตย์ นิมิตภาคย์ ช่างภาพอิสระมือโปรระดับแถวหน้าของเมืองไทย คุณลูกเกด - เมทินี กิ่งโพยม กูรูแห่งวงการนางแบบไทย เป็นไอคอนของผู้หญิงที่มีความมั่นใจ  คุณอ๊าท - อารยา อินทรา สไตลิสต์ที่อยู่ในวงการมากว่า 30 ปี  คุณโรซี่ - ชีรา ชูวิเชียร หรือ ชีรา ชู (Cheera Choo) ดาราและนางแบบไทย ผู้อยู่ในวงการแฟชั่นประเทศสหรัฐอเมริกา และทีมงานคุณภาพอีกคับคั่ง
รายการ Thai Face Top Model เป็นรายการรูปแบบเรียลลิตี้ ประกวดแข่งขันความสามารถควบคู่กับความงาม โดยมีผู้ผ่านเข้ารอบจากการคัดเลือกในระดับภูมิภาคเมื่อเดือนกรกฎาคมที่ผ่านมาจำนวน  52 คน เพื่อเข้าสู่ TFM Academy และระหว่างการแข่งขัน จะมีการอบรมฝึกสอน การดูแลพัฒนาบุคลิกภาพ ความสามารถที่จำเป็นรอบด้าน ต่ออาชีพนายแบบ นางแบบ ทั้งนี้ ทุกๆ สัปดาห์จะมีโจทย์ข้อสอบ และคัดคนออกทุกสัปดาห์ จนเหลือผู้ที่มีคุณสมบัติพร้อมที่สุด 3 คนสุดท้าย ซึ่งผู้ชนะเลิศอันดับ 1 จะได้รับเงินรางวัล 500,000 บาท อันดับ 2 จำนวน 300,000 บาท และอันดับ3 จำนวน 200,000 บาท พร้อมกับโอกาสที่จะเปลี่ยนชีวิตและสร้างชื่อเสียงในฐานะ Super Model อาชีพ รวมทั้ง ได้ร่วมงานกับแบรนด์หรูระดับโลก ผ่านการทำงานกับเอเจนซี่ในนิวยอร์ค 1 ปี
.
“ขอเชิญชวนพี่น้องประชาชนร่วมติดตามรายการ Thai Face Top Model พร้อมกันทางสถานีโทรทัศน์และสื่อออนไลน์ของ  NBT และช่อง YouTube : Thai Face Top Model ออกอากาศวันแรก 31 สิงหาคมนี้ เวลา 15.05–15.50 น. มาร่วมลุ้นว่าใครจะเป็น 3 คนสุดท้าย ที่ได้ไปเดินตามความฝัน บนรันเวย์ที่นิวยอร์ก สหรัฐอเมริกา“ นางสาวจิราพรกล่าว

ที่มา : https://www.thaigov.go.th/news/contents/details/100191