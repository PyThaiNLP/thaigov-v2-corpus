รัฐบาลไทย-ข่าวทำเนียบรัฐบาล-"ธีรรัตน์" - "เชษฐา" ร่วมยินดี 93 ปีสำนักนายกรัฐมนตรี

วันพุธที่ 2 กรกฎาคม 2568
02/07/2568
พิมพ์
"ธีรรัตน์" - "เชษฐา" ร่วมยินดี 93 ปีสำนักนายกรัฐมนตรี
"ธีรรัตน์" - "เชษฐา" ร่วมยินดี 93 ปีสำนักนายกรัฐมนตรี
วันนี้ (2 ก.ค. 68) เวลา 09.00 น. น.ส.ธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทยรักษาราชการแทนรัฐมนตรีว่าการกระทรวงมหาดไทย ร่วมแสดงความยินดีในโอกาสครบ 93 ปีการสถาปนาสำนักนายกรัฐมนตรี โดยมี นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม รักษาราชการแทนนายกรัฐมนตรี เป็นประธาน ณ ตึกสันติไมตรี ทำเนียบรัฐบาล โดย นายอรรษิษฐ์ สัมพันธรัตน์ มอบหมายให้นายเชษฐา โมสิกรัตน์ เป็นผู้แทนสำนักงานปลัดกระทรวงมหาดไทยร่วมแสดงความยินดี โดยมี นางยุพา ทวีวัฒนะกิจบวร ปลัดสำนักนายกรัฐมนตรี พร้อมด้วยผู้บริหารสำนักงานปลัดสำนักนายกรัฐมนตรี ร่วมให้การต้อนรับ
สำนักนายกรัฐมนตรีเป็นส่วนราชการมีฐานะเป็นกระทรวงขึ้นตรงต่อนายกรัฐมนตรี รับผิดชอบการบริหารราชการทั่วไป เสนอแนะนโยบายและการวางแผนการพัฒนาด้านเศรษฐกิจ สังคม การเมือง ความมั่นคง และราชการเกี่ยวกับการงบประมาณ ระบบราชการ การบริหารงานบุคคล กฎหมายและการพัฒนากฎหมาย การติดตามและประเมินผลการปฏิบัติราชการ การส่งเสริมการลงทุน การบริหารจัดการทรัพยากรน้ำ การปฏิบัติภารกิจพิเศษและราชการอื่นตามที่กฎหมายกำหนดให้เป็นอำนาจหน้าที่ของสำนักนายกรัฐมนตรีหรือส่วนราชการที่สังกัดสำนักนายกรัฐมนตรี หรือที่มิได้อยู่ภายในอำนาจหน้าที่ของกระทรวงใดโดยเฉพาะ ซึ่งได้ก่อตั้งขึ้นเมื่อวันที่ 28 มิถุนายน 2475 ภายหลังจากมีการแต่งตั้งนายกรัฐมนตรีตามพระราชบัญญัติธรรมนูญการปกครองแผ่นดินสยามชั่วคราว พ.ศ. 2475 ซึ่งเป็นรัฐธรรมนูญฉบับแรกของประเทศไทย สำนักนายกรัฐมนตรีจึงกำหนดให้วันที่ 28 มิถุนายนของทุกปีเป็นวันคล้ายวันสถาปนาสำนักนายกรัฐมนตรี นับถึงปัจจุบันเป็นเวลา 93 ปี
สำหรับส่วนราชการในสังกัดสำนักนายกรัฐมนตรี จำแนกเป็น
1. ส่วนราชการขึ้นตรงต่อปลัดสำนักนายกรัฐมนตรี 3 ส่วนราชการ ได้แก่ สำนักงานปลัดสำนักนายกรัฐมนตรี กรมประชาสัมพันธ์ และสำนักงานคณะกรรมการคุ้มครองผู้บริโภค
2. ส่วนราชการในบังคับบัญชาขึ้นตรงต่อนายกรัฐมนตรี 15 ส่วนราชการ ได้แก่ สำนักเลขาธิการนายกรัฐมนตรี สำนักเลขาธิการคณะรัฐมนตรี สำนักข่าวกรองแห่งชาติ สำนักงบประมาณ สำนักงานสภาความมั่นคงแห่งชาติ สำนักงานคณะกรรมการกฤษฎีกา สำนักงานคณะกรรมการข้าราชการพลเรือน สำนักงานสภาพัฒนาการเศรษฐกิจและสังคมแห่งชาติ สำนักงานคณะกรรมการพัฒนาระบบราชการ สำนักงานคณะกรรมการส่งเสริมการลงทุน สำนักงานทรัพยากรน้ำแห่งชาติ สำนักงานขับเคลื่อนการปฏิรูปประเทศ ยุทธศาสตร์ชาติ และการสร้างความสามัคคีปรองดอง สำนักงานคณะกรรมการนโยบายที่ดินแห่งชาติ กองอำนวยการรักษาความมั่นคงภายในราชอาณาจักร ศูนย์อำนวยการรักษาผลประโยชน์ของชาติทางทะเล และ
3. ส่วนราชการในบังคับบัญชาของนายกรัฐมนตรี 7 ส่วนราชการ ได้แก่ ศูนย์อำนวยการบริหารจังหวัดชายแดนภาคใต้ สำนักงานคณะกรรมการป้องกันและปราบปรามการทุจริตในภาครัฐ สำนักงานคณะกรรมการพิเศษเพื่อประสานงานโครงการอันเนื่องมาจากพระราชดำริ สำนักงานตำรวจแห่งชาติ สำนักงานป้องกันและปราบปรามการฟอกเงิน สำนักงานพระพุทธศาสนาแห่งชาติ และสำนักงานราชบัณฑิตยสภา

ที่มา : https://www.thaigov.go.th/news/contents/details/98100