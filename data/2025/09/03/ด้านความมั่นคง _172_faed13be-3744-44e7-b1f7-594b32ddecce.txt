รัฐบาลไทย-ข่าวทำเนียบรัฐบาล-“มหาดไทยเอาจริง” ทุกพื้นที่ทั่วไทย บูรณาการทุกกลไก ปฏิบัติการกวาดล้างยาเสพติด “No Drugs No Dealers ผนึกกำลังสร้างหมู่บ้านชุมชนปลอดยาเสพติด

วันพุธที่ 23 กรกฎาคม 2568
23/07/2568
พิมพ์
“มหาดไทยเอาจริง” ทุกพื้นที่ทั่วไทย บูรณาการทุกกลไก ปฏิบัติการกวาดล้างยาเสพติด “No Drugs No Dealers ผนึกกำลังสร้างหมู่บ้านชุมชนปลอดยาเสพติด
“มหาดไทยเอาจริง” ทุกพื้นที่ทั่วไทย บูรณาการทุกกลไก ปฏิบัติการกวาดล้างยาเสพติด “No Drugs No Dealers ผนึกกำลังสร้างหมู่บ้านชุมชนปลอดยาเสพติด" โดยเริ่มจากสัปดาห์สีขาว (Intensive Days Screening week) ตั้งแต่วันที่ 18 ก.ค. – 1 ส.ค. 68 และทำต่อเนื่อง
“มหาดไทยเอาจริง” ทุกพื้นที่ทั่วไทย บูรณาการทุกกลไก ปฏิบัติการกวาดล้างยาเสพติด “No Drugs No Dealers ผนึกกำลังสร้างหมู่บ้านชุมชนปลอดยาเสพติด" โดยเริ่มจากสัปดาห์สีขาว (Intensive Days Screening week) ตั้งแต่วันที่ 18 ก.ค. – 1 ส.ค. 68 และทำต่อเนื่องจนกว่ายาเสพติดจะหมดไปจากสังคมไทย
"ผ่านไป 5 วัน สำหรับการเปิดปฏิบัติการกวาดล้างยาเสพติด “No Drugs No Dealers ผนึกกำลังสร้างหมู่บ้านชุมชนปลอดยาเสพติด" ในห้วงสัปดาห์สีขาว (Intensive Days Screening week) ของกระทรวงมหาดไทย ที่ได้เริ่มต้นอย่างเข้มข้นตั้งแต่วันที่ 18 กรกฎาคม 68 ที่ผ่านมา ด้วยการนำนโยบายของ “นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย” ที่ได้กำชับและเน้นย้ำให้กลไกของกระทรวงมหาดไทย ตั้งแต่ระดับหมู่บ้าน/ชุมชน ตำบล อำเภอ จังหวัด กระทั่งถึงระดับกระทรวง ได้ขับเคลื่อนการป้องกันและแก้ไขปัญหาอย่างจริงจัง ผ่านการบูรณาการการทำงานร่วมกับหน่วยงานด้านความมั่นคง ทั้งตำรวจ ทหาร ป.ป.ส. รวมถึงพี่ ๆ สาธารณสุข เริ่มตั้งแต่การ Re X – ray ทุกพื้นที่อีกครั้งหนึ่ง สแกนตั้งแต่คนมหาดไทย และพี่น้องประชาชนในทุกหมู่บ้าน เพื่อค้นหาผู้เสพ/ผู้ติดยาเสพติด เข้าสู่กระบวนการบำบัดรักษา สืบหาจับกุมผู้ค้าให้ได้รับโทษตามกฎหมาย และหากเจ้าหน้าที่ของรัฐไม่ว่าสังกัดใดไปข้องเกี่ยวกับยาเสพติด ต้องได้รับบทลงโทษตามกฎหมายทั้งวินัยและอาญาไม่มีละเว้น ไม่มีเคลียร์อย่างเด็ดขาด"
ในวันที่ 22 ก.ค. 68 ทุกพื้นที่ยังคงมุ่งมั่นในการสแกนค้นหาผู้เกี่ยวข้องกับยาเสพติดกันอย่างต่อเนื่อง โดยมีเป้าหมายเดียวกัน คือ “ยาเสพติดต้องหมดไปจากสังคมไทย” พี่น้องประชาชนต้องพูดปากต่อปากว่า “ไม่มียาเสพติดในหมู่บ้าน/ชุมชนแล้ว” เพื่อใช้ชีวิตได้อย่างมีความสุข คลายความกังวล “แต่ถ้าหากยาเสพติดยังมีอยู่ คนมหาดไทยก็ไม่ลดละ และมุ่งมั่นที่สืบเสาะหาและค้นหายาเสพติดให้เจอ ไม่ว่าจะมีปริมาณน้อยหรือมากก็ตาม” จึงขอนำทุกท่านมาติดตามภารกิจการปฏิบัติการ “No Drugs No Dealers ผนึกกำลังสร้างหมู่บ้านชุมชนปลอดยาเสพติด" ในห้วงสัปดาห์สีขาว (Intensive Days Screening week) ของกระทรวงมหาดไทย ด้วยกระบวนการทำงานรูปแบบต่าง ๆ ของพี่น้องชาวมหาดไทยทั่วประเทศ อาทิ
ทางภาคอีสาน ที่บ้านหัวหนอง หมู่ 4 ต.หนองบัวระเหว อ.หนองบัวระเหว จ.ชัยภูมิ ได้มีการประชุมประชาคมหมู่บ้าน เพื่อทำข้อตกลงและดึงพลังของพี่น้องประชาชนในหมู่บ้านทุกครัวเรือน ร่วมกัน Re X - ray ค้นหาผู้เสพ ผู้ค้า แก้ไขปัญหายาเสพติด และที่ อ.ซับใหญ่ ปลัดอำเภอ ร่วมกันเจ้าหน้าที่ตำรวจ สาธารณสุข กำนัน ผู้ใหญ่บ้าน และ ชรบ. ตั้งจุดตรวจจุดสกัดค้นหาผู้เสพ ผู้ติด และผู้ค้า บริเวณถนนสายซับใหญ่ - บำเหน็จณรงค์ จุดบ้านตะโกทอง หมู่ 5 ต.ตะโกทอง โดยจากการตรวจปัสสาวะผู้ต้องสงสัยจำนวน 30 ราย ผลเป็นบวก 6 ราย และยังได้ขยายผลสืบหาผู้ค้าพบผู้ชี้เบาะแสนำไปสู่การจับกุมผู้ค้าได้อีก 3 ราย
ขณะที่ ม.5 บ้านดอนหาดหิน ต.บางกุ้ง อ.ศรีมหาโพธิ จ.ปราจีนบุรี ได้มีการปฏิบัติหน้าที่ตั้งด่านตรวจการป้องกันและแก้ไขปัญหายาเสพติดเพื่อคัดกรองและค้นหายาเสพติดของคนในหมู่บ้าน และที่ อ.ท่าหลวง จ.ลพบุรี ปลัดอำเภอ นำสมาชิก อส.ร่วมกับชุดสืบสวน สภ.ท่าหลวง ร่วมกันจับกุมผู้ต้องหา จำนวน 2 ราย นำตัวส่งพนักงานสอบสวนดำเนินคดี
และในทางด้านของภาคใต้ กำนันตำบลตันหยงโป อ.เมืองสตูล พร้อมด้วยผู้ช่วยผู้ใหญ่บ้าน และสารวัตรกำนัน ร่วมกันจับกุมผู้ต้องหา จำนวน 1 ราย จากการขยายผล “1 ผู้เสพ ต่อ 1 ผู้ค้า” ไปสู่ผู้ค้ารายใหญ่ และรายสำคัญ ของกลาง ยาบ้า 394 เม็ด โทรศัพท์มือถือ และรถมอเตอร์ไซค์ใช้ก่อเหตุ และที่อำเภอถ้ำพรรณรา ได้มีการ Re X-ray ตรวจปัสสาวะค้นหาสารเสพติดในร่างกายของกำนัน ผู้ใหญ่บ้าน แพทย์ประจำตำบล สารวัตรกำนัน และผู้ช่วยผู้ใหญ่บ้าน 119 ราย ผลเป็นลบทุกราย
ขึ้นเหนือไปที่ อ.พยุหะคีรี จ.นครสวรรค์ ชุดปฏิบัติการพิเศษฝ่ายปกครองอำเภอพยุหะคีรี ค้นหา re x-ray ผู้เสพยาเสพติด เข้าสู่กระบวนการบำบัดรักษาฟื้นฟูสมรรถภาพ 1 ราย และจับกุมผู้มีพฤติการณ์เกี่ยวข้องกับยาเสพติด อีก 1 ราย พร้อมของกลาง ยาบ้า 128 เม็ด และปฏิบัติการกวาดล้างยาเสพติด "No Drugs No Dealers" ผนึกกำลังสร้างหมู่บ้านชุมชนปลอดยาเสพติด และขึ้นไปบนยอดดอย พื้นที่หมู่ 5 บ้านห้วยปู ต.แม่แดด อ.กัลยาณิวัฒนา จ.เชียงใหม่ ฝ่ายปกครอง ร่วมกับกำนัน ผู้ใหญ่บ้าน ชรบ. และตำรวจ ลงพื้นที่ตรวจติดตามกลุ่มเสี่ยงที่เกี่ยวข้องกับยาเสพติด พบผู้มีสารเสพติดในปัสสาวะ 2 ราย นำเข้าสู่กระบวนการบำบัดรักษาต่อไป โดยขณะที่ “บิ๊กล็อต” เจอในพื้นที่ อ.ทุ่งเสลี่ยม จ.สุโขทัย โดยนายอำเภอ ฝ่ายปกครอง กำนัน ร่วมกับเจ้าหน้าที่ตำรวจ จับผู้ต้องหา 2 ราย และของกลางยาบ้า 2,500,000 เม็ด นำผู้ต้องหาพร้อมของกลางไปดำเนินคดีตามกฎหมายพร้อมขยายผลต่อไป
.
สำหรับพื้นที่ปริมณฑลใกล้กรุงเทพฯ ที่ อ.บางคนที จ.สมุทรสงคราม ฝ่ายปกครอง ร่วมกับเจ้าหน้าที่ตำรวจ ผู้นำท้องที่ ประชาชนจิตอาสา ชุดปฏิบัติการประจำตำบล ลงพื้นที่หมู่บ้านต่าง ๆ ใน ต.จอมปลวก สามารถควบคุมตัวผู้มีสารเสพติดในร่างกาย รวม 4 คน เข้าสู่กระบวนการบำบัดรักษา และล่อซื้อจับกุมผู้ต้องหาค้ายาบ้าดำเนินคดีได้อีกหลายราย และที่ อ.กำแพงแสน จ.นครปฐม นายอำเภอกำแพงแสน บูรณาการร่วมกับเจ้าหน้าที่ตำรวจ สภ.กำแพงแสน ร่วมกันตรวจยึดของกลาง และจับกุมผู้กระทำความผิดเกี่ยวกับยาเสพติด ในท้องที่ ต.ทุ่งบัว และ ต.กำแพงแสน ได้หลายราย พร้อมของกลางยาบ้าอีกจำนวนมาก ขณะที่ อ.บางน้ำเปรี้ยว จ.ฉะเชิงเทรา ฝ่ายปกครอง ร่วมกับชุดสืบสวน สภ.บางน้ำเปรี้ยว ลงพื้นที่ Re X-ray หมู่ 7 ต.หมอนทอง สามารถจับกุมผู้ค้ารายย่อย พร้อมของกลางยาบ้า 364 เม็ด และยาไอซ์อีก 2.2 กรัม ดำเนินคดี และนำผู้เสพเข้ารับการบำบัดรักษา ณ โรงพยาบาลบางน้ำเปรี้ยว 3 ราย และปิดท้ายที่เมืองหลวง ณ กรุงเทพมหานคร ผู้ว่าราชการกรุงเทพมหานคร เรียกทุกหน่วยของ กทม. เร่งรัดการปฏิบัติการค้นหาผู้เสพ/ผู้ติดยาเสพติด และผู้ค้ายาเสพติด (Re X-ray) ตามปฏิบัติการ “No Drugs No Dealers” ของรัฐบาล
จะเห็นได้ว่า ยาเสพติดยังมีอยู่ทั่วทุกภาค แต่เจ้าหน้าที่ก็ไม่ย่อท้อ บูรณาการ สนธิกำลัง ทำงานกับทุกหน่วย ทุกคน ทุกฝ่าย ทั้งท้องที่ ท้องถิ่น พี่น้องประชาชน ผนึกกำลังกวาดล้างยาเสพติดให้หมดไป โดยหากพี่น้องประชาชนมีเบาะแส สามารถร่วมเป็น “ขบวนการตาสับปะรด” กับชาวมหาดไทยได้ แจ้งเบาะแสทางสายด่วนศูนย์ดำรงธรรม 1567 หรือสายด่วนสำนักงานตำรวจแห่งชาติ 191 หรือสายด่วน ป.ป.ส. 1386 ตลอด 24 ชั่วโมง เพื่อนำผู้เสพ/ผู้ติดเข้าสู่การบำบัดรักษา และจับกุมผู้กระทำผิดให้ได้รับโทษตามกฎหมาย ไม่ว่าจะกี่เม็ด กี่กรัม กี่คน กี่จุด เจ้าหน้าที่จะบุกไปตามค้นให้เจอ เพื่อเราจะได้ร่วมกันสร้างสังคมไทยให้เป็น “สังคมสีขาว” สังคมปลอดยาเสพติดไปด้วยกัน

ที่มา : https://www.thaigov.go.th/news/contents/details/98698