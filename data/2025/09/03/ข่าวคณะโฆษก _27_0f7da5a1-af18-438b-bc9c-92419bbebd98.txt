รัฐบาลไทย-ข่าวทำเนียบรัฐบาล-ด่วน..มาแล้ววันนี้..!! เชิญชวนคนไทยใช้สิทธิ์“เที่ยวไทยคนละครึ่ง ”เริ่มเปิดจอง  1 ก.ค. เที่ยวจริง 4 ก.ค. รัฐสนับสนุนสูงสุด 3,000/คืน

วันจันทร์ที่ 30 มิถุนายน 2568
30/06/2568
พิมพ์
ด่วน..มาแล้ววันนี้..!! เชิญชวนคนไทยใช้สิทธิ์“เที่ยวไทยคนละครึ่ง ”เริ่มเปิดจอง  1 ก.ค. เที่ยวจริง 4 ก.ค. รัฐสนับสนุนสูงสุด 3,000/คืน
ด่วน..มาแล้ววันนี้..!! เชิญชวนคนไทยใช้สิทธิ์“เที่ยวไทยคนละครึ่ง ”เริ่มเปิดจอง  1 ก.ค. เที่ยวจริง 4 ก.ค. รัฐสนับสนุนสูงสุด 3,000/คืน
วันนี้ (30 มิถุนายน 2568)  นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาลโดยการท่องเที่ยวแห่งประเทศไทย (ททท.) เดินหน้าโครงการ “เที่ยวไทยคนละครึ่ง” เพื่อกระตุ้นเศรษฐกิจการท่องเที่ยวและสนับสนุนผู้ประกอบการไทย ล่าสุด มีผู้ประกอบการท่องเที่ยวยื่นคำขอลงทะเบียนผ่านระบบ https://partner.tat.or.th แล้วกว่า 34,005 ราย และมีผู้ผ่านการตรวจสอบและลงทะเบียนสำเร็จแล้วถึง 6,400 ราย ส่วนที่เหลืออยู่ระหว่างการตรวจสอบคุณสมบัติอย่างเข้มงวด เพื่อให้โครงการเกิดประโยชน์สูงสุดและป้องกันการสวมสิทธิ์
ขั้นตอนสำคัญของการลงทะเบียน ผู้ประกอบการต้องกรอกหนังสือยินยอมให้ธนาคารกรุงไทยตรวจสอบข้อมูล เพื่อป้องกันการหลอกลวงและการแฝงตัวของสถานประกอบการที่ไม่มีคุณสมบัติครบถ้วน โดยธนาคารจะใช้เวลาตรวจสอบประมาณ 3 วัน ก่อนส่งข้อมูลให้ ททท. นำไปเผยแพร่บนเว็บไซต์ในวันที่ 30 มิถุนายน 2568 จากนั้นประชาชนจะสามารถจองสิทธิ์ได้ตั้งแต่วันที่ 1 กรกฎาคม 2568 และเริ่มเดินทางท่องเที่ยวจริงได้ในวันที่ 4 กรกฎาคมนี้
สำหรับสิทธิประโยชน์ของโครงการ รัฐบาลจัดสรรสิทธิ์รวม 500,000 สิทธิ โดยประชาชน 1 คน สามารถใช้สิทธิ์สูงสุด 5 สิทธิ แบ่งเป็น เมืองหลัก 3 สิทธิ เมืองรอง 2 สิทธิ โดยมีวงเงินค่าที่พักสูงสุด 3,000 บาทต่อคืนต่อห้อง แบ่งตามวันเดินทาง ดังนี้
-วันธรรมดา (จันทร์-ศุกร์) รัฐบาลสนับสนุน 50% ของค่าที่พัก (ไม่เกิน 3,000 บาทต่อคืน)
-วันหยุด (เสาร์-อาทิตย์ และนักขัตฤกษ์) รัฐบาลสนับสนุน 40% ของค่าที่พัก (ไม่เกิน 3,000 บาทต่อคืน)
นอกจากนี้ ยังมีคูปองมูลค่า 500 บาทต่อ 1 สิทธิ เพื่อใช้จ่ายในร้านอาหารหรือร้านค้าต่าง ๆ ที่เข้าร่วมโครงการ
“โครงการเที่ยวไทยคนละครึ่ง ถือเป็นอีกหนึ่งมาตรการสำคัญที่รัฐบาลตั้งใจผลักดัน เพื่อกระตุ้นการท่องเที่ยว สร้างรายได้ให้กับผู้ประกอบการในทุกภูมิภาค และช่วยให้คนไทยได้พักผ่อนในราคาคุ้มค่า ขอเชิญชวนประชาชนทุกคนเตรียมตัวจองสิทธิ์ให้พร้อม แล้วออกไปสัมผัสเสน่ห์ของเมืองไทย เติมสีสันให้ชีวิต พร้อมช่วยกันขับเคลื่อนเศรษฐกิจของประเทศไปด้วยกัน” นางสาวศศิกานต์ กล่าว

ที่มา : https://www.thaigov.go.th/news/contents/details/97989