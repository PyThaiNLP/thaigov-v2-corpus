รัฐบาลไทย-ข่าวทำเนียบรัฐบาล-​ก.แรงงาน ชวนร่วมงาน “JOB FAIR 2025 @ พระนครศรีอยุธยา”

วันศุกร์ที่ 18 กรกฎาคม 2568
18/07/2568
พิมพ์
​ก.แรงงาน ชวนร่วมงาน “JOB FAIR 2025 @ พระนครศรีอยุธยา”
วันที่ 17 กรกฎาคม 2568 เวลา 10.30 น. นายบุญสงค์ ทัพชัยยุทธ์ ปลัดกระทรวงแรงงาน มอบหมายให้ นายสมาสภ์ ปัทมะสุคนธ์ รองปลัดกระทรวงแรงงาน เป็นประธานในพิธีเปิดงาน “JOB FAIR 2025 @ พระนครศรีอยุธยา”
โดยมีนางวีรยา รัตนนิตย์ ผู้ตรวจราชการกรม กรมการจัดหางาน กล่าวรายงาน ผู้บริหาร หัวหน้าส่วนราชการสังกัดกระทรวงแรงงานในจังหวัดพระนครศรีอยุธยา ร่วมงาน ณ บริเวณ ชั้น 2 The Hall ศูนย์การค้าอยุธยาซิตี้พาร์ค จังหวัดพระนครศรีอยุธยา
นายสมาสภ์ กล่าวว่า กระทรวงแรงงานโดยกรมการจัดหางาน ได้จัดงาน JOB FAIR 2025 @พระนครศรีอยุธยา ขึ้นเพื่อส่งเสริมการมีงานทำให้แก่ประชาชนทุกกลุ่มเป้าหมาย ประกอบด้วย นักเรียน นักศึกษา ผู้ว่างงาน ทหารที่จะปลดประจำการ ผู้สูงอายุ ให้มี งานทำตรงกับความรู้ ความสามารถ และความถนัดของตนเอง รวมทั้งเป็นการลดปัญหาการว่างงาน และการขาดแคลนแรงงานของภาคธุรกิจ นายจ้าง สถานประกอบการ ในพื้นที่จังหวัดพระนครศรีอยุธยาและจังหวัดใกล้เคียง
ด้านนางวีรยา รัตนนิตย์ ผู้ตรวจราชการกรม กรมการจัดหางาน กล่าวว่า นายสมชาย มรกตศรีวรรณ อธิบดีกรมการจัดหางาน ได้รับมอบหมายให้ร่วมพิธีเปิดงาน “JOB FAIR 2025 @ พระนครศรีอยุธยา” ครั้งนี้ ซึ่งแสดงให้เห็นถึงความตั้งใจและความมุ่งมั่นในการขับเคลื่อนแผนปฏิบัติราชการภายใต้ยุทธศาสตร์ชาติระยะ 20 ปี (พ.ศ. 2561 - 2580) ของรัฐบาล ไปสู่การปฏิบัติให้บรรลุผลตามเป้าหมาย ของแผนดำเนินการภายใต้แผนปฏิบัติราชการระยะ 5 ปี (พ.ศ. 2566 - 2570) ของกระทรวงแรงงาน โดยผู้เข้าร่วมงานในครั้งนี้ จะได้รับทราบถึงโลกอาชีพ และแนวโน้มความต้องการ ของตลาดแรงงานในอนาคต เพื่อเตรียมความพร้อมก่อนเข้าสู่ตลาดแรงงาน ได้ทดลองฝึกปฏิบัติอาชีพอิสระ จำนวน 10 อาชีพต่อวัน รวมถึง ได้รับสมัครงานและสัมภาษณ์งานกับนายจ้าง สถานประกอบการโดยตรง ในจังหวัดพระนครศรีอยุธยาและจังหวัดใกล้เคียง จากบริษัทชั้นนำ จำนวน 67 บริษัท ตำแหน่งงานว่างกว่า 10,000 อัตรา ด้วย
ทั้งนี้ ผู้ที่สนใจสามารถเข้าร่วมงานได้ตั้งแต่ วันที่ 17 - 18 กรกฎาคม 2568 เวลา 09.00 – 16.00 น. ณ บริเวณ ชั้น 2 THE HALL ศูนย์การค้าอยุธยาซิตี้พาร์ค ตำบลคลองสวนพลู อำเภอพระนครศรีอยุธยา จังหวัดพระนครศรีอยุธยา

ที่มา : https://www.thaigov.go.th/news/contents/details/98520