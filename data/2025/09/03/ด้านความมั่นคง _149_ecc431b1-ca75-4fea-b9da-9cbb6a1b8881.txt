รัฐบาลไทย-ข่าวทำเนียบรัฐบาล-ผนึกกำลัง “ไทย-สปป.ลาว” เตรียมการประชุมคณะผู้ว่าราชการจังหวัดและเจ้าแขวงชายแดนไทย - ลาว ครั้งที่ 11 มุ่งประสานความร่วมมือ 18 ประเด็น เพื่อประโยชน์สุขของพี่น้องประชาชนทั้งสองประเทศ

วันศุกร์ที่ 18 กรกฎาคม 2568
18/07/2568
พิมพ์
ผนึกกำลัง “ไทย-สปป.ลาว” เตรียมการประชุมคณะผู้ว่าราชการจังหวัดและเจ้าแขวงชายแดนไทย - ลาว ครั้งที่ 11 มุ่งประสานความร่วมมือ 18 ประเด็น เพื่อประโยชน์สุขของพี่น้องประชาชนทั้งสองประเทศ
ผนึกกำลัง “ไทย-สปป.ลาว” เตรียมการประชุมคณะผู้ว่าราชการจังหวัดและเจ้าแขวงชายแดนไทย - ลาว ครั้งที่ 11 มุ่งประสานความร่วมมือ 18 ประเด็น เพื่อประโยชน์สุขของพี่น้องประชาชนทั้งสองประเทศ
เมื่อวันที่ 17 กรกฎาคม 2568 นายชยชัย แสงอินทร์ ผู้ตรวจราชการกระทรวงมหาดไทย ผู้แทนกระทรวงมหาดไทย พลจัตวา อานุเดด คูนคำ รองหัวหน้าห้องว่าการกระทรวงป้องกันความสงบ สาธารณรัฐประชาธิปไตยประชาชนลาว (สปป.ลาว) เป็นประธานร่วมในการประชุมคณะเจ้าหน้าที่เลขานุการร่วมไทย-ลาว เพื่อประชุมหารือการเตรียมความพร้อมสำหรับการประชุมคณะผู้ว่าราชการจังหวัดและเจ้าแขวงชายแดนไทย-ลาว ครั้งที่ 11 ณ ห้องประชุมทุ่งศรีเมืองแกรนด์บอลรูม โรงแรมเซ็นทารา อุดรธานี ต.หมากแข้ง อ.เมือง จ.อุดรธานี โดยมี ผู้ช่วยหัวหน้าคณะเจ้าหน้าที่เลขานุการฝ่ายไทย อาทิ รองอธิบดี รองผู้ว่าราชการจังหวัด ผู้อำนวยการกอง ผู้อำนวยการสำนัก หัวหน้าสำนักงานจังหวัด และเจ้าหน้าที่ที่เกี่ยวข้องในสังกัดสำนักงานปลัดกระทรวงมหาดไทยของจังหวัดตามแนวชายแดนไทย-สปป.ลาว และผู้ช่วยหัวหน้าคณะเจ้าหน้าที่เลขานุการฝ่าย สปป.ลาว เจ้าหน้าที่กระทรวงป้องกันความสงบ และผู้แทนเจ้าหน้าที่ของแขวง ตามแนวชายแดนไทย-สปป.ลาว เข้าร่วมประชุม
นายชยชัย กล่าวว่า สืบเนื่องจากการประชุมคณะผู้ว่าราชการจังหวัดและเจ้าแขวงชายแดนไทย - ลาว ครั้งที่ 10 ซึ่งมีฝ่าย สปป.ลาว เป็นเจ้าภาพจัดขึ้นเมื่อวันที่ 26 - 28 กันยายน 2560 ณ นครหลวงเวียงจันทน์ สาธารณรัฐประชาธิปไตยประชาชนลาว ประสบผลสำเร็จด้วยดี ส่งผลให้การดำเนินกิจกรรมด้านความสัมพันธ์ระหว่างสองประเทศ เป็นไปอย่างราบรื่น เป็นประโยชน์ต่อความร่วมมือในการแก้ไขปัญหา และการพัฒนาในด้านต่าง ๆ ในพื้นที่ชายแดนไทย - ลาว และความร่วมมือเพื่อพัฒนานั้น จำเป็นต้องดำเนินการอย่างต่อเนื่อง ด้วยความสัมพันธ์และมิตรภาพที่มีกันมาอย่างยาวนาน เพื่อยังประโยชน์ให้เกิดขึ้นกับประชาชนของทั้งสองประเทศ จึงเป็นที่มาของการประชุมหารือร่วมกันของคณะเจ้าหน้าที่เลขานุการในวันนี้
นายชยชัย กล่าวสรุปในช่วงท้ายว่า จากการปรึกษาหารือร่วมกันในวันนี้ ทำให้พวกเราทั้งฝ่ายไทยและสปป.ลาว ได้มีความเห็นที่สอดคล้องกันในหลายเรื่อง รวมทั้งได้เพิ่มเติมประเด็นที่เป็นประโยชน์ร่วมกันอันจะก่อให้เกิดความร่วมมือที่สร้างสรรค์ และเป็นแบบอย่างอันดีของความร่วมมือในระดับท้องถิ่นและในระดับภูมิภาค "โดยมีเป้าหมายสูงสุดอยู่ที่ประโยชน์สุขและความสะดวกปลอดภัยของพี่น้องประชาชนทั้งสองประเทศ" และขอให้มิตรภาพความสัมพันธ์อันดีระหว่างไทย - สปป.ลาว มีความยั่งยืน มั่นคง และแน่นแฟ้นตลอดไป
สำหรับประเด็นที่มีการหารือร่วมกันระหว่างเจ้าหน้าที่เลขานุการร่วมไทย - สปป.ลาว ในครั้งนี้ มีจำนวน 18 ประเด็น ได้แก่
1. ความคืบหน้าในการดำเนินงานตามบันทึกการประชุมคณะผู้ว่าราชการจังหวัดและเจ้าแขวงชายแดนไทย - ลาว ครั้งที่ 10
2. ความร่วมมือรักษาความสงบและความเป็นระเบียบเรียบร้อยตามแนวชายแดนระดับจังหวัด - แขวง
3. ความร่วมมือในการรักษาเส้นเขตแดนร่วมไทย - สปป.ลาว
4. ความร่วมมืออำนวยความสะดวกและความปลอดภัยในการเข้า - ออกเมือง ตามจุดผ่านแดน
5. การยกระดับจุดผ่านแดนและการเปิดจุดผ่านแดน
6. ความร่วมมือในการป้องกันและปราบปรามยาเสพติดตามชายแดนไทย - สปป.ลาว
7. ความร่วมมือในการดูแลการดำเนินกิจกรรมต่าง ๆ ตามแม่น้ำโขงและแม่น้ำเหือง
8. ความร่วมมือในกรณีบุคคลของแต่ละฝ่ายถูกจับกุมคุมขัง
9. ความร่วมมือแก้ไขปัญหาบุคคลสองสัญชาติ
10. ความร่วมมือทางด้านแรงงาน
11. ความร่วมมือด้านการต่อต้านการค้ามนุษย์
12. ความร่วมมือด้านเศรษฐกิจระหว่างจังหวัดและแขวง
13. ความร่วมมือเพื่อการเชื่อมโยง
14. ความร่วมมือด้านการท่องเที่ยว
15. ความร่วมมือด้านสาธารณสุข
16. ความร่วมมือในการแก้ไขปัญหาหมอกควันข้ามแดน
17. ความร่วมมือในการป้องกันและปราบปรามอาชญากรรมทางเทคโนโลยี
และ 18. ความร่วมมือระหว่างกระทรวงมหาดไทยแห่งราชอาณาจักรไทยและกระทรวงป้องกันความสงบแห่งสาธารณรัฐประชาธิปไตยประชาชนลาว

ที่มา : https://www.thaigov.go.th/news/contents/details/98540