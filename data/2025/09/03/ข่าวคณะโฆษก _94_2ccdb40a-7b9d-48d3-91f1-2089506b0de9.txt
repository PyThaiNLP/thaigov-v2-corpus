รัฐบาลไทย-ข่าวทำเนียบรัฐบาล-แนะชาวเขมรที่จัดม็อบเคลม “อักษรไทย” ขอให้ไปเคลมกับชาว “ปัลลวะ” เมื่อหลายพันปีก่อน

วันจันทร์ที่ 21 กรกฎาคม 2568
แนะชาวเขมรที่จัดม็อบเคลม “อักษรไทย” ขอให้ไปเคลมกับชาว “ปัลลวะ” เมื่อหลายพันปีก่อน
หากเกิดไม่ทันก็ขอให้ไปศึกษาประวัติศาสตร์ “อุษาคเนย์” ก่อนออกมาโชว์ “โร บ็อฮ คญม”
นายจิรายุ ห่วงทรัพย์  โฆษกประจำสำนักนายกรัฐมนตรี กล่าวถึงกรณีชาวกัมพูชาบางส่วนออกมาเคลมว่า“อักษรไทย” มาจาก “อักษร เขมร” นั้น   ขอเรียนว่าประวัติศาสตร์ในภูมิภาคนี้มีมาอย่างยาวนาน หลายพันปีชาวเขมรที่ออกมาทำแคมเปญนี้ น่าจะเกิดไม่ทันการประดิษฐ์อักษรในภูมิภาคนี้อย่างแน่นอน
ขอเรียนว่าก่อนจะออกมาเคลม “โร บ็อฮ คญม”(แสดงความเป็นเจ้าของ) ควรต้องยึดประวัติศาสตร์โบราณ โดยอักษรของประเทศในภูมิภาคนี้มาจากอักษร “ปัลลวะ” ซึ่งเป็นอักษรแรกเริ่มที่เข้ามาในดินแดนในทวีปนี้ ในสมัยที่ยังไม่มีการแบ่งเขตดินแดน หรือกำหนดเป็นประเทศชาติใดๆ เหมือนเช่นปัจจุบัน  ซึ่ง “ปัลลวะ” เป็นต้นแบบการพัฒนาการของตัวอักษรต่าง ๆ ในทุกประเทศแถบนี้มาหลายพันปี
นักประวัติศาสตร์ระบุว่าอักษรไทย หรือ สยาม หรือชนชาติไทยในหลายสมัยแต่โบราณ มาจากจารึกของ “ปัลลวะ”  ซึ่งคือต้นแบบตัวอักษรซึ่งต่อมากลายมาเป็นต้นแบบตัวอักษรใน พม่า มอญ ไทย เขมร ลาว ไล่ลงไปจนกระทั่งถึง ตัวอักษรในชวา บาหลี รวมถึงเวียดนาม  ซึ่งหลายยุคหลายสมัยมีต้นกำเนิดมาจากชาว “ปัลลวะ” ในอินเดียโบราณทั้งสิ้น  โดยอักษรของ “ปัลลวะ” ในสมัยที่แผ่อิทธิพลด้านภาษาเข้ามาในภูมิภาคนี้ขณะนั้นก็ยังไม่มีการกำหนด เป็นประเทศ  หรือเป็นเอเชียตะวันออกเฉียงใต้หรือ “อุษาคเนย์”  โดยในยุคสมัยนั้นจะมีลักษณะเป็นเจ้าผู้ครองนคร มีหัวเมือง ซึ่งแต่ละนครหรือเมืองก็จะมีพลเมือง ที่มีลักษณะทางกายภาพเหมือนกัน อาทิ รูปพรรณ วิถีการดำรงชีวิต และภาษา  ซึ่ง “ปัลลวะ”เป็นต้นกำเนิดของอักษรทั้งหมดที่ ชาวจาม แขมร์ ขอม  สยาม  ลาว นำมาพัฒนาใช้ ส่วนมอญในยุคนั้น ได้ถูกพัฒนา มาเป็นอักษร พม่า ในปัจจุบัน
“การมาปลุกกระแส อักษรเขมร เช่นนี้ แสดงถึงความไม่สนใจไม่ใส่ใจประวัติศาสตร์ของทวีปเอเชียของคนหลงยุคกลุ่มนี้ และรังแต่จะแสดงความขัดแย้งไปยังประเทศอื่นๆ เพราะหลายประเทศในทวีปเอเชีย ล้วนแล้วแต่มีรากฐานของภาษามาจากแหล่งเดียวกัน” นายจิรายุ กล่าว

ที่มา : https://www.thaigov.go.th/news/contents/details/98613