รัฐบาลไทย-ข่าวทำเนียบรัฐบาล-รัฐบาล เปิดศูนย์รับดูแลกลุ่มเปราะบางผู้สูงอายุ 7แห่ง ที่สุรินทร์ 

วันพฤหัสบดีที่ 28 สิงหาคม 2568
28/08/2568
พิมพ์
รัฐบาล เปิดศูนย์รับดูแลกลุ่มเปราะบางผู้สูงอายุ 7แห่ง ที่สุรินทร์
สร้างความมั่นใจให้ปชช.ชายแดน
วันนี้ (วันพฤหัสบดีที่ 28 สิงหาคม 2568) เวลา 08.30 น. นายจิรายุ ห่วงทรัพย์  คณะกรรมการศูนย์เฉพาะกิจบริหารสถานการณ์ชายแดนไทย – กัมพูชา (ศบ.ทก.) เปิดเผยว่า รัฐบาลได้เปิดศูนย์ ดูแลประชาชนจำนวน 7 แห่ง ในพื้นที่อำเภอ เมือง จังหวัดสุรินทร์ เพื่อดูแลประชาชนในกลุ่มเปราะบาง อาทิ ผู้สูงอายุ ผู้ป่วยติดเตียง และประชาชนบางส่วนที่ยังมีความกังวลต่อสถานการณ์ โดยขณะนี้มีประชาชนมาใช้บริการในพื้นที่อำเภอเมืองสุรินทร์ ประมาณ 200 คน
“สถานการณ์ในพื้นที่ 4 จังหวัดตามแนวชายแดนไทย–กัมพูชา ของกองทัพภาคที่ 2 เช้าวันนี้ยังเป็นไปตามปกติ ไม่มีเหตุการณ์ปะทะระหว่างกำลังทหารไทยกับกัมพูชา และขอให้ติดตามข่าวสารจากหน่วยงานภาครัฐที่เป็นทางการเท่านั้น เพื่อป้องกันความสับสนจากข่าวลือหรือข้อมูลที่คลาดเคลื่อน รัฐบาลและกองทัพภาค พร้อมรักษาอธิปไตย โดยการเปิดศูนย์ดังกล่าวเป็นไปตามมาตรการในการดูแลผู้สูงวัยกลุ่มเปราะบางและคนพิการเพื่ออำนวยความสะดวกให้กับประชาชน ในพื้นที่ โดยผู้ว่าราชการจังหวัดจะเป็นผู้ดูแลในทุกมิติ”

ที่มา : https://www.thaigov.go.th/news/contents/details/100209