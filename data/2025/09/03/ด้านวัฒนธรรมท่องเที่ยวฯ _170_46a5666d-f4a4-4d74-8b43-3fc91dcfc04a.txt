รัฐบาลไทย-ข่าวทำเนียบรัฐบาล-รัฐมนตรีท่องเที่ยวฯ หารืออุปทูตมาเลเซีย เร่งเยียวยานักท่องเที่ยวผู้ประสบเหตุ

วันพฤหัสบดีที่ 14 สิงหาคม 2568
รัฐมนตรีท่องเที่ยวฯ หารืออุปทูตมาเลเซีย เร่งเยียวยานักท่องเที่ยวผู้ประสบเหตุ
รัฐมนตรีท่องเที่ยวฯ หารืออุปทูตมาเลเซีย เร่งเยียวยานักท่องเที่ยวผู้ประสบเหตุ
วันที่ 13 สิงหาคม 2568 นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา ให้การต้อนรับ Mr. Bong Yik Jui อุปทูตรักษาการแทนเอกอัครราชทูตมาเลเซียประจำประเทศไทย ณ อาคารรัฐสภา เพื่อหารือกรณีนักท่องเที่ยวชาวมาเลเซีย 2 ราย ถูกทำร้ายร่างกายในพื้นที่ย่านราชดำริ เมื่อวันที่ 7 สิงหาคมที่ผ่านมา พร้อมเร่งหาแนวทางการเยียวยาผู้เสียหายอย่างเร่งด่วน
รัฐมนตรีว่าการกระทรวงการท่องเที่ยวและกีฬาได้แสดงความเสียใจอย่างสุดซึ้งต่อเหตุการณ์ที่เกิดขึ้น พร้อมยืนยันว่ารัฐบาลไทยให้ความสำคัญกับความปลอดภัยของนักท่องเที่ยวทุกคน โดยได้สั่งการให้หน่วยงานที่เกี่ยวข้องภายใต้กระทรวงฯ เข้าไปดูแลและให้ความช่วยเหลือผู้ประสบเหตุอย่างเต็มที่ ภายใต้โครงการช่วยเหลือเยียวยานักท่องเที่ยวชาวต่างชาติที่บาดเจ็บและเสียชีวิต รวมถึงการอำนวยความสะดวกแก่ครอบครัวของนักท่องเที่ยวในทุกขั้นตอน
ด้านอุปทูตมาเลเซีย ได้กล่าวขอบคุณต่อการดำเนินการของรัฐบาลไทย และย้ำว่าทางการมาเลเซียได้กำชับให้สื่อมวลชนในประเทศรายงานข่าวตามข้อเท็จจริงจากข้อมูลของทางการไทย เพื่อป้องกันความเข้าใจผิดและรักษาความสัมพันธ์อันดีระหว่างสองประเทศ
ในช่วงบ่ายวันเดียวกัน นายสรวงศ์ฯ ได้มอบหมายให้นายจักรพรรดิ์ คล่องพยาบาล ที่ปรึกษารัฐมนตรี เดินทางเข้าเยี่ยมและให้กำลังใจครอบครัวของผู้เสียหาย พร้อมติดตามอาการของนักท่องเที่ยวอย่างใกล้ชิด เพื่อให้การช่วยเหลือเป็นไปอย่างทันท่วงที ครอบคลุม และสร้างความเชื่อมั่นต่อการท่องเที่ยวของประเทศไทย

ที่มา : https://www.thaigov.go.th/news/contents/details/99717