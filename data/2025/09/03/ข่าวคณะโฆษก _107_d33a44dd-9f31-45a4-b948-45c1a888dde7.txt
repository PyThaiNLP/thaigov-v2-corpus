รัฐบาลไทย-ข่าวทำเนียบรัฐบาล-"ท่าอากาศยานสุวรรณภูมิ”  ได้อันดับ 1 ของสนามบินที่มีสายการบินให้บริการมากที่สุดในโลก ตอกย้ำประเทศไทยจุดหมายปลายทางของนักท่องเที่ยว

วันพุธที่ 23 กรกฎาคม 2568
23/07/2568
พิมพ์
"ท่าอากาศยานสุวรรณภูมิ”  ได้อันดับ 1 ของสนามบินที่มีสายการบินให้บริการมากที่สุดในโลก ตอกย้ำประเทศไทยจุดหมายปลายทางของนักท่องเที่ยว
"ท่าอากาศยานสุวรรณภูมิ”  ได้อันดับ 1 ของสนามบินที่มีสายการบินให้บริการมากที่สุดในโลก ตอกย้ำประเทศไทยจุดหมายปลายทางของนักท่องเที่ยว
วันนี้ ( 23 กรกฎาคม 2568 ) เวลา 08.30 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า ผลสำรวจโดย Brilliant Maps "ท่าอากาศยานสุวรรณภูมิ”  ได้อันดับ 1 ของสนามบินที่มีสายการบินให้บริการมากที่สุดในโลก โดยมีจำนวน 113 สายการบิน
อันดับ 2 ท่าอากาศยานปารีส ชาร์ล เดอโกลล์ ปารีส จำนวน 105 สายการบิน
อันดับ 3 ท่าอากาศยานนานาชาติดูไบ จำนวน 97 สายการบิน
อันดับ 4 ท่าอากาศยานนานาชาติอิสตันบูล จำนวน 93 สายการบิน
อันดับ 5 ท่าอากาศยานโรม ลีโอนาร์โด ดาวินชี-ฟิอุมมิชิโน จำนวน 92 สายการบิน
อันดับ 6 ท่าอากาศยานมิลาโน มัลเปนซา จำนวน 86 สายการบิน
อันดับ 7 ท่าอากาศยานนานาชาติเซี่ยงไฮ้ ผู่ตง จำนวน 83 สายการบิน
อันดับ 8 ท่าอากาศยานนานาชาตินาริตะ จำนวน 83 สายการบิน
อันดับ 9 ท่าอากาศยานสิงคโปร์ชางงี จำนวน 82 สายการบิน
อันดับ 10 ท่าอากาศยานแฟรงก์เฟิร์ต จำนวน 80 สายการบิน
ท่าอากาศยานสุวรรณภูมิ ได้อันดับ 1 ของสนามบินที่มีสายการบินให้บริการมากที่สุดในโลก ถือเป็นความสำเร็จที่เป็นรูปธรรม ตามนโยบายของรัฐบาล ที่ได้พัฒนาสนามบินอย่างต่อเนื่อง โดยมุ่งยกระดับประสบการณ์การเดินทางให้มีความสะดวกสบาย ปลอดภัย และทันสมัย เพื่อเพิ่มศักยภาพของท่าอากาศยานสุวรรณภูมิให้เป็นศูนย์กลางการบินระดับโลกต่อไป และเพื่อให้ประเทศไทยกลายเป็นศูนย์กลางด้านการท่องเที่ยวและการบินของภูมิภาค
“รัฐบาล โดยกระทรวงคมนาคมและทุกหน่วยงานที่เกี่ยวข้องจะเร่งผลักดันและพัฒนาอุตสาหกรรมการบินของประเทศไทย ให้มีประสิทธิภาพและเติบโตอย่างต่อเนื่อง ส่งเสริมการค้า การลงทุน และการท่องเที่ยว สร้างรายได้ฟื้นฟูเศรษฐกิจของประเทศ ซึ่งรวมถึงเพิ่มขีดความสามารถในการรองรับผู้โดยสาร โดยเฉพาะท่าอากาศยานสุวรรณภูมิ (ทสภ.) โดยในช่วงที่ผ่านมานั้น ท่าอากาศยานสุวรรณภูมิ ติดอันดับ 39  ของสนามบินที่ดีที่สุดในโลก จากเดิมที่อยู่อันดับ 58 พร้อมกับตั้งเป้าให้ติดอันดับ 1 ใน 20 ของโลกภายในระยะ 5 ปี” นางสาวศศิกานต์ กล่าว

ที่มา : https://www.thaigov.go.th/news/contents/details/98687