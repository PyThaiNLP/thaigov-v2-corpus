รัฐบาลไทย-ข่าวทำเนียบรัฐบาล- ด่วน..โครงการ“ทุนเสมอภาค”รอบแรกมาแล้ว! รัฐบาลสนับสนุนนักเรียนยากจนพิเศษ 8 แสนคน เปิดระบบบันทึกข้อมูลนักเรียนกลุ่มใหม่ ตั้งแต่วันนี้ - 21 ก.ค. 68 

วันจันทร์ที่ 14 กรกฎาคม 2568
14/07/2568
พิมพ์
ด่วน..โครงการ“ทุนเสมอภาค”รอบแรกมาแล้ว! รัฐบาลสนับสนุนนักเรียนยากจนพิเศษ 8 แสนคน เปิดระบบบันทึกข้อมูลนักเรียนกลุ่มใหม่ ตั้งแต่วันนี้ - 21 ก.ค. 68
ลดภาระครัวเรือน – ป้องกันการหลุดจากระบบการศึกษา
วันนี้ (14 ก.ค. 2568 นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า รัฐบาล โดยกองทุนเพื่อความเสมอภาคทางการศึกษา (กสศ.) เดินหน้านโยบายลดความเหลื่อมล้ำทางการศึกษาอย่างต่อเนื่อง เตรียมจัดสรรเงินอุดหนุนนักเรียนยากจนพิเศษอย่างมีเงื่อนไข (ทุนเสมอภาค) ให้กับนักเรียนยากจนพิเศษกลุ่มที่ได้รับทุนต่อเนื่อง (รอบที่ 1) ประจำภาคเรียนที่ 1 ปีการศึกษา 2568 ระหว่างวันที่ 21–24 กรกฎาคม 2568 นี้
โดยมีกลุ่มเป้าหมายครอบคลุมนักเรียนตั้งแต่ระดับชั้นอนุบาล 1 ถึงมัธยมศึกษาปีที่ 3 ในสถานศึกษากว่า 30,000 แห่งทั่วประเทศ ครอบคลุม 6 สังกัดหลัก ได้แก่
สำนักงานคณะกรรมการการศึกษาขั้นพื้นฐาน (สพฐ.) กรมส่งเสริมการปกครองท้องถิ่น (สถ.) กองบัญชาการตำรวจตระเวนชายแดน (บช.ตชด.) สำนักงานพระพุทธศาสนาแห่งชาติ (พศ.) สำนักงานคณะกรรมการการส่งเสริมการศึกษาเอกชน (สช.) และสำนักการศึกษากรุงเทพมหานคร (กทม.)
มีนักเรียนที่ได้รับทุนประมาณ 800,000 คน คิดเป็นงบประมาณรวมทั้งสิ้น 1,536 ล้านบาท ซึ่งเป็นเงินที่รัฐบาลจัดสรรผ่าน กสศ. ในแต่ละปี เพื่อสนับสนุนค่าใช้จ่ายจำเป็นพื้นฐาน อาทิ ค่าอาหาร อุปกรณ์การเรียน เครื่องแบบ และค่าเดินทางไปโรงเรียน นักเรียนจะได้รับการสนับสนุนต่อเนื่อง 3 ปีการศึกษา วงเงินตั้งแต่ 1,000–7,200 บาทต่อปี ขึ้นอยู่กับระดับการศึกษาและระดับความยากจนของครัวเรือน โดยนักเรียนผู้รับทุนต้องรักษาอัตราการมาเรียนไม่ให้น้อยกว่าร้อยละ 85 และมีพัฒนาการที่สมวัยตามเกณฑ์มาตรฐานของกระทรวงสาธารณสุข
นายอนุกูล กล่าวต่อว่า โครงการทุนเสมอภาค มีส่วนสำคัญในการป้องกันไม่ให้นักเรียนยากจนพิเศษหลุดออกจากระบบการศึกษาภาคบังคับ โดยเฉพาะในช่วงรอยต่อของชั้น อ.3 ป.6 และ ม.3 ล่าสุดปี 2567 มีนักเรียนยากจนพิเศษ 1.34 ล้านคนได้รับเงินอุดหนุน และพบว่าอัตราการคงอยู่ในระบบการศึกษาอยู่ที่ 97.88%
นอกจากนี้ ยังมีการพัฒนาระบบ OBEC CARE เพื่อคัดกรองความเสี่ยงของนักเรียนในทุกมิติ นำร่องใน 1,136 โรงเรียน ครอบคลุมนักเรียนกว่า 280,000 คน พร้อมวางมาตรการเชิงรุกในการดูแลและช่วยเหลือ เตรียมขยายผลทั่วประเทศในปีการศึกษา 2568
“รัฐบาลขอแจ้งสถานศึกษาทั่วประเทศว่า ขณะนี้ กสศ. ได้เปิดระบบเพื่อให้ครูดำเนินการบันทึกข้อมูลสำหรับ นักเรียนกลุ่มใหม่ ที่จะได้รับการคัดกรองเข้ารับ เงินอุดหนุนนักเรียนยากจนพิเศษอย่างมีเงื่อนไข (ทุนเสมอภาค) ในภาคเรียนที่ 1 ปีการศึกษา 2568 โดยสามารถกรอกแบบฟอร์ม นร./กสศ.01 ได้ระหว่างวันที่ 7–21 กรกฎาคม 2568 ผ่านเว็บไซต์ https://cct.eef.or.th หากมีข้อสงสัยเกี่ยวกับการใช้งานระบบหรือขั้นตอนการดำเนินการ สามารถติดต่อสอบถามได้ที่ โทร. 02-079-5475 กด 1 หรือสอบถามโดยตรงที่ @cctthailand
ทั้งนี้ กสศ. จะประกาศ รายชื่อนักเรียนกลุ่มใหม่ที่ผ่านเกณฑ์ ในวันที่ 21 สิงหาคม 2568 โดยนักเรียนที่ผ่านเกณฑ์จะได้รับการสนับสนุนเงินอุดหนุนตามระดับการศึกษาและความจำเป็นของครัวเรือน เพื่อช่วยลดภาระค่าใช้จ่ายและเพิ่มโอกาสทางการศึกษาอย่างทั่วถึงและเท่าเทียม” นายอนุกูล ระบุ

ที่มา : https://www.thaigov.go.th/news/contents/details/98363