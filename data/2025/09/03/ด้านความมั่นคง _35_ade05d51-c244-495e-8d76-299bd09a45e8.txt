รัฐบาลไทย-ข่าวทำเนียบรัฐบาล-"แพทองธาร" พร้อมด้วย "ธีรรัตน์-อรรษิษฐ์-ไชยวัฒน์-ภาสกร" ลงพื้นที่ติดตามสถานการณ์อุทกภัยพื้นที่จังหวัดเชียงราย พร้อมย้ำกระทรวงมหาดไทยร่วมกับจังหวัดเชียงราย ช่วยเหลือเยียวยาประชาชน

วันเสาร์ที่ 28 มิถุนายน 2568
28/06/2568
พิมพ์
"แพทองธาร" พร้อมด้วย "ธีรรัตน์-อรรษิษฐ์-ไชยวัฒน์-ภาสกร" ลงพื้นที่ติดตามสถานการณ์อุทกภัยพื้นที่จังหวัดเชียงราย พร้อมย้ำกระทรวงมหาดไทยร่วมกับจังหวัดเชียงราย ช่วยเหลือเยียวยาประชาชน
"แพทองธาร" พร้อมด้วย "ธีรรัตน์-อรรษิษฐ์-ไชยวัฒน์-ภาสกร" ลงพื้นที่ติดตามสถานการณ์อุทกภัยพื้นที่ จ.เชียงราย พร้อมย้ำกระทรวงมหาดไทยร่วมกับจังหวัดเชียงราย ช่วยเหลือเยียวยาพี่น้องประชาชน และทำให้พี่น้องประชาชนกลับมาใช้ชีวิตอย่างเป็นปกติสุขโดยเร็วที่สุด
วันนี้ (28 มิ.ย. 68) เวลา 11.00 น. น.ส.แพทองธาร ชินวัตร นายกรัฐมนตรี ลงพื้นที่ติดตามสถานการณ์อุทกภัย ณ บริเวณบ้านสบเปา และวัดสันติคีรี อ.พญาเม็งราย จ.เชียงราย โดยมี น.ส.ธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย รักษาราชการแทนรัฐมนตรีว่าการกระทรวงมหาดไทย นายพรหมินทร์ เลิศสุริยเดช เลขาธิการนายกรัฐมนตรี นายอรรษิษฐ์ สัมพันธรัตน์ ปลัดกระทรวงมหาดไทย นายไชยวัฒน์ จุนถิระพงศ์ อธิบดีกรมการปกครอง นายภาสกร บุญญลักษม์ อธิบดีกรมป้องกันและบรรเทาสาธารณภัย โดยมี นายชรินทร์ ทองสุข ผู้ว่าราชการจังหวัดเชียงราย พร้อมหัวหน้าส่วนราชการ นายอำเภอ ฝ่ายปกครอง กำนัน ผู้ใหญ่บ้าน ผู้บริหารองค์กรปกครองส่วนท้องถิ่น สมาชิกกองอาสารักษาดินแดน และชุดรักษาความปลอดภัยหมู่บ้าน ร่วมลงพื้นที่
น.ส.แพทองธาร กล่าวว่า วันนี้มาให้กำลังใจพี่น้องประชาชนที่ได้รับกระทบจากสถานการณ์ฝนตกหนักตลอดช่วงวันที่ 26-27 มิ.ย. 68 ที่ผ่านมา ทำให้เกิดน้ำท่วมฉับพลัน ซึ่งหลายพื้นที่ เช่น บ้านสบเปา ก็ได้รับแจ้งจากพี่น้องประชาชนว่าไม่เคยเป็นแบบนี้มาก่อน ปีที่แล้วก็ไม่ได้ท่วม แต่ปีนี้ฝนก็มาเยอะจริง ๆ ซึ่งเป็นเรื่องของธรรมชาติจากอากาศที่เปลี่ยนแปลงไปด้วย แต่อย่างไรก็ตามรัฐบาลขอเน้นย้ำว่า เราไม่ละเลยพี่น้องประชาชน และดูแลให้ทุกท่านเร่งกลับมาอยู่ในสภาพปกติโดยเร็วที่สุด โดยกระทรวงมหาดไทยและจังหวัดเชียงราย ดำเนินการให้การช่วยเหลือและเยียวยาอย่างรวดเร็ว และมอบถุงยังชีพขึ้นให้กับประชาชนที่ได้รับผลกระทบจากเหตุการณ์อุทกภัย พร้อมให้กำลังใจประชาชนผู้ประสบภัย ในพื้นที่จังหวัดเชียงราย
"ช่วงเวลานี้เป็นช่วงเวลาที่เราต้องให้กำลังใจซึ่งกันและกัน ดิฉันได้มาที่นี่ก็ได้กำลังใจจากพี่น้องประชาชนเช่นกัน ตั้งแต่ที่สนามบินแล้วก็รู้สึกอบอุ่นใจมาก ๆ ขอเป็นกำลังใจให้กับพี่น้องประชาชนทุกคน" น.ส.แพทองธาร กล่าว
นายชรินทร์ ทองสุข กล่าวว่า จังหวัดเชียงรายได้ติดตามสถานการณ์อุทกภัยและการให้ความช่วยเหลือผู้ประสบอุทกภัย ทั้งนี้ จากสถานการณ์อุทกภัยในพื้นที่จังหวัดเชียงราย เมื่อวันที่ 27 มิถุนายน 2568 ทำให้เกิดความเสียหายต่อบ้านเรือนของประชาชน สถานที่ราชการ วัด และพื้นที่การเกษตร ในหลายพื้นที่ของจังหวัดเชียงราย รวมทั้งสิ้น 5 อำเภอ 10 ตำบล 32 หมู่บ้าน บ้านเรือนราษฎร ได้รับผลกระทบ 4,405 ครัวเรือน ถนน 3 จุด สถานบริการสาธารณสุขได้รับผลกระทบ 2 แห่ง พื้นที่เกษตร (นาข้าว) 500 ไร่ ด้านการให้ความช่วยเหลือจังหวัดเชียงรายได้บูรณาการหน่วยงานภาครัฐภาคเอกชน ทั้งในระดับจังหวัด อำเภอ และองค์กรปกครองส่วนท้องถิ่น ในการเข้าไปอพยพผู้ประสบอุทกภัยโดยการเคลื่อนย้ายประชาชนออกจากพื้นที่ที่ได้รับผลกระทบจากน้ำท่วมไปยังพื้นที่ปลอดภัย เช่น ศูนย์พักพิงชั่วคราว เพื่อความปลอดภัยและสวัสดิภาพของผู้ประสบภัย ส่วนการช่วยเหลือด้านการเกษตรอยู่ระหว่างการสำรวจ และหน่วยงานที่เกี่ยวข้องดำเนินการให้ความช่วยเหลือตามอำนาจหน้าที่ต่อไป

ที่มา : https://www.thaigov.go.th/news/contents/details/97972