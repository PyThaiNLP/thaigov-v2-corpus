รัฐบาลไทย-ข่าวทำเนียบรัฐบาล-ธอส. MOU ร่วมกับกองบัญชาการตำรวจตระเวนชายแดน สร้าง/ซ่อมอาคารเรียน และที่อยู่อาศัย ยกระดับคุณภาพชีวิต การศึกษา นักเรียนและครูในพื้นที่โรงเรียนตำรวจตระเวนชายแดน 

วันพฤหัสบดีที่ 24 กรกฎาคม 2568
24/07/2568
พิมพ์
ธอส. MOU ร่วมกับกองบัญชาการตำรวจตระเวนชายแดน สร้าง/ซ่อมอาคารเรียน และที่อยู่อาศัย ยกระดับคุณภาพชีวิต การศึกษา นักเรียนและครูในพื้นที่โรงเรียนตำรวจตระเวนชายแดน
ธอส. - ตชด. ลงนาม MOU โครงการความร่วมมือ ธอส. เพื่อโรงเรียนตำรวจตระเวนชายแดน ประจำปี 2568 ยกระดับคุณภาพชีวิต การศึกษาและที่อยู่อาศัยให้แก่นักเรียนและครูในสังกัดโรงเรียนตำรวจตระเวนชายแดน รวมถึงประชาชนในพื้นที่ให้ดีขึ้น
ธนาคารอาคารสงเคราะห์ (ธอส.) ร่วมกับกองบัญชาการตำรวจตระเวนชายแดน ลงนามบันทึกข้อตกลง (MOU) โครงการความร่วมมือ ธอส. เพื่อโรงเรียนตำรวจตระเวนชายแดน ประจำปี 2568 ยกระดับคุณภาพชีวิต การศึกษาและที่อยู่อาศัยให้แก่นักเรียนและครูในสังกัดโรงเรียนตำรวจตระเวนชายแดน รวมถึงประชาชนในพื้นที่ให้ดีขึ้น ซึ่งเป็นส่วนหนึ่งของการดำเนินการด้านการแสดงความรับผิดชอบต่อสังคมและสิ่งแวดล้อม (CSR) ของธนาคาร
นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ธอส. ในฐานะสถาบันการเงินของรัฐ สังกัดกระทรวงการคลัง ที่มีพันธกิจ “ทำให้คนไทยมีบ้าน” มุ่งมั่นส่งเสริมให้ผู้มีรายได้น้อย ผู้ขาดโอกาสในด้านต่าง ๆ ได้มีคุณภาพชีวิตที่ดีขึ้น โดยเฉพาะนักเรียนและครูโรงเรียนตำรวจตระเวนชายแดน ธอส. จึงได้ร่วมกับกองบัญชาการตำรวจตระเวนชายแดน ลงนามบันทึกข้อตกลง (MOU) โครงการความร่วมมือ ธอส. เพื่อโรงเรียนตำรวจตระเวนชายแดน ประจำปี 2568 เพื่อร่วมยกระดับคุณภาพชีวิต การศึกษาและที่อยู่อาศัยให้แก่นักเรียนและครูในสังกัดโรงเรียนตำรวจตระเวนชายแดน รวมถึงประชาชนในพื้นที่ให้ดีขึ้น ซึ่งเป็นการดำเนินการต่อเนื่องตั้งแต่ ปี 2554 ถึงปัจจุบัน ที่เคยให้การสนับสนุนงบประมาณจัดสร้าง/ซ่อมแซมอาคารเรียนให้แก่โรงเรียนตำรวจตระเวนชายแดนรวมแล้ว 39 แห่ง ทำให้ครู นักเรียน และประชาชนในพื้นที่โรงเรียนตำรวจตระเวนชายแดนที่ ธอส. ให้การสนับสนุนมีคุณภาพชีวิตที่ดีขึ้นกว่า 5,960 คน การดำเนินการดังกล่าวทำให้ ธอส. ได้รับรางวัลรัฐวิสาหกิจดีเด่น (SOE Awards)  ประจำปี 2567 ประเภทรางวัลการดำเนินงานอย่างรับผิดชอบต่อสังคมและสิ่งแวดล้อมดีเด่น ซึ่งการันตีถึงประสิทธิภาพในการดำเนินการด้านการแสดงความรับผิดชอบต่อสังคมและสิ่งแวดล้อม (CSR) ของ ธอส. โดยการลงนาม MOU ในครั้งนี้ ได้ดำเนินการใน 4 โครงการ ได้แก่ (1) โครงการสร้างหรือซ่อมแซมอาคารเรียนในถิ่นทุรกันดารโรงเรียนในสังกัดกองบัญชาการตำรวจตระเวนชายแดน จำนวน 7 โรงเรียน (2) โครงการซ่อมแซมที่อยู่อาศัยให้แก่ครอบครัวของนักเรียน จำนวน 20 ครอบครัว (3) โครงการยกระดับคุณภาพการศึกษา (พัฒนาครู) ต่อยอดความรู้ให้กับครูโรงเรียนตำรวจตระเวนชายแดน และ (4) โครงการสนับสนุนสื่อการเรียนการสอนภาษาอังกฤษให้โรงเรียนในสังกัดกองบัญชาการตำรวจตระเวนชายแดนทั่วประเทศ
พลตำรวจโท นิตินัย หลังยาหน่าย ผู้บัญชาการตำรวจตระเวนชายแดน (บช.ตชด.) กล่าวว่า ในนามนักเรียนและครู ตชด. ขอขอบคุณ ธอส. ที่ได้เข้ามาช่วยเหลือ สร้างหรือซ่อมแซมอาคารเรียน และซ่อมแซมที่อยู่อาศัย เพื่อพัฒนาคุณภาพชีวิตและคุณภาพทางการศึกษาของนักเรียนและครู ตชด. และหวังว่าทั้ง 2 หน่วยงานจะร่วมมือกัน เพื่อเป็นส่วนหนึ่งในการช่วยลดความเหลื่อมล้ำทางสังคมเช่นนี้ต่อไป
ทั้งนี้ พิธีลงนามบันทึกข้อตกลงโครงการความร่วมมือ ธอส. เพื่อโรงเรียนตำรวจตระเวนชายแดน ประจำปี 2568 เป็นการดำเนินงานที่สอดคล้องกับนโยบายด้านการแสดงความรับผิดชอบต่อสังคมและสิ่งแวดล้อม หรือ CSR ของธนาคาร จัดขึ้น ณ กองบัญชาการตำรวจตระเวนชายแดน ถนนพหลโยธิน เขตพญาไท กรุงเทพมหานคร เมื่อวันที่ 23 กรกฎาคม 2568

ที่มา : https://www.thaigov.go.th/news/contents/details/98738