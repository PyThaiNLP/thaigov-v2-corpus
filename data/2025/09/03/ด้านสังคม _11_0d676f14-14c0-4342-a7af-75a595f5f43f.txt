รัฐบาลไทย-ข่าวทำเนียบรัฐบาล-“เดชอิศม์” เปิดคลินิก “ไทชีวาส่วนหน้า” รพ.ระโนด ให้บริการแพทย์แผนไทยถึงปั๊มน้ำมันเพิ่มการเข้าถึง ลดคิวรอคอย

วันพุธที่ 25 มิถุนายน 2568
“เดชอิศม์” เปิดคลินิก “ไทชีวาส่วนหน้า” รพ.ระโนด ให้บริการแพทย์แผนไทยถึงปั๊มน้ำมันเพิ่มการเข้าถึง ลดคิวรอคอย
รัฐมนตรีช่วยว่าการกระทรวงสาธารณสุข ประชุมบอร์ดเขตสุขภาพที่ 12 ย้ำทำแผนจัดซื้อจัดจ้างงบลงทุนปี 2569 ให้ชัดเจน รวดเร็ว รอบคอบ โปร่งใส
พร้อมติดตามการเพิ่มศักยภาพโรงพยาบาลระโนดเป็นโรงพยาบาล S+ รุกพัฒนา Smart ER ขยายบริการส่องกล้องลำไส้ใหญ่ ยกระดับเป็นโหนดรักษาต้อกระจกโซนกระดังงา 3 อำเภอ เพิ่มคลินิกรองรับสถานการณ์สังคมสูงอายุและโรคเรื้อรัง พร้อมเปิด “คลินิกไทชีวาส่วนหน้า” ให้บริการที่ปั๊มน้ำมัน ลดคิวรอคอย เพิ่มเข้าถึงบริการแพทย์แผนไทย
วันนี้ (25 มิถุนายน 2568) ที่โรงพยาบาลระโนด จังหวัดสงขลา นายเดชอิศม์ ขาวทอง รัฐมนตรีช่วยว่าการกระทรวงสาธารณสุข เป็นประธานการประชุมคณะกรรมการบริหาร เขตสุขภาพที่ 12 โดยมี นพ.อภิชาติ วชิรพันธ์ ผู้ตรวจราชการกระทรวงสาธารณสุข เขตสุขภาพที่ 12 นายแพทย์สาธารณสุขจังหวัดและผู้อำนวยการโรงพยาบาลในเขตสุขภาพที่ 12 ได้แก่ สงขลา สตูล พัทลุง ปัตตานี ยะลา นราธิวาส และตรัง เข้าร่วม โดยนายเดชอิศม์กล่าวว่า ที่ประชุมได้ติดตามการเตรียมความพร้อมการดำเนินการงบลงทุนเขตสุขภาพที่ 12 ปี 2569 ซึ่งมีรายการครุภัณฑ์ขนาดใหญ่ 1 รายการ คือ เครื่องฉายรังสีพลังงานสูง (LINAC) โรงพยาบาลยะลา วงเงิน 22.5 ล้านบาท และรายการก่อสร้างผูกพันใหม่ เช่น อาคารผู้ป่วยนอกผู้ป่วยใน โรงพยาบาลยะลา วงเงิน 114.8 ล้านบาท อาคารผู้ป่วยนอกและอุบัติเหตุ โรงพยาบาลสะเดา วงเงิน 70.2 ล้านบาท และอาคารผลิตยา โรงพยาบาลสิงหนคร วงเงิน 2.8 ล้านบาท เป็นต้น ได้เน้นย้ำให้จัดทำแผนจัดซื้อจัดจ้างและกรอบระยะเวลาการดำเนินงานต่างๆ ให้ชัดเจน เพื่อให้เป็นไปด้วยความรวดเร็ว รอบคอบ มีประสิทธิภาพและโปร่งใส นำมาสู่การดูแลประชาชนในพื้นที่ได้อย่างรวดเร็วตามแผนพัฒนาระบบบริการสุขภาพ อย่างเรื่องการก่อสร้างได้เน้นย้ำว่าห้ามปรับแบบทุกกรณี ยกเว้นเกี่ยวกับการก่อสร้างที่กระทบโครงสร้างหลัก โดยให้สรรหารายชื่อคณะกรรมการแบบแปลน/ราคากลาง เตรียมสถานที่ก่อสร้างและแผนการรื้อถอน เป็นต้น
นายเดชอิศม์กล่าวต่อว่า วันนี้ยังได้ลงพื้นที่ติดตามการพัฒนาโรงพยาบาลระโนด ซึ่งเป็นโรงพยาบาลชุมชนขนาด 60 เตียง และมีแผนพัฒนาศักยภาพให้เป็นโรงพยาบาลระดับ S+ หรือ Standard Plus ในปีนี้ โดยได้ยกระดับห้องฉุกเฉินเป็น Smart ER ขยายบริการส่องกล้องลำไส้ใหญ่ (Colonoscopy) จาก 156 ราย เป็น 389 ราย พัฒนาเป็นโหนดรักษาต้อกระจกในโซนกระดังงา 3 อำเภอ ได้แก่ ระโนด กระแสสินธุ์ และสทิงพระ รองรับการดูแลผู้ป่วยได้เพิ่มขึ้นจาก 50 ราย เป็น 405 ราย เพิ่มคลินิกเบาหวาน (DM Remission Clinic) คลินิกล้างไตทางช่องท้อง (Peritoneal Dialysis Clinic) มินิธัญญารักษ์ การผ่าตัดแบบวันเดียวกลับ (One Day Surgery) การดูแลผู้ป่วยที่บ้าน (Home Ward) และ Semi ICU ช่วยลดการส่งต่อและการเดินทางของผู้ป่วย รองรับสถานการณ์สุขภาพของอำเภอระโนดที่เข้าสู่สังคมสูงอายุอย่างสมบูรณ์ และมีการเจ็บป่วยด้วยโรคเรื้อรังเพิ่มขึ้น นอกจากนี้ ยังมีการดูแลด้วยการแพทย์แผนไทยผ่าน “คลินิกไทชีวา” ที่ให้บริการตรวจวินิจฉัย รักษา และฟื้นฟูสุขภาพแบบองค์รวมในผู้ป่วยโรคเรื้อรังที่ต้องฟื้นฟูสภาพระยะกลาง การฟื้นฟูมารดาหลังคลอด มีการจ่ายยาสมุนไพรเฉพาะรายอบสมุนไพร นวดไทย และหัตถการเฉพาะทาง เช่น การผ่าตัดเทียม นวดกดจุด นวดกระตุ้นการกลืนในผู้ป่วยโรคหลอดเลือดสมอง รวมถึงมีคลินิกเฉพาะทาง เช่น คลินิกไมเกรน คลินิกอดบุหรี่ มีศูนย์เวลเนสที่ผสมผสานธรรมชาติบำบัดและผลิตภัณฑ์สมุนไพรท้องถิ่น และยังนำศาสตร์การนวดที่เป็นภูมิปัญญาสามจังหวัดชายแดนภาคใต้คือ นวดน้ำมันลังกาสุกะ มาใช้รักษาผู้ป่วยกลุ่มกล้ามเนื้อที่เหมาะกับบริบทท้องถิ่นที่เป็นสังคมเกษตรและผู้สูงอายุ
“ที่ผ่านมาประชาชนให้ความสนใจคลินิกไทชีวาอย่างมาก มีผู้ป่วยเฉลี่ย 80-100 คนต่อวัน ปีงบประมาณ 2567 ให้บริการถึง  27,212 ครั้ง และยังมีความต้องการรับบริการเพิ่มขึ้น โดยรอคิวนานประมาณ 1 สัปดาห์ วันนี้จึงมีการเปิด “คลินิกไทชีวาส่วนหน้า” ที่ปั๊มน้ำมัน ปตท.ระโนด เพื่อเพิ่มการเข้าถึงของประชาชน ให้บริการทุกวันตั้งแต่เวลา 08.30 - 20.00 น. โดยมีเตียงบริการ 7 เตียง นวดเท้า 2 เตียง มีแพทย์แผนไทย 1 คน ผู้ช่วยแพทย์แผนไทย 5 คน ให้บริการตรวจรักษาด้วยยาสมุนไพร นวด ประคบ นวดเท้า ผ่าตัดเทียม และพอกยา ช่วยให้ประชาชนในพื้นที่เข้าถึงบริการทางการแพทย์แผนไทยที่มีคุณภาพเพิ่มมากขึ้น” นายเดชอิศม์กล่าว
******************************************* 25 มิถุนายน 2568

ที่มา : https://www.thaigov.go.th/news/contents/details/97835