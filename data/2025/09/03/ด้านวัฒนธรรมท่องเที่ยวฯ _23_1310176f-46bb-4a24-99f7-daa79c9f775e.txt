รัฐบาลไทย-ข่าวทำเนียบรัฐบาล-รมว.กก. ต้อนรับ รมต. ท่องเที่ยวมาเลเซีย พร้อมขับเคลื่อน Roadmap ท่องเที่ยวเพื่อส่งเสริม Two - way Tourism

วันจันทร์ที่ 30 มิถุนายน 2568
รมว.กก. ต้อนรับ รมต. ท่องเที่ยวมาเลเซีย พร้อมขับเคลื่อน Roadmap ท่องเที่ยวเพื่อส่งเสริม Two - way Tourism
รมว.กก. ต้อนรับ รมต. ท่องเที่ยวมาเลเซีย พร้อมขับเคลื่อน Roadmap ท่องเที่ยวเพื่อส่งเสริม Two - way Tourism
วันที่ 30 มิถุนายน 2568 เวลา 13.00 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา ได้พบหารือกับนายเตียง คิง สิง รัฐมนตรีว่าการกระทรวงการท่องเที่ยว ศิลปะ และวัฒนธรรมมาเลเซีย โดยมีนายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา  และโฆษกกระทรวงฯ และนายกฤษฎา ตันเทอดทิตย์ เลขานุการรัฐมนตรีว่าการกระทรวงการท่องเที่ยวและกีฬาเข้าร่วมด้วย ณ ห้องรับรอง กระทรวงการท่องเที่ยวและกีฬา
ในการหารือดังกล่าว ทั้งสองฝ่ายได้แสดงเจตนารมณ์ที่จะกระชับความสัมพันธ์ด้านการท่องเที่ยวระหว่างกันให้แน่นแฟ้นมากยิ่งขึ้น ผ่านการผลักดันการท่องเที่ยวแบบ Two – way Tourism และส่งเสริมการเดินทางเชื่อมโยงอย่างไร้รอยต่อ ทั้งทางบก ทางน้ำ และทางอากาศ การพัฒนาผลิตภัณฑ์ด้านการท่องเที่ยวและการตลาดท่องเที่ยว ตลอดจนส่งเสริมศักยภาพของบุคคลากรด้านการท่องเที่ยว ให้สอดคล้องกับแผน Roadmap ด้านการท่องเที่ยว ไทย - มาเลเซีย ปี พ.ศ. 2568 – 2570 ซึ่งที่ประชุมคณะทำงานด้านการท่องเที่ยวไทย – มาเลเซีย ได้รับรองร่วมกัน เมื่อวันที่ 30 พฤษภาคม 2568 ที่ผ่านมา
ในโอกาสนี้ รัฐมนตรีได้แจ้งว่า ไทยได้ประกาศให้ปี พ.ศ. 2568 เป็นปีแห่งการท่องเที่ยวและกีฬา (Amazing Thailand Grand Tourism and Sports Year 2025) และมีกำหนดเป็นเจ้าภาพจัดการแข่งขัน FIVB Volleyball Women’s World Championship 2025 ระหว่างวันที่ 22 สิงหาคม – 7 กันยายน 2568 การแข่งขันกีฬาซีเกมส์ ครั้งที่ 33 ระหว่างวันที่ 9 – 20 ธันวาคม 2568 ภายใต้แนวคิด Green SEA Games และGoodwill Games 2025 ในวันที่ 1 - 10 สิงหาคม 2568 ณ อำเภอสุไหงโก-ลก จังหวัดนราธิวาส โดยมีวัตถุประสงค์เพื่อยกระดับบทบาทกีฬาในการเสริมสร้างความสัมพันธ์และความเข้าใจอันดีระหว่างประชาชนตามแนวชายแดน และได้เชิญชวนให้ฝ่ายมาเลเซียเข้าร่วมงาน ตลอดจนประชาสัมพันธ์งานดังกล่าวให้เป็นที่รับทราบด้วย
นอกจากนี้ รัฐมนตรีของทั้งสองประเทศเห็นพ้องร่วมกันที่จะดำเนินงานเชิงรุกเพื่ออำนวยความสะดวกในการเดินทางเข้ามาของนักท่องเที่ยวระหว่างสองชาติ และจากประเทศที่สาม โดยกระทรวงการท่องเที่ยวและกีฬาได้ดำเนินงานตามนโยบาย IGNITE Thailand’s ผ่านแนวคิด 5 Must Do in Thailand ดึงจุดเด่นเอกลักษณ์เฉพาะพื้นที่มาสร้างมูลค่าเพิ่มทางเศรษฐกิจ รวมถึงตั้งแต่วันที่ 1 พฤษภาคม 2568 ไทยได้เปิดใช้งาน Thailand Digital Arrival Card โดยอำนวยความสะดวกให้นักท่องเที่ยวชาวต่างชาติสามารถลงทะเบียนในระบบ แทนการยื่นแบบ ตม.6 ปัจจุบัน อีกทั้งยังไทยอยู่ในระหว่างการพิจารณาการจัดทำระบบประกันการเดินทาง ผ่านการจัดเก็บ Tourism Fee
ในโอกาสนี้ ฝ่ายมาเลเซียได้แสดงความสนใจที่จะเรียนรู้มาตรการกระตุ้นการท่องเที่ยวของไทย โดยในปัจจุบัน ไทยมีกำหนดเปิดตัวโครงการ “เที่ยวไทยคนละครึ่ง 2568” ในวันที่ 1 กรกฎาคม 2568 เพื่อกระตุ้นให้ชาวไทยท่องเที่ยวในประเทศมากยิ่งขึ้น ซึ่งรัฐบาลจะสนับสนุน ค่าที่พักในเมืองท่องเที่ยวหลัก วันธรรมดาในอัตรา 50% ไม่เกิน 3,000 บาท ต่อห้องต่อคืน และในวันหยุด สนับสนุน 40% สูงสุดไม่เกิน 3,000 บาทต่อห้องต่อคืน
ทั้งนี้ มาเลเซียถือเป็นตลาดท่องเที่ยวที่มีศักยภาพสูงมาก เนื่องจากมีนักท่องเที่ยวเดินทางไปมาหาสู่กันต่อเนื่อง โดยเมื่อปี พ.ศ. 2567 มีนักท่องเที่ยวชาวมาเลเซียเดินทางมาไทยกว่า 4.65 ล้านคน ซึ่งสูงกว่าจำนวนนักท่องเที่ยวชาวมาเลเซียที่เดินทางมาไทยเมื่อปี พ.ศ. 2562 (4.27 ล้านคน) ในขณะที่มีนักท่องเที่ยวชาวไทยเดินทางไปมาเลเซียกว่า 1.68 ล้านคน และตั้งแต่วันที่ 1 มกราคม – 22 มิถุนายน 2568 มีนักท่องเที่ยวชาวมาเลเซียเดินทางมาไทย 2.19 ล้านคน มากที่สุดเป็นอันดับ 1 ของกลุ่มนักท่องเที่ยวชาวต่างชาติที่เดินทางมาไทยมากที่สุดในปัจจุบัน

ที่มา : https://www.thaigov.go.th/news/contents/details/98017