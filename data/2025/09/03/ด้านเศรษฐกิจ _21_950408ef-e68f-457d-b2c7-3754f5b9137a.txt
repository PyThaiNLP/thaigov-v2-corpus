รัฐบาลไทย-ข่าวทำเนียบรัฐบาล-กรมทางหลวงชนบท พัฒนาโครงสร้างพื้นฐานด้านคมนาคมขนส่งภาคเหนือ พร้อมแบ่งเบาการจราจรบนถนนสายหลัก เดินหน้าสร้างถนนสายแยก ทล.11 - ทล.1 อ.เมือง จ.ลำปาง (ตอนที่ 1) คาดแล้วเสร็จปี 70

วันพุธที่ 25 มิถุนายน 2568
กรมทางหลวงชนบท พัฒนาโครงสร้างพื้นฐานด้านคมนาคมขนส่งภาคเหนือ พร้อมแบ่งเบาการจราจรบนถนนสายหลัก เดินหน้าสร้างถนนสายแยก ทล.11 - ทล.1 อ.เมือง จ.ลำปาง (ตอนที่ 1) คาดแล้วเสร็จปี 70
....
กรมทางหลวงชนบท (ทช.) กระทรวงคมนาคม ได้ดำเนินโครงการก่อสร้างถนนสายแยก ทล.11 - ทล.1 อำเภอเมือง จังหวัดลำปาง (ตอนที่ 1) ขณะนี้ได้เริ่มเข้าพื้นที่ก่อสร้างแล้ว อยู่ระหว่างการดำเนินงานในส่วนของการปรับเกลี่ย บดอัดคันทางเดิม งานวางแนวระดับถนน/สะพาน และงานเจาะสำรวจชั้นดินสำหรับงานโครงสร้างสะพาน คาดว่าจะก่อสร้างแล้วเสร็จในปี 2570
นายมนตรี เดชาสกุลสม อธิบดี ทช. กล่าวว่า จังหวัดลำปางตั้งอยู่กึ่งกลางของภาคเหนือ เป็นจุดยุทธศาสตร์ที่สามารถพัฒนาเป็นศูนย์กลางการขนถ่ายสินค้า เชื่อมโยงเศรษฐกิจของกลุ่มจังหวัดภาคเหนือตอนบนและตอนล่าง สามารถพัฒนาสู่การเป็นศูนย์กลางความร่วมมือทางการค้าและเป็นประตูเศรษฐกิจในการติดต่อเชื่อมโยงกับกลุ่มประเทศในอนุภูมิภาคลุ่มแม่น้ำโขงตอนบนในอนาคต ปัจจุบันการจราจรในพื้นที่ชุมชนเมืองของจังหวัดลำปาง รถบรรทุกขนส่งสินค้ายังต้องวิ่งสัญจรผ่านเมือง ส่งผลให้ถนนไม่สามารถรองรับปริมาณการจราจรได้เพียงพอในช่วงเวลาเร่งด่วน โดยเฉพาะ ทล.1 (ถนนพหลโยธิน) ช่วงระหว่างแยกศรีชุมไปห้าแยกประตูชัย ทั้งนี้ เพื่อให้โครงข่ายคมนาคมขนส่งของจังหวัดลำปางสมบูรณ์มากยิ่งขึ้น ทช. จึงได้ดำเนินการก่อสร้างถนนสายดังกล่าว ระยะทาง 5.400 กิโลเมตร พร้อมก่อสร้างสะพานข้ามคลอง 3 แห่ง ใช้งบประมาณ 678.900 ล้านบาท โดยแบ่งการก่อสร้าง ดังนี้
- จุดเริ่มต้นโครงการบริเวณ กม. ที่ 0+000 (เชื่อมกับ ทล.11 ตอนลำปาง - เชียงใหม่ บริเวณ กม. ที่ 466+075 ด้านขวาทาง) - กม. ที่ 0+390 ระยะทาง 0.390 กิโลเมตร
- ก่อสร้างถนนเป็นผิวจราจรแอสฟัลท์ติกคอนกรีต ขนาด 4 ช่องจราจร บริเวณ กม. ที่ 0+970 - 2+610 และ กม. ที่ 3+186 - 5+160 ระยะทาง 3.614 กิโลเมตร
- ก่อสร้างถนนเป็นผิวจราจรคอนกรีตเสริมเหล็ก ขนาด 8 - 10 ช่องจราจร บริเวณ กม. ที่ 2+610 - 3+186 (ตัด ทล.1039 กม. ที่ 6+442.674) ระยะทาง 0.576 กิโลเมตร
- ก่อสร้างถนนเป็นผิวจราจรคอนกรีตเสริมเหล็ก ขนาด 4 ช่องจราจร บริเวณ กม. ที่ 5+160 - 5+400 (ตัด ทล.1157 บริเวณ กม. ที่ 2+245) ระยะทาง 0.240 กิโลเมตร
- บริเวณ กม. ที่ 0+676.528 ก่อสร้างสะพานข้ามทางรถไฟ ขนาด 4 ช่องจราจร ความยาวสะพาน 580 เมตร
ทั้งนี้ เมื่อถนนสายนี้แล้วเสร็จ จะสามารถลดเวลาการเดินทาง ลดระยะทางจากเส้นทางผ่านเมืองที่ใช้ในปัจจุบันได้ประมาณ 3 กิโลเมตร และแยกรถบรรทุกจากเมือง เพิ่มความปลอดภัยให้กับประชาชนที่สัญจรในชุมชนเมืองมากขึ้น ตลอดจนเป็นการยกระดับโครงข่ายการคมนาคมขนส่งของกลุ่มจังหวัดภาคเหนือตอนบนและตอนล่างให้สมบูรณ์ พัฒนาโครงสร้างพื้นฐานด้านคมนาคมขนส่ง สู่การเป็นศูนย์กลางความร่วมมือทางการค้า และเป็นประตูเศรษฐกิจในการติดต่อเชื่อมโยงกับกลุ่มประเทศในอนุภูมิภาคลุ่มแม่น้ำโขงตอนบนได้อย่างเต็มประสิทธิภาพ

ที่มา : https://www.thaigov.go.th/news/contents/details/97832