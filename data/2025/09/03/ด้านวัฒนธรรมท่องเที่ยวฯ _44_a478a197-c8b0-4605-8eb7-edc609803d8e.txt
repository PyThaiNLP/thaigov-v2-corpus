รัฐบาลไทย-ข่าวทำเนียบรัฐบาล-รองปลัดกระทรวงการท่องเที่ยวและกีฬา เข้าร่วมประชุมคณะกรรมการอำนวยการจัดงานเฉลิมพระเกียรติฯ

วันจันทร์ที่ 7 กรกฎาคม 2568
รองปลัดกระทรวงการท่องเที่ยวและกีฬา เข้าร่วมประชุมคณะกรรมการอำนวยการจัดงานเฉลิมพระเกียรติฯ
รองปลัดกระทรวงการท่องเที่ยวและกีฬา เข้าร่วมประชุมคณะกรรมการอำนวยการจัดงานเฉลิมพระเกียรติฯ
วันที่ 7 กรกฎาคม 2568 เวลา 10.00 น. ณ ตึกภักดีบดินทร์ ทำเนียบรัฐบาล ปลัดกระทรวงการท่องเที่ยวและกีฬา มอบหมายให้นางสาววนิดา พันธ์สอาด รองปลัดกระทรวงการท่องเที่ยวและกีฬา เข้าร่วมประชุมคณะกรรมการอำนวยการจัดงานเฉลิมพระเกียรติพระบาทสมเด็จพระมงกุฎเกล้าเจ้าอยู่หัว ซึ่งจัดขึ้นเนื่องในโอกาสวันสวรรคตครบ 100 ปี ในวันที่ 25 พฤศจิกายน 2568 เฉลิมพระเกียรติพระบาทสมเด็จพระปรเมนทรมหาอานันทมหิดล พระอัฐมรามาธิบดินทร เนื่องในโอกาส วันพระบรมราชสมภพ ครบ 100 ปี 20 กันยายน 2568 และเฉลิมพระเกียรติ สมเด็จพระเจ้าภคินีเธอ เจ้าฟ้าเพชรรัตนราชสุดา สิริโสภาพัณณวดี เนื่องในโอกาสวันประสูติครบ 100 ปี 24 พฤศจิกายน 2568 ครั้งที่ 1/2568 โดยมีนายภูมิธรรม เวชยชัย รองนายกรัฐมนตรี รักษาราชการแทนนายกรัฐมนตรี เป็นประธานการประชุม
สำหรับการประชุมครั้งนี้ ได้พิจารณาระเบียบวาระสำคัญ ได้แก่
การจัดกิจกรรมเฉลิมพระเกียรติ ของทั้ง 3 พระองค์ ได้แก่การจัดสร้างเหรียญที่ระลึก และเหรียญกษาปณ์ที่ระลึก, การจัดสร้างดวงตราไปรษณียากรที่ระลึกเฉลิมพระเกียรติฯ, การจัดกิจกรรมถวายพระราชกุศล พระกุศล แสดงความจงรักภักดี และน้อมรำลึกในพระมหากรุณาธิคุณ และ พระกรุณาธิคุณ โดยขอให้หน่วยงานมีการดำเนินการดังนี้
1. จัดตั้งโต๊ะหมู่ ประดิษฐานพระบรมรูป พระบรมฉายาลักษณ์ หรือพระบรมสาทิสลักษณ์พระบาทสมเด็จพระมงกุฎเกล้าเจ้าอยู่หัว และจัดตั้งโต๊ะหมู่ ประดิษฐานพระรูป พระฉายาลักษณ์ หรือพระสาทิสลักษณ์ สมเด็จพระเจ้าภคินีเธอ เจ้าฟ้าเพชรรัตนราชสุดาฯ  ระหว่างวันที่ 1-30 พฤศจิกายน 2568
2. จัดตั้งโต๊ะหมู่ประดิษฐาน พระบรมรูป พระบรมฉายาลักษณ์ หรือพระบรมสาทิสลักษณ์ พระบาทสมเด็จ พระปรเมนทรมหาอานันทมหิดลฯ ระหว่างวันที่ 1-30 กันยายน 2568
3. จัดกิจกรรม จิตอาสา บำเพ็ญสาธารณประโยชน์ และสาธารณกุศล ถวายพระราชกุศลพระบาทสมเด็จพระมงกุฎเกล้าเจ้าอยู่หัว และ สมเด็จพระเจ้าภคินีเธอ เจ้าฟ้าเพชรรัตนราชสุดาฯ  ระหว่างวันที่ 1-30 พฤศจิกายน 2568 ตามความเหมาะสม
4. จัดกิจกรรม จิตอาสา บำเพ็ญสาธารณประโยชน์ และสาธารณกุศล ถวายพระราชกุศลพระบาทสมเด็จ พระปรเมนทรมหาอานันทมหิดลฯ ระหว่างวันที่ 1-30 กันยายน 2568 ตามความเหมาะสม
นอกจากนี้ ที่ประชุมยังได้มอบหมายให้ กรมประชาสัมพันธ์ และโทรทัศน์รวมการเฉพาะกิจแห่งประเทศไทย ประสานงานกับหน่วยงานที่เกี่ยวข้อง เพื่อประชาสัมพันธ์พระราชประวัติ พระราชกรณียกิจ และพระปรีชาสามารถ เพื่อเฉลิมพระเกียรติผ่านสื่อทุกช่องทาง
ทั้งนี้ กระทรวงการท่องเที่ยวและกีฬา จะร่วมบูรณาการการดำเนินงานกับหน่วยงานที่เกี่ยวข้อง เพื่อจัดกิจกรรมเฉลิมพระเกียรติให้สมพระเกียรติสูงสุด พร้อมทั้งสนับสนุนการเผยแพร่พระราชกรณียกิจของพระบาทสมเด็จพระมงกุฎเกล้าเจ้าอยู่หัว พระบาทสมเด็จพระปรเมนทรมหาอานันทมหิดลฯ และสมเด็จพระเจ้าภคินีเธอ เจ้าฟ้าเพชรรัตนราชสุดาฯ ในด้านการส่งเสริมการท่องเที่ยว กีฬา และวัฒนธรรม อันจะนำไปสู่ความภาคภูมิใจในสถาบันพระมหากษัตริย์และเสริมสร้างความสามัคคีของประชาชนต่อไป

ที่มา : https://www.thaigov.go.th/news/contents/details/98248