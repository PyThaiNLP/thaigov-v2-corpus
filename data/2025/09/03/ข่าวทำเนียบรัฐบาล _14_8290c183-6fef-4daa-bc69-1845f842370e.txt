รัฐบาลไทย-ข่าวทำเนียบรัฐบาล-เลขาธิการนายกรัฐมนตรี เผย รัฐบาลเตรียมโชว์ผลงานด้านต่าง ๆ ที่สำเร็จเกิดผลเป็นรูปธรรม ทั้งปราบคอลเซ็นเตอร์ บุหรี่ไฟฟ้า เดินหน้ารถไฟฟ้า 20 บาทตลอดสาย

วันจันทร์ที่ 14 กรกฎาคม 2568
14/07/2568
พิมพ์
เลขาธิการนายกรัฐมนตรี เผย รัฐบาลเตรียมโชว์ผลงานด้านต่าง ๆ ที่สำเร็จเกิดผลเป็นรูปธรรม ทั้งปราบคอลเซ็นเตอร์ บุหรี่ไฟฟ้า เดินหน้ารถไฟฟ้า 20 บาทตลอดสาย
เน้นพีอาร์ผลงาน ให้ตรงกับสิ่งที่ประชาชนต้องการ พร้อมนำเอไอมาช่วยงานด้านสื่อสารมากขึ้น
วันนี้ (14 กรกฎาคม 2568) เวลา 11.00 น. ณ บริเวณทำเนียบรัฐบาล นายพรหมินทร์ เลิศสุริย์เดช เลขาธิการนายกรัฐมนตรี ประธานคณะกรรมการติดตามนโยบายรัฐบาลและข้อสั่งการนายกรัฐมนตรี เปิดเผยภายหลัง ประชุมร่วมกับคณะกรรมการติดตามนโยบายรัฐบาลและข้อสั่งการนายกรัฐมนตรี ว่า การประชุมครั้งนี้ เป็นการประชุมเพื่อรวบรวมผลงานต่าง ๆ ของรัฐบาล เพื่อเตรียมแถลงผลงานให้ประชาชนทราบ เช่น เรื่องการปราบปรามคอลเซ็นเตอร์ การปราบปรามยาเสพติด การจัดการอาชญากรรมต่าง ๆ รวมถึงการปราบปรามบุหรี่ไฟฟ้า ส่วนอีกด้านหนึ่ง จะมีนำเสนอด้านที่เป็นความหวัง ซึ่งโดยปกติจะอยู่ในช่วงเดือนกันยายนนี้
“ที่จริงเราทำงานเยอะ แต่อาจอธิบายได้ไม่เยอะ ยอมรับว่า เป็นความบกพร่องของเรา ที่บางครั้งเราใช้กลไกปกติทางราชการ อันนี้เราต้องสื่อสารอีกแบบหนึ่ง คือ สื่อสารสิ่งที่ประชาชนอยากได้ยิน” นายพรหมินทร์ กล่าว
ทั้งนี้ ในการแถลงผลงานต้องมีการนำเอไอ (AI) มาใช้เพิ่มเติมหรือไม่ นายพรหมินทร์ กล่าวว่า เรื่องเอไอเป็นหนึ่งในนโยบายที่สำคัญที่ต้องนำเสนอ ในด้านที่เป็นความหวังคณะกรรมการเอไอที่จัดตั้งขึ้น ซึ่งได้มีการระดมผู้เชี่ยวชาญและติดต่อกับภาคเอกชนที่เกี่ยวข้องมา มาช่วยกันคิดว่า จะทำอย่างไรให้ประชาชนได้ประโยชน์จากเอไอ โดยมีกระทรวงดิจิทัลเพื่อเศรษฐกิจและสังคม และกระทรวงการอุดมศึกษา วิทยาศาสตร์ วิจัยและนวัตกรรมจะร่วมมือกันทำงาน และในวันพรุ่งนี้ภาคเอกชนจะมาหารือกับตนเอง เพื่อใช้เอไอมาทำประโยชน์ให้กับประชาชนได้อย่างไรบ้าง
นายพรหมินทร์ กล่าวต่อว่า รูปแบบการประชาสัมพันธ์ แนวทางใหญ่ ๆ จะต้องปรับวิธีการสื่อสารในสิ่งที่ประชาชนต้องการได้ยิน ซึ่งมีผลงานที่เรียบร้อยแล้ว คือ ผลงานการจัดการสิ่งที่เป็นทุกข์ให้กับประชาชน แต่การสร้างผลงานต้องใช้เวลา เช่น โครงการ 20 บาทตลอดสายมีความชัดเจนว่า สามารถดำเนินการได้ แต่กว่าจะเรื่องจะออกมาผ่านกระบวนการกฎหมายต่าง ๆ หรือ สิ่งที่ทำแล้ว เช่น เรื่องคุณสู้เราช่วย ที่มีผลงานออกมาแล้วจะมีการขยายผลงานต่าง ๆ เหล่านี้ ผ่านวิธีการสื่อสารที่ชัดเจน ซึ่งรัฐบาลได้ทำแล้ว และจะทำต่อ ทำไปเรื่อย ๆ จนกว่าประชาชนจะมีความสุข
ส่วนเรื่องเอ็นเตอร์เทนเมนท์คอมเพล็กที่รัฐบาลพักเอาไว้ ต้องชี้แจงต่อประชาชนด้วยหรือไม่ เพราะเป็นนโยบายหลักของรัฐบาลด้วย นายพรหมินทร์ กล่าวว่า ในเรื่องสื่อสารโครงการเอ็นเตอร์เทนเมนท์คอมเพล็ก รัฐบาลยังดำเนินการต่อ จะต้องสื่อสารให้ประชาชนรู้ว่า เอ็นเตอร์เทนเมนท์คอมเพล็กไม่ใช่กาสิโนอย่างที่มีการกล่าวหา แต่เป็นการสร้างรายได้โดยระดมทุนจากต่างประเทศ แล้วมาสร้างรายได้ให้กับประชาชน จะต้องสื่อสารกับประชาชนต่อไป

ที่มา : https://www.thaigov.go.th/news/contents/details/98391