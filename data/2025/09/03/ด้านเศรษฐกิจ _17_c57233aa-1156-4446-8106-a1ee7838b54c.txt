รัฐบาลไทย-ข่าวทำเนียบรัฐบาล-กรมทางหลวง เตรียมก่อสร้างทางหลวงแนวใหม่ สายบ้านเมืองใหม่ - สามแยกเข้าท่าอากาศยานภูเก็ต ยกระดับมาตรฐานการเดินทาง รองรับการท่องเที่ยวและเศรษฐกิจของ จ.ภูเก็ต

วันพุธที่ 25 มิถุนายน 2568
กรมทางหลวง เตรียมก่อสร้างทางหลวงแนวใหม่ สายบ้านเมืองใหม่ - สามแยกเข้าท่าอากาศยานภูเก็ต ยกระดับมาตรฐานการเดินทาง รองรับการท่องเที่ยวและเศรษฐกิจของ จ.ภูเก็ต
.....
นายอภิรัฐ ไชยวงศ์น้อย อธิบดีกรมทางหลวง กระทรวงคมนาคม เปิดเผยว่า กรมทางหลวง (ทล.) เร่งรัดแผนพัฒนาโครงสร้างพื้นฐานด้านคมนาคมในจังหวัดภูเก็ต รวมถึงการขยายถนนและการพัฒนาท่าอากาศยาน เพื่อรองรับการเติบโตของภาคการท่องเที่ยวและเศรษฐกิจของจังหวัด ตามนโยบายนายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม ปัจจุบันสำนักก่อสร้างทางที่ 1 และสำนักสำรวจและออกแบบ ได้เตรียมพร้อมดำเนินโครงการก่อสร้างทางหลวงแนวใหม่ สายบ้านเมืองใหม่ - สามแยกเข้าท่าอากาศยานภูเก็ต ซึ่งเป็นโครงการสำคัญที่จะช่วยเพิ่มประสิทธิภาพของโครงข่ายคมนาคมในจังหวัดภูเก็ต อำนวยความสะดวก รวดเร็ว และปลอดภัยในการเดินทางของประชาชนและนักท่องเที่ยว
ทล. ได้เล็งเห็นความจำเป็นในการพัฒนาโครงข่ายทางหลวงให้มีมาตรฐานและประสิทธิภาพยิ่งขึ้น เพื่อรองรับปริมาณการจราจรที่เพิ่มขึ้นอย่างต่อเนื่อง ตลอดจนส่งเสริมการท่องเที่ยวและยกระดับคุณภาพชีวิตของประชาชนในพื้นที่ โครงการฯ จะก่อสร้างทางแนวใหม่ โดยแยกออกจาก ทล.4027 บริเวณ กม. ที่ 18+850 สร้างเป็นทางแยกต่างระดับและสะพานยกระดับข้ามทางเดิน รวมถึงพื้นที่ป่าชายเลน ถนนจะเป็นพื้นผิวจราจรแอสฟัลท์ติกคอนกรีต ขนาด 4 ช่องจราจร (ไป - กลับ) ระยะทาง 1.95 กิโลเมตร ไปบรรจบกับสามแยกเข้าท่าอากาศยานภูเก็ต พร้อมปรับปรุงระบบทางแยกเพื่อเพิ่มความคล่องตัวในการสัญจร ติดตั้งระบบระบายน้ำ อุปกรณ์ความปลอดภัย และไฟฟ้าแสงสว่าง ใช้งบประมาณ 1,300 ล้านบาท
การดำเนินโครงการฯ ได้ประชุมรับฟังความคิดเห็นของประชาชน และรายงานผลกระทบสิ่งแวดล้อม โดยผ่านความเห็นชอบจากคณะกรรมการกำกับดูแลในพื้นที่คุ้มครองจังหวัดภูเก็ตเรียบร้อยแล้ว อยู่ระหว่างการขออนุมัติจัดจ้าง และสามารถดำเนินการก่อสร้างในเดือนสิงหาคม 2568 คาดว่าจะเปิดให้บริการได้ภายในปี 2571 เมื่อโครงการก่อสร้างแล้วเสร็จคาดว่าจะส่งผลให้เกิดประโยชน์อย่างมหาศาล โดยจะยกระดับคุณภาพการคมนาคมตามมาตรฐานสากล และเพิ่มความปลอดภัย ช่วยลดระยะเวลาเดินทาง เนื่องจากระบบทางแยกต่างระดับจะช่วยลดปัญหาการจราจรติดขัด ทำให้การเดินทางรวดเร็วขึ้น ส่งผลให้ประชาชนและนักท่องเที่ยวได้รับความสะดวกสบายในการเดินทางมากขึ้น โดยเฉพาะการเดินทางเข้า - ออกท่าอากาศยานภูเก็ต
ทล. มุ่งมั่นพัฒนาโครงข่ายคมนาคมทั่วประเทศให้มีประสิทธิภาพ เพื่อรองรับการเติบโตทางเศรษฐกิจและสังคม พร้อมยกระดับคุณภาพชีวิตที่ดีให้กับประชาชน สามารถสอบถามข้อมูลเส้นทางหลวงทั่วประเทศได้ที่สายด่วน ทล. โทร. 1586 (ตลอด 24 ชั่วโมง)

ที่มา : https://www.thaigov.go.th/news/contents/details/97814