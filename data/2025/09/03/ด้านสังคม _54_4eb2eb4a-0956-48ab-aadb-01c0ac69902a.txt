รัฐบาลไทย-ข่าวทำเนียบรัฐบาล-ดีอี ประกาศความพร้อมลงสมัครรับเลือกตั้งตำแหน่งสมาชิกสภาบริหารและสภาปฏิบัติการไปรษณีย์ของสหภาพไปรษณีย์สากล (UPU)

วันพุธที่ 2 กรกฎาคม 2568
ดีอี ประกาศความพร้อมลงสมัครรับเลือกตั้งตำแหน่งสมาชิกสภาบริหารและสภาปฏิบัติการไปรษณีย์ของสหภาพไปรษณีย์สากล (UPU)
ดีอี ประกาศความพร้อมลงสมัครรับเลือกตั้งตำแหน่งสมาชิกสภาบริหารและสภาปฏิบัติการไปรษณีย์ของสหภาพไปรษณีย์สากล (UPU)
เมื่อวันที่ 2 กรกฎาคม 2568 นางสาวกัลยา ชินาธิวร ที่ปรึกษาด้านต่างประเทศ กระทรวงดิจิทัลเพื่อเศรษฐกิจและสังคม (ดีอี) ได้ประกาศความพร้อมของไทยในการลงสมัครรับเลือกตั้งตำแหน่งสมาชิกสภาบริหาร (Council of Administration: CA) และสภาปฏิบัติการไปรษณีย์ (Postal Operations Council: POC) ของสหภาพไปรษณีย์สากล (Universal Postal Union: UPU) โดยได้เน้นย้ำถึงบทบาทนำของไทยในฐานะประเทศเจ้าภาพประเทศที่ตั้งสำนักงานภูมิภาคเอเชียและแปซิฟิกของ UPU และสำนักงานใหญ่ของสหภาพไปรษณีย์แห่งเอเชียและแปซิฟิก ณ กรุงเทพฯ ซึ่งมีส่วนสำคัญยิ่งในการสนับสนุนงานขององค์การระหว่างประเทศด้านไปรษณีย์ อันเป็นประโยชน์ต่อประเทศสมาชิก UPU โดยเฉพาะอย่างยิ่งในภูมิภาคเอเชียและแปซิฟิก
นอกจากนี้ ไทยยังให้ความสำคัญกับการทำงานอย่างใกล้ชิดกับ UPU สหภาพไปรษณีย์แห่งเอเชียและแปซิฟิก (Asian-Pacific Postal Union: APPU) และองค์กรอื่น ๆ โดยมีเป้าหมายเพื่อส่งเสริมกิจกรรมความร่วมมือภายในภูมิภาคอย่างต่อเนื่องมาโดยตลอด โดยไทยมีบทบาทสำคัญในฐานะ ประธานสภาบริหาร APPU และ ประธานคณะกรรมการบริหาร (Governing Board) ของวิทยาลัยการไปรษณีย์แห่งเอเชียและแปซิฟิก (Asian-Pacific Postal Training College) ในช่วง APPU Bangkok Cycle ระยะเวลา 4 ปี ตั้งแต่ปี ค.ศ. 2023 – 2026
เพื่อให้ไทยได้สามารถต่อยอดการทำงานเพื่อประโยชน์สูงสุดกับประเทศสมาชิก UPU ประเทศไทยจึงขอรับการสนับสนุนจากประเทศสมาชิก APPU ที่เข้าร่วมการประชุมสภาบริหารของสหภาพไปรษณีย์แห่งเอเชียและแปซิฟิก (Asian-Pacific Postal Union Executive Council: APPU EC) ประจำปี 2568 ณ กรุงอูลานบาตอร์ ประเทศมองโกเลีย ในครั้งนี้ ทั้งนี้ การเลือกตั้งตำแหน่ง CA และ POC ดังกล่าว จะมีขึ้นในระหว่างการประชุมใหญ่สหภาพไปรษณีย์สากล (UPU Congress) สมัยที่ 28 ระหว่างวันที่ 8 - 20 กันยายน 2568 ณ นครดูไบ สหรัฐอาหรับเอมิเรตส์

ที่มา : https://www.thaigov.go.th/news/contents/details/98105