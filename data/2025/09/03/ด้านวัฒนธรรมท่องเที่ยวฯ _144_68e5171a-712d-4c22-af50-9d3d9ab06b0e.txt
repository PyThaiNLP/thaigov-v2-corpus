รัฐบาลไทย-ข่าวทำเนียบรัฐบาล-​กระทรวงวัฒนธรรมหนุน “เทศกาลศิลปะสงขลา เชื่อมโยงรุ่นสู่รุ่น” ปีที่ 3 เปิดพื้นที่สร้างสรรค์ให้ศิลปินรุ่นใหม่ ขับเคลื่อนเมืองเก่าด้วยศิลปะร่วมสมัย

วันจันทร์ที่ 4 สิงหาคม 2568
​กระทรวงวัฒนธรรมหนุน “เทศกาลศิลปะสงขลา เชื่อมโยงรุ่นสู่รุ่น” ปีที่ 3 เปิดพื้นที่สร้างสรรค์ให้ศิลปินรุ่นใหม่ ขับเคลื่อนเมืองเก่าด้วยศิลปะร่วมสมัย
​กระทรวงวัฒนธรรมหนุน “เทศกาลศิลปะสงขลา เชื่อมโยงรุ่นสู่รุ่น” ปีที่ 3 เปิดพื้นที่สร้างสรรค์ให้ศิลปินรุ่นใหม่ ขับเคลื่อนเมืองเก่าด้วยศิลปะร่วมสมัย
กระทรวงวัฒนธรรมหนุน “เทศกาลศิลปะสงขลา เชื่อมโยงรุ่นสู่รุ่น” ปีที่ 3 เปิดพื้นที่สร้างสรรค์ให้ศิลปินรุ่นใหม่ ขับเคลื่อนเมืองเก่าด้วยศิลปะร่วมสมัย
วันที่ 3 สิงหาคม 2568 นายประสพ เรียงเงิน ปลัดกระทรวงวัฒนธรรม (วธ) เปิดเผยภายหลังเป็นประธานในพิธีเปิดงานเทศกาลศิลปะสงขลา “เชื่อมโยงจากรุ่นสู่รุ่น” ครั้งที่ 3 โครงการพัฒนาเมืองต้นเเบบด้านศิลปวัฒนธรรม: เมืองเก่าสงขลา (Culture Smart City: Songkhla Old Town) ประจำปี 2568 ณ หอศิลป์สงขลา 1 อำเภอเมืองสงขลา จังหวัดสงขลาว่า เทศกาลครั้งนี้จัดขึ้นภายใต้แนวคิด “Art Up: ศิลปะ เปลี่ยน ฟื้น คืน ขยับ” โดยได้รับการสนับสนุนจากกรมส่งเสริมวัฒนธรรม กระทรวงวัฒนธรรม ร่วมกับจังหวัดสงขลา มูลนิธิสงขลาเมืองเก่า และภาคีเครือข่ายทั้งภาครัฐ เอกชน และประชาสังคมในพื้นที่
ปลัด วธ กล่าวต่อว่า เทศกาลนี้ถือเป็นหมุดหมายสำคัญของการพัฒนา “สงขลาเมืองเก่า” ให้เป็นเมืองวัฒนธรรมต้นแบบ (Culture Smart City) ผ่านการมีส่วนร่วมของศิลปินรุ่นใหม่จาก 5 ภูมิภาคทั่วประเทศ ที่มาร่วมกันถ่ายทอดพลังความคิดสร้างสรรค์ ผ่านงานศิลปะที่สื่อสารเรื่องราวของชุมชน รากเหง้าวัฒนธรรม และการตั้งคำถามต่ออนาคตของเมืองอย่างมีพลัง “Art Up” คือ การเคลื่อนไหวของศิลปะในมิติใหม่ ทั้งการ “เปลี่ยน” ขยะเป็นศิลปะ, “ฟื้น” ความสัมพันธ์กับธรรมชาติ, “คืน” ความเชื่อมโยงระหว่างผู้คน, “ขยับ” ไปสู่สังคมที่สร้างสรรค์ และการ “ยกระดับ” คุณค่าของท้องถิ่นให้ร่วมสมัย ผ่านพลังของศิลปะที่มีชีวิต ซึ่งกระทรวงวัฒนธรรมให้ความสำคัญกับการส่งเสริมเมืองวัฒนธรรมต้นแบบ โดยเฉพาะในพื้นที่ที่มีทุนทางประวัติศาสตร์ วิถีชีวิต และความหลากหลายทางวัฒนธรรมอย่าง “สงขลา” ที่มีศักยภาพทั้งด้านเศรษฐกิจสร้างสรรค์ การท่องเที่ยวเชิงวัฒนธรรม และการสร้างการเรียนรู้ให้กับคนรุ่นใหม่
นายประสพ กล่าวเพิ่มเติมว่า “การจัดเทศกาลศิลปะในครั้งนี้ ไม่ใช่เพียงกิจกรรมทางศิลปะธรรมดาทั่วไป แต่คือการขับเคลื่อนเมืองอย่างยั่งยืน ด้วยศิลปะที่มีพลังในการเปลี่ยนแปลงชุมชนและจิตใจของผู้คน เทศกาลศิลปะสงขลา ครั้งนี้ จัดขึ้นในหลากหลายพื้นที่สำคัญของเมืองเก่าสงขลา พร้อมกิจกรรมเวิร์กช็อป เสวนา ดนตรี และการแสดงศิลปะที่หลากหลาย โดยเปิดให้ประชาชนและนักท่องเที่ยวเข้าร่วมชมและมีส่วนร่วมอย่างต่อเนื่องตั้งแต่วันที่ 3 สิงหาคม ถึง 7 กันยายน 2568”
ปลัด วธ กล่าวตอนท้ายว่า กระทรวงวัฒนธรรม เชื่อมั่นว่า เมืองเก่าสงขลา จะกลายเป็นต้นแบบสำคัญของเมืองสร้างสรรค์ ที่ผสานอดีต ปัจจุบัน และอนาคตเข้าด้วยกัน ผ่านพลังของศิลปะ และความร่วมมือของทุกภาคส่วน

ที่มา : https://www.thaigov.go.th/news/contents/details/99325