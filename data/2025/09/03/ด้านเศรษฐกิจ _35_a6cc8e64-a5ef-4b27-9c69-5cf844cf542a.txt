รัฐบาลไทย-ข่าวทำเนียบรัฐบาล-“เอกนัฏ “ส่ง “ทีมสุดซอย” ปิดกิจการ-ดำเนินคดี รง.กลั่นน้ำมันสุดชุ่ย ปล่อยน้ำเสีย-ทิ้งกากอุตฯเกลื่อน

วันพฤหัสบดีที่ 26 มิถุนายน 2568
26/06/2568
พิมพ์
“เอกนัฏ “ส่ง “ทีมสุดซอย” ปิดกิจการ-ดำเนินคดี รง.กลั่นน้ำมันสุดชุ่ย ปล่อยน้ำเสีย-ทิ้งกากอุตฯเกลื่อน
“เอกนัฏ “ส่ง “ทีมสุดซอย” ปิดกิจการ-ดำเนินคดี รง.กลั่นน้ำมันสุดชุ่ย ปล่อยน้ำเสีย-ทิ้งกากอุตฯเกลื่อน
“เอกนัฏ “ส่ง “ทีมสุดซอย” ปิด รง.กลั่นน้ำมันจากยางรถยนต์-พลาสติก หลังชาวบ้านร้องทิ้งน้ำเสียเหม็นคลุ้ง พบผิดตั้งแต่แจ้งประกอบกิจการ ระบบบำบัดมลพิษ-เตือนอัคคีภัยเดี้ยง สุดชุ่ยทิ้งกากอุตฯ-ของเสีย
ปนเปื้อนน้ำมันเกลื่อน สั่งหยุดกิจการต้องแก้ไขปรับปรุงให้ถูกต้อง ดำเนินคดีเด็ดขาด พร้อมสั่งกำจัดกากของเสียให้เรียบร้อย
นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เปิดเผยว่า หลังจากที่ประชาชนได้ร้องเรียนกรณีโรงงานปล่อยน้ำเสียในพื้นที่ อำเภอแปลงยาว จังหวัดฉะเชิงเทรา ส่งกลิ่นเหม็นรำคาญ กระทบต่อสิ่งแวดล้อม และคุณภาพชีวิตของประชาชน จึงมอบหมายให้ นางสาวฐิติภัสร์ โชติเดชาชัยนันต์ หัวหน้าคณะทำงานรัฐมนตรีว่าการกระทรวงอุตสาหกรรม และหัวหน้าชุดตรวจการณ์สุดซอย หรือ “ทีมสุดซอย” กระทรวงอุตสาหกรรม ร่วมกับกรมโรงงานอุตสาหกรรม (กรอ.) และอุตสาหกรรมจังหวัดฉะเชิงเทรา เข้าตรวจสอบ โรงงานบริษัท บางกอก ไทร์ รีไฟเนอรี่ จำกัด เลขที่ 777 หมู่ที่ 9 ตำบลหัวสำโรง อำเภอแปลงยาว จังหวัดฉะเชิงเทรา ผู้ผลิตน้ำมันสังเคราะห์จากยางรถยนต์ที่ใช้แล้ว หรือพลาสติกที่ใช้แล้ว โดยกระบวนการไพโรไลซิส (Pyrolysis) ซึ่งพบการกระทำความผิดหลายข้อหา ทั้งการประกอบกิจการที่ไม่ได้รับอนุญาต และระบบจัดการกากของเสียที่ไม่เป็นไปตามข้อกำหนด
นางสาวฐิติภัสร์ กล่าวเสริมว่า โรงงานฯ แห่งนี้ประกอบกิจการกลั่นน้ำมันจากน้ำมันเครื่องใช้แล้ว ซึ่งเป็นกระบวนการที่ไม่ได้รับอนุญาต นอกจากนี้ยังพบว่าระบบบำบัดมลพิษทางอากาศ รวมถึงอุปกรณ์แจ้งเตือนเหตุอัคคีภัยมีสภาพไม่พร้อมใช้งาน ในพื้นที่โดยรอบโรงงานพบกากของเสียจากเตากลั่นน้ำมันที่ลักษณะเป็นก้อนสีดำปนเปื้อนน้ำมัน ปนเปื้อนผงคาร์บอน และเศษวัสดุที่ไม่ใช้แล้วก่อให้เกิดความไม่ปลอดภัย ขณะเดียวกันก็มีการปล่อยน้ำเสียที่ไม่ผ่านการบำบัดอย่างถูกต้องออกไปภายนอกโรงงานตามที่มีผู้ร้องเรียน จากการกระทำผิดในหลายข้อกำหนด เจ้าหน้าที่จึงเห็นควรให้หยุดดำเนินกิจการทั้งหมดเป็นการชั่วคราว และดำเนินคดีตามกฎหมาย นอกจากนี้เจ้าหน้าที่ยังเก็บตัวอย่างดิน น้ำ ของเสียภายในโรงงานและบริเวณรอบนอกโรงงานไปตรวจสอบ หากพบเข้าข่ายเป็นวัตถุอันตราย
ก็ดำเนินคดีในข้อหาครอบครองวัตถุอันตรายโดยไม่ได้รับอนุญาตเพิ่มเติมด้วย
“ไม่เพียงแต่จะประกอบกิจการโดยไม่ได้รับอนุญาตแล้ว การดำเนินกิจการยังไม่เป็นไปตามข้อกำหนด
ขาดความระมัดระวัง อาจเกิดอันตรายแก่ผู้ปฏิบัติงาน รวมถึงส่งผลกระทบกับประชาชน ชุมชน และสิ่งแวดล้อมได้ เจ้าหน้าที่จึงเห็นควรให้หยุดดำเนินกิจการไว้ก่อน เพื่อปรับปรุงแก้ไขให้ถูกต้อง ระบบต่างๆพร้อมใช้งาน ตลอดจนให้นำกากของเสีย กากอุตสาหกรรม ไปกำจัดให้ถูกต้องตามหลักวิชาการ” นางสาวฐิติภัสร์ กล่าว
------------------------------------------

ที่มา : https://www.thaigov.go.th/news/contents/details/97900