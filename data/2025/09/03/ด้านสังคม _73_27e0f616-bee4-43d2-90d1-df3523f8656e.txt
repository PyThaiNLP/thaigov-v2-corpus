รัฐบาลไทย-ข่าวทำเนียบรัฐบาล-ดีอี เผยศูนย์ AOC 1441 คว้ารางวัลชนะเลิศ “WSIS PRIZES 2025” จาก ITU

วันจันทร์ที่ 7 กรกฎาคม 2568
ดีอี เผยศูนย์ AOC 1441 คว้ารางวัลชนะเลิศ “WSIS PRIZES 2025” จาก ITU
ดีอี เผยศูนย์ AOC 1441 คว้ารางวัลชนะเลิศ “WSIS PRIZES 2025” จาก ITU
เมื่อวันที่ 7 กรกฎาคม 2568 นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) รับรางวัลชนะเลิศ The Winners และศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดีอี รับรางวัลระดับ Champions จากโครงการจัดตั้งศูนย์ปฏิบัติการต่อต้านอาชญากรรมออนไลน์ (Anti Online Scam Operation Center : AOC) ซึ่งสหภาพโทรคมนาคมระหว่างประเทศ (ITU) ได้จัดพิธีมอบรางวัล WSIS Prizes 2025 ในระหว่างการประชุม World Summit on the Information Society (WSIS) +20 High Level Event 2025 โดยมีดร.เอกพงษ์ หริ่มเจริญ ผู้ตรวจราชการกระทรวงดีอี ในฐานะผู้อำนวยการศูนย์ AOC และนางสาวยุพาภรณ์ ศิริกิจพาณิชย์กูล ผู้ช่วยปลัดกระทรวงดีอี เข้าร่วม ณ สำนักงานใหญ่ ITU กรุงเจนีวา สมาพันธรัฐสวิส
นายประเสริฐ กล่าวว่า “โครงการศูนย์ปฏิบัติการต่อต้านอาชญากรรมออนไลน์ (Anti Online Scam Operation Center: AOC)” ภายใต้การดำเนินงานของกระทรวงดีอี ได้รับรางวัลชนะเลิศ “Winners” ประเภท การสร้างความเชื่อมั่นและความปลอดภัยในการใช้เทคโนโลยีสารสนเทศและการสื่อสาร (Category 5 Building confidence and security in the use of ICTs) จาก ITU ซึ่งเป็น 1 ใน 19 โครงการที่ได้รับรางวัล Winners ที่มอบให้กับโครงการซึ่งมีบทบาทโดดเด่นในการส่งเสริมการใช้เทคโนโลยีสารสนเทศและการสื่อสาร (ICT) เพื่อการพัฒนาอย่างยั่งยืน โดยในปีนี้มีโครงการที่ส่งเข้าร่วมการประกวด 973 โครงการจากหน่วยงานต่างๆ ทั่วโลก
สำหรับ “ศูนย์ปฏิบัติการต่อต้านอาชญากรรมออนไลน์ (Anti Online Scam Operation Center: AOC)” เป็นกลไกหลักของประเทศไทยในการรับแจ้งเหตุ ป้องกัน และจัดการกับภัยหลอกลวงออนไลน์ โดยเริ่มก่อตั้งขึ้นเมื่อวันที่ 1 พฤศจิกายน 2566 มี เป้าหมายหลัก 4 ประการ ได้แก่
1. อายัดบัญชีคนร้ายทันที เพื่อปกป้องความเสียหายของผู้เสียหายอย่างเร่งด่วน
2. ติดตามความคืบหน้าทุกขั้นตอน เพื่อให้ผู้เสียหายได้รับความเป็นธรรมและสามารถตรวจสอบสถานะได้ตลอด
3. เร่งรัดกระบวนการคืนเงิน เพื่อให้สามารถนำเงินคืนผู้เสียหายได้อย่างมีประสิทธิภาพ
4. เพิ่มประสิทธิภาพการจับกุมและขยายผล เพื่อให้สามารถดำเนินคดีกับเครือข่ายอาชญากรไซเบอร์อย่างครอบคลุม
จากรายงานของศูนย์ AOC ระบุว่า นับตั้งแต่ก่อตั้งศูนย์ฯ มีการจัดการคดีแล้วกว่า 1.18 ล้านคดี สามารถป้องกันความสูญเสียทางเศรษฐกิจได้มากกว่า 20,000 ล้านบาท และส่งผลให้มูลค่าความเสียหายจากอาชญากรรมออนไลน์ลดลงถึง 42%
ทั้งนี้ โครงการศูนย์ AOC มีความสอดคล้องกับบทบาทด้านการสร้างความเชื่อมั่นและความปลอดภัยในการใช้เทคโนโลยีสารสนเทศและการสื่อสารของ ITU ซึ่งเป็นการสนับสนุนเป้าหมายการพัฒนาที่ยั่งยืน (SDGs) ในด้านการเข้าถึงและการใช้เทคโนโลยีดิจิทัลอย่างเท่าเทียมและทั่วถึง ของสหประชาชาติ
นอกจากนี้ศูนย์ AOC ยังเป็นหนึ่งในโครงการที่สนับสนุนวัตถุประสงค์ของ Global Digital Compact (GDC) โดยการริเริ่มใช้ระบบ AI และการวิเคราะห์ข้อมูลเชิงลึกเพื่อเพิ่มประสิทธิภาพในการตรวจจับและยับยั้งภัยคุกคามออนไลน์
“การได้รับรางวัลชนะเลิศ “WSIS Prizes 2025” ครั้งนี้นับเป็นก้าวสำคัญของประเทศไทยบนเวทีนานาชาติ แสดงถึงศักยภาพของประเทศในการประยุกต์ใช้เทคโนโลยีดิจิทัลอย่างมีประสิทธิภาพและปลอดภัย เพื่อความมั่นคงของเศรษฐกิจและสังคมในยุคดิจิทัล รางวัลนี้เป็นกำลังใจสำคัญสำหรับเจ้าหน้าที่ทุกคนที่ปฏิบัติงานตลอด 24 ชั่วโมง เพื่อปกป้องประชาชนจากภัยคุกคามออนไลน์ เราจะเดินหน้าพัฒนาเทคโนโลยีและความร่วมมือระดับชาติและภูมิภาคอย่างต่อเนื่อง โดยมีเป้าหมายเพื่อการพัฒนาด้านดิจิทัลอย่างยั่งยืน” รองนายกฯ ประเสริฐ กล่าว
--------------------------------------------------------------------------------------

ที่มา : https://www.thaigov.go.th/news/contents/details/98247