รัฐบาลไทย-ข่าวทำเนียบรัฐบาล-ข่าวจริง..อนุญาตบินโดรนเริ่มได้วันนี้แต่เว้น พท.ความมั่นคง

วันเสาร์ที่ 16 สิงหาคม 2568
16/08/2568
พิมพ์
ข่าวจริง..อนุญาตบินโดรนเริ่มได้วันนี้แต่เว้น พท.ความมั่นคง
ศบ.ทก.ยืนยัน รับรายงานจาก กพท.ผ่อนปรนให้บินโดรนทุกประเภทได้ยกเว้นพื้นที่ห้ามบินด้านความมั่นคง หากพบเห็นระวังโดนสอย
วันนี้ ( 16 สิงหาคม 2568 ) เวลา 10.30 น.   นายจิรายุ ห่วงทรัพย์ คณะกรรมการศูนย์เฉพาะกิจบริหารสถานการณ์ชายแดนไทย–กัมพูชา (ศบ.ทก.) เปิดเผยว่า สำนักงานการบินพลเรือนแห่งประเทศไทย (กพท.)ผ่อนปรนให้บินโดรนทุกประเภท ภายใต้เงื่อนไขที่กำหนด ตั้งแต่วันนี้ 16-31 สิงหาคม 2568 หรือจนกว่าจะมีการเปลี่ยนแปลง
คณะกรรมการศูนย์เฉพาะกิจบริหารสถานการณ์ชายแดนไทย–กัมพูชา (ศบ.ทก.) ได้รับแจ้งจาก กพท. ว่าได้ออกประกาศอนุญาตให้ทำการบินหรือปล่อยอากาศยานซึ่งไม่มีนักบิน (โดรน) ทุกประเภทได้ ภายใต้เงื่อนไขพื้นที่ห้ามบิน ตั้งแต่วันนี้ 16 - 31 สิงหาคม 2568 หลังจากได้ขอความร่วมมืองดบินในช่วงวันที่ 30 กรกฎาคม – 15 สิงหาคม 2568 ที่ผ่านมา เพื่อป้องกันความเสี่ยงด้านความมั่นคงและความปลอดภัยของประเทศ จากสถานการณ์ความไม่สงบบริเวณชายแดนไทย–กัมพูชา ซึ่งอาจส่งผลกระทบต่อการปฏิบัติงานของเจ้าหน้าที่ฝ่ายความมั่นคงในพื้นที่ต่าง ๆ
ทั้งนี้มีเงื่อนไขสำคัญ ดังนี้   1.โดรนทุกประเภทสามารถทำการบินได้ ยกเว้นในพื้นที่ห้ามบิน ผู้ใช้งานสามารถตรวจสอบพื้นที่อนุญาตได้ที่แอปพลิเคชัน UAS Portal
2.โดรนทุกประเภทต้องแจ้งข้อมูลการบิน (พื้นที่ที่ปฏิบัติการบิน วัน เวลา และวัตถุประสงค์การปฏิบัติการบิน) ล่วงหน้าไม่น้อยกว่า 3 วัน ก่อนการปฏิบัติการบินทุกครั้ง ผ่านแอปพลิเคชัน UAS Portal หรือ uasportal.caat.or.th และแจ้งต่อศูนย์ต่อต้านอากาศยานซึ่งไม่มีนักบิน ประเภทอากาศยานที่ควบคุมการบินจากภายนอก (โดรน) กองบัญชาการตำรวจนครบาล (ศตอ.น.) อีเมล [email protected]
3.ทำการบินได้เฉพาะเวลา 06.00-18.00 น. เท่านั้น (งดบินในเวลากลางคืนทุกกรณี)
4.ในพื้นที่ที่ไม่ได้อยู่พื้นที่ห้ามบินตามประกาศสามารถขอปฏิบัติแตกต่างจากเงื่อนไขได้ ตามประกาศกระทรวงคมนาคม พ.ศ. 2558 และ 2567 โดยจะต้องขออนุญาตจาก CAAT ผ่านช่องทาง UAS Portal หรือ uasportal.caat.or.th
ทั้งนี้ เนื่องจากสถานการณ์โดยรวมมีแนวโน้มคลี่คลายในระดับที่สามารถผ่อนคลายมาตรการควบคุมการใช้โดรนของพลเรือนได้บางส่วน แต่ยังคงให้ความสำคัญสูงสุดต่อการรักษาความมั่นคงของประเทศ และความปลอดภัยของการปฏิบัติการด้านความมั่นคงในพื้นที่ชายแดน และเพื่อให้การดำเนินชีวิตของประชาชน และการประกอบกิจการต่าง ๆ สามารถกลับมาดำเนินได้ใกล้เคียงภาวะปกติ ฝ่ายความมั่นคงจึงประสานให้ปลดล็อกการบินโดรนทุกประเภทภายใต้เงื่อนไข
หากพบเห็นการใช้งานโดรนที่เข้าข่ายผิดกฎหมาย หรืออาจเป็นภัยต่อความมั่นคง ที่ฝ่าฝืนประกาศนี้ ให้แจ้งข้อมูล ได้แก่ วัน เวลา สถานที่ที่พบเห็น ลักษณะของโดรน และภาพถ่ายหรือคลิปวิดีโอ (ถ้ามี)ไปที่กองพัฒนามาตรฐานและเทคโนโลยีระบบอากาศยานซึ่งไม่มีนักบิน ฝ่ายมาตรฐานอากาศยานซึ่งไม่มีนักบิน สำนักงานการบินพลเรือนแห่งประเทศไทย โทรศัพท์ 02-568-8851 หรืออีเมล [email protected] ศูนย์บังคับและต่อต้านอากาศยานซึ่งไม่มีนักบิน ประเภทอากาศยานที่ควบคุมการบินจากภายนอก (โดรน) กองบัญชาการตำรวจนครบาล (ศบตอ.น.) โทรศัพท์ 02-126-7846 หรืออีเมล [email protected] หรือศูนย์แจ้งเหตุใกล้พื้นที่ เช่น สถานีตำรวจท้องที่ทันที

ที่มา : https://www.thaigov.go.th/news/contents/details/99767