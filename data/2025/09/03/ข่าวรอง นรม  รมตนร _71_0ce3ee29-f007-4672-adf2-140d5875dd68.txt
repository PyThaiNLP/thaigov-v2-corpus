รัฐบาลไทย-ข่าวทำเนียบรัฐบาล-​“จิราพร” เปิดการแข่งขันแบดมินตันเยาวชน BAT - RoiEt Junior Championship 2025 ครั้งแรกของร้อยเอ็ด-อีสานใต้

วันเสาร์ที่ 2 สิงหาคม 2568
02/08/2568
พิมพ์
​“จิราพร” เปิดการแข่งขันแบดมินตันเยาวชน BAT - RoiEt Junior Championship 2025 ครั้งแรกของร้อยเอ็ด-อีสานใต้
​“จิราพร” เปิดการแข่งขันแบดมินตันเยาวชน BAT - RoiEt Junior Championship 2025 ครั้งแรกของร้อยเอ็ด-อีสานใต้
วันนี้ (วันที่ 2 สิงหาคม 2568) นางสาวจิราพร สินธุไพร รัฐมนตรีประจำสำนักนายกรัฐมนตรี เป็นประธานในพิธีเปิดการแข่งขันแบดมินตันเยาวชน BAT - RoiEt Junior Championship 2025 (Level 5) ณ สนามร้อยเอ็ดแบดมินตัน ตำบลดงลาน อำเภอเมือง จังหวัดร้อยเอ็ด โดยมี ดร.เอกภาพ พลซื่อ โฆษกกระทรวงเกษตรและสหกรณ์และนายกสมาคมกีฬาแห่งจังหวัดร้อยเอ็ด นายชัชวาลย์ เบญจสิริวงศ์ ผู้ว่าราชการจังหวัดร้อยเอ็ด นายทัศนะ พฤกษาไพศาลศิลป์ ผู้แทนสมาคมแบดมินตันแห่งประเทศไทยในพระบรมราชูปถัมภ์ ตลอดจนหัวหน้าส่วนราชการ ผู้ฝึกสอน นักกีฬา และประชาชนในพื้นที่เข้าร่วมงานอย่างคับคั่ง
โอกาสนี้ นางสาวจิราพร ได้กล่าวเปิดงานโดยเน้นย้ำถึงความสำคัญของกีฬาในการเสริมสร้างพลังให้เยาวชนทั้งด้านร่างกาย จิตใจ และสังคม พร้อมแสดงความชื่นชมต่อหน่วยงานที่ร่วมแรงร่วมใจผลักดันให้จังหวัดร้อยเอ็ดได้รับเลือกให้เป็นเจ้าภาพจัดการแข่งขัน BAT - RoiEt Junior Championship 2025 ซึ่งเป็นโอกาสของยุวชนและเยาชนที่จะได้พัฒนาทักษะการแข้งขันกีฬาแบดมินตันในสนามระดับประเทศ ช่วยสร้างแรงบันดาลใจให้เยาวชนก้าวสู่ความสำเร็จในวงการกีฬาในอนาคต และการดึงการแข่งขันกีฬาสำคัญมาจัดที่จังหวัดยังช่วยในการกระตุ้นเศรษฐกิจและประชาสัมพันธ์การท่องเที่ยวในพื้นที่ได้เป็นอย่างดี ซึ่งนอกจากทัพนักกีฬาแล้ว ยังมีทีมผู้ฝึกสอน และผู้ปกครอง ร่วมพันชีวิต เดินทางมาด้วย จึงเกิดการจับจ่ายใช้สอยในจังหวัดเพิ่มขึ้น
ทั้งนี้ การแข่งขันแบดมินตันเยาวชน BAT - RoiEt Junior Championship 2025 (Level 5) จัดขึ้นระหว่างวันที่ 2 – 5 สิงหาคม 2568 โดยแบ่งการแข่งขันออกเป็น 5 รุ่นอายุ ได้แก่ ไม่เกิน 9 ปี,
11 ปี 13 ปี   15 ปี และ 17 ปี ครอบคลุม 5 ประเภทการแข่งขัน คือ ชายเดี่ยว หญิงเดี่ยวชายคู่ หญิงคู่ และคู่ผสม มีนักกีฬาจากทั่วประเทศเข้าร่วมกว่า 367 คน จาก 41 สโมสร โดยการแข่งขันครั้งนี้ถือเป็น ครั้งแรกของจังหวัดร้อยเอ็ด ที่ได้รับเกียรติเป็นเจ้าภาพจัดแบดมินตันระดับสมาคม และยังเป็น ครั้งแรกของภาคอีสานใต้ ที่ได้จัดการแข่งขันรายการใหญ่ในปฏิทินสมาคมแบดมินตันแห่งประเทศไทย
/////

ที่มา : https://www.thaigov.go.th/news/contents/details/99250