รัฐบาลไทย-ข่าวทำเนียบรัฐบาล-เปิดตัวแล้วอย่างเป็นทางการ ‘มอก.วอทช์’ ปล่อยบอทลุยเว็บ! ใช้ AI ล้างบางสินค้าไม่ได้มาตรฐานบนโลกออนไลน์

วันเสาร์ที่ 12 กรกฎาคม 2568
12/07/2568
พิมพ์
เปิดตัวแล้วอย่างเป็นทางการ ‘มอก.วอทช์’ ปล่อยบอทลุยเว็บ! ใช้ AI ล้างบางสินค้าไม่ได้มาตรฐานบนโลกออนไลน์
ล่าสุดโดนทุกแพลตฟอร์ม พร้อมสร้างมาตรฐานใหม่ให้ตลาดอีคอมเมิร์ซไทย
นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยผ่านรายการ เสียงจากใจ ไทยคู่ฟ้า ออกอากาศเมื่อวันเสาร์ที่ 12 กรกฎาคม 2568 ว่า รัฐบาลโดยนายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ได้เปิดตัวระบบ “มอก.วอทช์” อย่างเป็นทางการ เมื่อวันที่ 7 กรกฎาคมที่ผ่านมา ซึ่งเป็นระบบอัจฉริยะที่นำเทคโนโลยี AI เข้ามาตรวจสอบสินค้าออนไลน์ที่ไม่ได้มาตรฐาน ถือเป็นอีกหนึ่งมาตรการสำคัญในการยกระดับความปลอดภัยให้กับผู้บริโภค และสร้างความเป็นธรรมให้กับผู้ประกอบการไทยในตลาดอีคอมเมิร์ซ
ระบบ “มอก.วอทช์” ทำงานตลอด 24 ชั่วโมง สามารถตรวจจับและวิเคราะห์ลิงก์สินค้าที่อาจละเมิดมาตรฐาน มอก. ได้อย่างแม่นยำ โดยจากการทดลองใช้งานในช่วง 5 เดือนที่ผ่านมา ตรวจพบลิงก์ต้องสงสัยแล้วกว่า 125,000 รายการ ปิดลิงก์ไปแล้วมากกว่า 2,800 รายการ และอยู่ระหว่างดำเนินคดีตามกฎหมายมาตรฐานผลิตภัณฑ์อุตสาหกรรม จำนวน 777 คดี โดยเฉพาะกับแพลตฟอร์มอีคอมเมิร์ซรายใหญ่ทั้งแอปพลิเคชันสีม่วงและสีส้ม
สินค้าที่ถูกตรวจพบว่าไม่ได้มาตรฐานจำนวนมาก ได้แก่ พลาสติกที่ใช้บรรจุอาหาร ของเล่นเด็ก ท่อไอเสียรถจักรยานยนต์ ปลั๊กพ่วง พาวเวอร์แบงก์ และหมวกกันน็อกที่ไม่ได้มาตรฐาน ซึ่งล้วนแต่เป็นสินค้าที่อาจก่อให้เกิดอันตรายต่อชีวิตและทรัพย์สินของประชาชนทั้งสิ้น
นอกจากนี้ รัฐบาลยังเตรียมยกระดับระบบ “มอก.วอทช์” ให้สามารถตรวจจับสินค้าปลอม ใบอนุญาตปลอม และสินค้าเลี่ยงกฎหมายได้อย่างครอบคลุมยิ่งขึ้น พร้อมเพิ่มช่องทางให้ประชาชนแจ้งเบาะแสผ่านไลน์ “แจ้งอุตฯ” ของกระทรวงอุตสาหกรรม เพื่อให้ประชาชนมีส่วนร่วมในการเฝ้าระวังและสร้างมาตรฐานสินค้าที่ปลอดภัยร่วมกัน
“รัฐบาลขอยืนยันว่า ระบบ “มอก.วอทช์” คือมาตรการเชิงรุกที่มุ่งคุ้มครองผู้บริโภคอย่างจริงจัง โดยใช้เทคโนโลยีทันสมัยมายกระดับมาตรฐานความปลอดภัยบนโลกออนไลน์ พร้อมสนับสนุนผู้ประกอบการไทยให้สามารถแข่งขันในตลาดดิจิทัลได้อย่างเป็นธรรม” นางสาวศศิกานต์ กล่าว

ที่มา : https://www.thaigov.go.th/news/contents/details/98351