รัฐบาลไทย-ข่าวทำเนียบรัฐบาล-"เดชอิศม์" วางศิลาฤกษ์เปิดการก่อสร้างนิคมอุตสาหกรรมไทย–หูโจว เดินหน้าหนุนเศรษฐกิจภาคตะวันออก ยกระดับการลงทุน-จ้างงานในประเทศ

วันอาทิตย์ที่ 20 กรกฎาคม 2568
20/07/2568
พิมพ์
"เดชอิศม์" วางศิลาฤกษ์เปิดการก่อสร้างนิคมอุตสาหกรรมไทย–หูโจว เดินหน้าหนุนเศรษฐกิจภาคตะวันออก ยกระดับการลงทุน-จ้างงานในประเทศ
"เดชอิศม์" วางศิลาฤกษ์เปิดการก่อสร้างนิคมอุตสาหกรรมไทย–หูโจว เดินหน้าหนุนเศรษฐกิจภาคตะวันออก ยกระดับการลงทุน-จ้างงานในประเทศ
เมื่อวานนี้ (19 ก.ค. 68) เวลา 14.08 น. นายเดชอิศม์ ขาวทอง รัฐมนตรีช่วยว่าการกระทรวงมหาดไทย เป็นประธานพิธีเปิดและวางศิลาฤกษ์ก่อสร้างนิคมอุตสาหกรรมไทย–หูโจว โดยมี นายธวัชชัย ศรีทอง ผู้ว่าราชการจังหวัดชลบุรี นางสาวอรุณรัตน์ พุ่มเจริญ นายอำเภอพนัสนิคม พ.​ต.อ.ธรรม​รัฐ​ อัคร​ไชย​พงศ์ ผู้กำกับการ สภ.พนัสนิคม นายหวัง จงหมิง รองนายกเทศมนตรีเมืองหูโจว (ฝ่ายบริหาร) และ นางสาวจาง ซื่อยี่ กรรมการผู้จัดการใหญ่ กลุ่มหูโจว ร่วมงาน พร้อมด้วยหัวหน้าส่วนราชการ ผู้บริหารท้องถิ่น และแขกผู้มีเกียรติ ร่วมพิธี ณ พื้นที่โครงการนิคมอุตสาหกรรมไทย–หูโจว ต.นาวังหิน อ.พนัสนิคม จ.ชลบุรี
นายเดชอิศม์ กล่าวว่า จังหวัดชลบุรีเป็นพื้นที่ยุทธศาสตร์สำคัญที่ครบเครื่องทั้งด้านอุตสาหกรรม การท่องเที่ยว และระบบโลจิสติกส์ การจัดตั้งนิคมอุตสาหกรรมแห่งนี้จึงไม่เพียงเพิ่มศักยภาพโครงสร้างพื้นฐานทางเศรษฐกิจของประเทศ แต่ยังสะท้อน “ความร่วมมือระหว่างประเทศ” ที่ผสานความรู้ เทคโนโลยี และเงินลงทุนจากต่างชาติเข้ากับทรัพยากรในท้องถิ่นไทยอย่างเป็นรูปธรรม
ภายในงาน มีพิธีลงนามบันทึกความร่วมมือ การนำเสนอแผนการลงทุน และประกอบพิธีตักดินวางศิลาฤกษ์อย่างเป็นทางการ ณ พื้นที่ของบริษัท ลองลัด (LONG LUCK CO., LTD.) ซึ่งเป็นจุดเริ่มต้นการก่อสร้างนิคมฯ โดยคาดว่าจะเป็นฟันเฟืองสำคัญในการขับเคลื่อนอุตสาหกรรมไทยสู่อนาคต
สำหรับโครงการนิคมอุตสาหกรรมไทย–หูโจว เป็นหนึ่งในยุทธศาสตร์สำคัญของรัฐบาลที่มุ่งกระจายความเจริญสู่ภูมิภาคและยกระดับขีดความสามารถในการแข่งขันของประเทศ รองรับการลงทุนภาคการผลิตมูลค่าสูงจากทั้งในและต่างประเทศ เชื่อมโยงกับห่วงโซ่อุปทานอุตสาหกรรมไทยทั่วประเทศ คาดว่าจะสร้างการจ้างงานจำนวนมาก เพิ่มรายได้ให้ประชาชน และเสริมความแข็งแกร่งทางเศรษฐกิจของจังหวัดชลบุรีและภาคตะวันออกอย่างยั่งยืน

ที่มา : https://www.thaigov.go.th/news/contents/details/98593