รัฐบาลไทย-ข่าวทำเนียบรัฐบาล-ก.เกษตรฯ สั่งเข้มเพิ่มความปลอดภัยมั่นใจตลาด “อ.ต.ก.“ ปลอดภัย เพิ่มมาตรฐาน ยกระดับการรักษาความปลอดภัย  เดินหน้าเยียวยารอบด้าน มอบสิทธิประโยชน์กว่า 3.9 ล้านบาทแก่ครอบครัวผู้เสียชีวิต

วันอาทิตย์ที่ 3 สิงหาคม 2568
03/08/2568
พิมพ์
ก.เกษตรฯ สั่งเข้มเพิ่มความปลอดภัยมั่นใจตลาด “อ.ต.ก.“ ปลอดภัย เพิ่มมาตรฐาน ยกระดับการรักษาความปลอดภัย  เดินหน้าเยียวยารอบด้าน มอบสิทธิประโยชน์กว่า 3.9 ล้านบาทแก่ครอบครัวผู้เสียชีวิต
ก.เกษตรฯ สั่งเข้มเพิ่มความปลอดภัยมั่นใจตลาด “อ.ต.ก.“ ปลอดภัย เพิ่มมาตรฐาน ยกระดับการรักษาความปลอดภัย  เดินหน้าเยียวยารอบด้าน มอบสิทธิประโยชน์ กว่า 3.9 ล้านบาท แก่ครอบครัวผู้เสียชีวิต
วันนี้ (วันอาทิตย์ที่ 3 สิงหาคม 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยถึงกรณีที่มีเหตุคนร้ายบุกใช้อาวุธปืนยิงภายในบริเวณตลาดองค์การตลาดเพื่อเกษตรกร (อ.ต.ก.) เขตจตุจักร กรุงเทพฯ ที่ผ่านมาว่า จากเหตุการณ์ที่เกิดขึ้น ขอยืนยันว่าเป็นเหตุการณ์เฉพาะบุคคล เกิดจากความขัดแย้งส่วนตัว ไม่เกี่ยวข้องกับปัญหาอย่างอื่น ทั้งนี้ ภายหลังเกิดเหตุการณ์ นายอรรถกร ศิริลัทธยากร รัฐมนตรีว่าการกระทรวงเกษตรและสหกรณ์ ได้สั่งการให้ยกระดับความปลอดภัยและเดินหน้ายกระดับความเชื่อมั่นให้กับชาวไทยและชาวต่างชาติ พร้อมเน้นย้ำเรื่องเจ้าหน้าที่รักษาความปลอดภัย (รปภ.) จะต้องมีความเข้มงวด มีมาตรฐานที่ดี และมีความรัดกุมมากกว่าเดิม
ในส่วนของสำนักงานประกันสังคม ได้ดำเนินการเร่งตรวจสอบข้อเท็จจริง และเร่งช่วยเหลือลูกจ้างที่ได้รับบาดเจ็บ รวมถึงทายาทลูกจ้างที่เสียชีวิต ให้ได้รับสิทธิประโยชน์โดยเร่งด่วนแล้ว  ซึ่งจากข้อมูล พบว่าผู้ได้รับบาดเจ็บมีสถานะเป็นผู้ประกันตนมาตรา 33 จำนวน 1 ราย ส่วนผู้เสียชีวิตมีสถานะเป็นผู้ประกันตนมาตรา 33 จำนวน 4 ราย และเคยเป็นผู้ประกันตนมาตรา 40 จำนวน 1 ราย โดยผู้ได้รับบาดเจ็บ ได้รับบาดเจ็บเพียงเล็กน้อย ปัจจุบันกลับไปพักรักษาตัวที่บ้านแล้ว ส่วนผู้เสียชีวิตจากเหตุการณ์ดังกล่าวพบข้อมูลมีสถานะเป็นผู้ประกันตน จำนวน 5 ราย ซึ่งจะได้รับการคุ้มครองจากกองทุนเงินทดแทน
“ลูกจ้างที่เสียชีวิตเนื่องจากการทำงาน ทายาทจะได้รับสิทธิประโยชน์จากกองทุนเงินทดแทน เป็นค่าจัดการศพจำนวน 50,000 บาท และเงินสงเคราะห์แก่ทายาทร้อยละ 70 ของค่าจ้างรายเดือนเป็นเวลา 10 ปี รวมถึงเงินบำเหน็จชราภาพจากกองทุนประกันสังคม ส่วนผู้ที่เคยนำส่งเงินสมทบมาตรา 40 ทางเลือกที่มีเงินออมบำเหน็จชราภาพแต่ปัจจุบันไม่ได้นำส่งแล้ว ก็ยังมีสิทธิได้รับเงินบำเหน็จชราภาพจากกองทุนประกันสังคมเช่นกัน โดยจากเหตุการณ์ดังกล่าว สำนักงานประกันสังคมได้ดำเนินการจ่ายเงินทดแทนให้แก่ทายาทผู้มีสิทธิ รวมทั้งสิ้นกว่า 3.9 ล้านบาท” นายอนุกูล ระบุ
นายอนุกูล กล่าวว่า ตลาด อ.ต.ก. เป็นตลาดที่มีความสำคัญต่อภาคการเกษตร เป็นศูนย์กลางและช่องทางจำหน่ายสินค้าเกษตรที่มีความโดดเด่น น่าเชื่อถือด้านคุณภาพเพื่อช่วยเหลือเกษตรกรอย่างยั่งยืน มีประชาชนทั้งชาวไทยและชาวต่างชาติเดินทางมาเลือกซื้อสินค้า เกิดรายได้หมุนเวียนเป็นจำนวนมาก ขอความร่วมมือพี่น้องคนไทยช่วยกันประชาสัมพันธ์ ขอให้มั่นใจถึงมาตรการการรักษาความปลอดภัยที่เพิ่มมาตรฐานและมีความรัดกุมมากกว่าเดิม

ที่มา : https://www.thaigov.go.th/news/contents/details/99266