รัฐบาลไทย-ข่าวทำเนียบรัฐบาล-"วราวุธ" ส่งผู้ตรวจราชการกระทรวง พม. ลงพื้นที่จังหวัดชายแดนไทย-กัมพูชา เสริมทีมดูแลช่วยเหลือกลุ่มเปราะบาง-ศูนย์พักพิง ด้าน กรม พก. ปล่อยคาราวานนำส่งถุงยังชีพ-วีลแชร์

วันพุธที่ 30 กรกฎาคม 2568
"วราวุธ" ส่งผู้ตรวจราชการกระทรวง พม. ลงพื้นที่จังหวัดชายแดนไทย-กัมพูชา เสริมทีมดูแลช่วยเหลือกลุ่มเปราะบาง-ศูนย์พักพิง ด้าน กรม พก. ปล่อยคาราวานนำส่งถุงยังชีพ-วีลแชร์
"วราวุธ" ส่งผู้ตรวจราชการกระทรวง พม. ลงพื้นที่จังหวัดชายแดนไทย-กัมพูชา เสริมทีมดูแลช่วยเหลือกลุ่มเปราะบาง-ศูนย์พักพิง ด้าน กรม พก. ปล่อยคาราวานนำส่งถุงยังชีพ-วีลแชร์
วันที่ 29 กรกฎาคม 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ศูนย์บริหารการดูแลกลุ่มเปราะบางจากภัยพิบัติ (ศบปภ.) กระทรวง พม. รายงานกรณีการดูแลช่วยเหลือกลุ่มเปราะบางและประชาชนที่ได้รับผลกระทบจากสถานการณ์ความไม่สงบตามแนวชายแดนไทย–กัมพูชา โดย ศบปภ.พม.จังหวัดสระแก้วรายงานว่าจังหวัดสระแก้วได้เปิดศูนย์พักพิงชั่วคราวหลายแห่งและทีม พม.จังหวัดสระแก้วได้ดำเนินการสำรวจข้อมูลกลุ่มเปราะบาง เพื่อนำมาพิจารณาให้ความช่วยเหลือด้านสิทธิสวัสดิการตามภารกิจ พม. ได้แก่ เงินสงเคราะห์ต่างๆ ตลอดจนจัดกิจกรรมสันทนาการให้แก่ผู้พักอาศัยในศูนย์พักพิง บูรณาการงานร่วมกับหน่วยงานที่เกี่ยวข้อง เข่น กิจกรรมเต้น-ร้องเพลง ออกกำลังกาย นวดผ่อนคลาย วาดภาพระบายสี และสวดมนต์ก่อนนอน เพื่อเป็นการผ่อนคลาย ลดความวิตกกังวลจากสถานการณ์ความไม่สงบ รวมทั้งจัดหาและช่วยมอบสิ่งของที่จำเป็นให้ผู้อพยพ โดยเฉพาะกลุ่มเปราะบาง และให้คำปรึกษาแนะนำในเรื่องสิทธิสวัสดิการของกระทรวง พม. และหน่วยงานที่เกี่ยวข้อง
ศบปภ.พม.จังหวัดจันทบุรี รายงานว่า ทีม พม.จังหวัดจันทบุรี ได้ให้บริการและอำนวยความสะดวกแก่ผู้เข้าพักอาศัยในศูนย์พักพิงตามแผนอพยพพิทักษ์พื้นที่ส่วนหลัง ในอำเภอสอยดาว โป่งน้ำร้อน และเมืองจันทบุรี โดยมีกลุ่มเปราะบางที่ได้รับผลกระทบมาเข้ารับบริการ ได้แก่ เด็ก ผู้สูงอายุ คนพิการ ซึ่งทีม พม.จังหวัดจันทบุรี ได้ให้การช่วยเหลือและจัดหาของใช้ที่จำเป็นประจำจุดคัดกรองเพื่ออำนวยความสะดวก และคัดกรองผู้ป่วยติดเตียง คนพิการ ผู้สูงอายุ และเด็ก ให้เข้าพักในสถานที่เหมาะสม ซึ่งได้รับการสนับสนุนจากประธานอาสาสมัครพัฒนาสังคมและความมั่นคงของมนุษย์ (อพม.) และทีม อพม.ในพื้นที่และการช่วยเหลือจากหน่วยงานต่างๆ และเอกชนในเรื่องอาหาร เครื่องนอน อุปกรณ์อาบน้ำ ของใช้ที่จำเป็น อีกทั้งได้จัดกิจกรรมสันทนาการต่างๆ ให้แก่กลุ่มเด็ก เพื่อผ่อนคลาย ลดความวิตกกังวลจากสถานการณ์ความไม่สงบ
ศบปภ.พม.จังหวัดตราด รายงานว่า ทีม พม.จังหวัดตราดได้เข้าเยี่ยมศูนย์พักพิงในอำเภอแหลมงอบ และเขาสมิง เพื่อเยี่ยมเยียนพูดคุยให้กำลังใจกลุ่มเปราะบางและประชาชนที่ได้รับผลกระทบ พร้อมให้คำปรึกษาแนะนำในเรื่องสิทธิสวัสดิการของกระทรวง พม. และหน่วยงานที่เกี่ยวข้อง
อย่างไรก็ตาม ผู้ตรวจราชการกระทรวง พม. นำโดยนางสาวสนธยา บุณยภูษิต หัวหน้าผู้ตรวจราชการกระทรวง พม. ได้แบ่งพื้นที่รับผิดชอบให้คณะผู้ตรวจราชการกระทรวงลงพื้นที่จังหวัดตามแนวชายแดนไทย–กัมพูชา เพื่อกำกับดูแลการให้ความช่วยเหลือเยียวยากลุ่มเปราะบางและประชาชนที่ได้รับผลกระทบจากสถานการณ์ความไม่สงบและจะได้รายงานสถานการณ์ ปัญหาและความต้องการความช่วยเหลือของกลุ่มเปราะบาง  เพื่อประสานความร่วมมือมายังส่วนกลาง รวมถึงหน่วยงานที่เกี่ยวข้อง และประสานงานกรณีมีเครือข่ายและภาคเอกชนมาสนับสนุนสิ่งของเครื่องใช้ที่จำเป็นในชีวิตประจำวันกระจายไปยังศูนย์พักพิงทุกแห่ง
และในวันเดียวกันนี้ กรมส่งเสริมและพัฒนาคุณภาพชีวิตคนพิการ (พก.) กระทรวง พม. โดย นายโชคชัย วิเชียรชัยยะ อธิบดีกรมส่งเสริมและพัฒนาคุณภาพชีวิตคนพิการ เป็นประธานปล่อยขบวนรถ คาราวานถุงยังชีพไปยังศูนย์พักพิงในจังหวัดตามแนวชายแดนไทย-กัมพูชา เพื่อส่งกำลังใจและส่งมอบสิ่งของความช่วยเหลือ ให้กับกลุ่มเปราะบางและประชาชนผู้ประสบภัย อาทิ รถเข็นวีลแชร์ ถุงยังชีพ และเครื่องอุปโภค-บริโภคที่จำเป็น
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #ชายแดนไทยกัมพูชา #ช่วยเหลือเยียวยา #บุรีรัมย์ #ศรีสะเกษ #สุรินทร์ #ร้อยเอ็ด #ตราด #จันทบุรี #สระแก้ว #อุบลราชธานี

ที่มา : https://www.thaigov.go.th/news/contents/details/99037