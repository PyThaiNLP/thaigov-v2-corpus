รัฐบาลไทย-ข่าวทำเนียบรัฐบาล-การจัดงานการสาธิตและทดลองเทคโนโลยีทางทหาร ประจำปี ๒๕๖๘ (Crimson Viper 2025 : CV25)

วันศุกร์ที่ 8 สิงหาคม 2568
การจัดงานการสาธิตและทดลองเทคโนโลยีทางทหาร ประจำปี ๒๕๖๘ (Crimson Viper 2025 : CV25)
การจัดงานการสาธิตและทดลองเทคโนโลยีทางทหาร ภายใต้รหัส Crimson Viper เป็นการดำเนินความร่วมมือระหว่าง กระทรวงกลาโหมไทย (โดยกรมวิทยาศาสตร์และเทคโนโลยีกลาโหม) และ กระทรวงกลาโหม สหรัฐอเมริกา
(โดยหน่วยบัญชาการสหรัฐภาคพื้นอินโดแปซิฟิก U.S. Indo – Pacific Command : USINDOPACOM) ในการนำผลงานวิจัยและเทคโนโลยีทางทหาร รวมทั้งยุทโธปกรณ์มาร่วมจัดแสดงนิทรรศการและสาธิตผลงานวิจัย ร่วมกับหน่วยงานเครือข่ายทั้งในประเทศและต่างประเทศ โดยงาน Crimson Viper จัดขึ้นครั้งแรกในปี พ.ศ. ๒๕๕๑ และได้จัดต่อเนื่องเป็นประจำทุกปี
สำหรับงานการสาธิตและทดลองเทคโนโลยีทางทหาร ประจำปี พ.ศ. ๒๕๖๘ หรือ CV25 เป็นการ จัดงานครั้งที่ ๑๕ ซึ่งได้รับความร่วมมือจาก หน่วยบัญชาการนาวิกโยธิน กองทัพเรือ เป็นเจ้าภาพร่วม จัดขึ้นระหว่างวันที่ ๔ – ๘ สิงหาคม ๒๕๖๘ ณ หน่วยบัญชาการทหารนาวิกโยธิน อำเภอสัตหีบ จังหวัดชลบุรี โดยได้รับเกียรติจาก พลเรือเอก สุพพัต ยุทธวงศ์ รองปลัดกระทรวงกลาโหม เป็นผู้แทนปลัดกระทรวงกลาโหม มาเป็นประธานในพิธีเปิด ในวันพฤหัสบดีที่ ๗ สิงหาคม ๒๕๖๘ เวลา ๐๙๐๐ ในปีนี้ได้มีหน่วยงานเครือข่ายได้นำผลงานวิจัยมาร่วมจัดแสดงและสาธิต ฝ่ายไทย ได้แก่ หน่วยประสานการวิจัยของทุกเหล่าทัพ สถาบันเทคโนโลยีป้องกันประเทศ สำนักงานพัฒนาวิทยาศาสตร์และเทคโนโลยีแห่งชาติ สถาบันนวัตกรรม บริษัท ปตท.(จำกัด) มหาชน บริษัท เวสเทิร์น อินทรีเกรทชัน จำกัด บริษัท อีซี่ จำกัด และบริษัท พัลซเอ็กซ์ จำกัด ฝ่ายสหรัฐอเมริกา ได้แก่ U.S. Army Combat Capabilities Development Command (DEVCOM) และ Georgia Tech Research Institute (GTRI) เป็นต้น รวมผลงานวิจัยทั้งหมด จำนวน ๓๔ ผลงาน โดยฝ่ายสหรัฐได้นำผลงานวิจัยและนวัตกรรมที่ทันสมัยมาจัดแสดง อาทิ การตระหนักรู้เกี่ยวกับความมั่นคงปลอดภัยทางทะเล (Maritime Domain Awareness : MDA) การต่อต้านอากาศยานไร้คนขับ (C-UAS) อากาศยานไร้คนขับ (UAV) และเทคโนโลยีสนับสนุนภารกิจ การข่าวกรอง การเฝ้าตรวจ และลาดตระเวน (Intelligence Surveillance and Reconnaissance : ISR) นอกจากนี้ มีการจัดบรรยายทางวิชาการเพื่อถ่ายทอดประสบการณ์แลกเปลี่ยนเรียนรู้ ระหว่างบุคลากรทั้ง ๒ ประเทศ โดยมีผู้แทนหน่วยงานต่าง ๆ ทั้งฝ่ายไทย สหรัฐอเมริกา และกระทรวงกลาโหมมิตรประเทศ จากเครือรัฐออสเตรเลีย และสาธารณรัฐสิงคโปร์ เข้าร่วมชมงานดังกล่าว

ที่มา : https://www.thaigov.go.th/news/contents/details/99491