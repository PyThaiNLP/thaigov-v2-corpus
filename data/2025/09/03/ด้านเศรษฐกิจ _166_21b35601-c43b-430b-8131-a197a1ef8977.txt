รัฐบาลไทย-ข่าวทำเนียบรัฐบาล-3 สถาบันการเงินรัฐ ผนึกพลังจัดงาน “พาแบงก์รัฐ มาช่วยราษฎร์” จ.เชียงใหม่ จัดเต็มช่วย SMEs เข้าถึงสินเชื่อดอกเบี้ยต่ำ พร้อมการค้ำประกัน 26 ก.ค. นี้

วันจันทร์ที่ 14 กรกฎาคม 2568
14/07/2568
พิมพ์
3 สถาบันการเงินรัฐ ผนึกพลังจัดงาน “พาแบงก์รัฐ มาช่วยราษฎร์” จ.เชียงใหม่ จัดเต็มช่วย SMEs เข้าถึงสินเชื่อดอกเบี้ยต่ำ พร้อมการค้ำประกัน 26 ก.ค. นี้
บสย. SME D Bank และ EXIM BANK จับมือขับเคลื่อนเศรษฐกิจ ตอบรับนโยบายรัฐบาล จัดโครงการ “พาแบงก์รัฐ มาช่วยราษฎร์” วันเสาร์ที่ 26 กรกฎาคม 2568 เวลา 9.00-12.30 น. ณ โรงแรมเชียงใหม่แกรนด์วิว จ.เชียงใหม่
3 สถาบันการเงินของรัฐ ภายใต้กำกับกระทรวงการคลัง ได้แก่ บรรษัทประกันสินเชื่ออุตสาหกรรมขนาดย่อม (บสย.) ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank และธนาคารเพื่อการส่งออกและนำเข้าแห่งประเทศไทย (EXIM BANK) จับมือขับเคลื่อนเศรษฐกิจ ตอบรับนโยบายรัฐบาล จัดโครงการ “พาแบงก์รัฐ มาช่วยราษฎร์” นำบริการจาก 3 หน่วยงาน สนับสนุนผู้ประกอบการ SMEs ในพื้นที่ จ.เชียงใหม่ และใกล้เคียงแบบครบครัน ทั้งบริการด้านการเงิน ความรู้การเข้าถึงสินเชื่อ และคำปรึกษาเพื่อพัฒนาธุรกิจ วันเสาร์ที่ 26 กรกฎาคม 2568 เวลา 9.00-12.30 น. ณ โรงแรมเชียงใหม่แกรนด์วิว จ.เชียงใหม่
ไฮไลท์พบกับการปาฐกถาพิเศษ โดย ดร.เผ่าภูมิ โรจนสกุล รัฐมนตรีช่วยว่าการกระทรวงการคลัง พร้อมการบรรยายเรื่อง “ผลิตภัณฑ์และการให้ความช่วยเหลือ SMEs” จาก 3 สถาบันการเงินของรัฐ ซึ่งได้จัดเตรียมผลิตภัณฑ์และบริการ พร้อมทีมงานให้คำปรึกษาแนะนำการเข้าถึงสินเชื่อแบบจัดเต็ม
พบกับ 2 ผลิตภัณฑ์ใหม่ของ บสย. วงเงินรวม 5,000 ล้านบาท ซึ่งถือเป็น “มาตรการพิเศษ” ที่มุ่งกระตุ้นให้สถาบันการเงินปล่อยสินเชื่อด้วยการจ่ายเคลม (จ่ายค่าประกันชดเชย) ในอัตราสูง ได้แก่ โครงการค้ำประกันสินเชื่อ SMEs Power Trade & Biz ตอบโจทย์กลุ่มที่ได้รับผลกระทบจากสงครามการค้า และผลกระทบจากภาวะเศรษฐกิจ และโครงการค้ำประกันสินเชื่อ SMEs Micro Biz ตอบโจทย์ SMEs รายย่อย ค้าขายออนไลน์ อาชีพอิสระ ฯลฯ จุดเด่นทั้ง 2 โครงการ คือ ค่าธรรมเนียมต่ำเพียง 1.5% ต่อปี ฟรี! ค่าธรรมเนียมค้ำประกัน 3 ปีแรก ค้ำประกันสูงสุด 7 ปี มุ่งเสริมสภาพคล่อง และลดภาระทางการเงิน ช่วยให้ SMEs เดินหน้าต่อได้อย่างยั่งยืน
สำหรับ SME D Bank จัดโปรโมชันสินเชื่ออัตราดอกเบี้ยพิเศษเพียง 3% ต่อปี คงที่ตลอด 3 ปีแรก ผ่อนชำระนานสูงสุด 10 ปี  ครอบคลุมทุกกลุ่มธุรกิจและทุกความต้องการของเอสเอ็มอี พร้อมทีมให้คำปรึกษาเตรียมพร้อมเข้าถึงแหล่งทุน ยื่นกู้ได้ทันทีภายในงาน อีกทั้ง รับโปรโมชันเสริมอีก 2 ต่อ ได้แก่ ต่อที่ 1) เมื่อยื่นขอสินเชื่อและได้รับอนุมัติ รับส่วนลดค่าธรรมเนียมวิเคราะห์โครงการ (Front End Fee) สูงสุดไม่เกิน 0.25% และ ต่อที่ 2) รับสิทธิ์สมัครใช้บริการแพลตฟอร์ม “DX by SME D Bank” ช่วยยกระดับธุรกิจครบวงจร ฟรี
ด้าน EXIM BANK จัดสินเชื่อ Green X Transformation วงเงินกู้สูงสุด 100 ล้านบาทต่อราย อัตราดอกเบี้ยพิเศษ SMEs คงที่ 3.5% ต่อปี ใน 2 ปีแรก, สินเชื่อเอ็กซิมดอกเบี้ยต่ำ Soft Loan GSB Boost Up วงเงินกู้สูงสุด 40 ล้านบาทต่อราย อัตราดอกเบี้ย 3.25% ต่อปี คงที่ 2 ปีแรก และ EXIM for Small Biz ประกันการส่งออก ป้องกันความเสี่ยงจากการไม่ได้รับชำระเงินค่าสินค้าให้แก่ผู้ประกอบการที่มีมูลค่าส่งออกไม่เกิน 100 ล้านบาทต่อปี จ่ายค่าเบี้ยตามจำนวนผู้ซื้อที่ EXIM BANK ให้การรับประกัน วงเงินคุ้มครองสูงสุด 2 ล้านบาท
ขอเชิญชวนผู้ประกอบการ จ.เชียงใหม่ และใกล้เคียง เข้าร่วมโดยไม่มีค่าใช้จ่ายใด ๆ ทั้งสิ้น ลงทะเบียนสแกน QR Code ในโปสเตอร์ประชาสัมพันธ์ หรือคลิก https://forms.gle/noSA5pzTM3Nq66Cd9

ที่มา : https://www.thaigov.go.th/news/contents/details/98389