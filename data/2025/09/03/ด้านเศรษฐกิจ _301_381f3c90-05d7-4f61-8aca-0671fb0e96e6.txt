รัฐบาลไทย-ข่าวทำเนียบรัฐบาล-​“เอกนัฏ” สู้กลับ สินค้าดัมพ์ตลาด ลุยปราบธุรกิจศูนย์เหรียญ เปิด 5 แนวทาง เพิ่มขีดความสามารถในการแข่งขันให้กับ SME ไทย

วันอาทิตย์ที่ 27 กรกฎาคม 2568
27/07/2568
พิมพ์
​“เอกนัฏ” สู้กลับ สินค้าดัมพ์ตลาด ลุยปราบธุรกิจศูนย์เหรียญ เปิด 5 แนวทาง เพิ่มขีดความสามารถในการแข่งขันให้กับ SME ไทย
​“เอกนัฏ” สู้กลับ สินค้าดัมพ์ตลาด ลุยปราบธุรกิจศูนย์เหรียญ เปิด 5 แนวทาง เพิ่มขีดความสามารถในการแข่งขันให้กับ SME ไทย
24 กรกฎาคม 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม กล่าวปาฐกถาพิเศษ ในงานสัมมนา PostToday Thailand SMART SME 2025: Smart Solutions & Sustainable Growth ในหัวข้อ “กระทรวงอุตสาหกรรมยุคใหม่กับการขับเคลื่อนธุรกิจ SME” เน้นย้ำถึงความจำเป็นที่ผู้ประกอบการ SME ของไทยจะต้องเตรียมพร้อมรับมือกับความไม่แน่นอนของเศรษฐกิจโลก โดยมี นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม และมีผู้สัมมนาฯ เป็นผู้แทนหน่วยงานภาครัฐและภาคเอกชนเข้าร่วม จำนวนกว่า 150 คน ณ โรงแรมอีสติน แกรนด์ พญาไท กรุงเทพฯ
รัฐมนตรีฯ เอกนัฏ กล่าวว่า “Dump อาจน่ากลัวกว่า Trump หมายถึง สินค้าที่อาจไหลทะลักเข้ามาจากซัพพลายส่วนเกิน ท่ามกลางสงครามการค้าสหรัฐ-จีน การรับมือปัญหาในประเทศเร่งด่วนกว่า แทนที่จะมุ่งคาดการณ์อัตราภาษีตอบโต้ หรือมุ่งเจรจาอย่างเดียว ประเทศไทยเคยภาคภูมิใจกับแบรนด์สินค้าภายในประเทศ แต่ภาพลักษณ์นั้น เริ่มถูกบั่นทอนจากการปล่อยปละละเลยให้มีการนำเข้าสินค้าเถื่อน เช่น สายไฟ เศษยาง พลาสติกด้อยคุณภาพ หรือการตั้งโกดังแฝงในเขต Free Zone เพื่อหลบเลี่ยงภาษี ดังนั้น กระทรวงอุตสาหกรรมจึงปรับมาตรฐานผลิตภัณฑ์อุตสาหกรรม (มอก.) อย่างเข้มงวด พัฒนาระบบร้องเรียนผ่านออนไลน์ภายใต้แพลตฟอร์มแจ้งอุต และ “มอก.วอทซ์”  หรือระบบตรวจสอบสินค้าออนไลน์ที่มีเทคโนโลยีปัญญาประดิษฐ์ (AI) ในการตรวจจับเว็บไซต์จำหน่ายสินค้าออนไลน์ที่ไม่ได้มาตรฐาน มอก. ครอบคลุมแพลตฟอร์มของไทยและต่างประเทศ นอกจากนี้ ยังได้ดำเนินการปรับปรุงกฎหมายให้สามารถเอาผิดกับผู้ผลิต/นำเข้าสินค้าที่ไม่มีคุณภาพ และส่งเสริมให้หน่วยงานรัฐจัดซื้อสินค้าคนไทย โดยเฉพาะ SME”
เพื่อปกป้องผู้ประกอบการไทยที่ผลิตสินค้ามีคุณภาพ กระทรวงอุตสาหกรรม ได้จัดการกับธุรกิจผิดกฎหมาย เช่น การลักลอบนำเข้าสินค้าด้อยคุณภาพและโรงงานที่ไม่ได้มาตรฐาน โดยเฉพาะในช่องทางออนไลน์ นอกจากนี้ยังจะสนับสนุนการลงทุนที่มุ่งพัฒนาทักษะฝีมือคนไทย และเพิ่มขีดความสามารถในการแข่งขัน โดยจะมีการจัดตั้งศูนย์ฝึกอบรมและจัดสรรพื้นที่สำหรับ SME เป็นการเฉพาะ ตลอดจนปรับปรุงกฎระเบียบและลดขั้นตอนที่ล่าช้า ในการขออนุญาตต่าง ๆ เพื่อลดอุปสรรคและสร้างความโปร่งใสในการดำเนินงานของกระทรวงฯ
ทั้งนี้ รัฐมนตรีฯ เอกนัฏ ได้เสนอแนวทางสำคัญในการเสริมสร้างความแข็งแกร่งของ SME ไทย ได้แก่ 1) จัดการกับธุรกิจผิดกฎหมาย (ศูนย์เหรียญ) 2) ปกป้องสินค้าไทยที่มีคุณภาพและดำเนินการถูกต้องตามกฎหมาย ซึ่งกำลังแก้ไขช่องว่างทางกฎหมาย และกระตุ้นให้คนไทยหันมาอุดหนุนสินค้าคุณภาพของไทย 3) สนับสนุนการลงทุนและ ส่งเสริมการบริโภคสินค้าไทย โดยเปลี่ยนจาก “no gift policy” สำหรับข้าราชการเป็นการสนับสนุนการซื้อของขวัญที่เป็นสินค้าไทยแทน หรือ “Thai Gift Policy 4) ส่งเสริมความสามารถของคนไทย การถ่ายทอดเทคโนโลยี และการเพิ่มขีดความสามารถในการแข่งขันประเด็นนี้ครอบคลุมการพัฒนาทรัพยากรบุคคล (Human Resource Capability) การถ่ายทอด เทคโนโลยี การทำวิจัยและพัฒนา (R&D) ในประเทศ รวมถึงความยั่งยืนด้านสิ่งแวดล้อม และ 5) ลดอุปสรรคการดำเนินธุรกิจ (Ease of Doing Business) เป้าหมายคือการสร้างระบบที่รวดเร็วและสุจริต มีกติกาที่สะดวกรวดเร็วสำหรับธุรกิจที่ต้องการเข้ามาลงทุนและทำมาค้าขายในประเทศไทย

ที่มา : https://www.thaigov.go.th/news/contents/details/98916