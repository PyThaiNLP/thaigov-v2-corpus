รัฐบาลไทย-ข่าวทำเนียบรัฐบาล-“สรวงศ์” ประชุมเตรียมจัด Princess's Cup Thailand 2025 ยิ่งใหญ่ 22-28 ธันวาคมนี้ หนุนไทยเป็นศูนย์กลางกีฬาขี่ม้าในภูมิภาค

วันพุธที่ 2 กรกฎาคม 2568
“สรวงศ์” ประชุมเตรียมจัด Princess's Cup Thailand 2025 ยิ่งใหญ่ 22-28 ธันวาคมนี้ หนุนไทยเป็นศูนย์กลางกีฬาขี่ม้าในภูมิภาค
“สรวงศ์” ประชุมเตรียมจัด Princess's Cup Thailand 2025 ยิ่งใหญ่ 22-28 ธันวาคมนี้ หนุนไทยเป็นศูนย์กลางกีฬาขี่ม้าในภูมิภาค
นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานการประชุมคณะทำงานการจัดการแข่งขันขี่ม้า “Princess's Cup Thailand 2025” (ปริ้นเซส คัพ ไทยแลนด์ 2025) ครั้งที่ 1/2568 โดยมี นายจักรพรรดิ์ คล่องพยาบาล ที่ปรึกษารัฐมนตรีฯ, นายกฤษฎา ตันเทอดทิตย์ เลขานุการรัฐมนตรีฯ, นางสาวนัทรียา ทวีวงศ์ ปลัดกระทรวงฯ, ดร.ก้องศักด ยอดมณี ผู้ว่าการการกีฬาแห่งประเทศไทย และนายปรีชา ลาลุน รองผู้ว่าการ กกท. ร่วมประชุม ณ ห้องประชุม 1 ชั้น 2 กระทรวงการท่องเที่ยวและกีฬา เมื่อวันที่ 1 กรกฎาคม 2568
ที่ประชุมมีมติเห็นชอบแผนการปฏิบัติงานการจัดการแข่งขัน พร้อมเห็นชอบแนวทางกิจกรรมต่าง ๆ ที่จะเกิดขึ้นภายในงาน ซึ่งอ้างอิงจากความสำเร็จของปีก่อน ประกอบด้วย การแข่งขันขี่ม้า THE 3rd SEA YOUTH CUP 2025 และการแข่งขันรายการหลัก Princess's Cup Thailand 2025 รวมถึงกิจกรรมเสริมที่หลากหลาย เช่น โซนร้านค้า (Flea Market), โซนอาหาร (Food Truck), การแสดง Street Performance, นิทรรศการเกี่ยวกับม้า, กิจกรรมการประกวดสุนัข / Dog Run With Partner และงาน Rising Star พร้อมการประชาสัมพันธ์ผ่านสื่อทั้งในและต่างประเทศ เพื่อขยายการรับรู้ในวงกว้าง
นายสรวงศ์ เทียนทอง กล่าวว่า การแข่งขันขี่ม้ารายการนี้เป็นพระดำริของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา โดยในปีนี้ตนได้รับมอบหมายให้เป็นประธานคณะทำงาน และมุ่งมั่นให้การแข่งขันเป็นไปอย่างสมพระเกียรติ ทั้งนี้การแข่งขันจะจัดขึ้นระหว่างวันที่ 22-28 ธันวาคม 2568 ณ สนามขี่ม้ากองพลทหารม้าที่ 2 รักษาพระองค์ ซึ่งได้รับการปรับปรุงเรียบร้อยแล้ว เพื่อรองรับการแข่งขันในระดับนานาชาติ โดยถือเป็นโอกาสดีที่จะได้เชิญนักกีฬาที่เข้าร่วมการแข่งขันซีเกมส์ ครั้งที่ 33 ซึ่งจัดขึ้นในช่วงเวลาใกล้เคียงกัน เข้าร่วมแข่งขันในรายการนี้ด้วย
“Princess's Cup Thailand เป็นรายการที่สำคัญของวงการกีฬาขี่ม้าไทย และเป็นหน้าตาในระดับภูมิภาค เราอยากให้ประชาชนมีส่วนร่วม เข้ามาชม เข้ามาเชียร์ และร่วมสร้างบรรยากาศแห่งความภาคภูมิใจในกีฬาไทยไปด้วยกัน” นายสรวงศ์ กล่าว
การแข่งขันในปีนี้จึงไม่เพียงเป็นเวทีสำหรับนักกีฬาขี่ม้าระดับเยาวชนและมืออาชีพเท่านั้น แต่ยังเป็นกิจกรรมส่งเสริมการท่องเที่ยวและกระตุ้นเศรษฐกิจในประเทศในช่วงปลายปีอีกด้วย

ที่มา : https://www.thaigov.go.th/news/contents/details/98080