รัฐบาลไทย-ข่าวทำเนียบรัฐบาล-​“นฤมล” รมว.ศธ. ชูแนวคิดพัฒนาคนอย่างยั่งยืนผ่านการเรียนรู้ด้านวิทยาศาสตร์ 

วันอังคารที่ 8 กรกฎาคม 2568
​“นฤมล” รมว.ศธ. ชูแนวคิดพัฒนาคนอย่างยั่งยืนผ่านการเรียนรู้ด้านวิทยาศาสตร์
รมว.ศธ. ชูแนวคิดพัฒนาคนอย่างยั่งยืนผ่านการเรียนรู้ด้านวิทยาศาสตร์ ย้ำครูคือคนสำคัญในการดูแลนักเรียน พร้อมหามาตรการดูแลสวัสดิการครูให้ดียิ่งขึ้น
นางนฤมล ภิญโญสินวัฒน์ รัฐมนตรีว่าการกระทรวงศึกษาธิการ ย้ำ แนวนโยายด้านการเรียนรู้ด้านวิทยาศาสตร์ มุ่งพัฒนาการเรียนรู้ด้านวิทยาศาสตร์ เพื่อช่วยสร้างแรงบันดาลใจให้กับเด็ก ๆ รวมถึงสร้างประสบการณ์ในการพบปะและเรียนรู้จากนักวิทยาศาสตร์ระดับโลก ทำให้เกิดความต้องการศึกษาวิทยาศาสตร์ในเชิงลึกยิ่งมากขึ้น
"ตนเองมีความตั้งใจและมีแนวนโยบายเน้นการเรียนการสอนด้านวิทยาศาสตร์ ซึ่งภายหลังจากรับฟังข้อคิดเห็นและข้อเสนอแนะจากผู้เชี่ยวชาญ ผู้ที่มีความรู้ด้านวิทยาศาสตร์ชี้ให้เห็นว่าการศึกษาวิทยาศาสตร์พื้นฐานมีความสำคัญ ไม่น้อยไปกว่าวิทยาศาสตร์ประยุกต์ โดยจะต้องพัฒนาบุคลากรให้มีความเข้มแข็งและยั่งยืนควบคู่ไปด้วย โดยเฉพาะอย่างยิ่ง "ครู" ซึ่งเป็นผู้ที่มีบทบาทสำคัญในการดูแลเด็ก“ รัฐมนตรีว่าการกระทรวงศึกษาธิการ ระบุ
รัฐมนตรีว่าการกระทรวงศึกษาธิการ กล่าวย้ำว่า กระทรวงศึกษาธิการพร้อมสนับสนุนงบประมาณสำหรับการวิจัย รวมถึงการอบรมพัฒนาต่อยอด และการสนับสนุนในด้านต่าง ๆ เพื่อเสริมสร้างความรู้และศักยภาพของบุคลากรครูให้เข้มแข็ง ก่อนจะพิจารณาเรื่องของฮาร์ดแวร์ เครื่องมือ สถานที่ ซึ่งจะเข้ามาเสริมในภายหลัง ทั้งนี้ จะต้องพัฒนาเด็กนักเรียนควบคู่ไปด้วย โดยมุ่งหวังจะทำให้การศึกษาไทยเปลี่ยนแปลงได้อย่างยั่งยืนในระยะยาว ในขณะเดียวกัน การลดภาระงาน การดูแลความเป็นอยู่และสวัสดิการของครู ก็เป็นสิ่งสำคัญที่จะนำมาหารือกับทุกฝ่ายที่เกี่ยวข้องต่อไป
กลุ่มประชาสัมพันธ์
สำนักงานรัฐมนตรี กระทรวงศึกษาธิการ : รายงาน

ที่มา : https://www.thaigov.go.th/news/contents/details/98281