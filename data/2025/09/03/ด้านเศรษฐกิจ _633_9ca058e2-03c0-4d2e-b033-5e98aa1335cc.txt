รัฐบาลไทย-ข่าวทำเนียบรัฐบาล-กรุงไทยเดินหน้าสู่ Net Zero เปลี่ยนรถยนต์ธนาคารทั้งหมดเป็นรถ EV ภายในปี 2573

วันศุกร์ที่ 29 สิงหาคม 2568
29/08/2568
พิมพ์
กรุงไทยเดินหน้าสู่ Net Zero เปลี่ยนรถยนต์ธนาคารทั้งหมดเป็นรถ EV ภายในปี 2573
ธ.กรุงไทยก้าวสู่ธนาคารเพื่อความยั่งยืน เดินหน้าลดการปล่อยก๊าซเรือนกระจกสุทธิเป็นศูนย์ในปี 2573 ล่าสุดเร่งปรับยานพาหนะที่ใช้งานในธนาคารจากรถยนต์ใช้เชื้อเพลิงฟอสซิลเป็นรถยนต์ไฟฟ้า (EV) ตามแผนงาน Net Zero Pathway ช่วยลดมลพิษและผลกระทบต่อสิ่งแวดล้อม
ทั้งนี้ ธนาคารได้ทยอยนำรถยนต์ไฟฟ้ามาใช้แทนรถยนต์เชื้อเพลิงฟอสซิล พร้อมติดตั้งสถานีชาร์จรองรับ ส่งผลให้ในช่วงปี 2565-2567 สามารถลดการปล่อยก๊าซเรือนกระจกไปแล้วกว่า 238 ตันคาร์บอนไดออกไซด์เทียบเท่า และประหยัดพลังงานไฟฟ้าได้มากถึง 477,013 กิโลวัตต์-ชั่วโมง โดยในปี 2568 ธนาคารจะมีรถยนต์ไฟฟ้าสะสมรวม 680 คัน คาดว่า จะช่วยลดการปล่อยก๊าซเรือนกระจกได้ถึง 1,039 ตันคาร์บอนไดออกไซด์ต่อปี หรือเท่ากับการปลูกต้นไม้ 60,407 ต้น
ธนาคารกรุงไทย ดำเนินธุรกิจโดยให้ความสำคัญกับสิ่งแวดล้อมใสังคมและธรรมาภิบาล (ESG) เพื่อสร้างการเปลี่ยนแปลงที่ดีขึ้น โดยเฉพาะในด้านสิ่งแวดล้อม ส่งเสริมการใช้พลังงานอย่างคุ้มค่า การเปลี่ยนหลอดไฟเป็น LED การใช้ Cool Paint Technology ลดความร้อนอาคาร และการใช้พลังงานหมุนเวียนจากพลังงานแสงอาทิตย์ เพื่อผลิตไฟฟ้าใช้ในองค์กร โดยการดำเนินงานของธนาคารดังกล่าวในปี 2567 สามารถลดการปล่อยก๊าซเรือนกระจกได้ 12,540 ตันคาร์บอนไดออกไซด์เทียบเท่า หรือเท่ากับการปลูกต้นไม้ จำนวน 729,070 ต้น มุ่งผลักดันให้เกิดผลกระทบเชิงบวกต่อสิ่งแวดล้อมอย่างต่อเนื่อง ตอบโจทย์เป้าหมายการพัฒนาอย่างยั่งยืนของสหประชาชาติ (SDGs) สอดคล้องกับวิสัยทัศน์ “กรุงไทย เคียงข้างไทย สู่ความยั่งยืน”

ที่มา : https://www.thaigov.go.th/news/contents/details/100289