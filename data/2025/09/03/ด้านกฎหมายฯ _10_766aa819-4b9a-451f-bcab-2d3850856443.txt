รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เป็นประธานในพิธีทำลายยาเสพติดของกลาง ครั้งที่ 4 

วันพฤหัสบดีที่ 26 มิถุนายน 2568
26/06/2568
พิมพ์
รัฐมนตรีว่าการกระทรวงยุติธรรม เป็นประธานในพิธีทำลายยาเสพติดของกลาง ครั้งที่ 4
รัฐมนตรีว่าการกระทรวงยุติธรรม เป็นประธานในพิธีทำลายยาเสพติดของกลาง ครั้งที่ 4
ในวันพฤหัสบดีที่ 26 มิถุนายน 2568 เวลา 14.00 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานในพิธีทำลายยาเสพติดของกลาง ครั้งที่ 4 โดยมี นายยู่สิน จินตภากร นายนิยม เติมศรีสุข ผู้ช่วยรัฐมนตรีประจำกระทรวงยุติธรรม พลตำรวจโท ภาณุรัตน์ หลักบุญ เลขาธิการ ป.ป.ส. พันตำรวจเอก นิรันดร์ ปิตะกาศ รองผู้บังคับการตำรวจภูธรสมุทรปราการ ผู้แทนจากกรมโรงงานอุสาหกรรม อุตสาหกรรมจังหวัดสมุทรปราการ และนิคมอุตสาหกรรมบางปู พร้อมด้วยเหล่าศิลปิน และครีเอเตอร์ชื่อดัง อาทิ เก่ง ธชย ประทุมวรรณ, นาราภัทร งดงาม หรือ หมอแจ๊ค และ เพจ DOM ร่วมเป็นสักขีพยานในการทำลายยาเสพติดของกลางครั้งนี้ ณ บริษัท อัคคีปราการ จำกัด (มหาชน) จังหวัดสมุทรปราการ
พันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าวว่า การดำเนินการในวันนี้ เป็นเจตนารมณ์ของรัฐบาลที่ต้องการแก้ไขปัญหายาเสพติดให้เห็นชัดเป็นรูปธรรม และเนื่องในวันต่อต้านยาเสพติดโลก การเผาทำลายยาเสพติดครั้งนี้ รัฐบาลต้องการการประกาศจุดยืนของประเทศไทยต่อประชาคมโลกว่าเรามุ่งมั่นที่จะขจัดภัยยาเสพติดให้หมดสิ้นไป เพื่อร่วมสร้างสังคมไทยที่ปลอดภัยจากยาเสพติด
สำหรับพิธีทำลายยาเสพติดของกลาง ครั้งที่ 4 เพื่อแสดงเจตนารมณ์อันแน่วแน่ในการแก้ไขปัญหายาเสพติดอย่างเด็ดขาดและจริงจัง การทำลายยาเสพติดของกลางในวันนี้ ถือเป็นครั้งที่ 4 ภายใต้รัฐบาล นางสาวแพทองธาร ชินวัตร ประกอบด้วยของกลางจาก 85 คดี ยาเสพติดของกลางรวมสิ่งห่อหุ้ม น้ำหนักรวมกว่า 28.64 ตัน (น้ำหนักสุทธิยาเสพติดของกลาง 24.39 ตัน) ประกอบด้วย
• ยาบ้า น้ำหนัก 11,272 กิโลกรัม หรือ ประมาณ 123 ล้านเม็ด
• เมทแอมเฟตามีน (ไอซ์) น้ำหนัก 12,280 กิโลกรัม
• เฮโรอีน น้ำหนัก 117.65 กิโลกรัม
• ยาเสพติดประเภทอื่นๆ เช่น คีตามีน, โคคาอีน, เอ็มดีเอ็มเอ (ยาอี) และสารผสม (Happy Water)

ที่มา : https://www.thaigov.go.th/news/contents/details/97902