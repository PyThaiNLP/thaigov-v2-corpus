รัฐบาลไทย-ข่าวทำเนียบรัฐบาล-บสย. ร่วมงาน Thailand Smart Money สุราษฎร์ธานี ครั้งที่ 11 จัดเต็มวงเงินค้ำประกัน ช่วย SMEs ผู้ส่งออก-รายย่อย ซื้อรถกระบะเชิงพาณิชย์

วันเสาร์ที่ 23 สิงหาคม 2568
23/08/2568
พิมพ์
บสย. ร่วมงาน Thailand Smart Money สุราษฎร์ธานี ครั้งที่ 11 จัดเต็มวงเงินค้ำประกัน ช่วย SMEs ผู้ส่งออก-รายย่อย ซื้อรถกระบะเชิงพาณิชย์
บสย. ให้การต้อนรับ นายบันดาล สถิรชวาล รองผู้ว่าราชการจังหวัดสุราษฎร์ธานี ให้เกียรติร่วมเปิดบูธ บสย. ในงาน Thailand Smart Money สุราษฎร์ธานี ครั้งที่ 11 ณ ชั้น 1 เซ็นทรัล สุราษฎร์ธานี เมื่อวันที่ 22 สิงหาคม 2568
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) และนายสุทธิเดช ช่วยคล้าย ผู้จัดการเขต สำนักงานเขตภาคใต้ตอนบน ฝ่ายกิจการสาขา 2 บรรษัทประกันสินเชื่ออุตสาหกรรมขนาดย่อม (บสย.) พร้อมทีมงาน ให้การต้อนรับ นายบันดาล สถิรชวาล รองผู้ว่าราชการจังหวัดสุราษฎร์ธานี ให้เกียรติร่วมเปิดบูธ บสย. ในงาน Thailand Smart Money สุราษฎร์ธานี ครั้งที่ 11 ร่วมด้วย นายเกษียร ไลยโฆษิต ประธานหอการค้าจังหวัดสุราษฎร์ธานี และนายรัฐกร อัสดรธีรยุทธ์ ประธานเครือหนังสือพิมพ์ดอกเบี้ย ประธานการจัดงาน ณ ชั้น 1 เซ็นทรัล สุราษฎร์ธานี เมื่อวันที่ 22 สิงหาคม 2568
ในงานนี้ บสย. ได้เปิดบูธให้คำปรึกษาโดยทีมงานผู้เชี่ยวชาญ เพื่อให้ความช่วยเหลือผู้ประกอบการ SMEs ภายใต้มาตรการ “พร้อมค้ำ” จัด “มาตรการพิเศษ” วงเงินรวม 5,000 ล้านบาท ภายใต้ 2 โครงการใหม่ ประกอบด้วย โครงการค้ำประกันสินเชื่อ SMEs Power Trade & Biz วงเงิน 3,000 ล้านบาท ค้ำประกันต่อราย 500,000 – 10,000,000 บาท ตอบโจทย์กลุ่มที่ได้รับผลกระทบจากสงครามการค้า และซัพพลายเชนที่เกี่ยวข้อง และโครงการค้ำประกันสินเชื่อ SMEs Micro Biz วงเงิน 2,000 ล้านบาท ค้ำประกันต่อราย 10,000 – 500,000 บาท ช่วยกลุ่มรายย่อย (Micro SMEs) พ่อค้า แม่ค้า ค้าขายออนไลน์ อาชีพอิสระ ฯลฯ ซึ่งเป็นกลุ่มเปราะบางที่ต้องการความช่วยเหลือเป็นพิเศษ โดยทั้ง 2 โครงการมีจุดเด่น คือ ฟรี! ค่าธรรมเนียมค้ำประกัน 3 ปีแรก ปีต่อไปชำระต่ำเพียง 1.5% ต่อปี ค้ำประกันสูงสุด 7 ปี มุ่งเสริมสภาพคล่อง และลดภาระทางการเงิน ช่วยให้ SMEs เดินหน้าต่อได้อย่างยั่งยืน
นอกจากนี้ ยังมีไฮไลท์มาตรการ “กระบะพี่ มีคลังค้ำ” มาตรการค้ำประกันสินเชื่อเช่าซื้อรถกระบะใหม่ของ บสย. ที่จะช่วยปลดล็อกข้อจำกัดทางการเงินให้กับ SMEs ที่ต้องการซื้อรถกระบะในการทำธุรกิจ โฟกัสในกลุ่มรายย่อย กลุ่มเกษตรกร ธุรกิจขนส่ง รับเหมา เพื่อสร้างความมั่นใจให้สถาบันการเงิน (ไฟแนนซ์) ปล่อยสินเชื่อ จุดเด่นคือ ฟรี! ค่าธรรมเนียมค้ำประกัน 3 ปีแรก ปีที่ 4-7 คิดค่าธรรมเนียมค้ำประกันต่ำเพียง 1.5% ต่อปี ของภาระค้ำประกันในแต่ละปี เช่น ภาระสินเชื่อปีที่ 4 คงเหลือ 300,000 บาท SMEs จะจ่ายค่าธรรมเนียมค้ำประกันเพียง 4,500 บาทเท่านั้น พร้อมค้ำประกันนานสูงสุด 7 ปี หรือ 84 งวด วงเงินค้ำประกันสูงสุดถึง 800,000 บาทต่อราย สิ้นสุดรับคำขอค้ำประกันภายในวันที่ 30 ธันวาคม 2568
ผู้ประกอบการ SMEs ที่สนใจเข้าร่วมโครงการค้ำประกันสินเชื่อของ บสย. สามารถติดต่อที่บูธ บสย. ในงาน “Thailand Smart Money สุราษฎร์ธานี ครั้งที่ 11” ระหว่างวันที่ 22-24 สิงหาคม 2568 ณ ชั้น 1 เซ็นทรัล สุราษฎร์ธานี หรือสามารถลงทะเบียนได้ที่ LINE OA : @tcgfirst พร้อมบริการตรวจสุขภาพทางการเงิน พร้อมจองคิวขอรับคำปรึกษาทางการเงิน ฟรี! ไม่มีค่าใช้จ่าย

ที่มา : https://www.thaigov.go.th/news/contents/details/100038