รัฐบาลไทย-ข่าวทำเนียบรัฐบาล-กระทรวงยุติธรรม ร่วมการประชุมคณะกรรมการมูลนิธิภูบดินทร์ ในพระบรมราชูปถัมภ์ มูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ และมูลนิธิพัชรสุธาคชานุรักษ์ 

วันพฤหัสบดีที่ 24 กรกฎาคม 2568
กระทรวงยุติธรรม ร่วมการประชุมคณะกรรมการมูลนิธิภูบดินทร์ ในพระบรมราชูปถัมภ์ มูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ และมูลนิธิพัชรสุธาคชานุรักษ์
กระทรวงยุติธรรม ร่วมการประชุมคณะกรรมการมูลนิธิภูบดินทร์ ในพระบรมราชูปถัมภ์ มูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ และมูลนิธิพัชรสุธาคชานุรักษ์ ในพระบรมราชูปถัมภ์ ประจำปี 2568
ในวันพฤหัสบดีที่ 24 กรกฎาคม 2568 เวลา 13.30 น. พลเอก ไพบูลย์ คุ้มฉายา องคมนตรี และ พลเอกเฉลิมชัย สิทธิสาท องคมนตรี ร่วมเป็นประธานการประชุมคณะกรรมการมูลนิธิภูบดินทร์ ในพระบรมราชูปถัมภ์ มูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ และมูลนิธิพัชรสุธาคชานุรักษ์ ในพระบรมราชูปถัมภ์ ประจำปี 2568 โดยทั้ง 3 มูลนิธิดังกล่าว ได้รับพระมหากรุณาธิคุณจากพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ทรงเป็นประธานที่ปรึกษา และได้รับพระกรุณาธิคุณจากสมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ทรงเป็นประธานกรรมการ
โอกาสนี้ นางพงษ์สวาท นีละโยธิน ปลัดกระทรวงยุติธรรม พร้อมด้วย นางจิรภา สินธุนาวา รองปลัดกระทรวงยุติธรรม ผู้บริหารกระทรวงยุติธรรม และผู้แทนหน่วยงานที่เกี่ยวข้อง เข้าร่วมประชุม ณ ห้องประชุม อาคาร 606 สำนักพระราชวัง สนามเสือป่า กรุงเทพมหานคร โดยมีวาระการประชุมเรื่องต่าง ๆ อาทิ รายงานผลการดำเนินงานของมูลนิธิฯ ระหว่างเดือนตุลาคม 2567 ถึงเดือนมิถุนายน 2568 โดยมูลนิธิพัชรสุธาคชานุรักษ์ฯ ดำเนินงานสร้างความสมดุลระหว่างคนและช้างป่าในพื้นที่รอยต่อ 5 จังหวัดภาคตะวันออก ประกอบด้วย จังหวัดฉะเชิงเทรา จังหวัดชลบุรี จังหวัดระยอง จังหวัดจันทบุรี และจังหวัดสระแก้ว โดยปัจจุบันได้ร่วมกับชุมชน หน่วยงานภาครัฐ ภาคเอกชน และองค์กรต่าง ๆ เพื่อสร้างความเข้าใจ ให้การช่วยเหลือ และแก้ไขปัญหาจากช้างป่าตามธรรมชาติบุกรุกหากินในพื้นที่การเกษตรของราษฎรหรือทำให้ราษฎรได้รับความเดือดร้อน อาทิ การเพิ่มถิ่นอาศัยของช้างป่าและสร้างแหล่งอาหารแก่ช้างป่า การปรับปรุงคูกั้นช้างและแนวรั้วเพื่อสกัดกั้นช้างป่าและสร้างเพิ่มเติมในพื้นที่รอยต่อบ้านหนองปลาซิวและบ้านอ่างเสือดำ ตำบลท่าตะเกียบ อำเภอท่าตะเกียบ จังหวัดฉะเชิงเทรา และบริเวณพื้นที่อุทยานแห่งชาติเขาสิบห้าชั้น อำเภอแก่งหางแมว จังหวัดจันทบุรี การฝึกอบรมเครือข่ายเฝ้าระวังช้างป่าและสัตว์ป่าออกนอกพื้นที่อนุรักษ์ การอบรมเยาวชนคชานุรักษ์ เพื่อนำความรู้เรื่องพฤติกรรมช้างป่าไปเผยแพร่และประยุกต์ใช้ในโรงเรียน รวมทั้งมีการส่งเสริมอาชีพแก่ราษฎร อาทิ น้ำผึ้ง และผลิตภัณฑ์จากสมุนไพร เช่น น้ำพริก และน้ำมันนวดสมุนไพร ซึ่งปัจจุบัน มีหมู่บ้านคชานุรักษ์ทั้งสิ้นจำนวน 16 แห่ง และหมู่บ้านเครือข่ายจำนวน 57 แห่ง
มูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ฯ ดำเนินงานด้านสุขภาพแก่ผู้ต้องขัง เช่น การขึ้นทะเบียนสิทธิหลักประกันสุขภาพผู้ต้องขังในเรือนจำกับโรงพยาบาลแม่ข่าย การบำบัดฟื้นฟูผู้ติดยาเสพติดในเรือนจำ การติดตามผู้ต้องขังพ้นโทษที่มีปัญหาด้านสุขภาพจิต ตลอดจนการฝึกทักษะอาชีพให้แก่ผู้ต้องขัง เมื่อพ้นโทษจะได้มีอาชีพ มีงานทำและไม่หวนกลับไปกระทำผิดซ้ำอีก
และมูลนิธิภูบดินทร์ฯ ดำเนินงานช่วยเหลือราษฎรในพื้นที่ตำบลไล่โว่ อำเภอสังขละบุรี จังหวัดกาญจนบุรี ซึ่งอยู่ในพื้นที่เขตรักษาพันธุ์สัตว์ป่าทุ่งใหญ่นเรศวรด้านตะวันตก เป็นชุมชนอยู่ติดชายแดนและมีความสำคัญต่อความมั่นคงของประเทศ ปัจจุบันดำเนินกิจกรรมต่าง ๆ ในการพัฒนาคุณภาพชีวิตของราษฎรใน 5 หมู่บ้านให้ดีขึ้น ได้แก่ บ้านสาละวะ บ้านไล่โว่ บ้านทิไล่ป้า บ้านปางสนุก และบ้านจะแก โดยคำนึงถึงความสมดุลระหว่างการพัฒนาทางด้านเศรษฐกิจ สังคม และสิ่งแวดล้อม เนื่องจากพื้นที่ดำเนินการเป็นแหล่งมรดกโลกของประเทศไทย และเป็นป่าต้นน้ำลำธารที่สำคัญ เช่น ส่งเสริมการปลูกไม้ผลเดิม ได้แก่ กาแฟ และมะม่วงหิมพานต์ในพื้นที่บ้านทิไล่ป้า บ้านปางสนุก และบ้านจะแก

ที่มา : https://www.thaigov.go.th/news/contents/details/98780