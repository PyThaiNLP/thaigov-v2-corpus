รัฐบาลไทย-ข่าวทำเนียบรัฐบาล- “ดร.เฉลิมชัย” หารือแนวทางส่งเสริมการคัดแยกขยะต้นทางในชุมชน โรงเรียน และแหล่งท่องเที่ยว สร้างความร่วมมือ ภาครัฐ - เอกชน ในการร่วมแก้ไขปัญหาขยะมูลฝอย

วันอังคารที่ 24 มิถุนายน 2568
“ดร.เฉลิมชัย” หารือแนวทางส่งเสริมการคัดแยกขยะต้นทางในชุมชน โรงเรียน และแหล่งท่องเที่ยว สร้างความร่วมมือ ภาครัฐ - เอกชน ในการร่วมแก้ไขปัญหาขยะมูลฝอย
“ดร.เฉลิมชัย” หารือแนวทางส่งเสริมการคัดแยกขยะต้นทางในชุมชน โรงเรียน และแหล่งท่องเที่ยว สร้างความร่วมมือ ภาครัฐ - เอกชน ในการร่วมแก้ไขปัญหาขยะมูลฝอย
“ดร.เฉลิมชัย” หารือแนวทางส่งเสริมการคัดแยกขยะต้นทางในชุมชน โรงเรียน และแหล่งท่องเที่ยว สร้างความร่วมมือ ภาครัฐ - เอกชน ในการร่วมแก้ไขปัญหาขยะมูลฝอย
วันที่ 24 มิถุนายน 2568 เวลา 14.00 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานการประชุมหารือร่วมกับ บริษัท คิงส์แพ็ค อินดัสเตรียล จำกัด ผู้ผลิตและจำหน่ายถุงพลาสติก Hero และสมาคมซาเล้งและร้านรับซื้อของเก่า ถึงแนวทางการส่งเสริมการคัดแยกขยะจากต้นทางและการเก็บกลับขยะมาสร้างประโยชน์ เพื่อสนับสนุนนโยบายการแก้ไขปัญหาการจัดการขยะที่เป็นนโยบายสำคัญประการหนึ่งของกระทรวงทรัพยากรธรรมชาติและสิ่งแวดล้อม (ทส.) โดยส่งเสริมการมีส่วนร่วมและการสร้างความร่วมมือจากทุกภาคส่วน โดยเฉพาะกลุ่มนักท่องเที่ยวในอุทยานแห่งชาติ และสวนสัตว์ รวมถึงกลุ่มนักเรียนนักศึกษาในโรงเรียนและสถานศึกษา และกลุ่มชุมชน โดยมี นายนราพัฒน์ แก้วทอง ผู้ช่วยรัฐมนตรีประจำกระทรวงฯ พร้อมด้วย นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม ตลอดจนผู้แทนหน่วยงานในสังกัดกระทรวงฯ ที่เกี่ยวข้อง ได้แก่ กรมควบคุมมลพิษ กรมการเปลี่ยนแปลงสภาพภูมิอากาศและสิ่งแวดล้อม กรมทรัพยากรทางทะเลและชายฝั่ง กรมอุทยานแห่งชาติ สัตว์ป่า และพันธุ์พืช และองค์การบริหารจัดการก๊าซเรือนกระจก (องค์การมหาชน) เข้าร่วมหารือ ณ ห้องประชุม ชั้น 20 กระทรวงทรัพยากรธรรมชาติและสิ่งแวดล้อม
โดย รมว.ทส. ได้มอบแนวทางในการขับเคลื่อนการดำเนินงานเพื่อให้เกิดผลในการแก้ไขปัญหาการจัดการขยะตามแนวทางของโครงการฯ ในทางปฏิบัติได้อย่างจริงจัง และเป็นรูปธรรม โดยมอบหมายให้กรมควบคุมมลพิษ เป็นฝ่ายเลขานุการในการขับเคลื่อนการดำเนินงานในรูปแบบของคณะทำงาน และมอบหมายให้ ผู้ช่วยรัฐมนตรีประจำกระทรวงฯ เป็นผู้กำกับติดตามดูแลการดำเนินงานโครงการฯ และประสานงานร่วมระหว่างภาคเอกชนและภาครัฐ นอกจากนี้ รมว.ทส. ยังได้เน้นย้ำถึงการแก้ไขปัญหาขยะมูลฝอยว่าเป็นปัญหาสิ่งแวดล้อมที่มีความสำคัญ พร้อมทั้งแสดงความห่วงกังวลถึงการจัดการกับปัญหาขยะอาหาร ที่ยังคงเป็นปัญหาสำคัญของการจัดการและแก้ไขปัญหาขยะมูลฝอยของประเทศไทย

ที่มา : https://www.thaigov.go.th/news/contents/details/97787