รัฐบาลไทย-ข่าวทำเนียบรัฐบาล-"เดชอิศม์" เปิดงานวิ่งสมิหลา ฮาล์ฟมาราธอน 2025 : Samila Half Marathon 2025 ระดมทุนสนับสนุนสวัสดิการและภารกิจ อส. ส่งเสริมสุขภาพควบคู่การกระตุ้นเศรษฐกิจเมืองสงขลา

วันอาทิตย์ที่ 20 กรกฎาคม 2568
20/07/2568
พิมพ์
"เดชอิศม์" เปิดงานวิ่งสมิหลา ฮาล์ฟมาราธอน 2025 : Samila Half Marathon 2025 ระดมทุนสนับสนุนสวัสดิการและภารกิจ อส. ส่งเสริมสุขภาพควบคู่การกระตุ้นเศรษฐกิจเมืองสงขลา
"เดชอิศม์" เปิดงานวิ่งสมิหลา ฮาล์ฟมาราธอน 2025 : Samila Half Marathon 2025 ระดมทุนสนับสนุนสวัสดิการและภารกิจ อส. ส่งเสริมสุขภาพควบคู่การกระตุ้นเศรษฐกิจเมืองสงขลา
วันนี้ (20 ก.ค. 68) นายเดชอิศม์ ขาวทอง รัฐมนตรีช่วยว่าการกระทรวงมหาดไทย พร้อมด้วย น.ส.สุภาพร กำเนิดผล คู่สมรส เป็นประธานเปิดการแข่งขันวิ่งสมิหลา ฮาล์ฟมาราธอน 2025 “Samila Half Marathon 2025” พร้อมมอบถ้วยรางวัลแก่ผู้ชนะในแต่ละประเภท โดยมี นายโชตินรินทร์ เกิดสม ผู้ว่าราชการจังหวัดสงขลา นางปวีณ์ริศา เกิดสม นายกเหล่ากาชาดจังหวัดสงขลา พร้อมรองผู้ว่าราชการจังหวัดสงขลา สมาชิกสภาผู้แทนราษฎร หัวหน้าส่วนราชการ นายอำเภอ ผู้นำท้องถิ่น นักวิ่ง และภาคีเครือข่ายเข้าร่วมกว่า 3,500 คน
นายเดชอิศม์ กล่าวว่า การแข่งขันฯ ในครั้งนี้ เป็นตัวอย่างที่ชัดเจนของการใช้กีฬาเป็นเครื่องมือในการส่งเสริมสุขภาพของประชาชน และเชื่อมร้อยความสัมพันธ์ของคนในสังคม ทั้งยังเป็นเวทีสำหรับนักวิ่งได้แสดงศักยภาพของตนเอง โดยเฉพาะอย่างยิ่งในพื้นที่ที่มีศักยภาพด้านการท่องเที่ยวเช่นจังหวัดสงขลา พร้อมขอบคุณทุกภาคส่วนที่ร่วมแรงร่วมใจจัดงานให้สำเร็จลุล่วงไปได้ด้วยดี และอวยพรให้นักวิ่งทุกคนประสบความสำเร็จในการแข่งขัน ได้ทั้งสุขภาพ ความทรงจำดี ๆ และความประทับใจกลับบ้าน และยังเป็นการกระตุ้นเศรษฐกิจในพื้นที่ เพราะผู้ที่มาวิ่งจะได้สัมผัสบรรยากาศอันงดงามของชายหาดสมิหลา วิถีชีวิตสงบเรียบง่ายของชาวสงขลาและเสน่ห์ของเมืองสงขลาที่ยังคงเอกลักษณ์ทางวัฒนธรรม ได้จับจ่ายใช้สอยระหว่างเดินทางมาเยือนจังหวัดสงขลา
ด้าน นายโชตนรินทร์ กล่าวว่า จังหวัดสงขลาได้จัดการแข่งขัน Samila Half Marathon 2025 ขึ้น เพื่อหารายได้สนับสนุนภารกิจและสวัสดิการของสมาชิกกองอาสารักษาดินแดน (อส.) ตลอดจนพัฒนาเครือข่ายชุมชน เสริมสร้างความเข้มแข็งให้ท้องถิ่น และรองรับการส่งเสริมภาพลักษณ์เมืองกีฬา (Songkhla Sports City) ควบคู่กับการกระตุ้นเศรษฐกิจ และส่งเสริมการท่องเที่ยวเชิงวัฒนธรรมที่เป็นจุดแข็งของจังหวัด แบ่งการแข่งขันเป็น 3 ประเภท ได้แก่ ระยะฮาล์ฟมาราธอน 21 กิโลเมตร มินิมาราธอน 10 กิโลเมตร และฟันรัน 5 กิโลเมตร โดยผู้วิ่งจะได้สัมผัสเส้นทางที่ครอบคลุมถนนสายสำคัญในเขตเมืองสงขลา อาทิ ถนนชลาทัศน์ ถนนเก้าเส้ง ถนนไทรบุรี ถนนนครนอก ถนนนครใน ถนนจะนะ ถนนราชดำเนิน ถนนแหลมสน ถนนสระบัว ถนนแหล่งพระราม ไปจนถึงเขาน้อยและวงเวียนเช็คชื่อ ก่อนกลับเข้าสู่สนามกีฬาติณสูลานนท์ โดยนักวิ่งที่เข้าเส้นชัยจะได้รับ “เหรียญหอยสังข์บนพานแว่นฟ้า” ที่ระลึก ซึ่งได้แรงบันดาลใจจากสัญลักษณ์ประจำจังหวัดสงขลา ออกแบบอย่างสวยงามพร้อมดีเทลคลื่น หาด ทะเล และพระอาทิตย์ตก สื่อถึงเสน่ห์ของสงขลาได้อย่างลงตัว

ที่มา : https://www.thaigov.go.th/news/contents/details/98595