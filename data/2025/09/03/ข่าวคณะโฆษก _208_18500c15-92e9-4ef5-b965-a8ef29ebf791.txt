รัฐบาลไทย-ข่าวทำเนียบรัฐบาล-พรุ่งนี้ เริ่มเจรจา GBC ย้ำฝ่ายเลขาประชุม 4-6 ส.ค. จากนั้น "บิ๊กเล็ก" บินประชุม 7 ส.ค. พร้อมเปิดรับผู้สังเกตการณ์ เจ้าภาพมาเลเซีย จีนและสหรัฐฯ เป้าหมาย 

วันอาทิตย์ที่ 3 สิงหาคม 2568
03/08/2568
พิมพ์
พรุ่งนี้ เริ่มเจรจา GBC ย้ำฝ่ายเลขาประชุม 4-6 ส.ค. จากนั้น "บิ๊กเล็ก" บินประชุม 7 ส.ค. พร้อมเปิดรับผู้สังเกตการณ์ เจ้าภาพมาเลเซีย จีนและสหรัฐฯ เป้าหมาย
หวังผลการประชุมกัมพูชาไม่บิดพลิ้ว
วันนี้ (วันอาทิตย์ที่ 3 สิงหาคม 2568) เวลา 21.00 น. นายจิรายุ ห่วงทรัพย์ โฆษกประจำสำนักนายกรัฐมนตรี คณะกรรมการ ศบ.ทก. เปิดเผยว่า  รัฐบาลโดยคณะกรรมการชายแดนทั่วไปไทย -กัมพูชา (General Border Committee – GBC) ซึ่งเป็นกลไกทวิภาคีฝ่ายทหารระดับรัฐมนตรีว่าการกระทรวงกลาโหม ซึ่งจะมีขึ้นในวันพรุ่งนี้ (จันทร์ที่ 4 สิงหาคม 2568 ) โดยจะเป็นการประชุมฝ่ายเลขาของทั้ง 2 ประเทศ ระหว่างวันที่ 4-6 สิงหาคม 2568 โดยฝ่ายไทยจะประกอบไปด้วยกองเลขานุการ GBC ประกอบด้วย  เจ้ากรมกิจการชายแดนทหาร เป็นเลขานุการคณะกรรมชายแดนทั่วไปไทย-กัมพูชา ผู้แทน กต. (กรมสนธิสัญญาและกฎหมาย และกรมเอเชียตะวันออก) ผู้แทน มท. ผู้แทน สมช. ผู้แทน กห. (สำนักนโยบายและแผน กรมพระธรรมนูญ) ผู้แทน บก. ทท. (กรมข่าวทหาร กรมยุทธการ) ผู้แทน ทบ. (กรมยุทธการทหารบก กรมข่าวทหารบก กองทัพภาคที่ 1,2 กองกำลังสุรนารี) ผู้แทนกองทัพเรือ (กรมยุทธการทหารเรือ กองกำลังป้องกันชายแดนจันทบุรี-ตราด) ผู้แทนกองทัพอากาศ ผู้แทน สำนักงานตำรวจแห่งชาติ ผู้ช่วยทูตทหารบก ทหารอากาศไทย ประจำกรุงพนมเปญ ซึ่งได้เดินทางถึงประเทศมาเลเซียแล้วตั้งแต่ช่วงเย็นที่ผ่านมา โดยการประชุม 4 -6 สิงหาคม ฝ่ายเลขา ของทั้ง 2 ประเทศนั้นจะไม่มีผู้สังเกตการณ์จากประเทศอื่น
นายจิรายุกล่าวต่อไปว่า หลังจากฝ่ายเลขาตามองค์ประกอบดังกล่าวข้างต้นได้ประชุมสรุปกันเป็นที่เรียบร้อย แล้ว ในวันที่ 7 สิงหาคมนี้ รัฐมนตรีช่วยว่าการกระทรวงกลาโหม พลเอกณัฐพล นาคพาณิชย์ พร้อมคณะจะเดินทางไปร่วมประชุม
ต่อข้อสอบถามกรณีที่มีการเสนอให้มีผู้สังเกตการณ์นั้น ในวันที่ 4-6 สิงหาคม ของฝ่ายเลขาฯ ไม่มี จนในวันที่ 7 สิงหาคม ตามข้อตกลง ได้เปิดให้ผู้แทนจากมาเลเซีย จีนและสหรัฐฯ เข้าร่วมสังเกตการณ์เท่านั้น และจะสรุปผลการประชุมระหว่าง 2 ประเทศต่อไป นายจิรายุกล่าว

ที่มา : https://www.thaigov.go.th/news/contents/details/99276