รัฐบาลไทย-ข่าวทำเนียบรัฐบาล- รัฐบาลรับทราบ ทบ. ขอเวลาตรวจพิสูจน์ทุ่นระเบิด 2-3 วันพร้อมสั่งการดูแลทางการแพทย์ และสวัสดิการให้ทหารที่ได้รับบาดเจ็บอย่างเต็มที่ 

วันศุกร์ที่ 18 กรกฎาคม 2568
รัฐบาลรับทราบ ทบ. ขอเวลาตรวจพิสูจน์ทุ่นระเบิด 2-3 วันพร้อมสั่งการดูแลทางการแพทย์ และสวัสดิการให้ทหารที่ได้รับบาดเจ็บอย่างเต็มที่
ย้ำหากเป็นระเบิดใหม่ ถือว่า ละเมิด”อนุสัญญาออตตาวา”พร้อมกำหนดท่าทีการตอบโต้ทันที
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า รัฐบาลได้รับรายงานการประชุม ศูนย์เฉพาะกิจบริหารสถานการณ์บริเวณชายแดนไทย–กัมพูชา (ศบ.ทก.) วันนี้ (18 กรกฎาคม 2568) โดยมีรายละเอียดเกี่ยวกับ ทหารออกลาดตระเวนเหยียบทุ่นระเบิดดังกล่าวว่า ขณะนี้กองทัพบกได้ส่งหน่วยปฏิบัติการทุ่นระเบิดด้านมนุษยธรรม (นปท.) เข้าพื้นที่เพื่อเก็บหลักฐานและดำเนินการวิเคราะห์โดยผู้เชี่ยวชาญด้านวัตถุระเบิด ซึ่งคาดว่าจะใช้เวลาประมาณ 2–3 วัน เพื่อพิสูจน์ชนิดของทุ่นระเบิดและช่วงเวลาที่ถูกนำมาติดตั้งว่า เป็นของเดิมหรือเพิ่งวางขึ้นใหม่ หากพบว่าเป็นทุ่นระเบิดที่ถูกวางใหม่ จะถือเป็นการละเมิดต่อ “อนุสัญญาออตตาวา” ว่าด้วยการห้ามใช้ทุ่นระเบิดสังหารบุคคล ซึ่งไทยและกัมพูชาเป็นภาคีมาตั้งแต่ปี พ.ศ. 2542
ทั้งนี้ รัฐบาลไทยขอยืนยันว่า หากพบว่าเป็นการกระทำใหม่จะไม่เพิกเฉย และหากมีการลุกล้ำอธิปไตยของประเทศไทย จะดำเนินการตอบโต้ที่ชัดเจนและจะดำเนินการตามข้อเท็จจริงโดยยึดหลักสากล เพื่อเป็นแนวทางในการกำหนดท่าทีของไทยต่อไป
ส่วนการลงพื้นที่ของนางสาวแพทองธาร ชินวัตร รัฐมนตรีว่าการกระทรวงวัฒนธรรม และ พลเอก ณัฐพล นาคพาณิชย์ รัฐมนตรีช่วยว่าการกระทรวงกลาโหม ได้เดินทางไปยังโรงพยาบาลค่ายสรรพสิทธิประสงค์ จังหวัดอุบลราชธานี เพื่อเยี่ยมและให้กำลังใจกำลังพลที่ได้รับบาดเจ็บจากเหตุเหยียบกับระเบิดระหว่างปฏิบัติภารกิจลาดตระเวนในพื้นที่ช่องบก จังหวัดอุบลราชธานี โดยกำลังพลทั้ง 3 นายมีขวัญและกำลังใจดี และขณะนี้ได้รับการดูแลอย่างใกล้ชิดจากคณะแพทย์ของโรงพยาบาล ซึ่งการรักษาเป็นไปตามมาตรฐานและทันท่วงทีจนอาการของทั้ง 3 นายอยู่ในเกณฑ์ปลอดภัยแล้ว
สำหรับกำลังพลที่ได้รับบาดเจ็บ ที่บริเวณข้อเท้าซ้าย กองทัพมีมาตรการช่วยเหลืออย่างเต็มที่ ทั้งทางการแพทย์และการดูแลเรื่องสวัสดิการและอื่นๆ โดยจะได้รับการเลื่อนยศหลังจากรักษาตัว และรับเงินบำเหน็จรายเดือน 15,600 บาท และเมื่อรวมกับเงินจากหน่วยงานและองค์กรต่าง ๆ คาดว่าจะได้รับเงินเงินเดือน กว่า3หมื่นบาท นอกจากนี้ยังจะได้รับเงินสนับสนุนต่างๆ จากหลายหน่วยงานกว่า 1 ล้านบาท
นายจิรายุ กล่าวต่อไปว่า "รัฐบาลตระหนักถึงความเสียสละของกำลังพล และได้ให้พิจารณาบรรจุทายาทเข้ารับราชการทดแทนในกรณีพิเศษ รวมถึงมอบเหรียญพิทักษ์เสรีชน ชั้น 2 ประเภท 1 และบัตรทหารผ่านศึกชั้นที่ 3 ซึ่งสามารถใช้เป็นสิทธิพิเศษต่างๆตลอดชีวิต"

ที่มา : https://www.thaigov.go.th/news/contents/details/98532