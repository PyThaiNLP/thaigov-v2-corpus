รัฐบาลไทย-ข่าวทำเนียบรัฐบาล-“สมศักดิ์” ประกาศเพิ่มสิทธิตรวจสุขภาพประจำปี อสม. อีก 4 รายการ เป็นสวัสดิการคุณภาพชีวิตที่ดี

วันเสาร์ที่ 30 สิงหาคม 2568
“สมศักดิ์” ประกาศเพิ่มสิทธิตรวจสุขภาพประจำปี อสม. อีก 4 รายการ เป็นสวัสดิการคุณภาพชีวิตที่ดี
รัฐมนตรีว่าการกระทรวงสาธารณสุข เปิด “โครงการมหกรรมรวมพลอาสาสมัครสาธารณสุขประจำหมู่บ้าน ตรวจสุขภาพตามสิทธิประโยชน์ใหม่ คนไทยห่างไกล NCDs” ประกาศเพิ่มสิทธิ์ตรวจสุขภาพของ อสม. อีก 4 รายการ
ได้แก่ เอกซเรย์ปอด, ตรวจปัสสาวะ, ไขมันในเลือด และค่าไต กรณีเป็นผู้สูงอายุ 60 ปีขึ้นไป จะได้ตรวจประเมินภาวะถดถอย 9 ด้านด้วย ถือเป็นสวัสดิการที่ช่วยให้ อสม. ได้รับการดูแลสุขภาพและมีคุณภาพชีวิตที่ดี
วันนี้ (30 สิงหาคม 2568) ที่ วิทยาลัยการอาชีพศรีสำโรง จังหวัดสุโขทัย นายสมศักดิ์ เทพสุทิน รัฐมนตรีว่าการกระทรวงสาธารณสุข เปิด “โครงการมหกรรมรวมพลอาสาสมัครสาธารณสุขประจำหมู่บ้าน ตรวจสุขภาพตามสิทธิประโยชน์ใหม่ คนไทยห่างไกล NCDs” โดยมี นายแพทย์โอภาส การย์กวินพงศ์ ปลัดกระทรวงสาธารณสุข นายแพทย์ภาณุวัฒน์ ปานเกตุ อธิบดีกรมสนับสนุนบริการสุขภาพ ผู้บริหารกระทรวงสาธารณสุข นายแพทย์สาธารณสุขจังหวัด และประธานชมรม อสม. ระดับจังหวัดทุกจังหวัด เข้าร่วม ทั้งออนไซต์และออนไลน์
นายสมศักดิ์ กล่าวว่า อสม. เป็นกำลังสำคัญของกระทรวงสาธารณสุข ในการแก้ปัญหาโรคไม่ติดต่อเรื้อรัง หรือ NCDs ด้วยการสร้างการรับรู้และปรับเปลี่ยนพฤติกรรมการรับประทานอาหารด้วยวิธี “นับคาร์บ” โดยส่งต่อความรู้ให้กับประชาชนทั่วประเทศไปแล้วกว่า 41 ล้านคน และยังร่วมคัดกรองสุขภาพประชาชนกว่า 15 ล้านคน ทำให้ค้นหากลุ่มเสี่ยงได้มากขึ้น ผู้ป่วยได้เข้าถึงการรักษา และช่วยลดค่าใช้จ่ายด้านยาได้ถึง 781.05 ล้านบาทต่อปี กระทรวงสาธารณสุขเห็นถึงความความทุ่มเท เสียสละ และเป็นแบบอย่างในการสร้างระบบเฝ้าระวังสุขภาพให้กับชุมชน จึงเพิ่มสิทธิ์ในการตรวจสุขภาพประจำปีอีก 4 รายการ จากเดิม 5 รายการ รวมเป็น 9 รายการ ประกอบด้วย
1.การซักประวัติบุคคลและการประเมินคัดกรอง 2.การตรวจระดับน้ำตาลในเลือด สำหรับผู้ที่มีอายุ 35 ปีขึ้นไป 3.การตรวจอุจจาระ เฉพาะในพื้นที่เสี่ยงโรคพยาธิใบไม้ตับ 4.การตรวจอุจจาระคัดกรองมะเร็งลำไส้ใหญ่ สำหรับผู้มีอายุ 50–70 ปี 5.การตรวจคัดกรองมะเร็งปากมดลูกด้วยวิธี HPV DNA Test สำหรับสตรีอายุ 30–60 ปี6.การเอกซเรย์ปอด 7.การตรวจปัสสาวะทั่วไป 8.การตรวจไขมันในเลือด และ 9.การตรวจค่าไต (BUN และ Creatinine) สำหรับ อสม. ที่มีอายุมากกว่า 60 ปีขึ้นไป จะได้รับการประเมินภาวะถดถอย 9 ด้านด้วย ซึ่งหากผลตรวจพบความผิดปกติ จะส่งเข้าระบบบริการสุขภาพตามสิทธิการรักษาของแต่ละคนต่อไป
“การให้สิทธิ์ตรวจสุขภาพแก่ อสม. ถือเป็นสวัสดิการที่จะช่วยให้ อสม. ได้รับการดูแลสุขภาพและมีคุณภาพชีวิตที่ดี ซึ่งสอดคล้องกับเจตนารมณ์ของ ร่างพระราชบัญญัติอาสาสมัครสาธารณสุขประจำหมู่บ้าน ที่อยู่ระหว่างการพิจารณา ที่มุ่งสร้างความมั่นคงและสวัสดิการที่เหมาะสมแก่ อสม. ทั้งในด้านสถานะทางกฎหมายและสิทธิประโยชน์ที่จับต้องได้ อันจะนำไปสู่ระบบสุขภาพชุมชนที่เข้มแข็งและยั่งยืน” นายสมศักดิ์กล่าว
******************************************** 30 สิงหาคม 2568

ที่มา : https://www.thaigov.go.th/news/contents/details/100290