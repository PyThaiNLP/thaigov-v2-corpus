รัฐบาลไทย-ข่าวทำเนียบรัฐบาล-‘ทปษ.บุญสิงห์’ ประชุมคกก.แก้ไขปัญหาของสมัชชาคนจน กรณีการแก้ไขปัญหาป่าไม้และที่ดินในรูปแบบนิคมสหกรณ์

วันจันทร์ที่ 30 มิถุนายน 2568
‘ทปษ.บุญสิงห์’ ประชุมคกก.แก้ไขปัญหาของสมัชชาคนจน กรณีการแก้ไขปัญหาป่าไม้และที่ดินในรูปแบบนิคมสหกรณ์
‘ทปษ.บุญสิงห์’ ประชุมคกก.แก้ไขปัญหาของสมัชชาคนจน กรณีการแก้ไขปัญหาป่าไม้และที่ดินในรูปแบบนิคมสหกรณ์
นายบุญสิงห์ วรินทร์รักษ์ ที่ปรึกษารัฐมนตรีว่าการกระทรวงเกษตรและสหกรณ์ เป็นประธานการประชุมคณะกรรมการแก้ไขปัญหาของสมัชชาคนจน กรณีการแก้ไขปัญหาป่าไม้และที่ดินในรูปแบบนิคมสหกรณ์ ครั้งที่ 1/2568 โดยมีหน่วยงานที่เกี่ยวข้อง ได้แก่ กรมส่งเสริมสหกรณ์ สำนักนายกรัฐมนตรี กระทรวงมหาดไทย กระทรวงการคลัง กระทรวงทรัพยากรธรรมชาติและสิ่งและล้อม กรมอุทยานแห่งชาติ สัตว์ป่า และพันธุ์พืช กรมป่าไม้ กรมที่ดิน สำนักงานการปฏิรูปที่ดินเพื่อเกษตรกรรม และผู้แทนสมัชชาคนจน เข้าร่วมประชุม ณ ห้องประชุม 123 กระทรวงเกษตรและสหกรณ์
สำหรับการประชุมในครั้งนี้ ที่ประชุมได้รับทราบมติคณะรัฐมนตรี เมื่อวันที่ 31 ตุลาคม 2566 เรื่อง แนวทางการแก้ไขปัญหาของสมัชชาคนจน โดยรับทราบข้อมูลพื้นที่ จำนวน 16 แห่ง ของสมัชชาคนจนกรณีการแก้ไขปัญหาป่าไม้และที่ดินในรูปแบบนิคมสหกรณ์ ตามบันทึกข้อตกลงระหว่างรัฐบาลกับสมัชชาคนจน และข้อเรียกร้องของสมัชชาคนจนในการจัดสรรที่ดินในรูปแบบนิคมสหกรณ์ นอกจากนี้ ที่ประชุมยังได้ร่วมกันพิจารณาเห็นชอบแต่งตั้งคณะอนุกรรมการศึกษาแนวทางการแก้ไขปัญหาจัดที่ดินทำกินของกลุ่มสมัชชาคนจน ในรูปแบบนิคมสหกรณ์ โดยดำเนินการตามพระราชบัญญัติจัดที่ดินเพื่อการครองชีพ พ.ศ. 2511 ใน 16 พื้นที่ และพิจารณาแต่งตั้งคณะอนุกรรมการศึกษาพระราชบัญญัติจัดที่ดินเพื่อการครองชีพ พ.ศ. 2511 รวมทั้งร่วมกันพิจารณาในประเด็นอื่น ๆ ที่เกี่ยวข้องอีกด้วย

ที่มา : https://www.thaigov.go.th/news/contents/details/98002