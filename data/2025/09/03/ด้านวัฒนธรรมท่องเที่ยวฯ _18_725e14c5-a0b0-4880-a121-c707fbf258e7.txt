รัฐบาลไทย-ข่าวทำเนียบรัฐบาล-ปลัดกระทรวงการท่องเที่ยวและกีฬา เรียกประชุม TAC 14 จังหวัดภาคใต้ ติดตามสถานการณ์วัตถุต้องสงสัย ย้ำมาตรการสร้างความมั่นใจนักท่องเที่ยว

วันศุกร์ที่ 27 มิถุนายน 2568
ปลัดกระทรวงการท่องเที่ยวและกีฬา เรียกประชุม TAC 14 จังหวัดภาคใต้ ติดตามสถานการณ์วัตถุต้องสงสัย ย้ำมาตรการสร้างความมั่นใจนักท่องเที่ยว
ปลัดกระทรวงการท่องเที่ยวและกีฬา เรียกประชุม TAC 14 จังหวัดภาคใต้ ติดตามสถานการณ์วัตถุต้องสงสัย ย้ำมาตรการสร้างความมั่นใจนักท่องเที่ยว
วันที่ 27 มิถุนายน 2568 เวลา 14.00 น. ณ กระทรวงการท่องเที่ยวและกีฬา นางสาวนัทรียา ทวีวงศ์ ปลัดกระทรวงการท่องเที่ยวและกีฬา เป็นประธานการประชุมเจ้าหน้าที่ช่วยเหลือนักท่องเที่ยว (Tourist Assistance Center - TAC) จาก 14 จังหวัดภาคใต้ รวมทั้งจังหวัดประจวบคีรีขันธ์ ผ่านระบบ Zoom Cloud Meeting เพื่อติดตามสถานการณ์วัตถุต้องสงสัยในพื้นที่ภาคใต้ ซึ่งอาจส่งผลกระทบต่อการท่องเที่ยวและความเชื่อมั่นของนักท่องเที่ยว
ปลัดกระทรวงการท่องเที่ยวและกีฬา ได้เน้นย้ำให้สำนักงานการท่องเที่ยวและกีฬาจังหวัด รวมถึงเจ้าหน้าที่ TAC ในแต่ละพื้นที่ โดยเฉพาะจังหวัดที่เป็นแหล่งท่องเที่ยวสำคัญ ให้เพิ่มความเข้มข้นในการเฝ้าระวัง สังเกตการณ์ และประสานงานอย่างใกล้ชิดกับหน่วยงานความมั่นคง หากพบสิ่งผิดปกติหรือมีความเคลื่อนไหวที่น่าสงสัย ขอให้รีบแจ้งเจ้าหน้าที่ฝ่ายความมั่นคงในพื้นที่ทันที พร้อมรายงานมายังกระทรวงฯ เพื่อดำเนินการในส่วนที่เกี่ยวข้องอย่างรวดเร็ว
นอกจากนี้ ยังได้กำชับให้ทุกจังหวัดเร่งสื่อสารสร้างความเข้าใจและความมั่นใจแก่ประชาชนและนักท่องเที่ยว โดยชี้แจงข้อเท็จจริงว่าเหตุการณ์ที่เกิดขึ้นเป็นความพยายามในการสร้างสถานการณ์ความไม่สงบในพื้นที่ แต่ทางภาครัฐ โดยเฉพาะฝ่ายความมั่นคงและเจ้าหน้าที่ตำรวจ ได้มีการเตรียมความพร้อมและแผนรับมืออย่างรอบด้าน เพื่อดูแลความปลอดภัยของนักท่องเที่ยวและประชาชนในพื้นที่อย่างเต็มที่
กระทรวงการท่องเที่ยวและกีฬา ยืนยันว่า ความปลอดภัยของนักท่องเที่ยวคือภารกิจสำคัญอันดับแรก และพร้อมดำเนินการร่วมกับทุกภาคส่วน เพื่อรักษาความมั่นคง สร้างความเชื่อมั่น และส่งเสริมภาพลักษณ์ที่ดีของการท่องเที่ยวไทยต่อไป

ที่มา : https://www.thaigov.go.th/news/contents/details/97951