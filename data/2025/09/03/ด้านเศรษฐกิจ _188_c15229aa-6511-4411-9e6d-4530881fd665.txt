รัฐบาลไทย-ข่าวทำเนียบรัฐบาล-กอช.–ธ.ก.ส. ชวนคนไทยออมเงิน รัฐสมทบ พร้อมเดินหน้าสร้างความเข้าใจ “สลาก กอช.” สู้สังคมสูงวัย

วันพุธที่ 16 กรกฎาคม 2568
16/07/2568
พิมพ์
กอช.–ธ.ก.ส. ชวนคนไทยออมเงิน รัฐสมทบ พร้อมเดินหน้าสร้างความเข้าใจ “สลาก กอช.” สู้สังคมสูงวัย
กอช. และ ธ.ก.ส. ร่วมประชุมกับผู้บริหารในสังกัดฝ่ายกิจการสาขาภาคใต้ตอนล่าง เมื่อวันที่ 14 กรกฎาคมที่ผ่านมา
กองทุนการออมแห่งชาติ (กอช.) นำโดยนางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ พร้อมด้วยผู้บริหารธนาคารเพื่อการเกษตรและสหกรณ์การเกษตร (ธ.ก.ส.) นำโดยนายเสกสรรค์ จันทร์ขวาง รองผู้จัดการ นายณรงค์ศักดิ์ เขียวไชย ผู้อำนวยการฝ่ายกิจการสาขาภาคใต้ตอนล่าง และนายภิญโญ แสงช่วง รองผู้อำนวยการฝ่ายกิจการสาขาภาคใต้ตอนล่าง ได้เข้าร่วมประชุมกับผู้บริหารในสังกัดฝ่ายกิจการสาขาภาคใต้ตอนล่าง เมื่อวันที่ 14 กรกฎาคมที่ผ่านมา
ต่อเนื่องในวันที่ 15 กรกฎาคม กอช. และ ธ.ก.ส. นำโดยนายนพพร สำมณี ผู้อำนวยการฝ่ายกิจการสาขาภาคตะวันออก และนางปรียานุช แกล้วกล้า รองผู้อำนวยการฝ่ายเงินฝาก เข้าร่วมประชุมกับผู้บริหารในสังกัดฝ่ายกิจการสาขาภาคตะวันออก เพื่อชี้แจงแนวทางการขับเคลื่อนภารกิจของ กอช. และประชาสัมพันธ์โครงการสลากออมทรัพย์เพื่อการดำรงชีพในยามชราภาพ หรือ “สลาก กอช.” ซึ่งเป็นกลไกสำคัญในการสร้างแรงจูงใจให้ประชาชนทุกกลุ่มตระหนักถึงการออมระยะยาวเพื่อสร้างหลักประกันชีวิตที่มั่นคงในอนาคต
การประชุมดังกล่าวยังเป็นเวทีเปิดโอกาสให้ผู้บริหารและผู้แทนสาขาได้แลกเปลี่ยนความคิดเห็น รับฟังข้อเสนอแนะ รวมถึงปัญหาและอุปสรรคจากการดำเนินงานในพื้นที่ เพื่อนำข้อมูลไปพัฒนาการทำงานร่วมกันระหว่าง กอช. และ ธ.ก.ส. ให้เกิดประสิทธิภาพยิ่งขึ้น
ทั้งนี้ กอช. เป็นกองทุนที่มีความยืดหยุ่น สำหรับคนไทยที่ไม่มีสวัสดิการบำนาญ เช่น แรงงานนอกระบบ เกษตรกร ผู้ประกอบอาชีพอิสระ พ่อค้าแม่ค้า และนักเรียน นักศึกษา อายุ 15–60 ปี สามารถเริ่มออมได้ตั้งแต่ 50 บาท สูงสุดไม่เกิน 30,000 บาทต่อปี โดยรัฐจะสมทบเงินให้ตามช่วงอายุสูงสุดถึง 100% แต่ไม่เกิน 1,800 บาทต่อปี เพื่อให้สมาชิกมีเงินใช้ในยามเกษียณ
ปัจจุบัน กอช. มีสมาชิกแล้วกว่า 2.7 ล้านคน มูลค่าสินทรัพย์กองทุนรวมกว่า 15,152.97 ล้านบาท (ข้อมูล ณ วันที่ 30 มิถุนายน 2568) โดย ธ.ก.ส. ถือเป็นหน่วยงานพันธมิตรหลักที่ช่วยให้ประชาชนเข้าถึงสิทธิประโยชน์ของ กอช. ได้สะดวก ผ่านการรับสมัครสมาชิกและเป็นช่องทางส่งเงินออมหลักครอบคลุมทั่วประเทศ

ที่มา : https://www.thaigov.go.th/news/contents/details/98458