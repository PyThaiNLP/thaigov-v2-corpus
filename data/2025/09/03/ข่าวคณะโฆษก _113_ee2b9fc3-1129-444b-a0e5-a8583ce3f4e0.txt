รัฐบาลไทย-ข่าวทำเนียบรัฐบาล-รัฐบาลเตือนภัย “ข่าวปลอมออนไลน์” ช่วงสถานการณ์ชายแดน – การเมืองร้อนแรง! ขอประชาชนเช็กก่อนแชร์ ติดตามเฉพาะข้อมูลจาก “ช่องทางที่เชื่อถือได้”

วันพฤหัสบดีที่ 24 กรกฎาคม 2568
24/07/2568
พิมพ์
รัฐบาลเตือนภัย “ข่าวปลอมออนไลน์” ช่วงสถานการณ์ชายแดน – การเมืองร้อนแรง! ขอประชาชนเช็กก่อนแชร์ ติดตามเฉพาะข้อมูลจาก “ช่องทางที่เชื่อถือได้”
รัฐบาลเตือนภัย “ข่าวปลอมออนไลน์” ช่วงสถานการณ์ชายแดน – การเมืองร้อนแรง!
ขอประชาชนเช็กก่อนแชร์ ติดตามเฉพาะข้อมูลจาก “ช่องทางที่เชื่อถือได้”
วันนี้ (24 กรกฎาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า ในช่วงที่สถานการณ์ชายแดนไทย–กัมพูชา มีความตึงเครียด และเกิดกระแสความเคลื่อนไหวทางการเมืองอย่างต่อเนื่องในโลกออนไลน์ รัฐบาลพบว่ามีการเผยแพร่ “ข่าวปลอม” และ “ข้อมูลบิดเบือน” หลายกรณี ซึ่งอาจสร้างความเข้าใจผิดในวงกว้าง และกระทบต่อความสงบเรียบร้อยของประเทศ
จากการตรวจสอบของศูนย์ต่อต้านข่าวปลอม กระทรวงดิจิทัลเพื่อเศรษฐกิจและสังคม ช่วง 1-2 วันที่ผ่านมา พบว่ามีข่าวปลอมที่เผยแพร่ในโซเชียลมีเดีย เช่น ข่าวที่อ้างว่า “เครื่องบินรบ F-16 ของไทยถูกยิงตก” ซึ่งตรวจสอบแล้วว่าไม่เป็นความจริง ภาพที่ใช้เป็นภาพเหตุการณ์ในประเทศเบลเยียมเมื่อปี 2561 ไม่เกี่ยวข้องกับกองทัพอากาศไทยแต่อย่างใด
โดยกองทัพอากาศยืนยันว่า เครื่องบินทุกลำกลับฐานอย่างปลอดภัย รัฐบาลขอความร่วมมือจากพี่น้องประชาชน ใช้วิจารณญาณอย่างรอบคอบก่อนเผยแพร่ หรือแชร์ข้อมูลใด ๆ โดยเฉพาะช่วงสถานการณ์อ่อนไหวด้านความมั่นคงและการเมือง และขอให้ติดตามข้อมูลจาก “ช่องทางที่เชื่อถือได้” เช่น เพจศูนย์ต่อต้านข่าวปลอม กระทรวงดีอี เพจของกองทัพ หรือสายด่วนรัฐบาล 1111
“ขอเชิญชวนประชาชนทุกคน ร่วมตรวจสอบข้อมูลก่อนเชื่อ ก่อนแชร์ และติดตามข่าวสารจากช่องทางที่เชื่อถือได้ เพื่อร่วมกันปกป้องความสงบของบ้านเมือง รัฐบาลพร้อมเคียงข้างประชาชนทุกช่วงเวลา และมุ่งมั่นส่งต่อข้อมูลที่ถูกต้อง เพื่อให้สังคมไทยก้าวผ่านทุกสถานการณ์ไปด้วยความเข้าใจและความมั่นคง” นางสาวศศิกานต์ กล่าว

ที่มา : https://www.thaigov.go.th/news/contents/details/98761