รัฐบาลไทย-ข่าวทำเนียบรัฐบาล-"วราวุธ" ขอบคุณ ภาคเอกชนมอบสิ่งของ ร่วม พม. ช่วยกลุ่มเปราะบาง มูลค่ารวม เกือบ 12 ล้านบาท

วันพฤหัสบดีที่ 14 สิงหาคม 2568
"วราวุธ" ขอบคุณ ภาคเอกชนมอบสิ่งของ ร่วม พม. ช่วยกลุ่มเปราะบาง มูลค่ารวม เกือบ 12 ล้านบาท
"วราวุธ" ขอบคุณ ภาคเอกชนมอบสิ่งของ ร่วม พม. ช่วยกลุ่มเปราะบาง มูลค่ารวม เกือบ 12 ล้านบาท
วันที่ 14 สิงหาคม 2568 ที่กระทรวง พม. นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วย ดร.สุวรรณา ศิลปอาชา ภริยา รับมอบสิ่งของบริจาคจากภาคเอกชน ได้แก่ 1) บริษัท ยูนิลีเวอร์ ไทย เทรดดิ้ง จำกัด นำโดย นางณัฏฐิณี เนตรอำไพ ที่ปรึกษาอาวุโสด้านสื่อสารองค์กร องค์กรสัมพันธ์และความยั่งยืน 2) บริษัท ฮ่าวอี้ อินเตอร์เนชั่นแนล จำกัด นำโดยคุณ หู ฉวิ๋น และคุณ หู ฉางหาว กรรมการบริษัท และ    3) บริษัท ฟรีสแลนด์คัมพิน่า (ประเทศไทย) จำกัด (มหาชน) นำโดย นายวิภาส ปวโรจน์กิจ กรรมการผู้จัดการบริษัท เพื่อมอบให้กับกระทรวงการพัฒนาสังคมและความมั่นคงของมนุษย์นำไปส่งต่อความช่วยเหลือประชาชนกลุ่มเป้าหมาย โดยเฉพาะกลุ่มเปราะบางที่ประสบปัญหาความเดือดร้อนหรืออยู่ในภาวะยากลำบาก โดยมีนายธเนศพล ธนบุณยวัฒน์ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ และคณะผู้บริหารกระทรวง พม. เข้าร่วม ที่บริเวณห้องโถง อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์
นายวราวุธ กล่าวว่า ช่วงนี้ทางภาคเหนือของประเทศไทยประสบกับสถานการณ์น้ำท่วม ซึ่งส่งผลกระทบเป็นวงกว้าง และจำนวนน้ำอันมหาศาลนั้นจะไหลลงมาภาคกลาง ทำให้ประชาชนได้รับผลกระทบเดือดร้อนจำนวนมาก ขณะที่กระทรวง พม. มีข้อจำกัดในเรื่องของงบประมาณและบุคลากร ซึ่งการทำงานของกระทรวง พม. ถ้าหากขาดการสนับสนุนของภาคเอกชนนั้น คงไม่สามารถทำงานด้วยตัวคนเดียวได้ ดังนั้นการที่ได้รับการสนับสนุนจากภาคเอกชน ในนามของกระทรวง พม. ขอขอบคุณ บริษัท ยูนิลีเวอร์ ไทย เทรดดิ้ง จำกัด , บริษัท ฮ่าวอี้ อินเตอร์เนชั่นแนล จำกัด และ บริษัท ฟรีสแลนด์คัมพิน่า (ประเทศไทย) จำกัด (มหาชน) ที่ร่วมเป็นส่วนหนึ่งในการส่งเสริมและสนับสนุนคุณภาพชีวิตกลุ่มเปราะบาง ซึ่งกระทรวง พม. ได้ตระหนักถึงความสำคัญและความจำเป็นในการเร่งช่วยเหลือให้ครอบคลุมทุกกลุ่มเป้าหมาย เช่น เด็ก สตรี คนพิการ และผู้สูงอายุ เป็นต้น ซึ่งต้องขอขอบคุณทั้ง 3 บริษัทเป็นอย่างสูง เพราะสิ่งของที่มอบให้ในวันนี้ ดียิ่งกว่าการมอบเงินให้กับกระทรวง พม. เนื่องจากเวลาเกิดอุทกภัยหรือวิกฤตการณ์ต่างๆ นั้น การไปหาซื้อสิ่งของหรือเครื่องอุปโภคบริโภคทั้งหลายนั้น เป็นสิ่งที่ยากลำบาก ดังนั้นสิ่งของบริจาคที่ได้มอบให้กับกระทรวง พม. ทำให้เราสามารถกระจายไปยังจุดกระจายสิ่งของอุปโภคบริโภคหรือถุงยังชีพที่กระทรวง พม. เรามีอยู่ในทุกจังหวัดได้อย่างรวดเร็ว ทำให้ไปถึงมือของพี่น้องประชาชนที่อยู่ในความเดือดร้อนที่จำเป็นจะต้องได้รับความช่วยเหลือนั้นได้อย่างรวดเร็วและทันท่วงทีเช่นกัน
นายวราวุธ กล่าวว่า กระทรวง พม. ได้รับมอบสิ่งของบริจาคจาก บริษัท ยูนิลีเวอร์ ไทย เทรดดิ้ง จำกัด บริจาคโจ๊กกึ่งสำเร็จรูป และผลิตภัณฑ์ซักผ้า จำนวน 2,785 ลัง รวมมูลค่า 4,141,680 บาท , บริษัท ฮ่าวอี้ อินเตอร์เนชั่นแนล จำกัด บริจาคเครื่องนอน จำนวน 49,400 ชิ้น รวมมูลค่า 5,719,376 และ บริษัท ฟรีสแลนด์คัมพิน่า (ประเทศไทย) จำกัด (มหาชน) บริจาคผลิตภัณฑ์นมกล่อง UHT จำนวน 200,000 กล่อง รวมมูลค่า 2,000,000 บาท อย่างไรก็ตาม ขอให้มั่นใจว่า สิ่งของบริจาคที่ได้บริจาคให้กระทรวง พม. ในวันนี้ จะเป็นประโยชน์ต่อกลุ่มเป้าหมายอย่างแท้จริง โดยกระทรวง พม. จะจัดส่งสิ่งของบริจาคดังกล่าวให้แก่กลุ่มเป้าหมายที่มีความต้องการ ทั้งส่วนกลางและส่วนภูมิภาค เพื่อช่วยเหลือพี่น้องประชาชนที่กำลังเดือดร้อน โดยเฉพาะกลุ่มเปราะบางที่เราดูแลอยู่ในวันนี้ และหวังเป็นอย่างยิ่งว่า กระทรวง พม. จะได้รับการสานต่อความร่วมมือจากภาคเอกชนต่อไปในอนาคต
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #สิ่งของบริจาค

ที่มา : https://www.thaigov.go.th/news/contents/details/99709