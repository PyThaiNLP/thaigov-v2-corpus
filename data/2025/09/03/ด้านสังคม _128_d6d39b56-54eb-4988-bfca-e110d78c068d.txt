รัฐบาลไทย-ข่าวทำเนียบรัฐบาล-สธ. เดินหน้าลงนาม MOU เชื่อมโยงข้อมูลสุขภาพกับคณะแพทย์ฯ ต่อเนื่อง หลังเชื่อม ม.สงขลาฯ สำเร็จ ภายใต้การคุ้มครองข้อมูลส่วนบุคคลตาม PDPA และเตรียมลงนามครั้งสำคัญกับ สปสช.

วันพุธที่ 23 กรกฎาคม 2568
23/07/2568
พิมพ์
สธ. เดินหน้าลงนาม MOU เชื่อมโยงข้อมูลสุขภาพกับคณะแพทย์ฯ ต่อเนื่อง หลังเชื่อม ม.สงขลาฯ สำเร็จ ภายใต้การคุ้มครองข้อมูลส่วนบุคคลตาม PDPA และเตรียมลงนามครั้งสำคัญกับ สปสช.
กระทรวงสาธารณสุข เดินหน้ายกระดับการเชื่อมโยงข้อมูลสุขภาพของประชาชนอย่างต่อเนื่อง
กระทรวงสาธารณสุข เดินหน้ายกระดับการเชื่อมโยงข้อมูลสุขภาพของประชาชนอย่างต่อเนื่อง ล่าสุดเตรียมลงนามกับอีก 2 มหาวิทยาลัยชั้นนำในส่วนภูมิภาค เดือนสิงหาคมนี้ และจะสร้างความร่วมมือ MOU และข้อตกลงการแบ่งปันข้อมูล กับ สปสช. เพื่อเชื่อมโยงข้อมูลจากระบบ Financial Data Hub ของกระทรวงสาธารณสุข ช่วยให้การเบิกจ่ายค่ารักษาพยาบาลรวดเร็ว ถูกต้อง ลดความซ้ำซ้อน และเพิ่มความโปร่งใสยิ่งขึ้น ภายใต้การดำเนินการ ที่สอดคล้องกับพระราชบัญญัติคุ้มครองข้อมูลส่วนบุคคล พ.ศ. 2562
นายแพทย์โอภาส การย์กวินพงศ์ ปลัดกระทรวงสาธารณสุข เปิดเผยว่า กระทรวงสาธารณสุขมุ่งพัฒนาระบบสุขภาพดิจิทัล เพื่อให้ประชาชนเข้าถึงบริการสุขภาพได้อย่างทั่วถึง สะดวก รวดเร็ว และปลอดภัย ด้วย MOPH Digital Health Platform ที่มีการเชื่อมโยงข้อมูลสุขภาพจากหน่วยบริการทุกระดับ ซึ่งถือเป็นหัวใจสำคัญในการยกระดับการบริการ โดยมีความก้าวหน้าครั้งสำคัญ คือ การเริ่มต้นลงนาม MOU และ DSA กับ มหาวิทยาลัย สงขลานครินทร์ (มอ.) เป็นแห่งแรก และกำลังจะลงนามกับอีก 2 มหาวิทยาลัยชั้นนำในส่วนภูมิภาค ซึ่งคาดว่าจะแล้วเสร็จในเดือนสิงหาคม 2568 นี้
“การลงนามความร่วมมือกับมหาวิทยาลัยชั้นนำทั้ง 3 แห่งนี้ จะเป็นกลไกสำคัญในการสร้างเครือข่ายการเชื่อมโยงข้อมูลสุขภาพที่ครอบคลุมทั่วประเทศ ทำให้การบริหารจัดการและส่งต่อข้อมูลเป็นไปอย่างมีประสิทธิภาพและปลอดภัยภายใต้หลักเกณฑ์การคุ้มครองข้อมูลส่วนบุคคล หรือ PDPA" นายแพทย์โอภาสกล่าว
นายแพทย์โอภาสกล่าวต่อว่า นอกจากการสร้างความร่วมมือกับภาคการศึกษาแล้ว กระทรวงสาธารณสุขยังจะสร้างความร่วมมือ MOU และข้อตกลงการแบ่งปันข้อมูล (Data Sharing Agreement) กับ สำนักงานหลักประกันสุขภาพแห่งชาติ (สปสช.) เพื่อเชื่อมโยงข้อมูลจาก  Financial Data Hub (FDH) ซึ่งเป็นระบบข้อมูลการเบิกจ่ายค่าบริการสาธารณสุข ของหน่วยบริการในสังกัดกระทรวงสาธารณสุข กับข้อมูลของ สปสช. ซึ่งในขณะนี้หน่วยบริการในสังกัดมีการเชื่อมข้อมูลเข้าระบบ FDH ครบ 100% แล้ว หากมีการเชื่อมต่อกับ สปสช. จะช่วยให้เกิดการเบิกจ่ายค่ารักษาพยาบาลที่รวดเร็ว ถูกต้อง ลดความซ้ำซ้อน และเพิ่มความโปร่งใสมากยิ่งขึ้น
ทั้งนี้ การเชื่อมโยงระบบข้อมูลของกระทรวงสาธารณสุข กับหน่วยงานภายนอก ไม่ว่าจะเป็นมหาวิทยาลัย สปสช. หรือหน่วยงานอื่นในอนาคต ผ่านขั้นตอนตามกฎหมาย PDPA จะก่อให้เกิดประสิทธิภาพ และความเชื่อมั่นทางดิจิทัล สร้างความมั่นใจให้แก่ผู้ป่วยซึ่งเป็นเจ้าของข้อมูลส่วนบุคคล และมีระบบรองรับกรณีข้อมูลรั่วไหล จะมีผู้รับผิดชอบตามกฎหมายอย่างเคร่งครัด ซึ่งจะเป็นประโยชน์อย่างมาก ทั้งในงานบริการสุขภาพและการบริหารจัดการหน่วยบริการทั่วประเทศ ช่วยขับเคลื่อนระบบสาธารณสุขเพื่อประชาชนชาวไทยที่ทันสมัย ปลอดภัย และยั่งยืน
**************************************23 กรกฎาคม 2568

ที่มา : https://www.thaigov.go.th/news/contents/details/98715