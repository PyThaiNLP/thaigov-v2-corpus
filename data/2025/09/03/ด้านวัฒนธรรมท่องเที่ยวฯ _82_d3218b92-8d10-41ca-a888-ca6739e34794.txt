รัฐบาลไทย-ข่าวทำเนียบรัฐบาล-พัทยามาราธอน 2025 เปิดฉากยิ่งใหญ่ รมว.ท่องเที่ยวฯ ร่วมวิ่ง 10 กม. พร้อมชูเมืองพัทยาสู่ "สปอร์ตซิตี้"

วันอาทิตย์ที่ 20 กรกฎาคม 2568
พัทยามาราธอน 2025 เปิดฉากยิ่งใหญ่ รมว.ท่องเที่ยวฯ ร่วมวิ่ง 10 กม. พร้อมชูเมืองพัทยาสู่ "สปอร์ตซิตี้"
พัทยามาราธอน 2025 เปิดฉากยิ่งใหญ่ รมว.ท่องเที่ยวฯ ร่วมวิ่ง 10 กม. พร้อมชูเมืองพัทยาสู่ "สปอร์ตซิตี้"
19 กรกฎาคม 2568 – นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานในพิธีเปิดการแข่งขันวิ่งมาราธอนส่งเสริมการท่องเที่ยวระดับนานาชาติ "AMAZING THAILAND PATTAYA MARATHON 2025 Presented by MAMA" ซึ่งเปิดฉากอย่างยิ่งใหญ่ในวันนี้ ท่ามกลางบรรยากาศคึกคักของนักวิ่งกว่า 20,000 คน ที่บริเวณเทอร์มินอล 21 พัทยา โดยในพิธีได้รับเกียรติจากคณะผู้บริหารจากกระทรวงการท่องเที่ยวและกีฬา ได้แก่ นายจักรพล ตั้งสุทธิธรรม ผู้ช่วยรัฐมนตรีฯและโฆษกกระทรวง, นายจักรพรรดิ์ คล่องพยาบาล ที่ปรึกษารัฐมนตรีว่าการฯ, และนายกฤษฎา ตันเทอดทิตย์ เลขานุการรัฐมนตรีว่าการฯ พร้อมด้วยนายปรเมศวร์ งามพิเชษฐ์ นายกเมืองพัทยา, และพลตำรวจโท ศักย์ศิรา เผือกอ่ำ ผู้บัญชาการตำรวจท่องเที่ยว เข้าร่วมงานอย่างพร้อมเพรียง
ในพิธีเปิด นายสรวงศ์ ได้กล่าวแสดงความยินดีที่เมืองพัทยาประสบความสำเร็จในการจัดงานอย่างต่อเนื่อง โดยระบุว่า "พัทยามาราธอนได้รับความสนใจจากนักวิ่งทั้งชาวไทยและชาวต่างชาติสมัครจนเต็มจำนวนกว่า 20,000 คน จาก 69 ประเทศทั่วโลก ในเวลาเพียงไม่ถึง 1 สัปดาห์" ความสำเร็จนี้เป็นเครื่องยืนยันศักยภาพของเมืองพัทยา และเป็นผลจากความมุ่งมั่นของทุกภาคส่วน พร้อมกันนี้ นายสรวงศ์ยังได้กล่าวว่ากระทรวงการท่องเที่ยวและกีฬาเตรียมยกให้งานนี้เป็นโมเดลต้นแบบในการกระตุ้นเศรษฐกิจผ่านงานวิ่งมาราธอน เพื่อขยายผลไปยังจังหวัดอื่นๆ ทั่วประเทศ
ภายหลังเสร็จสิ้นการวิ่งในระยะ 10 กิโลเมตร ซึ่งรัฐมนตรีว่าการฯ ได้ลงร่วมวิ่งเพื่อสร้างความประทับใจด้วยตนเอง ท่านได้ให้สัมภาษณ์กับสื่อมวลชน ที่รออยู่บริเวณเส้นชัยว่า รัฐบาลมุ่งเน้นนโยบายในการนำกีฬามาส่งเสริมการท่องเที่ยว (Sports Tourism) อย่างจริงจัง "แน่นอนครับ รัฐบาลมุ่งเน้นในการที่จะเอาสปอร์ตมาเป็นทัวริซึมด้วย เพราะฉะนั้นเนี่ย กิจกรรมต่างๆ ที่เกี่ยวกับกีฬาแล้วก็ท่องเที่ยวเนี่ย ชลบุรีโดยเฉพาะอย่างยิ่งพัทยาเนี่ย เป็นจุดมุ่งหมายสำคัญแน่นอน"
รัฐมนตรีว่าการกระทรวงการท่องเที่ยวและกีฬา ยังแสดงความเชื่อมั่นว่า ทั้งภาคประชาชนและผู้บริหารของเมืองพัทยามีเป้าหมายเดียวกันในการยกระดับเมือง "ผมมั่นใจว่าพี่น้องประชาชนชาวพัทยา รวมถึงผู้บริหารเมืองพัทยาทุกคนนะครับ มีจุดมุ่งหมายเดียวกันโดยการที่จะเอาพัทยาเนี่ย อ่า ยกระดับพัทยาให้มันเป็นสปอร์ตซิตี้ให้แบบเต็มรูปแบบให้ได้ครับ"
การแข่งขัน "AMAZING THAILAND PATTAYA MARATHON 2025" ซึ่งได้รับการรับรองมาตรฐานสากลจากสมาคมกรีฑาโลก (World Athletics) ไม่เพียงแต่จะช่วยกระตุ้นเศรษฐกิจและการท่องเที่ยวในเมืองพัทยาและจังหวัดชลบุรีอย่างมีนัยสำคัญ แต่ยังเป็นการตอกย้ำภาพลักษณ์ของประเทศไทยในฐานะจุดหมายปลายทางด้านการท่องเที่ยวเชิงกีฬาระดับโลก โดยงานนี้จัดขึ้นระหว่างวันที่ 19-20 กรกฎาคม 2568 ครอบคลุมระยะการแข่งขันตั้งแต่ 4.5 กม., 10 กม., ฮาล์ฟมาราธอน 21.1 กม. และฟูลมาราธอน 42.195 กม.

ที่มา : https://www.thaigov.go.th/news/contents/details/98573