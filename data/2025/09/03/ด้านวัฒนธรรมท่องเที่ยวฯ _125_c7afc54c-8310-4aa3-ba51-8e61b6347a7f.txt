รัฐบาลไทย-ข่าวทำเนียบรัฐบาล-​“แพทองธาร” รมว.วัฒนธรรม ลงพื้นที่น่าน ติดตามน้ำท่วมโบราณสถาน-ตรวจเยี่ยม-มอบสิ่งของสร้างขวัญกำลังใจแก่ประชาชนเดือดร้อนเหตุการณ์น้ำท่วม 

วันพุธที่ 30 กรกฎาคม 2568
​“แพทองธาร” รมว.วัฒนธรรม ลงพื้นที่น่าน ติดตามน้ำท่วมโบราณสถาน-ตรวจเยี่ยม-มอบสิ่งของสร้างขวัญกำลังใจแก่ประชาชนเดือดร้อนเหตุการณ์น้ำท่วม
​“แพทองธาร” รมว.วัฒนธรรม ลงพื้นที่น่าน ติดตามน้ำท่วมโบราณสถาน-ตรวจเยี่ยม-มอบสิ่งของสร้างขวัญกำลังใจแก่ประชาชนเดือดร้อนเหตุการณ์น้ำท่วม
“แพทองธาร” รมว.วัฒนธรรม ลงพื้นที่น่าน ติดตามน้ำท่วมโบราณสถาน-ตรวจเยี่ยม-มอบสิ่งของสร้างขวัญกำลังใจแก่ประชาชนเดือดร้อนเหตุการณ์น้ำท่วม
วันที่ 28 กรกฎาคม 2568 นางสาวแพทองธาร ชินวัตร รัฐมนตรีว่าการกระทรวงวัฒนธรรม ลงพื้นที่จังหวัดน่าน เพื่อติดตามสถานการณ์น้ำท่วมที่ส่งผลกระทบต่อโบราณสถานในความดูแลของกรมศิลปากร พร้อมเยี่ยมชุมชน มอบถุงยังชีพ สร้างขวัญกำลังใจแก่ประชาชนและเครือข่ายทางวัฒนธรรมที่ได้รับผลกระทบจากอุทกภัย
“วันนี้ยินดีอย่างยิ่งที่ได้เดินทางมาให้กำลังใจทุกท่าน และมอบสิ่งของเพื่อช่วยบรรเทาความเดือดร้อน  ขั้นตอนหลังจากนี้ก็จะเข้าสู่การทำความสะอาดและฟื้นฟู ขอยืนยันว่ารัฐบาลจะไม่ทิ้งประชาชน พร้อมจะสนับสนุนประชาชนในการฟื้นฟูพื้นที่ที่ได้รับความเสียหาย ในส่วนของวัด โบราณสถาน ที่ได้รับความเสียหาย กระทรวงวัฒนธรรมจะเข้ามาดูแลฟื้นฟูในส่วนที่รับผิดชอบต่อไป” นางสาวแพทองธาร กล่าว
รมว.วัฒนธรรม ได้ตรวจเยี่ยมความเสียหายที่วัดภูมินทร์ ตำบลในเวียง อำเภอเมืองน่าน  ซึ่งเป็นวัดมีชื่อเสียงจากภาพจิตรกรรมฝาผนัง “ปู่ม่าน‑ย่าม่าน”  ที่รู้จักกันในชื่อภาพกระซิบรักบันลือโลก เป็นจิตรกรรมฝีมือช่างพื้นถิ่น แสดงถึงผู้คน การแต่งกาย วัฒนธรรม และวิถีชีวิตชาวน่าน ที่มีคุณค่าทางศิลปวัฒนธรรมอย่างยิ่ง โดยสันนิษฐานว่าจิตรกรรมดังกล่าววาดขึ้นในสมัยรัชกาลที่ 4 จากการสำรวจเบื้องต้น ภาพจิตรกรรมไม่ได้รับความเสียหายโดยตรง แต่อาจมีปัญหาความชื้นภายหลัง ซึ่งกรมศิลปากรจะได้ดำเนินการสำรวจและหาแนวทางการอนุรักษ์ที่เหมาะสมต่อไป ส่วนฐานอุโบสถตรวจพบรอยร้าว แต่ไม่กระทบถึงโครงสร้าง อย่างไรก็ตามกรมศิลปากรจะได้ประเมินความเสียหายและจัดสรรงบฯ สำหรับบูรณะเป็นกรณีเร่งด่วนต่อไป
นอกจากนี้ได้มอบถุงยังชีพช่วยเหลือประชาชน ต่อด้วยการลงพื้นที่อำเภอเวียงสา มอบถุงยังชีพ 1,000 ชุดแก่ผู้ประสบภัยที่วิทยาลัยการอาชีพเวียงสา และลงพื้นที่บ้านท่าดอนไชย ตำบลนาเหลือง เพื่อให้กำลังใจผู้สูงอายุและชาวบ้านในพื้นที่อีกด้วย
นางสาวแพทองธาร ยืนยันว่า วธ.จะทำงานเชิงรุก ประสานทุกภาคส่วน เพื่อช่วยเหลือและบรรเทาความเดือดร้อนของประชาชน รวมทั้งมอบหมายให้กรมศิลปากรจัดเตรียมแผนฟื้นฟูและป้องกัน รักษาโบราณสถาน ซึ่งเป็นมรดกทางวัฒนธรรมที่สำคัญของชาติให้คงอยู่สืบไป
อย่างไรก็ตาม วธ. โดยสำนักงานวัฒนธรรมจังหวัดน่าน ได้รายงานว่า ในวันนี้จังหวัดน่านเริ่มมีระดับน้ำลดลงในตัวเมือง แต่น้ำยังสูงในหลายอำเภอ เช่น อำเภอเวียงสา บางจุดยังมีระดับน้ำสูงถึง 2 เมตร และยังต้องใช้อุปกรณ์อย่างเรือในการเดินทางเข้าสู่บางพื้นที่ ส่วนอาคารสำนักงานวัฒนธรรมจังหวัด ที่พักอาศัยของข้าราชการและเจ้าหน้าที่ แหล่งวัฒนธรรม วัด โบราณสถาน และศูนย์เรียนรู้ชุมชน หน่วยงานในพื้นที่ได้เริ่มดำเนินการทำความสะอาด ฟื้นฟู และสำรวจความเสียหาย เพื่อเตรียมการบูรณะซ่อมแซมเป็นวันที่ 2 เพื่อเตรียมความพร้อมให้สามารถบริการประชาชนได้ตามปกติ
นอกจากนี้ ได้มอบหมายให้กรมศิลปากร เร่งดำเนินการเน้นการพัฒนาโบราณสถาน ซึ่งนอกจากการเป็นแหล่งเรียนรู้แล้วให้เป็นแหล่งท่องเที่ยวที่สำคัญเชิงวัฒนธรรม ตลอดจนบูรณะโบราณสถานที่มีศักยภาพในการเป็นแหล่งท่องเที่ยว โดยเฉพาะกลุ่มโบราณสถานที่ยังไม่ได้รับความนิยมแต่มีศักยภาพ และอยู่ใกล้เคียงกับโบราณสถานที่อยู่ใกล้กับโบราณสถานที่เป็นที่นิยม จะพัฒนาแผนงานบูรณะโบราณสถานกลุ่มนี้ เพื่อสร้างและเชื่อมเส้นทางการท่องเที่ยวใหม่ๆ ให้กับแต่ละพื้นที่ และเปลี่ยนโบราณสถานในฐานะแหล่งเรียนรู้ ไปสู่แหล่งท่องเที่ยวเชิงวัฒนธรรม แน่นอนว่าไม่ใช่แค่การซ่อมแซมฟื้นฟู แต่รวมถึงการจัดกิจกรรมเข้าไปเพื่อกระตุ้นการท่องเที่ยวด้วย
ก่อนเดินทางกลับ รัฐมนตรีว่าการกระทรวงวัฒนธรรม ยังได้แวะทักทายพร้อมให้กำลังใจพี่น้องประชาชนที่กำลังทำ ความสะอาดบ้านเรือน ในเขตพื้นที่เศรษฐกิจของจังหวัดน่าน ก่อนเดินทางกลับ

ที่มา : https://www.thaigov.go.th/news/contents/details/99062