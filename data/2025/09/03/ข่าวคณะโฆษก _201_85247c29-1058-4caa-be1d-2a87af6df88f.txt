รัฐบาลไทย-ข่าวทำเนียบรัฐบาล-ไทยมีอารยะ..ไม่ป่าเถื่อน หลังปล่อยข่าวกันมั่ว ข่าวปลอม “ทหารไทยตัดหัวทหารกัมพูชา” ชี้หวังปลุกปั่น-สร้างความปั่นป่วนในสังคม

วันอาทิตย์ที่ 3 สิงหาคม 2568
03/08/2568
พิมพ์
ไทยมีอารยะ..ไม่ป่าเถื่อน หลังปล่อยข่าวกันมั่ว ข่าวปลอม “ทหารไทยตัดหัวทหารกัมพูชา” ชี้หวังปลุกปั่น-สร้างความปั่นป่วนในสังคม
ไทยมีอารยะ..ไม่ป่าเถื่อน
หลังปล่อยข่าวกันมั่ว ข่าวปลอม “ทหารไทยตัดหัวทหารกัมพูชา” ชี้หวังปลุกปั่น-สร้างความปั่นป่วนในสังคม
วันนี้ (3 สิงหาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า จากกรณีที่มีการเผยแพร่ภาพและข้อความในสื่อสังคมออนไลน์ กล่าวหาทหารไทยว่ากระทำการโหดร้ายกับทหารกัมพูชา โดยเฉพาะการอ้างว่ามีการ “ตัดศีรษะ” และ “เหยียบย่ำศพ” นั้น ขอยืนยันว่าเป็น “ข่าวปลอม” ที่ไม่มีมูลความจริง และเป็นความพยายามบิดเบือนข้อมูลเพื่อปลุกปั่นให้เกิดความเกลียดชัง สร้างความตึงเครียดระหว่างประชาชนของทั้งสองประเทศ
รัฐบาลไทยขอชี้แจงว่า การปฏิบัติงานของเจ้าหน้าที่ทหารไทยเป็นไปตามหลักมนุษยธรรม กฎหมายระหว่างประเทศ และระเบียบข้อบังคับของกองทัพอย่างเคร่งครัด ทหารกัมพูชาที่ได้รับบาดเจ็บจากเหตุปะทะบริเวณชายแดน ได้รับการดูแลรักษาพยาบาลจากฝ่ายไทยอย่างเหมาะสม ก่อนส่งตัวกลับประเทศผ่านจุดผ่านแดนช่องจอม จังหวัดสุรินทร์ ด้วยกระบวนการที่เปิดเผย โปร่งใส และให้เกียรติ
ทั้งนี้ กระทรวงดิจิทัลเพื่อเศรษฐกิจและสังคมได้เผยแพร่รายชื่อ 10 อันดับข่าวปลอมที่ถูกแชร์มากที่สุดในรอบสัปดาห์ ซึ่งล้วนเป็นข่าวบิดเบือนที่เกี่ยวข้องกับสถานการณ์ชายแดนไทย–กัมพูชา ได้แก่:
1. ข่าวทหารไทยตัดศีรษะทหารกัมพูชา
2. ข่าวทหารไทยเสียชีวิต 140 นาย
3. ข่าวทหารไทยเสียชีวิต 40 นาย ถูกจับ 30 นาย
4. ข่าวนอรเวย์บริจาคเครื่องบิน F-16 ให้ไทย
5. ข่าวผู้ว่าราชการจังหวัดสุรินทร์ประกาศพื้นที่ภัยพิบัติสงคราม
6. ข่าวทหารไทยยึดคืนปราสาทพระวิหาร
7. ข่าวไทยใช้อาวุธชีวภาพโจมตีกัมพูชา
8. ข่าวเครื่องบินปล่อยสารพิษใส่พลเรือนกัมพูชา
9. ข่าวกองทัพภาค 2 ระดมทุนช่วยแนวหน้า
10. ข่าวปลัดกระทรวงกลาโหมสั่งงดช่วยผู้ป่วยกัมพูชา
ข่าวปลอมทั้งหมดนี้ ถูกตรวจสอบแล้วว่าเป็นการบิดเบือนข้อมูล โดยใช้ภาพเก่าหรือภาพจากต่างประเทศมาใส่คำบรรยายเท็จ เพื่อปลุกปั่นให้เกิดความเข้าใจผิดในวงกว้าง ซึ่งอาจกระทบต่อความมั่นคงของประเทศ
“รัฐบาลขอความร่วมมือประชาชนทุกคนร่วมกันหยุดวงจรข่าวปลอม อย่าแชร์ต่อหากไม่แน่ใจ ขอให้ตรวจสอบข้อเท็จจริงจากแหล่งข้อมูลทางการเท่านั้น หากพบข้อมูลน่าสงสัยหรืออาจเป็นข่าวปลอม สามารถแจ้งได้ที่สายด่วน 1111 หรือ Line ID: @antifakenewscenter และเว็บไซต์ www.antifakenewscenter.com เพื่อร่วมกันปกป้องสังคมไทยจากความสับสนและความแตกแยก​” นางสาวศศิกานต์กล่าว

ที่มา : https://www.thaigov.go.th/news/contents/details/99260