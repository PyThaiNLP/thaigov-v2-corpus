รัฐบาลไทย-ข่าวทำเนียบรัฐบาล-​“ดร.เฉลิมชัย” ประชุมผู้บริหาร ทส. ติดตามการเบิกจ่ายงบ 68 และงบกระตุ้นเศรษฐกิจ พร้อมเร่งรัดนโยบายสำคัญเร่งด่วน

วันพฤหัสบดีที่ 10 กรกฎาคม 2568
​“ดร.เฉลิมชัย” ประชุมผู้บริหาร ทส. ติดตามการเบิกจ่ายงบ 68 และงบกระตุ้นเศรษฐกิจ พร้อมเร่งรัดนโยบายสำคัญเร่งด่วน
​“ดร.เฉลิมชัย” ประชุมผู้บริหาร ทส. ติดตามการเบิกจ่ายงบ 68 และงบกระตุ้นเศรษฐกิจ พร้อมเร่งรัดนโยบายสำคัญเร่งด่วน
วันที่ 9 กรกฎาคม 2568 เวลา 13.30 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานการประชุมผู้บริหารกระทรวงทรัพยากรธรรมชาติและสิ่งแวดล้อม ครั้งที่ 2/2568 ณ ห้องประชุม ชั้น 20 อาคารกระทรวงทรัพยากรธรรมชาติและสิ่งแวดล้อม โดยมีผู้บริหารระดับสูงของกระทรวงฯ ตลอดจนหัวหน้าส่วนราชการภายใต้สังกัดกระทรวงฯ เข้าร่วมประชุมโดยพร้อมเพรียงกัน
ดร.เฉลิมชัย รมว.ทส. ได้ติดตามเร่งรัดการใช้จ่ายงบประมาณประจำปีงบประมาณ พ.ศ. 2568 ของหน่วยงานภายใต้สังกัดกระทรวงฯ เพื่อให้เป็นไปตามตัวชี้วัดการเบิกจ่ายงบประมาณของรัฐบาล โดยเฉพาะหน่วยงานที่ได้รับการจัดสรรงบลงทุน พร้อมทั้งติดตามการเตรียมความพร้อมของหน่วยงานที่ได้รับการจัดสรรงบประมาณโครงการภายใต้งบกลางกระตุ้นเศรษฐกิจ อาทิ โครงการเพิ่มประสิทธิภาพการบริหารจัดการน้ำอย่างยั่งยืน เป็นกรณีเร่งด่วนและเพื่อกระตุ้นเศรษฐกิจของกรมทรัพยากรน้ำ (ทน.) โครงการตามแผนการขับเคลื่อนเศรษฐกิจของกรมอุทยานแห่งชาติ สัตว์ป่า และพันธุ์พืช (อส.) โครงการเพิ่มศักยภาพแหล่งท่องเที่ยวทางธรรมชาติของกรมป่าไม้ (ปม.) โครงการติดตั้งทุ่นแพลอยน้ำเพื่อเพิ่มศักยภาพการท่องเที่ยวเชิงนิเวศทางทะเลฝั่งอันดามันของกรมทรัพยากรทางทะเลและชายฝั่ง (ทช.) โครงการพัฒนาและยกระดับพิพิธภัณฑ์สิรินธร จังหวัดกาฬสินธุ์ เพื่อการบริการนักท่องเที่ยวและประชาชนทั่วไปของกรมทรัพยากรธรณี (ทธ.) โครงการพัฒนาอุตสาหกรรมไม้สักครบวงจรขององค์การอุตสาหกรรมป่าไม้ (อ.อ.ป.) โครงการก่อสร้างและปรับปรุงห้องน้ำสาธารณะเพื่อรองรับนักท่องเที่ยวในสวนสัตว์เปิดเขาเขียวและสวนสัตว์นครราชสีมาขององค์การสวนสัตว์แห่งประเทศไทย (ZPOT)
นอกจากนี้ ยังได้ติดตามการดำเนินงานตามนโยบายสำคัญเร่งด่วนของ ทส. อาทิ การจัดทำฐานข้อมูลประชากรที่อาศัยในพื้นที่ป่าอนุรักษ์และป่าชุมชน การออกระเบียบประกาศให้เจ้าหน้าที่กรมทรัพยากรน้ำ กรมทรัพยากรน้ำบาดาล และกรมทรัพยากรธรณี เป็นพนักงานเจ้าหน้าที่ตามกฎหมายป่าไม้ อุทยานแห่งชาติ และป่าชายเลน เพื่อเร่งรัดการพัฒนาคุณภาพชีวิตให้กับประชาชนที่ทำกินและอาศัยอยู่ในเขตป่า รวมถึงการติดตามแนวทางการสร้างการรับรู้และประชาสัมพันธ์ภารกิจและผลการดำเนินงานของ ทส. และการเตรียมความพร้อมรับสถานการณ์น้ำท่วม น้ำหลาก ดินโคลนถล่ม ในช่วงฤดูฝน ปี 2568 ทั้งความพร้อมของสถานีตรวจวัดในการรายงานสถานการณ์น้ำ การเตรียมความพร้อมด้านอุปกรณ์เครื่องมือเครื่องจักร อาทิ เครื่องสูบน้ำ รถบรรทุกน้ำ เรือ รถบรรทุก ชุดเจาะน้ำบาดาล รถผลิตน้ำสะอาดเคลื่อนที่ ชุดซ่อมระบบประปาบาดาล ชุดตัดไม้ล้ม รวมถึงการจัดกำลังเจ้าหน้าที่พร้อมเข้าสนับสนุนช่วยเหลือประชาชนในพื้นที่ประสบภัยได้ตลอด 24 ชั่วโมง

ที่มา : https://www.thaigov.go.th/news/contents/details/98328