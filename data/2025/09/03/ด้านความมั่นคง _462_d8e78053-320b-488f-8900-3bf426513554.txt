รัฐบาลไทย-ข่าวทำเนียบรัฐบาล-​"ดร.เฉลิมชัย" ตรวจเยี่ยมภารกิจ อช.เขาพระวิหาร เสริมกำลังใจเจ้าหน้าที่พิทักษ์ป่า พร้อมมอบหนังสือรับรองการอยู่อาศัยหรือทำกินในเขตป่าอนุรักษ์ ตามมาตรา 64 และ 121

วันศุกร์ที่ 29 สิงหาคม 2568
​"ดร.เฉลิมชัย" ตรวจเยี่ยมภารกิจ อช.เขาพระวิหาร เสริมกำลังใจเจ้าหน้าที่พิทักษ์ป่า พร้อมมอบหนังสือรับรองการอยู่อาศัยหรือทำกินในเขตป่าอนุรักษ์ ตามมาตรา 64 และ 121
​"ดร.เฉลิมชัย" ตรวจเยี่ยมภารกิจ อช.เขาพระวิหาร เสริมกำลังใจเจ้าหน้าที่พิทักษ์ป่า พร้อมมอบหนังสือรับรองการอยู่อาศัยหรือทำกินในเขตป่าอนุรักษ์ ตามมาตรา 64 และ 121
วันที่ 27 สิงหาคม 2568 เวลา 14.30 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (ทส.) พร้อมด้วย ดร.ชญานันท์ ภักดีจิตต์ ปลัดกระทรวงฯ นายอรรถพล เจริญชันษา อธิบดีกรมอุทยานแห่งชาติ สัตว์ป่า และพันธุ์พืช และคณะผู้บริหารระดับสูงในสังกัดกระทรวงฯ เดินทางลงพื้นที่อุทยานแห่งชาติเขาพระวิหาร ตรวจเยี่ยมภารกิจการดำเนินงานของเขตรักษาพันธุ์สัตว์ป่าและอุทยานแห่งชาติภายใต้การบริหารพื้นที่อนุรักษ์ที่ 9 (อุบลราชธานี) พร้อมทั้งติดตามการแก้ไขปัญหาที่อยู่ที่ทำกินของราษฎรในเขตป่าอนุรักษ์ โดยได้เป็นประธานมอบหนังสือรับรองการอยู่อาศัยหรือทำกินในเขตป่าอนุรักษ์ ตามมาตรา 64 แห่งพระราชบัญญัติอุทยานแห่งชาติ พ.ศ. 2562 พื้นที่อุทยานแห่งชาติภูจองนายอย แก่ราษฎร จำนวน 5 ราย และหนังสือรับรองการอยู่อาศัยหรือทำกินในเขตป่าอนุรักษ์ ตามมาตรา 121 แห่งพระราชบัญญัติสงวนและคุ้มครองสัตว์ป่า​ พ.ศ. 2562 พื้นที่เขตรักษาพันธุ์สัตว์ป่าบุญฑริก-ยอดมน แก่ราษฎร จำนวน 5 ราย พร้อมทั้งติดตามการปรับปรุงเส้นทางลาดตระเวนเพื่อคุ้มครองทรัพยากรป่าไม้และสัตว์ป่าในพื้นที่ติดแนวชายแดนไทย-กัมพูชา และสร้างขวัญกำลังใจให้แก่เจ้าหน้าที่พิทักษ์ป่าที่ปฏิบัติงานในพื้นที่ ณ อุทยานแห่งชาติเขาพระวิหาร อ.กันทรลักษ์ จ.ศรีสะเกษ
โอกาสนี้ ดร.เฉลิมชัย ศรีอ่อน ได้มอบนโยบายและกล่าวให้กำลังใจแก่เจ้าหน้าที่ผู้ปฏิบัติงานในพื้นที่ติดแนวชายแดน โดยกำชับให้เจ้าหน้าที่ดำเนินงานด้วยความระมัดระวัง และประสานกับหน่วยงานที่เกี่ยวข้องอย่างใกล้ชิด เพื่อให้การทำงานเป็นไปอย่างราบรื่นและปลอดภัยสูงสุด โดยกระทรวงฯ มีนโยบายในการดูแลสวัสดิการให้กับเจ้าหน้าที่ผู้ปฏิบัติงานในพื้นที่อย่างเต็มที่ ทั้งการจัดหาอุปกรณ์ที่ทันสมัยเพื่อเสริมศักยภาพการปฏิบัติงานของเจ้าหน้าที่พิทักษ์ป่า การฝึกอบรมด้านความปลอดภัยและการกู้ชีพกู้ภัยฉุกเฉิน รวมถึงการจัดหาอาวุธสำหรับการป้องกันตัวในการปฏิบัติหน้าที่ เพื่อสนับสนุนการทำงานให้เกิดประสิทธิภาพสูงสุด ลดความเสี่ยงต่อการสูญเสีย และเพื่อสร้างขวัญกำลังใจให้แก่เจ้าหน้าที่ผู้ปฏิบัติงาน

ที่มา : https://www.thaigov.go.th/news/contents/details/100251