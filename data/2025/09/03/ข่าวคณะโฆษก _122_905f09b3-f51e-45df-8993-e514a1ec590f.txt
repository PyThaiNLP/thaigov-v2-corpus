รัฐบาลไทย-ข่าวทำเนียบรัฐบาล-รัฐบาลส่ง 4 รัฐมนตรีลงพื้นที่ 4 จังหวัด ดูแลประชาชน รับมือสถานการณ์ชายแดนไทย–กัมพูชา พร้อมเตรียมเที่ยวบินรับคนไทยในกัมพูชา จัดชุดดูแลความปลอดภัย ปชช. 24 ชม.

วันศุกร์ที่ 25 กรกฎาคม 2568
25/07/2568
พิมพ์
รัฐบาลส่ง 4 รัฐมนตรีลงพื้นที่ 4 จังหวัด ดูแลประชาชน รับมือสถานการณ์ชายแดนไทย–กัมพูชา พร้อมเตรียมเที่ยวบินรับคนไทยในกัมพูชา จัดชุดดูแลความปลอดภัย ปชช. 24 ชม.
รัฐบาลส่ง 4 รัฐมนตรีลงพื้นที่ 4 จังหวัด ดูแลประชาชน รับมือสถานการณ์ชายแดนไทย–กัมพูชา พร้อมเตรียมเที่ยวบินรับคนไทยในกัมพูชา จัดชุดดูแลความปลอดภัย ปชช. 24 ชม.
วันนี้ (25 กรกฎาคม 2568) นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายภูมิธรรม เวชยชัย รองนายกรัฐมนตรี รักษาราชการแทนนายกรัฐมนตรี ได้สั่งการให้หน่วยงานที่เกี่ยวข้องเร่งดำเนินการให้ความช่วยเหลือเยียวยาแก่ครอบครัวผู้ได้รับผลกระทบจากสถานการณ์บริเวณชายแดนไทย-กัมพูชา โดยเน้นย้ำให้ลงพื้นที่อย่างเร่งด่วน ดูแลความเป็นอยู่ของประชาชน ด้วยการบูรณาการระหว่างหน่วยงานในระดับพื้นที่และส่วนกลาง
ทั้งนี้ รองนายกรัฐมนตรี มอบหมายให้รัฐมนตรีลงพื้นที่ใน 4 จังหวัด ได้แก่
-รัฐมนตรีประจำสำนักนายกรัฐมนตรี (นางสาวจิราพร สินธุไพร) ลงพื้นที่จังหวัดสุรินทร์
-รัฐมนตรีว่าการกระทรวงการท่องเที่ยวและกีฬา (นายสรวงศ์ เทียนทอง) ลงพื้นที่จังหวัดบุรีรัมย์
-รัฐมนตรีว่าการกระทรวงยุติธรรม (พันตำรวจเอก ทวี สอดส่อง) ลงพื้นที่จังหวัดศรีสะเกษ และ
-รัฐมนตรีช่วยว่าการกระทรวงมหาดไทย (นางสาวธีรรัตน์ สำเร็จวาณิชย์) ลงพื้นที่จังหวัดอุบลราชธานี
นายจิรายุ กล่าวต่อว่า สำหรับการอำนวยความสะดวกแก่คนไทยในกัมพูชาที่ได้รับผลกระทบและประสงค์จะเดินทางกลับประเทศ เมื่อวันที่ 24 กรกฎาคม 2568 นายมาริษ เสงี่ยมพงษ์ รัฐมนตรีว่าการกระทรวงการต่างประเทศ ได้ประชุมทางไกลร่วมกับหน่วยงานที่เกี่ยวข้อง รวมถึงผู้แทนจากสายการบินพาณิชย์สัญชาติไทย 7 สายการบิน ได้แก่ การบินไทย ไทยแอร์เอเชีย ไทยแอร์เอเชียเอ็กซ์ บางกอกแอร์เวย์ส ไทยเวียตเจ็ท นกแอร์ และไทยไลอ้อนแอร์
ทั้งนี้  ทุกสายการบินแสดงความพร้อมที่จะให้ความร่วมมืออย่างเต็มที่ โดยเฉพาะการจัดเที่ยวบินพิเศษในกรณีจำเป็น เพื่อรับคนไทยกลับประเทศอย่างปลอดภัย ซึ่งถือเป็นภารกิจเร่งด่วนที่รัฐบาลให้ความสำคัญสูงสุด โดยคำนึงถึงสวัสดิภาพและความปลอดภัยของประชาชนเป็นหลัก
“คณะรัฐมนตรีที่ได้รับมอบหมายจะลงพื้นที่เพื่อเยี่ยมประชาชน รับฟังปัญหา และติดตามการดำเนินงานของหน่วยงานในพื้นที่อย่างใกล้ชิด พร้อมเร่งประสานความช่วยเหลือในทุกมิติ ทั้งด้านความปลอดภัย การดูแลผู้ได้รับผลกระทบ และการฟื้นฟูในระยะต่อไป ทั้งนี้ ขอให้คนไทยในกัมพูชาติดตามข่าวสารอย่างใกล้ชิด และหากต้องการความช่วยเหลือสามารถติดต่อสถานเอกอัครราชทูต ณ กรุงพนมเปญ โทร. +855 77 888 114 สถานกงสุลใหญ่ ณ เมืองเสียมราฐ โทร. +855 86 608 999 และ Call Center กรมการกงสุล โทร. +66 2572 8442 ได้ตลอด 24 ชั่วโมง” นายจิรายุ กล่าว

ที่มา : https://www.thaigov.go.th/news/contents/details/98833