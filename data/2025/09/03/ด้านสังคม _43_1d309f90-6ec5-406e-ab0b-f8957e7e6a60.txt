รัฐบาลไทย-ข่าวทำเนียบรัฐบาล-"วราวุธ" นำทีม พม. ลงพื้นที่ช่องบก อุบลฯ ควงนักสังคมสงเคราะห์-นักพัฒนาสังคม-สหวิชาชีพ เยี่ยมกลุ่มเปราะบาง ร่วมกิจกรรม เสริมพลังใจ

วันอังคารที่ 1 กรกฎาคม 2568
"วราวุธ" นำทีม พม. ลงพื้นที่ช่องบก อุบลฯ ควงนักสังคมสงเคราะห์-นักพัฒนาสังคม-สหวิชาชีพ เยี่ยมกลุ่มเปราะบาง ร่วมกิจกรรม เสริมพลังใจ
"วราวุธ"  นำทีม พม. ลงพื้นที่ช่องบก อุบลฯ ควงนักสังคมสงเคราะห์-นักพัฒนาสังคม-สหวิชาชีพ เยี่ยมกลุ่มเปราะบาง ร่วมกิจกรรม เสริมพลังใจ
วันที่ 1 กรกฎาคม 2568 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า จากสถานการณ์ที่เกิดขึ้นตามแนวชายแดนของไทย-กัมพูชา ในพื้นที่ 7 จังหวัด ได้แก่ จังหวัดตราด จันทบุรี สระแก้ว อุบลราชธานี ศรีสะเกษ สุรินทร์ บุรีรัมย์ ซึ่งส่งผลกระทบต่อการดำเนินชีวิตและความปลอดภัยของพี่น้องประชาชน โดยเฉพาะกลุ่มเปราะบางที่มีความเสี่ยงสูง ไม่ว่าจะเป็นเด็กเล็ก ผู้สูงอายุ คนพิการ และผู้ด้อยโอกาสในพื้นที่ โดยที่ผ่านมาเจ้าหน้าที่หน่วยงานทีม พม.หนึ่งเดียวทั้ง 7 จังหวัด ได้ปฏิบัติหน้าที่เข้าไปช่วยเหลือดูแลพี่น้องกลุ่มเปราะบาง ซึ่งเป็นกลุ่มเป้าหมายของกระทรวง พม. ได้อย่างใกล้ชิด ให้มีความปลอดภัย ด้วยความแม่นยำเรื่องพิกัดที่พักอาศัย รวดเร็ว ตามแนวทางปฏิบัติงานของศูนย์บริหารการดูแลกลุ่มเปราะบางจากภัยพิบัติ (ศบปภ.) อย่างเข้มงวด เนื่องจากภัยอันอาจเกิดจากความไม่สงบถือเป็นภัยพิบัติอย่างหนึ่ง อีกทั้งมีทีมนักสังคมสงเคราะห์ นักจิตวิทยา และเจ้าหน้าที่ที่เกี่ยวข้อง ลงพื้นที่เยี่ยมบ้านเพื่อให้คำปรึกษาแนะนำเรื่องสิทธิสวัสดิการสังคม บำบัดฟื้นฟูสภาพจิตใจ เพื่อผ่อนคลายความเครียดวิตกกังวล และมีการบูรณาการทำงานประสานความร่วมมือกับหน่วยงานฝ่ายความมั่นคง ฝ่ายปกครอง และกระทรวงต่างๆ ในพื้นที่ อาทิ กระทรวงมหาดไทย กลาโหม และสาธารณสุข โดยเฉพาะเมื่อเกิดเหตุฉุกเฉิน ที่จำเป็นต้องเร่งอพยพพี่น้องกลุ่มเปราะบางออกจากเคหสถานหรือพื้นที่เสี่ยงเพื่อความปลอดภัยโดยเร็วที่สุด
ในวันที่ 4 กรกฎาคมนี้ ตนและคณะผู้บริหารกระทรวง พม. มีกำหนดการลงพื้นที่ที่ช่องบก อำเภอน้ำยืน จังหวัดอุบลราชธานี เพื่อเยี่ยมให้กำลังใจพี่น้องกลุ่มเปราะบาง พร้อมเตรียมซักซ้อมการให้ความช่วยเหลือจากสถานการณ์แนวชายแดน ไทย-กัมพูชา โดยจะไปจุดต่างๆ ในพื้นที่ ได้แก่
จุดที่ 1 องค์การบริหารส่วนตำบลโดมประดิษฐ์ อำเภอน้ำยืน เพื่อรับฟังข้อมูลสถานการณ์แนวชายแดนไทย-กัมพูชา (ช่องบก) พบปะพูดคุยให้กำลังใจ พี่น้องกลุ่มเปราะบางและประชาชนที่ได้รับผลกระทบจากสถานการณ์ รวมถึงทหารและฝ่ายความมั่นคงในพื้นที่ และมอบเครื่องอุปโภคบริโภค โดยมี ผู้แทนของพลโทบุญสิน พาดกลาง แม่ทัพที่ 2  เป็นผู้รับมอบ และ เยี่ยมชมการทำกิจกรรม ฐานกิจกรรม เสริมพลังใจ โดยเจ้าหน้าที่ พม. จังหวัดอุบลราชธานี, นักสังคมสงเคราะห์, นักพัฒนาสังคมที่มีความเชี่ยวชาญในการจัดการรายกรณี และสหวิชาชีพ
จุดที่ 2 โรงเรียนบ้านแปดอุ้ม ตำบลโคมประดิษฐ์ อำเภอน้ำยืน เพื่อรับฟังแผนเผชิญเหตุและการเตรียมการอพยพสำหรับนักเรียน โดยพัฒนาสังคมและความมั่นคงของมนุษย์จังหวัดอุบลราชธานี พร้อมตรวจเยี่ยมสถานที่ที่ใช้เป็นหลุไปมหลบภัย (บังเกอร์)  อีกทั้งพบปะพูดคุยให้กำลังใจครู ผู้ดูแลเด็ก และเด็กนักเรียน และมอบเงินสงเคราะห์เด็กในครอบครัวยากจนจำนวน 45 ราย พร้อมมอบเครื่องอุปโภคบริโภคให้กับผู้ปกครองจำนวน 45 ครอบครัวที่เข้าร่วมกิจกรรมเสริมพลังใจ
จุดที่ 3 เยี่ยมบ้านกลุ่มเปราะบางที่เป็นคนพิการ ป่วยเป็นอัมพฤกษ์ เพื่อให้กำลังใจและมอบเครื่องอุปโภคบริโภคแก่ครอบครัว
จุดที่ 4 โรงเรียนโดมประดิษฐ์วิทยา ตำบลโคมประดิษฐ์ อำเภอน้ำยืน เป็น 1 ใน 7 จุดรวมพลตามแผนอพยพ เพื่อรับฟังการนำเสนอข้อมูลแผนการจัดการของจุดรวมพล เพื่อเตรียมการส่งต่อไปยังศูนย์พักพิง และแผนการเตรียมการและการดูแลกลุ่มเปราะบางในพื้นที่ (ก่อน-ระหว่าง-หลังเกิดภัย ) อีกทั้งมอบเครื่องอุปโภคบริโภคให้กับผู้นำชุมชน ตัวแทนกลุ่มเปราะบางในพื้นที่จำนวน 254 ชุด
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว
#วราวุธศิลปอาชา #ศบปภ #พันธกิจสำคัญ9ด้าน #ชายแดนไทยกัมพูชา #อุบลราชธานี #ช่องบก #อำเภอน้ำยืน

ที่มา : https://www.thaigov.go.th/news/contents/details/98043