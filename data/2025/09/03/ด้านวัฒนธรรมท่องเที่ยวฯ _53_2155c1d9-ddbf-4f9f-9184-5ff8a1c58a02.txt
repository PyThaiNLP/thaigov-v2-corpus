รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา เปิดงานแห่เทียนพรรษาอุบลราชธานี 2568 อย่างยิ่งใหญ่ ดึงนักท่องเที่ยวกว่า 10,000 คนร่วมชมขบวนเทียนสุดวิจิตร

วันศุกร์ที่ 11 กรกฎาคม 2568
รมว.ท่องเที่ยวและกีฬา เปิดงานแห่เทียนพรรษาอุบลราชธานี 2568 อย่างยิ่งใหญ่ ดึงนักท่องเที่ยวกว่า 10,000 คนร่วมชมขบวนเทียนสุดวิจิตร
รมว.ท่องเที่ยวและกีฬา เปิดงานแห่เทียนพรรษาอุบลราชธานี 2568 อย่างยิ่งใหญ่ ดึงนักท่องเที่ยวกว่า 10,000 คนร่วมชมขบวนเทียนสุดวิจิตร
วันที่ 11 กรกฎาคม 2568 เวลา 08.09 น. ณ บริเวณปะรำพิธีหน้าวัดศรีอุบลรัตนาราม จังหวัดอุบลราชธานี นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานในพิธีเปิดงานประเพณีแห่เทียนพรรษาจังหวัดอุบลราชธานี ประจำปี 2568 โดยได้ลั่นกังสดาลเป็นสัญลักษณ์การเปิดงานอย่างเป็นทางการ ท่ามกลางนักท่องเที่ยวทั้งชาวไทยและต่างชาติจำนวนมากกว่า 10,000 คนที่เข้าร่วมชมความยิ่งใหญ่ของขบวนเทียน
ในการนี้ได้รับเกียรติจาก นายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา ว่าที่พันตรี อดิศักดิ์ น้อยสุวรรณ ผู้ว่าราชการจังหวัดอุบลราชธานี นายกานต์ กัลป์ตินันท์ นายกองค์การบริหารส่วนจังหวัดอุบลราชธานี นางสาวพิศทยา ไชยสงคราม นายกเทศมนตรีนครอุบลราชธานี คณะครูเทียนจากชุมชนต่าง ๆ และประชาชนผู้มีจิตศรัทธาร่วมพิธีอย่างพร้อมเพรียง
ภายหลังพิธีเปิด ได้มีการปล่อยขบวนต้นเทียนพรรษาอย่างยิ่งใหญ่ เริ่มต้นด้วยต้นเทียนพรรษาพระราชทานของพระบาทสมเด็จพระเจ้าอยู่หัว และผ้าอาบน้ำฝนพระราชทานจากสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ตามด้วยขบวนต้นเทียนจากวัดต่าง ๆ รวมทั้งสิ้น 45 ต้น แบ่งเป็นประเภทแกะสลัก ประเภทติดพิมพ์ และประเภทเทียนโบราณ ซึ่งล้วนตกแต่งอย่างวิจิตรบรรจง ถ่ายทอดเรื่องราวในพุทธชาดกและคติธรรมผ่านลวดลายไทยอย่างงดงาม
นอกจากนี้ยังมีการแสดงฟ้อนรำประกอบขบวนแห่จากชาวชุมชนจำนวน 24 ขบวน สร้างความตื่นตาตื่นใจให้กับผู้ชมที่มารอชมตลอดสองฝั่งถนนเส้นหลักของเมืองอุบลราชธานี
นายสรวงศ์ เทียนทอง กล่าวว่า “งานประเพณีแห่เทียนพรรษาจังหวัดอุบลราชธานี ถือเป็นมรดกทางวัฒนธรรมที่ทรงคุณค่า ซึ่งจัดขึ้นต่อเนื่องยาวนานมากว่า 124 ปี สะท้อนถึงความศรัทธาในพระพุทธศาสนาและความร่วมแรงร่วมใจของชุมชนอุบลฯ ได้อย่างชัดเจน กระทรวงการท่องเที่ยวและกีฬาพร้อมส่งเสริมให้ประเพณีที่มีอัตลักษณ์เช่นนี้ เป็นแม่เหล็กสำคัญในการดึงดูดนักท่องเที่ยวทั้งชาวไทยและต่างชาติให้เดินทางมาเยือน”
ทั้งนี้ กระทรวงการท่องเที่ยวและกีฬาขอเชิญชวนนักท่องเที่ยวร่วมสัมผัสมนต์เสน่ห์แห่งเทียนพรรษาอุบลฯ และร่วมสืบสานวัฒนธรรมไทยอันงดงามตลอดช่วงเข้าพรรษานี้ ซึ่งนอกจากจะได้ชมขบวนเทียนสุดอลังการแล้ว ยังเป็นโอกาสในการเรียนรู้ภูมิปัญญาท้องถิ่นที่ทรงคุณค่าอีกด้วย

ที่มา : https://www.thaigov.go.th/news/contents/details/98345