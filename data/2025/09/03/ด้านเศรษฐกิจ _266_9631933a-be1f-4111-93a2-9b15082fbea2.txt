รัฐบาลไทย-ข่าวทำเนียบรัฐบาล-กระทรวงเกษตรฯ เปิดประชุม “War room ติดตามและแก้ไขสถานการณ์ด้านการเกษตร ชายแดนไทย-กัมพูชา” เตรียมมาตรการช่วยเหลือประชาชนและเกษตรกรอย่างเร่งด่วน

วันพฤหัสบดีที่ 24 กรกฎาคม 2568
กระทรวงเกษตรฯ เปิดประชุม “War room ติดตามและแก้ไขสถานการณ์ด้านการเกษตร ชายแดนไทย-กัมพูชา” เตรียมมาตรการช่วยเหลือประชาชนและเกษตรกรอย่างเร่งด่วน
กระทรวงเกษตรฯ เปิดประชุม “War room ติดตามและแก้ไขสถานการณ์ด้านการเกษตร ชายแดนไทย-กัมพูชา” เตรียมมาตรการช่วยเหลือประชาชนและเกษตรกรอย่างเร่งด่วน
นายอภัย สุทธิสังข์ รองปลัดกระทรวงเกษตรและสหกรณ์ เปิดเผยภายหลังได้รับมอบหมายจากปลัดกระทรวงเกษตรและสหกรณ์ ให้เป็นประธานการประชุม “War room ติดตามและแก้ไขสถานการณ์ด้านการเกษตร ชายแดนไทย-กัมพูชา” โดยมีผู้ตรวจราชการกระทรวงเกษตรและสหกรณ์ เกษตรและสหกรณ์จังหวัด 7 จังหวัด และเจ้าหน้าที่ที่เกี่ยวข้องเข้าร่วม ณ ห้องประชุม 1402 กระทรวงเกษตรและสหกรณ์ และผ่านระบบการประชุมออนไลน์ ว่า ตามที่รัฐมนตรีว่าการกระทรวงเกษตรและสหกรณ์ ได้สั่งการให้ตั้ง “War room ติดตามและแก้ไขสถานการณ์ด้านการเกษตร ชายแดนไทย-กัมพูชา” เพื่อเฝ้าระวัง ติดตาม และวิเคราะห์ผลกระทบด้านการเกษตรในพื้นที่จากสถานการณ์ความไม่สงบบริเวณชายแดนไทย–กัมพูชาอย่างใกล้ชิด นั้น
ปัจจุบันได้รับรายงานสถานการณ์จากเกษตรและสหกรณ์จังหวัดสุรินทร์ ว่า จังหวัดสุรินทร์ได้จัดตั้งศูนย์บัญชาการเหตุการณ์ (ศบก.จ.สร.) การอพยพประชาชนจังหวัดสุรินทร์ขึ้น โดยได้อพยพประชาชนอำเภอบ้านกรวดแล้ว ประมาณ 3,000 คน รวม 4 ตำบล ได้แก่ ตำบลสายตะกู ตำบลจันทบเพชร ตำบลปราสาท และตำบลบ้านกรวด
โดยเบื้องต้น ด่านกักกันสัตว์สุรินทร์ได้เตรียมความพร้อมในการเคลื่อนย้ายและอพยพสัตว์ โดยจัดเตรียมจุดรองรับสัตว์
ในพื้นที่ตั้งสำนักงานด่านกักกันสัตว์สุรินทร์ สามารถรองรับโค-กระบือ ได้จำนวน 1,000 ตัว และจัดเตรียมสิ่งอำนวย
ความสะดวกในพื้นที่รองรับสัตว์ที่อพยพ เป็นต้น นอกจากนี้ ยังได้อพยพเจ้าหน้าที่ออกจากพื้นที่เพื่อความปลอดภัยอีกด้วย
ขณะเดียวกัน กระทรวงเกษตรฯ ได้กำชับหน่วยงานในพื้นที่ให้เตรียมความพร้อมมาตรการให้ความช่วยเหลือประชาชนและเกษตรกร ครอบคลุมทั้งด้านพืช ประมง และปศุสัตว์ รวมทั้งการประชาสัมพันธ์หรือแจ้งเตือนเกษตรกรให้รับทราบสถานการณ์อย่างทันท่วงที

ที่มา : https://www.thaigov.go.th/news/contents/details/98758