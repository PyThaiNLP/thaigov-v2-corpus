รัฐบาลไทย-ข่าวทำเนียบรัฐบาล-ปลัดเกษตรฯ นำเจ้าหน้าที่ร่วมกิจกรรมจิตอาสาพัฒนาด้านการเกษตร กระทรวงเกษตรและสหกรณ์ ณ จังหวัดสุพรรณบุรี

วันพฤหัสบดีที่ 17 กรกฎาคม 2568
ปลัดเกษตรฯ นำเจ้าหน้าที่ร่วมกิจกรรมจิตอาสาพัฒนาด้านการเกษตร กระทรวงเกษตรและสหกรณ์ ณ จังหวัดสุพรรณบุรี
ปลัดเกษตรฯ นำเจ้าหน้าที่ร่วมกิจกรรมจิตอาสาพัฒนาด้านการเกษตร กระทรวงเกษตรและสหกรณ์ ณ จังหวัดสุพรรณบุรี
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังเป็นประธานเปิดโครงการจิตอาสาพัฒนาด้านการเกษตร กระทรวงเกษตรและสหกรณ์ “เราทำความดี ด้วยหัวใจ” เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 28 กรกฎาคม 2568 โดยมีนายกองเอกเชษฐา ขาวประเสริฐ รองผู้ว่าราชการจังหวัดสุพรรณบุรี นางสาวพจนา เสมา เกษตรและสหกรณ์จังหวัดสุพรรณบุรี ผู้แทนหน่วยงานที่เกี่ยวข้อง และประชาชนกว่า 500 คน เข้าร่วมกิจกรรม ณ วัดใหม่รัตนเจดีย์ ตำบลดอนโพธิ์ทอง อำเภอเมืองสุพรรณบุรี จังหวัดสุพรรณบุรี ว่า กระทรวงเกษตรและสหกรณ์ สำนึกในพระมหากรุณาธิคุณพระบาทสมเด็จพระเจ้าอยู่หัว ที่ทรงพระราชทานโครงการจิตอาสา ๙๐๔ วปร. ตามแนวพระราชดำริ “เราทำความดี ด้วยหัวใจ” ซึ่งมีวัตถุประสงค์เพื่อให้ประชาชนมีความรัก สามัคคีปรองดอง และมีความสุข ประเทศชาติมีความมั่นคงอย่างยั่งยืน โดยเน้นการทำกิจกรรมสาธารณประโยชน์ อาทิ การพัฒนาแหล่งน้ำและแม่น้ำลำคลอง ตลอดจนการพัฒนาพื้นที่ชุมชนต่างๆ เพื่อพัฒนาคุณภาพชีวิตประชาชนให้อยู่ดี กินดี และมีความสุข ดังนั้น สำนักงานปลัดกระทรวงเกษตรและสหกรณ์ ในฐานะศูนย์ประสานงานจิตอาสากระทรวงเกษตรและสหกรณ์ ได้ตระหนักถึงความสำคัญในการขยายผลการดำเนินโครงการสนองตามพระราชปณิธานของพระบาทสมเด็จพระเจ้าอยู่หัว และการสืบสาน รักษา และต่อยอดโครงการอันเนื่องมาจากพระราชดำริ จึงได้มีการขับเคลื่อนขยายผลการดำเนินโครงการจิตอาสาพัฒนาด้านการเกษตรมาอย่างต่อเนื่อง โดยกิจกรรมวันนี้ประกอบด้วย การปรับภูมิทัศน์ พัฒนาพื้นที่สาธารณะ บริเวณคลองระบาย 1 ซ้าย สองพี่น้อง ซึ่งเป็นแหล่งน้ำสำรองสำหรับการอุปโภค บริโภค และการประกอบอาชีพเกษตรกรรม และกิจกรรม     สานสัมพันธ์ “บวร” บริเวณโดยรอบชุมชนตำบลดอนโพธิ์ทอง วัดใหม่รัตนเจดีย์และโรงเรียนวัดใหม่รัตนเจดีย์ อาทิ การทำความสะอาด และกิจกรรมเกษตรเพื่ออาหารกลางวัน
นอกจากนี้ ปลัดเกษตรฯ ได้มอบปัจจัยการผลิตแก่ผู้แทนหน่วยงานและประชาชนในพื้นที่ อาทิ พันธุ์ปลา พันธุ์ผัก สารชีวภัณฑ์ต่างๆ เป็นต้น รวมทั้ง ได้นำเจ้าหน้าที่และประชาชนร่วมกิจกรรมจิตอาสา ทำความสะอาดเก็บขยะบริเวณโดยรอบวัดและโรงเรียน พร้อมทั้งเยี่ยมชมการสาธิตการปลูกผักยกแคร่และมอบอาหารกลางวันแก่นักเรียนโรงเรียนวัดใหม่รัตนเจดีย์ก่อนเดินทางกลับด้วย

ที่มา : https://www.thaigov.go.th/news/contents/details/98504