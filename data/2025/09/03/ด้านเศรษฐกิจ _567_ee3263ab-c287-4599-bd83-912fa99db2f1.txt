รัฐบาลไทย-ข่าวทำเนียบรัฐบาล-“มนพร” ร่วมฉลอง 50 ปี ศูนย์ฝึกพาณิชย์นาวี พร้อมมอบประกาศนียบัตรนักเรียนเดินเรือพาณิชย์ ประจำปีการศึกษา 2567 หนุนผลิตบุคลากรคุณภาพสู่ธุรกิจเดินเรือไทย

วันศุกร์ที่ 22 สิงหาคม 2568
“มนพร” ร่วมฉลอง 50 ปี ศูนย์ฝึกพาณิชย์นาวี พร้อมมอบประกาศนียบัตรนักเรียนเดินเรือพาณิชย์ ประจำปีการศึกษา 2567 หนุนผลิตบุคลากรคุณภาพสู่ธุรกิจเดินเรือไทย
...
วันนี้ (22 สิงหาคม 2568) นางมนพร เจริญศรี รัฐมนตรีช่วยว่าการกระทรวงคมนาคม กล่าวภายหลังเป็นประธานในพิธีมอบประกาศนียบัตรให้กับนักเรียนเดินเรือพาณิชย์ที่สำเร็จการศึกษา ประจำปีการศึกษา 2567 ว่า ขอยกย่องถึงความมุ่งมั่น อุตสาหะ และความเพียรพยายามในการศึกษาและฝึกอบรมตลอดระยะเวลา 5 ปี จนบรรลุผลสำเร็จ ผู้สำเร็จการศึกษาทุกคนถือเป็นบุคลากรคุณภาพที่จะเป็นกำลังสำคัญในการขับเคลื่อนกิจการพาณิชยนาวีและเศรษฐกิจของประเทศ ประกาศนียบัตรที่ได้รับถือเป็นหลักฐานยืนยันถึงความรู้ความสามารถขั้นต้น และเป็นก้าวแรกสู่การปฏิบัติงานจริง จึงขอให้ทุกคนนำความรู้และประสบการณ์ที่ได้รับจากการศึกษาและฝึกอบรมไปปรับใช้ในการปฏิบัติงานจริง และพัฒนาตนเองอย่างต่อเนื่อง ติดตามเทคโนโลยีใหม่ ๆ เพื่อยกระดับอุตสาหกรรมทางทะเลของไทยให้ก้าวหน้าอย่างมั่นคงต่อไป
นายกริชเพชร ชัยช่วย อธิบดีกรมเจ้าท่า กล่าวเพิ่มเติมว่า กรมเจ้าท่า (จท.) กระทรวงคมนาคม ก่อตั้งศูนย์ฝึกพาณิชย์นาวีขึ้นเป็นสถาบันการศึกษาด้านพาณิชยนาวีแห่งแรกของประเทศไทย ตั้งแต่ พ.ศ. 2514 จนถึงปัจจุบัน รวมระยะเวลากว่า 50 ปี ได้ผลิตบุคลากรด้านพาณิชย์นาวีที่มีคุณภาพสู่สังคมอย่างต่อเนื่อง ถือเป็นสถาบันการศึกษาที่มีส่วนสำคัญในผลิตนักเดินเรือและช่างกลเรือให้มีสมรรถนะ และความสามารถในการขับเคลื่อนธุรกิจพาณิชยนาวีของประเทศ ตลอดจนการจัดฝึกอบรมคนประจำเรือทุกระดับชั้น เพื่อยกระดับวิทยฐานะและเพิ่มพูนความรู้ให้เป็นไปตามมาตรฐานขององค์การทางทะเลระหว่างประเทศ (International Maritime Organization : IMO) และสร้างบุคลากรที่มีความรู้รอบด้านทั้งวิชาการ ภาษาต่างประเทศ กฎหมายและอนุสัญญาทางทะเล รวมถึงทักษะวิเคราะห์ ความคิดสร้างสรรค์ และการใช้เทคโนโลยีสมัยใหม่ โดยมีเครื่องมือฝึกจำลอง (Simulator) ที่ได้มาตรฐานสากล และเรือฝึก 2 ลำ ได้แก่ เรือสาครวิสัย และเรือวิสูตรสาคร ที่รัฐบาลสนับสนุนเพื่อใช้ในการฝึกภาคปฏิบัติทั้งในและต่างประเทศ สร้างรากฐานประสบการณ์จริงให้แก่นักเรียนเดินเรือพาณิชย์ไทยอย่างแท้จริง
สำหรับปีการศึกษา 2567 มีผู้สำเร็จการศึกษาทั้งสิ้น 116 นาย ประกอบด้วย ฝ่ายเดินเรือ 65 นาย และฝ่ายช่างกลเรือ 51 นาย สำหรับในปีการศึกษา 2568 ศูนย์ฝึกพาณิชย์นาวีเปิดรับนักเรียนเดินเรือพาณิชย์ใหม่ จำนวน 237 นาย แบ่งเป็น ฝ่ายเดินเรือ 150 นาย โดยเปิดโอกาสในความเท่าเทียมทางเพศมากขึ้นด้วยการรับเป็นชาย 130 นาย หญิง 20 นาย และฝ่ายช่างกลเรือ 87 นาย
ทั้งนี้ นางมนพร เจริญศรี รัฐมนตรีช่วยว่าการกระทรวงคมนาคม เป็นประธานในพิธีมอบประกาศนียบัตรให้กับนักเรียนเดินเรือพาณิชย์ผู้สำเร็จการศึกษา ประจำปีการศึกษา 2567 โดยมีนายกริชเพชร ชัยช่วย อธิบดีกรมเจ้าท่า ผู้บริหาร คณาจารย์ ผู้ปกครอง ผู้แทนบริษัทเดินเรือ สมาคมด้านการขนส่งทางน้ำ และหน่วยงานที่เกี่ยวข้องเข้าร่วมแสดงความยินดี ในวันที่ 22 สิงหาคม 2568 สิงหาคม 2568 ณ อาคารอเนกประสงค์ ศูนย์ฝึกพาณิชย์นาวี จังหวัดสมุทรปราการ

ที่มา : https://www.thaigov.go.th/news/contents/details/100012