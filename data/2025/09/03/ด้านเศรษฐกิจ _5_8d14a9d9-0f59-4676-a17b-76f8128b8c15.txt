รัฐบาลไทย-ข่าวทำเนียบรัฐบาล-กรมทางหลวง ชวนชมดอกไม้เมืองหนาว - ชิมอาหารทะเลสดใหม่ส่งตรงจากทะเลระยอง เติมสุขครบ จบในทริปเดียว ด้วยมอเตอร์เวย์สาย 7

วันอังคารที่ 24 มิถุนายน 2568
กรมทางหลวง ชวนชมดอกไม้เมืองหนาว - ชิมอาหารทะเลสดใหม่ส่งตรงจากทะเลระยอง เติมสุขครบ จบในทริปเดียว ด้วยมอเตอร์เวย์สาย 7
...
กรมทางหลวง (ทล.) กระทรวงคมนาคม ชวนเยี่ยมชมนิทรรศการดอกไม้เมืองหนาว “Wondrous Bloom” ณ อาคารพัฒนานิทัศน์ สวนสมุนไพรสมเด็จพระเทพฯ จังหวัดระยอง ที่รายล้อมไปด้วยพรรณไม้เมืองหนาวและพันธุ์ไม้เมืองไทยที่เรียงรายตามเฉดสี ถ่ายทอดความงดงามและคุณค่าของพืชพรรณที่หลากหลาย ผสมผสานธรรมชาติ ศิลปะ และนวัตกรรมดิจิทัลอย่างลงตัวด้วย Digital Immersive Art 360 องศา ห้องจัดแสดงภาพพรรณไม้ที่ค่อย ๆ เคลื่อนไหวรอบตัวด้วยแสง 360 องศา ราวกับอยู่ในโลกแห่งเวทมนตร์ ตั้งอยู่บน ทล.3191 เปิดให้เข้าชมฟรี เวลา 10.00 - 20.00 น. (ปิดทุกวันจันทร์) ตั้งแต่วันนี้ - 30 กันยายน 2568
นอกจากนี้ ยังมีหาดทราย ท้องทะเล และฟ้าสีคราม ไม่ว่าจะเป็นหาดสวนสน หาดแม่รำพึง หาดแสงจันทร์ หาดพยูน และอีกมากมายที่ต่างรอคอยนักท่องเที่ยวมาพักผ่อนหย่อนใจ พร้อมเติมพลังด้วยเมนูเด็ดจากอาหารทะเลสดใหม่ส่งตรงจากทะเล และแวะซื้อของดีของเด็ดเมืองระยอง เช่น อาหารทะเลสด ผลิตภัณฑ์อาหารทะเลแปรรูป หรือผลไม้ภาคตะวันออกอย่างทุเรียน มังคุด เงาะ ลองกอง สละ และกระท้อน เรียกได้ว่า เติมสุขครบจบในทริปเดียว สำหรับการเดินทางมาจังหวัดระยองให้ใช้มอเตอร์เวย์สาย 7 (กรุงเทพฯ - ชลบุรี - พัทยา - มาบตาพุด) เส้นทางที่เชื่อมต่อระหว่างกรุงเทพฯ สู่ภาคตะวันออกได้อย่างสะดวก รวดเร็ว และปลอดภัย พร้อมจุดพักรถให้บริการตลอด 24 ชั่วโมง ผู้ใช้ทางสามารถเลือกออกที่ด่านโป่ง เข้าสู่ ทล.36 และถนนสุขุมวิท (ทล.3) เพื่อเข้าสู่ตัวเมืองระยอง หรือใช้ทางออกด่านบ้านบึง เข้าสู่ ทล.344 (ชลบุรี - แกลง) เส้นทางเลี่ยงเมืองระยองที่สามารถเดินทางได้อย่างสะดวกยิ่งขึ้น ทล. ยังคงมุ่งมั่นพัฒนาโครงข่ายทางหลวงเพื่อเชื่อมโยงเมืองและชุมชน พร้อมสนับสนุนการท่องเที่ยวในประเทศไทยเพื่อสร้างคุณค่าให้แก่ชุมชน ยกระดับคุณภาพชีวิตและเศรษฐกิจของประเทศ สอบถามเส้นทางการจราจร แจ้งเหตุ หรือต้องการความช่วยเหลือติดต่อได้ที่แขวงทางหลวงระยอง โทร. 0 3861 1590 สายด่วน ทล. โทร. 1586 และสายด่วนมอเตอร์เวย์ โทร. 1586 กด 7 (โทรฟรี 24 ชั่วโมง)

ที่มา : https://www.thaigov.go.th/news/contents/details/97755