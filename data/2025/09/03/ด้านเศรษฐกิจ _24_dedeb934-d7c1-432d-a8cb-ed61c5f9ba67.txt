รัฐบาลไทย-ข่าวทำเนียบรัฐบาล-รองปลัดเกษตรฯ เป็นประธานการประชุมคณะกรรมการป้องกันการทารุณกรรมและการจัดสวัสดิภาพสัตว์ ครั้งที่ 1/2568

วันพุธที่ 25 มิถุนายน 2568
รองปลัดเกษตรฯ เป็นประธานการประชุมคณะกรรมการป้องกันการทารุณกรรมและการจัดสวัสดิภาพสัตว์ ครั้งที่ 1/2568
รองปลัดเกษตรฯ เป็นประธานการประชุมคณะกรรมการป้องกันการทารุณกรรมและการจัดสวัสดิภาพสัตว์ ครั้งที่ 1/2568
นายอภัย สุทธิสังข์ รองปลัดกระทรวงเกษตรและสหกรณ์ เป็นประธานการประชุมคณะกรรมการป้องกันการทารุณกรรมและการจัดสวัสดิภาพสัตว์ ครั้งที่ 1/2568 โดยมี นายสัตวแพทย์บุญญกฤช ปิ่นประสงค์ รองอธิบดีกรมปศุสัตว์
และภาคเอกชน เข้าร่วม ณ ห้องประชุมกระทรวงเกษตรและสหกรณ์ 135 ซึ่งที่ประชุมได้รับทราบความคืบหน้าการทำงานของคณะทำงานในการจัดทำ (ร่าง) ประกาศกระทรวงเกษตรและสหกรณ์ เรื่อง กำหนดสัตว์ที่อาศัยอยู่ในธรรมชาติ พ.ศ. … จำนวน 7 ชนิด ได้แก่ 1) นก 2) กระรอก 3) หมูป่า 4) อีเห็น 5) ชะมด 6) สัตว์ทะเลที่เลี้ยงลูกด้วยนม และ 7) ฉลาม
ทั้งนี้ ที่ประชุมขอให้คณะทำงานพิจารณาเพิ่มเติมเรื่องความสำคัญของสัตว์ที่จะประกาศให้รอบด้าน เพื่อให้มีประสิทธิภาพสูงสุด รวมถึงที่ประชุมได้รับทราบผลการประชุมของคณะกรรมการพิจารณาความผิดตามพระราชบัญญัติป้องกันการทารุณกรรมและการจัดสวัสดิภาพสัตว์ พ.ศ.2557 โดยมอบหมายให้ฝ่ายเลขานำความเห็นของคณะกรรมการป้องกันการทารุณฯ ในด้านข้อกฎหมายเสนอต่อคณะกรรมการพิจารณาความผิดฯ ดำเนินการต่อไป
นอกจากนี้ ที่ประชุมยังได้มีการพิจารณาในประเด็นสำคัญ ดังนี้
1 ) (ร่าง) ประกาศกระทรวงเกษตรและสหกรณ์ เรื่อง การจัดสวัสดิภาพสุนัขและแมวในสถานสงเคราะห์ พ.ศ. …
2 ) (ร่าง) ประกาศกระทรวงเกษตรและสหกรณ์ เรื่อง การจัดสวัสดิภาพเพื่อส่งเสริมพฤติกรรมที่เหมาะสมสำหรับสุนัขอันตราย พ.ศ. ….
3 ) การแต่งตั้งคณะทำงานศึกษาการจัดสวัสดิภาพสัตว์เพื่อใช้ในการแสดง
4 ) แนวทางการออกใบอนุญาตรับรองสวัสดิภาพสัตว์ในอุตสาหกรรมการเลี้ยงสัตว์ให้เป็นการรับรองอนุญาตภายใต้กฎหมาย พ.ร.บ.ป้องกันการทารุณกรรมและการจัดสวัสดิภาพสัตว์ พ.ศ.2557

ที่มา : https://www.thaigov.go.th/news/contents/details/97840