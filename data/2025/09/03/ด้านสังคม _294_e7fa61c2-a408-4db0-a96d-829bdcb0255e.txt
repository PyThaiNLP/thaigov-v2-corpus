รัฐบาลไทย-ข่าวทำเนียบรัฐบาล-ปลัด สธ. หนุนโรงพยาบาลชุมชนพัฒนาให้ทันการเปลี่ยนแปลง สู่ศูนย์กลางสุขภาพชุมชนที่มีประสิทธิภาพ ทันสมัย

วันศุกร์ที่ 22 สิงหาคม 2568
ปลัด สธ. หนุนโรงพยาบาลชุมชนพัฒนาให้ทันการเปลี่ยนแปลง สู่ศูนย์กลางสุขภาพชุมชนที่มีประสิทธิภาพ ทันสมัย
ปลัดกระทรวงสาธารณสุข เปิดประชุมวิชาการโรงพยาบาลชุมชน ประจำปี 2568 สนับสนุนโรงพยาบาลชุมชนพัฒนาระบบบริการที่สอดคล้องกับการเปลี่ยนแปลงของสังคม
ทันความก้าวหน้าทางเทคโนโลยี และตอบสนองกับความต้องการของพี่น้องประชาชน สู่การเป็นศูนย์กลางสุขภาพชุมชนที่มีประสิทธิภาพ ทันสมัย เชื่อมโยงกับระบบสุขภาพระดับประเทศ
วันนี้ (22 สิงหาคม 2568) ที่ โรงแรมแกรนด์ ริชมอนด์ สไตลิช คอนเวนชั่น โฮเทล จังหวัดนนทบุรี นพ.โอภาส การย์กวินพงศ์ ปลัดกระทรวงสาธารณสุข เป็นประธานเปิดการประชุมวิชาการโรงพยาบาลชุมชน ประจำปี 2568 ภายใต้หัวข้อ “เปลี่ยนความท้าทายเป็นโอกาส สู่อนาคตของโรงพยาบาลชุมชน (Embracing challenges as opportunities for the future of Community hospital) พร้อมมอบโล่เกียรติคุณและประกาศเกียรติบัตรแก่ผู้เกษียณอายุราชการ โดยมี นพ.ปวิตร วณิชชานนท์ ประธานชมรมผู้อำนวยการโรงพยาบาลชุมชนแห่งประเทศไทย ผู้อำนวยการโรงพยาบาล ทันตแพทย์ เภสัชกร พยาบาลวิชาชีพ นักจัดการงานทั่วไป นักวิชาการสาธารณสุข เข้าร่วมกว่า 650 คน
นพ.โอภาส กล่าวว่า ปัจจุบันโรงพยาบาลชุมชน กำลังเผชิญความท้าทายหลากหลาย ทั้งการเปลี่ยนแปลงทางสังคม เทคโนโลยีการแพทย์ที่ก้าวหน้า รวมทั้งภาระโรคและความต้องการด้านสุขภาพที่ซับซ้อนมากขึ้น โรงพยาบาลชุมชนจึงไม่ใช่เพียงหน่วยบริการสุขภาพขนาดเล็กในชนบทอีกต่อไป แต่จะเป็นศูนย์กลางสุขภาพชุมชนที่มีประสิทธิภาพ ทันสมัย เชื่อมโยงกับระบบสุขภาพระดับประเทศและมีคุณค่าต่อประชาชน ซึ่งบุคลากรทุกระดับต้องร่วมมือกันทำงานอย่างเป็นระบบและเป็นเครือข่ายเดียวกัน เพื่อพัฒนาระบบบริการที่สอดคล้องกับการเปลี่ยนแปลง ทันความก้าวหน้าทางเทคโนโลยี และตอบสนองกับความต้องการของพี่น้องประชาชน ซึ่งการประชุมวิชาการครั้งนี้ จะเป็นเวทีในการจุดประกายความคิด ร่วมกันออกแบบอนาคตของโรงพยาบาลชุมชน เพื่อให้สามารถก้าวข้ามความท้าทาย และเป็นพลังขับเคลื่อนที่สร้างคุณค่าแก่ประชาชนและสังคมไทยต่อไป
ด้าน นพ.ปวิตร กล่าวว่า การประชุมครั้งนี้ จัดขึ้น ระหว่างวันที่ 21-12 สิงหาคม 2568 โดยมีวัตถุประสงค์เพื่อให้ผู้เข้าร่วมประชุมได้มีความรู้ ความเข้าใจเกี่ยวกับสถานการณ์ปัจจุบันและแนวโน้มในอนาคตที่ส่งผลต่อระบบสุขภาพและโรงพยาบาลชุมชนในมิติต่างๆ โดยมุ่งเน้นให้เกิดการแลกเปลี่ยนเรียนรู้แนวปฏิบัติที่ดี (Best Practices) และประสบการณ์ด้านการบริหารจัดการโรงพยาบาลชุมชนจากพื้นที่ต่าง ๆ ทั่วประเทศ เพื่อนำไปปรับใช้ให้เหมาะสมกับบริบทที่หลากหลาย กิจกรรมประกอบด้วย การบรรยาย การสัมมนา และการเสวนาจากวิทยากรผู้ทรงคุณวุฒิ ตลอดจนการเชิดชูเกียรติผู้เกษียณอายุราชการ
************************************************ 22 สิงหาคม 2568

ที่มา : https://www.thaigov.go.th/news/contents/details/100006