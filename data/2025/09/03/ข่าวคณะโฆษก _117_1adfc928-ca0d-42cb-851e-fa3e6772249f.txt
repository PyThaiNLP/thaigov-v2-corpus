รัฐบาลไทย-ข่าวทำเนียบรัฐบาล-ศึกนอกใหญ่หลวงนัก…!!  ศึกในผสมโรง ระวังเข้าทางเขมร

วันศุกร์ที่ 25 กรกฎาคม 2568
25/07/2568
พิมพ์
ศึกนอกใหญ่หลวงนัก…!!  ศึกในผสมโรง ระวังเข้าทางเขมร
“จิรายุ ” วอนแกนนำผู้ชุมชุมนัดชุมนุม 27 กค นี้  วันนี้ประเทศเผชิญ ศึกนอกใหญ่หลวงนัก ..ขอพักศึกในไว้ก่อน หวั่นเข้าทางเขมร วันนี้ต้องร่วมใจกันสามัคคีเดินหน้าประเทศไทย ชี้ไม่ว่าใครมาเป็นนายกฯ เขมรก็จะทำแบบนี้
วันศุกร์ที่ 25 กรกฎาคม 2568   เวลา 08.30 น.  นายจิรายุ ห่วงทรัพย์  โฆษกประจำสำนักนายกรัฐมนตรี กล่าวถึงกรณีคณะรวมพลังแผ่นดินปกป้องอธิปไตย จะจัดการชุมนุมในวันที่ 27 กรกฎาคมนี้ว่า ขอวิงวอนว่า อย่าปล่อยให้ศึกในไปผสมศึกนอก จะทำให้เรื่องศึกใหญ่ไทย-เขมร จะปิดจบยาก วันนี้คนในชาติต้องร่วมแรงร่วมใจกันสามัคคีเพื่อเดินหน้าประเทศไทย เพราะวันนี้ ศึกนอกใหญ่หลวงนัก ไม่มีเหตุผลที่จะต้องมาสร้างศึกในให้เขมรหัวเราะเยาะเย้ยประเทศไทย
ทั้งนี้ที่ผ่านมาตั้งแต่ต้นปี เราได้เห็นแล้วว่ารัฐบาลกัมพูชา มีเจตนาพิเศษชัดเจน ว่ามีความพยายาม จะปลุกกระแสการครอบครองพื้นที่ของประเทศไทยในปราสาทต่างๆ โดยพยายามลากขึ้นศาลโลก นอกจากนี้ ยังได้รับผลกระทบอย่างรุนแรงจากนโยบายของรัฐบาลในการดำเนินการอย่างเข้มข้นในการตัดวงจรการค้ามนุษย์ ยาเสพติด และแก๊งคอลเซ็นเตอร์ที่หมักหมมมานาน จนคนไทยถูกหลอก สูญเสียครอบครัว ทางเศรษฐกิจและสังคม หลายคนจบชีวิตลง จากการสิ้นเนื้อประดาตัว ที่ถูกกระทำจากแก๊งคอลเซนเตอร์ในประเทศกัมพูชา
ดังนั้น เห็นได้อย่างชัดเจนว่า กัมพูชามีเป้าหมายแทรกแซง บ่อนทำลายประเทศไทย ในทุกวิธีการ ไม่ว่าใครจะมาเป็นรัฐบาลกัมพูชาก็มีแผนการเช่นนี้มาตั้งแต่ต้นอยู่แล้ว
"วันนี้จึงไม่มีเหตุผลใดๆ ที่จะทำให้บ้านเมืองบอบช้ำไปกว่าเดิม ทำให้ภาพของคนสั่งยิงใส่โรงพยาบาล ยิงประชาชนไทยผู้บริสุทธิ์อย่างฮุนเซน มีอิทธิพลปลุกคนลงถนนไล่รัฐบาล ทั้งที่ประเทศต้องการความสามัคคี พักศึกในสู้ศึกนอก เรื่องอาวุธยุทโธปกรณ์เรามีเหนือกว่า อย่าเป็นเครื่องมือให้เขาใช้ความแตกแยกของคนไทยกันเอง เป็นอาวุธทำร้ายเรามากกว่านี้เลยครับ"
////

ที่มา : https://www.thaigov.go.th/news/contents/details/98789