รัฐบาลไทย-ข่าวทำเนียบรัฐบาล-สธ. ก้าวไปอีกขั้น  พัฒนาการเชื่อมโยงข้อมูลและบริการสุขภาพดิจิทัล บน MOPH Digital Health Platform กับภาคเอกชน “รพ.กรุงเทพหาดใหญ่” ครั้งแรกของประเทศไทย 

วันพฤหัสบดีที่ 26 มิถุนายน 2568
สธ. ก้าวไปอีกขั้น  พัฒนาการเชื่อมโยงข้อมูลและบริการสุขภาพดิจิทัล บน MOPH Digital Health Platform กับภาคเอกชน “รพ.กรุงเทพหาดใหญ่” ครั้งแรกของประเทศไทย
กระทรวงสาธารณสุข ร่วมกับ โรงพยาบาลกรุงเทพหาดใหญ่ เชื่อมโยงข้อมูลบริการสาธารณสุขบนระบบ MOPH Digital Health Platform สร้างความร่วมมือแบ่งปันข้อมูลระหว่างหน่วยบริการสุขภาพภาครัฐและภาคเอกชนเป็นครั้งแรก ช่วยให้ประชาชนเข้าถึงบริการได้ สะดวก รวดเร็ว ภายใต้ม
วันนี้ (26 มิถุนายน 2568) ที่ โรงพยาบาลสงขลา จังหวัดสงขลา นพ.โอภาส การย์กวินพงศ์ ปลัดกระทรวงสาธารณสุข พร้อมด้วย นพ.ก้องเกียรติ เกษเพ็ชร์ ประธานคณะผู้บริหารกลุ่ม 3 และกลุ่ม 6 บริษัท กรุงเทพดุสิตเวชการ จำกัด (มหาชน) ลงนามบันทึกข้อตกลงความร่วมมือการเชื่อมโยงข้อมูลบริการด้านสาธารณสุข บน MOPH Digital Health Platform ระหว่างกระทรวงสาธารณสุข กับ โรงพยาบาลกรุงเทพหาดใหญ่ โดยมี นพ.อภิชาต วชิรพันธ์ ผู้ตรวจราชการกระทรวงสาธารณสุข เขตสุขภาพที่ 12 นพ.สงกรานต์ ไหมชุม นายแพทย์สาธารณสุขจังหวัดสงขลา และคณะผู้บริหาร จากคณะแพทยศาสตร์ มหาวิทยาลัยสงขลานครินทร์ นพ.รัตนพล ล้อประเสริฐกุล ผู้อำนวยการโรงพยาบาลสงขลา ผศ.นพ.กฤตย์อังกูร เชษฐเผ่าพันธ์ ผู้อำนวยการโรงพยาบาลกรุงเทพหาดใหญ่ นพ.วิจักษณ์ กาญจนอุทัย ผู้อำนวยการสำนักสุขภาพดิจิทัล และคณะผู้บริหาร ร่วมเป็นสักขีพยาน
นพ.โอภาส กล่าวว่า การลงนามบันทึกข้อตกลงในวันนี้ เป็นก้าวสำคัญของกระทรวงสาธารณสุขในการสร้างความร่วมมือกับหน่วยบริการสุขภาพนอกกระทรวงฯ อย่างสมบูรณ์ ที่ผ่านมาเคยได้ดำเนินการกับมหาวิทยาลัยสงขลานครินทร์ และในวันนี้ ต่อยอดมาจนถึงภาคเอกชน ซึ่งทุกองค์กรล้วนมีวิสัยทัศน์ที่สอดคล้องกัน  ในการมุ่งมั่นยกระดับคุณภาพบริการสุขภาพเพื่อประโยชน์สูงสุดของประชาชน ผ่านการเชื่อมโยงข้อมูลบริการด้านสาธารณสุขบน MOPH Digital Health Platform และการแบ่งปันข้อมูล ภายใต้ความตระหนักและความรับผิดชอบร่วมกันในการบริหารจัดการข้อมูลส่วนบุคคลของประชาชนอย่างปลอดภัยตามหลัก       ธรรมาภิบาลข้อมูลและกฎหมายที่เกี่ยวข้อง ซึ่งจะส่งผลให้การเชื่อมโยงข้อมูลสุขภาพของประชาชนเป็นไปอย่างครบถ้วน มีความต่อเนื่องและนำไปใช้ประโยชน์ในการดูแลสุขภาพได้อย่างมีประสิทธิภาพไม่ว่าประชาชนจะเข้ารับบริการที่หน่วยบริการใดก็ตาม
นพ.โอภาส กล่าวต่อว่า ภายใต้ข้อตกลงความร่วมมือนี้ กระทรวงสาธารณสุขจะเป็นผู้ประสานงานกับหน่วยงานที่เกี่ยวข้องในการสนับสนุนให้เกิดการพัฒนาระบบเชื่อมโยงข้อมูล ให้เกิดการใช้ข้อมูลบริการด้านสาธารณสุขบน Digital Health Platform อย่างเหมาะสม ปลอดภัย สร้างความเชื่อมั่นทางดิจิทัลแก่ประชาชน ขณะที่โรงพยาบาลกรุงเทพหาดใหญ่ จะสนับสนุน        การประสานงานด้านสาธารณสุข การแพทย์ และด้านอื่นๆ ที่เกี่ยวข้อง รวมถึงจัดให้มีการประมวลผลข้อมูลบริการ     ด้านสาธารณสุขเท่าที่จำเป็น (Data Minimization) ให้เกิดประโยชน์ต่อผู้ใช้งาน โดยคำนึงถึงการรักษาข้อมูลให้มีความปลอดภัยตามกฎหมายที่เกี่ยวข้อง พร้อมจัดให้มีมาตรการรักษาความมั่นคงปลอดภัยในการบริหารจัดการข้อมูล การสำรองข้อมูล และการให้บริการที่เหมาะสม
************************* 26 มิถุนายน 2568

ที่มา : https://www.thaigov.go.th/news/contents/details/97873