รัฐบาลไทย-ข่าวทำเนียบรัฐบาล-ปลัด มท. มอบเกียรติบัตร 

วันอาทิตย์ที่ 17 สิงหาคม 2568
17/08/2568
พิมพ์
ปลัด มท. มอบเกียรติบัตร
ปลัด มท. มอบเกียรติบัตร "ศิลปิน OTOP ปี 68" และ "เครือข่าย KBO ดีเด่น" ประจำปี 2568 พร้อมเชิญชวนประชาชนช่วยกันใช้จ่ายสินค้าในประเทศ ทำให้ประชาชนมีอาชีพ มีรายได้ เศรษฐกิจไทยเข้มแข็ง
วันนี้ (17 ส.ค. 68) เวลา 16.00 น. นายอรรษิษฐ์ สัมพันธรัตน์ ปลัดกระทรวงมหาดไทย เป็นประธานมอบเกียรติบัตรศิลปิน OTOP ปี 2568 และรางวัลการประกวดผลการดำเนินงานเครือข่ายองค์ความรู้ (KNOWLEDGE-BASED OTOP :KBO) จังหวัด ประจำปี 2568 โดยมี นางจิณณารัชช์ สัมพันธรัตน์ นายกสมาคมแม่บ้านมหาดไทย นายสยาม ศิริมงคล อธิบดีกรมการพัฒนาชุมชน พร้อมด้วยคณะผู้บริหารกรมการพัฒนาชุมชน และประชาชนผู้เที่ยวชมงาน OTOP ศิลปาชีพ ประทีปไทย ร่วมพิธี
โอกาสนี้ นายอรรษิษฐ์ ได้มอบเกียรติบัตรศิลปิน OTOP ประจำปี 2568 รวม 4 รางวัล ได้แก่ 1. นายรพิ ทิมอุดม ผลิตภัณฑ์เสื้อผ้าสำเร็จรูป จ.นครราชสีมา 2. นางดารณี ใจตื้อ ผลิตภัณฑ์ผ้าไหมยกดอก จ.ลำพูน 3. น.ส.ฮัสสือเมาะ ดอมะ ผลิตภัณฑ์ผ้าบาติก จ.ปัตตานี และ 4. นางพัชรา ศิริจันทร์ชื่น ผลิตภัณฑ์เครื่องเขิน จ.เชียงใหม่ และมอบรางวัลเครือข่ายองค์ความรู้ KBO ระดับประเทศ รางวัลชนะเลิศ ผลิตภัณฑ์ "ถั่วพูซิ่งอบกรอบ" จ.แม่ฮ่องสอน รองชนะเลิศอันดับ 1 ผลิตภัณฑ์ "กราโนล่ากล้วยดิบอบกรอบ" จ.พิษณุโลก รองชนะเลิศอันดับ 2 ผลิตภัณฑ์ "ผ้าจากเส้นใยผลิตภัณฑ์ทางการเกษตร" จ.อุดรธานี ชมเชย 5 รางวัล ได้แก่ ผลิตภัณฑ์ "ผำอบแห้งผสมถั่วลันเตา" จ.กำแพงเพชร 2. ผลิตภัณฑ์ "สุราแช่ลิ้นจี่ 12 ดีกรี" จ.แพร่ 3. ผลิตภัณฑ์ "บะหมี่ผักหวานสูตรเจ" จ.บึงกาฬ 4. ผลิตภัณฑ์ "Collection จากเส้นใยกระจูด" จ.พัทลุง และ 5. ผลิตภัณฑ์ "หมี่คลุกซอสเบตง" จ.ยะลา
นายอรรษิษฐ์ สัมพันธรัตน์ ปลัดกระทรวงมหาดไทย กล่าวว่า ขอแสดงความยินดีกับศิลปิน OTOP ทั้ง 4 ท่าน ที่ได้รับคัดเลือกเป็นศิลปิน OTOP ซึ่งจะได้มีโอกาสนำสินค้าเข้าสู่พื้นที่เวทีผู้ผลิตผู้ประกอบการ OTOP ที่มีความโดดเด่นในการอนุรักษ์ สืบสาน และพัฒนาภูมิปัญญาท้องถิ่น จนเกิดเป็นผลิตภัณฑ์ OTOP ที่มีเอกลักษณ์และคุณภาพ เพื่อทำให้ผู้คนได้รับรู้รับทราบถึงความก้าวหน้าของผลิตภัณฑ์ที่ได้รับการพัฒนาจนได้รับการคัดเลือก รวมถึงผลิตภัณฑ์ KBO ที่เป็นการสะท้อนถึงคุณค่าและกระบวนการขั้นตอนในการพัฒนาผลิตภัณฑ์จนได้รับการคัดเลือก
"วันนี้เป็นวันสุดท้ายของ OTOP ศิลปาชีพ ประทีปไทย 2025 ซึ่งมีพี่น้องประชาชนจำนวนมากที่เป็นแฟน OTOP จะรู้ว่า "วันนี้เป็นวันสุดท้ายที่พ่อค้าแม่ค้าจะไม่ขนของกลับบ้าน" ถ้าใครพูดคุยต่อรองได้อย่างดีก็สามารถเหมาไปได้เลย เพราะพี่น้องผู้ประกอบการไม่อยากขนของกลับเพื่อให้ประชาชนทุกคนได้บริโภคสิ่งที่เขาได้นำเสนออย่างทั่วถึง และการที่เราช่วยอุดหนุนให้กำลังใจด้วยการจับจ่ายใช้สอย OTOP ก็จะทำให้เศรษฐกิจฐานรากพัฒนาโดยไม่ต้องพึ่งคนอื่น การที่ผู้ประกอบการคนไทยทุกพื้นที่มีรายได้ มีงานทำ หากประเทศไหนจะตั้งกำแพงภาษีมากมาย ก็จะไม่กระทบคนไทย เพราะการที่เราได้ช่วยกันใช้จ่ายสินค้าในประเทศ ทำให้ประชาชนมีอาชีพ มีรายได้ เศรษฐกิจของไทยเราก็จะเข้มแข็ง" นายอรรษิษฐ์ กล่าว
นายอรรษิษฐ์ กล่าวเพิ่มเติมว่า ขอฝาก OTOP ไว้ในอ้อมอกอ้อมใจของพี่น้องประชาชนทุกคนที่อยู่ในที่นี้รวมถึงที่รับชมทางบ้าน ขอเชิญร่วมชม ช้อป ชิม เช็คอิน และหวังว่าทุกคนจะได้ช่วยกันอุดหนุนผลิตภัณฑ์ของคนไทย และร่วมงานมหกรรม OTOP ครั้งใหญ่ทั้ง 3 ครั้งตลอดทั้งปี คือ 1. OTOP Midyear 2. OTOP ศิลปาชีพ ประเทศไทย และ 3. OTOP City ในช่วงก่อนปีใหม่ ที่จะเป็นการซื้อของขวัญของฝากเพื่อได้จับจ่ายใช้สอยก่อนปีใหม่ และขอให้พี่น้องประชาชนได้มีความสุขกับงาน OTOP กับสุดยอดสินค้าของดีของเด่นของคุณภาพจากทั่วประเทศ
นายสยาม กล่าวว่า กระทรวงมหาดไทยโดยกรมการพัฒนาชุมชนจัดให้มีการคัดเลือกศิลปิน OTOP เพื่อยกย่องเชิดชูเกียรติในฐานะเป็นผู้อนุรักษ์สืบสานภูมิปัญญาท้องถิ่นและสร้างมูลค่าเพิ่มให้กับผลิตภัณฑ์ชุมชน OTOP โดยมีผลงานศิลปิน OTOP ตั้งแต่ปี 2559 - 2567 รวม 254 ราย และในปี 2568 มีผู้ผ่านการคัดเลือกเพิ่มอีก 4 ราย แบ่งเป็น ประเภทผ้าและเครื่องแต่งกาย 3 ราย และประเภทของใช้ ของตกแต่ง ของที่ระลึก 1 ราย รวมมีศิลปิน OTOP ในปัจจุบัน 258 ราย
นอกจากนี้ กรมการพัฒนาชุมชนยังได้ดำเนินโครงการเครือข่ายองค์ความรู้ (KNOWLEDGE-BASED OTOP : KBO) จังหวัด ประจำปี 2568 เพื่อเผยแพร่เชิดชูเกียรติเครือข่าย KBO จังหวัดที่มีผลการดำเนินงานดีเด่น จังหวัดละ 1 ผลิตภัณฑ์ รวม 76 ผลิตภัณฑ์ ซึ่งเป็นผลิตภัณฑ์ที่ได้รับการส่งเสริมและสนับสนุนจากคณะกรรมการเครือข่ายองค์ความรู้ระดับจังหวัดในการพัฒนาให้มีความโดดเด่น ทำให้เกิดโอกาสในการสร้างมูลค่าเพิ่มทางการตลาด โดยมีรางวัล ได้แก่ รางวัลชนะเลิศ เงินรางวัล 80,000 บาทพร้อมโล่รางวัล รองชนะเลิศอันดับ 1 เงินรางวัล 60,000 บาทพร้อมโล่รางวัล รองชนะเลิศอันดับ 2 เงินรางวัล 40,000 บาทพร้อมโล่รางวัล รางวัลชมเชย 5 รางวัล เงินรางวัล 20,000 บาทพร้อมโล่รางวัล

ที่มา : https://www.thaigov.go.th/news/contents/details/99798