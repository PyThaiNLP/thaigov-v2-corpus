รัฐบาลไทย-ข่าวทำเนียบรัฐบาล-​ประธานคณะที่ปรึกษาฯ อรรถวิชช์ หารือคณะสภาอุตสาหกรรมแห่งประเทศไทย

วันอังคารที่ 24 มิถุนายน 2568
24/06/2568
พิมพ์
​ประธานคณะที่ปรึกษาฯ อรรถวิชช์ หารือคณะสภาอุตสาหกรรมแห่งประเทศไทย
​ประธานคณะที่ปรึกษาฯ อรรถวิชช์ หารือคณะสภาอุตสาหกรรมแห่งประเทศไทย
23 มิถุนายน 2568 นายอรรถวิชช์ สุวรรณภักดี ประธานคณะที่ปรึกษาของรัฐมนตรีว่าการกระทรวงอุตสาหกรรม ด้านยุทธศาสตร์ ได้รับมอบหมายจากนายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เป็นประธานในการให้คณะสภาอุตสาหกรรมแห่งประเทศไทย (ส.อ.ท.) เข้าพบ เพื่อหารือเกี่ยวกับแนวทางการขับเคลื่อนการพัฒนาอุตสาหกรรม: เจตนารมณ์การจัดการของเสียอุตสาหกรรมอย่างยั่งยืน โดยมี นายศุภกิจ บุญศิริ รองปลัดกระทรวงอุตสาหกรรม นายวีรพงษ์ เอี่ยมเจริญชัย ผู้ตรวจราชการกระทรวงอุตสาหกรรม นายสุนทร แก้วสว่าง รองอธิบดีกรมโรงงานอุตสาหกรรม นางบุปผา กวินวศิน รองผู้ว่าการ (พัฒนาที่ยั่งยืน) การนิคมอุตสาหกรรมแห่งประเทศไทย และเจ้าหน้าที่เกี่ยวข้องเข้าร่วม ณ ห้องประชุม อก.1 ชั้น 2 อาคารสำนักงานปลัดกระทรวงอุตสาหกรรม
การหารือในครั้งนี้มีเจตนารมณ์เพื่อจัดการกับของเสียในภาคอุตสาหกรรม ระหว่าง กรมโรงงานอุตสาหกรรม การนิคมอุตสาหกรรมแห่งประเทศไทย สภาอุตสาหกรรมแห่งประเทศไทย และผู้ประกอบธุรกิจภาคอุตสาหกรรม โดยต้องการให้ทุกภาคส่วนให้ความสำคัญกับการปฏิบัติตามกฎหมายและระเบียบที่เกี่ยวข้อง เพื่อลดผลกระทบต่อสุขภาพอนามัยและสิ่งแวดล้อมโดยรวม มุ่งสู่การยกระดับภาคอุตสาหกรรมให้เป็นมิตรกับสิ่งแวดล้อม ซึ่งจะช่วยสร้างเชื่อมั่น ควบคู่ไปกับการส่งเสริมการบริหารจัดการห่วงโซ่อุปทานอย่างยั่งยืน (Sustainable supply chain) เพื่อมุ่งสู่เป้าหมายการพัฒนาอย่างยั่งยืน (Sustainable Development Goals: SDG) ต่อไป
นอกจากนี้ ผู้บริหาร ส.อ.ท. ได้เรียนเชิญท่านรัฐมนตรีว่าการกระทรวงอุตสาหกรรม ให้เกียรติเป็นประธานและกล่าวปาฐกถาพิเศษในงานสัมมนาวิชาการ ประจำปี 2568 : ECO Innovation Forum 2025 “Green Transition to New Economy : สู่ SDGs อย่างยั่งยืน”  ซึ่งจะจัดขึ้นในช่วงเดือนกันยายนนี้

ที่มา : https://www.thaigov.go.th/news/contents/details/97760