รัฐบาลไทย-ข่าวทำเนียบรัฐบาล-"มท.ธีรรัตน์" แท็กทีม "ผู้ว่าฯ ชัชชาติ" ผนึกกำลังกรุงเทพใต้ Kick off สุขุมวิทโมเดล Big Cleaning มุ่งสู่มหานครน่าอยู่ มหานครแห่งความสุขของทุกคน

วันจันทร์ที่ 14 กรกฎาคม 2568
14/07/2568
พิมพ์
"มท.ธีรรัตน์" แท็กทีม "ผู้ว่าฯ ชัชชาติ" ผนึกกำลังกรุงเทพใต้ Kick off สุขุมวิทโมเดล Big Cleaning มุ่งสู่มหานครน่าอยู่ มหานครแห่งความสุขของทุกคน
"มท.ธีรรัตน์" แท็กทีม "ผู้ว่าฯ ชัชชาติ" ผนึกกำลังกรุงเทพใต้ Kick off สุขุมวิทโมเดล Big Cleaning มุ่งสู่มหานครน่าอยู่ มหานครแห่งความสุขของทุกคน
เมื่อวันที่ 13 ก.ค. 68 เวลา 06.00 น. ณ บริเวณหน้าอุทยานเบญจสิริ แขวงคลองตัน เขตคลองเตย กรุงเทพมหานคร นางสาวธีรรัตน์ สำเร็จวาณิชน์ รัฐมนตรีช่วยว่าการกระทรวงมหาดไทย พร้อมด้วย นายชัชชาติ สิทธิพันธุ์ ผู้ว่าราชการกรุงเทพมหานคร นายณรงค์ เรืองศรี รองปลัดกรุงเทพมหานคร ผู้บริหาร ข้าราชการ และพนักงานกรุงเทพมหานคร กลุ่มกรุงเทพใต้ (เขตคลองเตย วัฒนา ปทุมวัน) Kick off "สุขุมวิทโมเดล Big Cleaning"ล้างทำความสะอาดทางเท้า ตั้งแต่ซอยสุขุมวิท 1 ถึงสุขุมวิท 39, ซอยสุขุมวิท 24 ถึงสุขุมวิท 2 และจากแยกเพลินจิตถึงแยกราชประสงค์ทั้ง 2 ฝั่ง
นางสาวธีรรัตน์ กล่าวว่า กระทรวงมหาดไทยนำโดยนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย ในฐานะกำกับดูแลกรุงเทพมหานคร มีนโยบายที่ชัดเจนในการ ขับเคลื่อนแนวทางเพื่อทำให้กรุงเทพมหานครเป็นมหานครแห่งความปลอดภัยในชีวิตและทรัพย์สินของประชาชนตลอดจนนักท่องเที่ยว เป็นมหานครแห่งความสะอาดที่ใครไปใครมาต่างก็ต้องชื่นชมและบอกต่อว่าเราเป็นเมืองสะอาด มีภูมิทัศน์ที่งามตา เป็นเมืองน่าอยู่ น่าเที่ยว การจราจรสะดวก จึงเป็นที่มาของ "สุขุมวิทโมเดล" ที่ได้มีการขับเคลื่อนมาโดยตลอด
"สิ่งสำคัญของการทำให้ "สุขุมวิทโมเดล" ประสบความสำเร็จ นั่นคือ ความร่วมมือกันของพวกเราชาวกรุงเทพมหานคร ทั้งผู้บริหารนำโดยท่านผู้ว่าฯ ชัชชาติ สิทธิพันธุ์ ผู้ว่าราชการกรุงเทพมหานคร ผู้บริหารฝ่ายการเมือง สมาชิกสภากรุงเทพมหานคร ข้าราชการประจำ ทั้งท่านปลัด รองปลัด ผอ.สำนัก ผอ.เขต รวมถึงพี่ ๆ พนักงานทำความสะอาด พนักงานขับรถ พนักงานสวน และเราต้องทำให้เกิดพลังความสามัคคีจากทุกภาคส่วน ทั้งผู้ประกอบการ พี่น้องประชาชน คนขับรถสาธารณะ พี่วินมอเตอร์ไซค์ และพี่น้องประชาชน ร่วมด้วยช่วยกันดูแลความสะอาด คนละไม้ละมือ คนละเล็กละน้อง และที่สำคัญที่สุดคือ ต้องทำอย่างต่อเนื่อง ทำจนเป็นกิจวัตร ไม่ใช่เป็นหน้าที่ เพื่อความสำเร็จและเป็น "โมเดลต้นแบบ" ให้กับพื้นที่อื่น ๆ ต่อไป" นางสาวธีรรัตน์ กล่าวเพิ่มเติม
สำหรับกิจกรรม Kick off สุขุมวิทโมเดล Big Cleanging ในครั้งนี้ นางสาวธีรรัตน์ พร้อมด้วยนายชัชชาติ และทีมกรุงเทพใต้ได้ร่วมทำความสะอาดรวมระยะทางกว่า 8 กิโลเมตร พร้อมพบปะทักทายพี่น้องประชาชนเพื่อรณรงค์ให้ทุกภาคส่วนร่วมกันดูแลความสะอาดของทางเท้า และหน้าอาคารบ้านเรือนตนเองอย่างต่อเนื่อง ทำให้หน้าบ้านน่ามอง น่าเดิน น่าเที่ยวให้เกิดความยั่งยืน

ที่มา : https://www.thaigov.go.th/news/contents/details/98384