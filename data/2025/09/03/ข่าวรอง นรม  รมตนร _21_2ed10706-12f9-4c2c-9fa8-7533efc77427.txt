รัฐบาลไทย-ข่าวทำเนียบรัฐบาล-“ภูมิธรรม” รักษาราชการแทนนายกรัฐมนตรี ชื่นชมพลังสร้างสรรค์ “Taste of Southern” พร้อมเดินหน้าผลักดันสินค้าอัตลักษณ์พื้นถิ่นชายแดนใต้สู่ตลาดโลก สร้างมูลค่าเพิ่มผ่าน Soft Power ไทย

วันอังคารที่ 8 กรกฎาคม 2568
08/07/2568
พิมพ์
“ภูมิธรรม” รักษาราชการแทนนายกรัฐมนตรี ชื่นชมพลังสร้างสรรค์ “Taste of Southern” พร้อมเดินหน้าผลักดันสินค้าอัตลักษณ์พื้นถิ่นชายแดนใต้สู่ตลาดโลก สร้างมูลค่าเพิ่มผ่าน Soft Power ไทย
“ภูมิธรรม” รักษาราชการแทนนายกรัฐมนตรี ชื่นชมพลังสร้างสรรค์ “Taste of Southern” พร้อมเดินหน้าผลักดันสินค้าอัตลักษณ์พื้นถิ่นชายแดนใต้สู่ตลาดโลก สร้างมูลค่าเพิ่มผ่าน Soft Power ไทย
วันนี้ (8 ก.ค. 68) เวลา 09.30 น. ณ บริเวณโถงกลาง ตึกบัญชาการ 1 ทำเนียบรัฐบาล นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า ก่อนการประชุมคณะรัฐมนตรี พันตำรวจโท วรรณพงษ์ คชรักษ์ เลขาธิการศูนย์อำนวยการบริหารจังหวัดชายแดนภาคใต้ (ศอ.บต.) นำคณะผู้บริหารและเจ้าหน้าที่ เข้าพบนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย รักษาราชการแทนนายกรัฐมนตรี เพื่อประชาสัมพันธ์การจัดแสดงสินค้า “Taste of Southern อัตลักษณ์พื้นถิ่นจังหวัดชายแดนภาคใต้” ซึ่งสะท้อนความหลากหลายทางวัฒนธรรมและภูมิปัญญาในพื้นที่ พร้อมนำเสนอแนวทางขับเคลื่อนเศรษฐกิจสร้างสรรค์เพื่อยกระดับคุณภาพชีวิตของประชาชนในพื้นที่อย่างยั่งยืน โดยมีพันตำรวจเอก ทวี สอดส่อง รัฐมนตรีว่าการกระทรวงยุติธรรม นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย และนายเดชอิศม์ ขาวทอง รัฐมนตรีช่วยว่าการกระทรวงมหาดไทย ร่วมด้วย
โอกาสนี้ นายภูมิธรรมได้รับฟังภาพรวมของการจัดแสดงนิทรรศการ “Taste of Southern” ซึ่งจัดขึ้นโดย ศอ.บต. เพื่อผลักดันผลิตภัณฑ์จากจังหวัดชายแดนภาคใต้เข้าสู่ตลาดระดับประเทศและสากล สำหรับสินค้าและผลิตภัณฑ์ ที่นำมาจัดแสดงในครั้งนี้ ศอ.บต. ได้คัดสรรสินค้าพื้นถิ่นในพื้นที่ จชต. ที่มีความโดดเด่น มากกว่า 30 ผลิตภัณฑ์ ประกอบด้วย อาหารและเครื่องดื่ม เครื่องแต่งกายเสื้อผ้า สิ่งทอและหัตถกรรม เครื่องประดับ เครื่องสำอาง ผลิตภัณฑ์ของใช้และสิ่งอำนวยความสะดวกและผลิตภัณฑ์จากศูนย์ศิลปาชีพ อาทิ ผ้าบาติก ผ้าปะละงิง ผ้าปาเต๊ะ กระเป๋าย่านลิเภา และกระจูด รองเท้าสุขภาพที่แปรรูปจากยางพารา กรงนก ว่าวเบอร์อามัส โดยผลิตภัณฑ์อาหารและเครื่องดื่มนำเสนอในลักษณะกระเช้า เป็นต้น
ภายหลังการรับฟังรายงาน นายภูมิธรรมได้เยี่ยมชมนิทรรศการ พร้อมสนทนาและให้กำลังใจผู้แทนกลุ่มผู้ผลิตสินค้าจากชายแดนใต้ โดยกล่าวชื่นชมความสามารถและความคิดสร้างสรรค์ของประชาชนในพื้นที่ พร้อมทั้งเน้นย้ำว่า รัฐบาลมุ่งส่งเสริมการสร้างมูลค่าเพิ่มผ่าน Soft Power ที่สะท้อนเอกลักษณ์ของไทย โดยเฉพาะในพื้นที่ชายแดนใต้ที่มีความหลากหลายทางวัฒนธรรมและศักยภาพในการพัฒนาเศรษฐกิจฐานรากอย่างเข้มแข็ง

ที่มา : https://www.thaigov.go.th/news/contents/details/98267