รัฐบาลไทย-ข่าวทำเนียบรัฐบาล-รุ่นน้องขอรุ่นพี่ กยศ. 3.5 ล้านบัญชี เร่งชำระเงินคืนภายในวันนี้ 5 ก.ค.นี้ ย้ำความรับผิดชอบของรุ่นพี่ คืออนาคตทางการศึกษาของรุ่นน้องต่อไป

วันเสาร์ที่ 5 กรกฎาคม 2568
05/07/2568
พิมพ์
รุ่นน้องขอรุ่นพี่ กยศ. 3.5 ล้านบัญชี เร่งชำระเงินคืนภายในวันนี้ 5 ก.ค.นี้ ย้ำความรับผิดชอบของรุ่นพี่ คืออนาคตทางการศึกษาของรุ่นน้องต่อไป
รองโฆษกรัฐบาล “อนุกูล” เผยรุ่นน้องขอรุ่นพี่ กยศ. 3.5 ล้านบัญชี เร่งชำระเงินคืนภายในวันนี้ 5 ก.ค.นี้ ย้ำความรับผิดชอบของรุ่นพี่ คืออนาคตทางการศึกษาของรุ่นน้องต่อไป
วันนี้ (5 กรกฎาคม 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า  กองทุนเงินให้กู้ยืมเพื่อการศึกษา (กยศ.) ได้ดำเนินการเร่งรัดการชำระหนี้ผู้กู้ยืมกว่า 3.5 ล้านคนแล้วทุกช่องทาง อาทิ การส่งหนังสือแจ้งภาระหนี้ ข้อความ SMS และ Notification ผ่านแอปพลิเคชัน กยศ. Connect เพื่อแจ้งเตือนผู้กู้ยืม เร่งชำระหนี้ในวันที่ 5 ก.ค. 2568 นี้ เนื่องจากวันที่ 5 ก.ค.ของทุกปีเป็นวันครบกำหนดชำระเงินคืน กยศ. สำหรับการผ่อนชำระรายปี
ทั้งนี้ ผู้กู้ยืมสามารถชำระเงินผ่านช่องทาง Mobile Banking ของทุกธนาคารด้วยการสแกน QR code ซึ่งจ่ายได้สะดวกทุกที่ทุกเวลา และผู้กู้ยืมสามารถดูช่องทางการชำระอื่นๆ ได้ที่เว็บไซต์ กยศ. https://www.studentloan.or.th/th/highlight/1548321901
“ปัจจุบันกองทุนฯ มีนักเรียน นักศึกษาที่ได้รับโอกาสทางการศึกษาไปแล้วกว่า 7.1 ล้านราย คิดเป็นเงินกู้ยืมกว่า 8 แสนล้านบาท โอกาสนี้ รัฐบาลขอเชิญชวนผู้กู้ยืมรุ่นพี่ ดำเนินการชำระเงินคืนภายในวันที่ 5 กรกฎาคมนี้ เพื่อเป็นการมอบอนาคตทางการศึกษาให้กับนักเรียน นักศึกษารุ่นน้องต่อไป”  นายอนุกูล ระบุ

ที่มา : https://www.thaigov.go.th/news/contents/details/98196