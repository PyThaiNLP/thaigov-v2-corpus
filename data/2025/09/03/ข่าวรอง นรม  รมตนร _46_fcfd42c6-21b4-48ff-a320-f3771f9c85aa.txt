รัฐบาลไทย-ข่าวทำเนียบรัฐบาล-รองนายกฯ ประเสริฐ ร่วมเปิดกิจกรรมจับสลากเลือกหลักสูตร/ประเทศ  และสอบสัมภาษณ์เพื่อเข้าสู่โครงการ ODOS Summer Camp

วันเสาร์ที่ 26 กรกฎาคม 2568
26/07/2568
พิมพ์
รองนายกฯ ประเสริฐ ร่วมเปิดกิจกรรมจับสลากเลือกหลักสูตร/ประเทศ  และสอบสัมภาษณ์เพื่อเข้าสู่โครงการ ODOS Summer Camp
รองนายกฯ ประเสริฐ ร่วมเปิดกิจกรรมจับสลากเลือกหลักสูตร/ประเทศ
และสอบสัมภาษณ์เพื่อเข้าสู่โครงการ ODOS Summer Camp
วันที่ 26 กรกฎาคม 2568 กรุงเทพมหานคร – รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม พร้อมด้วย รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม ร่วมเปิดกิจกรรมจับสลากเลือกหลักสูตร/ประเทศ และสอบสัมภาษณ์โครงการ ODOS Summer Camp ยืนยันรัฐบาลพร้อมส่งมอบโอกาสให้กับเยาวชนไทยทุกคนในทุกพื้นที่ เพื่อสร้างพลังแห่งอนาคตที่ยิ่งใหญ่ให้กับประเทศ
นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม พร้อมด้วย นางสาวสุดาวรรณ หวังศุภกิจโกศล รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม และ ผศ.ดร.ณัฐพล นิมมานพัชรินทร์ ผู้อำนวยการใหญ่ สำนักงานส่งเสริมเศรษฐกิจดิจิทัล หรือ ดีป้า ร่วมเปิดกิจกรรม ODOS Summer Camp Selection Day กิจกรรมจับสลากเลือกหลักสูตร/ประเทศ และสอบสัมภาษณ์ในโครงการ ODOS Summer Camp ค่ายแห่งโอกาสภาคฤดูร้อน โดยมี ดร.วาริน รัชนานุสรณ์ รักษาการรองผู้อำนวยการใหญ่ ดีป้า ในฐานะผู้อำนวยการโครงการกล่าวรายงานที่มาและความสำคัญของโครงการ ณ บางกอกคอนเวนชั่นเซ็นเตอร์ ชั้น 22 โรงแรมเซ็นทาราแกรนด์ แอท เซ็นทรัลเวิลด์
นายประเสริฐ กล่าวว่า โครงการทุนการศึกษาเพื่อขยายโอกาสและพัฒนาประเทศ (Outstanding Development Opportunity Scholarship: ODOS) ได้รับเป็นการต่อยอดมาจากโครงการ 1 อำเภอ 1 ทุนการศึกษาในอดีต แต่มีการขยายโอกาสให้กับเด็กและเยาวชนที่เป็นกำลังสำคัญของประเทศเพื่อเปิดโลกทัศน์และเสริมสร้างทักษะที่จำเป็นในศตวรรษที่ 21 ซึ่ง ODOS Summer Camp ทุนการศึกษาแบบให้เปล่าจำนวน 928 ทุน คือหนึ่งในความตั้งใจของรัฐบาลที่จะส่งมอบ 'โอกาส' ให้กับเยาวชนไทย ในนามของรัฐบาลขอแสดงความยินดีกับน้อง ๆ ทั้ง 928 คน ตัวแทนจาก 878 อำเภอทั่วประเทศ และ 50 เขตในกรุงเทพฯ ที่สามารถผ่านกระบวนการคัดเลือกที่เข้มข้น และเข้ามาถึงการคัดเลือกรอบสุดท้าย ซึ่งเป็นการจับสลากเพื่อเลือกหลักสูตร/ประเทศ และสอบสัมภาษณ์กับคณะกรรมการผู้ทรงคุณวุฒิในวันนี้
"รัฐบาลให้ความสำคัญกับการสร้างโอกาสแก่เยาวชนไทยในทุกจังหวัดอย่างอย่างทั่วถึง โดยเยาวชนที่ผ่านการคัดเลือกเข้าสู่โครงการ ODOS Summer Camp จะได้รับโอกาสในการเข้าถึงการศึกษาจากสถาบันการศึกษาชั้นนำ และบริษัทเทคโนโลยีระดับโลก ไม่ว่าจะเป็น AWS, Google, Microsoft, Huawei, Alibaba, Nokia, Canva, LinkedIn, Sony, Nintendo ฯลฯ ซึ่งรัฐบาลเชื่อว่า โอกาสในการเรียนรู้ไม่ควรถูกจำกัดอยู่แค่ในห้องเรียน นอกจากนี้ เยาวชนจะได้รับโอกาสในการค้นหาแรงบันดาลใจที่จะช่วยปรับมุมมอง และทำให้เห็นภาพฝันของตัวเองได้ชัดเจนขึ้น รวมถึงโอกาสในการสร้างคนรุ่นใหม่ของประเทศที่ไม่เพียงรู้เท่าทันโลก แต่ยังเป็นคนกล้าที่จะฝันและลงมือทำ เราหวังเป็นอย่างยิ่งว่า โอกาสที่น้อง ๆ ได้รับจะเป็นต้นทุนที่มีค่าสำหรับการดำเนินชีวิต และขอให้ทุกคนเก็บเกี่ยวความรู้และประสบการณ์ทั้งหมดก่อนกลับมาส่งต่อและแบ่งปันให้กับเพื่อนพี่น้อง เพื่อเป็นแรงบันดาลใจและสร้างสรรค์พลังแห่งอนาคตที่ยิ่งใหญ่ให้กับประเทศไทย" นายประเสริฐ กล่าว
ด้าน ดร.วาริน กล่าวว่า คณะรัฐมนตรีได้มอบหมายให้ กระทรวงดีอี โดย ดีป้า เป็นหน่วยงาน หลักในการดำเนินโครงการ ODOS Summer Camp หลักสูตรระยะสั้น 5 - 6 สัปดาห์ที่เปิดโอกาสให้นักเรียน/นักศึกษา อายุไม่เกิน 19 ปีที่มีภูมิลำเนาใน 878 อำเภอทั่วประเทศ 50 เขตในกรุงเทพฯ รวม 928 คน ซึ่งเป็นตัวแทนเขต/อำเภอได้มีประสบการณ์การใช้ชีวิตและการศึกษาในมหาวิทยาลัยชั้นนำใน 9 ประเทศ ประกอบด้วย สหรัฐอเมริกา สหราชอาณาจักร ฟินแลนด์ เอสโตเนีย ออสเตรเลีย จีน ญี่ปุ่น เกาหลีใต้ และสิงคโปร์ รวม 16 หลักสูตร พร้อมยกระดับทักษะดิจิทัลจากเจ้าของเทคโนโลยีที่เป็นบริษัทเทคโนโลยีระดับโลก และค้นหาแรงบันดาลใจในการต่อยอดไปสู่การเลือกสายการเรียนในระดับที่สูงขึ้น รวมถึงสายอาชีพในอนาคต
หลังจากนี้ โครงการจะประกาศรายชื่อผู้ผ่านการคัดเลือกรอบสุดท้ายในวันศุกร์ที่ 1 สิงหาคมนี้ทาง https://odos.thaigov.go.th/Announcement และเพจเฟซบุ๊ก ODOS Summer Camp ส่วนผู้ที่สนใจสามารถติดตามข้อมูลข่าวสารของโครงการ ODOS Summer Camp ได้ทาง https://odos.thaigov.go.th/ และเพจเฟซบุ๊ก ODOS Summer Camp

ที่มา : https://www.thaigov.go.th/news/contents/details/98897