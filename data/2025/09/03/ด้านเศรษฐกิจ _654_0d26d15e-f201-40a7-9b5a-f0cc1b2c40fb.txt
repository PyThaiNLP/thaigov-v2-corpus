รัฐบาลไทย-ข่าวทำเนียบรัฐบาล-สรุปผลการประเมินภาวะเศรษฐกิจไทยประจำปี 2568 ของ ASEAN+3 Macroeconomic Research Office ระหว่างวันที่ 18 - 29 สิงหาคม 2568 

วันพุธที่ 3 กันยายน 2568
03/09/2568
พิมพ์
สรุปผลการประเมินภาวะเศรษฐกิจไทยประจำปี 2568 ของ ASEAN+3 Macroeconomic Research Office ระหว่างวันที่ 18 - 29 สิงหาคม 2568
คณะผู้แทน AMRO นำโดย Mr. Yasuto Watanabe ผู้อำนวยการ และ Mr. Dong He หัวหน้านักเศรษฐศาสตร์ เข้าพบคณะผู้บริหาร สศค. เมื่อวันที่ 29 ส.ค.2568 เพื่อรายงานผลการสรุปภาวะเศรษฐกิจไทยประจำปี 2568 ซึ่งจัดขึ้นเป็นประจำทุกปี
คณะผู้แทนจาก ASEAN+3 Macroeconomic Research Office (AMRO) นำโดย Mr. Yasuto Watanabe ผู้อำนวยการ และ Mr. Dong He หัวหน้านักเศรษฐศาสตร์ ได้เข้าพบคณะผู้บริหารสำนักงานเศรษฐกิจการคลัง เมื่อวันที่ 29 สิงหาคม 2568 เพื่อรายงานผลการสรุปภาวะเศรษฐกิจไทยประจำปี 2568 ซึ่งจัดขึ้นเป็นประจำทุกปี โดยมีสาระสำคัญสรุป ดังนี้
AMRO ประเมินว่า เศรษฐกิจไทยจะขยายตัวร้อยละ 2.2 ในปี 2568 และร้อยละ 1.9 ในปี 2569 โดยในช่วงครึ่งแรกของปี 2568 เศรษฐกิจเติบโตสูงกว่าที่คาดการณ์ไว้ แต่มีแนวโน้มชะลอตัวในช่วงครึ่งหลังของปีตามการส่งออกซึ่งเร่งตัวขึ้นก่อนการบังคับใช้มาตรการภาษีนำเข้าของสหรัฐฯ และการชะลอตัวต่อเนื่องของภาคเอกชน ทั้งนี้ เศรษฐกิจไทยอยู่ระหว่างการเปลี่ยนผ่านสำคัญเพื่อสนับสนุนการเติบโตในอนาคต รวมถึงการปรับยุทธศาสตร์การใช้จ่ายภาครัฐไปสู่การลงทุน และการขยายการลงทุนในเทคโนโลยีขั้นสูงสำหรับอุตสาหกรรมยานยนต์ไฟฟ้า อิเล็กทรอนิกส์ และศูนย์ข้อมูล  สำหรับอัตราเงินเฟ้อทั่วไปคาดว่าจะอยู่ในระดับต่ำที่ร้อยละ 0.5 ในปี 2568 และร้อยละ 0.8 ในปี 2569 จากปัจจัยด้านอุปทานเป็นสำคัญ
ด้านนโยบายการเงิน AMRO ประเมินว่า ท่าทีผ่อนคลายในปัจจุบันยังเหมาะสม และอาจผ่อนคลายเพิ่มเติมได้ หากอุปสงค์ในประเทศชะลอตัวลงมากกว่าที่คาด อย่างไรก็ดี การใช้มาตรการทางการเงินควรรักษาสมดุลระหว่างการบริหารจัดการความเปราะบางจากหนี้ปัจจุบัน และการส่งเสริมการปล่อยสินเชื่อใหม่แก่ธุรกิจที่มีศักยภาพ
สำหรับนโยบายการคลัง AMRO มีข้อเสนอแนะให้ดำเนินมาตรการช่วยเหลือแบบเฉพาะเจาะจงอย่างต่อเนื่อง โดยให้ความสำคัญกับกลุ่มเปราะบาง พร้อมทั้งดำเนินการเพื่อลดการขาดดุลงบประมาณในระยะปานกลางเพื่อรักษาความยั่งยืนทางการคลัง
นอกจากนี้ AMRO เห็นว่านโยบายเชิงโครงสร้างจะมีบทบาทสำคัญในการช่วยให้ประเทศปรับตัวและเสริมศักยภาพการเติบโตในระยะยาว โดยควรเร่งการปฏิรูปด้านนวัตกรรม การพัฒนาทรัพยากรมนุษย์ และการขยายโครงสร้างพื้นฐาน นอกจากนี้ การส่งเสริมการลงทุนโดยตรงจากต่างประเทศที่มีคุณภาพจะเป็นกลไกหลักในการพัฒนาทักษะแรงงาน ถ่ายทอดเทคโนโลยี และเชื่อมโยงธุรกิจภายในประเทศ ซึ่งแนวทางดังกล่าวจะช่วยขับเคลื่อนการเติบโตอย่างทั่วถึง ยกระดับประสิทธิภาพของภาคอุตสาหกรรมและบริการ โดยเฉพาะยานยนต์ อิเล็กทรอนิกส์ และบริการดิจิทัล รวมถึงเสริมสร้างศักยภาพการแข่งขันของไทยในเวทีโลก
กองนโยบายเศรษฐกิจระหว่างประเทศ สำนักงานเศรษฐกิจการคลัง
โทร. 0-2273-9020 ต่อ 3622

ที่มา : https://www.thaigov.go.th/news/contents/details/100371