รัฐบาลไทย-ข่าวทำเนียบรัฐบาล-รมว.ท่องเที่ยวฯ หนุน ททท. ผนึก 20 พันธมิตร เดินหน้า “Shape Supply” ขับเคลื่อนอุตสาหกรรมท่องเที่ยวไทยสู่เป้าหมายความยั่งยืน STGs ปี 2030

วันอังคารที่ 22 กรกฎาคม 2568
รมว.ท่องเที่ยวฯ หนุน ททท. ผนึก 20 พันธมิตร เดินหน้า “Shape Supply” ขับเคลื่อนอุตสาหกรรมท่องเที่ยวไทยสู่เป้าหมายความยั่งยืน STGs ปี 2030
รมว.ท่องเที่ยวฯ หนุน ททท. ผนึก 20 พันธมิตร เดินหน้า “Shape Supply” ขับเคลื่อนอุตสาหกรรมท่องเที่ยวไทยสู่เป้าหมายความยั่งยืน STGs ปี 2030
วันที่ 21 กรกฎาคม 2568 ณ ศูนย์การประชุมแห่งชาติสิริกิติ์ กรุงเทพมหานคร นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานและสักขีพยานในพิธีลงนามหนังสือแสดงเจตจำนง (LOI) ระหว่างการท่องเที่ยวแห่งประเทศไทย (ททท.) และ 20 หน่วยงานพันธมิตรภาครัฐ เอกชน และภาคประชาสังคม เพื่อร่วมกันขับเคลื่อนอุตสาหกรรมท่องเที่ยวไทยสู่เป้าหมายการท่องเที่ยวยั่งยืน (Sustainable Tourism Goals: STGs) ภายในปี 2030 ผ่านโครงการ “Shape Supply” ที่มุ่งเสริมสร้างระบบนิเวศการท่องเที่ยวไทยให้เติบโตอย่างมีคุณภาพและยั่งยืนในทุกมิติ โดยมีนายจักรพล ตั้งสุทธิธรรม ผู้ช่วยรัฐมนตรีฯ และโฆษกกระทรวงฯ, นายจักรพรรดิ์ คล่องพยาบาล ที่ปรึกษารัฐมนตรีฯ,  นางสาวนัทรียา ทวีวงศ์ ปลัดกระทรวงฯ , นางสาวฐาปนีย์  เกียรติไพบูลย์ ผู้ว่าการ ททท. และ 20 หน่วยงานพันธมิตร ทั้งภาครัฐและเอกชนเข้าร่วมอย่างพร้อมเพรียง
นายสรวงศ์ เทียนทอง กล่าวแสดงความยินดีต่อความร่วมมือครั้งสำคัญ พร้อมเน้นย้ำว่า รัฐบาลให้ความสำคัญกับการยกระดับการท่องเที่ยวไทยให้เติบโตอย่างมีคุณภาพ ควบคู่ไปกับการพัฒนาอย่างยั่งยืนในมิติด้านเศรษฐกิจ สังคม วัฒนธรรม และสิ่งแวดล้อม โดยการลงนามครั้งนี้ ถือเป็นจุดเริ่มต้นของความร่วมมือที่เข้มแข็งในการบูรณาการทรัพยากรและศักยภาพของทุกภาคส่วน เพื่อผลักดันการดำเนินงานตามเป้าหมาย STGs ให้เกิดผลอย่างเป็นรูปธรรม อันจะนำไปสู่อนาคตของการท่องเที่ยวไทยที่มั่นคงและยั่งยืน
ด้านนางสาวฐาปนีย์ เกียรติไพบูลย์ ผู้ว่าการ ททท. เปิดเผยว่า ททท. ได้นำเป้าหมายการพัฒนาที่ยั่งยืน (SDGs) ขององค์การสหประชาชาติมาพัฒนาเป็น “เป้าหมายการท่องเที่ยวยั่งยืน (STGs)” เพื่อใช้เป็นแนวทางในการส่งเสริมสินค้าและบริการท่องเที่ยวที่เป็นมิตรต่อสิ่งแวดล้อม ผ่านโครงการรับรอง เช่น STGs STAR, Carbon Footprint Hotels (CF-Hotels) และรางวัลอุตสาหกรรมท่องเที่ยวไทย (TTA) โดยในปี 2568 ได้มีการเพิ่มรางวัลประเภท “องค์กรสนับสนุนและส่งเสริมการท่องเที่ยวยั่งยืน” และยกระดับรางวัลด้านความยั่งยืนในทุกประเภท
พันธมิตรทั้ง 20 หน่วยงานที่ร่วมลงนามในครั้งนี้ ได้แก่ กรมการท่องเที่ยว, การกีฬาแห่งประเทศไทย, กรมการเปลี่ยนแปลงสภาพภูมิอากาศและสิ่งแวดล้อม, องค์การบริหารจัดการก๊าซเรือนกระจก (อบก.), องค์การบริหารการพัฒนาพื้นที่พิเศษเพื่อการท่องเที่ยวอย่างยั่งยืน (อพท.), สำนักงานส่งเสริมการจัดประชุมและนิทรรศการ (สสปน.), สอวช., สภาอุตสาหกรรมท่องเที่ยวแห่งประเทศไทย, สมาคมไทยธุรกิจการท่องเที่ยว (ATTA), สมาคมโรงแรมไทย (THA), สมาคมท่องเที่ยวเชิงอนุรักษ์และผจญภัย, สมาคมส่งเสริมการประชุมนานาชาติ – ไทย (TICA), มูลนิธิพัฒนาการท่องเที่ยวยั่งยืน, บริษัท กลุ่มเซ็นทรัล จำกัด, บริษัท AWC, บริษัท ไมเนอร์ อินเตอร์เนชันแนล จำกัด (มหาชน), บริษัท ดุสิตธานี จำกัด (มหาชน), บริษัท เดอะมอลล์ กรุ๊ป จำกัด, บริษัท สยามพิวรรธน์ จำกัด และบริษัท วัน แบงค็อก จำกัด
สำหรับแนวทางการดำเนินงานร่วมกันระหว่างปี 2568–2570 จะครอบคลุมการส่งเสริมการรับรองผู้ประกอบการและชุมชนท่องเที่ยวตามมาตรฐานความยั่งยืนของ ททท. และหน่วยงานที่เกี่ยวข้อง การพัฒนาเส้นทางท่องเที่ยวคาร์บอนสุทธิเป็นศูนย์ การจัดกิจกรรมไมซ์ที่เป็นกลางทางคาร์บอน การนำแนวทาง ESG / BCG / Eco-efficiency มาใช้ในกิจกรรมกีฬาและท่องเที่ยวเชิงกีฬา รวมถึงการส่งเสริม Zero Waste ในแหล่งท่องเที่ยวและสถานประกอบการ
นายสรวงศ์ฯ กล่าวทิ้งท้ายว่า “ความร่วมมือในวันนี้คือหมุดหมายสำคัญที่สะท้อนถึงความมุ่งมั่นของทุกภาคส่วน ในการสร้างระบบนิเวศการท่องเที่ยวที่ไม่เพียงแต่เข้มแข็ง หากยังเป็นมิตรต่อสิ่งแวดล้อมและเติบโตอย่างยั่งยืน เพื่อส่งต่อคุณค่าให้กับคนรุ่นต่อไป”

ที่มา : https://www.thaigov.go.th/news/contents/details/98640