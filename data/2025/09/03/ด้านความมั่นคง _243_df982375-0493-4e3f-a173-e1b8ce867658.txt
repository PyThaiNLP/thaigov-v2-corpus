รัฐบาลไทย-ข่าวทำเนียบรัฐบาล-​“ดร.เฉลิมชัย” เปิด “เส้นทางศึกษาธรรมชาติอารยสถาปัตย์ จุดท่องเที่ยวสำคัญ อุทยานแห่งชาติเขาใหญ่ ยกระดับการท่องเที่ยวเพื่อคนทั้งมวล

วันพุธที่ 30 กรกฎาคม 2568
​“ดร.เฉลิมชัย” เปิด “เส้นทางศึกษาธรรมชาติอารยสถาปัตย์ จุดท่องเที่ยวสำคัญ อุทยานแห่งชาติเขาใหญ่ ยกระดับการท่องเที่ยวเพื่อคนทั้งมวล
​“ดร.เฉลิมชัย” เปิด “เส้นทางศึกษาธรรมชาติอารยสถาปัตย์ จุดท่องเที่ยวสำคัญ อุทยานแห่งชาติเขาใหญ่ ยกระดับการท่องเที่ยวเพื่อคนทั้งมวล
วันที่ 30 กรกฎาคม 2568 เวลา 10.45 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานในพิธีเปิด “เส้นทางศึกษาธรรมชาติอารยสถาปัตย์” (Universal Design) ณ ศูนย์บริการนักท่องเที่ยว อุทยานแห่งชาติเขาใหญ่ จังหวัดนครนายก โดยมี นายนราพัฒน์ แก้วทอง ผู้ช่วยรัฐมนตรีประจำ ทส. พร้อมด้วย นายอรรถพล เจริญชันษา อธิบดีกรมอุทยานแห่งชาติ สัตว์ป่า และพันธุ์พืช นายชานน วาสิกศิริ ผู้ว่าราชการจังหวัดนครนายก นายกฤษณะ ละไล ประธานมูลนิธิอารยสถาปัตย์เพื่อคนทั้งมวล ตลอดจนคณะผู้บริหารระดับสูงของกระทรวงฯ เข้าร่วมในพิธี และร่วมเดินสำรวจเส้นทางศึกษาธรรมชาติ
ดร.เฉลิมชัย รมว.ทส.  กล่าวว่า การจัดทำเส้นทางศึกษาธรรมชาติแห่งนี้ มีเป้าหมายสำคัญในการรองรับนักท่องเที่ยวทุกกลุ่มอย่างเท่าเทียม โดยเฉพาะผู้สูงอายุ ผู้พิการ หญิงตั้งครรภ์ และเด็กเล็ก ซึ่งถือเป็นการเตรียมความพร้อมสู่สังคมผู้สูงวัยและส่งเสริมการเข้าถึงทรัพยากรธรรมชาติอย่างทั่วถึง ตามแนวคิด “ไม่ทิ้งใครไว้ข้างหลัง” นอกจากนี้ ยังเพื่อเป็นการเตรียมความพร้อมของพื้นที่สำหรับรองรับการแข่งขันกีฬา IWAS Games หรือการแข่งขันกีฬาคนพิการทางการเคลื่อนไหวนานาชาติ ที่ประเทศไทยจะเป็นเจ้าภาพในเดือนเมษายน 2569 โดยได้มอบหมายให้กรมอุทยานแห่งชาติ สัตว์ป่า และพันธุ์พืช เดินหน้าปรับปรุงอุทยานแห่งชาติทั่วประเทศให้สามารถเข้าถึงได้สำหรับผู้ใช้วีลแชร์ภายในปี 2569
อุทยานแห่งชาติเขาใหญ่ถือเป็นต้นแบบของอุทยานแห่งชาติ ที่มีการปรับปรุงให้มีทางลาด ห้องน้ำสำหรับผู้พิการ ป้ายบอกทางที่ชัดเจน และสิ่งอำนวยความสะดวกอื่น ๆ ตามมาตรฐาน Universal Design ในบริเวณจุดสำคัญ อาทิ ด่านตรวจศาลเจ้าพ่อเขาใหญ่ จุดชมวิว กม.30 ต.หมูสี อ.ปากช่อง จ.นครราชสีมา ศูนย์บริการนักท่องเที่ยว ศูนย์อาหาร อ่างเก็บน้ำสายศร เป็นต้น

ที่มา : https://www.thaigov.go.th/news/contents/details/99111