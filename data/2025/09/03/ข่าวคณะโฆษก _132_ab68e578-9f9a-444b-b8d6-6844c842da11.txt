รัฐบาลไทย-ข่าวทำเนียบรัฐบาล-รัฐบาลส่งกำลัง ช่วยเหลือประชาชนเต็มที่ สั่ง ปภ. สนับสนุนการให้ความช่วยเหลือทุกด้าน ดูแลประชาชนชายแดน อย่างเต็มที่

วันอาทิตย์ที่ 27 กรกฎาคม 2568
27/07/2568
พิมพ์
รัฐบาลส่งกำลัง ช่วยเหลือประชาชนเต็มที่ สั่ง ปภ. สนับสนุนการให้ความช่วยเหลือทุกด้าน ดูแลประชาชนชายแดน อย่างเต็มที่
รัฐบาลส่งกำลัง ช่วยเหลือประชาชนเต็มที่ สั่ง ปภ. สนับสนุนการให้ความช่วยเหลือทุกด้าน ดูแลประชาชนชายแดน อย่างเต็มที่
วันนี้ (27 กรกฎาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาล โดยกรมป้องกันและบรรเทาสาธารณภัย (ปภ.) ได้ติดตามสถานการณ์ความไม่สงบบริเวณชายแดนไทย–กัมพูชาอย่างต่อเนื่อง พร้อมสั่งการศูนย์ ปภ. เขตในพื้นที่ชายแดนระดมสนับสนุนเครื่องจักรกลสาธารณภัย และกำลังเจ้าหน้าที่เพื่อดูแลความปลอดภัยของประชาชนในทุกด้าน ทั้งการอพยพ การดูแลศูนย์พักพิงชั่วคราว และการดำรงชีพเบื้องต้น ในเบื้องต้นได้จัดส่งเครื่องจักรกลสำคัญ อาทิ รถเคลื่อนย้ายผู้ประสบภัย รถผลิตน้ำดื่ม รถประกอบอาหาร รถดับเพลิงเคมีโฟม และรถไฟฟ้าส่องสว่าง เข้าพื้นที่จังหวัดจันทบุรี ตราด และสระแก้ว ซึ่งเป็นพื้นที่ที่มีสถานการณ์เพิ่มเติม โดยเน้นย้ำให้เตรียมความพร้อมหากมีความจำเป็นต้องอพยพประชาชนเร่งด่วน และให้ใช้ระบบแจ้งเตือน Cell Broadcast ผ่านกรมเตือนภัยพิบัติแห่งชาติ เพื่อให้ประชาชนในพื้นที่รับทราบสถานการณ์ได้อย่างรวดเร็ว ทั้งนี้ เพื่อเพิ่มประสิทธิภาพในการให้ความช่วยเหลือประชาชนอย่างทันท่วงที รัฐบาลได้ดำเนินการขอขยายวงเงินทดรองราชการกรณีฉุกเฉินจากเดิมจังหวัดละ 20 ล้านบาท เป็นจังหวัดละ 100 ล้านบาท ซึ่งได้รับอนุมัติแล้ว 4 จังหวัด ได้แก่ สุรินทร์ บุรีรัมย์ อุบลราชธานี และศรีสะเกษ ส่วนอีก 3 จังหวัดที่อยู่ระหว่างการเสนอ ได้แก่ จันทบุรี ตราด และสระแก้ว “รัฐบาลยืนยันใช้ทุกกลไกที่มีอย่างเต็มศักยภาพ เพื่อบรรเทาความเดือดร้อนของประชาชนในทุกมิติ” นางสาวศศิกานต์ กล่าว

ที่มา : https://www.thaigov.go.th/news/contents/details/98904