รัฐบาลไทย-ข่าวทำเนียบรัฐบาล-ไปดูให้ชัด ๆ ไทยถูกถล่มโรงพยาบาลโรงเรียนพื้นที่พลเรือนมากขนาดไหน พรุ่งนี้พาทูตและสื่อลงพื้นที่ชายแดน

วันพฤหัสบดีที่ 31 กรกฎาคม 2568
31/07/2568
พิมพ์
ไปดูให้ชัด ๆ ไทยถูกถล่มโรงพยาบาลโรงเรียนพื้นที่พลเรือนมากขนาดไหน พรุ่งนี้พาทูตและสื่อลงพื้นที่ชายแดน
พรุ่งนี้ "รัฐบาล" พาคณะทูต ทูตทหาร สื่อไทย-เทศลงพื้นที่จริงชายแดน ให้เห็นกับตาว่าไทยถูกถล่มบ้านเรือนประชาชน โรงเรียนและโรงพยาบาลอย่างโหดเหี้ยมขนาดไหนในเชิงประจักษ์ ไม่ต้องโกหกหรือหลอกลวงไปวัน ๆ เหมือนกัมพูชา
วันนี้ (31 กรกฎาคม 2568) เวลา 19.30 น. นายจิรายุ ห่วงทรัพย์ โฆษกประจำสำนักนายกรัฐมนตรี คณะกรรมการ ศบ.ทก. เปิดเผยว่าในวันพรุ่งนี้ ศุกร์ที่ 1 สิงหาคม 2568  รัฐบาล โดยคณะกรรมการศูนย์เฉพาะกิจบริหารสถานการณ์ชายแดนไทย–กัมพูชา (ศบ.ทก.) กระทรวงกลาโหม กระทรวงการต่างประเทศ กระทรวงมหาดไทย และ สำนักนายกรัฐมนตรี โดยกรมประชาสัมพันธ์ จะนำคณะทูต และผู้ช่วยทูตทหารประจำสถานเอกอัครราชทูตในประเทศไทย รวมทั้งสื่อมวลชนทั้งไทยและต่างประเทศ ลงพื้นที่ชายแดนจังหวัดศรีสะเกษและอุบลราชธานี เพื่อสังเกตการณ์สถานที่ที่ที่ได้รับผลกระทบจากการโจมตี พื้นที่พลเรือนจากสถานการณ์ ชายแดนไทย–กัมพูชา
ทั้งนี้ กระทรวงการต่างประเทศได้เชิญคณะทูตานุทูต และผู้ช่วยทูตทหาร รวม 24 ประเทศ สื่อมวลชนไทย ประมาณ 110 คน จาก 18 หน่วยงาน/สำนักข่าวและสื่อต่างประเทศประมาณ 40 คนจาก 26 สำนักข่าวลงพื้นที่ เพื่อสื่อสารให้ประชาคมโลกทราบถึงข้อมูลหลักฐานที่เป็นข้อเท็จจริง
การลงพื้นที่ครั้งนี้เปิดให้คณะผู้แทนทางการทูตและสื่อมวลชนร่วมตรวจสอบสถานการณ์ในพื้นที่จริง เพื่อยืนยันข้อเท็จจริงต่อประชาคมโลก โดยจะได้เห็นภาพจริงของความเสียหายต่อบ้านเรือนประชาชน โรงพยาบาล โรงเรียน และสถานที่สาธารณะ ซึ่งเป็นผลจากการโจมตีของฝ่ายกัมพูชาที่พุ่งเป้าไปยังเป้าหมาย ทางพลเรือนที่ไม่ใช่ทางทหาร ซึ่งเป็นการละเมิดอย่างร้ายแรงต่อ กฎการปะทะและ กฎหมายมนุษยธรรม ระหว่างประเทศ หลักสิทธิมนุษยชน และอนุสัญญาว่าด้วยสิทธิเด็ก
ฝ่ายไทยยืนยันจะไม่สร้างภาพลวง ไม่โกหกรายวัน ไม่ให้ข่าวบิดเบือน และไม่กล่าวหาด้วยข้อมูลที่ไม่มีมูล ไม่มีพยานหลักฐาน  แต่รัฐบาลไทยจะสะท้อนข้อเท็จจริงจากพื้นที่ให้ประชาคมโลกเห็นด้วยตาตนเอง และตัดสินด้วยข้อมูลจากพื้นที่จริง
สำหรับกำหนดการในพรุ่งนี้ (วันศุกร์ที่ 1 สิงหาคม 2568) จะรับฟังบรรยายสรุปสถานการณ์  มทบ.22  ค่ายสรรพสิทธิประสงค์ จังหวัดอุบลราชธานี จากนั้นจะลงพื้นที่สังเกตการณ์พื้นที่เสียหายต่าง ๆ และ พบปะประชาชน ที่อพยพจากแนวชายแดนด้วย
นายจิรายุกล่าวต่อไปว่า ทั้งนี้ การลงพื้นที่จะเป็นไปภายใต้มาตรการรักษาความปลอดภัยสูงสุด ฝ่ายไทยจะยึดถือความปลอดภัยเป็นปัจจัยหลัก เนื่องจากที่ผ่านมาไทยไม่เคยเป็นฝ่ายเริ่มโจมตีก่อน และไม่เคยโจมตีพื้นที่โรงพยาบาลโรงเรียนของพลเรือน อีกทั้งจะเป็นการสะท้อนภาพความจริงใจในการหยุดยิงและนำพาสันติภาพกลับคืนสู่ภูมิภาคนี้ต่อไป

ที่มา : https://www.thaigov.go.th/news/contents/details/99168