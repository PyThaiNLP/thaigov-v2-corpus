รัฐบาลไทย-ข่าวทำเนียบรัฐบาล-“สุดาวรรณ” รมว.อว. ร่วมประชุมบอร์ดนโยบายอวกาศแห่งชาติ เตรียมปลดล็อกใช้ดาวเทียมต่างชาติเพิ่มทางเลือก-ร่างแผนแม่บทอวกาศแห่งชาติ กำหนดทิศทางอนาคตประเทศไทย

วันพุธที่ 16 กรกฎาคม 2568
“สุดาวรรณ” รมว.อว. ร่วมประชุมบอร์ดนโยบายอวกาศแห่งชาติ เตรียมปลดล็อกใช้ดาวเทียมต่างชาติเพิ่มทางเลือก-ร่างแผนแม่บทอวกาศแห่งชาติ กำหนดทิศทางอนาคตประเทศไทย
เมื่อวันที่ 15 กรกฎาคม 2568 นางสาวสุดาวรรณ หวังศุภกิจโกศล รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) เข้าร่วมการประชุมคณะกรรมการนโยบายอวกาศแห่งชาติ ครั้งที่ 1/2568
เมื่อวันที่ 15 กรกฎาคม 2568 นางสาวสุดาวรรณ หวังศุภกิจโกศล รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) เข้าร่วมการประชุมคณะกรรมการนโยบายอวกาศแห่งชาติ ครั้งที่ 1/2568 โดยมีนายประเสริฐ จันทรรวงทอง รองนายกรัฐมนตรี ในฐานะประธานกรรมการนโยบายอวกาศแห่งชาติ เป็นประธาน และมีนางสาวลิณธิภรณ์ วริณวัชรโรจน์ รัฐมนตรีช่วยว่าการกระทรวงศึกษาธิการ นายอภิชาต ศักดิเศรษฐ์ ที่ปรึกษารัฐมนตรีว่าการกระทรวงทรัพยากรธรรมชาติและสิ่งแวดล้อม ศาสตราจารย์พิเศษ วิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม ดร.ปกรณ์ อาภาพันธุ์ ผู้อำนวยการสำนักงานพัฒนาเทคโนโลยีอวกาศและภูมิสารสนเทศ (จิสด้า) คณะผู้บริหารและผู้มีส่วนเกี่ยวข้อง เข้าร่วม ณ ห้องประชุม 301 ตึกบัญชาการ 1 ทำเนียบรัฐบาล
สำหรับการประชุมดังกล่าวที่มีประชุมได้รับทราบความคืบหน้าการดำเนินงานที่สำคัญหลายด้าน ไม่ว่าจะเป็น การลงนามข้อตกลงอาร์เทมิส (Artemis Accords) ซึ่งเป็นความร่วมมือด้านการสำรวจดวงจันทร์อย่างสันติร่วมกับนานาชาติที่นำโดยสหรัฐอเมริกา และ ความร่วมมือกับสาธารณรัฐประชาชนจีนในโครงการสถานีวิจัยนานาชาติบนดวงจันทร์ (ILRS) สะท้อนบทบาทของไทยในการสร้างสมดุลและความร่วมมือกับมหาอำนาจด้านอวกาศของโลก
ในส่วนของวาระการประชุมที่น่าจับตามองเป็นพิเศษประกอบด้วยประเด็นสำคัญ ได้แก่ (1)(ร่าง) นโยบายการอนุญาตให้ใช้ดาวเทียมต่างชาติในประเทศ (Landing Rights โดยจะมีการพิจารณาหลักเกณฑ์และแนวปฏิบัติเพื่อให้ดาวเทียมต่างชาติสามารถเข้ามาให้บริการในประเทศได้ ซึ่งคาดว่าจะช่วยส่งเสริมการแข่งขัน เพิ่มทางเลือกให้ผู้บริโภค และกระตุ้นเศรษฐกิจของประเทศ (2) การเข้าร่วมอนุสัญญาว่าด้วยความรับผิดระหว่างประเทศฯ (Liability Convention): เป็นการยกระดับมาตรฐานการดำเนินกิจการอวกาศของไทยให้ทัดเทียมนานาชาติ โดยการเข้าเป็นภาคีอนุสัญญาดังกล่าว จะเป็นการแสดงความรับผิดชอบต่อความเสียหายที่อาจเกิดจากวัตถุอวกาศของไทย ซึ่งจะช่วยสร้างความเชื่อมั่นให้กับประชาคมโลกในการทำกิจกรรมอวกาศร่วมกับประเทศไทย และ (3) (ร่าง) แผนแม่บทอวกาศแห่งชาติ พ.ศ. 2566 - 2580 นับเป็นการวางรากฐานและกำหนดวิสัยทัศน์ระยะยาวให้กับการพัฒนาด้านอวกาศของประเทศอย่างเป็นรูปธรรม โดยแผนแม่บทฉบับนี้จะเป็นกรอบชี้นำการดำเนินงานของทุกภาคส่วน ทั้งภาครัฐและเอกชน

ที่มา : https://www.thaigov.go.th/news/contents/details/98459