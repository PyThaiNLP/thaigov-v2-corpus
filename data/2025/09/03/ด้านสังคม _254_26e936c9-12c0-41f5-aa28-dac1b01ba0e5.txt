รัฐบาลไทย-ข่าวทำเนียบรัฐบาล-พม. ยกย่องเชิดชูเกียรติ 19 ผู้นำคนพิการสร้างแรงบันดาลใจ "TOP 10" แบบอย่างความสำเร็จ "คนพิการทำได้" เป็นพลังขับเคลื่อนสังคม

วันพุธที่ 13 สิงหาคม 2568
พม. ยกย่องเชิดชูเกียรติ 19 ผู้นำคนพิการสร้างแรงบันดาลใจ "TOP 10" แบบอย่างความสำเร็จ "คนพิการทำได้" เป็นพลังขับเคลื่อนสังคม
พม. ยกย่องเชิดชูเกียรติ 19 ผู้นำคนพิการสร้างแรงบันดาลใจ "TOP 10" แบบอย่างความสำเร็จ "คนพิการทำได้" เป็นพลังขับเคลื่อนสังคม
วันที่ 13 สิงหาคม 2568 นายธเนศพล ธนบุณยวัฒน์ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ เป็นประธานในงาน “เชิดชูเกียรติผู้นำคนพิการที่สร้างแรงบันดาลใจ TOP 10” เพื่อยกย่องเชิดชูเกียรติผู้นำคนพิการ จำนวน 19 คนที่สร้างแรงบันดาลใจ และเป็นตัวอย่างให้กับคนพิการและคนทั่วไปในสังคม ที่สามารถก้าวข้ามผ่านความพิการและปัญหาอุปสรรคที่ต้องเผชิญ สู่เส้นทางของความสำเร็จ โดยมี นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) กล่าวรายงาน และ ด.ต. วรวิทย์ ณะรัตตะ ตัวแทนคนพิการที่รับรางวัล กล่าวความรู้สึกและแรงบันดาลใจส่งต่อพลังบวกจากคนพิการสู่สังคม โดยถ่ายทอดเรื่องราวชีวิตของคนพิการที่ผ่านอุปสรรค และพัฒนาตนเองจนมีอาชีพ มีคุณค่า และกล้าออกมายืนหยัดต่อหน้าสังคม อีกทั้ง นายโชคชัย วิเชียรชัยยะ อธิบดีกรมส่งเสริมและพัฒนาคุณภาพชีวิตคนพิการ คณะผู้บริหารกระทรวง พม. ผู้อำนวยการองค์การสงเคราะห์ทหารผ่านศึก ในพระบรมราชูปถัมภ์ ผู้แทนองค์กรด้านคนพิการ คนพิการ และผู้ดูแลคนพิการ เข้าร่วมงาน ณ ห้องประชุมปกรณ์ อังศุสิงห์ ชั้น 2 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ สะพานขาว กทม.
นายธเนศพล กล่าวว่า กระทรวงการพัฒนาสังคมและความมั่นคงของมนุษย์ (พม.) โดยกรมส่งเสริมและพัฒนาคุณภาพชีวิตคนพิการ (พก.) กำหนดแนวทางขับเคลื่อนการดำเนินงานตามพันธกิจสำคัญ (Flagship Projects) ด้านพัฒนาคุณภาพชีวิตคนพิการ ซึ่งมีเป้าหมายเพื่อให้คนพิการก้าวข้ามความพิการ สร้างอาชีพ มีรายได้ พึ่งตนเองได้ และร่วมรับผิดชอบสังคม โดยขับเคลื่อนการดำเนินงานผ่าน 3 โครงการสำคัญ ดังนี้ 1) “โครงการผู้นำคนพิการที่สร้างแรงบันดาลใจ Top 10” 2) โครงการสร้างอาชีพเพิ่มรายได้สำหรับคนพิการ และ 3) โครงการเสริมสร้างความเข้าใจต่อคนพิการและความพิการ โดยในปีงบประมาณ 2568 กระทรวง พม. โดย พก. ได้ขับเคลื่อนงานด้านคนพิการที่ต่อยอดขยายผลจาก “นโยบาย 5x5 ฝ่าวิกฤตประชากร” ที่มุ่งเพิ่มโอกาสและเสริมสร้างคุณค่าคนพิการ ภายใต้ พันธกิจสำคัญ (Flagship projects) ด้านที่ 4 พัฒนาคุณภาพชีวิตคนพิการ เพื่อให้คนพิการก้าวข้ามความพิการ สร้างอาชีพ สร้างรายได้ พึ่งตนเองได้ และร่วมรับผิดชอบสังคม โดยความพิการไม่เป็นข้อจำกัด
วันนี้จึงได้จัดงาน “เชิดชูเกียรติผู้นำคนพิการที่สร้างแรงบันดาลใจ TOP 10” เป็นส่วนหนึ่งของการดำเนินงาน ภายใต้โครงการผู้นำคนพิการที่สร้างแรงบันดาลใจ "Top 10" เพื่อยกย่องเชิดชูเกียรติแบบอย่างของความสำเร็จว่า “คนพิการทำได้” ด้วยความสามารถและศักยภาพของคนพิการบนเส้นทางของการก้าวข้ามความพิการสู่ความสำเร็จและมีส่วนร่วมตอบแทนสังคม ซึ่งจะสร้างความคิดและความเข้าใจในการอยู่ร่วมกันของคนพิการ บุคคลทั่วไป และสังคมที่มีต่อคนพิการและความพิการ เป็นการสร้างแรงบันดาลใจให้คนพิการและบุคคลทั่วไปร่วมกันสร้างสังคมแห่งโอกาส โดยไม่ทิ้งใครไว้ข้างหลัง และตระหนักถึงพลังของคนพิการในการเป็นกำลังสำคัญในการพัฒนาประเทศ
สำหรับการพิจารณาคุณสมบัติของผู้นำคนพิการ ตามบริบทของกระทรวง พม. เพื่อนำมาสร้างการรับรู้สื่อสาธารณะในสังคม ด้วย 3 แนวคิดของการค้นหาผู้นำคนพิการ ได้แก่ 1) “คนพิการที่ประสบความสำเร็จ” ถ่ายทอดเรื่องราว 3S ได้แก่ Self บอกเล่าเรื่องราวตนเอง Society สะท้อนชีวิตให้สังคมรับรู้ และ Sustainable ต่อยอดความยั่งยืนในสังคม 2) "คนพิการที่ลุกขึ้นยืนได้" (Best from Basic) โดยคนพิการที่ได้รับการส่งเสริมพัฒนาศักยภาพด้านอาชีพและประสบความสำเร็จ และ 3) "คนพิการในสังคมที่ร่วมช่วยเหลือคนพิการและไม่ทิ้งใครไว้ข้างหลัง" (Stand and Strong) โดยคนพิการที่ได้รับการส่งเสริมสิทธิ สวัสดิการ พึ่งตนเองได้ ในวันนี้ จึงมีการมอบรางวัลให้ 19 ผู้นำคนพิการ อาทิ วีรบุรุษชายแดนใต้ ผู้ไม่ยอมแพ้ชีวิต ดาบตำรวจ วรวิทย์ ณะรัตตะ , ศักยภาพไม่มีขีดจำกัด คุณคริสโตเฟอร์ เบญจกุล , นักกีฬาทีมชาติไทยสร้างชื่อคว้าเหรียญทองศึกพาราลิมปิก อรรถชัย ศรีวิชัย , ครูพิการทางการเห็น ที่มองเห็นศักยภาพในทุกคน “ครูไอซ์” ดำเกิง มุ่งธัญญา , นักว่ายน้ำผู้ไม่ยอมแพ้ต่อข้อจำกัด มลฤดี เก่งพิลา , นักเขียนผู้มีหัวใจเต็มเปี่ยมไปด้วยความฝัน “แบมแบม” ชนิสรา หน่ายมี , ณธีร์ พิมสาร นักกีฬาว่ายน้ำคนพิการทีมชาติไทย , ครูผู้สอนศิลปะบำบัด เพื่อผู้ประสบภัย พื้นที่ชายแดนไทย – กัมพูชา พจน์ สุรสร  เป็นต้น ซึ่งทุกท่านล้วนเป็นทรัพยากรมนุษย์ที่มีคุณค่าและมีศักยภาพในการพัฒนาอย่างต่อเนื่อง ที่ได้รับการส่งเสริมสิทธิ สวัสดิการ การพัฒนาศักยภาพด้านอาชีพ จนมีความเข้มแข็ง พึ่งตนเองได้ มีส่วนร่วมรับผิดชอบสังคม โดยคนพิการที่ประสบความสำเร็จทุกท่านจะร่วมสร้างแรงบันดาลใจ เพื่อส่งเสริมให้คนพิการในสังคมสามารถก้าวข้ามความพิการสู่การเป็นคนพิการที่เข้มแข็ง ประสบความสำเร็จ และบุคคลทั่วไปมีเจตคติเชิงสร้างสรรค์ต่อคนพิการและความพิการ
นายธเนศพล กล่าวเพิ่มเติมว่า บุคคลทั้ง 19 ท่านที่ได้รับการเชิดชูเกียรติในวันนี้ คือ ทรัพยากรมนุษย์ที่มีคุณค่าและมีศักยภาพในการพัฒนาอย่างต่อเนื่อง ทั้งในด้านความรู้ ความสามารถ และทักษะในสายอาชีพต่าง ๆ สิ่งนี้เป็นเครื่องยืนยันว่าความพิการไม่ใช่อุปสรรค แต่คือความแตกต่างที่มีคุณค่าในตัวเอง ทั้งนี้ ในนามของกระทรวง พม. ขอแสดงความยินดีและชื่นชมผู้นำคนพิการทุกท่าน ขอให้เชื่อมั่นว่า รัฐบาล โดยกระทรวง พม. พร้อมที่จะเป็นแรงผลักดันหนุนเสริม ให้คนพิการทุกท่านดำเนินชีวิตอย่างมีคุณค่า มีศักดิ์ศรีความเป็นมนุษย์และดำรงชีวิตอยู่ในสังคมอย่างเสมอภาคกับคนทั่วไป และหวังเป็นอย่างยิ่งว่า การจัดงานในครั้งนี้จะเป็นจุดเริ่มต้นของการยกระดับคุณภาพชีวิตคนพิการให้ดียิ่งขึ้น เพื่อประโยชน์สูงสุดแก่คนพิการ ครอบครัว ชุมชน และสังคม ก้าวไปสู่การสร้างสังคม แห่งโอกาสสำหรับทุกคนในสังคมได้อย่างแท้จริง
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #ผู้นำคนพิการ #สร้างแรงบันดาลใจ #โครงการผู้นำคนพิการที่สร้างแรงบันดาลใจTop10

ที่มา : https://www.thaigov.go.th/news/contents/details/99671