รัฐบาลไทย-ข่าวทำเนียบรัฐบาล-กองกำลังผาเมือง ปะทะกลุ่มขบวนการลักลอบลำเลียงยาเสพติด ยึดยาบ้า 1,350,000 เม็ด กลุ่มขบวนการฯ เสียชีวิต 5 ราย ในพื้นที่ อำเภอฝาง จังหวัดเชียงใหม่

วันอังคารที่ 5 สิงหาคม 2568
กองกำลังผาเมือง ปะทะกลุ่มขบวนการลักลอบลำเลียงยาเสพติด ยึดยาบ้า 1,350,000 เม็ด กลุ่มขบวนการฯ เสียชีวิต 5 ราย ในพื้นที่ อำเภอฝาง จังหวัดเชียงใหม่
จากกรณี กองร้อยทหารม้าที่ 3 หน่วยเฉพาะกิจไชยานุภาพ ได้รับแจ้งจากแหล่งข่าวในพื้นที่ ว่าจะมีการลักลอบลำเลียงยาเสพติดจากแนวชายแดนโดยใช้ช่องทางธรรมชาติเข้ามาในพื้นที่ หน่วยจึงจัดกำลัง กองร้อยทหารม้าที่ 3 หน่วยเฉพาะกิจไชยานุภาพ จำนวน 2 ชุดปฏิบัติการ
ทำการลาดตระเวนเฝ้าตรวจเพื่อป้องกันและสกัดกั้นการกระทำผิดตามพระราชบัญญัติยาเสพติด บริเวณเส้นทางพระธาตุดอยอ่างขาง และเส้นทางแยกบ้านหลวง ตำบลแม่งอน อำเภอฝาง จังหวัดเชียงใหม่
ต่อมาเมื่อวันที่ 2 สิงหาคม 2568 เวลา 02.40 นาฬิกา ได้ตรวจพบกลุ่มขบวนการลักลอบลำเลียงยาเสพติด จำนวน 6 - 8 คน แบกเป้สะพายหลัง ชุดปฏิบัติการกองร้อยทหารม้าที่ 3 หน่วยเฉพาะกิจไชยานุภาพ จึงให้สัญญาณให้หยุด แต่กลุ่มขบวนการฯ ได้ใช้อาวุธไม่ทราบชนิดยิงมายังฝ่ายเรา จนเกิดการปะทะ ประมาณ 10 นาที ผลการปะทะฝ่ายเราปลอดภัย หน่วยจึงได้จัดกำลังเพิ่มเติมจำนวน 2 ชุดปฏิบัติการ พร้อมด้วย ชุดปฏิบัติการอากาศยานไร้คนขับ จำนวน 2 ระบบ และชุดสุนัขทหารตรวจค้นยาเสพติด จำนวน 1 ชุด วางกำลังเข้าควบคุมพื้นที่เกิดเหตุไว้ และได้ทำการเข้าตรวจสอบของกลางในพื้นที่เกิดเหตุ ตรวจพบเป้สะพายหลัง จำนวน 9 เป้ ภายในบรรจุ ยาเสพติดให้โทษ ประเภท 1 (ยาบ้า) เป้ละ 150,000 เม็ด รวมประมาณทั้งสิ้น 1,350,000 เม็ด อาวุธปืนลูกซองไทยประดิษฐ์ จำนวน 1 กระบอก อาวุธปืนพกไทยประดิษฐ์ จำนวน 1 กระบอก โทรศัพท์มือถือ จำนวน 2 เครื่อง กลุ่มขบวนการฯ เสียชีวิต 5 ราย และเมื่อเวลา 13.00 นาฬิกา พลตรี กิดากร จันทรา ผู้บัญชาการกองกำลังผาเมือง/ผู้อำนวยการศูนย์ปฏิบัติการป้องกันและปราบปรามยาเสพติดกองกำลังผาเมือง มอบหมายให้ พันเอก อำนาจ วชิรศักดิ์โสภานะ ผู้บังคับหน่วยเฉพาะกิจไชยานุภาพ เป็นผู้แทน ร่วมกับหน่วยงานที่เกี่ยวข้อง ลงพื้นที่ เพื่อตรวจสอบการตรวจยึดยาเสพติดดังกล่าว และได้นำของกลางส่งให้กับสถานีตำรวจภูธรฝาง เพื่อดำเนินการตามกฎหมายต่อไป
ทั้งนี้ พลตรี กิดากร จันทรา ได้เน้นย้ำให้ทุกหน่วยในพื้นที่ชายแดนดำเนินการตามนโยบายการสกัดกั้นและปราบปรามยาเสพติดอย่างเข้มข้นต่อเนื่อง เพื่อความมั่นคงและปลอดภัยของประชาชน พร้อมเชิญชวนพี่น้องประชาชนร่วมสอดส่องดูแล หากพบเบาะแสสามารถแจ้งข้อมูลได้ที่สายด่วนกองกำลังผาเมือง โทร. 053-211054 ต่อ 12
*****สรุปผลการสกัดกั้นยาเสพติด ในห้วงตั้งแต่ 1 ตุลาคม 2567 ถึงปัจจุบัน หน่วยสามารถสกัดกั้นยาเสพติดได้ 360 ครั้ง จับกุมผู้ต้องหาได้ 381 คน ตรวจยึดยาบ้าได้ 153,702,011 เม็ด, เฮโรอีน 145.8 กิโลกรัม, ไอซ์ 8,192 กิโลกรัม, ฝิ่น 93.5 กก. และ คีตามีน 696 กิโลกรัม จากการปะทะกับเจ้าหน้าที่ จำนวน 49 ครั้ง กลุ่มขบวนการฯ เสียชีวิต 33 ศพ
ซึ่งหากยาเสพติดที่ตรวจยึดได้ดังกล่าว ถูกลำเลียงเข้าสู่พื้นที่กรุงเทพมหานคร จะสร้างความเสียหาย ทางเศรษฐกิจจากมูลค่าของยาเสพติดที่จำหน่ายถึง 32,093 ล้านบาท (32,093,428,650 บาท)

ที่มา : https://www.thaigov.go.th/news/contents/details/99348