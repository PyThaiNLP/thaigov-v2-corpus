รัฐบาลไทย-ข่าวทำเนียบรัฐบาล-สื่อนานาชาติ..เข้าใจไทยในยุทธวิธี ภารกิจเหยี่ยวเวหา F-16 จำกัดวงเฉพาะพื้นที่ทหาร หลังกัมพูชาถล่มเป้าหมายพลเรือนไทยต่อเนื่อง ยืนยันป้องกันประเทศตามหลักกฎหมายสากลระหว่างประเทศ

วันเสาร์ที่ 26 กรกฎาคม 2568
26/07/2568
พิมพ์
สื่อนานาชาติ..เข้าใจไทยในยุทธวิธี ภารกิจเหยี่ยวเวหา F-16 จำกัดวงเฉพาะพื้นที่ทหาร หลังกัมพูชาถล่มเป้าหมายพลเรือนไทยต่อเนื่อง ยืนยันป้องกันประเทศตามหลักกฎหมายสากลระหว่างประเทศ
ขณะที่อินฟูล..และนักวิชาการนานาชาติชื่นชมไทยปฏิบัติภารกิจด้วยสุภาพบุรุษทางการทหาร
วันนี้ (วันเสาร์ที่ 26 กรกฎาคม 2568) นายจิรายุ  ห่วงทรัพย์ โฆษกประจำสำนักนายกรัฐมนตรี คณะกรรมการศูนย์เฉพาะกิจบริหารสถานการณ์บริเวณชายแดนไทย-กัมพูชา (ศบ. ทก.)  เปิดเผยว่า ศูนย์ปฎิบัติการข้อมูลข่าวสาร  ได้สรุปความคิดเห็นของนักวิชาการ สื่อมวลชน ทั้งในและต่างประเทศ ต่างแสดงความเข้าใจที่ประเทศไทยดำเนินการทางยุทธวิธี ในกฎการปะทะ โดยปฎิบัติจำกัดวงของภารกิจเฉพาะพื้นที่กำลังทางทหารของกัมพูชาซึ่งเป็นการปฎิบัติ ต่อต้านการรุกราน รักษาอธิปไตยดินแดนไทย และ ยืนยันการใช้ F-16 ตอบโต้กัมพูชาเมื่อวันที่ 24–25 กรกฎาคม 2568 สอดคล้องกับสิทธิในการป้องกันตนเองตามกฎบัตรสหประชาชาติ  หลังจากกัมพูชาเปิดฉากใช้อาวุธหนัก และยิงจรวดหลายลำกล้อง BM-21 เข้าใส่บ้านเรือนและพื้นที่ของพลเรือนไทย ส่งผลให้มีผู้เสียชีวิตและบาดเจ็บเป็นจำนวนมาก
ทั้งนี้มีการระบุว่าศักยภาพ F-16 เป็นอาวุธที่มีความแม่นยำสูง ช่วยลดความเสี่ยงต่อพื้นที่พลเรือน ขณะที่กัมพูชาใช้อาวุธหนักอย่างปืนใหญ่ที่นำมาใช้อย่างไม่เลือกเป้าหมาย
ล่าสุด สื่อต่างประเทศ เช่น CNA ของสิงคโปร์ ได้สัมภาษณ์นักวิชาการด้านความมั่นคงจากมหาวิทยาลัยการป้องกันประเทศ กรุงวอชิงตัน ดี.ซี. ซึ่งยืนยันว่าการตอบโต้ของปองทัพไทยมีความแม่นยำและจำกัดเฉพาะเป้าหมายทางทหารของฝ่ายกัมพูชาที่เป็นต้นตอของการโจมตี โดยไม่กระทบพื้นที่พลเรือน พร้อมชี้ว่าใช้ยุทธวิธีได้อย่างเหมาะสมในบริบทของความขัดแย้งชายแดน ซึ่งในส่วนของกองทัพอากาศไทยนั้น ได้ใช้ F-16 พร้อมอาวุธนำวิถีแม่นยำ เข้าโจมตีฐานยิงจรวดและค่ายทหารของกัมพูชา โดยหลีกเลี่ยงพื้นที่พลเรือนทั้งหมด
นายจิรายุ ยังเปิดเผยว่า กระแส ความคิดเห็นจากประชาชนหลากหลายชาติ รวมถึงนักวิชาการ  สื่อและอินฟูเอนเซอร์ต่างประเทศชั้นนำ มีการวิเคราะห์ นำเสนอข้อมูลเชิงวิชาการ รวมทั้งความคิดเห็น ทำนองเดียวกัน ว่า ไทยตอบโต้หลังกัมพูชาที่ได้ละเมิดอธิปไตยและโจมตีประชาชนไทยก่อน  โดยเฉพาะพื้นที่พลเรือน โรงพยาบาล  ขณะที่กัมพูชา ยังมีการใช้ภาพ AI  ปล่อยข่าวปลอม เช่น  สอย F 16 ของไทย หลอกลวงคนของตัวเองไปวันๆ
“ขอขอบคุณคนไทยทุกสาขาอาชีพ   พลเรือนจากมิตรประเทศ เหล่า Influencers  นักวิชาการ ทั้งไทยและต่างประเทศ ที่ช่วยกันออกมาโพสต์ ทำคลิปวิดีโอ ให้ข้อมูลเชิงวิชาการ เผยแพร่ข้อเท็จจริงในโลกออนไลน์ ทำความจริงให้ปรากฏในสายตาชาวโลกว่า “ประเทศไทยนี้รักสงบ แต่ถึงรบไม่ขลาด” นายจิรายุกล่าว

ที่มา : https://www.thaigov.go.th/news/contents/details/98884