รัฐบาลไทย-ข่าวทำเนียบรัฐบาล-"ธีรรัตน์" ร่วมสร้างรอยยิ้มมอบความสุขประชาชนศูนย์พักพิง จ.ศรีสะเกษ ในพิธีเปิด "โครงการฝึกวิชาชีพผู้ต้องขังด้านดนตรีและการแสดง" ณ ศูนย์พักพิงโรงเรียนศรีสะเกษวิทยาลัย

วันเสาร์ที่ 9 สิงหาคม 2568
09/08/2568
พิมพ์
"ธีรรัตน์" ร่วมสร้างรอยยิ้มมอบความสุขประชาชนศูนย์พักพิง จ.ศรีสะเกษ ในพิธีเปิด "โครงการฝึกวิชาชีพผู้ต้องขังด้านดนตรีและการแสดง" ณ ศูนย์พักพิงโรงเรียนศรีสะเกษวิทยาลัย
"ธีรรัตน์" ร่วมสร้างรอยยิ้มมอบความสุขประชาชนศูนย์พักพิง จ.ศรีสะเกษ ในพิธีเปิด "โครงการฝึกวิชาชีพผู้ต้องขังด้านดนตรีและการแสดง" ณ ศูนย์พักพิงโรงเรียนศรีสะเกษวิทยาลัย
วันนี้ (9 ส.ค. 68) เวลา 16.45 น. นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย  ร่วมส่งมอบสิ่งของบริจาคให้กับกำลังพลทหาร ตำรวจ อส. ชรบ. และประชาชน เพื่อส่งมอบต่อเป็นกำลังใจให้เจ้าหน้าที่และประชาชนใน "โครงการฝึกวิชาชีพผู้ต้องขังด้านทักษะพิเศษด้านดนตรีและการแสดง" โดย พ.ต.อ. ทวี สอดส่อง รัฐมนตรีว่าการกระทรวงยุติธรรม เป็นประธานพิธี โดยมี นายสุริยา บุตรจินดา รองผู้ว่าราชการจังหวัดศรีสะเกษ คณะผู้บริหาร บุคลากรทางการศึกษา นักเรียน และประชาชนในศูนย์พักพิงอำเภอเมืองศรีสะเกษกว่า 3,000 คน ร่วมงาน ณ โรงเรียนศรีสะเกษวิทยาลัย อ.เมืองศรีสะเกษ จ.ศรีสะเกษ
นางสาวธีรรัตน์ กล่าวว่า จากการลงพื้นที่ติดตามสถานการณ์ชายแดนไทย-กัมพูชา ในห้วง 2-3 สัปดาห์ที่ผ่านมา ตนได้มอบหมายให้ผู้ว่าราชการจังหวัดชายแดนไทย-กัมพูชา 4 จังหวัดภาคตะวันออกเฉียงเหนือ คือ จังหวัดบุรีรัมย์ สุรินทร์ ศรีสะเกษ และอุบลราชธานี บูรณาการร่วมกับหน่วยงานที่เกี่ยวข้องจัดกิจกรรมเสริมสร้างสุนทรีย์เพื่อบรรเทาความเครียดและความกังวลของพี่น้องประชาชนที่พักอาศัยศูนย์พักพิงในพื้นที่ ซึ่งกิจกรรมในครั้งนี้นับเป็นโอกาสดีที่จังหวัดศรีสะเกษได้ร่วมกับกระทรวงยุติธรรมโดยกรมราชทัณฑ์จัดขึ้น เพื่อร่วมสร้างขวัญกำลังใจพี่น้องประชาชน อันเป็นการผ่อนคลายบรรเทาความทุกข์ก่อนที่จะเดินทางกลับภูมิลำเนา
.
ทั้งนี้ในกิจกรรมมีการแสดงพิเศษชุด "ขวานไทยใจหนึ่งเดียว" จากวง "ฟ้างามขามแก่น" เรือนจำกลางขอนแก่น การแสดงวงดนตรี "KP Band" เรือนจำกลางคลองไผ่ และมินิคอนเสิร์ตจาก "วงมีนบุรี" เรือนจำพิเศษมีนบุรี นำโดยศิลปิน "เสก โลโซ" มาร่วมแสดงมินิคอนเสิร์ตให้กับประชาชนได้รับชมอีกด้วย

ที่มา : https://www.thaigov.go.th/news/contents/details/99551