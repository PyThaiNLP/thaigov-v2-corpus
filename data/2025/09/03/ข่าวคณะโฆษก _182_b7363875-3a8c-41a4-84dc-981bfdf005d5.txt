รัฐบาลไทย-ข่าวทำเนียบรัฐบาล-ออมสินออกมาตรการเร่งด่วน พักหนี้ 3 เดือน พร้อมยกดอกเบี้ย ช่วยลูกหนี้ชายแดนและพื้นที่น้ำท่วม

วันศุกร์ที่ 1 สิงหาคม 2568
01/08/2568
พิมพ์
ออมสินออกมาตรการเร่งด่วน พักหนี้ 3 เดือน พร้อมยกดอกเบี้ย ช่วยลูกหนี้ชายแดนและพื้นที่น้ำท่วม
ออมสินออกมาตรการเร่งด่วน พักหนี้ 3 เดือน พร้อมยกดอกเบี้ย ช่วยลูกหนี้ชายแดนและพื้นที่น้ำท่วม
วันศุกร์ที่ 1 สิงหาคม 2568  เวลา 09.00 น.   นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า จากสถานการณ์ความไม่สงบบริเวณชายแดนไทย–กัมพูชา และเหตุอุทกภัยในหลายจังหวัดภาคเหนือที่ยังคงส่งผลกระทบต่อความเป็นอยู่ของประชาชนอย่างต่อเนื่อง ธนาคารออมสิน ในฐานะสถาบันการเงินเพื่อสังคมได้เร่งออกมาตรการ “พักหนี้อัตโนมัติ ไม่คิดดอกเบี้ย” เพื่อช่วยบรรเทาภาระของลูกหนี้ที่ได้รับผลกระทบโดยตรง
มาตรการดังกล่าวครอบคลุมลูกหนี้เกือบทุกกลุ่ม โดยธนาคารจะพักชำระหนี้ทั้งเงินต้นและดอกเบี้ยเป็นระยะเวลา 3 เดือน และที่สำคัญ ดอกเบี้ยที่เกิดขึ้นในช่วงเวลาดังกล่าว ธนาคารจะยกเว้นให้ทั้งหมด โดยลูกหนี้ไม่ต้องชำระคืนภายหลัง เมื่อครบกำหนดพักหนี้ ลูกค้าจะกลับไปชำระหนี้ตามเงื่อนไขของสัญญาเดิมตามปกติ
กลุ่มเป้าหมายของมาตรการนี้ ได้แก่ ลูกหนี้ที่มีภูมิลำเนา ที่อยู่อาศัย หรือสถานที่ประกอบอาชีพในพื้นที่ประสบภัยพิบัติตามที่กรมป้องกันและบรรเทาสาธารณภัย (ปภ.) ได้ประกาศไว้ ธนาคารจะทำการแจ้งสิทธิ์โดยตรงผ่านทาง SMS หรือจดหมายไปยังลูกค้าที่เข้าเกณฑ์ หากลูกหนี้รายใดไม่ประสงค์เข้าร่วมมาตรการ สามารถแจ้งความจำนงได้ที่สาขาธนาคารใกล้บ้าน หรือที่ GSB Contact Center โทร. 1115
ทั้งนี้ ในกรณีที่ลูกหนี้ได้รับแจ้งสิทธิ์แต่ต้องการชำระหนี้ตามปกติ ธนาคารจะนำเงินที่ชำระงวดนั้นไปตัดลดเงินต้นเต็มจำนวนเพื่อให้ลูกค้าได้รับประโยชน์สูงสุด อย่างไรก็ตาม มาตรการนี้ไม่ครอบคลุมสินเชื่อบางประเภท ได้แก่ สินเชื่อธุรกิจขนาดใหญ่, สินเชื่อชีวิตสุขสันต์, สินเชื่อตามนโยบายรัฐ (PSA) และสินเชื่อสำหรับผู้มีรายได้ประจำ ซึ่งสามารถตรวจสอบรายละเอียดเพิ่มเติมได้ผ่านเว็บไซต์ธนาคารออมสิน
“รัฐบาลมุ่งมั่นเดินเคียงข้างพี่น้องประชาชนทุกคน พร้อมเร่งขับเคลื่อนมาตรการช่วยเหลือในทุกมิติ เพื่อให้ทุกคนสามารถฟื้นตัวและกลับมาใช้ชีวิตได้อย่างมั่นคงโดยเร็วที่สุด” นางสาวศศิกานต์ กล่าว
****

ที่มา : https://www.thaigov.go.th/news/contents/details/99183