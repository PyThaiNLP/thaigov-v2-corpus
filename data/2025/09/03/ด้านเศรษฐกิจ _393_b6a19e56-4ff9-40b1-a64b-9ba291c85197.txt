รัฐบาลไทย-ข่าวทำเนียบรัฐบาล-กรมทางหลวง ก่อสร้าง ทล.24 สายแยกปักธงชัย - แยกโชคชัย จังหวัดนครราชสีมา แล้วเสร็จ หนุนโครงข่ายคมนาคมภาคตะวันออกเฉียงเหนือ

วันอังคารที่ 5 สิงหาคม 2568
กรมทางหลวง ก่อสร้าง ทล.24 สายแยกปักธงชัย - แยกโชคชัย จังหวัดนครราชสีมา แล้วเสร็จ หนุนโครงข่ายคมนาคมภาคตะวันออกเฉียงเหนือ
......
นายอภิรัฐ ไชยวงศ์น้อย อธิบดีกรมทางหลวง กระทรวงคมนาคม เปิดเผยว่า กรมทางหลวง (ทล.) โดยสำนักก่อสร้างทางที่ 2 ได้ดำเนินการโครงการก่อสร้าง ทล.24 สายแยกปักธงชัย - แยกโชคชัย ระหว่าง กม. ที่ 39+500 - 51+350 จังหวัดนครราชสีมา ระยะทาง 11.850 กิโลเมตร แล้วเสร็จสมบูรณ์ เพื่อเพิ่มศักยภาพโครงข่ายคมนาคมขนส่งและการท่องเที่ยวในจังหวัดนครราชสีมาและภาคตะวันออกเฉียงเหนือ ช่วยยกระดับความปลอดภัย เพิ่มประสิทธิภาพในการรองรับปริมาณการจราจรที่เพิ่มขึ้นในอนาคต แก้ไขปัญหาการจราจรหนาแน่น ทำให้การเดินทางสะดวกและรวดเร็วยิ่งขึ้น รวมถึงลดต้นทุนการขนส่ง ส่งเสริมคุณภาพชีวิต เศรษฐกิจ และสังคมในพื้นที่ให้ดียิ่งขึ้น
ทล.24 หรือ “ถนนสีคิ้ว – อุบลราชธานี” เป็นเส้นทางสำคัญที่เชื่อมต่อระหว่างประเทศไทยกับสาธารณรัฐประชาธิปไตยประชาชนลาว ที่ด่านช่องเม็ก จังหวัดอุบลราชธานี และประตูการค้าไทย - กัมพูชา ที่ด่านช่องจอม จังหวัดสุรินทร์ มีจุดเริ่มต้นที่อำเภอสีคิ้ว จังหวัดนครราชสีมา - อำเภอวารินชำราบ จังหวัดอุบลราชธานี ปัจจุบันมีปริมาณการจราจรหนาแน่นส่งผลให้เกิดปัญหาการจราจรติดขัดและอุบัติเหตุบ่อยครั้งในพื้นที่อำเภอปักธงชัย และอำเภอโชคชัย จังหวัดนครราชสีมา ทล. ได้คำนึงถึงความสะดวกและความปลอดภัยในการเดินทางของประชาชน จึงได้ดำเนินโครงการฯ เพื่อแก้ไขปัญหาการจราจรในปัจจุบันและรองรับปริมาณจราจรในอนาคตการก่อสร้างแบ่งเป็น 2 ตอน ได้แก่ ตอนที่ 1 จุดเริ่มต้นตั้งแต่ กม. ที่ 39+500 - 45+500 ระยะทาง 6 กิโลเมตร ก่อสร้างขยายจากเดิมขนาด 2 ช่องจราจร เป็นมาตรฐานทางชั้นพิเศษขนาด 4 ช่องจราจร ผิวจราจรคอนกรีต พร้อมก่อสร้างสะพานคอนกรีตอัดแรงขนาด 2 ช่องจราจร 4 แห่ง รวมถึงก่อสร้างศาลาทางหลวง ระบบระบายน้ำ ไฟฟ้าแสงสว่าง และอุปกรณ์อำนวยความปลอดภัย ใช้งบประมาณ 579,600,000 บาท และตอนที่ 2 มีจุดเริ่มต้นตั้งแต่ กม. ที่ 45+500 - 51+350 ระยะทาง 5.850 กิโลเมตร ก่อสร้างเป็นมาตรฐานทางชั้นพิเศษขนาด 4 ช่องจราจร บางช่วงได้ทำการก่อสร้างและขยายช่องจราจรจาก 2 ช่องจราจร เป็น 8 ช่องจราจร ผิวจราจรคอนกรีต แบ่งทิศทางการจราจรด้วยคอนกรีตแบริเออร์และเกาะกลางแบบร่อง พร้อมก่อสร้างสะพานคอนกรีตขนาด 2 ช่องจราจร 6 แห่ง รวมถึงศาลาทางหลวง ระบบระบายน้ำ ไฟฟ้าแสงสว่าง และอุปกรณ์อำนวยความปลอดภัย ใช้งบประมาณ 559,742,000 บาท

ที่มา : https://www.thaigov.go.th/news/contents/details/99336