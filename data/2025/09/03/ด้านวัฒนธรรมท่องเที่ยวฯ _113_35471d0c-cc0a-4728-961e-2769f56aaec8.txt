รัฐบาลไทย-ข่าวทำเนียบรัฐบาล-ผู้ช่วย รมว.ท่องเที่ยวและกีฬา เปิดกิจกรรมส่งเสริมหัตถกรรมล้านนา มุ่งต่อยอด Soft Power ด้านการท่องเที่ยวมูลค่าสูง

วันเสาร์ที่ 26 กรกฎาคม 2568
ผู้ช่วย รมว.ท่องเที่ยวและกีฬา เปิดกิจกรรมส่งเสริมหัตถกรรมล้านนา มุ่งต่อยอด Soft Power ด้านการท่องเที่ยวมูลค่าสูง
ผู้ช่วย รมว.ท่องเที่ยวและกีฬา เปิดกิจกรรมส่งเสริมหัตถกรรมล้านนา มุ่งต่อยอด Soft Power ด้านการท่องเที่ยวมูลค่าสูง
วันที่ 26 กรกฎาคม 2568 เวลา 14.00 น. ณ ศูนย์ประชุมและแสดงสินค้านานาชาติเฉลิมพระเกียรติฯ จังหวัดเชียงใหม่ นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ เป็นประธานพิธีเปิดกิจกรรม “พัฒนาศักยภาพการท่องเที่ยววัฒนธรรมสร้างสรรค์และหัตถกรรมล้านนา” ภายใต้โครงการส่งเสริมและพัฒนา Soft Power เพื่อเป็นต้นทุนพัฒนาต่อยอดการท่องเที่ยวมูลค่าสูง ประจำปีงบประมาณ พ.ศ. 2568 โดยมีนายวีรพงศ์ ฤทธิ์รอด รองผู้ว่าราชการจังหวัดเชียงใหม่ กล่าวต้อนรับ, นายอิทธิรัฐ สินารักษ์ ท่องเที่ยวและกีฬาจังหวัดเชียงใหม่ กล่าวรายงาน พร้อมด้วยท่องเที่ยวและกีฬาจังหวัดลำพูน ลำปาง และแม่ฮ่องสอน หัวหน้าส่วนราชการและประชาชนเข้าร่วมงานอย่างคึกคัก
นายจักรพลฯ กล่าวว่า รัฐบาลภายใต้การนำของนายกรัฐมนตรี แพทองธาร ชินวัตร ให้ความสำคัญกับการส่งเสริม Soft Power โดยเฉพาะในด้านการท่องเที่ยวและวัฒนธรรม เพื่อขับเคลื่อนเศรษฐกิจของประเทศให้เติบโตอย่างมั่นคง กระทรวงการท่องเที่ยวและกีฬาได้มุ่งเน้นการพัฒนาศักยภาพของชุมชนผ่านต้นทุนทางวัฒนธรรมที่มีอยู่เดิม เสริมสร้างรูปแบบการท่องเที่ยวเชิงวัฒนธรรมและประสบการณ์ที่มีมูลค่า โดยมุ่งเป้าสู่กลุ่มนักท่องเที่ยวคุณภาพหรือกลุ่ม high spending เพื่อกระจายรายได้สู่ท้องถิ่นอย่างทั่วถึง
ทั้งนี้ กระทรวงฯ ยังได้ร่วมมือกับกระทรวงวัฒนธรรมในการส่งเสริมการท่องเที่ยวเชิงวัฒนธรรมตามรอยสถานที่ที่ได้รับการขึ้นทะเบียนมรดกโลกของยูเนสโก (UNESCO) ซึ่งรวมถึงจังหวัดเชียงใหม่ที่อยู่ในบัญชีรายชื่อเบื้องต้น (Tentative List) ด้วย
กิจกรรมในครั้งนี้จัดขึ้นเพื่อพัฒนาแหล่งท่องเที่ยว สินค้า และบริการที่เกี่ยวข้องกับผลิตภัณฑ์หัตถกรรมล้านนา ซึ่งจะเป็นส่วนสำคัญในการกระตุ้นเศรษฐกิจการท่องเที่ยวในกลุ่มจังหวัดภาคเหนือตอนบน 1 และดึงดูดนักท่องเที่ยวคุณภาพเข้าสู่พื้นที่อย่างต่อเนื่อง
ผู้ช่วยรัฐมนตรีฯ ยังกล่าวเพิ่มเติมว่า รัฐบาลเตรียมเดินหน้าโครงการต่อเนื่องจากงบกระตุ้นเศรษฐกิจระยะที่ 2 โดยจะเน้นการเพิ่มขีดความสามารถในการแข่งขัน ทั้งในด้านพัฒนาสินค้า บริการ และบุคลากรในภาคอุตสาหกรรมต่าง ๆ รวมถึงการท่องเที่ยว ซึ่งจะช่วยเสริมสร้างศักยภาพของประเทศในระยะยาว
ในตอนท้าย นายจักรพล ตั้งสุทธิธรรม ได้กล่าวขอให้กิจกรรมในครั้งนี้ประสบความสำเร็จตามเป้าหมาย และเป็นพลังสำคัญในการขับเคลื่อนเศรษฐกิจฐานราก สร้างความภาคภูมิใจ และความสุขให้กับครัวเรือนในพื้นที่อย่างยั่งยืน

ที่มา : https://www.thaigov.go.th/news/contents/details/98901