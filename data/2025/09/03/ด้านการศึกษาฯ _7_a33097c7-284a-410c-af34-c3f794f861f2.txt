รัฐบาลไทย-ข่าวทำเนียบรัฐบาล-รมช.ศธ.เผยรัฐบาลทุ่มงบกว่าพันล้านบาท สานต่อทุน ODOS รุ่น 3 

วันจันทร์ที่ 14 กรกฎาคม 2568
รมช.ศธ.เผยรัฐบาลทุ่มงบกว่าพันล้านบาท สานต่อทุน ODOS รุ่น 3
รมช.ลิณธิภรณ์ เผยรัฐบาลทุ่มงบกว่าพันล้านบาท สานต่อทุน ODOS รุ่น 3 เตรียมสร้างเด็ก ม.4-อาชีวะ สายสะเต็ม หนุนอุตสาหกรรมแห่งอนาคต
วันนี้ (14 กรกฎาคม 2568) นางสาวลิณธิภรณ์ วริณวัชรโรจน์ รัฐมนตรีช่วยว่าการกระทรวงศึกษาธิการ (รมช.ศธ.) เปิดเผยภายหลังการประชุมชี้แจงสถานศึกษา เพื่อรับสมัครนักเรียนและนักศึกษาเข้าร่วมโครงการทุนการศึกษาเพื่อขยายโอกาสและพัฒนาประเทศ (ODOS) ระดับมัธยมศึกษาปีที่ 4 และระดับประกาศนียบัตรวิชาชีพปีที่ 1 (รุ่นที่ 3) ผ่านระบบ Teleconference ณ ห้องประชุมราชวัลลภ กระทรวงศึกษาธิการ ว่า รัฐบาลให้ความสำคัญกับการสร้างโอกาสในการเข้าถึงการศึกษา โดยทุ่มงบประมาณกว่า 1,000 ล้านบาท เพื่อลดความเหลื่อมล้ำ และยกระดับโอกาสของเด็กไทยที่มีความพร้อมด้าน STEM และภาษาอังกฤษ แต่ขาดโอกาส นำไปสู่การสร้างคนคุณภาพรองรับภาคอุตสาหกรรมอนาคต เศรษฐกิจสร้างสรรค์และ AI
รมช.ศธ. กล่าวว่า รัฐบาลภายใต้การนำของนายกรัฐมนตรี แพทองธาร ชินวัตร ให้ความสำคัญอย่างยิ่งกับการลงทุนในอนาคตของชาติผ่านการศึกษา โดยเฉพาะในมิติลดความเหลื่อมล้ำ และยกระดับโอกาสของเด็กไทยทุกกลุ่ม โดยเฉพาะเด็กยากจน ซึ่งข้อมูลจากการรายงานความเหลื่อมล้ำทางการศึกษาของ กสศ. ระบุว่า ในปีการศึกษา 2567 มีเพียง 13.49% ของนักเรียนยากจนและยากจนพิเศษ ที่สามารถเรียนต่อในระดับอุดมศึกษา ซึ่งต่ำกว่าค่าเฉลี่ยของประเทศถึงกว่า 2 เท่า โครงการทุน ODOS นี้ ถือเป็นหนึ่งในนโยบายสำคัญของรัฐบาล  ที่มุ่งเน้นการลดความเหลื่อมล้ำ และเปิดโอกาสทางการศึกษาให้แก่เด็กและเยาวชนไทย ได้เปิดโลกทัศน์ และได้มีโอกาสเรียนรู้ตามความฝันของตนเอง ทั้งในประเทศและต่างประเทศ
“ODOS รุ่นที่ 3 ในปีนี้ รัฐบาลจัดสรรทุนการศึกษา 1,200 ทุน ให้กับนักเรียนใน 602 สถานศึกษา ที่มีความพร้อมด้าน STEM และภาษาอังกฤษ โดยใช้กลไกการออกสลากการกุศล วงเงินไม่เกิน 1,000 ล้านบาท โดย ODOS ไม่ได้เปลี่ยนแค่ชีวิตของเด็ก แต่ยังปูรากฐานให้ประเทศมีแรงงานคุณภาพสูง ลดความเหลื่อมล้ำเชิงโครงสร้าง และสร้างอนาคตทางเศรษฐกิจอย่างยั่งยืน ทั้งยังได้รับกระแสตอบรับที่ดี โดยที่ผ่านมา ODOS รุ่นที่ 1 ซึ่งเปิดรับสมัครเมื่อเดือนกรกฎาคม มีผู้สมัครยืนยันสิทธิ์แล้วกว่า 1,718 ราย และในจำนวนนี้มากถึง 47.56% เป็นนักเรียนจากครัวเรือนยากจนและยากจนพิเศษ และอีก 52.44% เป็นนักเรียนจากครัวเรือนรายได้น้อยไม่เกิน 12,000 บาทต่อปี ทั้งนี้ เข้าใจดีว่าการแข่งขันในโลกอนาคตไม่ได้วัดกันที่ GDP อย่างเดียว แต่วัดกันที่คุณภาพของคน เราจึงให้การศึกษาเป็นศูนย์กลางของการพัฒนากำลังคนในอนาคตทุกมิติ ทุน ODOS รุ่นที่ 3 คือ ‘สะพานเชื่อมโอกาส’ เพื่อให้เด็กช้างเผือกทุกคนที่ขาดแคลน สามารถเข้าเรียนต่อระดับอุดมศึกษาได้อย่างเต็มศักยภาพ ปูรากฐานอันดี เพื่อเป็นกำลังคนสำคัญในการขับเคลื่อนเศรษฐกิจของประเทศในอนาคต” รมช.ศธ. กล่าว

ที่มา : https://www.thaigov.go.th/news/contents/details/98407