รัฐบาลไทย-ข่าวทำเนียบรัฐบาล-กระทรวงยุติธรรม แถลงข่าวการส่งมอบความยุติธรรม​ให้แก่ประชาชน ด้วยการแก้ไขปัญหาเศรษฐกิจ 3 จังหวัดชายแดนภาคใต้ 

วันพุธที่ 25 มิถุนายน 2568
25/06/2568
พิมพ์
กระทรวงยุติธรรม แถลงข่าวการส่งมอบความยุติธรรม​ให้แก่ประชาชน ด้วยการแก้ไขปัญหาเศรษฐกิจ 3 จังหวัดชายแดนภาคใต้
กระทรวงยุติธรรม แถลงข่าวการส่งมอบความยุติธรรม​ให้แก่ประชาชน ด้วยการแก้ไขปัญหาเศรษฐกิจ 3 จังหวัดชายแดนภาคใต้
ในวันอังคารที่ 24 มิถุนายน 2568 เวลา 14.30 น. รัฐมนตรีว่าการกระทรวงยุติธรรม มอบหมาย นายยู่สิน จินตภากร ผู้ช่วยรัฐมนตรีประจำกระทรวงยุติธรรม แถลงข่าวการแก้ไขปัญหาเศรษฐกิจ 3 จังหวัดชายแดนภาคใต้ ณ ห้อง​แถลงข่าว​ ชั้น 2 อาคารกระทรวงยุติธรรม
สืบเนื่อง​จากกรณีกลุ่มผู้ประกอบการในพื้นที่จังหวัดชายแดนภาคใต้ยื่นเรื่องต่อพันตำรวจเอก ทวี สอดส่อง รัฐมนตรีว่าการกระทรวงยุติธรรม ขอความช่วยเหลือด้านสินเชื่อเพื่อเป็นเงินทุนหมุนเวียนในการฟื้นฟูกิจการ และลงทุนขยายกิจการ เช่น การขยายโรงงาน การซื้อเครื่องจักร เครื่องมือ อุปกรณ์ต่าง ๆ ในการประกอบกิจการ เป็นต้น
กระทรวงยุติธรรมได้นำเรื่องดังกล่าวเร่งหารือกับหน่วยงานที่เกี่ยวข้อง โดยเฉพาะกระทรวงการคลัง ซึ่งนำไปสู่การเสนอเรื่องเพื่อให้คณะรัฐมนตรีพิจารณาขยายระยะเวลาโครงการให้ความช่วยเหลือทางการเงินแก่ผู้ประกอบกิจการ (Soft Loan)
ซึ่งในวันนี้คณะรัฐมนตรีได้มีมติ (24 มิ.ย. 2568) เห็นชอบให้มีการขยายระยะเวลาโครงการให้ความช่วยเหลือทางการเงินแก่ผู้ประกอบกิจการใน 3 จังหวัดชายแดนใต้ (จังหวัดยะลา ปัตตานี นราธิวาส) และ 4 อำเภอในจังหวัดสงขลา (อำเภอ​จะนะ เทพา นาทวี และสะบ้าย้อย) ออกไปอีก 2 ปี 6 เดือน ซึ่งจะไปสิ้นสุดโครงการฯ 30 ธันวาคม 2570 โดยมีวงเงินรวมทั้งโครงการฯ  15,000 ล้านบาท แบ่งเป็น 2 ส่วน คือ วงเงิน 12,000 ล้านบาท สำหรับผู้ประกอบการรายเดิมที่เคยได้รับสินเชื่อของโครงการฯ และวงเงิน 3,000 ล้านบาท สำหรับผู้ประกอบการรายใหม่ที่ยังไม่เคยได้รับสินเชื่อของโครงการฯ มาก่อน ในอัตราดอกเบี้ยร้อยละ 1.99 ต่อปี
ทั้งนี้ ผู้ประกอบการสามารถยื่นกู้ได้ในวงเงินรายละไม่เกิน 20 ล้านบาท ทั้งธนาคารพาณิชย์ ธนาคารออมสิน และสถาบันการเงินเฉพาะกิจที่เข้าร่วมโครงการ เพื่อให้ผู้ประกอบการในพื้นที่สามารถเข้าถึงแหล่งเงินทุนในการฟื้นฟูกิจการและช่วยกระตุ้นเศรษฐกิจพื้นที่ชายแดนภาคใต้ใน 3 จังหวัด และ 4 อำเภอในจังหวัดสงขลาต่อไป

ที่มา : https://www.thaigov.go.th/news/contents/details/97800