รัฐบาลไทย-ข่าวทำเนียบรัฐบาล-สำนักงานปลัดกระทรวงกลาโหมรวมใจภักดี จัดกิจกรรมเฉลิมพระเกียรติสมเด็จพระพันปีหลวงเนื่องในโอกาสวันเฉลิมพระชนมพรรษา ๑๒ สิงหาคม ๒๕๖๘

วันศุกร์ที่ 8 สิงหาคม 2568
สำนักงานปลัดกระทรวงกลาโหมรวมใจภักดี จัดกิจกรรมเฉลิมพระเกียรติสมเด็จพระพันปีหลวงเนื่องในโอกาสวันเฉลิมพระชนมพรรษา ๑๒ สิงหาคม ๒๕๖๘
สำนักงานปลัดกระทรวงกลาโหมรวมใจเป็นหนึ่งเดียวในการจัดกิจกรรมเฉลิมพระเกียรติ สมเด็จพระนางเจ้าสิริกิติ์พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิมพระชนมพรรษา ๑๒ สิงหาคม ๒๕๖๘
เพื่อแสดงความจงรักภักดีและน้อมสำนึกในพระมหากรุณาธิคุณอันหาที่สุดมิได้ที่ทรงมีต่อพสกนิกรชาวไทยมาอย่างยาวนาน
วันศุกร์ที่ ๘ สิงหาคม ๒๕๖๘ เวลา ๐๙.๓๐ นาฬิกา พลเอก สนิธชนก สังขจันทร์ ปลัดกระทรวงกลาโหม เป็นประธานในการจัดกิจกรรมเฉลิมพระเกียรติ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิมพระชนมพรรษา ๑๒ สิงหาคม ๒๕๖๘ ณ สวนสมเด็จพระศรีนครินทร์ ตำบลบ้านใหม่ อำเภอปากเกร็ด จังหวัดนนทบุรี และสถานคุ้มครองคนไร้ที่พึ่งนนทบุรี โดยมี รองปลัดกระทรวงกลาโหม สมาคมภริยาข้าราชการสำนักงานปลัดกระทรวงกลาโหม และกำลังพลจิตอาสาฯ เข้าร่วมกิจกรรม
การจัดกิจกรรมในครั้งนี้แสดงให้เห็นถึงความมุ่งมั่นที่จะสานต่อพระราชปณิธานในการบำบัดทุกข์บำรุงสุขแก่ประชาชน โดยการจัดกิจกรรมแบ่งเป็น ๒ ส่วนหลัก ๆ ได้แก่
กิจกรรมเพื่อช่วยเหลือประชาชน ณ สวนสมเด็จพระศรีนครินทร์ มีการจัดถุงพระราชทานสำหรับผู้ป่วยติดเตียงและผู้พิการ การแจกจ่ายอาหารพระราชทาน การจัดนิทรรศการเฉลิมพระเกียรติ และการให้บริการประชาชนในด้านต่างๆ เช่น การตรวจสุขภาพเบื้องต้น การแจกจ่ายยาสามัญประจำบ้าน การซ่อมแซมเครื่องใช้ไฟฟ้าและเครื่องยนต์เล็ก การตัดผม การส่งเสริมอาชีพขั้นพื้นฐาน ไปจนถึงการให้ความรู้และฉีดวัคซีนป้องกันโรคพิษสุนัขบ้าให้กับสุนัขและแมว
กิจกรรมจิตอาสาพัฒนา "เราทำความ ดี ด้วยหัวใจ" ณ สถานคุ้มครองคนไร้ที่พึ่งนนทบุรี โดยกำลังพลจิตอาสาได้ร่วมกันทำความสะอาดและปรับปรุงภูมิทัศน์ของสถานคุ้มครองฯ พร้อมทั้งตรวจเยี่ยม และมอบสิ่งของเครื่องใช้ที่จำเป็น เพื่อยกระดับคุณภาพชีวิตของผู้ด้อยโอกาสให้ดีขึ้น
กิจกรรมเฉลิมพระเกียรติในครั้งนี้เป็นโอกาสอันดีที่ข้าราชการสำนักงานปลัดกระทรวงกลาโหม ตลอดจนภาคีเครือข่าย จะได้แสดงออกถึงความรักความสามัคคีและร่วมแรงร่วมใจกันทำความดีเพื่อสังคม ซึ่งเป็นส่วนหนึ่งของการสืบสานพระราชปณิธานของ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่ทรงทุ่มเทพระวรกายเคียงข้างพระบาทสมเด็จพระบรมชนกาธิเบศร มหาภูมิพล อดุลยเดชมหาราช บรมนาถบพิตร ในการเยี่ยมเยียนราษฎรทั่วทุกภูมิภาค และทรงริเริ่มโครงการตามพระราชดำริมากมายเพื่อยกระดับความเป็นอยู่และพัฒนาคุณภาพชีวิตของพสกนิกรให้มีความมั่นคงและยั่งยืนสืบไป

ที่มา : https://www.thaigov.go.th/news/contents/details/99506