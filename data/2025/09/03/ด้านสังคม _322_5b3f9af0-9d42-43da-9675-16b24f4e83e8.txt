รัฐบาลไทย-ข่าวทำเนียบรัฐบาล-ดีอี ร่วมเสวนาแนวทางป้องกัน Hate Speech

วันพฤหัสบดีที่ 28 สิงหาคม 2568
ดีอี ร่วมเสวนาแนวทางป้องกัน Hate Speech
ดีอี ร่วมเสวนาแนวทางป้องกัน Hate Speech
วันที่ 28 สิงหาคม 2568 นางสาวกัลยา ชินาธิวร ที่ปรึกษาด้านต่างประเทศ กระทรวงดิจิทัลเพื่อเศรษฐกิจและสังคม (ดีอี) ร่วมเป็นวิทยากรในการประชุมเชิงปฏิบัติการ (ASEAN Forum) เพื่อแลกเปลี่ยนเรียนรู้แนวปฏิบัติที่ดี (Best Practice) ระหว่างประเทศสมาชิกอาเซียนและประเทศอื่น ๆ เกี่ยวกับการส่งเสริมและคุ้มครองสิทธิมนุษยชน ในประเด็น “วาทกรรมที่สร้างความเกลียดชัง (Hate Speech) : สถานการณ์ ข้อท้าทาย และแนวทางป้องกันและแก้ปัญหา” ณ โรงแรมรามาการ์เด้นส์ ถนนวิภาวดี กรุงเทพฯ โดยมีกรมคุ้มครองสิทธิและเสรีภาพ ร่วมกับผู้แทนไทยในคณะกรรมาธิการระหว่างรัฐบาลอาเซียนว่าด้วยสิทธิมนุษยชน (ASEAN Intergovernmental Commission on Human Rights : AICHR) และศูนย์เนลสัน แมนเดลลาเพื่อการแก้ไขความขัดแย้ง การป้องกันความรุนแรง และความมั่นคงของมนุษย์ คณะรัฐศาสตร์ จุฬาลงกรณ์มหาวิทยาลัย เป็นเจ้าภาพในการจัดการประชุมฯ
ในการนี้ ที่ปรึกษาด้านต่างประเทศ ได้เน้นย้ำถึงประเด็นสำคัญในการป้องกัน Hate Speech บนโลกออนไลน์ ได้แก่ (1) การกำกับดูแลตนเอง (Self-Regulation) (2) ความรับผิดชอบร่วมกันในสังคม (Social Accountability) (3) ความร่วมมือกันของทุกภาคส่วนในสังคม (Multi-Sector Collaboration) (4) ความเห็นใจและเหตุผล (Responding with Empathy and Reason) และ (5) การเปิดใจยอมรับความแตกต่าง (Embracing Diversity)
ทั้งนี้ ดีอียินดีและพร้อมสนับสนุนการดำเนินการของทุกภาคส่วน ทั้งในระดับประเทศและระดับภูมิภาค เพื่อส่งเสริมการใช้สื่อดิจิทัลอย่างสร้างสรรค์ ลดการสื่อสารที่สร้างความเกลียดชัง และผลักดันให้เกิดความร่วมมือในการกำกับดูแลพื้นที่ออนไลน์อย่างมีประสิทธิภาพ เพื่อสร้างสังคมดิจิทัลที่ปลอดภัยสำหรับทุกคน
----------------------------

ที่มา : https://www.thaigov.go.th/news/contents/details/100243