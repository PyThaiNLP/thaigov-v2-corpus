รัฐบาลไทย-ข่าวทำเนียบรัฐบาล-ผู้ช่วย รมว.ท่องเที่ยวฯ ลงพื้นที่ถนนคนเดินท่าแพ ตรวจมาตรการความปลอดภัย เสริมความมั่นใจนักท่องเที่ยว

วันจันทร์ที่ 25 สิงหาคม 2568
ผู้ช่วย รมว.ท่องเที่ยวฯ ลงพื้นที่ถนนคนเดินท่าแพ ตรวจมาตรการความปลอดภัย เสริมความมั่นใจนักท่องเที่ยว
ผู้ช่วย รมว.ท่องเที่ยวฯ ลงพื้นที่ถนนคนเดินท่าแพ ตรวจมาตรการความปลอดภัย เสริมความมั่นใจนักท่องเที่ยว
วันที่ 24 สิงหาคม 2568 เวลา 17.30 น. นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ พร้อมด้วยนายอิทธิรัฐ สินารักษ์ ท่องเที่ยวและกีฬาจังหวัดเชียงใหม่ ผู้บริหารเทศบาลนครเชียงใหม่ และหน่วยงานที่เกี่ยวข้อง ได้ลงพื้นที่ถนนคนเดินท่าแพ อำเภอเมืองเชียงใหม่ จังหวัดเชียงใหม่
การลงพื้นที่ครั้งนี้มีวัตถุประสงค์เพื่อรับฟังปัญหาและอุปสรรคจากผู้ประกอบการในพื้นที่ ตลอดจนสำรวจบรรยากาศการท่องเที่ยวที่ถนนคนเดินท่าแพ ซึ่งถือเป็นแหล่งท่องเที่ยวสำคัญที่ได้รับความนิยมทั้งจากนักท่องเที่ยวชาวไทยและต่างชาติ
นายจักรพล ตั้งสุทธิธรรม เปิดเผยว่า บรรยากาศการท่องเที่ยวในย่านถนนคนเดินท่าแพยังคงคึกคัก มีนักท่องเที่ยวเดินทางมาเป็นจำนวนมาก โดยเฉพาะนักท่องเที่ยวต่างชาติ ขณะเดียวกันจากการสอบถามผู้ประกอบการในพื้นที่ พบว่ายังคงสามารถประกอบการขายได้อย่างต่อเนื่องและมีความพร้อมในการต้อนรับนักท่องเที่ยว
นอกจากนี้ การลงพื้นที่ยังมีอีกหนึ่งเป้าหมายสำคัญ คือการรวบรวมข้อมูลจากผู้ประกอบการ ผู้มีส่วนได้ส่วนเสีย และชุมชนท้องถิ่น เพื่อนำไปสู่การจัดทำแผนพัฒนาการท่องเที่ยวย่านถนนคนเดิน ภายใต้ โครงการศึกษาศักยภาพการจัดกิจกรรมท่องเที่ยวย่านถนนคนเดิน และสินค้า บริการทางการท่องเที่ยว เพื่อพัฒนาเป็นต้นแบบในการส่งเสริมการท่องเที่ยวด้วยเศรษฐกิจเชิงสร้างสรรค์ (Creative Economy)
นายจักรพลย้ำว่า กระทรวงการท่องเที่ยวและกีฬาให้ความสำคัญกับการสร้างความมั่นใจด้านความปลอดภัยและคุณภาพการบริการในทุกพื้นที่ท่องเที่ยว พร้อมเดินหน้าสนับสนุนการพัฒนาย่านท่องเที่ยวสำคัญทั่วประเทศ เพื่อสร้างความเชื่อมั่นแก่นักท่องเที่ยว และผลักดันการท่องเที่ยวของไทยให้เติบโตอย่างยั่งยืน

ที่มา : https://www.thaigov.go.th/news/contents/details/100081