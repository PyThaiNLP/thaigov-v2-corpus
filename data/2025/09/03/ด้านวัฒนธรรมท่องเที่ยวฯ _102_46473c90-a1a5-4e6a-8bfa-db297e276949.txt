รัฐบาลไทย-ข่าวทำเนียบรัฐบาล-ผู้ช่วย รมว. ท่องเที่ยวฯ ร่วมประชุมคณะกรรมการนโยบายโครงการกระตุ้นเศรษฐกิจ ครั้งที่ 4/2568 ขับเคลื่อนแผนใช้จ่ายงบกลางกระตุ้นเศรษฐกิจประเทศระยะที่ 2

วันพฤหัสบดีที่ 24 กรกฎาคม 2568
ผู้ช่วย รมว. ท่องเที่ยวฯ ร่วมประชุมคณะกรรมการนโยบายโครงการกระตุ้นเศรษฐกิจ ครั้งที่ 4/2568 ขับเคลื่อนแผนใช้จ่ายงบกลางกระตุ้นเศรษฐกิจประเทศระยะที่ 2
ผู้ช่วย รมว. ท่องเที่ยวฯ ร่วมประชุมคณะกรรมการนโยบายโครงการกระตุ้นเศรษฐกิจ ครั้งที่ 4/2568 ขับเคลื่อนแผนใช้จ่ายงบกลางกระตุ้นเศรษฐกิจประเทศระยะที่ 2
วันที่ 24 กรกฎาคม 2568 เวลา 10.30 น. ณ ตึกภักดีบดินทร์ ทำเนียบรัฐบาล นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ พร้อมด้วยนายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา เข้าร่วมการประชุมคณะกรรมการนโยบายโครงการกระตุ้นเศรษฐกิจ ครั้งที่ 4/2568 โดยมีนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย รักษาราชการแทนนายกรัฐมนตรี เป็นประธานการประชุม
การประชุมครั้งนี้จัดขึ้นเพื่อ พิจารณาหลักการและแนวทางในการทบทวนการใช้งบประมาณรายจ่ายประจำปี พ.ศ. 2568 ในส่วนของงบกลาง รายการค่าใช้จ่ายเพื่อการกระตุ้นเศรษฐกิจและสร้างความเข้มแข็งของระบบเศรษฐกิจ วงเงิน 42,000 ล้านบาท ให้สอดคล้องกับสภาวะเศรษฐกิจในปัจจุบัน และเป็นไปตามแผนการขับเคลื่อนเศรษฐกิจภายใต้ กรอบวงเงินรวม 157,000 ล้านบาท ระยะที่ 2
นายจักรพล กล่าวว่า กระทรวงการท่องเที่ยวและกีฬาให้ความสำคัญกับการมีส่วนร่วมในกระบวนการพิจารณางบประมาณเพื่อกระตุ้นเศรษฐกิจของประเทศ โดยเฉพาะในภาคการท่องเที่ยว ซึ่งเป็นกลไกสำคัญในการสร้างรายได้ กระจายเม็ดเงินสู่ท้องถิ่น และเสริมสร้างความเข้มแข็งให้กับเศรษฐกิจฐานราก
“การใช้งบกลางอย่างมีประสิทธิภาพควรเชื่อมโยงกับการลงทุนในโครงการที่ตอบโจทย์การเติบโตของเศรษฐกิจจริง กระทรวงฯ พร้อมสนับสนุนโครงการที่เน้นการสร้างงาน สร้างรายได้ และส่งเสริมการท่องเที่ยวในระดับพื้นที่ เพื่อฟื้นฟูเศรษฐกิจอย่างยั่งยืน” นายจักรพลกล่าว

ที่มา : https://www.thaigov.go.th/news/contents/details/98754