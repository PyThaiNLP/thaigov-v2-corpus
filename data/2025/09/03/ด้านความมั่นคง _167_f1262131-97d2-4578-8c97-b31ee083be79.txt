รัฐบาลไทย-ข่าวทำเนียบรัฐบาล-รมช.กห.ย้ำดูแลสวัสดิการกำลังพลผู้เสียสละ

วันอังคารที่ 22 กรกฎาคม 2568
รมช.กห.ย้ำดูแลสวัสดิการกำลังพลผู้เสียสละ
สนามไชย2 ย้ำดูแลสวัสดิการกำลังพลผู้เสียสละเพื่อชาติอย่างเต็มที่ มอบหมาย ทบ.และ อผศ พิจารณาบรรจุทหารผ่านศึกรับราชการต่อ อย่างเหมาะสม
เมื่อ 21 กรกฎาคม 2568 พันเอก วีรยุทธ์ น้อมศิริ รองโฆษกกระทรวงกลาโหม กล่าวถึงกรณีที่มีพี่น้องประชาชนให้ความสนใจการดูแลสวัสดิการและการเยียวยากำลังพลทหาร โดยเฉพาะผู้ที่ต้องสูญเสียอวัยวะ หรือสละชีพในระหว่างปฏิบัติหน้าที่ปกป้องอธิปไตยของชาติและรักษาความสงบเรียบร้อยของบ้านเมือง ว่า            พลเอก ณัฐพล นาคพาณิชย์ รัฐมนตรีช่วยว่าการกระทรวงกลาโหม รักษาราชการแทนรัฐมนตรีว่าการกระทรวงกลาโหม ให้ความสำคัญและแสดงความห่วงใยอย่างยิ่ง ในการปฏิบัติหน้าที่เสี่ยงภัยของพี่น้องทหารหาญ ทุกกรณีและทุกพื้นที่ของประเทศ โดยกำชับให้ดำเนินการด้านสิทธิกำลังพลตามระเบียบอย่างครบถ้วน
พันเอก วีรยุทธ์ กล่าวเสริมว่า ปัจจุบันทหารไทยมีการปฏิบัติภารกิจด้านความมั่นคงในพื้นที่เสี่ยงภัย  ที่สำคัญ เช่น (1) พื้นที่ตามแผนป้องกันประเทศ เช่น บริเวณแนวชายแดนไทย-กัมพูชา (2) พื้นที่ประกาศสถานการณ์ฉุกเฉิน/กฎอัยการศึก เช่น สามจังหวัดชายแดนภาคใต้ เป็นต้น ซึ่งหากได้รับบาดเจ็บหรือสูญเสีย    ในระหว่างปฏิบัติหน้าที่ ก็จะได้รับการเยียวยาและสวัสดิการตามสิทธิ-ตามระเบียบ ทั้งในลักษณะเงินก้อน       จ่ายครั้งเดียว เงินจ่ายรายเดือน เงินบำนาญพิเศษ (สำหรับทายาท กรณีทหารเสียชีวิต) ตลอดจนการเลื่อนยศ  การปูนบำเหน็จพิเศษ การได้รับสิทธิบรรจุทายาทเข้ารับราชการ เป็นต้น ทั้งนี้ รายละเอียดที่เป็นจำนวนเงิน     ไม่สมควรที่จะนำมากล่าวได้ เนื่องจากเป็นข้อมูลส่วนบุคคล แต่ยืนยันว่าโปร่งใส-สามารถตรวจสอบได้ และดำเนินการอย่างเป็นระบบ ในทุกกรณี
สำหรับเหตุการณ์เหยียบกับระเบิดในระหว่างปฏิบัติหน้าที่ลาดตระเวนเส้นทางของกำลังพลทหาร 3 นาย โดยเฉพาะพลทหาร ธนพัฒน์ หุยวัน ซึ่งได้รับบาดเจ็บจนสูญเสียอวัยวะบางส่วนนั้น นอกจากจะได้รับสวัสดิการต่าง ๆ ครบตามสิทธิแล้ว พลเอก ณัฐพล ได้พิจารณาถึงความมุ่งมั่นและอุดมการณ์อันแน่วแน่ในการรับใช้ชาติอย่างแท้จริง โดยเป็นผู้สมัครใจเข้ารับราชการทหารตั้งแต่ต้น และยังคงปรารถนาที่จะรับราชการในกองทัพ เพื่อสร้างคุณประโยชน์ให้กับประเทศชาติต่อไป หากได้รับโอกาส จึงมอบหมายให้กองทัพบกหารือกับหน่วยงานที่เกี่ยวข้อง พิจารณาความเป็นไปได้และความเหมาะสม ประกอบกับการตอบสนองนโยบายรัฐบาล “เปลี่ยนภาระให้เป็นพลัง” สนับสนุนทหารผ่านศึก (ทุพพลภาพ) ให้มีอาชีพที่มั่นคงพึ่งพาตนเองได้ และมีอนาคตสดใส
พันเอก วีรยุทธ์ กล่าวทิ้งท้ายว่าพลทหาร ธนพัฒน์ เป็นผู้ที่มีความสามารถด้านภาษาเขมรและเคย      ทำหน้าที่ล่ามให้กับหน่วยต้นสังกัดในหลายภารกิจ โดยล่าสุดได้รับรายงานว่ามีความเป็นไปได้ที่จะได้รับการบรรจุในหน่วยงานสังกัดองค์การสงเคราะห์ทหารผ่านศึกในพระบรมราชูปถัมภ์ (อผศ.) เพื่อปฏิบัติหน้าที่ตามศักยภาพหากมีความประสงค์ต่อไป

ที่มา : https://www.thaigov.go.th/news/contents/details/98659