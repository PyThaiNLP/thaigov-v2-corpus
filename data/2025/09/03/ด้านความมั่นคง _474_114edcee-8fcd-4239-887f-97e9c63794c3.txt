รัฐบาลไทย-ข่าวทำเนียบรัฐบาล-กรมการจัดหางาน คว้า 5 รางวัล มาตรฐานศูนย์ราชการสะดวก (GECC) ประจำปี 2568 ยกระดับงานบริการสะดวก รวดเร็ว เข้าถึงง่าย

วันศุกร์ที่ 29 สิงหาคม 2568
29/08/2568
พิมพ์
กรมการจัดหางาน คว้า 5 รางวัล มาตรฐานศูนย์ราชการสะดวก (GECC) ประจำปี 2568 ยกระดับงานบริการสะดวก รวดเร็ว เข้าถึงง่าย
วันที่ 29 สิงหาคม 2568 นายพิเชษฐ์ ทองพันธ์ ผู้ตรวจราชการกระทรวงแรงงาน รักษาราชการแทนอธิบดีกรมการจัดหางาน มอบหมายให้นายวิชิต อินทรเจริญ รองอธิบดีกรมการจัดหางาน เข้าร่วมพิธีมอบโล่และตรารับรองมาตรฐานการให้บริการของศูนย์ราชการสะดวก
และร่วมแสดงความยินดีกับสำนักงานจัดหางานจังหวัดที่ได้รับรางวัลหน่วยงานที่ผ่านการรับรองมาตรฐานการให้บริการของศูนย์ราชการสะดวก (GECC) ประจำปี 2568 ระดับ
พื้นฐาน จากสำนักงานปลัดสำนักนายกรัฐมนตรี โดยมีนายสุชาติ ตันเจริญ รัฐมนตรีประจำสำนักนายกรัฐมนตรี เป็นประธานในพิธีและผู้มอบรางวัล ณ ห้องอัศวิน แกรนด์ บอลรูม ชั้น 4 โรงแรมอัศวิน แกรนด์ คอนเวนชั่น ถนนวิภาวดีรังสิต กรุงเทพมหานคร
นายพิเชษฐ์ ทองพันธ์ ผู้ตรวจราชการกระทรวงแรงงาน รักษาราชการแทนอธิบดีกรมการจัดหางาน กล่าวว่ากรมการจัดหางานได้เข้ารับมอบโล่และตรารับรองมาตรฐานการให้บริการของศูนย์ราชการสะดวก (Government Easy Contact Center : GECC) ประจำปี 2568 ในระดับพื้นฐาน ซึ่งเป็นรางวัลที่มอบให้แก่หน่วยงานภาครัฐที่ผ่านการรับรองมาตรฐานจากคณะกรรมการอำนวยการศูนย์ราชการสะดวก เพื่อเชิดชูเกียรติหน่วยงาน
ที่มีผลการดำเนินงานเป็นไปตามมาตรฐานศูนย์ราชการสะดวก และเพื่อเป็นแนวทางให้กับทุกหน่วยงานเกิดแรงกระตุ้นให้เกิดการพัฒนาสู่การบริการประชาชนที่เป็นเลิศจนนำไปสู่การเป็นศูนย์ราชการสะดวก เพื่อให้ประชาชนได้รับการบริการที่มีความสะดวก รวดเร็ว เข้าถึงง่าย และสร้างความเชื่อมั่นให้แก่ประชาชนที่มาติดต่อราชการ
สำหรับปีนี้ หน่วยงานในสังกัดกรมการจัดหางานที่ได้รับรางวัลศูนย์ราชการสะดวก (GECC) จำนวน 5 หน่วยงาน ประกอบด้วย สำนักงานจัดหางานจังหวัดพิจิตร สำนักงานจัดหางานจังหวัดพิษณุโลก สำนักงานจัดหางานจังหวัดเพชรบูรณ์ สำนักงานจัดหางานจังหวัดภูเก็ต สำนักงานจัดหางานจังหวัดอุบลราชธานี โดยกรมการจัดหางานยังมุ่งมั่นที่จะพัฒนาและยกระดับการให้บริการแก่ประชาชนให้ดียิ่งขึ้น ทั้งส่วนกลางและส่วนภูมิภาคทั่วประเทศ เพื่อสร้างความเชื่อมั่น สร้างความพึงพอใจ และตอบสนองความต้องการให้แก่ประชาชนที่มาขอรับบริการ มุ่งสู่มาตรฐานศูนย์ราชการสะดวก หรือ Government Easy Contact Center (GECC) ตามนโยบายของรัฐบาลต่อไป
นายพิเชษฐ์ กล่าวต่อว่า รางวัลที่ได้รับในครั้งนี้ ถือเป็นความภาคภูมิใจของกรมการจัดหางานในปีงบประมาณ พ.ศ. 2568 ซึ่งสะท้อนถึงความตั้งใจในการพัฒนางานบริการโดยยึดผู้รับบริการเป็นศูนย์กลาง ใช้หลักเกณฑ์ของ GECC เป็นแนวทางขับเคลื่อนองค์กรอย่างเป็นระบบ เพื่อให้บริการที่ประชาชนเข้าถึงได้อย่างสะดวก รวดเร็ว
ทั้งนี้ ผู้ที่สนใจสามารถติดตามข่าวสารของกรมการจัดหางานได้ที่เว็บไซต์กรมการจัดหางาน doe.go.th หรือสอบถามข้อมูลเพิ่มเติมได้ที่สายด่วนกรมการจัดหางาน โทร 1694 หรือสายด่วนกระทรวงแรงงาน โทร 1506 กด 2 กรมการจัดหางาน

ที่มา : https://www.thaigov.go.th/news/contents/details/100278