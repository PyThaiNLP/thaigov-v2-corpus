รัฐบาลไทย-ข่าวทำเนียบรัฐบาล-“รมว.อรรถกร” ชวนร่วมงาน “ตรานกยูงพระราชทาน ฯ ครั้งที่ 20

วันอังคารที่ 22 กรกฎาคม 2568
“รมว.อรรถกร” ชวนร่วมงาน “ตรานกยูงพระราชทาน ฯ ครั้งที่ 20
“รมว.อรรถกร” ชวนร่วมงาน “ตรานกยูงพระราชทาน ฯ ครั้งที่ 20” ดันไหมไทยสู่ Soft Power หนุน เกษตรกรเพิ่มรายได้ พร้อมโชว์นิทรรศการและผลิตภัณฑ์หม่อนไหมจากทั่วประเทศ
นายอรรถกร ศิริลัทธยากร รัฐมนตรีว่าการกระทรวงเกษตรและสหกรณ์ เป็นประธานแถลงข่าว "งานตรานกยูงพระราชทาน สืบสานตำนานไหมไทย" ครั้งที่ 20 ประจำปี 2568 ภายใต้แนวคิด "มหัศจรรย์หม่อนไหม สร้างเศรษฐกิจไทยยั่งยืน" จัดโดย กรมหม่อนไหม ณ ห้อง 115 กระทรวงเกษตรและสหกรณ์ เพื่อน้อมรำลึกในพระมหากรุณาธิคุณของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสมหามงคลเฉลิมพระชนมพรรษา 12 สิงหาคม 2568 ที่ทรงสืบสานและทรงให้ความสำคัญกับผ้าไหมไทย พร้อมผลักดันมาตรฐานไหมไทย มุ่งสร้างชื่อเสียง สร้างรายได้ให้แก่เกษตรกร ขับเคลื่อนเศรษฐกิจของประเทศ
นายอรรถกร กล่าวว่า กรมหม่อนไหม มีการดำเนินงานที่สำคัญเพื่อทำให้เกษตรกรผู้ปลูกหม่อนเลี้ยงไหมมีอาชีพและรายได้ที่มั่นคง สามารถพึ่งพาตนเองได้อย่างเข้มแข็งและยั่งยืน ซึ่งสอดคล้องกับนโยบายของกระทรวงเกษตรและสหกรณ์ที่ใช้ "ตลาดนำ นวัตกรรมเสริม เพิ่มรายได้" โดยเน้นการพัฒนาคุณภาพชีวิตของเกษตรกร เสริมสร้างความมั่นคงในอาชีพเกษตรกรรม เพื่อเพิ่มประสิทธิภาพการผลิตและยกระดับมาตรฐานสินค้า อีกทั้งส่งเสริมความสามารถในการแข่งขันด้วยเทคโนโลยีและนวัตกรรม และมุ่งเน้นการอนุรักษ์ภูมิปัญญา ท้องถิ่นด้านหม่อนไหม ให้คงอยู่เป็นมรดกของชาติ
นายอรรถกร กล่าวอีกว่า นอกจากนี้ยังได้ผลักดันไหมไทยให้เป็น Soft Power ของไทย เพื่อช่วยสร้างรายได้ให้แก่เกษตรกรและผู้ประกอบการด้านหม่อนไหม และประชาสัมพันธ์ให้เป็นที่รู้จักไปทั่วโลก อีกทั้ง อาชีพหม่อนไหมในปัจจุบันไม่ได้เป็นเพียงอาชีพที่ทำเพื่อผลิตผ้าไหมเพียงอย่างเดียว แต่ได้รับการพัฒนาให้มีการขยาย Value Chain ออกไปในหลากหลายสินค้า ซึ่งสามารถสร้างมูลค่าทางเศรษฐกิจได้หลายพันล้านบาทต่อปี
“ผ้าไหมไทยถือเป็นผลิตภัณฑ์ที่สืบทอดจากรุ่นสู่รุ่น และเป็นความภาคภูมิใจของคนไทย กระทรวงเกษตรฯ จึงขอเชิญชวนประชาชนผู้ที่สนใจ ร่วมงาน “ตรานกยูงพระราชทาน สืบสานตำนานไหมไทย” ครั้งที่ 20 เพื่อร่วมกันเผยแพร่ประชาสัมพันธ์ผ้าไหมไทยคุณภาพ ผลิตภัณฑ์จากหม่อนและไหม รวมทั้งภารกิจและผลงานของกรมหม่อนไหมให้เป็นที่รู้จัก ตลอดจน เป็นการเพิ่มช่องทางการจำหน่ายสินค้าผ้าไหมไทยตรานกยูงพระราชทาน ผลิตภัณฑ์จากหม่อนและไหมของเกษตรกรให้ถึงมือผู้บริโภคโดยตรงอีกด้วย โดยผ้าไหมที่นำมาจำหน่ายในงานมีหลากหลายประเภทให้เลือกชม เลือกซื้อ สามารถนำไปประยุกต์ใช้ได้หลากหลาย เช่น ผ้าไหมตรานกยูงพระราชทาน ผ้าไหมอัตลักษณ์จากทั่วทุกภาคของประเทศไทย สินค้าแปรรูปต่าง ๆ จากหม่อนและไหม” รมว.อรรถกร กล่าว
นายนวนิตย์ พลเคน อธิบดีกรมหม่อนไหม กล่าวเพิ่มเติมว่า ภายในงานมีกิจกรรมที่น่าสนใจมากมาย อาทิ นิทรรศการเฉลิมพระเกียรติฯ นิทรรศการตรานกยูงพระราชทาน จัดแสดงผลงานการประกวดเส้นไหม ผ้าไหมตรานกยูงพระราชทาน และผลิตภัณฑ์หม่อนไหม ที่ได้รับรางวัลพระราชทาน ประจำปี 2568 นิทรรศการ "70 พรรษา 70 ภูมิปัญญาผ้าไหมไทย" นิทรรศการทายาทหม่อนไหมในโรงเรียนและชุมชน ผลงานการประกวดเส้นไหม ผ้าไหมตรานกยูงพระราชทานและผลิตภัณฑ์หม่อนไหม ประจำปี 2568 ผลงานของกรมหม่อนไหม และการบูรณาการร่วมกับหน่วยงานอื่นที่เกี่ยวข้องกับหม่อนไหม เป็นต้น รวมทั้งยังมีการออกร้านจำหน่ายผ้าไหมและผลิตภัณฑ์ไหมไทย และสินค้าหม่อนไหม จำนวน 228 ร้านค้า
สำหรับผู้ที่สนใจสามารถเข้าร่วม "งานตรานกยูงพระราชทาน สืบสานตำนานไหมไทย" ครั้งที่ 20 ประจำปี 2568 จัดขึ้นระหว่างวันที่ 30 กรกฎาคม - 3 สิงหาคม 2568 ตั้งแต่เวลา 10.00 น. - 20.00 น. ณ ฮอลล์ 6-7 อิมแพ็ค เมืองทองธานี

ที่มา : https://www.thaigov.go.th/news/contents/details/98660