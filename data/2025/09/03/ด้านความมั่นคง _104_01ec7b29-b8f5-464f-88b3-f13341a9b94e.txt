รัฐบาลไทย-ข่าวทำเนียบรัฐบาล-"ธีรรัตน์" - "ชัชชาติ" สนองนโยบาย "ภูมิธรรม" เดินเท้า 5 กิโลเมตร ตรวจความเรียบร้อย "สุขุมวิทโมเดล" มุ่งยกระดับความปลอดภัยและความเป็นระเบียบเรียบร้อยเพื่อยกระดับชีวิตคนเมือง

วันพฤหัสบดีที่ 10 กรกฎาคม 2568
10/07/2568
พิมพ์
"ธีรรัตน์" - "ชัชชาติ" สนองนโยบาย "ภูมิธรรม" เดินเท้า 5 กิโลเมตร ตรวจความเรียบร้อย "สุขุมวิทโมเดล" มุ่งยกระดับความปลอดภัยและความเป็นระเบียบเรียบร้อยเพื่อยกระดับชีวิตคนเมือง
"ธีรรัตน์" - "ชัชชาติ" สนองนโยบาย "ภูมิธรรม" เดินเท้า 5 กิโลเมตร ตรวจความเรียบร้อย "สุขุมวิทโมเดล" มุ่งยกระดับความปลอดภัยและความเป็นระเบียบเรียบร้อยเพื่อยกระดับชีวิตคนเมือง ลดความกังวล สร้างความสุขที่ยั่งยืนให้กับประชาชน
วันนี้ (10 ก.ค. 68) ตั้งแต่เวลา 20.00 - 22.00 น. นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย พร้อมด้วย นายชัชชาติ สิทธิพันธุ์ ผู้ว่าราชการกรุงเทพมหานคร และนายวิศณุ ทรัพย์สมพล รองผู้ว่าราชการกรุงเทพมหานคร ลงพื้นที่ตรวจความเป็นระเบียบเรียบร้อยตามแนวทาง "สุขุมวิทโมเดล" ตั้งแต่ซอยสุขุมวิท 39 ถึงซอยสุขุมวิท 3 พื้นที่เขตวัฒนา และข้ามถนนบริเวณแยกอโศกเดินตรวจตั้งแต่ซอยสุขุมวิท 4 - สุขุมวิท 24 พื้นที่เขตคลองเตย โดยมี นายธวัชชัย นภาศักดิ์ศรี ผู้อำนวยการสำนักการโยธา กรุงเทพมหานคร นางสาวสุชิรา ศิลานนท์ ผู้อำนวยการเขตวัฒนา นางสาวเกศจริน สามิภักดิ์ ผู้อำนวยการเขตคลองเตย และเจ้าหน้าที่ที่เกี่ยวข้อง ร่วมลงพื้นที่
นางสาวธีรรัตน์ กล่าวว่า ตนได้รับมอบหมายจากนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย ให้ลงพื้นที่ร่วมกับ นายชัชชาติ สิทธิพันธุ์ ผู้ว่าราชการกรุงเทพมหานคร และหน่วยงานที่เกี่ยวข้อง ทั้งกระทรวงการพัฒนาสังคมและความมั่นคงของมนุษย์ สำนักงานตำรวจแห่งชาติ สำนักงานคณะกรรมการป้องกันและปราบปรามยาเสพติด และหน่วยงานที่เกี่ยวข้อง ขับเคลื่อน "สุขุมวิทโมเดล" เพื่อสร้างความปลอดภัยประชาชนและนักท่องเที่ยว ทั้งในมิติการป้องกันและปราบปรามอาชญากรรมและการรักษาความเป็นระเบียบเรียบร้อย เพื่อสร้างหลักประกันความสุขให้พี่น้องประชาชนอย่างมีประสิทธิภาพ อันจะทำให้ประชาชนไร้ทุกข์ และได้เพิ่มความสุขอย่างยั่งยืน
"ในวันนี้ ท่านผู้ว่าฯ ชัชชาติ ได้พาเดินตรวจความเป็นระเบียบเรียบร้อย เส้นถนนถนนสุขุมวิท ตั้งแต่ซอยสุขุมวิท 39 ถึงซอยสุขุมวิท 3 พื้นที่เขตวัฒนา และข้ามถนนบริเวณแยกอโศกเดินตรวจตั้งแต่ซอยสุขุมวิท 4 - สุขุมวิท 24 พื้นที่เขตคลองเตย รวมระยะทางกว่า 5 กิโลเมตร ซึ่งตลอดเส้นทางได้พบกับพี่น้องประชาชน ผู้ประกอบการ นักท่องเที่ยว รวมถึงเจ้าหน้าที่ผู้ปฏิบัติงาน โดยได้สำรวจทัศนียภาพตลอดจนสาธารณูปโภคพื้นฐานตามแนวถนน ทั้งพื้นถนน ทางเท้า สายไฟฟ้า สายสื่อสาร กล้อง CCTV ป้ายรถเม ไฟส่องสว่าง ถังขยะ ซึ่งในหลายจุดพบว่ายังมีสภาพปัญหาที่อยู่ระหว่างดำเนินการแก้ไข และในหลายจุดต้องประสานบูรณาการร่วมกับหน่วยงานที่เกี่ยวข้องในการแก้ไขปัญหา เพื่อสร้างความปลอดภัยในชีวิตและทรัพย์สินของประชาชน รวมถึงสร้างความมั่นใจให้กับนักท่องเที่ยวที่นิยมเดินทางมาท่องเที่ยวที่ถนนสุขุมวิท เพราะมีที่เที่ยวหลากหลาย"
นางสาวธีรรัตน์ กล่าวเพิ่มเติมว่า ตนจะได้ประมวลสภาพปัญหาและนำแผนปฏิบัติการที่ทางกรุงเทพมหานครนำเสนอรายงานท่านรัฐมนตรีว่าการกระทรวงมหาดไทยเพื่อสนับสนุนให้กรุงเทพมหานครได้แก้ไขปัญหา เพราะเป้าหมายของการขับเคลื่อนสุขุมวิทโมเดล จะเป็นส่วนหนึ่งที่ทำให้กรุงเทพมหานคร ได้เป็นเมืองปลอดภัยและปลอดจากสิ่งผิดกฎหมาย พี่น้องประชาชนและนักท่องเที่ยวสามารถใช้ชีวิตได้อย่างมีความสุข ท่องเที่ยวได้อย่างมีความสุข ไร้ความกังวล มีแต่ความสุขที่เพิ่มพูนและเพิ่มเติม ในเมืองแห่งความสุข "กรุงเทพมหานคร"
ด้าน นายชัชชาติ กล่าวว่า บริเวณถนนสุขุมวิทเป็นแหล่งรวมปัญหาต่าง ๆ ทั้งเรื่องร้านกัญชา การลักลอบจำหน่ายยาเสพติด คนขอทาง คนเร่ร่อน การขายของผิดกฎหมาย คนขับรถสาธารณะไม่มีใบอนุญาต รถสามล้อที่เปิดเพลงเสียงดังรวมถึงเสียงดังจากท่อไอเสีย หาบเร่แผงลอยล้ำทางสาธารณะ ความไม่สะอาดและไม่เป็นระเบียบเรียบร้อย รถจอดในพื้นที่ห้ามจอดส่งผลให้การจราจรติดขัด ไฟส่องสว่างชำรุด กล้อง CCTV ไม่เพียงพอ การรักษาความสะอาด ทางเท้าสำหรับคนพิการชำรุด ระบบไฟส่องสว่างติดบ้างไม่ติดบ้าง สายสื่อสารพันระโยงระยาง ซึ่งหากเราสามารถแก้ไขปัญหาต่าง ๆ บนถนนสุขุมวิทได้สำเร็จ ก็จะเป็นต้นแบบในการแก้ไขปัญหาในพื้นที่อื่น ๆ
"นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย ได้มอบหมายให้กรุงเทพมหานครได้ดำเนินการตามแนวทาง "สุขุมวิทโมเดล" โดยมี นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทยที่ได้รับมอบหมายกำกับดูแลกรุงเทพมหานคร ได้ร่วมลงพื้นที่ตั้งแต่ Kick off ซึ่งนายภูมิธรรม ยังได้กำชับให้กรุงเทพมหานครได้มีการตั้งศูนย์บัญชาการร่วมเพื่อดูแลความปลอดภัยประชาชนและนักท่องเที่ยว บริเวณทางเท้าตามแนวถนน โดยได้นำเต็นท์และโต๊ะมาวางเพื่อเป็นศูนย์ฯ ชั่วคราว และจะได้มีการออกแบบเพื่อเป็นสถานที่ในการอำนวยการด้านความปลอดภัยและความเป็นระเบียบเรียบร้อยต่อไป โดยจากสภาพปัญหาที่ได้พบและได้รับเสียงสะท้อนในวันนี้ ตนได้รายงานท่านธีรรัตน์ เพื่อพิจารณาดำเนินการในส่วนที่เกี่ยวข้องซึ่งกรุงเทพมหานครได้นำเสนอไปยังท่านรัฐมนตรีแล้วในบางเรื่อง และบางเรื่องก็จะได้บูรณาการร่วมกันอย่างน้อย 8 หน่วยงาน อาทิ กฟน. กสทช. กรมการขนส่งทางบก ในการแก้ไขปัญหาโดยเร่งด่วนและให้เกิดความยั่งยืน เพื่อเป็น "โมเดล" สำหรับเขตอื่น ๆ ต่อไป" นายชัชชาติ กล่าวเพิ่มเติม

ที่มา : https://www.thaigov.go.th/news/contents/details/98335