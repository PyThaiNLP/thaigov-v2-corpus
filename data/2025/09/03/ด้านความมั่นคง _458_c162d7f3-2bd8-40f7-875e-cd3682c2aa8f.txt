รัฐบาลไทย-ข่าวทำเนียบรัฐบาล-สู่เส้นทางรับใช้ชาติที่เลือกเอง กองทัพบกเปิดรับสมัครพลทหารออนไลน์ ประจำปี 2569 ตั้งแต่ 1 ก.ย.68 –  25 ม.ค.69 

วันพฤหัสบดีที่ 28 สิงหาคม 2568
สู่เส้นทางรับใช้ชาติที่เลือกเอง กองทัพบกเปิดรับสมัครพลทหารออนไลน์ ประจำปี 2569 ตั้งแต่ 1 ก.ย.68 –  25 ม.ค.69
กองทัพบกเปิดรับสมัครทหารกองเกินเข้ารับราชการทหารกองประจำการ โดยวิธีร้องขอ (กรณีพิเศษ) ด้วยระบบออนไลน์ ประจำปี 2569 โดยเปิดโอกาสให้ชายไทยที่สนใจเข้ารับราชการทหารกองประจำการ (อายุ 18 – 20 ปีบริบูรณ์ และอายุ 22 – 29 ปีบริบูรณ์ที่ผ่านการตรวจเลือกฯ
แล้วแต่ไม่ถูกเข้ากองประจำการ) สมัครด้วยตนเองผ่านระบบออนไลน์ได้ตั้งแต่วันที่ 1 กันยายน 2568 ถึง 25 มกราคม 2569 ตลอด 24 ชั่วโมง ที่เว็บไซต์ https://rcm.rta.mi.th
หรือหน่วยสัสดีใกล้บ้าน หรือหน่วยทหารสังกัดกองทัพบก จำนวน 594 หน่วยทั่วประเทศ
สิทธิพิเศษสำหรับผู้สมัครผ่านระบบออนไลน์ นอกเหนือจากสิทธิประโยชน์ของทหารกองประจำการที่จะได้รับอย่างครบถ้วนตามปกติแล้ว ยังสามารถเลือกหน่วยที่จะเข้ารับราชการได้ตามความสมัครใจ จำนวน 594 หน่วยทั่วประเทศ รวมทั้ง ได้รับโควตาการสอบเข้าเป็นนักเรียนนายสิบทหารบกที่สอบแข่งขันกันเฉพาะกลุ่มที่มาจากพลทหารออนไลน์ และสิทธิคะแนนเพิ่มการสอบภาควิชาการสำหรับการสอบคัดเลือกเข้าเป็นข้าราชการทหาร นอกจากนี้ เมื่อเข้ามารับราชการทหารกองประจำการจะได้รับสิทธิและสวัสดิการมากมาย อาทิ เงินเดือน เงินเพิ่มค่าครองชีพ เบี้ยเลี้ยงประจำ, สิทธิรักษาพยาบาล, สวัสดิการทั่วไป, การส่งเสริมทางการศึกษา และการฝึกอบรมวิชาชีพ
สำหรับการคัดเลือกฯ จะดำเนินการคัดเลือกฯ ให้แล้วเสร็จในหนึ่งวัน ซึ่งผู้สมัครสามารถเลือกวันและสถานที่ที่จะเข้ารับการคัดเลือกฯ ได้ตามความประสงค์ ตามที่ได้กำหนดไว้ 4 ครั้ง ได้แก่
- ครั้งที่ 1 วันเสาร์ที่ 15 พฤศจิกายน 2568
- ครั้งที่ 2 วันเสาร์ที่ 13 ธันวาคม 2568
- ครั้งที่ 3 วันเสาร์ที่ 24 มกราคม 2569
- ครั้งที่ 4 วันอาทิตย์ที่ 25 มกราคม 2569
ในส่วนของสถานที่คัดเลือกฯ มีทั้งหมด 78 แห่งทั่วประเทศ (77 จังหวัด จังหวัดละ 1 แห่ง ยกเว้น จังหวัดนครศรีธรรมราช มี 2 แห่ง ได้แก่ อำเภอทุ่งสง และอำเภอเมืองนครศรีธรรมราช) โดยผู้สมัครสามารถเข้ารับการคัดเลือกฯ ในจังหวัดใดก็ได้ โดยไม่จำเป็นต้องเป็นจังหวัดเดียวกับที่สมัคร
ทั้งนี้ หากมีข้อสงสัยเพิ่มเติม สามารถสอบถามรายละเอียดได้ที่หน่วยทหารหรือหน่วยสัสดีใกล้บ้าน หรือ กองการสัสดี หน่วยบัญชาการรักษาดินแดน โทร. 0 2223 3259 ร่วมสมัครใจรับใช้ชาติ เริ่มต้นชีวิตราชการทหาร เข้ามาเป็นส่วนหนึ่งในครอบครัวเดียวกันกับกองทัพบก
........................................................
ศูนย์ประชาสัมพันธ์กองทัพบก โดยทีมโฆษกกองทัพบก, 28 สิงหาคม 2568

ที่มา : https://www.thaigov.go.th/news/contents/details/100236