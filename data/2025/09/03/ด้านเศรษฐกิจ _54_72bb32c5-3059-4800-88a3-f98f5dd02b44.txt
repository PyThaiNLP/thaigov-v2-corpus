รัฐบาลไทย-ข่าวทำเนียบรัฐบาล-​รัฐมนตรีฯ เอกนัฏ เปิดงาน Japan-ASEAN Startup หนุนอุตสาหกรรมใหม่ สร้างสมดุลพร้อมรับมือการเปลี่ยนแปลง

วันเสาร์ที่ 28 มิถุนายน 2568
28/06/2568
พิมพ์
​รัฐมนตรีฯ เอกนัฏ เปิดงาน Japan-ASEAN Startup หนุนอุตสาหกรรมใหม่ สร้างสมดุลพร้อมรับมือการเปลี่ยนแปลง
​รัฐมนตรีฯ เอกนัฏ เปิดงาน Japan-ASEAN Startup หนุนอุตสาหกรรมใหม่ สร้างสมดุลพร้อมรับมือการเปลี่ยนแปลง
วันที่ 26 มิถุนายน 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ร่วมพิธีเปิดงาน Japan-ASEAN Startup Business Meeting Fair 2025 พร้อมด้วย นายณัฐพล รังสิตพล ปลัดกระทรวงอุตสาหกรรม นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม นายพงศ์พล ยอดเมือง เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม นายโอตากะ มาซาโตะ เอกอัครราชทูตญี่ปุ่นประจำประเทศไทย นายคาซึฮิสะ ทาเคอุจินายกเทศมนตรีเมืองคิตะคิวชู ญี่ปุ่น และนายนฤตม์ เทอดสถีรศักดิ์ เลขาธิการคณะกรรมการส่งเสริมการลงทุน (BOI) และคณะผู้บริหารกระทรวงอุตสาหกรรม เข้าร่วม โดยมี นายเคนอิจิ ยามาโตะ ประธานคณะกรรมการบริหาร ธนาคารกรุงศรีอยุธยา จำกัด (มหาชน) ให้การต้อนรับ ณ ห้องฉัตราบอลรูม โรงแรมสยามเคมปินสกี้ กรุงเทพมหานคร
รัฐมนตรีฯ เอกนัฏ กล่าวว่า โลกปัจจุบันกำลังเผชิญกับสภาวะที่ว่า ความแน่นอนคือความไม่แน่นอน สิ่งเดียวที่ทำได้คือการยอมรับและปรับตัวให้เข้ากับการเปลี่ยนแปลงที่กำลังจะมาถึง เราไม่สามารถต้านทานการเปลี่ยนแปลงที่กำลังจะเกิดขึ้นได้ เพราะฉะนั้น เราควรปรับตัวและเตรียมพร้อมรับมือการเปลี่ยนแปลงนั้น เพราะการเปลี่ยนแปลงไม่ใช่แค่เพียงความท้าทาย แต่ยังเป็นโอกาสใหม่ ๆ ที่กำลังจะเกิดขึ้นอีกด้วย และนี่คือจิตวิญญาณของผู้ประกอบการอย่างแท้จริง ทั้งนี้ บทบาทหน้าที่ของ กระทรวงอุตสาหกรรม ไม่ใช่การบังคับใช้กฎหมาย แต่คือการอำนวยความสะดวกและช่วยนำทางการเปลี่ยนแปลงนี้ โดยรัฐบาล กำลังดำเนินการในหลายมิติ ทั้งการทบทวนกฎหมายและกำหนดกฎระเบียบใหม่ ๆ เพื่อส่งเสริมการอำนวยความสะดวกในการประกอบธุรกิจ (Ease of Doing Business) ควบคู่ไปกับการสร้างระบบที่ขับเคลื่อนด้วยความโปร่งใสและสุจริต และคณะกรรมการส่งเสริมการลงทุน (BOI) ก็กำลังปรับปรุงมาตรการส่งเสริมการลงทุนใหม่ ๆ เพื่อมุ่งเน้นการสนับสนุนธุรกิจนวัตกรรมและการสร้างบุคลากรที่มีศักยภาพสูง นอกจากนี้ รัฐมนตรีฯ เอกนัฏ ได้กล่าวชื่นชมความสำเร็จของเมืองคิตะคิวชู ประเทศญี่ปุ่น ว่าสามารถสร้างสมดุลระหว่างการขยายตัวของอุตสาหกรรมกับการรักษาสังคมและสิ่งแวดล้อม ซึ่งเป็นรากฐานของหลักการ ESG และชี้ให้เห็นว่าความสำเร็จดังกล่าวเกิดขึ้นจาก 3 องค์ประกอบสำคัญคือ ความร่วมมือระดับโลก, การมีส่วนร่วมของภาคประชาชน และที่สำคัญที่สุดคือ 'องค์กรธุรกิจ' หรือ 'Enterprise' ซึ่งก็คือ เหล่าสตาร์ทอัพ ที่เป็นหัวใจในการขับเคลื่อนเศรษฐกิจอุตสาหกรรมยุคใหม่
โดยการจัดงานครั้งนี้ มีวัตถุประสงค์ เพื่อส่งเสริมการสร้างเครือข่ายระหว่างธุรกิจสตาร์ทอัพกับบริษัทขนาดใหญ่ในภูมิภาคอาเซียนและญี่ปุ่น รวมถึงสนับสนุนการพัฒนาเศรษฐกิจที่ยั่งยืนผ่านการลงทุนและการเป็นหุ้นส่วนด้านเศรษฐกิจดิจิทัล เพื่อเสริมสร้างความเข้มแข็งให้กับชุมชนธุรกิจในภูมิภาคในระยะยาว ซึ่งเป็นความร่วมมือระหว่างบริษัทธนาคารกรุงศรีอยุธยา จำกัด (มหาชน) ธนาคารเอ็มยูเอฟจี (MUFG) และหน่วยงานภาครัฐของประเทศต่าง ๆ ได้แก่ ญี่ปุ่น ไทย กัมพูชา อินโดนีเซีย ฟิลิปปินส์ และเวียดนาม นอกจากนี้ ภายในงานมีกิจกรรมการจับคู่เจรจาธุรกิจ (1:1 Business Matching) การนำเสนอแนวคิดและไอเดียธุรกิจโดยสตาร์ทอัพด้านอาหารและการเกษตร (Startup Pitching) กิจกรรมสัมมนาให้ความรู้ และการจัดแสดงนิทรรศการของธุรกิจสตาร์ทอัพมากกว่า 60 บริษัท เช่น เทคโนโลยีเพื่อการพัฒนาธุรกิจอย่างยั่งยืน (ESG), เทคโนโลยี AIระบบเครื่องจักรอัตโนมัติ (Factory Automation) รวมไปถึงเกมส์ และแอนิเมชั่น อีกด้วย

ที่มา : https://www.thaigov.go.th/news/contents/details/97967