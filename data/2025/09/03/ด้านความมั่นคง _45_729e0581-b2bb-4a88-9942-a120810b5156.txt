รัฐบาลไทย-ข่าวทำเนียบรัฐบาล-"อรรษิษฐ์ สัมพันธรัตน์" ปลัด มท. เปิดสัมมนายกระดับต่อต้านการทุจริต ย้ำ คนมหาดไทยต้องมีคุณธรรม มุ่งมั่นขับเคลื่อน 3D : Dream-Define-Drive ไปให้ถึง Goal เดียวกัน 

วันจันทร์ที่ 30 มิถุนายน 2568
30/06/2568
พิมพ์
"อรรษิษฐ์ สัมพันธรัตน์" ปลัด มท. เปิดสัมมนายกระดับต่อต้านการทุจริต ย้ำ คนมหาดไทยต้องมีคุณธรรม มุ่งมั่นขับเคลื่อน 3D : Dream-Define-Drive ไปให้ถึง Goal เดียวกัน
"อรรษิษฐ์ สัมพันธรัตน์" ปลัด มท. เปิดสัมมนายกระดับต่อต้านการทุจริต ย้ำ คนมหาดไทยต้องมีคุณธรรม มุ่งมั่นขับเคลื่อน 3D : Dream-Define-Drive ไปให้ถึง Goal เดียวกัน เป็นองค์กรแห่งความโปร่งใส ปลอดการทุจริตทุกรูปแบบ
วันนี้ (30 มิ.ย. 68) เวลา 13.30 น. นายอรรษิษฐ์ สัมพันธรัตน์ ปลัดกระทรวงมหาดไทย เป็นประธานเปิดการสัมมนาเชิงปฏิบัติการเพื่อยกระดับการต่อต้านการทุจริตและประพฤติมิชอบของกระทรวงมหาดไทย ประจำปี 2568 ณ ห้องกรุงธนบอลล์รูม โรงแรมรอยัลริเวอร์ เขตบางพลัด กรุงเทพฯ โดยมี นางขนิษฐา จิรพิทักษ์ ผู้อำนวยการศูนย์ปฏิบัติการต่อต้านการทุจริต มท. พร้อมด้วยคณะวิทยากรจากสำนักงานคณะกรรมการป้องกันและปราบปรามการทุจริตแห่งชาติ (ป.ป.ช.) และบุคลากรของสำนักงานปลัดกระทรวงมหาดไทยทั้งส่วนกลาง และส่วนภูมิภาค กรม และหน่วยงานรัฐวิสาหกิจในสังกัดกระทรวงมหาดไทย รวม 200 คน ร่วมสัมมนา
นายอรรษิษฐ์ กล่าวว่า กระทรวงมหาดไทยมุ่งปลูกฝังค่านิยมให้กับผู้บริหาร ข้าราชการ และบุคลากรในทุกระดับ ในการต่อต้านการทุจริตทุกรูปแบบและช่วยกันเป็นหูเป็นตาป้องกันไม่ให้เกิดการทุจริตในหน่วยงานขึ้น โดยย้ำกับบุคลากรทุกคนให้คำนึงเสมอว่า "เงินเดือนที่กระทรวงมหาดไทยนำมาใช้จ่าย ทั้งเงินเดือน เงินค่าจ้างพนักงาน บุคลากรทุกคน คือเงินภาษีของประชาชน" ดังนั้น ผู้รับเงินในส่วนนี้จึงต้องทำในสิ่งที่ถูกต้อง ทำในสิ่งที่ดี มีความโปร่งใส ตอบสนองต่อความต้องการของประชาชนผู้เป็นเจ้าของภาษี ด้วยการกำหนดตัวชี้วัด เพื่อทำทุกกระบวนงานให้มีความโปร่งใส สะท้อนผ่านการประเมินคุณธรรมและความโปร่งใสในการดำเนินงานของหน่วยงานภาครัฐ (ITA) ซึ่งในปีล่าสุด กระทรวงมหาดไทยอยู่ในลำดับที่ 6 ขณะเดียวกันในด้านการปราบปราม หากพบบุคลากรกระทำความผิดฐานทุจริต ก็ได้ดำเนินการลงโทษอย่างจริงจัง ทั้งทางวินัย ทางละเมิด และทางอาญา ไม่มีละเว้น
"ขอให้ข้าราชการทุกคนได้นึกถึงตั้งแต่วันที่เรารับราชการวันแรกที่พวกเราตัดสินใจมารับราชการ เราตั้งใจมาทำงานเพื่อส่วนรวม มาเป็นฟันเฟืองในการทำหน้าที่ที่ดีให้กับจังหวัด หรือหน่วยที่ปฏิบัติงาน ทำหน้าที่ให้เป็นที่ยอมรับของทุกฝ่าย เป็นผู้ประสานงาน เป็นสตาฟของผู้ว่าราชการจังหวัด ของผู้บริหารระดับสูง ที่ท่านต้องเรียกใช้ตลอด ลูกน้องที่ดีต้องทำงานเก่ง ทำงานเร็ว หนักเอาเบาสู้ แก้ปัญหาเฉพาะหน้าได้ มีความเสมอต้นเสมอปลาย มีความกตัญญูรู้คุณที่ถือเป็นคุณธรรม (Moral) พื้นฐาน จนเป็นที่ไว้วางใจของผู้บริหารระดับสูง เพื่อที่วันหนึ่งเมื่อเราเติบโตในหน้าที่เป็นหัวหน้าสำนักงานจังหวัด เป็นผู้บริหารหน่วย เราต้องมีความเป็นธรรมเพราะ "ความเป็นธรรมเป็นหัวใจของทุกเรื่อง" และแน่นอนว่า การที่เราจะมาถึงวันนี้เราก็อาจจะเคยผิดหวังหลายครั้ง แต่ความเสียใจเดี๋ยวมันก็ผ่านไป เราทำงานอยู่ตรงไหนก็ทำให้ดีที่สุด และต้อง "อย่าไปคิดว่าเราได้รับมอบหมายงานอะไรมาแล้วมันไม่ใช่ เพราะบางทีมันอาจจะเป็นโอกาสทอง โอกาสสำคัญของชีวิตก็ได้" จึงขอให้ทุกคนตั้งใจทำงาน ตั้งใจทำความดี แล้ววันหนึ่งคนที่อยู่รอบข้างที่เราอาจจะนึกไม่ถึง จะมาเป็นคนคอยช่วยเราในยามที่เรามีปัญหา ท้อแท้ เพราะความดีที่เราเคยทำมา เราต้องเชื่อว่า มันจะอยู่คู่กับเรา เพราะการเป็นคนดีจะทำให้คนนึกถึงสิ่งที่ดีของเรา นอกจากนี้ สิ่งสำคัญของการทำงาน นั้นคือ ต้องพูดคุยกัน เปิดเผยข้อมูลให้ประชาชนรับรู้รับทราบ เพื่อสร้างความเข้าใจร่วมกัน เมื่อทุกคนรู้ด้วยกัน เข้าใจด้วยกัน โครงการหรือกิจกรรมหรืองานต่าง ๆ จะทำไปในทิศทางเดียวกัน" นายอรรษิษฐ์ กล่าว
นายอรรษิษฐ์ กล่าวเพิ่มเติมว่า แม้ว่าชีวิตพวกเราอาจจะไม่ชอบแข่งขัน แต่ถ้ามีการแข่งขัน เราในฐานะคนมหาดไทยจะแพ้ไม่ได้ โดยเฉพาะในเรื่องการป้องกันและปราบปรามการทุจริต ที่ในขณะนี้ สำนักงาน ป.ป.ช. มีตัวชี้วัดในเรื่อง ITA หรือการประเมินคุณธรรมและความโปร่งใสในการดำเนินงานของหน่วยงานภาครัฐ เราต้องมี Goal เดียวกันที่จะต้องไปให้ถึง ด้วยการดำเนินการ 3D ได้แก่ DREAM (ฝัน) DEFINE (ทำความเข้าใจ) และ DRIVE (ดำเนินการขับเคลื่อน) เราต้องไดรฟ์เพื่อตอบสนองความฝัน ทำให้องค์กรมหาดไทยเป็นองค์กรแห่งความโปร่งใส ปลอดการทุจริตทุกรูปแบบ อุดช่องโหว่ข้อที่ยังมีปัญหา ส่วนสิ่งที่ดีอยู่แล้วก็ทำอย่างต่อเนื่องให้ดีขึ้นไป เพื่อจะทำให้เรามี ITA ที่เป็นเลิศ ติดอันดับ TOP5 ระดับชาติ และเป็นองค์กรที่ได้รับการยอมรับในระดับสากลต่อไป
นางขนิษฐา จิรพิทักษ์ กล่าวว่า การสัมมนาเชิงปฏิบัติการฯ ในครั้งนี้ จัดขึ้นภายใต้เจตนารมณ์ของกระทรวงมหาดไทยที่มุ่งมั่นเสริมสร้างวัฒนธรรมองค์กรให้โปร่งใส มีธรรมาภิบาล และยืนหยัดไม่ทนต่อการทุจริต โดยเน้นการปลูกฝังจิตสำนึกที่ถูกต้อง ส่งเสริมพฤติกรรมในการต่อต้านการทุจริต พร้อมทั้งพัฒนาทักษะด้านการบริหารงานบุคคลอย่างโปร่งใสและเป็นธรรม การวิเคราะห์ และประเมินความเสี่ยงการทุจริตในการบริหารโครงการและการปฏิบัติหน้าที่ของบุคลากร และการขับเคลื่อนกลไกการต่อต้านการทุจริตในระดับพื้นที่อย่างมีประสิทธิภาพและเป็นระบบ โดยจัดขึ้น 2 วัน ระหว่างวันที่ 30 มิถุนายน - 1 กรกฎาคม 2568 โดยมีกิจกรรม ได้แก่ การถอดบทเรียนการลงพื้นที่ติดตามความก้าวหน้าการดำเนินงานตามแผนแม่บทภายใต้ยุทธศาสตร์ชาติ ประเด็น "การต่อต้านการทุจริตและประพฤติมิชอบ และการดำเนินโครงการตามสภาวการณ์การทุจริตในพื้นที่", การรับฟังการอภิปรายในหัวข้อ "การสร้างเครือข่ายและการขับเคลื่อน STRONG องค์กรพอเพียงต้านทุจริต", การรับมือและแนวทางการป้องกันปราบปรามระบบการให้-รับสินบนในระดับพื้นที่, การบริหารงานบุคคลในยุคราชการ 4.0, ปัญหาและแนวทางการบริหารงานบุคคลและการขับเคลื่อนการดำเนินงานของศูนย์ปฏิบัติการต่อต้านการทุจริตจังหวัด, การขับเคลื่อนงานด้านจริยธรรม และการถอดบทเรียนการขับเคลื่อนการประเมินความเสี่ยงการทุจริต

ที่มา : https://www.thaigov.go.th/news/contents/details/98025