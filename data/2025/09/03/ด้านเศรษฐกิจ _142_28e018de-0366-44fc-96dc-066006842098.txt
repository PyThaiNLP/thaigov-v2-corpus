รัฐบาลไทย-ข่าวทำเนียบรัฐบาล-กรมบัญชีกลางเร่งหน่วยรับงบประมาณให้ดำเนินการจัดซื้อจัดจ้างทันที ตามแผนขับเคลื่อนเศรษฐกิจ วงเงิน 157,000 ล้านบาท 

วันอังคารที่ 8 กรกฎาคม 2568
08/07/2568
พิมพ์
กรมบัญชีกลางเร่งหน่วยรับงบประมาณให้ดำเนินการจัดซื้อจัดจ้างทันที ตามแผนขับเคลื่อนเศรษฐกิจ วงเงิน 157,000 ล้านบาท
คณะรัฐมนตรีได้มีมติเห็นชอบข้อเสนอโครงการ/รายการกระตุ้นเศรษฐกิจตามแผนการขับเคลื่อนเศรษฐกิจ ภายใต้กรอบวงเงิน 157,000 ล้านบาท และให้หน่วยรับงบประมาณขอรับจัดสรรงบประมาณรายจ่ายประจำปีงบประมาณ พ.ศ. 2568
นางแพตริเซีย มงคลวนิช อธิบดีกรมบัญชีกลาง เปิดเผยว่า คณะรัฐมนตรีได้มีมติเห็นชอบข้อเสนอโครงการ/รายการกระตุ้นเศรษฐกิจตามแผนการขับเคลื่อนเศรษฐกิจ ภายใต้กรอบวงเงิน 157,000 ล้านบาท และให้หน่วยรับงบประมาณขอรับจัดสรรงบประมาณรายจ่ายประจำปีงบประมาณ พ.ศ. 2568 งบกลาง รายการค่าใช้จ่ายเพื่อการกระตุ้นเศรษฐกิจและสร้างความเข้มแข็งของระบบเศรษฐกิจ ดังนั้น เพื่อให้การจัดซื้อจัดจ้างเป็นไปอย่างรวดเร็ว คณะกรรมการนโยบายการจัดซื้อจัดจ้างและการบริหารพัสดุภาครัฐ จึงมอบหมายให้คณะกรรมการวินิจฉัยปัญหาการจัดซื้อจัดจ้างและการบริหารพัสดุภาครัฐ ซ้อมความเข้าใจหน่วยรับงบประมาณที่โครงการได้รับความเห็นชอบจากคณะรัฐมนตรีแล้ว ให้เร่งดำเนินการจัดซื้อจัดจ้าง โดยคณะกรรมการวินิจฉัยฯ ได้กำหนดระยะเวลาการเผยแพร่ร่างประกาศและร่างเอกสารซื้อหรือจ้างด้วยวิธีประกวดราคาอิเล็กทรอนิกส์ วิธีประกาศเชิญชวนทั่วไป และการพิจารณาผลกรณีที่มีผู้ยื่นข้อเสนอเพียงรายเดียว ให้เป็นไปตามหนังสือคณะกรรมการวินิจฉัยปัญหาการจัดซื้อจัดจ้างและการบริหารพัสดุภาครัฐ ด่วนที่สุด ที่ กค (กวจ) 0405.4/ว 195 ลงวันที่ 20 มีนาคม 2568
อธิบดีกรมบัญชีกลางกล่าวเพิ่มเติมว่า ขอให้หน่วยรับงบประมาณที่โครงการได้รับความเห็นชอบจากคณะรัฐมนตรีแล้ว เร่งดำเนินการจัดซื้อจัดจ้างทันที เพื่อให้สามารถเบิกจ่ายงบประมาณได้แล้วเสร็จภายในปีงบประมาณ พ.ศ. 2568 ซึ่งจะทำให้การเบิกจ่ายภาครัฐเป็นไปตามเป้าหมายของรัฐบาลและกระทรวงการคลังที่ต้องการขับเคลื่อนเศรษฐกิจในภาพรวม

ที่มา : https://www.thaigov.go.th/news/contents/details/98278