รัฐบาลไทย-ข่าวทำเนียบรัฐบาล-สมเด็จพระกนิษฐาธิราชเจ้า กรมสมเด็จพระเทพฯ เสด็จฯ ทรงเปิดงาน “ตรานกยูงพระราชทานฯ” ครั้งที่ 20 ประจำปี 2568

วันพุธที่ 30 กรกฎาคม 2568
สมเด็จพระกนิษฐาธิราชเจ้า กรมสมเด็จพระเทพฯ เสด็จฯ ทรงเปิดงาน “ตรานกยูงพระราชทานฯ” ครั้งที่ 20 ประจำปี 2568
สมเด็จพระกนิษฐาธิราชเจ้า กรมสมเด็จพระเทพฯ เสด็จฯ ทรงเปิดงาน “ตรานกยูงพระราชทานฯ” ครั้งที่ 20 ประจำปี 2568
พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมให้สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ เจ้าฟ้ามหาจักรีสิรินธร มหาวชิราลงกรณวรราชภักดี สิริกิจการิณีพีรยพัฒน รัฐสีมาคุณากรปิยชาติ สยามบรมราชกุมารีเสด็จพระราชดำเนินแทนพระองค์ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ไปทรงเป็นองค์ประธานในพิธีเปิดงาน “ตรานกยูงพระราชทาน สืบสานตำนานไหมไทย” ครั้งที่ 20 ประจำปี 2568 ณ ฮอลล์ 6 – 7 ศูนย์แสดงสินค้าและการประชุมอิมแพ็ค เมืองทองธานี จังหวัดนนทบุรี
ในการนี้ ทรงพระราชทานรางวัลแก่ผู้ได้รับรางวัลชนะเลิศจากการประกวดเส้นไหม ผ้าไหมตรานกยูงพระราชทาน และผลิตภัณฑ์หม่อนไหม ประจำปี 2568 รวมทั้งสิ้น 26 ประเภท จำนวน 32 ราย เพื่อผลักดันให้เกษตรกรและเยาวชนตระหนักถึงคุณค่าและร่วมสืบสานการผลิตผ้าไหมไทยอันเป็นเอกลักษณ์ท้องถิ่น โดยมุ่งเน้นการอนุรักษ์เทคนิคการทอผ้าดั้งเดิม ควบคู่ไปกับการยกระดับคุณภาพสินค้าและการสร้างสรรค์ผลงานให้ทันสมัย เพื่อตอบรับความต้องการของตลาดปัจจุบันและเพิ่มมูลค่าให้แก่ผลิตภัณฑ์ไหมไทย เป้าหมายเพื่อส่งเสริมการนำผ้าไหมมาประยุกต์ใช้ในชีวิตประจำวันอย่างแพร่หลายยิ่งขึ้น อันจะนำไปสู่การขยายตลาดผ้าไหมไทยให้กว้างขวาง ทั้งยังเป็นการสร้างขวัญและกำลังใจแก่ผู้ผลิตงานคุณภาพ เพื่อขับเคลื่อนอุตสาหกรรมผ้าไหมไทยให้เติบโตอย่างยั่งยืน จากนั้นทรงเสด็จทอดพระเนตรนิทรรศการและบูธจัดแสดงต่าง ๆ ภายในงาน โดยมี นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ ผู้บริหารระดับสูง ข้าราชการกรมหม่อนไหม ส่วนราชการที่เกี่ยวข้อง และเกษตรกรผู้ปลูกหม่อนเลี้ยงไหม เฝ้าทูลละอองธุลีพระบาทรับเสด็จอย่างพร้อมเพรียง
สำหรับ “งานตรานกยูงพระราชทาน สืบสานตำนานไหมไทย” ในปีนี้ จัดขึ้นเป็นครั้งที่ 20 โดยมีวัตถุประสงค์เพื่อเชิดชูเกียรติแก่ผู้ผลิตและผู้ประกอบการหม่อนไหมที่ผ่านการรับรองตามมาตรฐานตรานกยูงพระราชทาน รวมถึงเผยแพร่องค์ความรู้ด้านหม่อนไหม ภูมิปัญญาท้องถิ่น และนวัตกรรมด้านไหมไทยสู่สาธารณชนอย่างแพร่หลาย ภายใต้แนวคิด “มหัศจรรย์หม่อนไหม สร้างเศรษฐกิจไทยยั่งยืน” สะท้อนบทบาทของหม่อนไหมไทยในการขับเคลื่อนเศรษฐกิจฐานรากอย่างยั่งยืน
ทั้งนี้ ภายในงานมีการจัดแสดงนิทรรศการเฉลิมพระเกียรติ และนิทรรศการที่น่าสนใจมากมาย อาทิ นิทรรศการตรานกยูงพระราชทาน ซึ่งจัดแสดงผลงานจากการประกวดเส้นไหม ผ้าไหมตรานกยูงพระราชทาน และผลิตภัณฑ์หม่อนไหมที่ได้รับพระราชทานรางวัล ประจำปี 2568 รวมทั้งผลงานวิจัยและนวัตกรรมด้านหม่อนไหมของกรมหม่อนไหม และการบูรณาการร่วมกับหน่วยงานต่าง ๆ เช่น ผ้าทอขนแกะ วัสดุทางการแพทย์ (เนื้อเยื่อกระดูกอ่อน ข้อเข่า และแผ่นแปะแผลเบาหวาน) เครื่องสำอางและเซรั่มจากรังไหมที่สกัดด้วยเอนไซม์ กระบวนการเก็บรักษาดักแด้ไหมและผลิตภัณฑ์โปรตีนจากดักแด้ไหม “มหัศจรรย์พันธุ์หม่อน–พันธุ์ไหม” โมเดลหม่อนไหมในราชทัณฑ์แบบครบวงจรในภาคเหนือ และ “ดอกลำโพงจากไหม” เป็นต้น
นอกจากนี้ ภายในงานยังมีการออกร้านจำหน่ายผ้าไหมและผลิตภัณฑ์จากหม่อนไหมจากทั่วประเทศกว่า 228 ร้านค้า ซึ่งรวมถึงผ้าไหมตรานกยูงพระราชทาน ผ้าไหมลายอัตลักษณ์จากทุกภูมิภาคของประเทศไทย สินค้าแปรรูปจากหม่อนและไหม ได้แก่ อาหาร ขนม เครื่องดื่ม เครื่องสำอาง เครื่องประดับ และของตกแต่งบ้าน พร้อมกิจกรรมเวิร์กชอป การสาธิต และการแสดงศิลปวัฒนธรรมไทยตลอดทั้งงาน
งาน “ตรานกยูงพระราชทาน สืบสานตำนานไหมไทย” ครั้งที่ 20 จัดขึ้นระหว่างวันที่ 30 กรกฎาคม – 3 สิงหาคม 2568 ตั้งแต่เวลา 10.00 – 20.00 น. ณ ฮอลล์ 6 – 7 ศูนย์แสดงสินค้าและการประชุมอิมแพ็ค เมืองทองธานี โดยเปิดให้ประชาชนเข้าร่วมงานได้โดยไม่เสียค่าใช้จ่าย

ที่มา : https://www.thaigov.go.th/news/contents/details/99113