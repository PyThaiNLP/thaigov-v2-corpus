รัฐบาลไทย-ข่าวทำเนียบรัฐบาล-มาริษ" ย้ำทูต ตปท.ไทยมุ่งมั่นรักษาข้อตกลงหยุดยิงเคร่งครัด หวังแก้ปัญหาผ่านเจรจาทวิภาคี 

วันจันทร์ที่ 4 สิงหาคม 2568
มาริษ" ย้ำทูต ตปท.ไทยมุ่งมั่นรักษาข้อตกลงหยุดยิงเคร่งครัด หวังแก้ปัญหาผ่านเจรจาทวิภาคี
ไม่หวังกลายเป็นเรื่องระหว่างประเทศ และไม่รับอำนาจศาลโลก - เรียกร้องกัมพูชาเจรจาสันติ-จริงใจ หยุดยั่วยุ-บิดเบือนข้อมูล-IO
นายมาริษ เสงี่ยมพงษ์ รัฐมนตรีว่าการกระทรวงการต่างประเทศ นำบรรยายสรุปแก่คณะทูต และองค์การระหว่างประเทศที่มีสำนักงานในประเทศไทย เกี่ยวกับสถานการณ์ชายแดนไทย-กัมพูชา ที่กระทรวงการต่างประเทศ ในวันนี้ (4 ส.ค.) โดยมีตัวแทนจากสถานเอกอัครราชทูต สถานกงสุลใหญ่ และองค์การระหว่างประเทศเข้าร่วม จำนวนทั้งหมด 121 คน 74 ประเทศ 1 องค์กร 16 องค์การระหว่างประเทศ ประกอบด้วย  เอกอัครราชทูต 28 คน 27 ประเทศ 1 องค์กร, อุปทูตรักษาการชั่วคราวจาก 18 คน 18 ประเทศ, ผู้แทนจากสถานเอกอัคคราชทูต จำนวน 53 คน 49 ประเทศ 1 องค์กร หรือผู้แทนจากสหภาพยุโรป (EU), ผู้แทนจากสถานกงสุลใหญ่อาชีพ 1 คน 1 ประเทศ  และองค์การระหว่างประเทศ (21 คน 16 องค์การ) ซึ่งฝ่ายกัมพูชา ได้ส่งเลขานุการโทของสถานทูตมาร่วมสังเกตการณ์
โดยนายมาริษ ได้ยืนยันภายหลังมีข้อตกลงการหยุดยิงในการเจรจาร่วมกับกัมพูชา ที่เมืองปุตราจายา ประเทศมาเลเซีย เมื่อวันที่ 28 กรกฎาคมที่ผ่านมาว่า การประชุมดังกล่าว เป็นการหารือทวิภาคีระหว่างไทยกับกัมพูชา โดยมีมาเลเซียในฐานะประธานอาเซียนให้การสนับสนุน ซึ่งไทยขอชื่นชมอย่างยิ่ง ทั้งนี้ การประชุมยังมีสหรัฐอเมริกาเป็นผู้จัดร่วม และจีนเข้าร่วมในฐานะผู้สังเกตการณ์ด้วย หลังจากเหตุการณ์การปะทะอย่างรุนแรงตามแนวชายแดนไทย–กัมพูชา ซึ่งตนเห็นว่า การที่ทั้งสองฝ่ายสามารถมาพบหารือกันได้ ถือเป็นสัญญาณที่ดี และข้อตกลงหยุดยิงที่ทั้งสองฝ่ายสามารถตกลงร่วมกันได้  ถือเป็นก้าวสำคัญอันดับแรก ที่จะช่วยยุติความสูญเสีย และเป็นเงื่อนไขเบื้องต้นต่อการลดความตึงเครียด และเปิดทางสู่การเจรจาเพื่อหาข้อยุติอย่างถาวร
นายมาริษ ย้ำว่า ประเทศไทยจะปฏิบัติตามข้อตกลงที่ได้ตกลงกันในปุตราจายาอย่างเคร่งครัด และคาดหวังที่จะเห็นความมุ่งมั่นของฝ่ายกัมพูชา ที่จะดำเนินการด้วยความจริงใจและสุจริตใจ เพื่อขับเคลื่อนการเจรจาให้ก้าวหน้า ซึ่งตามถ้อยแถลงร่วมฝ่ายกัมพูชาได้ตกลงที่จะกลับมาใช้กลไกการหารือทวิภาคี ซึ่งเป็นสิ่งที่ไทยได้ยืนยัน และเรียกร้องมาโดยตลอด ทั้งนี้ การหารือระหว่างผู้บัญชาการกองทัพในระดับภูมิภาคของทั้งสองฝ่ายได้เริ่มขึ้นแล้วตั้งแต่วันที่ 29 กรกฎาคม เพื่อกำหนดมาตรการเร่งด่วนในการลดความตึงเครียด และการหารือจะดำเนินต่อไป
นายมาริษ ยังกล่าวถึงการประชุมคณะกรรมการชายแดนทั่วไป หรือ GBC ซึ่งเป็นกลไกทวิภาคีในระดับนโยบาย และมีรัฐมนตรีว่าการกระทรวงกลาโหมของทั้งสองฝ่ายเป็นประธานร่วม จะจัดขึ้นที่กรุงกัวลาลัมเปอร์ ระหว่างวันที่ 4 – 7 สิงหาคม 2568 เพื่อหารือรายละเอียดเพิ่มเติมเพื่อให้ข้อตกลงหยุดยิงมีผลในทางปฏิบัติ ซึ่ง ทั้งสองฝ่ายจะได้ตกลงที่จะรื้อฟื้นการติดต่อสื่อสารโดยตรงระหว่างนายกรัฐมนตรี รัฐมนตรีว่าการกระทรวงการต่างประเทศ และรัฐมนตรีว่าการกระทรวงกลาโหม ซึ่งจะเป็นประโยชน์ต่อการป้องกันความเข้าใจผิด และสนับสนุนความพยายามลดความตึงเครียด และทั้งมาเลเซีย ไทย และกัมพูชา จะหารือร่วมกัน เพื่อกำหนดมาตรการตรวจสอบ และติดตามการปฏิบัติตามข้อตกลงหยุดยิง โดยภารกิจของคณะผู้สังเกตการณ์ จะนำโดยอาเซียนเป็นหลัก ทั้งนี้ ไทยยินดีต่อการสนับสนุนจากประเทศมิตรอื่น ๆ ด้วย
นายมาริษ ยังย้ำจุดยืนของประเทศไทยว่า ความขัดแย้งระหว่างไทยกับกัมพูชา เป็นเรื่องทวิภาคี และไทยไม่เห็นชอบต่อความพยายามใด ๆ ที่จะทำให้สถานการณ์นี้กลายเป็นประเด็นระหว่างประเทศ ซึ่งไทยได้ยืนยันในหลายโอกาสว่า ไม่ยอมรับเขตอำนาจของศาลยุติธรรมระหว่างประเทศ ICJ หรือ ศาลโลก และประสงค์ให้ข้อพิพาทนี้ได้รับการแก้ไขผ่านการเจรจาทวิภาคีภายใต้กรอบที่ทั้งสองฝ่ายตกลงกันไว้ก่อนหน้านี้แล้ว พร้อมยืนยันความมุ่งมั่นของไทย ที่จะหาทางออกอย่างสันติ และถาวรต่อข้อพิพาทวิภาคีนี้ โดยสอดคล้องกับกฎหมายระหว่างประเทศ กฎบัตรอาเซียน และกฎบัตรสหประชาชาติ
นายมาริษ ยังเรียกร้องให้กัมพูชาเจรจาอย่างสันติด้วยความจริงใจและสุจริตใจ และหลีกเลี่ยงการกระทำยั่วยุทุกชนิด รวมถึงการบิดเบือนข้อมูลและการปฏิบัติการด้านข้อมูลข่าวสาร (IO) ซึ่งจะยิ่งทำให้สถานการณ์เลวร้ายลง และสุดท้ายและสำคัญที่สุดขอย้ำว่า นี่เป็นสถานการณ์ที่น่าโศกเศร้าอย่างยิ่ง ซึ่งประเทศไทยไม่ได้เป็นผู้เริ่มต้นความขัดแย้งนี้ และขอย้ำว่า ความขัดแย้งกับกัมพูชาไม่ได้อยู่ในผลประโยชน์ของประเทศไทย

ที่มา : https://www.thaigov.go.th/news/contents/details/99316