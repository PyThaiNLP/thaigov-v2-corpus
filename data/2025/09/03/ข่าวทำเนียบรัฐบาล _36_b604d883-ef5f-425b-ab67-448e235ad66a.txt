รัฐบาลไทย-ข่าวทำเนียบรัฐบาล-นายวีระพงษ์ ประภา ผู้แทนการค้าไทย พบหารือกับนายเดวิด เดลี เอกอัครราชทูตสหภาพยุโรประจำประเทศไทย ในโอกาสพ้นจากหน้าที่

วันอังคารที่ 26 สิงหาคม 2568
นายวีระพงษ์ ประภา ผู้แทนการค้าไทย พบหารือกับนายเดวิด เดลี เอกอัครราชทูตสหภาพยุโรประจำประเทศไทย ในโอกาสพ้นจากหน้าที่
ย้ำความมุ่งมั่นร่วมผลักดันการเจรจาการค้าเสรีไทย–สหภาพยุโรป (Thai-EU FTA) และขับเคลื่อนความเป็นหุ้นส่วนเชิงยุทธศาสตร์ไทย–อียู
เมื่อวันที่ 14 สิงหาคม 2568 นายวีระพงษ์ ประภา ผู้แทนการค้าไทย ให้การต้อนรับนายเดวิด เดลี (H.E. Mr.David Daly) เอกอัครราชทูตสหภาพยุโรปประจำประเทศไทย ในโอกาสพ้นจากหน้าที่
ทั้งสองฝ่ายได้หารือถึงพัฒนาการความร่วมมือระหว่างไทยและสหภาพยุโรป โดยเฉพาะความคืบหน้าในการเจรจาความตกลงการค้าเสรีไทย–สหภาพยุโรป (Thai–EU FTA) ซึ่งบรรลุข้อตกลงในหลักการได้แล้วจำนวน 7 บท จาก 20 บท และมีกำหนดจัดการการเจรจารอบที่ 7 ในเดือนกันยายนนี้ ทั้งสองฝ่ายเห็นพ้องถึงความสำคัญของการรักษาแรงขับเคลื่อนอย่างต่อเนื่อง เพื่อให้การเจรจาบรรลุผลโดยเร็ว โดยคำนึงถึงผลประโยชน์ร่วมกันของทั้งสองฝ่าย และยึดโยงกับมาตรฐานสากลด้านการพัฒนาที่ยั่งยืน
นอกจากนี้ ทั้งสองฝ่ายยังได้หารือถึงความร่วมมือในการต่อต้านการทำประมงผิดกฎหมาย (IUU Fishing) ซึ่งถือเป็นความสำเร็จร่วมกันที่ช่วยยกระดับมาตรฐานการประมงของไทยและสร้างความเชื่อมั่นต่อผู้บริโภคในสหภาพยุโรป ตลอดจนการดำเนินงานภายใต้กรอบความตกลงหุ้นส่วนและความร่วมมือ (PCA) ไทย–อียู ซึ่งเป็นกลไกสำคัญในการขยายความร่วมมือในหลากหลายมิติ ทั้งด้านเศรษฐกิจ การพัฒนาที่ยั่งยืน ความมั่นคง และการแลกเปลี่ยนระหว่างประชาชน อีกทั้งยังสอดคล้องกับนโยบายของไทยในการเข้าเป็นสมาชิกองค์การเพื่อความร่วมมือและการพัฒนาทางเศรษฐกิจ (OECD) ที่สหภาพยุโรปให้การสนับสนุนอย่างแข็งขัน
ในโอกาสนี้ นายวีระพงษ์ฯ ได้แสดงความชื่นชมและขอบคุณเอกอัครราชทูตสหภาพยุโรปประจำประเทศไทย ที่มีบทบาทสำคัญในการเสริมสร้างและขับเคลื่อนความสัมพันธ์ไทย–อียูให้ก้าวหน้าอย่างต่อเนื่อง พร้อมอวยพรให้ประสบความสำเร็จในภารกิจต่อไป ในขณะที่เอกอัครราชทูตฯ ได้แสดงความขอบคุณต่อการสนับสนุนจากรัฐบาลไทยและผู้แทนการค้าไทยตลอดระยะเวลาการปฏิบัติหน้าที่ และแสดงความเชื่อมั่นว่า ความสัมพันธ์ระหว่างไทยและสหภาพยุโรปจะยังคงพัฒนาไปในเชิงบวกอย่างต่อเนื่องและมีโอกาสขยายความร่วมมือระหว่างกันอีกมาก
ในอนาคต

ที่มา : https://www.thaigov.go.th/news/contents/details/100143