รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา ลงพื้นที่ศรีสะเกษ ตรวจเยี่ยมศูนย์พักพิงผู้ประสบเหตุชายแดน

วันจันทร์ที่ 11 สิงหาคม 2568
รมว.ท่องเที่ยวและกีฬา ลงพื้นที่ศรีสะเกษ ตรวจเยี่ยมศูนย์พักพิงผู้ประสบเหตุชายแดน
รมว.ท่องเที่ยวและกีฬา ลงพื้นที่ศรีสะเกษ ตรวจเยี่ยมศูนย์พักพิงผู้ประสบเหตุชายแดน พร้อมร่วมไว้อาลัยผู้เสียชีวิตจากเหตุระเบิดปั๊มน้ำมัน ปตท. บ้านผือ อ.กันทรลักษ์
วันที่ 10 สิงหาคม 2568 เวลา 13.30 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา ลงพื้นที่จังหวัดศรีสะเกษเพื่อตรวจเยี่ยมและให้กำลังใจประชาชนในศูนย์พักพิงผู้ประสบเหตุชายแดน โดยมีคณะผู้บริหารกระทรวงการท่องเที่ยวและกีฬา และหน่วยงานที่เกี่ยวข้องร่วมติดตาม
ภารกิจแรก รัฐมนตรีฯ และคณะได้เดินทางไปยังอำเภอกันทรลักษ์ จังหวัดศรีสะเกษ เพื่อตรวจสอบพื้นที่ปั๊มน้ำมัน ปตท. บ้านผือ ซึ่งได้รับความเสียหายจากเหตุระเบิดเมื่อไม่นานมานี้ พร้อมร่วมไว้อาลัยแด่ผู้เสียชีวิต และรับฟังรายงานสถานการณ์จากหน่วยงานที่เกี่ยวข้องในพื้นที่
จากนั้นได้ลงพื้นที่อำเภอกันทรลักษ์ ตรวจเยี่ยมศูนย์พักพิงบ้านภูมิซอล หมู่ที่ 13 ต.เสารงชัย  จ.ศรีสะเกษ โดยได้รับการต้อนรับจากนายอนุพงศ์ สุขสมนิตย์ ผู้ว่าราชการจังหวัดศรีสะเกษ และนายอำเภอเบญจลักษ์ ซึ่งได้รายงานสถานการณ์ในพื้นที่ พร้อมมอบสิ่งของบรรเทาทุกข์และแสดงความห่วงใยต่อผู้พักอาศัยในศูนย์
ต่อมา รัฐมนตรีฯ และคณะได้เดินทางไปยังศูนย์พักพิงวิทยาลัยเทคนิคกันทรลักษ์ ต.จานใหญ่ อ.กันทรลักษ์ จ.ศรีสะเกษ เพื่อตรวจเยี่ยมและให้กำลังใจผู้ประสบเหตุ พร้อมรับฟังข้อมูลเกี่ยวกับสถานการณ์ความปลอดภัยบริเวณชายแดน
การลงพื้นที่ครั้งนี้ แสดงถึงความมุ่งมั่นของกระทรวงการท่องเที่ยวและกีฬาในการติดตามสถานการณ์อย่างใกล้ชิด ทั้งในด้านความปลอดภัยของประชาชน และการให้ความช่วยเหลือแก่ผู้ได้รับผลกระทบในพื้นที่ชายแดนอย่างต่อเนื่อง

ที่มา : https://www.thaigov.go.th/news/contents/details/99585