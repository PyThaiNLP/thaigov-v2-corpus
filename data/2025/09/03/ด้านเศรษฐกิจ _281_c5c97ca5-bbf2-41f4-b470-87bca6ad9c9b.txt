รัฐบาลไทย-ข่าวทำเนียบรัฐบาล-ออมสินเร่งช่วยเหลือมอบเงินสนับสนุนบรรเทาความเดือดร้อนเฉพาะหน้า กรณีสถานการณ์สู้รบชายแดนไทย-กัมพูชา และอุทกภัยภาคเหนือตอนบน 

วันศุกร์ที่ 25 กรกฎาคม 2568
25/07/2568
พิมพ์
ออมสินเร่งช่วยเหลือมอบเงินสนับสนุนบรรเทาความเดือดร้อนเฉพาะหน้า กรณีสถานการณ์สู้รบชายแดนไทย-กัมพูชา และอุทกภัยภาคเหนือตอนบน
ธนาคารออมสินเร่งให้ความช่วยเหลือมอบเงินสนับสนุนบรรเทาความเดือดร้อนเฉพาะหน้า กรณีสถานการณ์สู้รบชายแดนไทย-กัมพูชา และอุทกภัยภาคเหนือตอนบน พร้อมออกมาตรการพักชำระหนี้ลดภาระ และให้สินเชื่อเพื่อผู้ประสบภัยที่ได้รับผลกระทบ
นายวิทัย รัตนากร ผู้อำนวยการธนาคารออมสิน เปิดเผยว่า ธนาคารออมสินเร่งส่งมอบความช่วยเหลือเฉพาะหน้า แก่ประชาชนที่ได้รับผลกระทบจากเหตุการณ์ความไม่สงบในพื้นที่ชายแดนไทย-กัมพูชา 4 จังหวัด ได้แก่ อุบลราชธานี ศรีสะเกษ สุรินทร์ และบุรีรัมย์ รวมถึงผู้ประสบภัยน้ำท่วมครั้งใหญ่ในพื้นที่ภาคเหนือตอนบน โดยเฉพาะจังหวัดน่าน เชียงราย พะเยา แพร่ และลำปาง เบื้องต้น ธนาคารประกาศพักชำระเงินต้นแก่ลูกหนี้ที่ได้รับความเดือดร้อนจากทั้ง 2 เหตุการณ์ ซึ่งส่งผลให้ขาดรายได้ไม่สามารถชำระหนี้ได้ตามปกติ โดยให้ชำระเพียงดอกเบี้ยบางส่วน เพื่อบรรเทาภาระค่าใช้จ่ายในการผ่อนชำระหนี้ให้ลูกหนี้ และช่วยประคับประคองจนกว่าจะพ้นจากภาวะวิกฤต
มาตรการพักชำระเงินต้น-จ่ายดอกเบี้ยบางส่วน สำหรับลูกหนี้สินเชื่อทุกประเภทของธนาคาร ซึ่งธนาคารจะจัดแผนการชำระหนี้ที่เหมาะสมกับระดับผลกระทบของลูกหนี้แต่ละราย โดยให้พักชำระเงินต้นจนถึงงวดเดือนธันวาคม 2568 และชำระดอกเบี้ยบางส่วนตามแผนการชำระหนี้ที่กำหนด ลูกหนี้ที่ประสบภัยสามารถติดต่อขอเข้าร่วมมาตรการฯ ได้ที่ธนาคารออมสินสาขาที่ใช้บริการสินเชื่อ ตั้งแต่บัดนี้เป็นต้นไป
นอกจากนี้ ธนาคารได้ส่งมอบความช่วยเหลือที่จำเป็นเร่งด่วนลงในพื้นที่ของทั้ง 2 เหตุการณ์ โดยในส่วนของสถานการณ์น้ำท่วม ธนาคารได้มอบงบประมาณช่วยเหลือเร่งด่วน จำนวน 750,000 บาท เพื่อบรรเทาความเดือดร้อนให้ประชาชนในพื้นที่ 5 จังหวัด ได้แก่ น่าน เชียงราย พะเยา แพร่ และลำปาง พร้อมมอบหมายให้ธนาคารออมสินในพื้นที่ ส่งมอบถุงออมสินห่วงใย สำหรับผู้ประสบภัยใช้ประทังชีวิตและบรรเทาความเดือดร้อนเฉพาะหน้า จำนวนกว่า 2,500 ชุด และจัดส่งเครื่องอุปโภคบริโภค วัตถุดิบในการประกอบอาหาร ตลอดจนสิ่งของเครื่องใช้ที่จำเป็น ไปยังโรงพยาบาลสนามในพื้นที่ที่ยังไม่สามารถเข้าถึงได้ ส่วนสถานการณ์ความไม่สงบของพื้นที่ชายแดนไทย-กัมพูชา ได้จัดสรรงบประมาณ จำนวน 500,000 บาท สนับสนุนสิ่งของจำเป็นให้แก่ศูนย์พักพิงในจังหวัดอุบลราชธานี ศรีสะเกษ สุรินทร์ และบุรีรัมย์
สำหรับผู้ที่ได้รับผลกระทบทำให้ต้องขาดสภาพคล่อง ธนาคารมอบ สินเชื่อฉุกเฉิน วงเงิน 20,000 บาท อัตราดอกเบี้ย 0% และ สินเชื่อเพื่อต่อเติมซ่อมแซมที่พักอาศัย วงเงินกู้สูงสุด 500,000 บาท (เงื่อนไขพิเศษตามที่ธนาคารกำหนด) ผู้ที่สนใจโปรดศึกษารายละเอียดเพิ่มเติมได้ที่เว็บไซต์ธนาคาร www.gsb.or.th หรือสอบถามที่ GSB Contact Center โทร.1115
ธนาคารออมสิน ขอส่งความห่วงใยในสวัสดิภาพ ความปลอดภัยต่อชีวิตและทรัพย์สินของผู้ประสบภัยในทุกพื้นที่ และพร้อมเคียงข้างประชาชนในการให้ความช่วยเหลืออย่างเต็มกำลังในทุกสถานการณ์ ภายใต้บทบาทการเป็น “ธนาคารเพื่อสังคม” และขอเป็นกำลังใจให้ผู้ประสบภัยก้าวผ่านพ้นวิกฤตในครั้งนี้โดยเร็ววัน
https://www.facebook.com/share/p/1CyaY18FR3/?mibextid=wwXIfr

ที่มา : https://www.thaigov.go.th/news/contents/details/98815