รัฐบาลไทย-ข่าวทำเนียบรัฐบาล-​วธ.เปิดค่าย “Young Creative Media Camp” นักสร้างสื่อสร้างเสน่ห์ไทย เมื่อเยาวชนไทยลุกขึ้นมาสร้างพลังสื่อ ถ่ายทอดวัฒนธรรมไทยสู่โลก

วันพุธที่ 30 กรกฎาคม 2568
​วธ.เปิดค่าย “Young Creative Media Camp” นักสร้างสื่อสร้างเสน่ห์ไทย เมื่อเยาวชนไทยลุกขึ้นมาสร้างพลังสื่อ ถ่ายทอดวัฒนธรรมไทยสู่โลก
​วธ.เปิดค่าย “Young Creative Media Camp” นักสร้างสื่อสร้างเสน่ห์ไทย เมื่อเยาวชนไทยลุกขึ้นมาสร้างพลังสื่อ ถ่ายทอดวัฒนธรรมไทยสู่โลก
วธ.เปิดค่าย “Young Creative Media Camp” นักสร้างสื่อสร้างเสน่ห์ไทย เมื่อเยาวชนไทยลุกขึ้นมาสร้างพลังสื่อ ถ่ายทอดวัฒนธรรมไทยสู่โลก
วันที่ 30 กรกฎาคม 2568 นายประสพ เรียงเงิน ปลัดกระทรวงวัฒนธรรม (วธ.) เปิดเผยว่า สำนักงานปลัดกระทรวงวัฒนธรรม เดินหน้าผลักดันเยาวชนไทยสู่บทบาท “นักเล่าเรื่อง Soft Power” ผ่านโครงการ Young Creative Media Camp นักสร้างสื่อสร้างเสน่ห์ไทย จัดระหว่างวันที่ 29 กรกฎาคม – 2 สิงหาคม 2568 ณ โรงแรมเดอะพาลาสโซ กรุงเทพมหานคร โดยคัดเลือก 20 ทีมเยาวชนจากทั่วประเทศที่มีความสามารถด้านการผลิตสื่อสร้างสรรค์ เข้าร่วมค่ายเพื่อฝึกฝนทักษะ เข้มข้นทั้งเนื้อหาและแรงบันดาลใจ สู่การสร้างสื่อที่เข้าถึงคนไทย และเชื่อมโยงความเป็นไทยให้โลกรู้จัก
ปลัด วธ. กล่าวต่อว่า ค่ายครั้งนี้เป็นการตอบรับนโยบายรัฐบาลที่มุ่งเน้นทั้งการอนุรักษ์ ฟื้นฟู และพัฒนาวัฒนธรรมไทยให้เป็นพลังสร้างสรรค์ (Creative Culture) ที่สามารถต่อยอด Soft Power ไปสู่การสร้างมูลค่าเพิ่มทางเศรษฐกิจและสร้างภาพลักษณ์ประเทศไทยในเวทีโลก โดยอาศัยพลังของสื่อเป็นเครื่องมือสำคัญ ภายในค่ายเยาวชนจะได้พบกับทีมวิทยากรระดับแนวหน้าจากภาครัฐ เอกชน และภาคการศึกษา ที่พร้อมมอบความรู้ แรงบันดาลใจ และประสบการณ์จริงจากสนามสื่อสาร เริ่มจาก พี่หลาม จิ๊กโก๋ไอที หรือนายที่รัก บุญปรีชา ผู้เปลี่ยนเรื่องเทคโนโลยีให้กลายเป็นเรื่องเข้าใจง่ายและสนุก “คุณมาร์ อุมาพร ตันติยาทร” อดีตพิธีกรรายการกบนอกกะลา ผู้เล่าเรื่องชุมชนด้วยจิตวิญญาณของสื่อสารคดี และทีมสร้างสรรค์จากรายการ สนุกยกครัว และ พลเมืองเด็ก ผู้เชี่ยวชาญการสื่อสารเพื่อสังคม
นายประสพ กล่าวเพิ่มเติมว่า นอกจากนี้ ยังได้รับความร่วมมือจากสถาบันการศึกษาชั้นนำ เช่น มหาวิทยาลัยรังสิตและ มหาวิทยาลัยมหิดล ที่มาร่วมพัฒนาศักยภาพเชิงวิชาการ และการออกแบบเนื้อหาให้เข้ากับรสนิยมผู้ชมรุ่นใหม่ รวมถึงทีมผู้เชี่ยวชาญจาก บริษัท เทลสกอร์ จำกัด ผู้อยู่เบื้องหลังแคมเปญดิจิทัลที่เข้าถึงใจผู้ชมทั้งในและต่างประเทศ คุณธนา พชรวัฒนพาณิชย์ อินฟลูเอนเซอร์เจ้าของช่อง Clother Official ก็มาแบ่งปันเคล็ดลับการสร้างตัวตนและสร้างแบรนด์ผ่านสื่อโซเชียลอย่างมีคุณภาพและจริยธรรม ที่สำคัญคือการได้รับการสนับสนุนจากกองทุนพัฒนาสื่อปลอดภัยและสร้างสรรค์ ซึ่งเป็นหน่วยงานที่มุ่งส่งเสริมการสร้างสื่อที่มีความรับผิดชอบต่อสังคม และเชื่อมโยงวัฒนธรรมเข้ากับการเรียนรู้และการมีส่วนร่วมของประชาชน โดยวิทยากรจากกองทุนฯ จะนำเสนอทั้งมุมมองเชิงนโยบาย กลยุทธ์การสร้างเนื้อหาปลอดภัย ตลอดจนการวางกรอบคุณธรรมจริยธรรมของผู้ผลิตสื่อรุ่นใหม่ ที่สามารถสร้างผลกระทบเชิงบวกในระดับประเทศและนานาชาติ
“การเข้าร่วมค่ายครั้งนี้ไม่ใช่เพียงการผลิตสื่อเพื่อการประกวดเท่านั้น แต่คือกระบวนการเรียนรู้ร่วมกันของเยาวชนจากหลากหลายภูมิภาค ที่จะได้ร่วมคิด ร่วมสร้าง และร่วมสื่อสาร เรื่องราวของไทยในแบบที่พวกเขาเชื่อและภาคภูมิใจ เพื่อก้าวไปสู่เวทีประกวด “สุดยอดสื่อสร้างเสน่ห์ไทย” ที่จะเฟ้นหาผลงานเด่น พร้อมสนับสนุนให้ผลงานเหล่านี้ ถูกเผยแพร่สู่สาธารณะในวงกว้าง สร้างแรงบันดาลใจ และสะท้อนความงดงามของอัตลักษณ์ไทยในเวทีโลก เพราะวัฒนธรรมไทยไม่ใช่เพียงเรื่องอดีต แต่คือโอกาสในอนาคต ที่เยาวชนไทยจะเป็นผู้ถ่ายทอดให้โลกรู้จัก ผ่านสายตา คำพูด และความคิดสร้างสรรค์ของพวกเขาเอง” ปลัด วธ. กล่าว
ทั้งนี้ ติดตามข่าวสารโครงการและผลงานเยาวชนได้ที่ เว็บไซต์ https://www.m-culture.go.th/th/ เพจเฟซบุ๊กกระทรวงวัฒนธรรมและเพจเฟซบุ๊กสายด่วนวัฒนธรรม 1765 หรือสอบถามรายละเอียดได้ที่ สายด่วนวัฒนธรรม 1765

ที่มา : https://www.thaigov.go.th/news/contents/details/99092