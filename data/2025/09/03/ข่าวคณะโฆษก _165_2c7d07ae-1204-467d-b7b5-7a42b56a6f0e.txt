รัฐบาลไทย-ข่าวทำเนียบรัฐบาล-รัฐบาลเตือนภัยน้ำท่วม เสี่ยงมลพิษจากสารเคมี แนะประชาชนเลี่ยงใช้น้ำไม่ผ่านการตรวจสอบ – โรงงานต้องเร่งซ่อมระบบสิ่งแวดล้อม

วันพฤหัสบดีที่ 31 กรกฎาคม 2568
31/07/2568
พิมพ์
รัฐบาลเตือนภัยน้ำท่วม เสี่ยงมลพิษจากสารเคมี แนะประชาชนเลี่ยงใช้น้ำไม่ผ่านการตรวจสอบ – โรงงานต้องเร่งซ่อมระบบสิ่งแวดล้อม
รัฐบาลเตือนภัยน้ำท่วม เสี่ยงมลพิษจากสารเคมี แนะประชาชนเลี่ยงใช้น้ำไม่ผ่านการตรวจสอบ – โรงงานต้องเร่งซ่อมระบบสิ่งแวดล้อม
วันนี้ (31 กรกฎาคม 25658) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า จากสถานการณ์อุทกภัยและดินโคลนถล่มที่เกิดขึ้นในหลายพื้นที่ รัฐบาลมีความห่วงใยต่อความปลอดภัยของประชาชน โดยเฉพาะปัญหามลพิษในแหล่งน้ำธรรมชาติ ซึ่งอาจมีสารปนเปื้อนเกินค่ามาตรฐานจากของเสียที่รั่วไหลหรือถูกชะล้างออกมาจากโรงงานอุตสาหกรรม โดยเฉพาะเมื่อน้ำท่วมขังเป็นเวลานาน ยิ่งเพิ่มความเสี่ยงต่อการเกิดน้ำเสีย ทำลายระบบนิเวศและกระทบต่อสุขภาพของประชาชน
เพื่อป้องกันอันตรายจากน้ำที่มีค่ามลพิษสูง รัฐบาลขอให้ประชาชนเฝ้าระวังคุณภาพน้ำในพื้นที่ของตนเอง หลีกเลี่ยงการสัมผัสหรือบริโภคน้ำจากแหล่งน้ำธรรมชาติโดยตรง งดใช้สารเคมีทางการเกษตรในช่วงน้ำท่วม และหากพบเห็นหรือตั้งข้อสงสัยว่าแหล่งน้ำมีสารปนเปื้อน ขอให้รีบแจ้งสายด่วนกรมควบคุมมลพิษ 1650 หรือสำนักงานทรัพยากรธรรมชาติและสิ่งแวดล้อมจังหวัดในพื้นที่ เพื่อให้มีการตรวจสอบคุณภาพน้ำก่อนนำไปใช้อุปโภคบริโภค
พร้อมกันนี้ รัฐบาลขอความร่วมมือจากสถานประกอบการและโรงงานอุตสาหกรรมทุกแห่ง เร่งตรวจสอบและปรับปรุงระบบบำบัดน้ำเสียหรือระบบจัดการสิ่งแวดล้อมที่อาจได้รับความเสียหายจากอุทกภัย เพื่อป้องกันไม่ให้เกิดการรั่วไหลของสารเคมีสู่แหล่งน้ำ ซึ่งอาจสร้างผลกระทบต่อระบบนิเวศและสุขภาพของประชาชนในวงกว้าง
“รัฐบาลยืนยันความตั้งใจในการปกป้องสุขภาพและความปลอดภัยของประชาชน พร้อมเดินหน้าจัดการปัญหาสิ่งแวดล้อมที่เกิดขึ้นจากภัยธรรมชาติอย่างเต็มที่ โดยจะประสานทุกหน่วยงานที่เกี่ยวข้องเพื่อควบคุมความเสี่ยงและฟื้นฟูคุณภาพชีวิตของประชาชนอย่างยั่งยืน” นางสาวศศิกานต์กล่าว

ที่มา : https://www.thaigov.go.th/news/contents/details/99120