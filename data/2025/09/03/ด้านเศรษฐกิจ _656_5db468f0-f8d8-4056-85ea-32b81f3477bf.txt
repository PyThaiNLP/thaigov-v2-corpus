รัฐบาลไทย-ข่าวทำเนียบรัฐบาล-กรมศุลกากรจับมือสำนักงานคณะกรรมการอาหารและยา ลงนามใน MOU เพื่อเพิ่มศักยภาพการนำเข้าผลิตภัณฑ์สุขภาพ

วันพุธที่ 3 กันยายน 2568
03/09/2568
พิมพ์
กรมศุลกากรจับมือสำนักงานคณะกรรมการอาหารและยา ลงนามใน MOU เพื่อเพิ่มศักยภาพการนำเข้าผลิตภัณฑ์สุขภาพ
กรมศุลกากร ร่วมกับ อย. ลงนามบันทึกความเข้าใจข้อตกลงความร่วมมือทางวิชาการเพื่อพัฒนาองค์ความรู้ของผู้ประกอบการนำเข้าผลิตภัณฑ์สุขภาพ เพื่อเพิ่มศักยภาพและพัฒนาองค์ความรู้ให้ผู้ประกอบการและตัวแทนออกของ สามารถยกระดับมาตรฐานสู่ระดับสากล
วันนี้ (วันพุธที่ 3 กันยายน 2568) เวลา 13.30 น. นายธีรัชย์ อัตนวานิช อธิบดีกรมศุลกากร และนายแพทย์สุรโชค ต่างวิวัฒน์ เลขาธิการคณะกรรมการอาหารและยา ร่วมลงนามบันทึกความเข้าใจ เรื่อง ข้อตกลงความร่วมมือทางวิชาการเพื่อพัฒนาองค์ความรู้ของผู้ประกอบการนำเข้าผลิตภัณฑ์สุขภาพ ระหว่างสำนักงานคณะกรรมการอาหารและยา กับ กรมศุลกากร ในงานส่งเสริมผู้ประกอบการนำเข้าผลิตภัณฑ์สุขภาพตามวิธีการที่ดีในการนำหรือสั่งผลิตภัณฑ์สุขภาพเข้ามาในราชอาณาจักร (GIP Plus) ณ ห้องประชุมมิราเคิล แกรนด์ บอลรูม ชั้น 4 โรงแรมมิราเคิล แกรนด์ คอนเวนชั่น กรุงเทพมหานคร
นายธีรัชย์ อัตนวานิช อธิบดีกรมศุลกากร เปิดเผยว่า กรมศุลกากร และสำนักงานคณะกรรมการอาหารและยา ร่วมกันกำกับดูแลการนำเข้าผลิตภัณฑ์สุขภาพ ได้แก่ อาหาร ยา เครื่องสำอาง เครื่องมือแพทย์ วัตถุอันตรายที่ใช้ในบ้านเรือน หรือทางสาธารณสุข ยาเสพติดให้โทษ วัตถุออกฤทธิ์ และผลิตภัณฑ์สมุนไพร เข้ามาในราชอาณาจักร โดยผู้ประกอบการและตัวแทนออกของ ต้องปฏิบัติตามกฎหมายทั้งของกรมศุลกากร และสำนักงานคณะกรรมการอาหารและยาอย่างเคร่งครัด ซึ่งที่ผ่านมาพบว่าผู้ประกอบการ และตัวแทนของยังขาดความเข้าใจที่ถูกต้องเกี่ยวกับขั้นตอนพิธีการศุลกากร รวมถึงกฎหมายที่เกี่ยวข้องกับสำนักงานคณะกรรมการอาหารและยา อันเป็นสาเหตุสำคัญที่ก่อให้เกิดความล่าช้าในการตรวจปล่อยสินค้า ดังนั้น เพื่อลดอุปสรรคและยกระดับประสิทธิภาพในการดำเนินงาน สำนักงานคณะกรรมการอาหารและยา โดยกองด่านอาหารและยา และกรมศุลกากร โดยกองบริหารทรัพยากรบุคคล เห็นชอบร่วมกันในแนวทางการเสริมสร้างความร่วมมือทางวิชาการของทั้งสองหน่วยงาน ในการจัดทำหลักสูตรผู้นำเข้าและตัวแทนออกของ:ผลิตภัณฑ์สุขภาพ โดยกรมศุลกากรจะสนับสนุนวิทยากรผู้เชี่ยวชาญสำหรับการบรรยายในหัวข้อที่เกี่ยวข้องกับงานศุลกากร
อธิบดีกรมศุลกากร กล่าวเพิ่มเติมว่า ความร่วมมือทางวิชาการในครั้งนี้จะเป็นกลไกสำคัญในการเสริมสร้างความรู้ ความเข้าใจที่ถูกต้องในด้านศุลกากร กฎหมายศุลกากร พิกัดตราศุลกากร และพิธีการในการตรวจปล่อยสินค้า ซึ่งองค์ความรู้ที่ผู้ประกอบการได้รับจะช่วยยกระดับมาตรฐานและความปลอดภัยของผลิตภัณฑ์สุขภาพเข้าสู่ประเทศ ตลอดจนเพิ่มประสิทธิภาพ และอำนวยความสะดวกในการปฏิบัติพิธีการนำเข้า นอกจากนี้ ยังเป็นพลังสำคัญในการยกระดับขีดความสามารถของผู้ประกอบการให้มีศักยภาพในการดำเนินธุรกิจให้เป็นไปตามกฎหมาย และสอดคล้องกับมาตรฐานสากล ส่งผลให้เพิ่มโอกาสในการแข่งขันระหว่างประเทศ เกิดประโยชน์ต่อภาคธุรกิจ และภาคสังคม

ที่มา : https://www.thaigov.go.th/news/contents/details/100376