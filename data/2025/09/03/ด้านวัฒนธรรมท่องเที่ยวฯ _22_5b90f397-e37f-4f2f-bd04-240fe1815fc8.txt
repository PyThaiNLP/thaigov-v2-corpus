รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา ประชุมผู้บริหารเตรียมแถลงแผนขับเคลื่อนการท่องเที่ยวและกีฬาในช่วงครึ่งปีหลัง 2568

วันจันทร์ที่ 30 มิถุนายน 2568
รมว.ท่องเที่ยวและกีฬา ประชุมผู้บริหารเตรียมแถลงแผนขับเคลื่อนการท่องเที่ยวและกีฬาในช่วงครึ่งปีหลัง 2568
รมว.ท่องเที่ยวและกีฬา ประชุมผู้บริหารเตรียมแถลงแผนขับเคลื่อนการท่องเที่ยวและกีฬาในช่วงครึ่งปีหลัง 2568
วันที่ 30 มิถุนายน 2568 เวลา 11.30 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานการประชุมผู้บริหารระดับสูงของกระทรวงฯ ณ ห้องประชุม 1 ชั้น 2 สำนักงานปลัดกระทรวงการท่องเที่ยวและกีฬา โดยมีคณะผู้บริหารเข้าร่วมอย่างพร้อมเพรียง อาทิ นายจักรพล ตั้งสุทธิธรรม ผู้ช่วยรัฐมนตรีฯ และโฆษกกระทรวงฯ, นายจักรพรรดิ์ คล่องพยาบาล ที่ปรึกษารัฐมนตรีฯ, นายกฤษฎา ตันเทอดทิตย์ เลขานุการรัฐมนตรีฯ, นายฐิติพงศ์ เขียวไพศาล ประธานกรรมการองค์การบริหารการพัฒนาพื้นที่พิเศษเพื่อการท่องเที่ยวอย่างยั่งยืน, นางสาวนัทรียา ทวีวงศ์ ปลัดกระทรวงฯ, นายจาตุรนต์ ภักดีวานิช อธิบดีกรมการท่องเที่ยว, พลตำรวจโท ศักย์ศิรา เผือกอ่ำ ผู้บัญชาการตำรวจท่องเที่ยว, นางสาวฐาปนีย์ เกียรติไพบูลย์ ผู้ว่าการการท่องเที่ยวแห่งประเทศไทย และ ดร.ก้องศักด ยอดมณี ผู้ว่าการการกีฬาแห่งประเทศไทย
นายสรวงศ์ กล่าวว่า การประชุมครั้งนี้มีวัตถุประสงค์เพื่อหารือแนวทางการดำเนินงานด้านการท่องเที่ยวและกีฬาในช่วงครึ่งปีหลังของปี 2568 โดยเฉพาะการเตรียมแผนประชาสัมพันธ์มาตรการกระตุ้นเศรษฐกิจ มาตรการด้านความปลอดภัย และกิจกรรมสำคัญที่จะช่วยสร้างแรงกระตุ้นและความเชื่อมั่นแก่นักท่องเที่ยวทั้งชาวไทยและต่างชาติ
รัฐมนตรีฯ ได้เน้นย้ำให้หน่วยงานในสังกัด เช่น การท่องเที่ยวแห่งประเทศไทย และการกีฬาแห่งประเทศไทย ประสานความร่วมมืออย่างใกล้ชิดในการจัดกิจกรรมและการเผยแพร่ข้อมูลข่าวสารให้ครอบคลุมทั้งในประเทศและต่างประเทศ พร้อมมอบหมายให้ทุกหน่วยงานจัดทำแผนงานโครงการที่เป็น “ไฮไลต์” สำหรับช่วง 6 เดือนข้างหน้า ที่อาจเป็นลักษณะ “โครงการ Quick Win” ที่สามารถผลักดันได้ทันที โดยให้เน้นถึงประเด็นสำคัญเรื่องการส่งเสริมภาพลักษณ์ประเทศไทย และการสร้างความเชื่อมั่นด้านความปลอดภัยให้แก่นักท่องเที่ยว
ทั้งนี้ รัฐมนตรีฯ ได้กำหนดให้มีการนำเสนอแผนโครงการของแต่ละหน่วยงานในสัปดาห์ถัดไป เพื่อให้เห็นภาพรวมของการขับเคลื่อนด้านการท่องเที่ยวและกีฬา ที่สามารถตอบโจทย์การฟื้นฟูเศรษฐกิจของประเทศได้อย่างเป็นรูปธรรม

ที่มา : https://www.thaigov.go.th/news/contents/details/98012