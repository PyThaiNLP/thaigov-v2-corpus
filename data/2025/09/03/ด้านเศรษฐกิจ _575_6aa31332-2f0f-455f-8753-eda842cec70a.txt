รัฐบาลไทย-ข่าวทำเนียบรัฐบาล-ทุกภาคส่วนผนึกกำลังบนเวทีเสวนา “ปัญหาบุหรี่ผิดกฎหมายในประเทศไทย” หวังแก้ไขปัญหาอย่างยั่งยืน

วันเสาร์ที่ 23 สิงหาคม 2568
23/08/2568
พิมพ์
ทุกภาคส่วนผนึกกำลังบนเวทีเสวนา “ปัญหาบุหรี่ผิดกฎหมายในประเทศไทย” หวังแก้ไขปัญหาอย่างยั่งยืน
คณะอนุกรรมการกำกับดูแลบริหารการป้องกันและปราบปรามบุหรี่ผิดกฎหมาย จัดเวทีเสวนา “ปัญหาบุหรี่ผิดกฎหมายในประเทศไทย” โดยมี นายจิรายุ ห่วงทรัพย์ ที่ปรึกษาของนายกรัฐมนตรี เป็นประธานกล่าวเปิดงาน
วันที่ 22 สิงหาคม 2568 ณ ห้อง MR 209BD ชั้น 2 ศูนย์การประชุมแห่งชาติสิริกิติ์ คณะอนุกรรมการกำกับดูแลบริหารการป้องกันและปราบปรามบุหรี่ผิดกฎหมาย จัดเวทีเสวนา “ปัญหาบุหรี่ผิดกฎหมายในประเทศไทย” โดยมี นายจิรายุ ห่วงทรัพย์ ที่ปรึกษาของนายกรัฐมนตรี เป็นประธานกล่าวเปิดงาน พร้อมด้วยผู้แทนจากคณะอนุกรรมการกำกับดูแลบริหารการป้องกันและปราบปรามบุหรี่ผิดกฎหมาย การยาสูบแห่งประเทศไทย กรมสรรพสามิต ภาคีเครือข่ายชาวไร่ยาสูบแห่งประเทศไทย สมาคมการค้าผู้ขายส่งยาสูบ สมาคมการค้ายาสูบไทย และสื่อมวลชนเข้าร่วมเวทีเสวนา ดำเนินรายการโดยนายวราวิทย์ ฉิมมณี ผู้ประกาศข่าวจากเนชั่นทีวี ช่อง 22
นายจิรายุ กล่าวว่า ปัญหาบุหรี่ผิดกฎหมายไม่ใช่เรื่องเล็ก และไม่ใช่ปัญหาที่ใครจะแก้ได้เพียงลำพัง ปัญหานี้บั่นทอนเศรษฐกิจ สร้างความเสียหายต่อเกษตรกร ร้านค้า และประชาชนในทุกระดับ รัฐบาลตระหนักดีว่าการแก้ไขต้องอาศัยการบูรณาการจากทุกภาคส่วน ไม่ว่าจะเป็นหน่วยงานความมั่นคง นักเศรษฐศาสตร์ ภาคธุรกิจ สื่อมวลชน และที่สำคัญคือเสียงสะท้อนจากผู้ที่ได้รับผลกระทบจริง วันนี้เรามารวมกันเพื่อหาทางออกที่ยั่งยืนและเป็นไปได้จริง
พล.ต.ท.ศิร์ธัชเขต ครูวัฒนเศรษฐ์ ประธานคณะอนุกรรมการกำกับดูแลบริหารการป้องกันและปราบปรามบุหรี่ผิดกฎหมาย กล่าวว่า คณะอนุกรรมการฯ ไม่ได้ทำงานเฉพาะด้านการจับกุม แต่เราศึกษาข้อมูล วิเคราะห์ปัญหา และประสานงานระหว่างหน่วยงาน เพื่อให้การแก้ไขปัญหาเป็นระบบมากที่สุด วันนี้เรามีเวทีที่ทุกคนได้สะท้อนความคิดเห็น ซึ่งถือเป็นก้าวสำคัญในการสร้างความร่วมมือที่แท้จริง
นายภูมิจิตต์  พงษ์พันธุ์งาม ผู้ว่าการการยาสูบแห่งประเทศไทย (ยสท.) กล่าวเสริมว่า บุหรี่ผิดกฎหมายส่งผลกระทบโดยตรงต่อการยาสูบแห่งประเทศไทย ชาวไร่ยาสูบกว่า 22,000 ครอบครัว ผู้ประกอบการค้ายาสูบทั่วประเทศ ทำให้รายได้หายไปมหาศาล เราอยากเห็นนโยบายที่แก้ไขปัญหานี้อย่างจริงจัง เพื่อให้ทุกภาคส่วนเดินไปด้วยกันได้
นายปรียวิศว์  พริ้งศุลกะ หัวหน้าฝ่ายพัฒนาและกำกับดูแลการจัดเก็บภาษี กรมสรรพสามิต กล่าวว่า การแก้ไขปัญหาบุหรี่ผิดกฎหมายเป็นเรื่องที่ต้องทำควบคู่ไปกับการสร้างสมดุลระหว่างภาษีซึ่งเป็นรายได้ของรัฐ และสุขภาพของประชาชน เพราะในมุมของกรมสรรพสามิตเอง ก็อยากให้ประเทศไทยมีอัตราภาษีที่เหมาะสมกับทุกมิติ
นายกิตติทัศน์  ผาทอง ผู้แทนภาคีเครือข่ายชาวไร่ยาสูบแห่งประเทศไทย กล่าวว่า ทุกวันนี้เราปลูกยาสูบด้วยความหวังว่าจะเลี้ยงครอบครัวได้ แต่เมื่อบุหรี่เถื่อนเข้ามาแย่งตลาด ราคายาสูบลดลงจนเกษตรกรอยู่ไม่ได้ พวกเราหวังว่าการเสวนาในครั้งนี้จะช่วยให้เสียงของเกษตรกรไปถึงผู้กำหนดนโยบาย และทำให้มีมาตรการที่ปกป้องอาชีพและชีวิตของเรา
นายธานินทร์  หิรัญโชติ นายกสมาคมการค้าผู้ขายส่งยาสูบ กล่าวเสริมว่า ร้านค้าปลีกขนาดเล็กทั่วประเทศกำลังถูกบีบจากบุหรี่เถื่อนที่ราคาถูกกว่าและขายได้ง่ายกว่า พวกเราต้องการให้รัฐลงมือจริงจัง เพราะปัญหานี้คือปัญหาปากท้องของประชาชน ร้านค้าที่ล้มไปหนึ่งราย คือครอบครัวหนึ่งครอบครัวที่เดือดร้อนทันที สิ่งที่อยากเสนอคือมาตรการการจับกุมที่เข้มข้นขึ้น นอกจากจับกุมของกลางซึ่งเป็นบุหรี่ผิดกฎหมายแล้ว ต้องมีบทลงโทษที่ชัดเจนกับผู้ที่สูบบุหรี่ผิดกฎหมายด้วย
นางสาวธัญญศรัณ  แสงทอง ผู้อำนวยการบริหารสมาคมการค้ายาสูบไทย แนะนำมาตรการ ควรมีการปราบปรามร้านค้าบุหรี่ผิดกฎหมายที่มีหน้าร้าน ปิดกั้นช่องทางออนไลน์และโซเชียลมีเดีย สืบสวนขยายผลหาผู้กระทำผิดรายใหญ่และแหล่งต้นทางในประเทศเพื่อนบ้าน ใช้เทคโนโลยีสมัยใหม่เพื่อเข้ามาช่วยตรวจสอบ และป้องกันและปราบปราบปรามอย่างมีประสิทธิภาพ
นายกมล  ชวาลวิทย์ บรรณาธิการข่าวข้อมูล สำนักข่าวออนไลน์ไทยพับลิก้า กล่าวปิดท้ายว่า สื่อมวลชนมีบทบาทสำคัญในการทำให้สังคมเข้าใจว่าบุหรี่เถื่อนคือภัยเงียบ ไม่ใช่แค่สินค้าราคาถูก แต่ทำร้ายเศรษฐกิจ สังคม และสุขภาพ การสื่อสารอย่างต่อเนื่องจะทำให้ปัญหานี้ถูกพูดถึงในวงกว้าง และกระตุ้นให้เกิดการเปลี่ยนแปลงได้จริง

ที่มา : https://www.thaigov.go.th/news/contents/details/100040