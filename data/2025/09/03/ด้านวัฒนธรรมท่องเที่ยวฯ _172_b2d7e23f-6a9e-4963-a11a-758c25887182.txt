รัฐบาลไทย-ข่าวทำเนียบรัฐบาล-ที่ปรึกษา รมว.ท่องเที่ยวและกีฬา เปิดปฐมนิเทศและทำสัญญารับทุนการศึกษานักกีฬาและบุคลากรกีฬา ปี 2568 รวม 494 ทุน มูลค่ากว่า 31.89 ล้านบาท

วันศุกร์ที่ 15 สิงหาคม 2568
ที่ปรึกษา รมว.ท่องเที่ยวและกีฬา เปิดปฐมนิเทศและทำสัญญารับทุนการศึกษานักกีฬาและบุคลากรกีฬา ปี 2568 รวม 494 ทุน มูลค่ากว่า 31.89 ล้านบาท
ที่ปรึกษา รมว.ท่องเที่ยวและกีฬา เปิดปฐมนิเทศและทำสัญญารับทุนการศึกษานักกีฬาและบุคลากรกีฬา ปี 2568 รวม 494 ทุน มูลค่ากว่า 31.89 ล้านบาท
วันที่ 15 สิงหาคม 2568 เวลา 09.00 น. ณ โรงแรมเดอะ แกรนด์ โฟร์วิงส์ คอนเวนชั่น กรุงเทพฯ นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา มอบหมายให้ นายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา เป็นประธานเปิดงานอบรมปฐมนิเทศและทำสัญญารับทุนการศึกษาของนักกีฬาและบุคลากรกีฬา ประจำปี 2568 โดยมี ดร.ก้องศักด ยอดมณี ผู้ว่าการการกีฬาแห่งประเทศไทย ผู้แทนสมาคมกีฬา ผู้ปกครอง และนักกีฬาเข้าร่วมอย่างพร้อมเพรียง
สำหรับปี 2568 กองทุนพัฒนาการกีฬาแห่งชาติได้มอบทุนการศึกษาจำนวน 494 ทุน รวมมูลค่ากว่า 31.89 ล้านบาท เพื่อสนับสนุนนักกีฬาและบุคลากรกีฬาในทุกระดับ ภายใต้นโยบายหลักของกระทรวงฯ “Youth Development” มุ่งพัฒนาศักยภาพนักกีฬาตั้งแต่ระดับเยาวชนจนถึงมืออาชีพ ควบคู่กับการสร้างความมั่นคงด้านกีฬาและการศึกษา ลดอัตราการเลิกเล่นกีฬา เสริมภาพลักษณ์นักกีฬาไทย และสร้างความยั่งยืนในอาชีพหลังจากเลิกเล่น
นายจักรพรรดิ์ กล่าวว่า ทุนการศึกษานี้ไม่ใช่เพียงสวัสดิการ แต่เป็น “กลไกเชิงกลยุทธ์” ในการสร้างรากฐานความมั่นคงระยะยาวทั้งในและนอกสนาม ครอบคลุมค่าใช้จ่ายด้านการศึกษา ค่าเล่าเรียน และการศึกษาต่อในระดับที่สูงขึ้นสำหรับผู้ที่มีความสามารถและคุณสมบัติตามเกณฑ์ที่กำหนด
“นักกีฬาทุกคนคือทรัพยากรบุคคลที่มีคุณค่า และเป็นตัวแทนสำคัญของประเทศในเวทีการแข่งขันทั้งในและต่างประเทศ ขอให้ทุกท่านรักษาวินัย ความอดทน และความมุ่งมั่น พร้อมพัฒนาศักยภาพด้านอื่น ๆ ควบคู่กัน โดยเฉพาะด้านการศึกษา เพื่อสร้างความมั่นคงในชีวิตและเป็นแบบอย่างที่ดีแก่สังคม” นายจักรพรรดิ์ กล่าว
ภายในงานยังมีการบรรยายพิเศษเพื่อเสริมสร้างองค์ความรู้แก่นักกีฬาและบุคลากรกีฬา อาทิ
“ความสำคัญของทุนพัฒนาการกีฬาแห่งชาติ” โดย ผู้จัดการกองทุนพัฒนาการกีฬาแห่งชาติ
“ส่งเสริมการศึกษาควบคู่การพัฒนาทางกีฬา” โดย ผศ.ดร.อานนท์ วันลา
“รู้จัก ป้องกัน รักษา: กล้ามเนื้อและเส้นเอ็นสำหรับนักกีฬา” โดย นพ.พลชัย วงษ์ทองสาลี
การจัดงานครั้งนี้ตอกย้ำบทบาทสำคัญของกองทุนพัฒนาการกีฬาแห่งชาติในฐานะกลไกสนับสนุนและพัฒนานักกีฬาไทยให้มีความพร้อมทั้งด้านวิชาชีพกีฬา การศึกษา และอาชีพ เพื่อเป็นกำลังสำคัญในการพัฒนาประเทศอย่างยั่งยืน

ที่มา : https://www.thaigov.go.th/news/contents/details/99737