รัฐบาลไทย-ข่าวทำเนียบรัฐบาล-สู้ศึกสองแนวรบ! รัฐบาลพร้อมสู้ “ศึกชายแดน–ศึกเศรษฐกิจ” เอกนัฎลั่น พร้อมเป็น “กองหลัง” ปกป้องเศรษฐกิจไทย

วันพฤหัสบดีที่ 31 กรกฎาคม 2568
31/07/2568
พิมพ์
สู้ศึกสองแนวรบ! รัฐบาลพร้อมสู้ “ศึกชายแดน–ศึกเศรษฐกิจ” เอกนัฎลั่น พร้อมเป็น “กองหลัง” ปกป้องเศรษฐกิจไทย
สู้ศึกสองแนวรบ! รัฐบาลพร้อมสู้ “ศึกชายแดน–ศึกเศรษฐกิจ” เอกนัฎลั่น พร้อมเป็น “กองหลัง” ปกป้องเศรษฐกิจไทย
วันนี้ (31 กรกฎาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาลโดยกระทรวงอุตสาหกรรมได้ดำเนินมาตรการเชิงรุกเพื่อรับมือความท้าทายด้านความมั่นคงและด้านเศรษฐกิจที่เกิดขึ้นพร้อมกัน
รัฐบาล โดยนายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ยืนยันชัดเจนว่า การปกป้องชีวิตประชาชนและอธิปไตยของชาติคือสิ่งที่ไม่อาจต่อรอง กองทัพจะทำหน้าที่ “แนวหน้า” อย่างเต็มที่ ขณะที่กระทรวงอุตสาหกรรมพร้อมเป็น “แนวหลัง” ปกป้องเศรษฐกิจของประเทศ ด้วยแผนรับมือภาษีสหรัฐฯ ที่จะมีผลบังคับใช้วันที่ 1 สิงหาคมนี้ ภายใต้แนวคิด “ศึกนอกต้องเจรจา ศึกในต้องจัดระเบียบ” กระทรวงอุตสาหกรรมได้กำหนดแผนปฏิรูป 5 ด้าน ได้แก่
1. จัดการอุตสาหกรรมศูนย์เหรียญและโรงงานเถื่อน
2. ป้องกันการดัมพ์สินค้าต่ำคุณภาพ
3. รณรงค์ใช้สินค้าไทย
4. เสริมศักยภาพ SMEs
5. ยกระดับห่วงโซ่อุปทานไทยให้ทันสมัย โปร่งใส และลดต้นทุนที่ไม่จำเป็น
ทั้งนี้ จากการประเมิน สินค้าส่งออกไปสหรัฐฯ มูลค่ากว่า 54,000 ล้านดอลลาร์ แบ่งออกเป็น 3 กลุ่มหลัก ได้แก่ กลุ่มที่ไม่ได้รับผลกระทบโดยตรง เช่น ชิ้นส่วนยานยนต์ เหล็ก และฮาร์ดดิสก์, กลุ่มวัตถุดิบและชิ้นส่วนที่มีแนวโน้มได้สิทธิยกเว้นภาษี และกลุ่มสินค้าสำเร็จรูปบางประเภท เช่น เครื่องใช้ไฟฟ้า อาหารแปรรูป และผลิตภัณฑ์ยาง ที่อยู่ระหว่างการเจรจา
นอกจากนี้ กระทรวงอุตสาหกรรมได้จัดตั้งศูนย์รวบรวมความช่วยเหลือจากภาคอุตสาหกรรมในจังหวัดอุบลราชธานีและศรีสะเกษ เพื่อส่งของจำเป็นให้กับศูนย์พักพิงและทหารในแนวหน้า สะท้อนความพร้อมของภาครัฐในการ “สู้ศึกสองแนวรบ” อย่างมีพลัง
“รัฐบาลขอยืนยันว่า ประเทศไทยจะไม่ลดระดับการปกป้องประชาชนในยามที่อธิปไตยถูกคุกคาม พร้อมเดินหน้าปกป้องเศรษฐกิจด้วยความรับผิดชอบและกลยุทธ์ที่ชัดเจน เพื่อให้ไทยมั่นคงทั้งแนวหน้าและแนวหลัง และเดินต่ออย่างสง่างามในเวทีโลก” นางสาวศศิกานต์ กล่าว

ที่มา : https://www.thaigov.go.th/news/contents/details/99135