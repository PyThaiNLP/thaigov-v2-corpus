รัฐบาลไทย-ข่าวทำเนียบรัฐบาล-ผลประชุม RBC ไทย–กัมพูชา เห็นพ้อง 11 ข้อ ลดตึงเครียดชายแดนพื้นที่ทัพภาค2 พร้อมเดินหน้าสู่สันติภาพ  ย้ำไทยยังคงรักษาอธิปไตยของประเทศ

วันพุธที่ 27 สิงหาคม 2568
27/08/2568
พิมพ์
ผลประชุม RBC ไทย–กัมพูชา เห็นพ้อง 11 ข้อ ลดตึงเครียดชายแดนพื้นที่ทัพภาค2 พร้อมเดินหน้าสู่สันติภาพ  ย้ำไทยยังคงรักษาอธิปไตยของประเทศ
ผลประชุม RBC ไทย–กัมพูชา เห็นพ้อง 11 ข้อ ลดตึงเครียดชายแดนพื้นที่ทัพภาค2 พร้อมเดินหน้าสู่สันติภาพ  ย้ำไทยยังคงรักษาอธิปไตยของประเทศ
วันนี้ (27 สิงหาคม 2568) นายจิรายุ ห่วงทรัพย์ คณะกรรมการศูนย์เฉพาะกิจบริหารสถานการณ์ชายแดนไทย-กัมพูชา (ศบ.ทก.) เปิดเผยว่า การประชุมคณะกรรมการชายแดนส่วนภูมิภาค (RBC) สมัยวิสามัญ ที่บริเวณ ช่องสะงำ จ.ศรีสะเกษ ระหว่างกองทัพภาคที่ 2 ของไทย และภูมิภาคทหารที่ 4 ของกัมพูชา ได้บรรลุ 11 ข้อตกลงสำคัญ เพื่อคลี่คลายสถานการณ์ชายแดนและสร้างบรรยากาศแห่งสันติภาพ ตามที่ พล.ท.บุญสิน พาดกลาง แม่ทัพภาคที่ 2 ได้แถลงภายหลังการประชุมฯ โดยมีสาระสำคัญดังนี้
•   ยืนยันปฏิบัติตามข้อตกลงหยุดยิงและผลประชุม GBC ก่อนหน้า
•   รักษาช่องทางสื่อสารทางทหารทุกระดับ แก้ปัญหาด้วยสันติวิธี หลีกเลี่ยงการปะทะ
•   งดเผยแพร่ข่าวปลอมและการยั่วยุ ลดแรงกดดันทางสังคมและการเมือง
•   ยอมรับมาตรการสร้างความปลอดภัยภายใต้กรอบหยุดยิง ไม่เป็นการรุกราน
•   ผลักดันการเก็บกู้ทุ่นระเบิดเชิงมนุษยธรรม เสนอต่อที่ประชุม GBC
•   ตั้ง “ชุดประสานงาน” (CG) เพื่อเสริมกลไกเจรจาและแก้ปัญหาในระดับพื้นที่
•   ร่วมมือปราบอาชญากรรมข้ามชาติ ทั้งค้ายาเสพติด ค้ามนุษย์ และแก๊งคอลเซ็นเตอร์
•   ประเด็นคั่งค้างใด ๆ จะนำเข้าสู่การประชุม GBC หรือกลไกที่เหมาะสม
•   กำหนดประชุม RBC ครั้งถัดไปภายใน 1 เดือน โดยกัมพูชาเป็นเจ้าภาพ
นายจิรายุ กล่าวว่า รัฐบาล เชื่อว่าผลการประชุม RBC ในครั้งนี้จะช่วยลดความตึงเครียด ลดการปะทะและส่งเสริมการรักษาสันติภาพตามแนวชายแดน ทั้งนี้ รัฐบาลพร้อมใช้ทุกกลไกที่เหมาะสมและจำเป็นเพื่อปกป้องอธิปไตย บูรณภาพแห่งดินแดน และดูแลความปลอดภัยของพี่น้องประชาชน เป็นสำคัญ
โดยผลการประชุมครั้งนี้สะท้อนถึง ความมุ่งมั่นและความจริงใจของไทย ที่ต้องการลดความตึงเครียดชายแดนและสร้างสันติภาพ ตามที่ได้ตกลงไว้ในการประชุม GBC สมัยสามัญ เมื่อวันที่ 7 สิงหาคมที่ประเทศมาเลเซีย

ที่มา : https://www.thaigov.go.th/news/contents/details/100194