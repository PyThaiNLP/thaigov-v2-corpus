รัฐบาลไทย-ข่าวทำเนียบรัฐบาล-กรมการจัดหางาน ตรวจเข้มแรงงานต่างชาติผิดกฎหมายไซต์ก่อสร้างชลบุรี ย้ำ “ต่างชาติ” ต้องมีใบอนุญาตทำงาน

วันอาทิตย์ที่ 20 กรกฎาคม 2568
20/07/2568
พิมพ์
กรมการจัดหางาน ตรวจเข้มแรงงานต่างชาติผิดกฎหมายไซต์ก่อสร้างชลบุรี ย้ำ “ต่างชาติ” ต้องมีใบอนุญาตทำงาน
นายสมชาย มรกตศรีวรรณ อธิบดีกรมการจัดหางาน เปิดเผยว่า จากสถานการณ์ที่มีแรงงานต่างชาติบางส่วนเข้ามาทำงานในประเทศไทยโดยไม่ถูกต้องตามกฎหมาย และเพื่อสร้างความเข้าใจที่ถูกต้องเกี่ยวกับการจ้างแรงงานต่างชาติให้แก่นายจ้างและสถานประกอบการ
กรมการจัดหางานจึงได้กำชับให้เจ้าหน้าที่ชุดปฏิบัติการด้านการตรวจสอบการทำงานของแรงงานต่างชาติ เพิ่มความเข้มงวดในการตรวจสอบแหล่งจ้างงานในพื้นที่เสี่ยงทั่วประเทศ เพื่อให้การจ้างงานเป็นไปตามกฎหมาย ไม่ส่งผลกระทบต่อโอกาสการจ้างงานของแรงงานไทย และเพื่อให้การบริหารจัดการแรงงานต่างชาติเป็นไปอย่างมีประสิทธิภาพและสอดคล้องกับนโยบายของภาครัฐ
ซึ่งล่าสุด เจ้าหน้าที่ชุดปฏิบัติการฯ ร่วมกับสำนักงานจัดหางานจังหวัดชลบุรี สำนักงานตรวจคนเข้าเมืองจังหวัดชลบุรี กองบังคับการปราบปรามการค้ามนุษย์ และกองอำนวยการรักษาความมั่นคงภายในราชอาณาจักร จังหวัดชลบุรี ได้ลงพื้นที่ตรวจสอบไซต์งานก่อสร้างโรงงานผลิตกล่องบรรจุภัณฑ์ ในพื้นที่ตำบลเขาคันทรง อำเภอศรีราชา จังหวัดชลบุรี หลังได้รับแจ้งเบาะแสว่ามีแรงงานต่างด้าวลักลอบเข้ามาทำงานโดยผิดกฎหมาย
จากการตรวจสอบพบแรงงานต่างชาติกระทำความผิดจำนวน 55 คน แบ่งเป็นสัญชาติจีน 27 คน เมียนมา 23 คน และกัมพูชา 5 คน โดยทั้งหมดทำงานโดยไม่มีใบอนุญาตทำงาน และอยู่ในราชอาณาจักรโดยไม่ได้รับอนุญาต นอกจากนี้ยังพบนายจ้างที่กระทำผิดจำนวน 3 ราย เจ้าหน้าที่จึงได้แจ้งข้อกล่าวหาและควบคุมตัวส่งพนักงานสอบสวนสถานีตำรวจภูธรบ่อวิน เพื่อดำเนินคดีตามกฎหมาย
นายสมชาย กล่าวว่า แรงงานต่างด้าวที่เข้ามาทำงานในประเทศไทยต้องมีใบอนุญาตทำงานและปฏิบัติตามกฎหมาย หากฝ่าฝืนจะมีโทษปรับตั้งแต่ 5,000 – 50,000 บาท และถูกผลักดันกลับประเทศต้นทาง พร้อมทั้งไม่สามารถขอใบอนุญาตทำงานใหม่ได้ภายในระยะเวลา 2 ปี สำหรับนายจ้างหรือสถานประกอบการที่รับคนต่างด้าวเข้าทำงานโดยไม่มีใบอนุญาต หรือให้ทำงานนอกเหนือจากที่ได้รับอนุญาต จะมีโทษปรับตั้งแต่ 10,000 – 100,000 บาทต่อแรงงาน 1 คน หากกระทำผิดซ้ำต้องระวางโทษจำคุกไม่เกิน 1 ปี หรือปรับตั้งแต่ 50,000 – 200,000 บาทต่อคน และจะถูกห้ามจ้างแรงงานต่างด้าวเป็นระยะเวลา 3 ปี
ทั้งนี้ กรมการจัดหางานขอความร่วมมือจากประชาชนหากพบเห็นการจ้างแรงงานต่างด้าวผิดกฎหมายหรือมีเบาะแสที่เกี่ยวข้อง สามารถแจ้งได้ที่กองทะเบียนจัดหางานกลางและคุ้มครองคนหางาน โทร. 02-354-1729 หรือสำนักงานจัดหางานจังหวัดทุกแห่ง สำนักงานจัดหางานกรุงเทพมหานครพื้นที่ 1-10 สายด่วนกระทรวงแรงงาน โทร. 1506 กด 2 หรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/98569