รัฐบาลไทย-ข่าวทำเนียบรัฐบาล-‘ศศิกานต์’ ชื่นชมตัวอย่างการพัฒนาตนเอง “คุณลุงรปภ.” แรงบันดาลใจจากเหตุการณ์ชายแดนไทย–กัมพูชา

วันอาทิตย์ที่ 17 สิงหาคม 2568
17/08/2568
พิมพ์
‘ศศิกานต์’ ชื่นชมตัวอย่างการพัฒนาตนเอง “คุณลุงรปภ.” แรงบันดาลใจจากเหตุการณ์ชายแดนไทย–กัมพูชา
‘ศศิกานต์’ ชื่นชมตัวอย่างการพัฒนาตนเอง “คุณลุงรปภ.” แรงบันดาลใจจากเหตุการณ์ชายแดนไทย–กัมพูชา
วันนี้ (17 ส.ค. 68) เวลา 12.00 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า ตนขอชื่นชมและยกย่องพลังการเรียนรู้และการพัฒนาตนเองของคนไทย ผ่านเรื่องราวของคุณลุง รปภ.ท่านหนึ่ง ซึ่งได้รับการบอกเล่าจากสื่อออนไลน์ ผ่านเฟซบุคของคุณ Namwan  Sidipa โดยเล่าว่าในแต่ละวันคุณลุง รปภ. ท่านนี้มักติดตามข่าวสารสถานการณ์ชายแดนไทย–กัมพูชาอย่างใกล้ชิด และสะท้อนความคิดเห็นอย่างจริงจัง
ที่น่าประทับใจคือ คุณลุงได้ก้าวไปอีกขั้น ด้วยการหยิบหนังสือภาษาอังกฤษเล่มใหญ่ ศึกษาหาคำศัพท์อย่างตั้งใจ เพื่อเตรียมใช้เป็นเครื่องมือในการปกป้องเกียรติภูมิของประเทศไทยบนเวทีสากล
แม้แรงผลักดันของคุณลุงจะเกิดจากความห่วงใยในสถานการณ์ชายแดน แต่สิ่งที่ปรากฏชัดคือ ‘ความมุ่งมั่นที่จะพัฒนาตนเอง’
รองโฆษกรัฐบาลกล่าวว่า เรื่องราวนี้สะท้อนว่า “ความเข้มแข็งของชาติ อยู่ที่หัวใจของคนไทยทุกคน” ไม่ว่าจะประกอบอาชีพใด หากมีแรงขับที่ชัดเจน ทุกคนก็สามารถเรียนรู้ เติบโต และใช้ความสามารถของตนเองเพื่อประเทศชาติได้
“เรื่องราวเล็ก ๆ ที่ยิ่งใหญ่นี้ จะเป็นแรงบันดาลใจให้คนไทยทุกคนใช้พลังการเรียนรู้และความมุ่งมั่นของตนเอง มาร่วมกันขับเคลื่อนสังคมและประเทศให้ก้าวหน้าและแข็งแกร่งยิ่งขึ้น” นางสาวศศิกานต์กล่าว

ที่มา : https://www.thaigov.go.th/news/contents/details/99786