รัฐบาลไทย-ข่าวทำเนียบรัฐบาล-สธ. ย้ำหน่วยงานในสังกัดเข้มการปฏิบัติตามมาตรการจัดการ “เวชระเบียน” หลังเกิดเหตุรพ.เอกชนทำเวชระเบียนผู้ป่วยหลุด

วันอังคารที่ 5 สิงหาคม 2568
สธ. ย้ำหน่วยงานในสังกัดเข้มการปฏิบัติตามมาตรการจัดการ “เวชระเบียน” หลังเกิดเหตุรพ.เอกชนทำเวชระเบียนผู้ป่วยหลุด
รองปลัดกระทรวงสาธารณสุข เผย มีข้อสั่งการถึงนายแพทย์สาธารณสุขจังหวัด สำนักงานเขตสุขภาพและผู้อำนวยการโรงพยาบาลทุกแห่ง ให้เข้มงวด 6 มาตรการจัดการเวชระเบียนเพื่อป้องกันการเผยแพร่ข้อมูลส่วนบุคคลของผู้ป่วย
ย้ำทำตามแนวทางเก็บรักษาและการลบทำลายข้อมูล กรณีใช้ผู้รับจ้างทำลายเอกสารต้องมีมาตรการควบคุมกำกับ มีข้อตกลงประมวลผลข้อมูลส่วนบุคคลและรักษาความลับ หลังเกิดเหตุรพ.เอกชนทำเวชระเบียนผู้ป่วยหลุดกว่า 1,000 ฉบับ ในขั้นตอนส่งทำลายเอกสาร
วันนี้ (5 สิงหาคม 2568) นพ.วีรวุฒิ อิ่มสำราญ รองปลัดกระทรวงสาธารณสุข กล่าวถึงกรณีสำนักงานคณะกรรมการคุ้มครองข้อมูลส่วนบุคคล (สคส.) ดำเนินการทางกฎหมายกับโรงพยาบาลเอกชนแห่งหนึ่งซึ่งปรากฏภาพถุงขนมทำจากเอกสารเวชระเบียนของผู้ป่วยเผยแพร่ผ่านโซเชียลมีเดีย และจากการตรวจสอบพบมีเอกสารเวชระเบียนของผู้ป่วยหลุดไปกว่า 1,000 ฉบับในขั้นตอนการส่งทำลายเอกสาร โดยลงโทษปรับเป็นเงิน 1.2 ล้านบาท ว่า กระทรวงสาธารณสุขได้ย้ำหน่วยงานและเจ้าหน้าที่ในสังกัดให้ความสำคัญเรื่องความปลอดภัยข้อมูลส่วนบุคคลของผู้ป่วย และการปฏิบัติตามมาตรการการจัดการเวชระเบียนเพื่อป้องกันการเปิดเผยข้อมูลส่วนบุคคล ตาม พ.ร.บ.คุ้มครองข้อมูลส่วนบุคคล พ.ศ. 2562 อย่างเคร่งครัด ล่าสุด ได้มีข้อสั่งการเน้นย้ำมาตรการการจัดการเวชระเบียนเพื่อป้องกันการเปิดเผยข้อมูลส่วนบุคคล ส่งถึงนายแพทย์สาธารณสุขจังหวัดทุกจังหวัด ผู้อำนวยการสำนักงานเขตสุขภาพที่ 1-12 ผู้อำนวยการโรงพยาบาลศูนย์ ผู้อำนวยการโรงพยาบาลทั่วไป และผู้อำนวยการโรงพยาบาลชุมชนทุกแห่ง ให้ดำเนินการดังนี้ 1.กำชับหน่วยงานและเจ้าหน้าที่ในสังกัดดำเนินการจัดการเวชระเบียนเพื่อป้องกันการเปิดเผยข้อมูลส่วนบุคคลอย่างเคร่งครัด ตามมาตรา 26, 27 และ 37 แห่ง พ.ร.บ.คุ้มครองข้อมูลส่วนบุคคล พ.ศ. 2562 มาตรา 9 แห่ง พ.ร.บ.สุขภาพแห่งชาติ พ.ศ. 2550 และ ข้อ 17 ตามข้อบังคับแพทยสภา ว่าด้วยการรักษาจริยธรรมแห่งวิชาชีพเวชกรรม พ.ศ.2565  2.สร้างความตระหนักให้กับเจ้าหน้าที่ในหน่วยงานในการตรวจสอบเอกสารก่อนการนำไปใช้ซ้ำทุกครั้ง
3.มีกระบวนการและระเบียบขั้นตอนในการทำลายเอกสารอย่างเหมาะสม โดยศูนย์เทคโนโลยีสารสนเทศและการสื่อสาร สำนักงานปลัดกระทรวงสาธารณสุขได้จัดทำแนวทางการเก็บรักษาและการลบทำลายข้อมูลส่วนบุคคล (Data Retention and Disposal Policy) ซึ่งหน่วยงานสามารถประยุกต์ใช้ในการดำเนินการได้ 4.ในกรณีที่ใช้ผู้รับจ้างทำลายเอกสาร ต้องมีมาตรการควบคุมกำกับ และมีข้อตกลงการประมวลผลข้อมูลส่วนบุคคล (Data Processing Agreement) ระหว่างหน่วยงานกับผู้รับจ้าง ซึ่งศูนย์เทคโนโลยีสารสนเทศและการสื่อสาร ได้มีหนังสือแจ้งเกี่ยวกับข้อตกลงการประมวลผลข้อมูลส่วนบุคคล (Data Processing Agreement: DPA) และสัญญาการรักษาข้อมูลที่เป็นความลับ (Non-Disclosure Agreement : NDA) ส่งถึงหน่วยงานต่างๆ ในสังกัดเพื่อใช้เป็นแนวทางในการว่าจ้างทำลายเอกสารไปแล้ว 5.มอบหมายผู้รับผิดชอบในการตรวจสอบการทำลายเอกสารเวชระเบียน ซึ่งอาจดำเนินการในรูปคณะกรรมการหรือตัวบุคคล ตามความเหมาะสมของบริบทหน่วยงาน และ 6.ประชาสัมพันธ์ข่าวกรณีตัวอย่าง เพื่อสร้างความตระหนักให้กับเจ้าหน้าที่ในหน่วยงาน
********************************************* 5 สิงหาคม 2568

ที่มา : https://www.thaigov.go.th/news/contents/details/99369