รัฐบาลไทย-ข่าวทำเนียบรัฐบาล-มท.–สสว. จับมือผลักดัน SME One-Stop Service Center ครบวงจรทั่วประเทศ หนุน SME/MSME แข่งขันและเติบโตอย่างยั่งยืน

วันเสาร์ที่ 23 สิงหาคม 2568
23/08/2568
พิมพ์
มท.–สสว. จับมือผลักดัน SME One-Stop Service Center ครบวงจรทั่วประเทศ หนุน SME/MSME แข่งขันและเติบโตอย่างยั่งยืน
มท.–สสว. จับมือผลักดัน SME One-Stop Service Center ครบวงจรทั่วประเทศ หนุน SME/MSME แข่งขันและเติบโตอย่างยั่งยืน
เมื่อวันที่ 22 ส.ค. 68 เวลา 13.00 น. นายอรรษิษฐ์ สัมพันธรัตน์ ปลัดกระทรวงมหาดไทย ให้การต้อนรับ นายกองโท พิสิษฎ์ พิพัฒน์วิไลกุล กรรมการผู้ทรงคุณวุฒิในคณะกรรมการบริหารสำนักงานส่งเสริมวิสาหกิจขนาดกลางและขนาดย่อม (สสว.) และคณะ พร้อมร่วมหารือแนวทางการให้บริการ SME ครบวงจร (SME One-Stop Service Center : OSS) และความร่วมมือของภาครัฐและเอกชนเพื่อแก้ไขปัญหาทางเศรษฐกิจจังหวัด/กลุ่มจังหวัด (กรอ.จังหวัด/กรอ.กลุ่มจังหวัด) โดยมี นางวรสุดา รัตนสุคนธ์ รก.ที่ปรึกษาด้านการบริหารงานจังหวัดแบบบูรณาการ และเจ้าหน้าที่ที่เกี่ยวข้อง ร่วมหารือ
การประชุมหารือในครั้งนี้ มีประเด็นสำคัญ อาทิ การจัดตั้งศูนย์ให้บริการ SME ครบวงจร (SME One-Stop Service Center : OSS) ครอบคลุมพื้นที่ 77 จังหวัด แบ่งเป็น ศูนย์กลุ่มจังหวัด 18 จังหวัด + 1 ศูนย์กรุงเทพฯ (สสว.) และศูนย์จังหวัด 58 จังหวัด เพื่อให้คำปรึกษาแนะนำเบื้องต้นในการดำเนินธุรกิจ - ประสานการส่งต่อผู้ประกอบวิสาหกิจขนาดกลาง ขนาดย่อม และรายย่อย (Micro, Small and Medium Enterprises : MSME) เข้าสู่กระบวนการส่งเสริมไปยังโครงการต่างๆ ของ สสว. หน่วยงานภาครัฐ หรือเอกชน บูรณาการ ประสาน เชื่อมโยง การสร้างและพัฒนาเครือข่ายการให้บริการ MSME ในภูมิภาค การพัฒนาความรู้และทักษะให้กับ MSME เกี่ยวกับการดำเนินธุรกิจตามวงจรธุรกิจ อำนวยความสะดวกในการเข้าถึงข้อมูลและองค์ความรู้แบบครบวงจร ตลอดจนการสนับสนุนการดำเนินธุรกิจของ MSME เพื่อสนับสนุนยุทธศาสตร์ ภารกิจ และแผนส่งเสริม SMEs รวมถึงสนับสนุนการดำเนินงานโครงการต่าง ๆ ของสำนักงาน
สสว. เป็นหน่วยงานของรัฐภายใต้กำกับของคณะกรรมการส่งเสริมวิสาหกิจขนาดกลางและขนาดย่อม มีนายกรัฐมนตรีเป็นประธานคณะกรรมการฯ มีอำนาจหน้าที่กำหนดนโยบายและแผนส่งเสริมวิสาหกิจขนาดกลางและขนาดย่อม และมีการจัดตั้งศูนย์ให้บริการ SME ครบวงจร (ศูนย์ OSS) ในภูมิภาคทุกจังหวัดตามนโยบายของรัฐบาล เพื่อให้บริการด้านคำแนะนำ/คำปรึกษาการดำเนินธุรกิจเบื้องต้น และการเชื่อมโยง/ส่งต่อผู้ประกอบธุรกิจ MSME ไปยังหน่วยงานภาครัฐและภาคเอกชน ให้ได้รับบริการด้านการส่งเสริม/พัฒนาธุรกิจ รวมถึงศูนย์ OSS จังหวัด ยังได้บูรณาการการทำงานร่วมกับหน่วยงานภาครัฐและภาคเอกชน เพื่อร่วมกันส่งเสริมและผลักดันการแก้ไขปัญหาต่างๆ ของผู้ประกอบการ MSME ในการแข่งขันและเติบโตอย่างมีประสิทธิภาพ
กองสารนิเทศ สป.มท.
ครั้งที่ 677 / 2568  วันที่ 23 ส.ค. 2568

ที่มา : https://www.thaigov.go.th/news/contents/details/100029