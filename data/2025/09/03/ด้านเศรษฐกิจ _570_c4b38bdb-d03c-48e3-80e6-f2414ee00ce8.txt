รัฐบาลไทย-ข่าวทำเนียบรัฐบาล-รมช.อัครา ลงพื้นที่รับฟังปัญหาจากเกษตรกรและพี่น้องประชาชน

วันศุกร์ที่ 22 สิงหาคม 2568
รมช.อัครา ลงพื้นที่รับฟังปัญหาจากเกษตรกรและพี่น้องประชาชน
รมช.อัครา ลงพื้นที่รับฟังปัญหาจากเกษตรกรและพี่น้องประชาชน พร้อมติดตามการบริหารจัดการน้ำ และแนวทางการพัฒนาแหล่งน้ำในพื้นที่อำเภอแม่แจ่ม จ.เชียงใหม่
นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ ลงพื้นที่พบปะเกษตรกรและพี่น้องประชาชน เพื่อรับฟังปัญหาและหาแนวทางแก้ไข โดยมีผู้บริหารกระทรวงเกษตรและสหกรณ์ เข้าร่วม ณ ที่ว่าการอำเภอแม่แจ่ม จังหวัดเชียงใหม่ จากนั้นได้เดินทางไปตรวจติดตามการบริหารจัดการน้ำ และแนวทางการพัฒนาแหล่งน้ำในพื้นที่อำเภอแม่แจ่ม ณ ฝายหลวงแม่แจ่ม ซึ่งได้มอบหมายกรมชลประทานดำเนินการขุดลอกตะกอนดินด้านหน้าฝายและด้านท้ายฝาย เพื่อเพิ่มประสิทธิภาพการระบายน้ำในลำน้ำแม่แจ่ม รวมถึงให้ดำเนินการศึกษาและวางแผนโครงการก่อสร้างอาคารป้องกันตลิ่งฝั่งซ้าย และฝั่งขวา ความยาวประมาณ 500 เมตร  เพื่อบรรเทาความเดือดร้อนพี่น้องประชาชนในพื้นที่จากปัญหาการกัดเซาะตลิ่งอีกด้วย
นอกจากนี้ รมช.อัครา ยังได้มอบหมายกรมพัฒนาที่ดิน และสถาบันวิจัยและพัฒนาพื้นที่สูง (สวพส.) ร่วมบูรณาการกับหน่วยงานที่เกี่ยวข้อง ในการวางแผนแก้ไขปัญหาตะกอนดินในระยะยาว โดยการสร้างฝายชะลอน้ำบนพื้นที่สูง เพื่อกักเก็บน้ำคืนความชุ่มชื้นสู่ผืนป่าและดักตะกอนดินที่จะไหลลงสู่แม่น้ำด้านล่าง ขณะเดียวกัน กระทรวงเกษตรฯ ยังมุ่งพัฒนาแหล่งน้ำภายใต้โครงการแหล่งน้ำในไร่นา (บ่อจิ๋ว) เพื่อเพิ่มแหล่งน้ำทางการเกษตร จึงขอเชิญชวนพี่น้องเกษตรกรขึ้นทะเบียนเข้าร่วมโครงการฯ เพื่อเพิ่มพื้นที่แหล่งน้ำภาคการเกษตรและการอุปโภคบริโภคให้เพียงพอต่อความต้องการต่อไป

ที่มา : https://www.thaigov.go.th/news/contents/details/100020