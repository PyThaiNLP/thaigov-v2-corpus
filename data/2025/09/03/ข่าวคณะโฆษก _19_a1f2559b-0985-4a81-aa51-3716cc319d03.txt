รัฐบาลไทย-ข่าวทำเนียบรัฐบาล-ฝนหนัก..เชียงรายน้ำท่วม..นายกฯ บินด่วนพรุ่งนี้เช้าอำนวยการสถานการณ์ พร้อมติดตามปัญหาแก๊งคอลเซ็นเตอร์บริเวณสามเหลี่ยมทองคำ และ ให้กำลังใจกลุ่มชาติพันธุ์ที่ได้สัญชาติไทย

วันศุกร์ที่ 27 มิถุนายน 2568
27/06/2568
พิมพ์
ฝนหนัก..เชียงรายน้ำท่วม..นายกฯ บินด่วนพรุ่งนี้เช้าอำนวยการสถานการณ์ พร้อมติดตามปัญหาแก๊งคอลเซ็นเตอร์บริเวณสามเหลี่ยมทองคำ และ ให้กำลังใจกลุ่มชาติพันธุ์ที่ได้สัญชาติไทย
ฝนหนัก..เชียงรายน้ำท่วม..นายกฯ บินด่วนพรุ่งนี้เช้าอำนวยการสถานการณ์ พร้อมติดตามปัญหาแก๊งคอลเซ็นเตอร์บริเวณสามเหลี่ยมทองคำ และ ให้กำลังใจกลุ่มชาติพันธุ์ที่ได้สัญชาติไทยตามการอนุมัติของกระทรวงมหาดไทย
วันนี้ (27 มิถุนายน 2568) นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรี มีกำหนดการเดินทางลงพื้นที่อำเภอพญาเม็งราย และวัดสันติคีรี อำเภอพญาเม็งราย จังหวัดเชียงราย ในวันพรุ่งนี้ ในช่วงเช้า(เสาร์ที่ 28 มิถุนายน 2568) เพื่อติดตามสถานการณ์น้ำท่วมในพื้นที่และให้กำลังใจพี่น้องประชาชน พร้อมมอบถุงยังชีพให้กับประชาชนที่ได้รับผลกระทบจากเหตุการณ์อุทกภัย
นอกจากนี้ นายกรัฐมนตรี จะเดินทางไปติดตามการแก้ไขปัญหาอาชญากรรมออนไลน์ ยังบริเวณ สามเหลี่ยมทองคำที่ อำเภอเชียงแสน จังหวัดเชียงราย  โดยจะมีการหารือกับเจ้าหน้าที่ในพื้นที่ถึงมาตรการต่างๆ เพื่อเพิ่มศักยภาพและประสิทธิภาพในการป้องกันและปราบปรามแก๊งคอลเซ็นเตอร์
จากนั้นนายกรัฐมนตรีจะเดินทางไป พบปะและให้กำลังใจ กับกลุ่มชาติพันธุ์ที่ได้รับสัญชาติไทย ตามที่กระทรวงมหาดไทยได้อนุมัติสัญชาติให้กับกลุ่มชาติพันธุ์ ที่โรงเรียนแม่จันวิทยาคมอำเภอแม่จัน
นายจิรายุกล่าวต่อไปว่าวันนี้ นายกรัฐมนตรีได้สั่งการไปยังกระทรวงกลาโหม และหน่วยงานที่เกี่ยวข้องทั้งกระทรวงมหาดไทยโดยกรมป้องกันและบรรเทาสาธารณภัย ปภ.ให้ประสานความร่วมมือ ช่วยเหลือด้านกำลังพลและอุปกรณ์ร่วมกับผู้ว่าราชการจังหวัด รวมทั้งให้องค์กรปกครองส่วนท้องถิ่น และ ปภ. ดูแลจัดเตรียมสิ่งของอุปโภคบริโภค นอกจากนี้ ได้ย้ำให้ กระทรวงสาธารณสุขเตรียมบุคลากรทางการแพทย์ให้พร้อม 24 ชั่วโมง
ส่วนการแจ้งเตือนประชาชน ให้ ทส. ดีอี โดยเฉพาะกรมอุตุนิยมวิทยา ดำเนินการแจ้งให้พี่น้องประชาชนทราบเป็นระยะ ทั้งทาง Cell Broadcast และ การแจ้งข่าวโดยตรงจากในพื้นที่ ซึ่งในวันนี้กรมป้องกันและบรรเทาสาธารณภัยได้ส่งข้อความผ่าน “เซลล์บอร์ดแคสต์” ในพื้นที่ที่เกี่ยวข้องและสัมพันธ์กับจุดที่เกิดอุทกภัยแล้วโดยจะเฝ้าระวังตลอด 24 ชั่วโมงเพื่อส่งข้อความเตือน
“ขอยืนยันว่า รัฐบาลมีความพร้อมในการดูแลทุกชีวิต และจะดำเนินการแก้ปัญหาต่าง ๆ ให้ทันต่อความต้องการของประชาชน ยาต้องพร้อม อาหารต้องครบ 3 มื้อ เพราะความเดือดร้อนของประชาชนเป็นสิ่งที่รอไม่ได้ และนโยบายการจัดการน้ำอย่างเป็นระบบ จะต้องเกิดขึ้นโดยเร็วในอนาคต เพื่อให้ประชาชนมีความปลอดภัยในชีวิตเพิ่มขึ้น” นายจิรายุ ระบุ

ที่มา : https://www.thaigov.go.th/news/contents/details/97947