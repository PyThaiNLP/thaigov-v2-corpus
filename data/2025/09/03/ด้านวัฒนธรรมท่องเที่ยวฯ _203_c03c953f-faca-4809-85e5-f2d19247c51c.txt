รัฐบาลไทย-ข่าวทำเนียบรัฐบาล-ไทยเดินหน้าจัดซีเกมส์และอาเซียนพาราเกมส์สู่ “มหกรรมกีฬาระดับภูมิภาคคาร์บอนต่ำ” ครั้งแรกในอาเซียน

วันพุธที่ 27 สิงหาคม 2568
ไทยเดินหน้าจัดซีเกมส์และอาเซียนพาราเกมส์สู่ “มหกรรมกีฬาระดับภูมิภาคคาร์บอนต่ำ” ครั้งแรกในอาเซียน
ไทยเดินหน้าจัดซีเกมส์และอาเซียนพาราเกมส์สู่ “มหกรรมกีฬาระดับภูมิภาคคาร์บอนต่ำ” ครั้งแรกในอาเซียน
วันที่ 26 สิงหาคม 2568 เวลา 14.30 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา มอบหมายให้นายกฤษฎา ตันเทอดทิตย์ เลขานุการรัฐมนตรีว่าการกระทรวงการท่องเที่ยวและกีฬา เป็นประธานแถลงข่าว “Low Carbon Event” สำหรับการแข่งขันกีฬาซีเกมส์ ครั้งที่ 33 และกีฬาอาเซียนพาราเกมส์ ครั้งที่ 13 โดยมี ดร.ก้องศักด ยอดมณี ผู้ว่าการการกีฬาแห่งประเทศไทย (กกท.) และคณะผู้บริหาร กกท. เข้าร่วม ณ ห้องประชุมชั้น 1 ศูนย์ประสานการแข่งขันกีฬาซีเกมส์และกีฬาอาเซียนพาราเกมส์ กกท.
นายกฤษฎา ตันเทอดทิตย์ เลขานุการรัฐมนตรีฯ กล่าวว่า “ประเทศไทยได้รับเกียรติจากสหพันธ์กีฬาภูมิภาคอาเซียนให้เป็นเจ้าภาพจัดการแข่งขันกีฬาซีเกมส์ ครั้งที่ 33 และอาเซียนพาราเกมส์ ครั้งที่ 13 ซึ่งการกีฬาแห่งประเทศไทย ภายใต้การกำกับดูแลของกระทรวงการท่องเที่ยวและกีฬา ได้ดำเนินงานตามนโยบายรัฐบาล โดยนำแนวคิด “Green SEA Games & Sustainable Paralympics” มาใช้เป็นแนวทางหลัก เพื่อผลักดันการจัดมหกรรมกีฬาที่เป็นมิตรต่อสิ่งแวดล้อมและยั่งยืน
การแข่งขันในครั้งนี้จะเป็นครั้งแรกในเอเชียตะวันออกเฉียงใต้ที่ให้ความสำคัญกับการจัดงานแบบคาร์บอนต่ำ (Low Carbon Event) โดยมุ่งลดการปล่อยก๊าซเรือนกระจกจากทุกกิจกรรมในการแข่งขัน ควบคู่ไปกับการใช้ทรัพยากรอย่างคุ้มค่าและมีประสิทธิภาพ เพื่อบรรลุเป้าหมายการจัดงานที่เป็นกลางทางคาร์บอน ซึ่งเชื่อมั่นว่าจะช่วยสร้างภาพลักษณ์เชิงบวกให้ประเทศไทยในฐานะเจ้าภาพที่ให้ความสำคัญกับความยั่งยืน พร้อมร่วมขับเคลื่อนการดูแลสิ่งแวดล้อมของภูมิภาคอย่างเป็นรูปธรรม”
ดร.ก้องศักด ยอดมณี ผู้ว่าการการกีฬาแห่งประเทศไทย กล่าวว่า “ปัญหาการเปลี่ยนแปลงสภาพภูมิอากาศเป็นวิกฤติสำคัญของโลก ซึ่งมีสาเหตุหลักจากการปล่อยก๊าซเรือนกระจกที่เกิดจากกิจกรรมของมนุษย์ รวมถึงการจัดมหกรรมกีฬาขนาดใหญ่ที่ต้องใช้ทรัพยากรจำนวนมหาศาลทั้งในด้านบุคลากร การขนส่ง และอาหาร ซึ่งล้วนส่งผลกระทบต่อสิ่งแวดล้อมในระยะยาว”
การแข่งขันกีฬาโอลิมปิกที่กรุงปารีส ในปี 2024 ที่ผ่านมา ได้แสดงให้เห็นถึงมาตรฐานใหม่ของการจัดงานกีฬาแบบ Carbon Neutral Olympics โดยใช้พลังงานทดแทน ลดการปล่อยคาร์บอน และจัดการทรัพยากรอย่างมีประสิทธิภาพ ซึ่งถือเป็นแนวทางที่ทั่วโลกสามารถนำไปปรับใช้ กกท. จึงได้นำบทเรียนจากเวทีโลกมาประยุกต์ใช้ในการจัดการแข่งขันกีฬาซีเกมส์และอาเซียนพาราเกมส์ครั้งนี้ เพื่อยกระดับมาตรฐานการจัดงานของไทยให้เป็นมิตรต่อสิ่งแวดล้อมและยั่งยืนอย่างแท้จริง

ที่มา : https://www.thaigov.go.th/news/contents/details/100175