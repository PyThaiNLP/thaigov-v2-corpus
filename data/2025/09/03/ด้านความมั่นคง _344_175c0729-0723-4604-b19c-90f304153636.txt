รัฐบาลไทย-ข่าวทำเนียบรัฐบาล-สำนักงานปลัดกระทรวงกลาโหม ลงนามบันทึกความเข้าใจร่วมกับสำนักงานคณะกรรมการการศึกษาขั้นพื้นฐาน เสริมสร้างจิตสำนึกรักชาติผ่านประวัติศาสตร์การทหาร

วันพฤหัสบดีที่ 14 สิงหาคม 2568
สำนักงานปลัดกระทรวงกลาโหม ลงนามบันทึกความเข้าใจร่วมกับสำนักงานคณะกรรมการการศึกษาขั้นพื้นฐาน เสริมสร้างจิตสำนึกรักชาติผ่านประวัติศาสตร์การทหาร
ในวันพุธที่ ๑๓ สิงหาคม ๒๕๖๘ เวลา ๑๐.๐๐ นาฬิกา สำนักงานปลัดกระทรวงกลาโหม จัดพิธีลงนามบันทึกความเข้าใจความร่วมมือระหว่างสำนักงานปลัดกระทรวงกลาโหม กับสำนักงานคณะกรรมการการศึกษาขั้นพื้นฐาน
ณ โถงเฉลิมพระเกียรติ ภายในอนุสรณ์สถานของสำนักงานปลัด กระทรวงกลาโหม ศรีสมาน จังหวัดปทุมธานี พิธีลงนามได้รับเกียรติจาก พลเอก สนิธชนก สังขจันทร์ ปลัดกระทรวงกลาโหม และ ว่าที่ร้อยตรี ธนุ วงศ์จินดา เลขาธิการคณะกรรมการการศึกษาขั้นพื้นฐาน กระทรวงศึกษาธิการ เป็นผู้แทนของทั้งสองหน่วยงานร่วมลงนามในบันทึกความเข้าใจดังกล่าว
ความร่วมมือในครั้งนี้มีวัตถุประสงค์เพื่อ ปลูกฝังอุดมการณ์รักชาติ ศาสนา พระมหากษัตริย์ และ เสริมสร้างจิตสำนึกในหน้าที่พลเมืองที่ดี แก่นักเรียนในระดับชั้นประถมศึกษาถึงมัธยมศึกษาตอนปลาย ตลอดจนบุคลากรทางการศึกษาที่อยู่ภายใต้ความรับผิดชอบของสำนักงานคณะกรรมการการศึกษาขั้นพื้นฐาน (สพฐ.) โดยมุ่งเน้นให้เกิดความตระหนักในพระมหากรุณาธิคุณของพระมหากษัตริย์และพระบรมวงศานุวงศ์ ที่มีต่อกิจการด้านความมั่นคงของชาติ รวมถึงการเสียสละอันยิ่งใหญ่ของเหล่าทหารกล้าในอดีต
นอกจากนี้ บันทึกความเข้าใจฉบับนี้ยังมุ่งหวังที่จะเปิดโอกาสให้นักเรียนได้เข้าศึกษาเรียนรู้จากพิพิธภัณฑ์ศาลาว่าการกลาโหม และ อนุสรณ์สถานของสำนักงานปลัดกระทรวงกลาโหม ซึ่งเป็นแหล่งเรียนรู้ทางประวัติศาสตร์การทหารอันทรงคุณค่า โดยนักเรียนจะได้เรียนรู้เกี่ยวกับเหตุการณ์สำคัญในอดีต วีรกรรมของทหารหาญในสมรภูมิต่าง ๆ ทั้งภายในประเทศและในการร่วมรบกับนานาชาติ อันเป็นการเสริมสร้างความเข้าใจในรากฐานความมั่นคงของชาติอย่างลึกซึ้ง
การลงนามในครั้งนี้นับเป็นก้าวสำคัญของความร่วมมือระหว่างภาคการศึกษาและภาคความมั่นคง ซึ่งจะช่วยส่งเสริมให้เยาวชนไทยเติบโตเป็นพลเมืองที่มีคุณภาพ มีความรู้คู่คุณธรรม และมีจิตใจรักชาติอย่างแท้จริง

ที่มา : https://www.thaigov.go.th/news/contents/details/99686