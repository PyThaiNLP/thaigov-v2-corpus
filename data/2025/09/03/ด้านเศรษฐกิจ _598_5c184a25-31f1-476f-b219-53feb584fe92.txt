รัฐบาลไทย-ข่าวทำเนียบรัฐบาล-เอกนัฏ เปิดงาน EEC EXPO 2025 โชว์ศักยภาพพื้นที่การลงทุนแบบครบวงจร สู่ศูนย์กลางลงทุนแห่งภูมิภาค

วันอังคารที่ 26 สิงหาคม 2568
26/08/2568
พิมพ์
เอกนัฏ เปิดงาน EEC EXPO 2025 โชว์ศักยภาพพื้นที่การลงทุนแบบครบวงจร สู่ศูนย์กลางลงทุนแห่งภูมิภาค
เอกนัฏ เปิดงาน EEC EXPO 2025 โชว์ศักยภาพพื้นที่การลงทุนแบบครบวงจร สู่ศูนย์กลางลงทุนแห่งภูมิภาค
วันที่ 25 สิงหาคม 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เป็นประธานเปิดงาน "EEC EXPO 2025 – Opportunity for Prosperity" จัดโดย สำนักงานส่งเสริมการจัดประชุมและนิทรรศการ (องค์การมหาชน) หรือ ทีเส็บ พร้อมด้วย สำนักงานคณะกรรมการนโยบายเขตพัฒนาพิเศษภาคตะวันออก (สกพอ.) โดยมีนายอรรถวิชช์ สุวรรณภักดี ประธานที่ปรึกษาคณะทำงานของรัฐมนตรีว่าการกระทรวงอุตสาหกรรม ด้านยุทธศาสตร์ นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรม นายสุเมธ ตั้งประเสริฐ ผู้ว่าการการนิคมอุตสาหกรรมแห่งประเทศไทย และผู้บริหารจากหน่วยงานภาครัฐ ภาคเอกชน และสถาบันการเงินกว่า 100 หน่วยงาน เข้าร่วมด้วย ณ ภิรัช ฮอลล์ 1-3 ศูนย์นิทรรศการและการประชุมไบเทค กรุงเทพมหานคร
นายเอกนัฏ กล่าวว่า ประเทศไทยมีจุดยุทธศาสตร์ที่อยู่ในจุดกึ่งกลางของภูมิภาค สามารถใช้การขนส่งได้ทั้งทางบก ทางน้ำ ทางอากาศ มีความสะดวกเหมาะแก่การเป็นพื้นที่ลงทุน ซึ่งถ้าเราใช้ข้อได้เปรียบตรงนี้มาเป็นโอกาสพลิกฟื้นภาคเศรษฐกิจ ส่งเสริมภาคการผลิตภาคอุตสาหกรรม และมุ่งไปที่การส่งออก คาดว่าจะสร้างผลดี สร้างเศรษฐกิจดีให้กับประเทศไทยได้
งาน EEC EXPO 2025 จัดขึ้นระหว่างวันที่ 25-26 สิงหาคม 2569 เพื่อผนึกกำลังภาคีเครือข่ายทั้งภาครัฐ เอกชน  ร่วมแสดงศักยภาพเชื่อมโยงนักลงทุนไทยและต่างชาติ ผ่านกิจกรรมที่สำคัญภายในงาน เช่น เวทีเสวนาวิชาการในหัวข้อที่สำคัญ อาทิ Mega Project, Mega Impact เร่งเครื่องโครงสร้างพื้นฐานหลัก EEC ขับเคลื่อนเศรษฐกิจไทย, การขับเคลื่อนอนาคต EEC ด้วยพลังงานสะอาดและการบริหารจัดการน้ำอย่างยั่งยืน รวมไปถึงการจับคู่ธุรกิจ (Business Matching) ที่พร้อมเชื่อมโยงนักลงทุน ผู้ซื้อ และผู้ประกอบการจากทั่วประเทศได้พบปะกับภาคธุรกิจในพื้นที่ EEC เพื่อย้ำถึงบทบาทและผลักดันการขับเคลื่อนไทยสู่การเป็น "ศูนย์กลางการลงทุนระดับภูมิภาค"

ที่มา : https://www.thaigov.go.th/news/contents/details/100153