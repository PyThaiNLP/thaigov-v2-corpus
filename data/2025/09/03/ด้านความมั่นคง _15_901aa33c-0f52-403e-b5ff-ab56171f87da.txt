รัฐบาลไทย-ข่าวทำเนียบรัฐบาล-“ดร.เฉลิมชัย” นำทีมผู้บริหาร ร่วมคณะราชเลขานุการในพระองค์ ติดตามความก้าวหน้าโครงการพัฒนาเกาะสีชัง ตามพระบรมราโชบายฯ 

วันพุธที่ 25 มิถุนายน 2568
“ดร.เฉลิมชัย” นำทีมผู้บริหาร ร่วมคณะราชเลขานุการในพระองค์ ติดตามความก้าวหน้าโครงการพัฒนาเกาะสีชัง ตามพระบรมราโชบายฯ
“ดร.เฉลิมชัย” นำทีมผู้บริหาร ร่วมคณะราชเลขานุการในพระองค์ ติดตามความก้าวหน้าโครงการพัฒนาเกาะสีชัง ตามพระบรมราโชบายฯ
วันที่ 25 มิถุนายน 2568 เวลา 08.30 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม พร้อมด้วย นายจตุพร บุรุษพัฒน์ ปลัดกระทรวงฯ และคณะผู้บริหารระดับสูงในสังกัดกระทรวงฯ ลงพื้นที่ร่วมกับคณะของ พล.อ.อ.สถิตย์พงษ์ สุขวิมล ราชเลขานุการในพระองค์พระบาทสมเด็จพระเจ้าอยู่หัว ในการติดตามความก้าวหน้าโครงการพัฒนาเกาะสีชัง จังหวัดชลบุรี ตามพระบรมราโชบายของพระบาทสมเด็จพระเจ้าอยู่หัว ณ เกาะสีชัง ตำบลท่าเทววงษ์ อำเภอเกาะสีชัง จังหวัดชลบุรี โดยมี นายธวัชชัย ศรีทอง ผู้ว่าราชการจังหวัดชลบุรี พร้อมด้วยหน่วยงานที่เกี่ยวข้องในพื้นที่ร่วมให้การต้อนรับและนำเสนอข้อมูล โดยได้มีการรายงานความก้าวหน้าการดำเนินโครงการพัฒนาเกาะสีชัง อาทิ โครงสร้างคณะทำงานพัฒนาพื้นที่เกาะสีชังเพื่อความยั่งยืน และขับเคลื่อนแผนแม่บท ความก้าวหน้าการดำเนินงานตามแผนแม่บท การดำเนินงานด้านทรัพยากรธรรมชาติและสิ่งแวดล้อม การปรับปรุงบ่อหินระเบิด การดำเนินการประปาระยะที่ 2 และการพัฒนาจุดท่องเที่ยวสำคัญ ตลอดจนความก้าวหน้าการดำเนินงานโครงการ Solar Farm การติดตั้งมิเตอร์น้ำ และการจัดเก็บค่าน้ำ
จากนั้น คณะได้เยี่ยมชมเรือนเพาะชำกล้าไม้และพื้นที่สีเขียว ซึ่งดำเนินการโดยกรมป่าไม้ ณ บริเวณด้านข้างศูนย์การเรียนรู้ประวัติศาสตร์เกาะสีชัง พร้อมทั้งมอบสิ่งของให้แก่ประชาชนในพื้นที่ชุมชนซอยตรอกยายพี เทศบาลตำบลเกาะสีชัง และลงพื้นที่ตรวจติดตามจุดทำฝายต้นน้ำ เพื่อเติมน้ำลงอ่างเก็บน้ำเกาะสีชัง ด้วยการจัดทำฝายต้นน้ำบริเวณภูเขาเหนืออ่าง 73 ฝาย และโครงการปรับปรุงเพิ่มเติมประสิทธิภาพอ่างเก็บน้ำเกาะสีชัง ระยะ 2 หมู่ที่ 6 บริเวณสวนสาธารณะหลังอ่างเก็บน้ำ ซึ่งดำเนินการโดยกรมทรัพยากรน้ำที่ได้น้อมนำพระบรมราโชบายมาเป็นแนวทางในการพัฒนาพื้นที่ควบคู่กับการอนุรักษ์ทรัพยากรธรรมชาติ เพื่อส่งเสริมคุณภาพชีวิตที่ดีให้กับประชาชนในพื้นที่

ที่มา : https://www.thaigov.go.th/news/contents/details/97834