รัฐบาลไทย-ข่าวทำเนียบรัฐบาล-"มหาดไทย" ประชุมเตรียมความพร้อมกิจกรรมจิตอาสาบริการประชาชน เนื่องในโอกาสวันเฉลิมพระชนมพรรษาสมเด็จพระบรมราชชนนีพันปีหลวง และวันแม่แห่งชาติ 12 สิงหาคม 2568

วันศุกร์ที่ 1 สิงหาคม 2568
01/08/2568
พิมพ์
"มหาดไทย" ประชุมเตรียมความพร้อมกิจกรรมจิตอาสาบริการประชาชน เนื่องในโอกาสวันเฉลิมพระชนมพรรษาสมเด็จพระบรมราชชนนีพันปีหลวง และวันแม่แห่งชาติ 12 สิงหาคม 2568
"มหาดไทย" ประชุมเตรียมความพร้อมกิจกรรมจิตอาสาบริการประชาชน เนื่องในโอกาสวันเฉลิมพระชนมพรรษาสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง และวันแม่แห่งชาติ 12 สิงหาคม 2568
เมื่อวันที่ 31 ก.ค. 68 เวลา 13.30 น. นายชำนาญวิทย์ เตรัตน์ รองปลัดกระทรวงมหาดไทย หัวหน้ากลุ่มภารกิจด้านกิจการความมั่นคงภายใน เป็นประธานประชุมเตรียมความพร้อมการจัดกิจกรรมจิตอาสาพระราชทาน เนื่องในโอกาสวันเฉลิมพระชนมพรรษาสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง และวันแม่แห่งชาติ 12 สิงหาคม 2568 ของกระทรวงมหาดไทย โดยมี นายวรณัฏฐ์ หนูรอต รองผู้ว่าราชการจังหวัดสมุทรสาคร รักษาการในตำแหน่งที่ปรึกษาด้านการปกครอง และผู้แทนหน่วยงานที่เกี่ยวข้อง ร่วมประชุม ณ ห้องประชุมสำนักนโยบายและแผน ชั้น 7 อาคารดำรงราชานุสรณ์ กระทรวงมหาดไทย และผ่านระบบการประชุมออนไลน์ (Zoom meeting)
การจัดกิจกรรมจิตอาสาพระราชทานเนื่องในโอกาสวันเฉลิมพระชนมพรรษาสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง และวันแม่แห่งชาติ 12 สิงหาคม 2568 จัดขึ้นในรูปแบบ "จิตอาสาบริการประชาชน" สอดคล้องกับแนวทางศูนย์อำนวยการใหญ่จิตอาสาพระราชทาน (ศอญ.จอส.พระราชทาน) โดยส่วนกลาง มีกำหนดจัดกิจกรรมในวันศุกร์ที่ 8 สิงหาคม 2568 เวลา 08.00 – 16.00 น. ณ สวนสราญรมย์ แขวงพระบรมมหาราชวัง เขตพระนคร กรุงเทพฯ
สำหรับรูปแบบกิจกรรมจิตอาสาบริการประชาชนในครั้งนี้ อาทิ นิทรรศการเฉลิมพระเกียรติ และนิทรรศการให้ความรู้ด้านต่าง ๆ เพื่อส่งเสริมการเรียนรู้และประโยชน์ต่อเยาวชนและประชาชน การให้บริการสาธารณสุขแก่ประชาชน เช่น การตรวจสุขภาพทั่วไป บริการทันตกรรม และฉีดวัคซีนไข้หวัดใหญ่ รวมถึงการบริการซ่อมบำรุงเครื่องใช้ไฟฟ้าขนาดเล็กและบริการเปลี่ยนถ่ายน้ำมันเครื่องรถจักรยานยนต์ การให้บริการตัดผม การจัดกิจกรรมทำเข็มกลัดดอกมะลิวันแม่ การทำผ้ามัดย้อมจากสีเปลือกมะพร้าว และมีเต็นท์บริการอาหารพระราชทานสำหรับผู้ร่วมกิจกรรม

ที่มา : https://www.thaigov.go.th/news/contents/details/99195