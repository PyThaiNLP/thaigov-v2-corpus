รัฐบาลไทย-ข่าวทำเนียบรัฐบาล-ดีอี เปิดช่องทางให้ ปชช. แจ้งเตือนข่าวปลอม - ภัยออนไลน์ ผ่านแอปฯ “ทางรัฐ”

วันศุกร์ที่ 25 กรกฎาคม 2568
ดีอี เปิดช่องทางให้ ปชช. แจ้งเตือนข่าวปลอม - ภัยออนไลน์ ผ่านแอปฯ “ทางรัฐ”
ดีอี เปิดช่องทางให้ ปชช. แจ้งเตือนข่าวปลอม - ภัยออนไลน์ ผ่านแอปฯ “ทางรัฐ”
วันที่ 25 กรกฎาคม 2568 นายเวทางค์ พ่วงทรัพย์ เลขาธิการคณะกรรมการดิจิทัลเพื่อเศรษฐกิจและสังคมแห่งชาติ (BDE) ในฐานะโฆษกกระทรวงดิจิทัลเพื่อเศรษฐกิจและสังคม (ดีอี) กล่าวว่า จากการที่ กระทรวงดีอี ได้ร่วมลงนามบันทึกข้อตกลงความร่วมมือการบูรณาการบริการข้อมูลความรู้ความเข้าใจด้านดิจิทัล ความตระหนักรู้เกี่ยวกับปัญหาการหลอกลวงทางสื่อออนไลน์ และการแจ้งเตือนภัยจากการหลอกลวงทางสื่อออนไลน์และข่าวปลอมแก่ประชาชนผ่านแอปพลิเคชัน “ทางรัฐ” ร่วมกับสำนักงานพัฒนารัฐบาลดิจิทัล (องค์การมหาชน) หรือ DGA เมื่อวันที่ 18 มีนาคม 2568 ที่ผ่านมา เพื่อเป็นการยกระดับการบรรเทาผลกระทบจากปัญหาการหลอกลวงทางสื่อออนไลน์และข่าวปลอมที่สร้างความเสียหายต่อประชาชนนั้น
ทั้งนี้ปัจจุบัน ประชาชนสามารถใช้บริการแจ้งเตือนข่าวปลอม - ภัยออนไลน์ และการให้ความรู้ด้านดิจิทัล ของกระทรวงดีอี ผ่านแอปพลิเคชัน “ทางรัฐ” ได้แล้ว โดยมีบริการประกอบด้วย
1.บริการข้อมูลความรู้ด้านดิจิทัล ซึ่งประชาชนสามารถนำไปปรับใช้กับชีวิตประจำวัน เตรียมความพร้อมเข้าสู่การเป็นพลเมืองดิจิทัล
2. บริการข้อมูลข้อเท็จจริงที่เกี่ยวกับข่าวปลอม การแจ้งเตือนภัยจากการหลอกลวงทางสื่อออนไลน์ และข่าวปลอม
3. สนับสนุนหน่วยงานที่เกี่ยวข้องในการนำระบบงานจัดเก็บข้อมูลแอปฯ Cyber Community Thailand ให้สามารถใช้บริการผ่านแอปฯ “ทางรัฐ” โดยมีมาตรการรักษาความปลอดภัยที่เหมาะสมในการเข้าถึงบริการของประชาชน และการเชื่อมโยงข้อมูลระหว่างหน่วยงาน
“การให้ความรู้ด้านดิจิทัล การแจ้งเตือนข่าวปลอม และภัยออนไลน์ ผ่านแอปฯ “ทางรัฐ” ถือเป็น 1 ในช่องทางที่สามารถเข้าถึงประชาชนได้ทั่วประเทศ ซึ่งช่วยให้ประชาชนเข้าถึงข้อมูลในการป้องกันตัวเองจากภัยคุกคามทางออนไลน์ ลดความเสี่ยงการตกเป็นเหยื่อของมิจฉาชีพ และสร้างความรู้ความเข้าใจให้แก่ประชาชน” นายเวทางค์ กล่าว
สำหรับแอปฯ ทางรัฐ มีบริการภาครัฐกว่า 179 บริการ รวมถึงบริการประเภทแจ้งเรื่องร้องเรียนต่างๆ อาทิ ศูนย์รับเรื่องราวร้องทุกข์ของรัฐบาล 1111 / แจ้งเรื่องร้องทุกข์หรือแจ้งเบาะแสกับศูนย์ดำรงธรรม กระทรวงมหาดไทย 1567 /การแจ้งเหตุคดีพิเศษ DSI 1202 หรือ แจ้งอายัดบัญชีธนาคาร เป็นต้น ซึ่งในขณะนี้แอปฯ ทางรัฐ กำลังพัฒนาบริการแจ้งเบาะแสยาเสพติดรวมถึงการแจ้งเบาะแสบุหรี่ไฟฟ้า
นอกจากนี้ กระทรวงดีอี ยังมีบริการแอปพลิเคชัน “Cyber Community Thailand” หรือ “CCT” ที่เปิดให้บริการข้อมูลความรู้ด้านการป้องกันตนเองจากภัยออนไลน์ การตรวจสอบข่าวจริง - ข่าวปลอม การเสริมสร้างองค์ความรู้ด้านดิจิทัลอื่นๆ
อย่างไรก็ตาม ประชาชนสามารถแจ้งข้อมูลเบาะแสข่าวปลอม - ภัยออนไลน์ ผ่าน แอปฯ “ทางรัฐ” และ แอปฯ “Cyber Community Thailand” เพื่อป้องกันภัยจากข่าวปลอม และจากการหลอกลวงทางสื่อออนไลน์ และร่วมกันแก้ไขปัญหาอาชญากรรมทางเทคโนโลยีที่เกิดขึ้นอย่างต่อเนื่อง โดยดาวน์โหลดแอปฯ “ทางรัฐ” และแอปฯ “Cyber Community Thailand” ผ่านทาง App Store สำหรับผู้ใช้ iOS และ Google Play Store สำหรับผู้ใช้ Android
--------------------------------------------------------------------------------------

ที่มา : https://www.thaigov.go.th/news/contents/details/98802