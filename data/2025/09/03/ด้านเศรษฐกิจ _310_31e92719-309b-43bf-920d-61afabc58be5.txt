รัฐบาลไทย-ข่าวทำเนียบรัฐบาล-สมาคมธนาคารไทย และธนาคารสมาชิก เร่งช่วยเหลือผู้ได้รับผลกระทบจากเหตุชายแดนไทย-กัมพูชา และผู้ประสบภัยน้ำท่วม

วันจันทร์ที่ 28 กรกฎาคม 2568
28/07/2568
พิมพ์
สมาคมธนาคารไทย และธนาคารสมาชิก เร่งช่วยเหลือผู้ได้รับผลกระทบจากเหตุชายแดนไทย-กัมพูชา และผู้ประสบภัยน้ำท่วม
จากสถานการณ์ความไม่สงบในพื้นที่ชายแดนไทย–กัมพูชา ที่ส่งผลกระทบต่อชีวิต ทรัพย์สิน  และความปลอดภัยในดำรงชีพของประชาชนและภาคธุรกิจ  รวมถึงสถานการณ์น้ำท่วมหนักในพื้นที่ภาคเหนือ ที่มีผู้ได้รับผลกระทบเป็นวงกว้าง
นายผยง ศรีวณิช ประธานสมาคมธนาคารไทย เปิดเผยว่า สมาคมธนาคารไทยและธนาคารสมาชิก มีความห่วงใยต่อลูกค้าและประชาชนผู้ได้รับผลกระทบจากสถานการณ์ดังกล่าว พร้อมเดินหน้ามาตรการให้ความช่วยเหลืออย่างเร่งด่วนและเหมาะสม เพื่อบรรเทาความเดือดร้อนในเบื้องต้น ผ่านมาตรการทางการเงินที่ได้ดำเนินการมาอย่างต่อเนื่อง เพื่อช่วยเหลือลูกค้าและประชาชนในสถานการณ์ฉุกเฉิน
มาตรการช่วยเหลือลูกค้าที่ได้รับผลกระทบจากเหตุการณ์ความไม่สงบในพื้นที่ชายแดนไทย-กัมพูชา ธนาคารสมาชิกพิจารณาให้ความช่วยเหลือ ครอบคลุมสินเชื่อบัตรเครดิต พิจารณาปรับลดอัตราการผ่อนชำระขั้นต่ำให้แก่ลูกหนี้ที่ได้รับผลกระทบ สินเชื่อส่วนบุคคล พิจารณาขยายระยะเวลาการชำระหนี้ พักชำระเงินต้นหรือดอกเบี้ยชั่วคราว และปรับโครงสร้างหนี้ให้สอดคล้องกับความสามารถในการชำระหนี้ของลูกค้า และ สินเชื่อทุกประเภท พิจารณาให้ความช่วยเหลือเพิ่มเติมตามสภาพคล่องของลูกหนี้ เพื่อบรรเทาภาระทางการเงินในช่วงวิกฤต
มาตรการช่วยเหลือลูกค้าที่ได้รับผลกระทบจากสถานการณ์น้ำท่วม ครอบคลุมการลดภาระในการชำระหนี้ การสนับสนุนทางการเงินเพื่อเสริมสภาพคล่องในการดำรงชีพและการประกอบธุรกิจ รวมถึงการฟื้นฟูซ่อมแซมที่อยู่อาศัยและทรัพย์สินที่ได้รับความเสียหาย
สมาคมธนาคารไทย ได้ประสานธนาคารสมาชิกในการให้ความช่วยเหลือลูกค้าอย่างเร่งด่วน ซึ่งธนาคารหลายแห่งได้ออกมาตรการเพื่อบรรเทาผลกระทบในเบื้องต้นแล้ว ขณะที่ธนาคารอื่น ๆ อยู่ระหว่างการพิจารณาดำเนินการเพิ่มเติมอย่างเร่งด่วน ทั้งนี้ การให้ความช่วยเหลือจะพิจารณาตามความเหมาะสมของแต่ละราย โดยคำนึงถึงสถานการณ์และความจำเป็นของลูกค้าเป็นสำคัญ เพื่อให้สามารถกลับมาดำรงชีพและดำเนินธุรกิจต่อไปได้อย่างปกติโดยเร็ว โดยเงื่อนไขและเกณฑ์การพิจารณาลูกค้าแต่ละรายเป็นไปตามหลักเกณฑ์ที่แต่ละธนาคารกำหนด
สามารถแจ้งความประสงค์ขอรับความช่วยเหลือได้ที่ธนาคารที่ใช้บริการอยู่ ผ่านทางสาขา เจ้าหน้าที่หรือฝ่ายงานที่ดูแลสินเชื่อ หรือ Call Center ของแต่ละธนาคารได้ทันที
สมาคมธนาคารไทย และธนาคารสมาชิก ขอส่งกำลังใจ และร่วมเคียงข้างเจ้าหน้าที่และพี่น้องประชาชนทุกคน ให้สามารถผ่านพ้นวิกฤตครั้งนี้ไปได้อย่างรวดเร็ว เพื่อกลับมาดำเนินชีวิตและธุรกิจได้อย่างมั่นคงอีกครั้ง

ที่มา : https://www.thaigov.go.th/news/contents/details/98953