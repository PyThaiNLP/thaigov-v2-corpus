รัฐบาลไทย-ข่าวทำเนียบรัฐบาล- “อนุกูล” เผย ธ.ก.ส. เร่งช่วยเหลือผู้ได้รับผลกระทบจากความไม่สงบชายแดนไทย-กัมพูชา ออก 2 สินเชื่อฉุกเฉิน 

วันจันทร์ที่ 28 กรกฎาคม 2568
28/07/2568
พิมพ์
“อนุกูล” เผย ธ.ก.ส. เร่งช่วยเหลือผู้ได้รับผลกระทบจากความไม่สงบชายแดนไทย-กัมพูชา ออก 2 สินเชื่อฉุกเฉิน
กู้ไม่เกิน 5 หมื่น ดอกเบี้ย 0% นาน 6 เดือน ส่วนผลกระทบพายุ “วิภา” เลื่อนการชำระหนี้ไม่เกิน 1 ปี  ไม่คิดดอกเบี้ยปรับ
วันจันทร์ที่ 28 กรกฎาคม 2568  เวลา 10.15 น.    นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า รัฐบาล โดยธนาคารเพื่อการเกษตรและสหกรณ์การเกษตร (ธ.ก.ส.) ออกมาตรการเร่งด่วน เพื่อดูแลและบรรเทาความเดือดร้อนให้แก่ลูกค้าเบื้องต้นจากผลกระทบจากความไม่สงบชายแดนไทย-กัมพูชา ผ่านมาตรการเสริมสภาพคล่องและฟื้นฟูให้ลูกค้า เพื่อสนับสนุนให้เกษตรกรลูกค้าที่ได้รับความเดือดร้อนสามารถเข้าถึงแหล่งเงินทุนอัตราดอกเบี้ยต่ำในการนำไปสร้างหรือซ่อมแซมที่อยู่อาศัย โรงเรือนการเกษตร เครื่องมือ เครื่องจักรกลการเกษตร รวมถึงการฟื้นฟูการผลิตที่ได้รับความเสียหายจากความไม่สงบดังกล่าว ประกอบด้วย
1) โครงการสินเชื่อเพื่อเป็นค่าใช้จ่ายฉุกเฉิน ปี 2568 เพื่อเสริมสภาพคล่องเกษตรกรในด้านค่าใช้จ่ายทั่วไป เช่น ค่าอุปโภคและบริโภคที่จำเป็น อัตราดอกเบี้ย 0% นาน 6 เดือนแรก เดือนที่ 7 เป็นต้นไป คิดอัตราดอกเบี้ย MRR (ปัจจุบัน MRR เท่ากับ 6.725%) วงเงินกู้รายละไม่เกิน 50,000 บาท ผ่อนชำระไม่เกิน 3 ปี
2) โครงการสินเชื่อฟื้นฟูและพัฒนาคุณภาพชีวิต เพื่อเป็นค่าลงทุนในการซ่อมแซมบ้านเรือนและทรัพย์สิน ค่าซ่อมเครื่องมือและอุปกรณ์การเกษตรที่ได้รับความเสียหายจากภัยพิบัติ รวมถึงเป็นค่าใช้จ่ายในการทำการเกษตรรอบใหม่ วงเงินรายละไม่เกิน 500,000 บาท อัตราดอกเบี้ย MRR-2 ผ่อนชำระนานสูงสุด 15 ปี
สำหรับการดูแลและบรรเทาความเดือดร้อนให้แก่ลูกค้าที่ได้รับผลกระทบจากสถานการณ์อุทกภัยฉับพลันที่เกิดขึ้นจากอิทธิพลของพายุ “วิภา” ทั้งด้านการใช้ชีวิตและการประกอบอาชีพ รวมถึงความเสียหายต่อที่อยู่อาศัย ทรัพย์สินและพื้นที่การเกษตร  ธ.ก.ส. ออกมาตรการเร่งด่วน ผ่านมาตรการเลื่อนการชำระหนี้ออกไปสูงสุดไม่เกิน 1 ปี  ไม่คิดดอกเบี้ยปรับ โดยลูกค้าสามารถแจ้งความประสงค์ได้ที่สาขาในสังกัดในพื้นที่ตั้งแต่บัดนี้จนถึง 31 ธันวาคม 2568 นอกจากนี้ ยังเตรียมวงเงินรวม 20,000 ล้านบาท จัดทำมาตรการเสริมสภาพคล่องและฟื้นฟูให้ลูกค้า เพื่อสนับสนุนให้เกษตรกรลูกค้าที่ได้รับความเดือดร้อนสามารถเข้าถึงแหล่งเงินทุนอัตราดอกเบี้ยต่ำในการนำไปสร้างหรือซ่อมแซมที่อยู่อาศัย โรงเรือนการเกษตร เครื่องมือ เครื่องจักรกลการเกษตร รวมถึงการฟื้นฟูการผลิตที่ได้รับความเสียหายจากภัยธรรมชาติหรือภัยพิบัติ
“ขอให้เกษตรกรอย่ากังวลใจในช่วงสถานการณ์ที่เกิดขึ้น รัฐบาลพร้อมดูแลและช่วยเหลืออย่างเต็มที่ โดยมอบหมายให้ ธ.ก.ส. ในพื้นที่ประสบภัยเข้าไปช่วยเหลือผู้ประสบภัย เพื่อช่วยบรรเทาความเดือดร้อนในเบื้องต้น และหลังจากสถานการณ์คลี่คลาย กำชับให้ ธ.ก.ส. ลงพื้นที่สำรวจความเสียหายที่อยู่อาศัยและทรัพย์สินของลูกค้า เพื่อรวบรวมข้อมูลในการวางแนวทางการช่วยเหลือต่อไป สำหรับเกษตรกรผู้ประสบภัยสามารถแจ้งความประสงค์ได้ตั้งแต่วันนี้เป็นต้นไปที่ ธ.ก.ส. ทุกสาขาทั่วประเทศ” นายอนุกูล ระบุ
***

ที่มา : https://www.thaigov.go.th/news/contents/details/98934