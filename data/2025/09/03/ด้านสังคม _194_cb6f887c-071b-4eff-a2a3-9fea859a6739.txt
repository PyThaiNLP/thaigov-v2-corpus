รัฐบาลไทย-ข่าวทำเนียบรัฐบาล-สธ. เผย มีผู้เสียชีวิตจาก “น้ำท่วม” อีก 2 ราย เตือนประชาชนระวังอันตรายจากการจมน้ำ สถานบริการสาธารณสุขยังปิดบริการ 6 แห่ง

วันศุกร์ที่ 1 สิงหาคม 2568
สธ. เผย มีผู้เสียชีวิตจาก “น้ำท่วม” อีก 2 ราย เตือนประชาชนระวังอันตรายจากการจมน้ำ สถานบริการสาธารณสุขยังปิดบริการ 6 แห่ง
รองปลัดกระทรวงสาธารณสุข เผย “น้ำท่วม” จากพายุวิภา ยังกระทบ 5 จังหวัดภาคเหนือ มีผู้เสียชีวิตเพิ่มอีก 2 ราย จากการจมน้ำ เตือนประชาชนระมัดระวังอันตรายจากการพลัดตกน้ำ จมน้ำ
หากเข้าพื้นที่น้ำท่วมหรือทำกิจกรรมทางน้ำต้องเตรียมเสื้อชูชีพ อุปกรณ์ช่วยลอยตัว พ่อแม่อย่าปล่อยให้เด็กเล่นน้ำ ด้านสถานบริการสาธารณสุขยังต้องปิดบริการ 6 แห่ง กำชับจัดทีมแพทย์ดูแลสุขภาพประชาชน เฝ้าระวังโรคที่มากับน้ำท่วม พื้นที่น้ำลดให้เร่งฟื้นฟูความเสียหาย
วันนี้ (1 สิงหาคม 2568) นพ.วีรวุฒิ อิ่มสำราญ รองปลัดกระทรวงสาธารณสุข กล่าวถึงสถานการณ์อุทกภัย วาตภัย และดินโคลนถล่ม จากอิทธิพลของพายุ "วิภา" ว่า กองสาธารณสุขฉุกเฉินรายงานว่าขณะนี้มีสถานการณ์ใน 5 จังหวัด ได้แก่ เชียงราย น่าน สุโขทัย แพร่ และพะเยา รวม 39 อำเภอ 196 ตำบล มีเสียชีวิตเพิ่มขึ้น 2 ราย ในจังหวัดน่าน เป็นชายอายุ 44 ปี และ 42 ปี สาเหตุจากการจมน้ำ ส่งผลให้มีผู้เสียชีวิตสะสม 10 ราย สูญหาย 1 ราย สถานบริการสาธารณสุขได้รับผลกระทบสะสม 43 แห่ง แบ่งเป็น โรงพยาบาล 7 แห่ง สำนักงานสาธารณสุขจังหวัด 1 แห่ง สาธารณสุขอำเภอ 4 แห่ง โรงพยาบาลส่งเสริมสุขภาพตำบล (รพ.สต.) 29 แห่ง หน่วยบริการปฐมภูมิ 1 แห่ง และหน่วยแพทย์แผนไทย 1 แห่ง ส่วนใหญ่ยังเปิดให้บริการปกติ มีปิดบริการ 6 แห่ง ได้แก่ สาธารณสุขอำเภอแพร่ ศูนย์สุขภาพชุมชนเขตเมือง (ศสม.) ร่องซ้อ และศูนย์แพทย์แผนไทย จังหวัดแพร่, รพ.สต.ไหล่น่าน รพ.สต.น้ำปั้ว และ รพ.สต.ดอนต้น จังหวัดน่าน และเปิดบริการบางส่วน 1 แห่ง คือ โรงพยาบาลน่าน
“สาเหตุส่วนใหญ่ของผู้เสียชีวิตมาจากการพลัดตกน้ำ จมน้ำ จึงขอย้ำเตือนประชาชนที่อยู่ในพื้นที่น้ำท่วมให้ระมัดระวังอันตรายจากการจมน้ำ หากต้องเข้าพื้นที่น้ำท่วมหรือทำกิจกรรมทางน้ำ ขอให้เตรียมอุปกรณ์ป้องกันการจมน้ำติดไปด้วย เช่น เสื้อชูชีพ ห่วงยาง ถังแกลลอน หรืออุปกรณ์อื่นๆ ที่ช่วยให้ลอยตัวได้ พ่อแม่ผู้ปกครองต้องดูแลเด็กๆ อย่างใกล้ชิด อย่าปล่อยให้ลงเล่นน้ำเด็ดขาด ส่วนเจ้าหน้าที่ที่ออกปฏิบัติการในพื้นที่ต้องสวมเสื้อชูชีพทุกครั้งเพื่อความปลอดภัย” นพ.วีรวุฒิกล่าว
นพ.วีรวุฒิกล่าวต่อว่า ได้กำชับให้จังหวัดที่มีสถานการณ์และมีความเสี่ยงได้รับผลกระทบเฝ้าระวังและติดตามสถานการณ์อย่างต่อเนื่อง สำรองยาและเวชภัณฑ์ให้เพียงพอช่วยเหลือประชาชน โดยเฉพาะกลุ่มเปราะบาง ให้ประสานเคลื่อนย้ายไปยังศูนย์พักพิงหรือพื้นที่ปลอดภัย พร้อมจัดทีมปฏิบัติการด้านการแพทย์และสาธารณสุขดูแลสุขภาพกาย สุขภาพจิต เฝ้าระวังโรคระบาดและโรคที่มากับน้ำท่วม ส่วนพื้นที่ที่น้ำลดให้เร่งสำรวจความเสียหายของสถานพยาบาลเพื่อฟื้นฟูให้กลับมาบริการประชาชนได้ตามปกติโดยเร็ว
******************************************* 1 สิงหาคม 2568

ที่มา : https://www.thaigov.go.th/news/contents/details/99210