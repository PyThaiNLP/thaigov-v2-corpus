รัฐบาลไทย-ข่าวทำเนียบรัฐบาล-    “30 บาทรักษาทุกที่”  เดินหน้าดูแลประชาชน ยกระดับหลักประกันสุขภาพ เปิดให้บริการ "รถรับ-ส่งผู้ป่วยมะเร็งสิทธิบัตรทอง" ทั่วประเทศฟรี

วันพฤหัสบดีที่ 17 กรกฎาคม 2568
17/07/2568
พิมพ์
“30 บาทรักษาทุกที่”  เดินหน้าดูแลประชาชน ยกระดับหลักประกันสุขภาพ เปิดให้บริการ "รถรับ-ส่งผู้ป่วยมะเร็งสิทธิบัตรทอง" ทั่วประเทศฟรี
“30 บาทรักษาทุกที่”  เดินหน้าดูแลประชาชน ยกระดับหลักประกันสุขภาพ เปิดให้บริการ "รถรับ-ส่งผู้ป่วยมะเร็งสิทธิบัตรทอง" ทั่วประเทศฟรี
วันพฤหัสบดี ที่ 17 กรกฎาคม พ.ศ. 2568  เวลา  08.00 น.   นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาลเดินหน้ายกระดับหลักประกันสุขภาพไทย ด้วยการเปิดบริการ "รถรับ-ส่งฟรี" สำหรับผู้ป่วยมะเร็งสิทธิบัตรทองทั่วประเทศ ให้เข้าถึงการรักษาด้วยเทคโนโลยีทางการแพทย์ขั้นสูง 3 ประเภทได้อย่างเท่าเทียมและไร้ข้อจำกัดด้านการเดินทาง
บริการใหม่นี้ สืบเนื่องมาจากมติคณะกรรมการหลักประกันสุขภาพแห่งชาติ เมื่อวันที่ 9 เมษายน 2568 ที่เห็นชอบให้ สปสช. จัดค่าพาหนะสำหรับการรับส่งผู้ป่วย เพื่อเข้ารับการรักษาด้วย รังสีโปรตอน (Proton Therapy), การฝังแร่เฉพาะที่เพื่อรักษาเนื้องอกในตา (Eye Plaque Brachytherapy) และการผ่าตัดด้วยหุ่นยนต์ (Robotic Surgery) ซึ่งเป็นเทคโนโลยีล้ำสมัยที่ปัจจุบันมีให้บริการเฉพาะโรงพยาบาลใหญ่เท่านั้น
ที่ผ่านมา ผู้ป่วยจำนวนมากต้องเผชิญอุปสรรคเรื่องค่าใช้จ่ายในการเดินทางข้ามจังหวัด ทำให้เข้าไม่ถึงการรักษาที่จำเป็น สิทธิประโยชน์นี้ไม่เพียงแค่ลดภาระค่าใช้จ่าย แต่ยังเพิ่มโอกาสในการรักษาแก่ผู้ป่วยและครอบครัว ซึ่งนับเป็นอีกหนึ่งก้าวสำคัญของนโยบาย 30 บาทรักษาทุกที่ ที่มุ่งยกระดับคุณภาพชีวิตคนไทยอย่างแท้จริง
ทั้งนี้ สปสช. ได้วางระบบการประสานงานอย่างครอบคลุม ตั้งแต่โรงพยาบาลต้นทางที่วินิจฉัยและวางแผนการรักษา ไปจนถึงการจัดรถรับ-ส่งผู้ป่วยและญาติจากบ้านพัก เพื่อเดินทางด้วยบริการขนส่งสาธารณะหลักโดยไม่ต้องสำรองจ่าย และมีรถรับจากสถานีปลายทางส่งถึงโรงพยาบาล ครอบคลุมทั้งการเดินทางไปและกลับตลอดกระบวนการรักษา โดยระบบได้เริ่มให้บริการแล้ววันนี้
“รัฐบาลมุ่งมั่นพัฒนาและยกระดับระบบหลักประกันสุขภาพให้เข้าถึงประชาชนทุกคนอย่างเท่าเทียม  และเชื่อมั่นว่ามาตรการนี้จะช่วยลดภาระ สร้างความมั่นใจ และทำให้พี่น้องประชาชนผู้ป่วยมะเร็งมีคุณภาพชีวิตที่ดีขึ้นอย่างแท้จริง” นางสาวศศิกานต์ กล่าว

ที่มา : https://www.thaigov.go.th/news/contents/details/98483