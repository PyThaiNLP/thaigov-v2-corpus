รัฐบาลไทย-ข่าวทำเนียบรัฐบาล-มูลนิธิโรงพยาบาลสมเด็จพระยุพราช ก้าวสู่ปีที่ 49 มุ่งพัฒนามาตรฐาน ยกระดับเป็น Smart Hospital

วันศุกร์ที่ 22 สิงหาคม 2568
มูลนิธิโรงพยาบาลสมเด็จพระยุพราช ก้าวสู่ปีที่ 49 มุ่งพัฒนามาตรฐาน ยกระดับเป็น Smart Hospital
มูลนิธิโรงพยาบาลสมเด็จพระยุพราช จัดการประชุมวิชาการ โรงพยาบาลสมเด็จพระยุพราช ขับเคลื่อนสู่ปีที่ 49 มุ่งพัฒนายกระดับโรงพยาบาลสู่การเป็นโรงพยาบาลอัจฉริยะ (Smart Hospital)
ที่ตอบสนองต่อความต้องการด้านสุขภาพของประชาชนได้อย่างมีประสิทธิภาพ รวดเร็ว และปลอดภัย พร้อมกันนี้ องคมนตรีได้รับมอบบ้าน 162 หลัง “โครงการต่อบ้าน เติมสุข” เฉลิมพระเกียรติพระบาทสมเด็จพระเจ้าอยู่หัว จากมูลนิธิเอสซีจี เพื่อช่วยเหลือกลุ่มเปราะบางให้มีคุณภาพชีวิตที่ดี
วันนี้ (22 สิงหาคม 2568) ณ โรงแรมเดอะบาซาร์ แบงค็อก กรุงเทพมหานคร นายแพทย์วันชัย สัตยาวุฒิพงศ์ กรรมการและเลขาธิการมูลนิธิโรงพยาบาลสมเด็จพระยุพราช พร้อมด้วยคณะกรรมการมูลนิธิ และผู้แทนโรงพยาบาลสมเด็จพระยุพราชทั่วประเทศ เปิดการประชุมวิชาการ เรื่อง โรงพยาบาลสมเด็จพระยุพราช ขับเคลื่อนสู่ปีที่ 49 “ขับเคลื่อนมุ่งพัฒนา มาตรฐานโรงพยาบาลอัจฉริยะ” พร้อมกันนี้ ศาสตราจารย์เกียรติคุณ นายแพทย์เกษม วัฒนชัย องคมนตรี ประธานกรรมการมูลนิธิโรงพยาบาลสมเด็จพระยุพราช ได้รับมอบบ้าน 162 หลัง “โครงการต่อบ้าน เติมสุข” เฉลิมพระเกียรติพระบาทสมเด็จพระเจ้าอยู่หัว จาก นายยุทธนา เจียมตระการ กรรมการบริหารมูลนิธิเอสซีจี เพื่อช่วยเหลือกลุ่มเปราะบางให้มีคุณภาพชีวิตที่ดี
นายแพทย์วันชัย กล่าวว่า โรงพยาบาลสมเด็จพระยุพราชทั้ง 21 แห่งทั่วประเทศ ได้ยึดมั่นตามพระราชปณิธานของพระบาทสมเด็จพระเจ้าอยู่หัว ที่ทรงมีพระราชประสงค์ให้ประชาชนในถิ่นทุรกันดารได้รับการดูแลรักษาพยาบาลอย่างมีคุณภาพและทั่วถึง โดยมูลนิธิโรงพยาบาลสมเด็จพระยุพราช และกระทรวงสาธารณสุขได้ร่วมกันพัฒนาการดำเนินงานอย่างต่อเนื่อง ตามแผนยุทธศาสตร์การพัฒนาโรงพยาบาลสมเด็จพระยุพราชในทศวรรษที่ 5 (พ.ศ. 2560-2569) “โรงพยาบาลต้นแบบแห่งความสุข” โดยในปี 2568 ซึ่งมูลนิธิก้าวเข้าสู่ปีที่ 49ได้กำหนดเป้าหมายที่จะพัฒนาองค์ความรู้เพื่อขับเคลื่อนโรงพยาบาลสมเด็จพระยุพราชทุกแห่งและเครือข่าย
สู่การเป็นโรงพยาบาลอัจฉริยะ ที่ตอบสนองความต้องการด้านสุขภาพของประชาชนได้อย่างมีประสิทธิภาพ รวดเร็ว และปลอดภัย
ด้านนายแพทย์พนา พงศ์ชำนะภัย ประธานคณะกรรมการบริหารเครือข่ายโรงพยาบาลสมเด็จพระยุพราช กล่าวว่า การจัดประชุมวิชาการฯ “ขับเคลื่อนมุ่งพัฒนา มาตรฐานโรงพยาบาลอัจฉริยะ” เป็นโอกาสสำคัญที่เครือข่ายโรงพยาบาลสมเด็จพระยุพราชทั่วประเทศ จะได้แลกเปลี่ยนเรียนรู้ด้านการพัฒนาระบบบริการสุขภาพ เพื่อยกระดับมาตรฐานโรงพยาบาลไปสู่การเป็นโรงพยาบาลอัจฉริยะ (Smart Hospital) ที่มีการผสานองค์ความรู้ เทคโนโลยีดิจิทัล และนวัตกรรม เข้ากับการทำงานเชิงระบบ และนำไปประยุกต์ใช้ให้เหมาะสมกับบริบทของแต่ละพื้นที่ เพื่อให้ประชาชนผู้รับบริการได้มีคุณภาพชีวิตที่ดีขึ้น
*********************************************** 22 สิงหาคม 2568

ที่มา : https://www.thaigov.go.th/news/contents/details/100018