รัฐบาลไทย-ข่าวทำเนียบรัฐบาล-ปลัดฯ ณัฐพล มอบรางวัลชาวไร่อ้อย - โรงงานต้นแบบ 158 ราย ยกระดับขีดความสามารถการแข่งขันอุตสาหกรรมอ้อยและน้ำตาลทราย

วันเสาร์ที่ 30 สิงหาคม 2568
30/08/2568
พิมพ์
ปลัดฯ ณัฐพล มอบรางวัลชาวไร่อ้อย - โรงงานต้นแบบ 158 ราย ยกระดับขีดความสามารถการแข่งขันอุตสาหกรรมอ้อยและน้ำตาลทราย
ปลัดฯ ณัฐพล มอบรางวัลชาวไร่อ้อย - โรงงานต้นแบบ 158 ราย ยกระดับขีดความสามารถการแข่งขันอุตสาหกรรมอ้อยและน้ำตาลทราย
เมื่อวันที่ 28 สิงหาคม 2568 นายณัฐพล รังสิตพล ปลัดกระทรวงอุตสาหกรรม เป็นประธานในพิธีมอบรางวัลชาวไร่อ้อยดีเด่นและโรงงานน้ำตาลดีเด่น ประจำปี 2567 – 2568 โดยมีนายบรรจง สุกรีฑา รองปลัดกระทรวงอุตสาหกรรม นายกฤศ จันทร์สุวรรณ ผู้ตรวจราชการกระทรวงอุตสาหกรรม นายพรยศ กลั่นกรอง อธิบดีกรมโรงงานอุตสาหกรรม และผู้บริหารกระทรวงอุตสาหกรรม ร่วมเป็นเป็นเกียรติ และมีนายใบน้อย สุวรรณชาตรี เลขาธิการคณะกรรมการอ้อยและน้ำตาลทราย ให้การต้อนรับ
นายณัฐพล กล่าวว่า ครั้งนี้นับเป็นโอกาสอันดีที่ได้มาพบปะพี่น้องเกษตรกรและผู้ประกอบการชาวไร่อ้อย ต้องขอบคุณความร่วมมือในการตัดอ้อยไม่เผาในรอบปีที่ผ่านมาทำให้สามารถลดอ้อยเผาไฟเหลือ 14 % ซึ่งนับว่าน้อยที่สุดในประวัติการณ์ ช่วยลดฝุ่นควันการการเผา ลดการเกิด PM 2.5 ทั้งยังให้ความร่วมมือในการหยุดประกอบการในช่วง 7 วันอันตราย ทำให้ลดการจราจร ลดอุบัติเหตุในพื้นที่ที่มีการปลูกและซื้อขายอ้อยไปได้จำนวนหนึ่ง ซึ่งกระทรวงฯได้รับคำขอบคุณผ่านจากประชาชนทั่วประเทศที่ชาวไร่อ้อยมีส่วนช่วยในการแก้ปัญหาเหล่านี้ด้วย และในปีนี้ก็ต้องขอความร่วมมือทุกท่านปฏิบัติตามนโยบายตัดอ้อยไม่เผาอีกครั้งเพื่อร่วมกันดูแลอากาศ ดูแลสิ่งแวดล้อมของเรา
และเรื่องที่สำคัญในวันนี้คือการมอบ รางวัลชาวไร่อ้อยดีเด่นและโรงงานน้ำตาลดีเด่น ประจำปี 2567 - 2568 เพื่อเชิดชูเกียรติเกษตรกรชาวไร่อ้อยและผู้ประกอบการโรงงานน้ำตาลที่มีความเป็นเลิศในแต่ละด้านรางวัลที่กำหนด และเพื่อเป็นแบบอย่างให้แก่เกษตรกรและโรงงานในอนาคต กระทรวงอุตสาหกรรมมุ่งหวังให้มีเกษตรกรและโรงงานสมัครเข้ารับการพิจารณาคัดเลือกให้มากยิ่งขึ้น เพื่อให้เกิดการแข่งขันในการพัฒนาคุณภาพ และมาตรฐานในด้านต่าง ๆ ยกระดับขีดความสามารถการแข่งขันอุตสาหกรรมอ้อยและน้ำตาลให้เติบโตอย่างยั่งยืนต่อไป โดยมีรางวัลรวม 158 รางวัล แบ่งเป็น 9 ประเภทรางวัล ประกอบด้วย
1. รางวัลชาวไร่อ้อยดีเด่น มี 6 ประเภท รวม 108 รางวัล
1) รางวัลแนวทางเศรษฐกิจพอเพียงตามศาสตร์พระราชา 14 รางวัล
2) รางวัลการบริหารจัดการปัจจัยการผลิตที่มีประสิทธิภาพ 14 รางวัล
3) รางวัลการบริหารจัดการไร่อ้อยเป็นมิตรกับสิ่งแวดล้อม 15 รางวัล
4) รางวัลชาวไร่อ้อยตัวอย่าง 8 รางวัล
5) รางวัลชาวไร่อ้อยต้นแบบผลิตอ้อยยั่งยืน 1 รางวัล เป็นรางวัลพิเศษมอบให้กับคุณสุรัตน์ ภูมิคอนสาร
ที่มีการบริหารจัดการไร่อ้อยที่ดี ซึ่งสามารถไว้ตอได้สูงสุดถึง 13 ตอ
และ 6) รางวัลชาวไร่อ้อยดีเด่นของสถาบันชาวไร่อ้อย 56 รางวัล
2. รางวัลโรงงานน้ำตาลดีเด่น มี 3 ประเภท รวม 50 รางวัล
1) รางวัลการส่งเสริมและพัฒนาประสิทธิภาพการผลิต 31 รางวัล
2) รางวัลการส่งเสริมและพัฒนาคุณภาพวัตถุดิบ 12 รางวัล
และ 3) รางวัลอ้อยรักษ์โลก 7 รางวัล

ที่มา : https://www.thaigov.go.th/news/contents/details/100297