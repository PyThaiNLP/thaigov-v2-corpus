รัฐบาลไทย-ข่าวทำเนียบรัฐบาล-​“เอกนัฏ" ช่วยทหารชายแดน สั่งกระทรวงอุตฯ เร่งส่งถุงยังชีพ พร้อมมาตรการช่วยเหลือชาวบ้านผู้ประสบภัยโดยด่วน

วันพฤหัสบดีที่ 7 สิงหาคม 2568
07/08/2568
พิมพ์
​“เอกนัฏ" ช่วยทหารชายแดน สั่งกระทรวงอุตฯ เร่งส่งถุงยังชีพ พร้อมมาตรการช่วยเหลือชาวบ้านผู้ประสบภัยโดยด่วน
​“เอกนัฏ" ช่วยทหารชายแดน สั่งกระทรวงอุตฯ เร่งส่งถุงยังชีพ พร้อมมาตรการช่วยเหลือชาวบ้านผู้ประสบภัยโดยด่วน
5 สิงหาคม 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม กล่าวถึงการติดตามสถานการณ์ความไม่สงบบริเวณชายแดนไทย-กัมพูชา และปัญหาอุทกภัยในภาคเหนือ ว่า ได้กำชับให้ทุกหน่วยงานในสังกัดติดตามสถานการณ์อย่างใกล้ชิด และเตรียมพร้อม วัสดุ อุปกรณ์ บุคลากร และประสานงานกับหน่วยงานต่าง ๆ รวมทั้งการดูแลอำนวยความสะดวกให้ผู้ประกอบการและประชาชนที่ได้รับผลกระทบโดยด่วน รัฐมนตรีฯ พร้อมลงไปช่วยเหลือพี่น้องประชาชนด้วยตนเอง หากสถานการณ์ยังไม่ดีขึ้นในเร็ววัน นอกจากนี้ กระทรวงอุตสาหกรรม ได้ดำเนินกิจกรรม "อุตสาหกรรมรวมใจ ช่วยพี่น้องชาวไทย" โดยจัดตั้งศูนย์ประสานงานในการรับบริจาคสิ่งของอุปโภคบริโภค เพื่อกระจายความช่วยเหลือ จำนวน 2 จุด ได้แก่ 1) ศูนย์ส่งเสริมอุตสาหกรรมภาคที่ 7 (อุบลราชานี) กรมส่งเสริมอุตสาหกรรม และ 2) สำนักงานปลัดกระทรวงอุตสาหกรรม ถนนพระรามที่ 6 กรุงเทพฯ
ทั้งนี้ นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม พร้อมด้วย นายณัฐพล รังสิตพล ปลัดกระทรวงอุตสาหกรรม และผู้บริหารกรม รัฐวิสาหกิจในสังกัด ร่วมกับเจ้าหน้าที่กระทรวงอุตสาหกรรม ได้ช่วยกันบรรจุสิ่งของบริจาคจากภาคเอกชนและส่วนราชการหน่วยงานในสังกัดเขตพื้นที่กรุงเทพ ปริมณฑล และจังหวัดภาคกลาง จัดเป็นถุงยังชีพ เพื่อส่งไปช่วยเหลือบรรเทาความเดือดร้อนและให้กำลังใจกับผู้ประสบภัยข้างต้นโดยได้ปล่อยขบวนรถบรรทุก จำนวน 2 คัน ที่บรรทุกสิ่งของจำเป็นเต็มคันรถและถุงยังชีพ จำนวน 1,700 ชุด จากศูนย์รับบริจาคฯ สำนักงานปลัดกระทรวงอุตสาหกรรม เดินทางไปยังจังหวัดสุรินทร์ และบุรีรัมย์ เพื่อมอบให้แก่ประชาชนและทหาร แทนกำลังใจจากแนวหลังสู่แนวหน้า และเป็นการช่วยเหลือบรรเทาทุกข์ให้กับพี่น้องประชาชน
“กระทรวงอุตสาหกรรมขอร่วมส่งกำลังใจให้กับพี่น้องผู้ประสบภัยในครั้งนี้ ขอให้ทุกท่านผ่านพ้นวิกฤตนี้ไปได้และกลับมาดำเนินชีวิตตามปกติได้โดยเร็ว กระทรวงอุตสาหกรรม พร้อมเดินเคียงข้างพี่น้องประชาชนให้ก้าวข้ามช่วงเวลาที่ยากลำบากไปได้” นายเอกนัฏ ระบุ

ที่มา : https://www.thaigov.go.th/news/contents/details/99427