รัฐบาลไทย-ข่าวทำเนียบรัฐบาล-รองปลัดถาวรฯ เป็นประธานร่วมฝ่ายไทยสำหรับการประชุมคณะทำงานวิชาการด้านการเกษตรไทย-รัสเซีย (The Meeting of the Joint Working Group on Agriculture between Thailand and Russia: JWGA) 

วันพุธที่ 9 กรกฎาคม 2568
รองปลัดถาวรฯ เป็นประธานร่วมฝ่ายไทยสำหรับการประชุมคณะทำงานวิชาการด้านการเกษตรไทย-รัสเซีย (The Meeting of the Joint Working Group on Agriculture between Thailand and Russia: JWGA)
รองปลัดถาวรฯ เป็นประธานร่วมฝ่ายไทยสำหรับการประชุมคณะทำงานวิชาการด้านการเกษตรไทย-รัสเซีย (The Meeting of the Joint Working Group on Agriculture between Thailand and Russia: JWGA) ครั้งที่ 3 และการประชุมอื่นๆที่เกี่ยวข้อง
เมื่อวันที่ 8 กรกฎาคม 2568 นายถาวร ทันใจ รองปลัดกระทรวงเกษตรและสหกรณ์ เป็นประธานร่วมฝ่ายไทยสำหรับการประชุมคณะทำงานวิชาการด้านการเกษตรไทย-รัสเซีย (The Meeting of the Joint Working Group on Agriculture between Thailand and Russia: JWGA) ครั้งที่ 3 และการประชุมคณะอนุกรรมาธิการว่าด้วยความร่วมมือด้านการเกษตรไทย-รัสเซีย (The Meeting of the Sub-Commission on Agricultural Cooperation between Thailand and Russia: SCAC) ครั้งที่ 5 โดยมีผู้แทนจากหน่วยงานในสังกัดกระทรวงเกษตรและสหกรณ์ เข้าร่วม ณ ห้องประชุมกระทรวงเกษตรและสหกรณ์ และผ่านระบบออนไลน์ (Zoom Meeting) สำหรับการประชุมในครั้งนี้ ฝ่ายไทยได้เน้นย้ำถึงความสัมพันธ์อันดีกับประเทศรัสเซียที่มีมายาวนานกว่า 128 ปี โดยมุ่งเน้นความร่วมมือภาคการเกษตร ซึ่งมีบทบาทที่สำคัญในการส่งเสริมความมั่นคงทางด้านอาหาร อีกทั้งยังเป็นกลไกสำคัญในการส่งเสริมนวัตกรรมด้านการเกษตร และกระชับความสัมพันธ์ทางเศรษฐกิจระหว่างสองประเทศ ท่ามกลางภาวะที่ไม่แน่นอนทางการค้าโลก โดยทั้งสองฝ่ายได้มีการหารือถึงแนวทางการเสริมสร้างความร่วมมือผ่านโครงการต่าง ๆ ในการแลกเปลี่ยนองค์ความรู้และการพัฒนาศักยภาพของบุคลากรด้านการเกษตร อาทิ โครงการพัฒนาให้สินเชื่อและการประเมินมูลค่าที่ดินเกษตรด้านนวัตกรรมดิจิทัล และโครงการเพาะเลี้ยงหอยทะเล รวมทั้งได้มีการแลกเปลี่ยนข้อคิดเห็นต่อการอำนวยความสะดวกทางการค้าสินค้าเกษตรที่อยู่ในความสนใจของทั้งสองฝ่าย เช่น การส่งออกสินค้าสัตว์ปีก สัตว์น้ำ ผลิตภัณฑ์โปรตีนจากแมลง และอาหารสัตว์เลี้ยงจากไทยไปรัสเซีย เป็นต้น
ทั้งนี้ เพื่อเป็นการยกระดับและขยายโอกาสการส่งออกสินค้าเกษตรไทยไปยังกลุ่มประเทศสหภาพเศรษฐกิจยูเรเซีย (อาร์เมเนีย เบลารุส คาซัคสถาน คีร์กีซสถาน และรัสเซีย) ฝ่ายรัสเซียจะร่วมมือกับไทยในการเสริมสร้างความรู้ความเข้าใจต่อข้อกำหนดและกฎระเบียบด้านมาตรการสุขอนามัยและสุขอนามัยพืชที่เกี่ยวข้องของกลุ่มประเทศดังกล่าวมากยิ่งขึ้นต่อไป

ที่มา : https://www.thaigov.go.th/news/contents/details/98279