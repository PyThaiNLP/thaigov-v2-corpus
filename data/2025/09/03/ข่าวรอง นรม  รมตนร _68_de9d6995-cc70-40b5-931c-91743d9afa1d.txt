รัฐบาลไทย-ข่าวทำเนียบรัฐบาล-“จิราพร” มอบกรมประชาสัมพันธ์ใช้ กลไก MOU สื่อสารเครือข่ายต่างชาติ ให้ข้อเท็จจริง-สร้างความเข้าใจ สถานการณ์ชายแดนไทย–กัมพูชา

วันศุกร์ที่ 1 สิงหาคม 2568
01/08/2568
พิมพ์
“จิราพร” มอบกรมประชาสัมพันธ์ใช้ กลไก MOU สื่อสารเครือข่ายต่างชาติ ให้ข้อเท็จจริง-สร้างความเข้าใจ สถานการณ์ชายแดนไทย–กัมพูชา
“จิราพร” มอบกรมประชาสัมพันธ์ใช้ กลไก MOU สื่อสารเครือข่ายต่างชาติ ให้ข้อเท็จจริง-สร้างความเข้าใจ สถานการณ์ชายแดนไทย–กัมพูชา
วันนี้ (วันที่ 1 สิงหาคม 2568) นางสาวจิราพร สินธุไพร รัฐมนตรีประจำสำนักนายกรัฐมนตรี เปิดเผยว่า ในยุคที่ข้อมูลข่าวสารแพร่กระจายอย่างรวดเร็ว โดยเฉพาะผ่านโซเชียลมีเดีย มักเกิดข่าวลวงหรือการบิดเบือนข้อเท็จจริง ซึ่งอาจส่งความเข้าใจที่คลาดเคลื่อน และอาจส่งผลกระทบต่อความสัมพันธ์ระหว่างประเทศ อย่างเช่นกรณีสถานการณ์ไทย-กัมพูชาที่เกิดขึ้น ซึ่งไม่ได้เป็นเพียงสงครามชายแดน แต่เป็นยุคของสงครามข้อมูลข่าวสารอีกด้วย ซึ่งการชี้แจงด้วยข้อเท็จจริง และเนื้อหาที่ถูกต้อง เป็นบทบาทสำคัญที่รัฐต้องเร่งดำเนินการ ซึ่งที่ผ่านมา ตนได้มอบหมายกรมประชาสัมพันธ์ใช้กลไกความร่วมมือกับสำนักข่าวและเครือข่ายต่างประเทศ ที่มีอยู่ อาทิ USAGM สหรัฐอเมริกา BBC สหราชอาณาจักร และ Xinhua News Agency, China Media Group (CMG) และ People's Daily สาธารณรัฐประชาชนจีน เพื่อนำเสนอข้อเท็จจริงเกี่ยวกับสถานการณ์ชายแดนไทย–กัมพูชา และสร้างความเข้าใจที่ถูกต้องในเวทีโลก
.
ในการนี้ นางสุดฤทัย  เลิศเกษม อธิบดีกรมประชาสัมพันธ์ ได้ใช้โอกาสในการนำคณะผู้แทนกรมประชาสัมพันธ์ร่วมงาน Thai Festival in Moscow 2025 ณ กรุงมอสโก สหพันธรัฐรัสเซีย เข้าพบนาย Marat Abulkhatin รองผู้อำนวยการใหญ่ สำนักข่าว TASS News Agency เมื่อวันที่ 31 กรกฎาคม 2568 เพื่อหารือเรื่องการจัดทำบันทึกความเข้าใจ (MoU) เรื่องความร่วมมือด้านสื่อสารมวลชนระหว่างไทย–รัสเซีย ที่คาดว่าจะดำเนินการแล้วเสร็จภายในปีนี้ รวมถึงหารือถึงแนวทางการนำเสนอข้อมูลข่าวสารของทั้งสองประเทศ และความร่วมมือในมิติของเนื้อหา การผลิตภาพและสื่อมัลติมีเดีย (Visual Content) การใช้คลังข้อมูลข่าวสารและภาพ (Media Bank) รวมถึงการแลกเปลี่ยนบุคลากรและผู้เชี่ยวชาญ โดยเฉพาะด้านเทคโนโลยีและมัลติมีเดีย ซึ่งจะช่วยขยายบทบาทของสื่อทั้งสองประเทศ
.
นางสุดฤทัย ระบุว่า ความร่วมมือระหว่างกรมประชาสัมพันธ์กับสำนักข่าว TASS จะช่วยเพิ่มประสิทธิภาพในการเผยแพร่ข้อเท็จจริงของประเทศไทยในระดับนานาชาติ พร้อมสนับสนุนการแลกเปลี่ยนข้อมูลข่าวสารและสื่อมัลติมีเดียในหลากหลายมิติ ทั้งด้านวัฒนธรรม การท่องเที่ยว เศรษฐกิจ การเมือง และศิลปะ ตลอดจนการแลกเปลี่ยนบุคลากรด้านสื่อเพื่อเสริมสร้างสมรรถนะด้านการผลิตและเผยแพร่ข่าวสารอย่างรอบด้าน ซึ่งทางสำนักข่าว TASS ในฐานะสำนักข่าวที่เก่าแก่และใหญ่ที่สุดของรัสเซีย เห็นพ้องที่จะสรุปผลการจัดทำ MoU โดยเร็ว รวมถึงแสดงความพร้อมในการเป็นศูนย์กลางการเผยแพร่ข้อมูลข่าวสารเกี่ยวกับประเทศไทยให้ชาวรัสเซียได้รับทราบ และยินดีรับคำชี้แจงข้อเท็จจริงจากกรมประชาสัมพันธ์กรณีเกิดข่าวปลอมในประเด็นต่างๆ จากประเทศไทย
.
ในโอกาสนี้ ผู้บริหารของสำนักข่าว TASS ยังตอบรับการเข้าร่วมกิจกรรม Media Showcase ในการประชุมประจำปีของสถาบันพัฒนากิจการวิทยุโทรทัศน์แห่งเอเชียแปซิฟิก (AIBD) ครั้งที่ 23 ซึ่งประเทศไทยเป็นเจ้าภาพ ระหว่างวันที่ 19–21 สิงหาคม 2568 ณ จังหวัดภูเก็ต เพื่อขยายความร่วมมือด้านสื่อในระดับภูมิภาคให้ครอบคลุมและยั่งยืนยิ่งขึ้น

ที่มา : https://www.thaigov.go.th/news/contents/details/99223