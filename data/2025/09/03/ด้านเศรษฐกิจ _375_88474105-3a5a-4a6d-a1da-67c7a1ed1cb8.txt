รัฐบาลไทย-ข่าวทำเนียบรัฐบาล-“ฐิติภัสร์” บรรยายพิเศษเวทีทูตญี่ปุ่น เผยผลงานทีมสุดซอยเปิดโปงทุนสีเทา อุตฯ ศูนย์เหรียญ – เตรียมเดินหน้ากฎหมายจัดการกากอุตฯ ฉบับใหม่ รองรับเศรษฐกิจหมุนเวียน 

วันเสาร์ที่ 2 สิงหาคม 2568
02/08/2568
พิมพ์
“ฐิติภัสร์” บรรยายพิเศษเวทีทูตญี่ปุ่น เผยผลงานทีมสุดซอยเปิดโปงทุนสีเทา อุตฯ ศูนย์เหรียญ – เตรียมเดินหน้ากฎหมายจัดการกากอุตฯ ฉบับใหม่ รองรับเศรษฐกิจหมุนเวียน
“ฐิติภัสร์” บรรยายพิเศษเวทีทูตญี่ปุ่น เผยผลงานทีมสุดซอยเปิดโปงทุนสีเทา อุตฯ ศูนย์เหรียญ – เตรียมเดินหน้ากฎหมายจัดการกากอุตฯ ฉบับใหม่ รองรับเศรษฐกิจหมุนเวียน
วันที่ 30 กรกฎาคม 2568 นางสาวฐิติภัสร์ โชติเดชาชัยนันต์ หัวหน้าคณะทำงานรัฐมนตรีว่าการกระทรวงอุตสาหกรรม (หัวหน้าทีมสุดซอย) ได้รับมอบหมายจากนายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เข้าร่วมงานบรรยายพิเศษในกิจกรรมสัมมนาแลกเปลี่ยนความรู้ด้านการจัดการขยะ จัดโดยสถานเอกอัครราชทูตญี่ปุ่นประจำประเทศไทย โดยมีนายโอตากะ มาซาโตะ เอกอัครราชทูตญี่ปุ่นประจำประเทศไทย และผู้เข้าร่วมสัมมนา ให้การต้อนรับและร่วมแลกเปลี่ยนมุมมอง ณ ทำเนียบเอกอัครราชทูตญี่ปุ่น กรุงเทพฯ
ในงานบรรยายพิเศษ หัวหน้าทีมสุดซอย กระทรวงอุตสาหกรรมได้กล่าวถึงสถานการณ์ปัญหาการจัดการของเสียอันตรายและกากอุตสาหกรรมในประเทศไทย ซึ่งยังพบการกระทำผิดในหลายพื้นที่ เช่น การลักลอบประกอบกิจการโรงงานโดยไม่ได้รับอนุญาต การฝ่าฝืนคำสั่งของเจ้าหน้าที่ และการกระทำที่เป็นอุปสรรคต่อการตรวจสอบของภาครัฐ โดยยกตัวอย่างบริษัทที่มีการกระทำผิด เช่น บริษัท วิน โพรเสส จำกัด จังหวัดระยอง และ บริษัท ที แอนด์ ที เวสต์ แมเนจเม้นท์ 2017 จำกัด จังหวัดปราจีนบุรี ซึ่งกระทรวงอุตสาหกรรมได้สั่งการให้หน่วยงานที่เกี่ยวข้องดำเนินการอย่างเข้มข้น ทั้งการอายัดเครื่องจักร การแจ้งความร้องทุกข์ต่อสถานีตำรวจ รวมถึงการตัดกระแสไฟฟ้าในพื้นที่โรงงานที่กระทำผิด พร้อมทั้งขยายผลสืบสวนไปยังเจ้าหน้าที่รัฐที่อาจมีส่วนเกี่ยวข้อง ซึ่งคดีดังกล่าวถูกยกระดับเป็นคดีพิเศษหมายเลข 28/2568 โดยกรมสอบสวนคดีพิเศษ รวมถึงการดำเนินการเชิงรุกในการปราบปรามขบวนการลักลอบนำเข้าขยะอิเล็กทรอนิกส์และฝุ่นแดงจากต่างประเทศ ซึ่งตรวจพบความเชื่อมโยงกับเครือข่ายทุนจีนหลายราย โดยมีพฤติกรรมลักลอบนำเข้าฝุ่นแดงและขายต่อให้โรงงานในประเทศอย่างผิดกฎหมาย นอกจากนี้ ยังมีกรณีแจก "ดินฟรี" ที่หมู่ 3 ตำบลเขาหินซ้อน จังหวัดฉะเชิงเทรา ซึ่งภายหลังพบว่าดินดังกล่าวคือขยะอิเล็กทรอนิกส์บดและเศษพลาสติก โดยสืบสวนหาต้นทาง และขยายผลไปจนถึงบริษัทต้นทาง ที่มีพฤติกรรมคล้ายคลึงโดยเป็นทุนจีนเช่นกัน
นางสาวฐิติภัสร์ ยังระบุว่า แนวทางการจัดการของเสียในระยะยาวจำเป็นต้องยึดหลัก เศรษฐกิจหมุนเวียน (Circular Economy) เปลี่ยนของเสียให้เป็นทรัพยากรที่สามารถนำกลับมาใช้ใหม่ได้ พร้อมยกระดับอุตสาหกรรมไทยให้เติบโตอย่างยั่งยืน ซึ่งเป็นแนวทางที่รัฐมนตรีว่าการกระทรวงอุตสาหกรรม (นายเอกนัฏ พร้อมพันธุ์) ให้ความสำคัญ โดยกระทรวงอุตสาหกรรมอยู่ระหว่างการเร่งผลักดันร่าง พระราชบัญญัติกากของเสียอุตสาหกรรม พ.ศ. …. ซึ่งจะเป็นกฎหมายฉบับแรกของประเทศที่กำหนดแนวทางจัดการกากอุตสาหกรรมอย่างเป็นระบบ ครอบคลุมตั้งแต่ต้นทางถึงปลายทาง โดยมีเป้าหมายเพื่ออุดช่องโหว่ในกฎหมายเดิม และเพิ่มอำนาจให้ภารรัฐสามารถควบคุม ตรวจสอบ และลงโทษได้อย่างมีประสิทธิภาพ
นอกจากนี้ ได้มีแลกเปลี่ยนความรู้เกี่ยวกับแนวทางการจัดการกากอุตสาหกรรมอย่างยั่งยืน โดยเอกอัครราชทูตญี่ปุ่นได้แสดงความสนใจในแนวทางการทำงานเชิงรุกของ “ทีมสุดซอย” และสอบถามถึงความเพียงพอของงบประมาณและเครื่องมือทางกฎหมายในการขับเคลื่อนภารกิจ หัวหน้าคณะทำงานฯ ชี้แจงว่า “ทีมสุดซอย” ดำเนินการโดยอาศัยพลังของการบูรณาการ ทั้งจากหน่วยงานภายในกระทรวงอุตสาหกรรม รวมถึงการประสานความร่วมมือกับหน่วยงานบังคับใช้กฎหมาย และหน่วยงานระดับพื้นที่ โดยไม่มีงบประมาณเฉพาะกิจ แต่ยึดหลักการทำงานแบบ ทุ่มสุดซอย ใช้สุดแรง เพื่อเร่งแก้ไขปัญหาที่คาราคาซังมานาน
เอกอัครราชทูตญี่ปุ่นประจำประเทศไทย กว่าล่าว หาก ญี่ปุ่นยินดีที่จะให้การสนับสนุนเชิงวิชาการ โดยส่งผู้เชี่ยวชาญเฉพาะด้าน เข้ามาร่วมให้คำปรึกษาในการพัฒนาระบบการจัดการของเสียตามแนวทาง Circular Economy เพื่อยกระดับสู่มาตรฐานสากล ซึ่งจะเป็นการส่งเสริมความร่วมมือไทย – ญี่ปุ่นในประเด็นสิ่งแวดล้อมอย่างเป็นรูปธรรม

ที่มา : https://www.thaigov.go.th/news/contents/details/99252