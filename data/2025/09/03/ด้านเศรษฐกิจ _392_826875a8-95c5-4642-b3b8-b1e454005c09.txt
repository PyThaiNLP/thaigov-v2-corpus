รัฐบาลไทย-ข่าวทำเนียบรัฐบาล-กรมทางหลวงชนบท เดินหน้าพัฒนาโครงข่ายวงแหวนเลี่ยงเมือง เชื่อมโยงภาคเหนือตอนล่าง ก่อสร้างถนนสาย จ ผังเมืองรวมเมืองกำแพงเพชร ช่วยบรรเทาปริมาณการจราจรติดขัดในเขตเมือง

วันอังคารที่ 5 สิงหาคม 2568
กรมทางหลวงชนบท เดินหน้าพัฒนาโครงข่ายวงแหวนเลี่ยงเมือง เชื่อมโยงภาคเหนือตอนล่าง ก่อสร้างถนนสาย จ ผังเมืองรวมเมืองกำแพงเพชร ช่วยบรรเทาปริมาณการจราจรติดขัดในเขตเมือง
......
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยความคืบหน้าโครงการก่อสร้างถนนสาย จ ผังเมืองรวมเมืองกำแพงเพชร จังหวัดกำแพงเพชร ระยะทาง 3.510 กิโลเมตร คาดว่าจะดำเนินการแล้วเสร็จในปี 2570 ปัจจุบันได้ดำเนินการในส่วนงานถมคันทาง งานท่อลอดเหลี่ยม งานเสาเข็มเจาะสะพานข้ามแม่น้ำปิง และงานกำแพงกันดิน มีความคืบหน้ากว่าร้อยละ 10 โครงการฯ ก่อสร้างเป็นถนนคอนกรีตเสริมเหล็ก ขนาด 6 ช่องจราจร (ไป - กลับ) กว้างช่องละ 3.50 เมตร ไหล่ทางกว้าง 2.50 เมตร ทางเท้ากว้าง 3.40 เมตร และเกาะกลางแบบยก รวมถึงก่อสร้างสะพานข้ามคู่ขนานแม่น้ำปิง ความยาว 550 เมตร มีจุดกลับรถ 4 แห่ง บริเวณจุดเริ่มต้น จุดสิ้นสุดโครงการ และใต้สะพานทั้งสองฝั่ง พร้อมก่อสร้างระบบไฟฟ้าแสงสว่าง ระบบระบายน้ำ งานอำนวยความปลอดภัย และงานภูมิสถาปัตยกรรม รวมระยะทาง 3.510 กิโลเมตร มีจุดเริ่มต้นโครงการเชื่อมกับ ทล.1 (ถนนพหลโยธิน) และสิ้นสุดที่จุดตัดระหว่าง ทล.101 และ ทล.112 (ทางเลี่ยงเมืองกำแพงเพชร) ช่วง กม. ที่ 0+000 - 3+510 ใช้งบประมาณ 1,594 ล้านบาท ทั้งนี้ เมื่อดำเนินการแล้วเสร็จจะช่วยเพิ่มประสิทธิภาพโครงข่ายวงแหวนเลี่ยงเมือง รองรับปริมาณการจราจรที่มีแนวโน้มเพิ่มสูงในอนาคตให้สะดวก รวดเร็ว ปลอดภัย ช่วยบรรเทาปริมาณการจราจรติดขัด ลดปริมาณรถบรรทุกที่เข้าสู่ตัวเมือง ลดเวลาในการเดินทางข้ามแม่น้ำปิง เชื่อมโยงโครงข่ายการคมนาคมไปยังจังหวัดภาคเหนือตอนล่างได้อีกทางหนึ่งด้วย

ที่มา : https://www.thaigov.go.th/news/contents/details/99335