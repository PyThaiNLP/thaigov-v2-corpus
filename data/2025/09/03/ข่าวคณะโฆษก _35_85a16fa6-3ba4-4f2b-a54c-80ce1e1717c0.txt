รัฐบาลไทย-ข่าวทำเนียบรัฐบาล-“Product of Thailand “  ไอศกรีมละมุด 100 ปี อยุธยา” คว้าแชมป์โลก! ต่อยอดภูมิปัญญาท้องถิ่น สู่ Soft Power ไทย สร้างชื่อเสียงบนเวทีอาหารระดับโลก

วันพฤหัสบดีที่ 3 กรกฎาคม 2568
03/07/2568
พิมพ์
“Product of Thailand “  ไอศกรีมละมุด 100 ปี อยุธยา” คว้าแชมป์โลก! ต่อยอดภูมิปัญญาท้องถิ่น สู่ Soft Power ไทย สร้างชื่อเสียงบนเวทีอาหารระดับโลก
“Product of Thailand “  ไอศกรีมละมุด 100 ปี อยุธยา” คว้าแชมป์โลก! ต่อยอดภูมิปัญญาท้องถิ่น สู่ Soft Power ไทย สร้างชื่อเสียงบนเวทีอาหารระดับโลก
วันนี้ (3 กรกฎาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาลขอชื่นชมและแสดงความยินดีกับ “นายวัชรพงศ์ ระดมสิทธิพัฒน์” หรือ “นายกอุ๊” ผู้พัฒนาและผลักดันผลิตภัณฑ์ท้องถิ่น “ไอศครีมละมุด 100 ปี บ้านใหม่” จากจังหวัดพระนครศรีอยุธยา สร้างชื่อเสียงให้กับประเทศไทย สามารถคว้ารางวัล ชนะเลิศอันดับ 1 ของโลก สาขาไอศกรีม บนเวทีระดับโลก Gourmand Awards 2024 หรือที่ได้รับการยอมรับว่าเป็น “ออสการ์แห่งวงการอาหารโลก” ซึ่งจัดขึ้น ณ กรุงลิสบอน ประเทศโปรตุเกส
ความสำเร็จในครั้งนี้ ไม่เพียงเป็นเกียรติภูมิของจังหวัดพระนครศรีอยุธยาเท่านั้น หากยังเป็นตัวอย่างที่ชัดเจนในการต่อยอด “วัตถุดิบพื้นถิ่น” อย่าง ละมุด ให้กลายเป็น “ผลิตภัณฑ์สร้างชื่อ” ที่มีศักยภาพในระดับโลก ผ่านนวัตกรรมภูมิปัญญาท้องถิ่น และกระบวนการพัฒนาผลิตภัณฑ์เชิงสร้างสรรค์ ถือเป็นการยกระดับ Soft Power ด้านอาหารท้องถิ่นของไทยสู่สายตาชาวโลก และเป็นแรงกระตุ้นสำคัญที่ช่วยส่งเสริม การท่องเที่ยวเชิงวัฒนธรรม และ การท่องเที่ยวเชิงอาหาร (Gastronomy Tourism) โดยเฉพาะในจังหวัดพระนครศรีอยุธยา ซึ่งเป็นเมืองมรดกโลกที่มีทั้งประวัติศาสตร์ อาหาร และวิถีชีวิตชุมชนอันทรงคุณค่า
“รัฐบาลพร้อมส่งเสริมและสนับสนุนชุมชนท้องถิ่นทั่วประเทศ ที่กำลังพัฒนาสินค้าและบริการของตนเองให้กลายเป็น ’แรงดึงดูดใหม่‘ของการท่องเที่ยว และอุตสาหกรรมอาหาร พร้อมขับเคลื่อนประเทศไทยให้เป็นศูนย์กลางด้าน Soft Power ของอาเซียนในอนาคต” นางสาวศศิกานต์ระบุ

ที่มา : https://www.thaigov.go.th/news/contents/details/98116