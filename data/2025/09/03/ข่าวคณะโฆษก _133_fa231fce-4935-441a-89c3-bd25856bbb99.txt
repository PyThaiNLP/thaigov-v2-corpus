รัฐบาลไทย-ข่าวทำเนียบรัฐบาล-“สมช. ศบ.ทก.” วอน ภาคเอกชนและพรรคการเมืองทำเว็บไซต์เปิดโลเคชั่นศูนย์พักพิงหรือจุดล่อแหลมของพลเรือนชายแดน อันตรายมากในช่วงสถานการณ์ตึงเครียด

วันอาทิตย์ที่ 27 กรกฎาคม 2568
“สมช. ศบ.ทก.” วอน ภาคเอกชนและพรรคการเมืองทำเว็บไซต์เปิดโลเคชั่นศูนย์พักพิงหรือจุดล่อแหลมของพลเรือนชายแดน อันตรายมากในช่วงสถานการณ์ตึงเครียด
หลังเขมรยังก่ออาชญากรรมสงครามเลือกเป้าหมายพลเรือน อย่างต่อเนื่อง วอนปิดก่อนในช่วงนี้ ชี้ ในทางปฏิบัติ ส่วนราชการทำแบบ ว5. อยู่แล้ว
วันนี้ (27 กรกฎาคม 2568) เวลา 09.00 น. นายจิรายุ ห่วงทรัพย์ คณะกรรมการศูนย์เฉพาะกิจบริหารสถานการณ์บริเวณชายแดนไทย-กัมพูชา (ศบ.ทก.) เปิดเผยสภาความมั่นคงแห่งชาติ (สมช.) ได้แสดงความกังวลและข้อห่วงใยในกรณีที่มีอาสาสมัครและภาคเอกชน รวมทั้งพรรคการเมืองได้จัดทำแอปพลิเคชันพิเศษหรือการสร้างแฟนเพจ Facebook ขึ้นมา โดยระบุถึงพิกัดโรงพยาบาล สถานที่หลบภัย และแหล่งชุมชนต่างๆ ในขณะนี้ ซึ่งถือว่าเป็นเจตนาดี แต่ปรากฏว่าปัจจุบันสถานการณ์การปะทะตามแนวชายแดน กองทัพกัมพูชายังไม่ลดละในการก่ออาชญากรรมสงคราม ด้วยการเล็งเป้าหมายทางพลเรือนอย่างต่อเนื่อง จึงขอความร่วมมือในช่วงเวลาล่อแหลมเช่นนี้ งดการสร้างในการเปิดเว็บไซต์รายงานสถานการณ์ที่กำหนดจุดโลเคชั่น โดยใช้ Google Maps และแอปพลิเคชันบอกแผนที่ต่างๆ ซึ่งในทางปฏิบัติทั้งกระทรวงมหาดไทยและส่วนราชการอื่นๆได้ดำเนินการผ่านจังหวัด อำเภอ และตำบลแล้ว โดยเป็นการดำเนินการในลักษณะ ว.5 หรือความลับ โดยให้ฝ่ายปกครอง องค์การปกครองท้องถิ่น ผู้ว่าราชการ นายอำเภอ กำนัน ผู้ใหญ่บ้าน ประสานตรง กับผู้นำชุมชน และประชาชนในพื้นที่ เพื่อไม่ให้ข่าวรั่วไปยังฝ่ายตรงข้ามได้ เมื่อช่วงเช้าวันนี้ เวลา 06.10 น. เจ้าหน้าที่รายงาน พบกระสุนลูกยาว ขศ. ตกที่บ้านตาโส หมู่ 10 ต.บ้านพลวง อ.ปราสาท จ. สุรินทร์ นายจิรายุกล่าวต่อไปว่า ในส่วนของพรรคการเมือง รบกวนพรรคประชาชน ปิดเว็บนี้ก่อน วันนี้เข้าใจว่ามีความกังวลและเป็นห่วงพี่น้องประชาชน ซึ่งรัฐบาลได้ประสานงานในเชิงรับและดำเนินการอย่างต่อเนื่องตลอด 3 วันที่มีการประทะกันตามแนวชายแดนอยู่แล้ว โดยฝ่ายความมั่นคงจะไม่รายงานจุดที่ตั้งของศูนย์อพยพ หรือจุดอื่นๆ ที่มีความล่อแหลม จึงขอความร่วมมือในช่วงที่ยังมีสถานการณ์ไม่น่าไว้วางใจปิดหรือยกเลิกเว็บไซต์ หรือแฟนเพจ หรือช่องทางต่างๆ ที่จะทำให้กองทัพกัมพูชาสามารถใช้ในการโจมตีพลเรือนของเราได้

ที่มา : https://www.thaigov.go.th/news/contents/details/98905