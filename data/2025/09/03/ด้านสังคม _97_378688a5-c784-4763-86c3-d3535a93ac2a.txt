รัฐบาลไทย-ข่าวทำเนียบรัฐบาล-พม. จัดกิจกรรม “พม. STRONG ต้านทุจริต” ระดมบุคลากรเสริมความรู้ ปลุกจิตสำนึก สร้างองค์กรโปร่งใส

วันพฤหัสบดีที่ 17 กรกฎาคม 2568
พม. จัดกิจกรรม “พม. STRONG ต้านทุจริต” ระดมบุคลากรเสริมความรู้ ปลุกจิตสำนึก สร้างองค์กรโปร่งใส
พม. จัดกิจกรรม “พม. STRONG ต้านทุจริต” ระดมบุคลากรเสริมความรู้ ปลุกจิตสำนึก สร้างองค์กรโปร่งใส
วันที่ 17 กรกฎาคม 2568 นายกิตติ อินทรกุล รองปลัดกระทรวงการพัฒนาสังคมและความมั่นคงของมนุษย์ เป็นประธานเปิดกิจกรรมการเสริมสร้างความรู้ภายใต้โครงการ “พม. STRONG ต้านทุจริต” ซึ่งเป็นหนึ่งในกิจกรรมของโครงการป้องกันการทุจริตและสร้างความโปร่งใสภายในองค์กร โดยมีคณะผู้บริหาร และบุคลากรสังกัดสำนักงานปลัดกระทรวงการพัฒนาสังคมและความมั่นคงของมนุษย์ทั้งในส่วนกลางและส่วนภูมิภาคทั่วประเทศ เข้าร่วม ณ ห้องประชุมประชาบดี ชั้น 19 กระทรวงการพัฒนาสังคมและความมั่นคงของมนุษย์ และผ่านระบบการประชุมออนไลน์
นายกิตติ กล่าวว่า องค์กรเพื่อความโปร่งใสระดับนานาชาติ ได้ประกาศคะแนนดัชนีการรับรู้การทุจริต (Corruption Perceptions Index : CPI) ประจำปี 2024 (พ.ศ. 2567) จากจำนวน 180 ประเทศทั่วโลก โดยประเทศเดนมาร์ก ครองตำแหน่งอันดับที่ 1 ของโลก ด้วยคะแนน สูงสุด 90 คะแนน ในขณะที่ประเทศไทย ได้ 34 คะแนน จัดอยู่ในอันดับที่ 107 ของโลก และอยู่ในอันดับที่ 5 ของกลุ่มประเทศอาเซียน ซึ่งประเทศสิงคโปร์ ได้คะแนน สูงสุด คือ 84 คะแนน จัดอยู่ในอันดับที่ 3 ของโลก และในปีงบประมาณ พ.ศ. 2568 สำนักงานคณะกรรมการป้องกันและปราบปรามการทุจริตแห่งชาติ (สำนักงาน ป.ป.ช.) ได้วางทิศทางนโยบาย “ป้องนำปราบ” โดยให้ความสำคัญกับการป้องกันปัญหา นำการปราบปรามการทุจริต มุ่งสร้างให้สังคมไทย ไม่ทนต่อการทุจริต การเฝ้าระวังและการส่งเสียง ที่นำไปสู่การเปิดโปงความไม่ชอบมาพากล เกี่ยวกับการทุจริตในทุกรูปแบบ
วันนี้ สำนักงานปลัดกระทรวง พม. จึงได้จัดกิจกรรมการเสริมสร้างความรู้ภายใต้โครงการ “พม. STRONG ต้านทุจริต” ซึ่งเป็นหนึ่งในกิจกรรมของโครงการป้องกันการทุจริตและสร้างความโปร่งใสภายในองค์กร โดยมีวัตถุประสงค์สำคัญในการเสริมสร้างความรู้ความเข้าใจเกี่ยวกับการป้องกันการทุจริตให้แก่บุคลากรของกระทรวง พม. และสร้างจิตสำนึกและวัฒนธรรมต่อต้านการทุจริตภายในองค์กร พร้อมทั้งให้บุคลากรของกระทรวง พม. ทราบถึงกฎหมายและระเบียบที่เกี่ยวข้องกับการป้องกันการทุจริต อีกทั้งสร้างเครือข่ายในการป้องกันการทุจริตทั้งในส่วนกลางและส่วนภูมิภาคทั่วประเทศ ทั้งนี้ มีการบรรยายให้ความรู้แก่บุคลากรของกระทรวง พม. เรื่อง รู้เท่า รู้ทัน รู้ป้องกันการทุจริต โดยวิทยากรผู้ทรงคุณวุฒิจากสำนักงาน ป.ป.ช. ได้แก่ นายมีชัย โอ้น ผู้อำนวยการกลุ่มส่งเสริมธรรมาภิบาล และนายพรเวช มั่นไทรทอง เจ้าพนักงานป้องกันการทุจริตชำนาญการ ซึ่งเป็นการให้ความรู้เกี่ยวกับการปฏิบัติงานตามกฎหมาย หรือระเบียบที่เกี่ยวข้องกับข้าราชการและเจ้าหน้าที่ในตำแหน่งต่างๆ โดยเฉพาะการให้ความรู้เกี่ยวกับการปฏิบัติตามกฎหมายที่ใช้ในการดำเนินงานควบคู่กับการปฏิบัติตามกฎหมายของ ป.ป.ช. ซึ่งจะเป็นส่วนสำคัญที่ทำให้สามารถป้องกันการทุจริตในการปฏิบัติหน้าที่ได้
นายกิตติ กล่าวเพิ่มเติมว่า โครงการดังกล่าว นับเป็นโอกาสสำคัญในการพัฒนาคนและระบบ เพื่อป้องกันการทุจริตและประพฤติมิชอบ โดยเฉพาะอย่างยิ่งการปรับและหล่อหลอม พฤติกรรมคนให้มีจิตสำนึกและพฤติกรรมยึดมั่นความซื่อสัตย์สุจริต รู้จักแยกแยะระหว่างผลประโยชน์ส่วนตน และประโยชน์ส่วนรวม พร้อมสร้างจิตสำนึก ค่านิยมของบุคลากรในการต่อต้านการทุจริต สนับสนุนการมีส่วนร่วม เป็นเครือข่ายเฝ้าระวัง สอดส่อง และแจ้งเบาะแสการทุจริต ทั้งนี้ หวังว่าโครงการนี้ จะเป็นจุดเริ่มต้นสำคัญ ที่บุคลากรของกระทรวง พม. จะได้รับความรู้ความเข้าใจที่ถูกต้องเกี่ยวกับการป้องกันการทุจริต ทราบถึงสิทธิหน้าที่ของตนเอง รู้เท่าทันพฤติกรรมที่อาจนำไปสู่การทุจริต และสามารถปกป้องตนเองจากการกระทำที่ผิดกฎหมาย เสริมสร้างประสิทธิภาพและยกระดับการให้บริการประชาชน เพื่อประโยชน์สูงสุดของประชาชนและผู้ประสบปัญหาทางสังคม
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา
#ศบปภ #พันธกิจสำคัญ9ด้าน #ป้องกันการทุจริต #สร้างความโปร่งใส #ทุจริต

ที่มา : https://www.thaigov.go.th/news/contents/details/98500