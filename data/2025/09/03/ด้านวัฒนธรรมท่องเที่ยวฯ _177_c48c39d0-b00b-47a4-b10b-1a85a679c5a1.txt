รัฐบาลไทย-ข่าวทำเนียบรัฐบาล-วธ. ชู “เชียงราย” ตัวอย่างต่อยอดเมืองศิลปะ พร้อมเปิดเวทีเสวนา “เมืองศิลปะอย่างเต็มภาคภูมิควรมีลักษณะเช่นไร” ณ อุทยานศิลปะวัฒนธรรมเเม่ฟ้าหลวง จังหวัดเชียงราย

วันจันทร์ที่ 18 สิงหาคม 2568
วธ. ชู “เชียงราย” ตัวอย่างต่อยอดเมืองศิลปะ พร้อมเปิดเวทีเสวนา “เมืองศิลปะอย่างเต็มภาคภูมิควรมีลักษณะเช่นไร” ณ อุทยานศิลปะวัฒนธรรมเเม่ฟ้าหลวง จังหวัดเชียงราย
วธ. ชู “เชียงราย” ตัวอย่างต่อยอดเมืองศิลปะ พร้อมเปิดเวทีเสวนา “เมืองศิลปะอย่างเต็มภาคภูมิควรมีลักษณะเช่นไร” ณ อุทยานศิลปะวัฒนธรรมเเม่ฟ้าหลวง จังหวัดเชียงราย
วธ. ชู “เชียงราย” ตัวอย่างต่อยอดเมืองศิลปะ พร้อมเปิดเวทีเสวนา “เมืองศิลปะอย่างเต็มภาคภูมิควรมีลักษณะเช่นไร” ณ อุทยานศิลปะวัฒนธรรมเเม่ฟ้าหลวง จังหวัดเชียงราย นำกรณีศึกษาจากพิพิธภัณฑ์-เมืองศิลปะระดับโลก ยกระดับมุมมองสร้างสรรค์ ขับเคลื่อนการพัฒนาพื้นที่วัฒนธรรม เกิดความรู้และความเข้าใจที่ลึกซึ้งต่อแนวคิดเมืองศิลปะ อันจะนำไปสู่การพัฒนาหอศิลป์และแหล่งเรียนรู้ในภูมิภาคให้มีคุณภาพ ตอบโจทย์ทั้งในด้านศิลปะ วัฒนธรรม และเศรษฐกิจสร้างสรรค์ เพื่อให้ทันต่อการเปลี่ยนแปลงของโลกปัจจุบัน
วันที่ 16 สิงหาคม 2568 เวลา 09.00 น. นายประสพ เรียงเงิน ปลัดกระทรวงวัฒนธรรม เป็นประธานในพิธีเปิดการเสวนา เรื่อง “เมืองศิลปะอย่างเต็มภาคภูมิควรมีลักษณะเช่นไร”  ซึ่งจัดโดย อุทยานศิลปวัฒนธรรม แม่ฟ้าหลวง มูลนิธิแม่ฟ้าหลวง ในพระบรมราชูปถัมภ์ โดยมี นายนคร พงษ์น้อย ผู้อำนวยการอุทยานศิลปวัฒนธรรม แม่ฟ้าหลวง มูลนิธิแม่ฟ้าหลวง ในพระบรมราชูปถัมภ์ วัฒนธรรมจังหวัดเชียงราย วิทยากร หน่วยงานภาครัฐและภาคเอกชน  ศิลปิน และแขกผู้มีเกียรติ เข้าร่วม ณ อาคารเรือนไม้หอม อุทยานศิลปะวัฒนธรรมเเม่ฟ้าหลวง อำเภอเมืองเชียงราย จังหวัดเชียงราย
โดยการเสวนาครั้งนี้ ได้รับเกียรติจากวิทยากรผู้ทรงคุณวุฒิ ได้แก่ นายภูธร ภูมะธน อดีตหัวหน้าพิพิธภัณฑ์สถานแห่งชาติ จังหวัดลพบุรี ศ.ชัยยศ อิษฎ์วรพันธุ์ อาจารย์มหาวิทยาลัยศิลปากร และนายนที เกวลกุล ปฏิมากรผู้เคยทำงานในประเทศอิตาลี ร่วมถ่ายทอดมุมมองและประสบการณ์ พร้อมนำกรณีศึกษาจากเมืองศิลปะระดับโลก อาทิ เมืองเกียวโต ประเทศญี่ปุ่น เมืองฟลอเรนซ์และเมืองเวนิส ประเทศอิตาลี และกรุงปารีส ประเทศฝรั่งเศส เพื่อเป็นแนวทางพัฒนาพื้นที่ทางศิลปวัฒนธรรมของไทย
ปลัดกระทรวงวัฒนธรรม กล่าวว่า มูลนิธิแม่ฟ้าหลวงฯ เป็นหนึ่งในหอศิลป์ภายใต้โครงการพัฒนาหอศิลป์ร่วมสมัยสู่ภูมิภาค ซึ่งเป็นความร่วมมือระหว่างสำนักงานศิลปวัฒนธรรมร่วมสมัย กระทรวงวัฒนธรรมและมูลนิธิแม่ฟ้าหลวงฯ เพื่อส่งเสริมบทบาทของหอศิลป์และแหล่งเรียนรู้ด้านศิลปวัฒนธรรมในส่วนภูมิภาค โดยการเสวนาในครั้งนี้มุ่งเปิดมุมมองเกี่ยวกับคุณลักษณะของ “เมืองศิลปะ” ที่ไม่เพียงเป็นพื้นที่จัดแสดงผลงาน แต่ยังเป็นศูนย์กลางของความคิดสร้างสรรค์ การแลกเปลี่ยนวัฒนธรรม และการพัฒนาชุมชนอย่างยั่งยืน
“จังหวัดเชียงรายถือเป็นตัวอย่างที่ชัดเจนจากการจัดมหกรรมศิลปะร่วมสมัยนานาชาติ ไทยแลนด์เบียนนาเล่ 2023 จนเป็นที่รู้จักในระดับนานาชาติ และมีการจัดแสดงงานศิลปะอย่างต่อเนื่อง เกิดกระแสตื่นตัวด้านศิลปะในพื้นที่ ดังนั้น การเสวนาครั้งนี้จะเป็นเวทีที่ต่อยอดความแข็งแกร่ง ก่อให้เกิดความรู้และความเข้าใจที่ลึกซึ้งต่อแนวคิดเมืองศิลปะ อันจะนำไปสู่การพัฒนาหอศิลป์และแหล่งเรียนรู้ในภูมิภาคให้มีคุณภาพ ตอบโจทย์ทั้งในด้านศิลปะ วัฒนธรรม และเศรษฐกิจสร้างสรรค์ เพื่อให้ทันต่อการเปลี่ยนแปลงของโลกปัจจุบัน”ปลัดกระทรวงวัฒนธรรม กล่าว
ทั้งนี้ กระทรวงวัฒนธรรม ยังคงมุ่งผลักดันให้ทุนทางวัฒนธรรมเป็นพลังขับเคลื่อนเศรษฐกิจสร้างสรรค์ เสริมสร้างอัตลักษณ์พื้นที่ และยกระดับคุณภาพชีวิตของประชาชนอย่างมั่นคงและยั่งยืน

ที่มา : https://www.thaigov.go.th/news/contents/details/99838