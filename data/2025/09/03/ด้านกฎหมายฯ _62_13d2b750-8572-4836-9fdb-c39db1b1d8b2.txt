รัฐบาลไทย-ข่าวทำเนียบรัฐบาล-รัฐมนตรี​ว่าการ​กระทรวง​ยุติธรรม​ ห่วงใยผู้ได้รับผลกระทบ​จากเหตุการณ์ความไม่สงบในจังหวัดชายแดนภาคใต้ จัดงานทำบุญอุทิศส่วนกุศลให้กับผู้เสียชีวิต

วันจันทร์ที่ 18 สิงหาคม 2568
18/08/2568
พิมพ์
รัฐมนตรี​ว่าการ​กระทรวง​ยุติธรรม​ ห่วงใยผู้ได้รับผลกระทบ​จากเหตุการณ์ความไม่สงบในจังหวัดชายแดนภาคใต้ จัดงานทำบุญอุทิศส่วนกุศลให้กับผู้เสียชีวิต
รัฐมนตรี​ว่าการ​กระทรวง​ยุติธรรม​ ห่วงใยผู้ได้รับผลกระทบ​จากเหตุการณ์ความไม่สงบในจังหวัดชายแดนภาคใต้ จัดงานทำบุญอุทิศส่วนกุศลให้กับผู้เสียชีวิต
ในวันอาทิตย์ที่ 17 สิงหาคม 2568 พันตำรวจเอก ทวี สอดส่อง รัฐมนตรีว่าการกระทรวงยุติธรรม ลงพื้นที่ร่วมงานเพื่อเสริมสร้างกำลังใจให้กับครอบครัวผู้ได้รับผลกระทบจากเหตุการณ์ความไม่สงบในจังหวัดชายแดนภาคใต้ โดยจัดงาน “ทำบุญอุทิศส่วนกุศลให้กับผู้เสียชีวิตจากเหตุการณ์ความไม่สงบในจังหวัดชายแดนภาคใต้” พร้อมทั้งมอบของที่ระลึกให้กับครอบครัวผู้เสียชีวิต โดยมี พลเอก นิพัทธ์ ทองเล็ก ผู้ช่วยรัฐมนตรีประจำสำนักนายกรัฐมนตรี นายยู่สิน จินตภากร ผู้ช่วย​รัฐมนตรี​ประจำ​กระทรวง​ยุติธรรม​ นางพาตีเมาะ สะดียามู ผู้ว่าราชการจังหวัดปัตตานี พันตำรวจ​โท พลโท ไพศาล หนูสังข์ ผอ.รมน. ภาค 4 พลตำรวจตรี อาชาน จันทร์ศิริ รอง ผบช. ภาค 9  พันตำรวจ​โท วรรณพงษ์ คชรักษ์ เลขาธิการ ศอ.บต. พร้อมด้วยหัวหน้าส่วน​ราชการ​ในพื้นที่​ เข้าร่วม ณ วัดตานีนรสโมสร อำเภอ​เมือง จังหวัด​ปัตตานี
โอกาส​นี้​ พันตำรวจเอก ทวี สอดส่อง​ รัฐมนตรี​ว่าการ​กระทรวง​ยุติธรรม​ กล่าวใจความสำคัญ​ตอนหนึ่งว่า วัตถุประสงค์ของการจัดงานในวันนี้จัดขึ้นเพื่อน้อมรำลึกถึงผู้ที่จากไปจากเหตุการณ์ความไม่สงบในจังหวัดชายแดนภาคใต้ และประการถัดไปคือ การให้กำลังใจกับผู้ที่ยังอยู่ ประการสำคัญคือการสูญเสียเฉพาะตัวเลขผู้เสียชีวิตและผู้ได้รับบาดเจ็บรวมกัน จำนวนกว่า 20,000 คน ใน 20,000 คน นี้นับเป็นครอบครัวผู้ที่ได้รับผลกระทบทั้งทางตรงและทางอ้อมที่ทุกคนเกิดบาดแผลจากเสียงปืนและเสียงระเบิดที่ได้พรากความฝันของครอบครัวไป แต่สิ่งที่ไม่สามารถพรากจากเราไปได้ คือ ความรัก ความศรัทธาต่อผู้จากไป สิ่งที่สำคัญแสดงให้เห็นว่าความรุนแรงไม่เคยสร้างทางออก ดังนั้น จึงถึงเวลาที่ต้องเปลี่ยนแปลงความรุนแรงมาเป็นพลังแห่งการเยียวยา
ในนามของรัฐบาล รวมทั้งหน่วยงานราชการทุกภาค​ส่วน​ ทั้งจาก กอ.รมน. ทหาร ตำรวจ ฝ่ายปกครอง ผู้ว่าราชการจังหวัด จะขอยืนยันและสัญญา​กับพี่น้องผู้สูญเสีย และผู้ได้รับผลกระทบว่า เราจะไม่ทิ้งกัน การเยียวยาที่ผ่านมาถือเป็นการเยียวยาทางร่างกาย แต่เหนือสิ่งอื่นใดเราจะดูแลเยียวยาความรู้สึกของทุกคน โดยจะพยายามขับเคลื่อนศูนย์การเยียวยาเพื่อ​พัฒนาคุณภาพชีวิต ของประชาชนทุกคน จะเน้นเรื่องการศึกษา การสร้างงานสร้างอาชีพให้แก่ครอบครัวผู้สูญเสียเพื่อทำให้ทุกคนมีโอกาสได้พัฒนาศักยภาพ และมีความเจริญรุ่งเรือง
ทั้งนี้​ ตลอดระยะเวลา​ 20 ปีที่ผ่านมา พวกเราคนในประเทศไทยต้องอยู่ท่ามกลางความหวาดกลัวเรื่องเหตุการณ์ในพื้นที่จังหวัดชายแดนภาคใต้ ผมหวังว่าความสูญเสียที่ผ่านมาอาจจะพรากชีวิต แต่เชื่อว่าไม่ได้พรากความรัก ความศรัทธา และหัวใจของพวกเราไป เพราะพวกเราจะสร้างความสุขและคุณภาพชีวิตที่ดีให้แก่ประชาชน​ในพื้นที่​จังหวัด​ชายแดน​ภาคใต้​ต่อไป
โดยงานดังกล่าวจัดขึ้นเพื่อ​เป็นการสร้างขวัญและกำลังใจให้กับครอบครัวผู้เสียชีวิตจากเหตุการณ์ความไม่สงบ และขจัดปัดเป่าสิ่งชั่วร้าย ความรุนแรง และการสูญเสียที่เกิดขึ้นในจังหวัดชายแดนภาคใต้ให้หมดไป เพื่อ​ให้เกิดสันติสุขอย่างถาวร โอกาส​นี้ กระทรวงยุติธรรมได้จัดกิจกรรมให้ความรู้ ให้คำปรึกษา และให้บริการด้านงานยุติธรรม​เพิ่มเติมกับครอบครัวผู้เสียชีวิตจากเหตุการณ์ความไม่สงบในจังหวัดชายแดนภาคใต้ด้วย
ด้านน้องนิสาฯ ตัวแทนเยาวชนผู้สูญเสียบิดาจากเหตุระเบิดระหว่างปฏิบัติหน้าที่ กล่าวว่า ครอบครัวได้รับการดูแลและช่วยเหลืออย่างต่อเนื่องจากหลายหน่วยงานของภาครัฐ โดยเฉพาะการเยียวยาจาก ศอ.บต. ที่เข้ามาสนับสนุนทั้งทุนการศึกษา การดูแลด้านจิตใจ และการช่วยเหลือในด้านต่าง ๆ อย่างจริงจัง ทำให้ครอบครัวสามารถก้าวผ่านช่วงเวลาแห่งความสูญเสียไปได้ ตนรู้สึกซาบซึ้งและขอบคุณในน้ำใจที่ได้รับเป็นอย่างยิ่ง พร้อมทั้งสัญญาว่าจะตั้งใจศึกษาเล่าเรียน ประพฤติตนเป็นคนดี และเติบโตเป็นกำลังสำคัญของสังคมในอนาคต
ต่อจากนั้น​ ในช่วงบ่าย พันตำรวจเอก ทวี สอดส่อง รัฐมนตรีว่าการกระทรวงยุติธรรม และคณะฯ เดินทางไปยังหอประชุมสิริสวัสดิธร สำนักงานคณะกรรมการอิสลามประจำจังหวัดยะลา ตำบลท่าสาป อำเภอเมือง จังหวัดยะลา เพื่อเป็นประธานเปิดงาน “ซอลาวาต มาฮับบะห์ นบี สร้างความรักและสร้างกำลังใจ” สำหรับครอบครัวผู้สูญเสียชาวไทยมุสลิม ซึ่งทั้งสองกิจกรรมจัดขึ้นเพื่อเยียวยาจิตใจและตอกย้ำความสำคัญของการอยู่ร่วมกันอย่างสันติสุขในพื้นที่ โดยจากการเปิดตัวเลข 22 ปี ของความสูญเสีย ตั้งแต่ปี 2547–2568 พบว่าเหตุการณ์ความไม่สงบที่ผ่านการรับรองสามฝ่าย รวมทั้งสิ้น 10,059 ครั้ง ผู้เสียชีวิตรวม 5,989 คน แบ่งเป็น ศาสนาอิสลาม จำนวน​ 3,133 คน (สูงสุด), ศาสนาพุทธ จำนวน​  2,849 คน และศาสนาคริสต์ จำนวน​ 7 คน สำหรับผู้ได้รับบาดเจ็บรวม 13,445 คน แบ่งเป็น ศาสนาพุทธ จำนวน​ 8,792 คน (มากที่สุด) ศาสนาอิสลาม จำนวน​ 4,645 คน และศาสนาคริสต์ จำนวน 8 คน
และเมื่อแยกตามปี พบว่า ช่วงแรกของสถานการณ์มีความรุนแรงสูงสุด โดยปี 2550 มีจำนวนเหตุการณ์มากถึง 1,407 ครั้ง มีผู้เสียชีวิต 892 คน และบาดเจ็บกว่า 1,551 คน ขณะที่ในช่วงหลัง ความรุนแรงมีแนวโน้มลดลง โดยปี 2568 (มกราคม–สิงหาคม​) มีเหตุการณ์ 93 ครั้ง พบผู้เสียชีวิต 38 คน และผู้บาดเจ็บ 310 คน อย่างไรก็ตาม ตัวเลขสะท้อนความสูญเสียตลอด 22 ปี สะท้อนว่าความรุนแรงส่งผลกระทบต่อชีวิตผู้คนทุกศาสนาอย่างลึกซึ้ง ทั้งครอบครัวชาวพุทธและมุสลิมต่างสูญเสียคนที่รักไปอย่างมิอาจทดแทนได้ การจัดกิจกรรมคู่ขนานครั้งนี้ ถือเป็นความพยายามสร้างพื้นที่แห่งความเข้าใจ ความเมตตา และการสมานฉันท์ระหว่างศาสนา เพื่อเดินหน้าสู่สันติสุขที่ยั่งยืนในพื้นที่ชายแดนใต้

ที่มา : https://www.thaigov.go.th/news/contents/details/99852