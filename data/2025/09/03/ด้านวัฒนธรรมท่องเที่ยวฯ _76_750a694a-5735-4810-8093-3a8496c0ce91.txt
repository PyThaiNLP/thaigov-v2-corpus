รัฐบาลไทย-ข่าวทำเนียบรัฐบาล-​ไทย-อินโดนีเซีย การจัดแสดงทางวัฒนธรรมร่วมอย่างยิ่งใหญ่ เฉลิมฉลองการสถาปนาความสัมพันธ์ทางการทูต ครบรอบ 75 ปี พร้อมจัดเทศกาลภาพยนตร์ไทย-อินโดนีเซีย 2025 ณ กรุงจาการ์ตา 

วันศุกร์ที่ 18 กรกฎาคม 2568
​ไทย-อินโดนีเซีย การจัดแสดงทางวัฒนธรรมร่วมอย่างยิ่งใหญ่ เฉลิมฉลองการสถาปนาความสัมพันธ์ทางการทูต ครบรอบ 75 ปี พร้อมจัดเทศกาลภาพยนตร์ไทย-อินโดนีเซีย 2025 ณ กรุงจาการ์ตา
​ไทย-อินโดนีเซีย การจัดแสดงทางวัฒนธรรมร่วมอย่างยิ่งใหญ่ เฉลิมฉลองการสถาปนาความสัมพันธ์ทางการทูต ครบรอบ 75 ปี พร้อมจัดเทศกาลภาพยนตร์ไทย-อินโดนีเซีย 2025 ณ กรุงจาการ์ตา สาธารณรัฐอินโดนีเซีย
ไทย-อินโดนีเซีย การจัดแสดงทางวัฒนธรรมร่วมอย่างยิ่งใหญ่ เฉลิมฉลองการสถาปนาความสัมพันธ์ทางการทูต ครบรอบ 75 ปี พร้อมจัดเทศกาลภาพยนตร์ไทย-อินโดนีเซีย 2025 ณ กรุงจาการ์ตา สาธารณรัฐอินโดนีเซีย
วันที่ 17 กรกฎาคม 2568 นางสาวพลอย ธนิกุล ผู้ช่วยรัฐมนตรีประจำกระทรวงวัฒนธรรม เป็นประธานร่วมและกล่าวสุนทรพจน์ในการแสดงทางวัฒนธรรมร่วมเพื่อเฉลิมฉลองการครบรอบ 75 ปี การสถาปนาความสัมพันธ์ทางการทูตระหว่างไทยและสาธารณรัฐอินโดนีเซีย โดยมี Mr. Giring Ganesha Djumaryo ผู้ช่วยรัฐมนตรีประจำกระทรวงวัฒนธรรมอินโดนีเซีย นายประพันธ์ ดิษยทัต เอกอัครราชทูตไทยประจำสาธารณรัฐอินโดนีเซีย นาง Endah T.D. Retnoastuti อธิบดีกรมการทูตวัฒนธรรม กระทรวงวัฒนธรรมอินโดนีเซีย นางรักชนก โคจรานนท์ รองปลัดกระทรวงวัฒนธรรม ผู้บริหาร เจ้าหน้าที่ และแขกผู้มีเกียรติ เข้าร่วม ณ โรงละคร Gedung Kesenian Jakarta กรุงจาการ์ตา สาธารณรัฐอินโดนีเซีย ภายในงานดังกล่าว มีการแสดงแลกเปลี่ยนวัฒนธรรม โดยความร่วมมือระหว่างกรมศิลปากร กระทรวงวัฒนธรรมไทย และคณะศิลปินจากกระทรวงวัฒนธรรมอินโดนีเซีย เป็นการแสดงที่ผ่านการออกแบบสะท้อนอัตลักษณ์มรดกทางวัฒนธรรมร่วม และพลังแห่งมิตรภาพของทั้งสองชาติ ได้อย่างลงตัว
นางสาวพลอย ธนิกุล กล่าวว่า ไทยและอินโดนีเซียต่างมีรากวัฒนธรรมร่วมกันในภูมิภาคเอเชียตะวันออกเฉียงใต้ ซึ่งเป็นพื้นฐานที่เกื้อหนุนให้เกิดความเข้าใจ การเข้าถึง และความเชื่อมโยงระหว่างกันอย่างมั่นคง วัฒนธรรมจึงเป็นพลังสำคัญที่ช่วยเสริมสร้างโอกาส ความร่วมมือ และขับเคลื่อนการพัฒนาร่วมกันในมิติต่าง ๆ อย่างต่อเนื่อง ทั้งในระดับภูมิภาค ที่ได้รับการยืนยันผ่านการขึ้นทะเบียน "เคบายา" เป็นมรดกทางวัฒนธรรมที่จับต้องไม่ได้ของมนุษยชาติ โดยองค์การยูเนสโก ซึ่งเป็นผลงานร่วมกันของห้าประเทศในอาเซียน รวมถึงไทยและอินโดนีเซีย เป็นตัวอย่างที่สะท้อนถึงความภาคภูมิใจร่วม และสายสัมพันธ์ทางวัฒนธรรรมที่แน่นแฟ้น อีกทั้งในระดับทวิภาคี ทั้งสองประเทศได้ดำเป็นความร่วมมือด้านศิลปะและวัฒนธรรมในหลากหลายสาขา ทั้งการเผยแพร่แลกเปลี่ยนทางวิชาการ การจัดนิทรรศการ การแสดงและเทศกาลทางวัฒนธรรม อาทิ นิทรรศการศิลปะร่วมสมัย "Expressions of Hearts and Minds" และเทศกาลภาพยนตร์ไทย-อินโดนีเซีย ซึ่งล้วนเป็นเวทีที่ส่งเสริมความเข้าใจ และการเรียนรู้ระหว่างประชาชนของทั้งสองประเทศ
นางสาวพลอย กล่าวอีกว่า สถานเอกอัครราชทูต ณ กรุงจาการ์ตา ได้ร่วมกับกระทรวงวัฒนธรรม และกระทรวงวัฒนธรรมอินโดนีเซีย จัดกิจกรรมเฉลิมฉลองการครบรอบ 75 ปี การสถาปนาความสัมพันธ์ทางการทูตระหว่างสองประเทศ มีกิจกรรมการแสดงแลกเปลี่ยนวัฒนธรรมระหว่างทั้งสองประเทศ นอกจากนี้ วธ. บูรณาการจัดเทศกาลภาพยนตร์ไทย-อินโดนีเซีย (Thai – Indonesia Film Festival 2025) โดยคัดเลือกภาพยนตร์ไทยที่มีคุณภาพและได้รับการสนับสนุนจากกระทรวงวัฒนธรรม จำนวน 3 เรื่อง และยังได้รับการสนับสนุนภาพยนตร์ จากฝ่ายอินโดนีเซีย จำนวน 3 เรื่อง เพื่อนำมาจัดฉายให้กับชาวอินโดนีเซียได้รับชม ในวันที่ 19 กรกฎาคม 2568 ซึ่งเป็นพิธีเปิด วันที่ 26 กรกฎาคม 2568 และวันที่ 2 สิงหาคม 2568 ณ โรงภาพยนตร์ CGV แกรนด์อินโดนีเซีย กรุงจาการ์ตา
“การร่วมงานเฉลิมฉลองดังกล่าว ได้รับการต้อนรับอย่างอบอุ่นจากเจ้าบ้าน นอกจากกิจกรรมที่ทั้ง 2 ประเทศได้นำมาโชว์และจัดแสดงแล้วนั้น ยังได้เยี่ยมชมการบริหารจัดการพิพิธภัณฑ์ ณ National Museum of Indonesia ตามคำเชิญของกระทรวงวัฒนธรรมอินโดนีเซีย นับเป็นช่วงเวลาอันดีที่ประเทศไทยได้เรียนรู้และรู้จักวัฒนธรรมของอินโดนีเซียอย่างลึกซึ้ง สู่การเป็นพันธมิตรระดับอาเซียนและคู่ค้าที่รุ่มรวยทางวัฒนธรรมระดับประเทศอย่างยั่งยืน” ผู้ช่วยรัฐมนตรีว่าการกระทรวงวัฒนธรรม กล่าว

ที่มา : https://www.thaigov.go.th/news/contents/details/98524