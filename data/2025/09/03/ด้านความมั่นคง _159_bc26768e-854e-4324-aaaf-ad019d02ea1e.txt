รัฐบาลไทย-ข่าวทำเนียบรัฐบาล-“ปลัด มท.” สั่งการทุกจังหวัดปฏิบัติการ Re X-ray ผนึกกำลังทุกกลไกในพื้นที่ค้นหาผู้เสพ ผู้ติดยาเสพติด และผู้ค้า กำชับ “มาตรการยาแรง” พุ่งเป้ายาเสพติดต้องหมดไปจากสังคมไทย

วันอาทิตย์ที่ 20 กรกฎาคม 2568
20/07/2568
พิมพ์
“ปลัด มท.” สั่งการทุกจังหวัดปฏิบัติการ Re X-ray ผนึกกำลังทุกกลไกในพื้นที่ค้นหาผู้เสพ ผู้ติดยาเสพติด และผู้ค้า กำชับ “มาตรการยาแรง” พุ่งเป้ายาเสพติดต้องหมดไปจากสังคมไทย
“ปลัด มท.” สั่งการทุกจังหวัดปฏิบัติการ Re X-ray ผนึกกำลังทุกกลไกในพื้นที่ค้นหาผู้เสพ ผู้ติดยาเสพติด และผู้ค้า กำชับ “มาตรการยาแรง” พุ่งเป้ายาเสพติดต้องหมดไปจากสังคมไทย และเดินหน้าสแกนตรวจสอบอย่างต่อเนื่องจนกว่าจะขจัดยาเสพติดให้หมดสิ้นไป และหากพบเจ้าห
วันนี้ (20 ก.ค. 68) นายอรรษิษฐ์ สัมพันธรัตน์ ปลัดกระทรวงมหาดไทย เปิดเผยถึงการดำเนินงานป้องกันและปราบปรามยาเสพติดของกระทรวงมหาดไทยตามข้อสั่งการของนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย รักษาราชการแทนนายกรัฐมนตรี ที่ได้มอบนโยบายให้ผู้ว่าราชการจังหวัดทุกจังหวัด และนายอำเภอทั้ง 878 อำเภอ รวมถึงกรุงเทพมหานคร ประกาศเจตจำนงความมุ่งมั่นในการป้องกันและปราบปรามยาเสพติด และเปิดปฏิบัติการกวาดล้างยาเสพติด "No Drugs No Dealers" ผนึกกำลังสร้างหมู่บ้านชุมชนปลอดยาเสพติด ให้เกิดผลเป็นรูปธรรมโดยเร็วที่สุด
“กระทรวงมหาดไทยได้กำหนดปฏิบัติการ Re X-ray ค้นหาผู้เสพ/ผู้ติดยาเสพติดและผู้ค้ายาเสพติดในพื้นที่หมู่บ้าน/ชุมชน โดยกำหนดเป็นสัปดาห์สีขาว (Intensive Days Screening week) ตั้งแต่วันที่ 18 ก.ค. – 1 ส.ค. 68 ให้เป็นช่วงเวลาเร่งด่วนที่ต้องค้นหาผู้เสพ/ผู้ติดยาเสพติด และผู้ค้ายาเสพติด เพื่อแก้ไขปัญหายาเสพติดในหมู่บ้าน/ชุมชน ตลอดจนมีการปรับปรุงข้อมูลผลการดำเนินการดังกล่าวให้เป็นปัจจุบัน ทั้งนี้ ศูนย์อำนวยการป้องกันและปราบปรามยาเสพติดจังหวัด (ศอ.ปส.จ.) ถือเป็นกลไกหลักสำคัญในการบูรณาการฝ่ายปกครองและหน่วยงานในพื้นที่ ทั้งตำรวจ ทหาร ป.ป.ส. สาธารณสุข เร่งค้นหานำผู้เสพ ผู้ติดยาเสพติดเข้าสู่กระบวนการบำบัดรักษาและดำเนินการตามกฎหมายอย่างเข้มข้นกับผู้ค้ายาเสพติด โดยให้มีการตั้งจุดตรวจ จุดสกัด บนถนนเส้นทางคมนาคม และพื้นที่ที่คาดว่าเป็นจุดเสี่ยง และให้มีการตรวจปัสสาวะผู้ที่ต้องสงสัยว่ายุ่งเกี่ยวกับยาเสพติด รวมถึงข้าราชการ เจ้าหน้าที่ ผู้นำชุมชน ผู้บริหาร อปท. ในสังกัดกระทรวงมหาดไทย และใช้กลไกชุดรักษาความปลอดภัยหมู่บ้านหมู่บ้าน (ชรบ.) เป็นเครือข่ายตาสับปะรดร่วมกับประชาชน เพื่อแจ้งเบาะแสและสืบหาข่าว” นายอรรษิษฐ์ กล่าว
นายอรรษิษฐ์ กล่าวเพิ่มเติมว่า มากไปกว่านั้น จะต้องดำเนินการในรูปแบบ “1 ผู้เสพต่อ 1 ผู้ค้า” ขยายผลการจับกุมผู้ค้ารายย่อยในพื้นที่ไปสู่ผู้ค้ารายใหญ่หรือเครือข่ายรายสำคัญ และให้อำเภอ (ศป.ปส.อ.) จัดทำบัญชีเป้าหมายรวบรวมข้อมูลผู้ที่มีส่วนเกี่ยวข้องกับยาเสพติดเป็นข้อมูลลับ และรายงานผลการดำเนินงานที่เกี่ยวข้องกับยาเสพติดในภาพรวมมายังกระทรวงมหาดไทย เพื่อกำกับติดตามการทำงาน และพิจารณาสนับสนุนให้ภารกิจบรรลุผลอย่างมีประสิทธิภาพต่อไป
ปัญหายาเสพติด เป็นปัญหาเร่งด่วนที่กระทรวงมหาดไทยให้ความสำคัญ ซึ่ง “สัปดาห์สีขาว” ที่กำหนดขึ้นนี้ เป็นพันธสัญญาที่ทุกพื้นที่จังหวัด อำเภอ และกรุงเทพมหานคร ได้ตกลงร่วมกันที่ต้องทำงานอย่างเร่งด่วน ซึ่งตนได้เน้นย้ำให้ผู้ว่าราชการจังหวัด และนายอำเภอทั่วประเทศ บูรณาการทำงานเชิงรุกกับหน่วยงานที่เกี่ยวข้องอย่างต่อเนื่อง “และถึงแม้ว่าจะผ่านพ้นสัปดาห์สีขาวไปแล้วก็ตาม แต่กระทรวงมหาดไทยก็ยังคงเดินหน้าปฏิบัติการกวาดล้างยาเสพติดอย่างต่อเนื่องจนกว่ายาเสพติดจะหมดไปจากประเทศไทยอย่างสิ้นเชิง” เพราะปัญหายาเสพติดเป็นปัญหาหมักหมมและหลบซ่อนอยู่ตามพื้นที่ต่าง ๆ ที่ต้องบังคับใช้กฎหมายอย่างเข้มข้น ทำให้ผู้กระทำผิดได้รับรู้ถึง “ยาแรง” ที่ใครเกี่ยวข้องต้องโดนกฎหมายจัดการอย่างไม่มีละเว้น ไม่มีเคลียร์ และหากผู้ปฏิบัติงานหรือผู้บริหารระดับต่าง ๆ ละเลย จะถือว่าเป็นการละเว้นการปฏิบัติหน้าที่ และต้องได้รับการพิจารณาลงโทษตามระเบียบกฎหมาย ทั้งนี้ เพื่อให้การป้องกันและแก้ไขปัญหายาเสพติดเป็นไปอย่างเป็นระบบ เห็นผลเป็นรูปธรรมโดยเร็ว และต้องไม่ละเลยแม้ในพื้นที่เสี่ยงขนาดเล็ก เพื่อคุ้มครองความปลอดภัยของประชาชน สร้างสังคมไทยที่ปลอดยาเสพติดอย่างยั่งยืน โดยประชาชนสามารถร่วมแจ้งเบาะแสผ่านสายด่วนศูนย์ดำรงธรรม โทร. 1567 หรือสายด่วนสำนักงานตำรวจแห่งชาติ โทร. 191 ตลอด 24 ชั่วโมง

ที่มา : https://www.thaigov.go.th/news/contents/details/98594