รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เปิดโครงการฝึกวิชาชีพผู้ต้องขังด้านทักษะพิเศษ เพื่อสร้างขวัญกำลังใจให้แก่ประชาชนในพื้นที่ประสบปัญหาชายแดน

วันเสาร์ที่ 9 สิงหาคม 2568
09/08/2568
พิมพ์
รัฐมนตรีว่าการกระทรวงยุติธรรม เปิดโครงการฝึกวิชาชีพผู้ต้องขังด้านทักษะพิเศษ เพื่อสร้างขวัญกำลังใจให้แก่ประชาชนในพื้นที่ประสบปัญหาชายแดน
รัฐมนตรีว่าการกระทรวงยุติธรรม เปิดโครงการฝึกวิชาชีพผู้ต้องขังด้านทักษะพิเศษ เพื่อสร้างขวัญกำลังใจให้แก่ประชาชนในพื้นที่ประสบปัญหาชายแดน พร้อมมอบสิ่งของจำเป็นให้กับทหารและประชาชนผู้ที่ได้รับผลกระทบจากเหตุการณ์ชายแดนไทย - กัมพูชา ​จังหวัด​ศรีสะเกษ
ในวันเสาร์​ที่ 9 สิงหาคม 2568 เวลา 16.00 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็น​ประธาน​ในพิธีเปิดโครงการฝึกวิชาชีพผู้ต้องขังด้านทักษะพิเศษ เพื่อสร้างขวัญกำลังใจให้แก่ประชาชนในพื้นที่ประสบปัญหาชายแดน พร้อมมอบสิ่งของจำเป็นให้กับทหารและประชาชนผู้ที่ได้รับผลกระทบจากเหตุการณ์ชายแดนไทย - กัมพูชา โดยมี นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย นางจิร​ภา​ สินธุ​นาวา​ รอง​ปลัด​กระทรวง​ยุติธรรม​ นายสห​การณ์​ เพ็ชร​นรินทร์​ อธิบดี​กรม​ราชทัณฑ์​ นายชาญ วชิรเดช รองอธิบดี​กรมราชทัณฑ์​ พร้อมด้วย​ผู้บัญชาการ​การเรือนจำจังหวัด​ศรีสะเกษ​ และหัวหน้า​ส่วนราชการ​ในสังกัด​กระทรวง​ยุติธรรม​พื้นที่​จังหวัด​ศรีสะเกษ​ เข้าร่วม ณ ศูนย์อพยพพื้นที่​จังหวัด​ศรีสะเกษ
รัฐมนตรีว่าการกระทรวงยุติธรรม กล่าวใจความสำคัญตอนหนึ่งว่า รัฐบาลได้แสดงความห่วงใย โดยมองว่า "เมื่อประชาชนมีทุกข์ รัฐบาลก็มีทุกข์" ดังนั้น มาตรการแรกที่รัฐบาลจะดำเนินการ คือ การช่วยเหลือประชาชนทุกคนให้ปลอดภัย และมาตรการที่สองคือการเยียวยาฟื้นฟู ซึ่งสิ่งสำคัญที่สุดไม่ใช่เพียงแค่วัตถุภายนอก แต่คือการบำรุงขวัญกำลังใจ เพื่อให้พี่น้องประชาชนกลับมาเชื่อมั่นในการแก้ปัญหาความมั่นคงของประเทศและการรักษาอธิปไตย โดยเฉพาะพี่น้องทหารที่ต้องเป็นแนวหน้าให้กับพวกเรา รวมถึงประชาชนที่อยู่ในพื้นที่ซึ่งได้รับผลกระทบ กระทรวงยุติธรรม โดยกรมราชทัณฑ์ จึงได้นำผู้ที่มีความสามารถทางด้านดนตรีหรือความสามารถอื่น ๆ ออกมาช่วยเหลือ โดยในวันนี้ได้จัดงานที่เรียกว่า “การนำทักษะพิเศษของผู้ต้องขังในทัณฑสถานมาแสดง” เพื่อมอบความสุขให้กับประชาชน ซึ่งเรือนจำทุกแห่งในพื้นที่ได้ร่วมกันมาแสดงในงานนี้ โดยหนึ่งในนั้นคือ “เสก โลโซ” ศิลปินผู้มีความสามารถและเป็นหนึ่งในผู้ที่เคยก้าวพลาด แต่มีพลังที่อยากจะมาส่งมอบความสุขและแสดงให้พี่น้องประชาชนได้รับทราบถึงความห่วงใยจากผู้ที่อยู่ในความดูแลของกรมราชทัณฑ์
ทั้งนี้ กระทรวงยุติธรรม โดยกรมราชทัณฑ์ได้จัดโครงการฝึกวิชาชีพทักษะพิเศษขึ้น เพื่อร่วมสร้างขวัญกำลังใจให้กับทหารและประชาชนผู้ประสบปัญหาดังกล่าว โดยการจัดแสดงมินิคอนเสิร์ตจาก “เสก โลโซ” และวงมีนบุรี จากเรือนจำพิเศษมีนบุรี พร้อมด้วยการแสดงพิเศษ ชุด “ขวานไทยใจหนึ่งเดียว” จากเรือนจำพิเศษธนบุรี เรือนจำกลางขอนแก่น เรือนจำกลางอุบลราชธานี ทัณฑสถานวัยหนุ่มกลาง และทัณฑสถานหญิงกลาง การแสดงจากวง “ฟ้างามขามแก่น” จากเรือนจำกลางขอนแก่น และการแสดงวงดนตรี “KP Band” จากเรือนจำกลางคลองไผ่ ทั้งนี้ เพื่อผ่อนคลายความตึงเครียดให้กับประชาชน โดยกิจกรรมในครั้งนี้ถือเป็นการฝึกวิชาชีพผู้ต้องขังด้านทักษะพิเศษ ที่มุ่งเน้นพัฒนาศักยภาพและส่งเสริมทักษะเฉพาะทางให้กับผู้ต้องขัง เพื่อเป็นการเตรียมความพร้อมภายหลังพ้นโทษ ตลอดจนการมีส่วนร่วมบำเพ็ญประโยชน์เพื่อสังคมได้อีกทางหนึ่ง
โอกาสนี้ รัฐมนตรีว่าการกระทรวงยุติธรรม พร้อมคณะผู้บริหารและเจ้าหน้าที่ในสังกัดกรมราชทัณฑ์ ร่วมนำสิ่งของเครื่องอุปโภคและบริโภคมอบให้กับทหารและผู้อำนวยการศูนย์พักพิงฯ เพื่อบรรเทาความเดือดร้อนและสนับสนุนการดำรงชีวิตขั้นพื้นฐานของผู้ประสบภัยในศูนย์พักพิงฯ

ที่มา : https://www.thaigov.go.th/news/contents/details/99547