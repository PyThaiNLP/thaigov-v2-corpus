รัฐบาลไทย-ข่าวทำเนียบรัฐบาล-ดีอี เตือนภัย “มิจฉาชีพ” เปิดบัญชี TikTok “ธ.กรุงไทย” ปลอม ลวงปล่อยสินเชื่อครัวเรือนละ 200,000 บ.ผ่อนนาน 60 เดือน ระวังหลอกดูดเงิน-ข้อมูลส่วนบุคคล

วันอาทิตย์ที่ 20 กรกฎาคม 2568
ดีอี เตือนภัย “มิจฉาชีพ” เปิดบัญชี TikTok “ธ.กรุงไทย” ปลอม ลวงปล่อยสินเชื่อครัวเรือนละ 200,000 บ.ผ่อนนาน 60 เดือน ระวังหลอกดูดเงิน-ข้อมูลส่วนบุคคล
ดีอี เตือนภัย “มิจฉาชีพ” เปิดบัญชี TikTok “ธ.กรุงไทย” ปลอม ลวงปล่อยสินเชื่อครัวเรือนละ 200,000 บ.ผ่อนนาน 60 เดือน ระวังหลอกดูดเงิน-ข้อมูลส่วนบุคคล
กระทรวงดิจิทัลเพื่อเศรษฐกิจและสังคม (ดีอี) ตรวจพบข่าวปลอมรายสัปดาห์ที่เกี่ยวข้องกับอาชญากรรมออนไลน์ ซึ่งประชาชนให้ความสนใจสูงสุดอันดับที่ 1 เรื่อง “ธนาคารกรุงไทยปล่อยสินเชื่อ ครัวเรือนละ 200,000 บาท ผ่อนนาน 60 เดือน” รองลงมาคือเรื่อง “เพจ ออมสินพลัส โดย ธ.ออมสิน เปิดขายหวยออนไลน์ถูกกฎหมาย” โดยขอให้ประชาชน อย่าหลงเชื่อข่าวปลอม เลือกเชื่อ-แชร์ ข้อมูลที่เป็นประโยชน์ หวั่นสร้างความสูญเสียทั้งข้อมูลส่วนบุคคล ทรัพย์สิน และอาจส่งผลกระทบต่อประชาชนในสังคมเป็นวงกว้าง
นายเวทางค์ พ่วงทรัพย์ เลขาธิการคณะกรรมการดิจิทัลเพื่อเศรษฐกิจและสังคมแห่งชาติ (BDE) ในฐานะโฆษกกระทรวงดิจิทัลเพื่อเศรษฐกิจและสังคม (ดีอี) กล่าวถึงผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 11 – 17 กรกฎาคม 2568 พบข้อความที่เข้ามาทั้งหมด 887,665 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 671 ข้อความ
สำหรับช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 627 ข้อความ ตามมาด้วยการแจ้งเบาะแสผ่าน Line Official จำนวน 36 ข้อความ และช่องทาง Facebook จำนวน 8 ข้อความ รวมเรื่องที่ต้องดำเนินการตรวจสอบทั้งหมด 214 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 89 เรื่อง โดยในจำนวนนี้เป็นข่าวปลอมเกี่ยวกับอาชญากรรมออนไลน์ที่ได้รับความสนใจจากประชาชนมากที่สุด 10 อันดับ ได้แก่
อันดับที่ 1 : เรื่อง ธนาคารกรุงไทยปล่อยสินเชื่อ ครัวเรือนละ 200,000 บาท ผ่อนนาน 60 เดือน
อันดับที่ 2 : เรื่อง เพจ ออมสินพลัส โดย ธ.ออมสิน เปิดขายหวยออนไลน์ถูกกฎหมาย
อันดับที่ 3 : เรื่อง OR เปิดเสนอขายหุ้นสามัญ IPO ให้ประชาชนทั่วไป เริ่มต้น 5,000 บาท ปันผลวันละ 1,480 บาท
อันดับที่ 4 : เรื่อง กระทรวงยุติธรรม เปิดเพจเฟซบุ๊กให้ผู้ถูกหลอกลวงทางออนไลน์ ลงทะเบียนรับเงินคืน
อันดับที่ 5 : เรื่อง โอ้กะจู๋ จับมือ OR เปิดขายหุ้น เริ่มต้น 1,000 บาท รับปันผล 390 บาทต่อวัน พร้อมผู้เชี่ยวชาญจาก ก.ล.ต. ให้คำแนะนำ
อันดับที่ 6 : เรื่อง PTT ส่ง SMS ให้คลิกลิงก์ใช้คะแนนสะสมก่อนหมดอายุ
อันดับที่ 7 : เรื่อง เจ้าหน้าที่กรมบัญชีกลาง ติดต่อแจ้งวิธีผูกบัญชีเพื่อขอรับเงิน ช.ค.บ.
อันดับที่ 8 : เรื่อง ลงทุนหุ้น OR เพื่อร่วมเป็นเจ้าของร้านกาแฟ เริ่มต้น 5,000.- รับปันผล 1,480.- /วัน
อันดับที่ 9 : เรื่อง ติดต่อรับเงินคืนจากการถูกฉ้อโกงออนไลน์ ผ่านเพจ กองอำนวยการรักษาความมั่นคงภายในราชอาณาจักร
อันดับที่ 10 : เรื่อง PTT ส่ง SMS แจ้งผู้ใช้บริการ ให้แลกคะแนนสะสมผ่านลิงก์
“เมื่อพิจารณาจากข่าวปลอมที่เกี่ยวข้องกับอาชญากรรมออนไลน์ ซึ่งประชาชนสนใจมากที่สุด จาก 10 อันดับข้างต้น พบว่าเป็นข่าวการชักชวนให้ลงทุนโดยอ้างชื่อหน่วยงานที่น่าเชื่อถือ ข่าวการให้บริการสินเชื่อของธนาคารรัฐ และข่าวการให้บริการของหน่วยงานที่น่าเชื่อถือ ซึ่งมีผลกระทบต่อทั้งตัวบุคคลที่เชื่อและแชร์ข้อมูลส่งต่อกันไปเป็นวงกว้าง ทำให้ประชาชนอาจตกเป็นเหยื่อของมิจฉาชีพ สร้างความเสียหายทั้งทรัพย์สินและข้อมูลส่วนบุคคลได้” นายเวทางค์ กล่าว
สำหรับอันดับ 1 เรื่อง “ธนาคารกรุงไทยปล่อยสินเชื่อ ครัวเรือนละ 200,000 บาท ผ่อนนาน 60 เดือน” กระทรวงดีอี ได้ประสานงาน ธนาคารกรุงไทย กระทรวงการคลัง ตรวจสอบพบว่า เป็นข้อมูลเท็จ โดยขอชี้แจงว่า ธนาคารกรุงไทยไม่มีบริการปล่อยสินเชื่อ ครัวเรือนละ 200,000 บาท ผ่อนนาน 60 เดือน ผ่านบัญชี TikTok ชื่อ bbbbi989 โดยบัญชีดังกล่าวเป็นมิจฉาชีพแฝงตัวมาหลอกลวง ซึ่งได้มีการนำภาพของธนาคารกรุงไทยไปแอบอ้าง ทั้งนี้ ธนาคารไม่มีนโยบายปล่อยสินเชื่อผ่านบัญชี TikTok ใด ๆ ทั้งสิ้น โดยหากต้องการสอบถามข้อมูลเพิ่มเติมสามารถติดต่อได้ที่ 02-111-1111 ตลอด 24 ชั่วโมง หรือที่เพจเฟซบุ๊ก Krungthai Care (https://www.facebook.com/krungthaibank) ดังนั้นขอเตือนประชาชนให้ระมัดระวังการสมัครขอรับสินเชื่อผ่านทางออนไลน์ ซึ่งเท่ากับเป็นการให้ข้อมูลส่วนบุคคลแก่มิจฉาชีพ
อย่างไรก็ตาม ดีอี มีความห่วงใยประชาชน เรื่องความตระหนักรู้เท่าทันข่าวปลอมที่ถูกแพร่กระจายบนสื่อออนไลน์ โซเชียล ซึ่งหากขาดความรู้เท่าทัน ส่งต่อข้อมูลข่าวปลอม ทำให้เกิดการหลงเชื่อ สร้างความเข้าใจที่คลาดเคลื่อน สร้างความเสียหายต่อทรัพย์สิน หรือข้อมูลส่วนบุคคล และอาจส่งผลกระทบต่อประชาชนในสังคมเป็นวงกว้าง ดังนั้นจึงควรตรวจสอบข้อเท็จจริงของข่าวหรือลิงก์เว็บไซต์ให้แน่ชัด
สามารถแจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.)
|  Line ID: @antifakenewscenter | เว็บไซต์ www.antifakenewscenter.com
--------------------------------------------------------------------------------------

ที่มา : https://www.thaigov.go.th/news/contents/details/98571