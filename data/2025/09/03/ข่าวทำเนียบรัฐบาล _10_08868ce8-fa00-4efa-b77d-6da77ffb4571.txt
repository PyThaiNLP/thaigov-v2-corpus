รัฐบาลไทย-ข่าวทำเนียบรัฐบาล-นายวีระพงษ์ ประภา ผู้แทนการค้าไทย หารือกับผู้บริหารบริษัทเทคโนโลยี ZTE Cooperation 

วันพุธที่ 9 กรกฎาคม 2568
นายวีระพงษ์ ประภา ผู้แทนการค้าไทย หารือกับผู้บริหารบริษัทเทคโนโลยี ZTE Cooperation
มุ่งผลักดันการลงทุนที่มีคุณภาพ เพื่อสนับสนุนการเปลี่ยนผ่านสู่เศรษฐกิจดิจิทัลของไทย
เมื่อวันที่ 8 กรกฎาคม 2568 นายวีระพงษ์ ประภา ได้พบหารือกับ Mr. James Zhang, Senior Vice President and Global President of Marketing of ZTE Cooperation และ Mr. Yan Changzhi CEO of ZTE Thailand เพื่อหารือแนวทางการขยายการลงทุนด้านเทคโนโลยี เพื่อส่งเสริมศักยภาพในการแข่งขันของไทยและการพัฒนาเศรษฐกิจอย่างยั่งยืน
ผู้บริหารบริษัท ZTE Cooperation ได้แสดงความสนใจขยายการลงทุนในประเทศไทย โดยบริษัท ZTE มียุทธศาสตร์ในการขยายขอบเขตการดำเนินงานของบริษัทจากที่มุ่งเน้นการผลิตเทคโนโลยีโทรคมนาคมเป็นหลัก ไปสู่การผลิตเทคโนโลยีดิจิทัลขั้นสูงมากขึ้น อาทิ เทคโนโลยี AI และ cloud ซึ่ง ZTE Cooperation เห็นว่า ไทยมีศักยภาพและจุดแข็งหลายด้าน โดยเฉพาะความพร้อมทางด้านโครงสร้างพื้นฐานของไทย ความมีเสถียรภาพของสังคมและโครงสร้างเศรษฐกิจ และตำแหน่งที่ตั้งเชิงยุทธศาสตร์ของไทยที่เป็นศูนย์กลางของอาเซียน โดยผู้บริหาร ZTE Cooperation แสดงความสนใจขยายการลงทุนและเพิ่มความร่วมมือกับภาคส่วนต่าง ๆ ของไทยเพิ่มเติม เพื่อส่งเสริมการเปลี่ยนผ่านสู่เศรษฐกิจดิจิทัลของไทยโดยใช้เทคโนโลยีขั้นสูงเป็นเครื่องมือส่งเสริมการเปลี่ยนผ่านนี้
ในโอกาสนี้ ผู้แทนการค้าไทย ได้เน้นย้ำวิสัยทัศน์และยุทธศาสตร์ของรัฐบาลในการส่งเสริมการกระจายความเสี่ยงและการลดการพึ่งพาตลาดใดตลาดหนึ่งมากเกินไป ตลอดจนให้ความสำคัญกับการพัฒนาศักยภาพและความสามารถในการแข่งขันของเศรษฐกิจของไทย ผ่านการส่งเสริมการเรียนรู้และการถ่ายทอดเทคโนโลยีกับประเทศคู่ค้าต่าง ๆ ทั้งนี้ ประเทศไทยให้ความสำคัญกับการดึงดูดการลงทุนที่มีคุณภาพและสร้างโอกาสให้กับทุกภาคส่วนของระบบเศรษฐกิจ โดยเฉพาะธุรกิจ SMEs และประชาชนได้เข้าถึงเทคโนโลยีและมีส่วนร่วมในการพัฒนาศักยภาพในการแข่งขันร่วมกันด้วย และพร้อมร่วมมือกับ ZTE Cooperation เพื่อส่งเสริมการลงทุนที่ได้ประโยชน์ร่วมกันทั้งสองฝ่าย
การหารือในครั้งนี้ สะท้อนโอกาสของไทยในการพัฒนาศักยภาพทางเศรษฐกิจไปสู่ระดับที่สูงขึ้นและมีประสิทธิภาพมากขึ้น โดยอาศัยการลงทุนที่มีคุณภาพและเน้นการส่งเสริมโอกาสให้กับทุกภาคส่วน ทั้งนี้ บริษัท ZTE Cooperation จัดเป็นบริษัทผู้ผลิตอุปกรณ์โทรศัพท์เคลื่อนที่และระบบโทรคมนาคมสัญชาติจีนที่ใหญ่เป็นอันดับสองของจีน และอันดับสี่ของโลก โดยปัจจุบันบริษัท ZTE Cooperation มีความร่วมมือกับหลายภาคส่วนของไทย และสนใจเพิ่มการลงทุนในไทย โดยเฉพาะในด้าน data center การพัฒนาบุคลากร และการใช้เทคโนโลยีเพื่อความยั่งยืน

ที่มา : https://www.thaigov.go.th/news/contents/details/98297