รัฐบาลไทย-ข่าวทำเนียบรัฐบาล-เลขา มท. 1 “ชนินทร์” รับมอบตู้ยาสามัญจากองค์การเภสัชกรรม ผนึกกำลังสร้างต้นแบบองค์กรสุขภาพดี ส่งเสริมสุขภาวะบุคลากรภาครัฐอย่างยั่งยืน

วันศุกร์ที่ 25 กรกฎาคม 2568
25/07/2568
พิมพ์
เลขา มท. 1 “ชนินทร์” รับมอบตู้ยาสามัญจากองค์การเภสัชกรรม ผนึกกำลังสร้างต้นแบบองค์กรสุขภาพดี ส่งเสริมสุขภาวะบุคลากรภาครัฐอย่างยั่งยืน
เลขา มท. 1 “ชนินทร์” รับมอบตู้ยาสามัญจากองค์การเภสัชกรรม ผนึกกำลังสร้างต้นแบบองค์กรสุขภาพดี ส่งเสริมสุขภาวะบุคลากรภาครัฐอย่างยั่งยืน
วันนี้ (25 ก.ค. 68) เวลา 10.30 น. นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย มอบหมายให้ นายชนินทร์ รุ่งธนเกียรติ เลขานุการรัฐมนตรีว่าการกระทรวงมหาดไทย รับมอบตู้ยาสามัญประจำกระทรวงมหาดไทยจากองค์การเภสัชกรรม กระทรวงสาธารณสุข โดยมี ภญ.ปาริชาติ แคล้วปลอดทุกข์ ผู้แทนผู้อำนวยการองค์การเภสัชกรรม และคณะ ร่วมเป็นเกียรติ
นายชนินทร์ ได้กล่าวแสดงความขอบคุณองค์การเภสัชกรรม ที่มีความห่วงใยข้าราชการและบุคลากรของกระทรวงมหาดไทยผู้ทำงานบำบัดทุกข์ บำรุงพี่น้องประชาชนอย่างต่อเนื่อง และยืนยันว่ากระทรวงมหาดไทยจะดูแลสวัสดิการและสุขภาวะความเป็นอยู่ที่ดีของชาวมหาดไทยทุกคนอย่างเหมาะสม เพื่อมีกำลังกายกำลังใจที่เข้มแข็งในการดูแลชีวิตความเป็นอยู่ของพี่น้องประชาชน พร้อมทั้งจะได้บูรณาการและประสานร่วมมือกันกับองค์การเภสัชกรรม กระทรวงสาธารณสุขในการขับเคลื่อนสร้างเสริมสุขภาพของประชาชนทุกคนร่วมกันต่อไป
สำหรับการมอบตู้ยาสามัญ ประจำกระทรวงมหาดไทย เป็นนโยบายหนึ่งขององค์การเภสัชกรรม ที่ดำเนินการภายใต้วิสัยทัศน์ "องค์กรหลักเพื่อความมั่นคงทางยาและเวชภัณฑ์ของประเทศ ที่ชาวไทยไว้วางใจและภาคภูมิใจ" ทำหน้าที่ผลิตยาและเวชภัณฑ์ รวมถึงดูแลสุขภาพของประชาชน จึงได้มอบตู้ยาให้กระทรวงมหาดไทยติดตั้งไว้ ณ อาคารศาลาว่าการกระทรวงมหาดไทย อันเป็นสิ่งจำเป็นและสำคัญอย่างยิ่งสำหรับสำหรับบุคลากรที่ปฏิบัติหน้าที่ประจำอยู่ที่ทำงาน หากเกิดอุบัติเหตุสามารถนำยาเหล่านี้ไปใช้รักษาอาการในเบื้องต้นได้

ที่มา : https://www.thaigov.go.th/news/contents/details/98823