รัฐบาลไทย-ข่าวทำเนียบรัฐบาล-“สมศักดิ์” หนุน “ศูนย์ตรวจสุขภาพแรงงานต่างด้าวครบวงจร รพ.สมุทรสาคร 4” นำร่องระบบบริการสุขภาพแรงงานต่างด้าว คัดกรองโรค ให้คำปรึกษา สร้างความปลอดภัย ลดความเสี่ยงโรคติดต่อ

วันศุกร์ที่ 25 กรกฎาคม 2568
“สมศักดิ์” หนุน “ศูนย์ตรวจสุขภาพแรงงานต่างด้าวครบวงจร รพ.สมุทรสาคร 4” นำร่องระบบบริการสุขภาพแรงงานต่างด้าว คัดกรองโรค ให้คำปรึกษา สร้างความปลอดภัย ลดความเสี่ยงโรคติดต่อ
รัฐมนตรีว่าการกระทรวงสาธารณสุข ลงพื้นที่สมุทรสาคร เปิดศูนย์ตรวจสุขภาพแรงงานต่างด้าวครบวงจร โรงพยาบาลสมุทรสาคร 4 (โรงพยาบาลวัดบางปลา)
ใช้เครื่องแสกนม่านตาระบุอัตลักษณ์ จัดบริการตรวจสุขภาพ คัดกรองโรค ให้คำปรึกษา บริหารจัดการข้อมูลอย่างมีประสิทธิภาพ หนุนเป็นศูนย์นำร่องระบบบริการสุขภาพแรงงานต่างด้าว เพื่อความปลอดภัย ลดความเสี่ยงโรคติดต่อ สร้างความมั่นใจให้กับนายจ้างและแรงงานในพื้นที่
วันนี้ (25 กรกฎาคม 2568) ที่ โรงพยาบาลสมุทรสาคร 4 (โรงพยาบาลวัดบางปลา) จ.สมุทรสาคร นายสมศักดิ์ เทพสุทิน รัฐมนตรีว่าการกระทรวงสาธารณสุข พร้อมด้วย นพ.โอภาส การย์กวินพงศ์ ปลัดกระทรวงสาธารณสุข นายนริศ นิรามัยวงศ์ ผู้ว่าราชการจังหวัดสมุทรสาคร เปิดศูนย์ตรวจสุขภาพแรงงานต่างด้าวครบวงจร โดยมี ผู้บริหาร บุคลากรกระทรวงสาธารณสุข หน่วยงานที่เกี่ยวข้อง อาสาสมัครสาธารณสุขประจำหมู่บ้าน (อสม.) และอาสาสมัครสาธารณสุขต่างด้าว (อสต.) ร่วมงาน
นายสมศักดิ์กล่าวว่า จังหวัดสมุทรสาครเป็นหนึ่งในจังหวัดศูนย์กลางเศรษฐกิจและอุตสาหกรรมที่สำคัญ ของประเทศ โดยเฉพาะด้านประมงและแปรรูปอาหาร ทำให้มีแรงงานจำนวนมากเข้ามาอาศัยและประกอบอาชีพในพื้นที่ จากข้อมูลเดือนมกราคม - พฤษภาคม 2568 พบว่า มีแรงงานไทยและต่างด้าว รวม 621,198 คน เป็นแรงงานไทย 273,654 คน และแรงงานต่างด้าว 347,544 คน จึงเป็นต้องจัดระบบบริการสุขภาพดูแลประชากรกลุ่มต่างๆ อย่างครอบคลุม โดยเฉพาะการตรวจสุขภาพคัดกรองโรคในแรงงานต่างด้าว ซึ่งจะช่วยสร้างความปลอดภัยแก่แรงงาน ลดความเสี่ยงของโรคติดต่อ และสร้างความมั่นใจให้กับนายจ้างและแรงงานในพื้นที่ เป็นการสร้างภูมิคุ้มกันให้กับระบบสาธารณสุขของคนไทยทั้งประเทศ
นายสมศักดิ์ กล่าวต่อว่า การจัดตั้งศูนย์ตรวจสุขภาพแรงงานต่างด้าวครบวงจร ถือเป็นการยกกระดับการเข้าถึงบริการสุขภาพ ด้วยการนำระบบเทคโนโลยีที่ทันสมัย IRIS Scan สำหรับแสกนม่านตาเพื่อระบุอัตลักษณ์และยืนยันตัวตนมาใช้ และจัดระบบบริการในรูปแบบเบ็ดเสร็จ ตั้งแต่การตรวจสุขภาพ คัดกรองโรค ให้คำปรึกษา และการบริหารจัดการข้อมูลอย่างมีประสิทธิภาพ  ซึ่งจะช่วยสร้างมาตรฐานด้านสุขอนามัยที่ดี เสริมเศรษฐกิจของจังหวัดสมุทรสาครและของประเทศให้มีความมั่งคั่ง ยั่งยืน โดยศูนย์ตรวจสุขภาพแห่งนี้ จะเป็นต้นแบบในการขยายผลการให้บริการสุขภาพแก่แรงงานต่างด้าวในพื้นที่อื่นๆ ต่อไป
พร้อมกันนี้ รัฐมนตรีว่าการกระทรวงสาธารณสุข ได้มอบเครื่อง IRIS Scan ให้กับโรงพยาบาลกระทุ่มแบน โรงพยาบาลบ้านแพ้ว (องค์การมหาชน) สำนักงานสาธารณสุขอำเภอ และ รพ.สต. ในเขตอำเภอเมืองสมุทรสาคร ไว้ใช้งานด้วย
****************************************** 25 กรกฎาคม 2568

ที่มา : https://www.thaigov.go.th/news/contents/details/98809