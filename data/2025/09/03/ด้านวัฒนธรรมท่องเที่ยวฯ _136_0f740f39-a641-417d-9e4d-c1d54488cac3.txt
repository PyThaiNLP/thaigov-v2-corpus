รัฐบาลไทย-ข่าวทำเนียบรัฐบาล-​กระทรวงวัฒนธรรม ต้อนรับเยาวชนไทยคืนถิ่น โครงการดีๆเปิดโอกาสเด็กไทยในต่างแดน หวนคืนความเป็นไทยช่วงปิดเทอม เรียนรู้นาฏศิลป์ ดนตรีไทย แหล่งประวัติศาสตร์ 

วันพฤหัสบดีที่ 31 กรกฎาคม 2568
​กระทรวงวัฒนธรรม ต้อนรับเยาวชนไทยคืนถิ่น โครงการดีๆเปิดโอกาสเด็กไทยในต่างแดน หวนคืนความเป็นไทยช่วงปิดเทอม เรียนรู้นาฏศิลป์ ดนตรีไทย แหล่งประวัติศาสตร์
​กระทรวงวัฒนธรรม ต้อนรับเยาวชนไทยคืนถิ่น โครงการดีๆเปิดโอกาสเด็กไทยในต่างแดน หวนคืนความเป็นไทยช่วงปิดเทอม เรียนรู้นาฏศิลป์ ดนตรีไทย แหล่งประวัติศาสตร์ พร้อมเป็นทูตวัฒนธรรมไทยในต่างประเทศอย่างยั่งยืน
กระทรวงวัฒนธรรม ต้อนรับเยาวชนไทยคืนถิ่น โครงการดีๆเปิดโอกาสเด็กไทยในต่างแดน หวนคืนความเป็นไทยช่วงปิดเทอม เรียนรู้นาฏศิลป์ ดนตรีไทย แหล่งประวัติศาสตร์ พร้อมเป็นทูตวัฒนธรรมไทยในต่างประเทศอย่างยั่งยืน
วันที่ 31 กรกฎาคม 2568 นายพลภูมิ วิภัติภูมิประเทศ ผู้ช่วยรัฐมนตรีประจำกระทรวงวัฒนธรรม เป็นประธานพิธีเปิดโครงการเยาวชนเชื้อสายไทยคืนถิ่น ประจำปี 2568 โดยมี นางรักชนก โคจรานนท์ รองปลัดกระทรวงวัฒนธรรม ผู้บริหาร วิทยากร และเยาวชนที่เข้าร่วมโครงการ เข้าร่วม ณ ศูนย์ประชุมกระทรวงวัฒนธรรม ชั้น 8 อาคารวัฒนธรรมวิศิษฏ์ กระทรวงวัฒนธรรม
นายพลภูมิ กล่าวว่า กระทรวงวัฒนธรรม (วธ.) ร่วมกับเครือข่ายวัฒนธรรมไทย จัดกิจกรรมโครงการเยาวชนเชื้อสายไทยคืนถิ่น ซึ่งจัดมาอย่างต่อเนื่อง ตั้งแต่ปี พ.ศ. 2551 ถึงปี พ.ศ. 2568 รวม 15 ครั้ง เพื่อให้เยาวชนไทยในต่างประเทศได้มีโอกาสกลับมาเยือนแผ่นดินของบรรพบุรุษ ได้เรียนรู้ประวัติศาสตร์ ศิลปะ วัฒนธรรม ประเพณีของไทย โดยเข้าร่วมกิจกรรมกลุ่มร่วมกับศิลปิน วิทยากร ผู้เชี่ยวชาญในหลากหลายสาขา ณ สถานที่ที่เป็นเอกลักษณ์โดดเด่นในพื้นที่กรุงเทพมหานครและจังหวัดต่าง ๆ ของประเทศไทย
นายพลภูมิ กล่าวอีกว่า สำหรับปี 2568 เยาวชนที่ร่วมโครงการ มีจำนวน 30 คน จากทั่วโลก จะได้ลงพื้นที่จังหวัดกาญจนบุรี ระหว่างวันที่ 31 กรกฎาคม 2568 ถึงวันที่ 4 สิงหาคม 2568 ซึ่งเป็นพื้นที่ที่มีศักยภาพในการเสนอเข้าร่วมเป็นเมืองสร้างสรรค์ โดยเยาวชนจะได้รับทั้งแรงบันดาลใจในการถ่ายทอดวิถีวัฒนธรรมไทยในรูปแบบร่วมสมัยในกลุ่มคนรุ่นใหม่ผ่านกิจกรรมการเรียนรู้วัฒนธรรมและฝึกทักษะการผลิตสื่อเบื้องต้น รวมถึงได้ทำกิจกรรม ณ แหล่งเรียนรู้ทางวัฒนธรรมที่หลากหลายและสร้างสรรค์ อาทิ นาฏศิลป์ ดนตรีไทย มารยาทไทย กิจกรรมชุมชนคุณธรรม ทัศนศึกษา ณ สถานที่สำคัญทางประวัติศาสตร์ พิพิธภัณฑ์ แหล่งการเรียนรู้ทางวัฒนธรรม แหล่งการเรียนรู้ด้านภาพยนตร์ ตลอดจนเยี่ยมชมผลิตภัณฑ์ชุมชน ชุมชนคุณธรรมฯ อาทิ อุทยานประวัติศาสตร์เมืองสิงห์ พิพิธภัณฑสถานแห่งชาติ บ้านเก่า ศาลหลักเมืองกาญจนบุรี สะพานข้ามแม่น้ำแคว โรงงานกระดาษไทยกาญจนบุรี พิพิธภัณฑ์ทางรถไฟไทย-พม่า และเมืองมัลลิกา ร.ศ. 124 เพื่อเรียนรู้ความงดงามด้านศิลปะ เรียนรู้วิถีของคนไทยจากประสบการณ์ตรง
“โครงการดังกล่าว นอกจากจะเป็นการฟื้นฟูจิตสำนึกความเป็นไทยและเสริมสร้างความเข้มแข็งของชุมชนไทยในต่างแดนแล้ว ยังส่งผลให้ชุมชนไทยในต่างแดนเหล่านี้ เป็นพลังส่วนหนึ่งของสังคมไทยที่มีส่วนร่วมในการพัฒนาสังคมไทยให้เป็นสังคมที่มีสันติสุข เป็นทูตวัฒนธรรม (Cultural Diplomacy) และเป็นตัวแทนที่ดีของชาวไทยในต่างแดน สามารถสื่อสารความรู้ด้านวัฒนธรรมไทยไปสู่ประชากรในดินแดนที่ตนตั้งถิ่นฐาน ฟื้นฟูภาพลักษณ์ของความเป็นไทย (Thainess) นำผลการเรียนรู้ศิลปวัฒนธรรมไทยจากประสบการณ์ตรง สู่การเผยแพร่ศิลปวัฒนธรรมไทยให้กับเครือข่าย เสริมสร้างความเข้มแข็งให้กับเครือข่ายชุมชนไทยและขยายความร่วมมือด้านเครือข่ายในการเผยแพร่วัฒนธรรมไทยในต่างประเทศอย่างยั่งยืน” นายพลภูมิ กล่าว

ที่มา : https://www.thaigov.go.th/news/contents/details/99160