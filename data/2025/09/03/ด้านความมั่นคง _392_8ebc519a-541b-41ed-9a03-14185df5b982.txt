รัฐบาลไทย-ข่าวทำเนียบรัฐบาล-กรมเสมียนตรา จัดการอบรมให้ความรู้ในหัวข้อ “คุณธรรมจริยธรรมสำหรับเจ้าหน้าที่ของรัฐ” และ “สิทธิมนุษยชนขั้นพื้นฐาน” แก่กำลังพลของสำนักงานปลัดกระทรวงกลาโหม

วันพุธที่ 20 สิงหาคม 2568
กรมเสมียนตรา จัดการอบรมให้ความรู้ในหัวข้อ “คุณธรรมจริยธรรมสำหรับเจ้าหน้าที่ของรัฐ” และ “สิทธิมนุษยชนขั้นพื้นฐาน” แก่กำลังพลของสำนักงานปลัดกระทรวงกลาโหม
เมื่อวันจันทร์ที่ 18 สิงหาคม 2568 เวลา 1300 พลเอก พุฒิประสิทธิ์ จิระมะกร เจ้ากรมเสมียนตรา เป็นผู้แทน พลเอก ธราพงษ์ มะละคำ รองปลัดกระทรวงกลาโหม/ประธานกรรมการ คณะกรรมการมาตรฐานจริยธรรมกระทรวงกลาโหม
เป็นประธานในพิธีเปิดการอบรมให้ความรู้ในหัวข้อ “สิทธิมนุษยชนขั้นพื้นฐาน” และ “คุณธรรมจริยธรรมสำหรับเจ้าหน้าที่ของรัฐ” ให้กับกำลังพล สังกัด สำนักงานปลัดกระทรวงกลาโหม จำนวน 260 นาย ณ ห้องพินิตประชานาถ ในศาลาว่าการกลาโหมและอบรมผ่านระบบเครื่อข่ายคอมพิวเตอร์
โดยได้รับเกียรติจาก นางสาวสุภัทรา นาคะผิว คณะกรรมการสิทธิมนุษยชนแห่งชาติ เป็นวิทยากรบรรยายในหัวข้อ “สิทธิมนุษยชนขั้นพื้นฐาน” และ พันเอก ชวพล เกตุชู รองผู้อำนวยการสำนักงานกำลังพล กรมเสมียนตรา บรรยายในหัวข้อ “คุณธรรมจริยธรรมสำหรับเจ้าหน้าที่ของรัฐ” การจัดอบรมในครั้งนี้มีวัตถุประสงค์เพื่อเสริมสร้างความรู้ ความเข้าใจเกี่ยวกับสิทธิมนุษยชนขั้นพื้นฐาน และคุณธรรมจริยธรรม
ซึ่งเป็นมาตรการส่งเสริมความประพฤติที่ดีให้กับกำลังพล กระทรวงกลาโหม ในฐานะเป็นเจ้าหน้าที่รัฐ ให้สามารถประพฤติปฏิบัติตน ตามประมวลจริยธรรมของกระทรวงกลาโหมได้อย่างเคร่งครัด ตามนโยบายของปลัดกระทรวงกลาโหมในการขับเคลื่อนสำนักงานปลัดกระทรวงกลาโหม ให้เป็นองค์กรคุณธรรมอย่างเป็นรูปธรรม

ที่มา : https://www.thaigov.go.th/news/contents/details/99929