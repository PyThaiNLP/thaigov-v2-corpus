รัฐบาลไทย-ข่าวทำเนียบรัฐบาล-รัฐบาล..จัดไว้อาลัยพร้อมชาวกันทรลักษ์ สื่อมวลชน ร่วมวางดอกไม้แด่ ประชาชนผู้บริสุทธิ์ที่เสียชีวิต จากการยิงจรวด BM-21 ของกัมพูชา อย่างโหดเหี้ยมเข้าใส่พลเรือน 

วันเสาร์ที่ 2 สิงหาคม 2568
รัฐบาล..จัดไว้อาลัยพร้อมชาวกันทรลักษ์ สื่อมวลชน ร่วมวางดอกไม้แด่ ประชาชนผู้บริสุทธิ์ที่เสียชีวิต จากการยิงจรวด BM-21 ของกัมพูชา อย่างโหดเหี้ยมเข้าใส่พลเรือน
ที่ปั๊มน้ำมัน ปตท. บ้านผือ กันทรลักษ์  ศรีสะเกษ
วันนี้  ตั้งแต่เวลา 09.30 น  ณ ปั๊มน้ำมัน ปตท. บ้านผือ อำเภอกันทรลักษ์  จังหวัดศรีสะเกษ นางสาวภคนันท์ ศิลาอาสน์  รองเลขาธิการนายกรัฐมนตรีฝ่ายบริหาร จัดกิจกรรม ด้วยการเชิญชวนให้ร่วมวางดอกไม้แสดงความอาลัย และร่วมส่งดวงวิญญาณของผู้เสียชีวิต โดยมีประชาชนชาวอำเภอกันทรลักษ์ สื่อมวลชนไทยและสื่อต่างประเทศ  สื่อท้องถิ่น รวมทั้งประชาชนที่ทราบข่าว ได้เดินทางมาร่วมวางดอกไม้ แสดงความอาลัยเป็นจำนวนมาก   และหลังจากที่มีการเผยแพร่ในโลกโซเชียลมีเดีย เรื่องวางดอกไม้ส่งดวงวิญญาณ ผู้เสียชีวิตในเหตุการณ์ถูกกัมพูชาถล่มร้านสะดวกซื้อ  ขณะนี้มีประชาชนจำนวนมากหลั่งไหลมาวางดอกไม้เพื่อร่วมส่งดวงวิญญาณผู้เสียชีวิตในเหตุการณ์
ชาวเน็ตหลายคนยังรวมบรรยาย ความรู้สึกที่ยังคงเสียใจต่อเหตุการณ์ดังกล่าว อาทิ “ขอแสดงความอาลัยและบันทึกไว้สำหรับการสูญเสีย สาเหตุเกิดจากความไร้ซึ่งมนุษยธรรมของผู้นำประเทศกัมพูชา ” เป็นต้น
วานนี้ รัฐบาล โดย ศบ. ทก. กระทรวงการต่างประเทศ กองทัพบกและกรมประชาสัมพันธ์ นำคณะเอกอัครราชทูต ทูตทหาร จาก 23 ประเทศ  พร้อมด้วยสื่อมวลชนไทยและต่างประเทศ  150 คน กว่า 40 สำนักข่าวทั่วโลก ลงพื้นที่เพื่อได้รับกระทบจากสถานการณ์ และได้พูดคุยกับประชาชนในพื้นที่ทำให้ผู้แทนประเทศรับทราบข้อเท็จจริง และเห็นภาพความเสียหายและผลกระทบด้วยตัวเอง  โดยผู้แทนหลายประเทศแสดงความเสียใจต่อการสูญเสียที่เกิดขึ้น พร้อมสนับสนุนแนวทางของไทยในการแก้ปัญหาด้วยสันติวิธี
อนึ่ง เมื่อวันที่ 24 กรกฎาคม ที่ผ่านมา กองทัพกัมพูชา โจมตีพื้นที่พลเรือน ได้ยิงจรวด BM-21  ตกบริเวณ ปั๊มน้ำมัน ปตท. บ้านผือ กันทรลักษ์  ศรีสะเกษ ทำให้มีผู้เสียชีวิตในพื้นที่ทันที 8 ศพ ซึ่งรวมถึงเด็กอายุ  5 ขวบด้วย ////

ที่มา : https://www.thaigov.go.th/news/contents/details/99236