รัฐบาลไทย-ข่าวทำเนียบรัฐบาล-กก. กำชับท่องเที่ยวและกีฬาจังหวัด เข้มงวด ดูแลนักท่องเที่ยวพายุเข้า น้ำท่วม น้ำหลาก หลีกเลี่ยงอุบัติเหตุสูญเสีย

วันพฤหัสบดีที่ 24 กรกฎาคม 2568
กก. กำชับท่องเที่ยวและกีฬาจังหวัด เข้มงวด ดูแลนักท่องเที่ยวพายุเข้า น้ำท่วม น้ำหลาก หลีกเลี่ยงอุบัติเหตุสูญเสีย
กก. กำชับท่องเที่ยวและกีฬาจังหวัด เข้มงวด ดูแลนักท่องเที่ยวพายุเข้า น้ำท่วม น้ำหลาก หลีกเลี่ยงอุบัติเหตุสูญเสีย
วันนี้ ( 24 กค 68) นางสาวนัทรียา ทวีวงศ์ ปลัดกระทรวงการท่องเที่ยวและกีฬา สั่งการกำชับให้หน่วยงานภายใต้สังกัดกระทรวงที่อยู่ตามจังหวัดและภูมิภาคต่างๆ ให้เข้มงวดกวดขันระมัดระวังดูแลนักท่องเที่ยวในพื้นที่ประสบภัยพายุวิภา
จากสถานการณ์พายุวิภาพัดผ่านประเทศไทยส่งผลให้เกิดอุทกภัยในหลายพื้นที่โดยเฉพาะในจังหวัด ภาคเหนือ ภาคกลางตอนบน ภาคตะวันออก และภาคตะวันออกเฉียงเหนือในบางพื้นที่ ซึ่งอาจมีทั้งน้ำท่วม ดินถล่ม หรือน้ำหลาก จึงขอให้จังหวัดในพื้นที่ดังกล่าวเข้าไปตรวจตราสถานที่ท่องเที่ยว เพื่อกำชับดูแลและเข้มงวดนักท่องเที่ยวไม่ให้เข้าไปในพื้นที่เสี่ยง พร้อมทั้งกำชับให้ผู้ประกอบการ เช่น โรงแรม ได้เตือนและให้ข้อมูลแก่นักท่องเที่ยว ซึ่งเท่าที่ได้รับรายงานทราบว่าจังหวัดที่มีผลกระทบหนัก ได้แก่ เชียงราย พะเยา น่าน ลำปาง นครพนม สกลนคร และสุโขทัย
ทั้งนี้ในจังหวัดดังกล่าวเป็นที่นิยมของนักท่องเที่ยว  จึงขอให้เจ้าหน้าที่หน่วยงานที่เกี่ยวข้องเร่งดูแลและฟังประกาศเตือน เพื่อจะได้แนะนำและให้ข้อมูลนักท่องเที่ยวป้องกันความเสียหายที่จะเกิดขึ้นได้ในช่วงนี้

ที่มา : https://www.thaigov.go.th/news/contents/details/98740