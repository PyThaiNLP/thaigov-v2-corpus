รัฐบาลไทย-ข่าวทำเนียบรัฐบาล-​รองปลัดฯ ศุภกิจ เปิดอบรม “MIND INSPECTOR” รุ่นที่ 5 เสริมเขี้ยวเล็บเจ้าหน้าที่ตรวจโรงงานทั่วประเทศ สร้างมาตรฐานความปลอดภัยและสิ่งแวดล้อมแบบมืออาชีพ

วันอังคารที่ 29 กรกฎาคม 2568
29/07/2568
พิมพ์
​รองปลัดฯ ศุภกิจ เปิดอบรม “MIND INSPECTOR” รุ่นที่ 5 เสริมเขี้ยวเล็บเจ้าหน้าที่ตรวจโรงงานทั่วประเทศ สร้างมาตรฐานความปลอดภัยและสิ่งแวดล้อมแบบมืออาชีพ
​รองปลัดฯ ศุภกิจ เปิดอบรม “MIND INSPECTOR” รุ่นที่ 5 เสริมเขี้ยวเล็บเจ้าหน้าที่ตรวจโรงงานทั่วประเทศ สร้างมาตรฐานความปลอดภัยและสิ่งแวดล้อมแบบมืออาชีพ
วันที่ 24 กรกฎาคม 2568 นายศุภกิจ บุญศิริ รองปลัดกระทรวงอุตสาหกรรม เป็นประธานเปิดการฝึกอบรมเชิงปฏิบัติการ เรื่อง “เทคนิคการตรวจโรงงานอย่างมืออาชีพ” ภายใต้โครงการตรวจโรงงานที่มีความเสี่ยงสูงและมีผลกระทบต่อชุมชนและสิ่งแวดล้อมครอบคลุมทั้ง 76 จังหวัด ประจำปีงบประมาณ พ.ศ. 2568 (MIND INSPECTOR) รุ่นที่ 5 ซึ่งจัดขึ้นระหว่างวันที่ 20 – 25 กรกฎาคม 2568 โดยมี นายกฤศ จันทร์สุวรรณ ผู้ตรวจราชการกระทรวงอุตสาหกรรม นายวชิระ ไม้แพ นิติกรทรงคุณวุฒิ นายบวรวิทย์ อัครจันทโชติ ผู้อำนวยการกองตรวจราชการ สำนักงานปลัดกระทรวงอุตสาหกรรม นายสุรศักดิ์ จันทร์ชุม อุตสาหกรรมจังหวัดฉะเชิงเทรา นายวิเชียร ทองด้วง อุตสาหกรรมจังหวัดปราจีนบุรี เจ้าหน้าที่จากสำนักงานอุตสาหกรรมจังหวัด (สอจ.) จำนวน 41 คน และเจ้าหน้าที่จากกรมโรงงานอุตสาหกรรม (กรอ.) จำนวน 11 คน รวมทั้งสิ้น 52 คน และเจ้าหน้าที่ที่เกี่ยวข้อง เข้าร่วม ณ โรงแรมซันธารา เวลเนส รีสอร์ท แอนด์ โฮเทล จังหวัดฉะเชิงเทรา
การฝึกอบรมในครั้งนี้มีวัตถุประสงค์เพื่อเสริมสร้างความรู้ ความเข้าใจ เพิ่มทักษะ (Up Skill) และยกระดับขีดความสามารถในการตรวจโรงงานอย่างถูกต้องภายใต้กรอบของกฎหมาย ระเบียบ และข้อบังคับ โดยมุ่งหวังให้เจ้าหน้าที่มีความเชี่ยวชาญในสายงาน สามารถปฏิบัติงานอย่างถูกต้องตามหลักวิชาการ และเป็นไปตามมาตรฐานสากล
ภายในหลักสูตรประกอบด้วยกิจกรรมการเรียนรู้ทั้งภาคทฤษฎีและภาคปฏิบัติ อาทิ การสรุปแนวทางและข้อเสนอแนะในการตรวจโรงงานอย่างมืออาชีพ ตลอดจนแลกเปลี่ยนประสบการณ์ระหว่างเจ้าหน้าที่ในพื้นที่ เพื่อนำไปสู่การยกระดับมาตรฐานการกำกับดูแลโรงงานทั่วประเทศอย่างเป็นระบบ
นายศุภกิจ บุญศิริ กล่าวในพิธีเปิดว่า “เจ้าหน้าที่สำนักงานอุตสาหกรรมจังหวัดในสังกัดสำนักงานปลัดกระทรวงอุตสาหกรรมเปรียบเสมือนผู้แทนของกระทรวงในส่วนภูมิภาค ที่มีบทบาทสำคัญในหลายมิติ ทั้งในด้านนโยบายและแผน การส่งเสริมและพัฒนาอุตสาหกรรม การอนุญาตประกอบกิจการโรงงานและเหมืองแร่ รวมถึงการกำกับดูแลด้านสิ่งแวดล้อมและความปลอดภัย จึงจำเป็นต้องมีความรู้ ความเข้าใจ และสามารถนำกฎหมาย กฎระเบียบ และแนวทางปฏิบัติมาใช้ได้อย่างถูกต้องและเหมาะสม”
โดยเฉพาะการใช้อำนาจหน้าที่ตามมาตรา 8 แห่งพระราชบัญญัติโรงงาน พ.ศ. 2535 และที่แก้ไขเพิ่มเติม ซึ่งให้อำนาจแก่พนักงานเจ้าหน้าที่ เช่น อุตสาหกรรมจังหวัด ในการตรวจสอบ ควบคุม กำกับ แก้ไข และสั่งการในกรณีที่พบว่าโรงงานดำเนินการไม่เป็นไปตามกฎหมาย หรือส่งผลกระทบต่อสิ่งแวดล้อม ความปลอดภัย หรือประชาชนในพื้นที่ โดยสามารถมีคำสั่งให้ปรับปรุง แก้ไข ระงับ หรือแม้แต่สั่งปิดโรงงานชั่วคราวได้ตามอำนาจหน้าที่ที่กฎหมายกำหนด ซึ่งถือเป็นกลไกสำคัญในการสร้างความมั่นใจแก่ประชาชน และป้องกันความเสียหายที่อาจเกิดขึ้นต่อสิ่งแวดล้อมและสุขภาพของชุมชน รวมถึงบทบาทของอุตสาหกรรมจังหวัดในฐานะหัวหน้าหน่วยงานระดับจังหวัดที่ต้องขับเคลื่อนยุทธศาสตร์ของกระทรวงสู่การปฏิบัติอย่างเป็นรูปธรรม โดยสามารถบูรณาการนโยบายจากระดับชาติลงสู่ระดับพื้นที่ เช่น นโยบาย “สู้ เซฟ สร้าง ปฏิรูปอุตสาหกรรมไทย ด้วยหัวและใจ” นโยบาย “ตรวจสุดซอย กากอุตสาหกรรม” รวมถึงแนวนโยบายการพัฒนาอุตสาหกรรมควบคู่กับชุมชนใน 4 มิติ เพื่อประโยชน์สูงสุดแก่ประชาชนในพื้นที่
นอกจากนี้ ยังได้เน้นย้ำให้เจ้าหน้าที่ทุกคนยึดหลัก “3E” เป็นแนวทางสำคัญในการปฏิบัติงาน ได้แก่ 1) Engineering (วิศวกรรม): การใช้ความรู้ด้านวิศวกรรมในการตรวจสอบ วิเคราะห์ และวางระบบ เช่น ระบบบำบัดมลพิษ ระบบไฟฟ้า ระบบระบายอากาศ การควบคุมเสียงและฝุ่น รวมถึงการใช้เทคโนโลยีดิจิทัล เช่น i-Auditor และ i-Industry เพื่อเพิ่มประสิทธิภาพการตรวจโรงงาน 2) Enforcement (การบังคับใช้กฎหมาย): การใช้อำนาจตามกฎหมายอย่างเคร่งครัด โปร่งใส และเป็นธรรม เพื่อควบคุมและแก้ไขการดำเนินกิจการให้เป็นไปตามกฎหมาย โดยมีเป้าหมายเพื่อความปลอดภัยของประชาชนและสิ่งแวดล้อม 3) Education (การให้ความรู้): การส่งเสริมและสร้างความเข้าใจแก่ผู้ประกอบการ ชุมชน และเจ้าหน้าที่ในพื้นที่ ให้ตระหนักถึงหน้าที่และร่วมมือกันดูแลโรงงาน ผ่านการให้คำแนะนำ ฝึกอบรม และกิจกรรมมีส่วนร่วมอย่างต่อเนื่อง โดยเฉพาะหลักความปลอดภัยและสิ่งแวดล้อม ว่าเป็นสิ่งที่ต้องยึดถืออย่างเข้มงวดตลอดกระบวนการ โดยเฉพาะในช่วงต้นน้ำของระบบอุตสาหกรรม ตั้งแต่ ขั้นตอนการขออนุญาตประกอบกิจการโรงงาน ซึ่งถือเป็นด่านแรกที่ต้องดำเนินการอย่างรอบคอบ ตรวจสอบข้อมูลด้านสิ่งแวดล้อม แผนการจัดการของเสีย และความพร้อมด้านความปลอดภัยอย่างเข้มงวด เพื่อป้องกันปัญหาในระยะยาว โดยร่างพระราชบัญญัติกากของเสียอุตสาหกรรม พ.ศ. .... ซึ่งเป็นนโยบายสำคัญของนายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ว่าเป็นกฎหมายฉบับใหม่ที่มุ่งยกระดับการจัดการของเสียจากภาคอุตสาหกรรมอย่างมีระบบ ครอบคลุมตั้งแต่การจัดเก็บ ขนส่ง คัดแยก ไปจนถึงการกำจัดหรือรีไซเคิล โดยเน้นการควบคุมที่มีประสิทธิภาพ ตรวจสอบได้ และมีเป้าหมายเพื่อปกป้องชุมชนและสิ่งแวดล้อมอย่างแท้จริง โดยต้องเริ่มต้นให้ดีตั้งแต่การอนุญาตประกอบกิจการ ควบคู่กับการตรวจโรงงานอย่างเข้มข้นและเป็นระบบ เพื่อให้เกิดอุตสาหกรรมที่เติบโตควบคู่กับชุมชน และให้ตระหนักถึงบทบาทความเป็นผู้นำของหน่วยงานในพื้นที่ โดยต้องนำองค์ความรู้และประสบการณ์จากการฝึกอบรมไปปรับใช้ในการปฏิบัติงานให้เกิดผลเป็นรูปธรรม เพื่อให้สำนักงานอุตสาหกรรมจังหวัดสามารถตอบสนองความต้องการของประชาชนและผู้ประกอบการในพื้นที่ได้อย่างแท้จริง และร่วมกันขับเคลื่อนภาคอุตสาหกรรมไทยสู่ความยั่งยืนต่อไป

ที่มา : https://www.thaigov.go.th/news/contents/details/99020