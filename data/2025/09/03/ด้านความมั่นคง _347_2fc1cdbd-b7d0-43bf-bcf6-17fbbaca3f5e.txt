รัฐบาลไทย-ข่าวทำเนียบรัฐบาล-“ธีรรัตน์” มอบรางวัลสตรีผู้ขับเคลื่อนงานบำบัดทุกข์ บำรุงสุขดีเด่น พร้อมหนุนพลังสตรีขับเคลื่อนสิ่งที่ดีงามในการพัฒนาประเทศไทยให้มีความยั่งยืนอย่างต่อเนื่อง

วันพฤหัสบดีที่ 14 สิงหาคม 2568
14/08/2568
พิมพ์
“ธีรรัตน์” มอบรางวัลสตรีผู้ขับเคลื่อนงานบำบัดทุกข์ บำรุงสุขดีเด่น พร้อมหนุนพลังสตรีขับเคลื่อนสิ่งที่ดีงามในการพัฒนาประเทศไทยให้มีความยั่งยืนอย่างต่อเนื่อง
“ธีรรัตน์” มอบรางวัลสตรีผู้ขับเคลื่อนงานบำบัดทุกข์ บำรุงสุขดีเด่น พร้อมหนุนพลังสตรีขับเคลื่อนสิ่งที่ดีงามในการพัฒนาประเทศไทยให้มีความยั่งยืนอย่างต่อเนื่อง
วันนี้ (14 ส.ค. 68) เวลา 10.15 น. นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เป็นประธานมอบโล่เกียรติยศ “รางวัลสตรีดีเด่นการขับเคลื่อนนโยบายกระทรวงมหาดไทย” ประจำปี 2568 รวม 152 รางวัล โดยมี นายสยาม ศิริมงคล อธิบดีกรมการพัฒนาชุมชน นายวรงค์ แสงเมือง นายไพโรจน์ โสภาพร รองอธิบดีกรมการพัฒนาชุมชน พร้อมผู้ตรวจราชการกรม หัวหน้าหน่วยงานในสังกัดกรมการพัฒนาชุมชน ประธานคณะกรรมการพัฒนาสตรี 76 จังหวัด และสตรีดีเด่นฯ ร่วมในพิธี ณ ศูนย์แสดงสินค้าและการประชุมอิมแพค เมืองทองธานี อ.ปากเกร็ด จ.นนทบุรี
นางสาวธีรรัตน์ กล่าวว่า ตนให้ความสำคัญกับพลังของสตรีมาก ๆ ด้วยการส่งเสริมให้พี่น้องสตรีได้ใช้โอกาสที่มีในการทำหน้าที่ของตนเองเพื่อส่งเสริมพลังสตรีในการขับเคลื่อนประเทศอย่างดีที่สุดไปด้วยกัน จึงขอแสดงความยินดีกับผู้ได้รับรางวัลทุกท่านผู้เป็นตัวอย่างของสตรีที่เสียสละเวลาส่วนตัวคอยช่วยเหลือผู้อื่น ช่วยกันที่จะทำให้องค์กรสตรีของกรมการพัฒนาชุมชน กระทรวงมหาดไทยมีความเข้มแข็ง พร้อมทั้งขอฝากให้ทุกท่านได้บริหารจัดการงบประมาณให้เกิดประโยชน์กับส่วนรวม โดยเฉพาะกับผู้ที่ยังต้องการความช่วยเหลือหรือแม้แต่การพัฒนาศักยภาพของตนเองให้มีเพิ่มพูนมากยิ่งขึ้นเพื่อเป็นกลไกสำคัญในการพัฒนาประเทศไทยให้มีความยั่งยืนอย่างต่อเนื่อง อีกทั้งทำให้ประเทศไทยเป็นที่ยอมรับจากนานาประเทศว่าเราส่งเสริมความเท่าเทียมกันทางเพศอย่างดียิ่ง และขอให้กิจกรรมดี ๆ เช่นนี้ดำเนินการอย่างต่อเนื่อง ทำให้พี่น้องสตรีทุกท่านที่อยู่ในพื้นที่ต่าง ๆ ได้พบและให้กำลังใจกันและกัน และไม่ว่าจะมีวิกฤตใด ๆ เราจะฟันฝ่าไปด้วยกันให้ได้ “ขอส่งกำลังใจให้กับพี่น้องสตรีไทยทุกท่านทั่วประเทศ”
นางสาวธีรรัตน์ กล่าวเพิ่มเติมว่า ในช่วงเหตุการณ์ความไม่สงบในพื้นที่ 7 จังหวัดชายแดนไทย-กัมพูชา ในช่วงที่ผ่านมา พวกเราก็เป็นส่วนหนึ่งในการพิทักษ์พื้นที่ส่วนหลังเพื่อส่งพลังไปยังพื้นที่ส่วนหน้า ทั้งพี่น้องเหล่าทหารหารที่ปฏิบัติหน้าที่อยู่ในขณะนี้ ด้วยการส่งความห่วงใย ส่งกำลังใจ และบอกพวกเขาดัง ๆ ว่าพวกเราที่อยู่ในพื้นที่นี้จะดูแลซึ่งกันและกัน จะไม่ให้พวกเขาต้องเป็นห่วง เพื่อให้ปฏิบัติหน้าที่อย่างดีที่สุด ซึ่งนี่คือส่วนหนึ่งของการส่งเสียงความสามัคคีของพี่น้องประชาชนในประเทศไทยต่อไปได้
นายสยาม กล่าวว่า กระทรวงมหาดไทยโดยกรมการพัฒนาชุมชนได้ขับเคลื่อนพัฒนาบทบาทสตรีตั้งแต่ปี 2505 ภายใต้ระเบียบกระทรวงมหาดไทยว่าด้วยการพัฒนาสตรี เพื่อเป็นองค์กรดำเนินกิจกรรมพัฒนาคุณภาพชีวิตสตรีให้มีความพร้อมทั้งคุณลักษณะส่วนตัว ชีวิตในครอบครัว และการมีส่วนร่วมในสังคม ปัจจุบันมีคณะกรรมการระดับหมู่บ้าน ตำบล อำเภอ จังหวัด และระดับภาค รวม 82,413 คณะ จำนวนสมาชิก 893,371 คน โดยในปี 2568 ได้มอบแนวทางร่วมขับเคลื่อนแนวทางตามนโยบายกระทรวงมหาดไทยเพื่อบำบัดทุกข์ บำรุงสุขประชาชนผ่านกิจกรรมต่าง ๆ อาทิ การน้อมนำแนวพระราชดำริสร้างความมั่นคงทางอาหารของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี การรณรงค์การสวมใส่ผ้าไทยตามพระดำริ “ผ้าไทยใส่ให้สนุก” ในพระดำริสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา การส่งเสริมสนับสนุนกลุ่มอาชีพสตรีกลุ่ม OTOP การส่งเสริมสตรีให้เข้าถึงแหล่งทุนของกองทุนพัฒนาบทบาทสตรีในการสร้างงาน สร้างอาชีพให้กับครอบครัว ส่งผลให้ประชาชนมีคุณภาพชีวิตที่ดีขึ้น อยู่ในสังคมได้อย่างมีความสุข

ที่มา : https://www.thaigov.go.th/news/contents/details/99697