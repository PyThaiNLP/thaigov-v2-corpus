รัฐบาลไทย-ข่าวทำเนียบรัฐบาล-“ฉก.พญานาคราช” จับอะโวคาโดเถื่อนน้ำหนัก 1,750 กิโลกรัม จังหวัดมุกดาหาร

วันอังคารที่ 22 กรกฎาคม 2568
“ฉก.พญานาคราช” จับอะโวคาโดเถื่อนน้ำหนัก 1,750 กิโลกรัม จังหวัดมุกดาหาร
“ฉก.พญานาคราช” จับอะโวคาโดเถื่อนน้ำหนัก 1,750 กิโลกรัม จังหวัดมุกดาหาร
พันเอก รวิรักษ์ สัตตบุศย์ คณะที่ปรึกษารัฐมนตรีว่าการกระทรวงเกษตรและสหกรณ์ ในฐานะผู้บังคับหน่วยเฉพาะกิจพญานาคราช (ฉก.พญานาคราช) เปิดเผยว่า เมื่อวันที่ 21 กรกฎาคม 2568 เวลา 01.20 น. ฉก.พญานาคราช นำโดย นายมงคล ไพรเขียว หัวหน้าด่านตรวจพืชมุกดาหาร ด่านกักกันสัตว์มุกดาหาร ด่านตรวจประมงมุกดาหาร ด่านศุลกากรมุกดาหาร กองทัพเรือ นรข.เขตนครพนม (สน.เรือมุกดาหาร) และหน่วยงานความมั่นคงในพื้นที่ ร่วมบูรณาการป้องกันและปราบปรามการลักลอบนำเข้า - ส่งออก สินค้าเกษตรผิดกฎหมายในพื้นที่จังหวัดมุกดาหาร โดยชุดลาดตระเวน นรข. ตรวจพบเรือเหล็กเครื่องยนต์ติดท้ายพร้อมคนขับ 1 คน กำลังแล่นเรือจากฝั่ง สปป.ลาว แล่นเรือตัดบริเวณท้ายดอนสะหวัน เข้ามายังราชอาณาจักรไทย ในพื้นที่บริเวณริมฝั่งแม่น้ำโขง ชุมชนอนุรักษ์บำรุง ตำบลศรีบุญเรือง อำเภอเมืองมุกดาหาร จังหวัดมุกดาหาร จึงแล่นเรือติดตามเรือต้องสงสัยดังกล่าว จนถึงบริเวณริมฝั่งแม่น้ำโขงชุมชนอนุรักษ์บำรุง เมื่อเข้าใกล้เรือได้แสดงตัวเป็นเจ้าหน้าที่ นรข. เพื่อขอตรวจสอบ คนขับเรือดังกล่าวเมื่อทราบว่าเป็นเจ้าหน้าที่ จึงทิ้งของกลาง ทิ้งเรือ อาศัยความมืดกระโดดน้ำพร้อมถังแกลลอนพยุงชีพ ว่ายน้ำเข้าฝั่งราชอาณาจักรไทย และวิ่งหลบหนีเจ้าหน้าที่ นรข. จึงไม่สามารถค้นหาคนขับเรือดังกล่าวบริเวณรอบๆ ได้
ภายหลังเข้าตรวจสอบเรือดังกล่าว พบอะโวคาโดบรรจุลังพลาสติก จำนวน 70 ลัง น้ำหนักประมาณ ลังละ 25 กิโลกรัม น้ำหนักรวมประมาณ 1,750 กิโลกรัม มูลค่าประมาณ 155,750 บาท และเรือเหล็กพร้อมเครื่องยนต์ติดท้าย จำนวน 1 ลำ โดยแจ้งข้อกล่าวหาแก่ผู้กระทำความผิดที่หลบหนี ว่า ร่วมกันนำเข้าซึ่งสิ่งต้องห้ามนั้น จะต้องนำเข้าหรือผ่านทางด่านตรวจพืชเพื่อให้เจ้าพนักงานเจ้าหน้าที่ตรวจ และต้องปฏิบัติตามหลักเกณฑ์ วิธีการ และเงื่อนไขที่อธิบดีกำหนดตามพระราชบัญญัติกักพืช พ.ศ.2507 มาตรา 10 ประกอบมาตรา 8 และร่วมกันลักลอบนำหรือส่งสินค้าเข้ามาในราชอาณาจักรโดยไม่ผ่านพิธีการทางศุลกากร ตามพระราชบัญญัติศุลกากร พ.ศ.2560 มาตรา 242 และเป็นของอันพึงต้องริบตามมาตรา 166 และ 167 ตามพระราชบัญญัติศุลกากร พ.ศ. 2560 พร้อมกับทำบันทึกการตรวจยึด ส่งด่านศุลกากรมุกดาหาร เพื่อดำเนินการตามกฎหมายต่อไป

ที่มา : https://www.thaigov.go.th/news/contents/details/98653