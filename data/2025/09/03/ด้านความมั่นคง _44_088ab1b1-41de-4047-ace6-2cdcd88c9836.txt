รัฐบาลไทย-ข่าวทำเนียบรัฐบาล-“สำนักงานปลัดกระทรวงมหาดไทย” ประชุมเตรียมการชี้แจงงบประมาณรายจ่ายปี 69 ต่อคณะกรรมาธิการพิจารณางบประมาณ สภาผู้แทนราษฎร มุ่งจัดทำโครงการอย่างมีประสิทธิภาพและเกิดผลประโยชน์สูงสุด

วันจันทร์ที่ 30 มิถุนายน 2568
30/06/2568
พิมพ์
“สำนักงานปลัดกระทรวงมหาดไทย” ประชุมเตรียมการชี้แจงงบประมาณรายจ่ายปี 69 ต่อคณะกรรมาธิการพิจารณางบประมาณ สภาผู้แทนราษฎร มุ่งจัดทำโครงการอย่างมีประสิทธิภาพและเกิดผลประโยชน์สูงสุด
“สำนักงานปลัดกระทรวงมหาดไทย” ประชุมเตรียมการชี้แจงงบประมาณรายจ่ายปี 69 ต่อคณะกรรมาธิการพิจารณางบประมาณ สภาผู้แทนราษฎร มุ่งจัดทำโครงการอย่างมีประสิทธิภาพและเกิดผลประโยชน์สูงสุดต่อประชาชนและทางราชการ
วันนี้ (30 มิ.ย. 68) เวลา 09.00 น. นายอรรษิษฐ์ สัมพันธรัตน์ ปลัดกระทรวงมหาดไทย มอบหมายให้ นายเชษฐา โมสิกรัตน์ รองปลัดกระทรวงมหาดไทยด้านบริหาร เป็นประธานการประชุมเตรียมการชี้แจงงบประมาณรายจ่ายประจำปีงบประมาณ พ.ศ. 2569 ของหน่วยงานในสังกัดสำนักงานปลัดกระทรวงมหาดไทยและสำนักงานรัฐมนตรี กระทรวงมหาดไทย โดยมี ผู้ว่าราชการจังหวัด รองผู้ว่าราชการจังหวัด หัวหน้าหน่วยงานในสังกัดสำนักงานปลัดกระทรวงมหาดไทย และสำนักงานรัฐมนตรี กระทรวงมหาดไทย และเจ้าหน้าที่ที่เกี่ยวข้อง ร่วมประชุม ณ ห้องประชุมราชบพิธ ชั้น 5 อาคารดำรงราชานุสรณ์ กระทรวงมหาดไทย และผ่านระบบสื่ออิเล็กทรอนิกส์
การประชุมซักซ้อมเตรียมการชี้แจงงบประมาณรายจ่ายประจำปีงบประมาณ พ.ศ. 2569 ของหน่วยงานในสังกัดสำนักงานปลัดกระทรวงมหาดไทยและสำนักงานรัฐมนตรี กระทรวงมหาดไทย จัดขึ้นเพื่อเตรียมความพร้อมด้านข้อมูลในการประชุมชี้แจงงบประมาณรายจ่ายประจำปีงบประมาณ พ.ศ. 2569 ต่อคณะกรรมาธิการวิสามัญพิจารณาร่างพระราชบัญญัติงบประมาณรายจ่ายประจำปี พ.ศ. 2569 สภาผู้แทนราษฎร โดยมุ่งให้การนำเสนอคำของบประมาณของหน่วยงานในสังกัดสำนักงานปลัดกระทรวงมหาดไทย ตลอดจนที่จังหวัดเสนอ เป็นไปอย่างรอบคอบ ชัดเจน และถูกต้อง
สำหรับการประชุมในวันนี้ ที่ประชุมได้ร่วมพิจารณาข้อมูลและข้อเสนอแนะ จากการรับฟังการนำเสนอการจัดทำคำของบประมาณรายจ่ายประจำปีงบประมาณ พ.ศ. 2569 ประกอบด้วย 1) ส่วนภูมิภาค โดยจังหวัด ทั้ง 76 จังหวัด ที่ขอรับการจัดสรรงบประมาณฯ ผ่านหน่วยงานในสังกัดสำนักงานปลัดกระทรวงมหาดไทย และ 2) ส่วนกลาง โดยหน่วยงานในสังกัดสำนักงานปลัดกระทรวงมหาดไทยและสำนักงานรัฐมนตรี กระทรวงมหาดไทย รวม 20 หน่วยงาน ซึ่งที่ประชุมได้เน้นย้ำให้ทุกหน่วยงานเตรียมข้อมูลประกอบการชี้แจงอย่างรอบด้าน โดยเฉพาะประเด็นข้อสังเกตของคณะกรรมาธิการ ทั้งในด้านความจำเป็น ความคุ้มค่า และผลสัมฤทธิ์ของโครงการ พร้อมกำชับให้มีความสอดคล้องกับยุทธศาสตร์ชาติ แผนแม่บทภายใต้ยุทธศาสตร์ชาติ และนโยบายของรัฐบาล โดยให้ทุกหน่วยงานเร่งดำเนินการปรับปรุงรายละเอียดให้เหมาะสมและชัดเจน เพื่อให้สามารถชี้แจงต่อคณะกรรมาธิการฯ ได้อย่างมีประสิทธิภาพและเกิดผลประโยชน์สูงสุดต่อประชาชนและทางราชการ

ที่มา : https://www.thaigov.go.th/news/contents/details/98010