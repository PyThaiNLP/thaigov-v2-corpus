รัฐบาลไทย-ข่าวทำเนียบรัฐบาล-กรมบัญชีกลางต่อยอด New GFMIS Thai e - Tax ออกหลักฐานรับรองการหักภาษี ณ ที่จ่ายแบบอิเล็กทรอนิกส์ เริ่มใช้งาน 13 ส.ค. 68

วันพุธที่ 13 สิงหาคม 2568
13/08/2568
พิมพ์
กรมบัญชีกลางต่อยอด New GFMIS Thai e - Tax ออกหลักฐานรับรองการหักภาษี ณ ที่จ่ายแบบอิเล็กทรอนิกส์ เริ่มใช้งาน 13 ส.ค. 68
กรมบัญชีกลางต่อยอดระบบ New GFMIS Thai ให้ระบบออกหลักฐานรับรองการหักภาษี ณ ที่จ่าย รูปแบบอิเล็กทรอนิกส์ได้ ระบบดังกล่าวช่วยอำนวยความสะดวกให้หน่วยงานของรัฐ (ในฐานะผู้หักภาษี ณ ที่จ่าย) ไม่ต้องดำเนินการออกหลักฐานรับรองการหักภาษี ณ ที่จ่ายเป็นเอกสารต่อไป
นางแพตริเซีย มงคลวนิช อธิบดีกรมบัญชีกลาง เปิดเผยว่า กระทรวงการคลังร่วมกับกรมบัญชีกลางต่อยอดระบบ New GFMIS Thai ให้ระบบสามารถออกหลักฐานรับรองการหักภาษี ณ ที่จ่าย ในรูปแบบอิเล็กทรอนิกส์ได้ (New GFMIS Thai e - Tax) ซึ่งระบบดังกล่าวจะช่วยอำนวยความสะดวกให้กับหน่วยงานของรัฐ (ในฐานะผู้หักภาษี ณ ที่จ่าย) ไม่ต้องดำเนินการออกหลักฐานรับรองการหักภาษี ณ ที่จ่ายเป็นเอกสารอีกต่อไป และระบบจะทำให้ผู้ค้าภาครัฐหรือผู้มีสิทธิรับเงิน (ในฐานะผู้ถูกหักภาษี ณ ที่จ่าย) สามารถตรวจสอบข้อมูลการจ่ายเงิน จำนวนภาษีหัก ณ ที่จ่าย ระหว่างหน่วยงานของรัฐกับผู้ค้าภาครัฐหรือผู้มีสิทธิรับเงิน ผ่านเว็บไซต์ https://vendors.gfmis.go.th ได้ตลอดเวลา
ทั้งนี้ เอกสารที่ระบบ New GFMIS Thai e - Tax จัดทำขึ้นจะถูกจัดเก็บในรูปแบบไฟล์ข้อมูล ทำให้ผู้ค้าภาครัฐสามารถสืบค้น เรียกดู จัดเก็บ หรือพิมพ์เอกสารได้ด้วยตนเองผ่านเว็บไซต์ดังกล่าว จึงไม่จำเป็นต้องเดินทางมารับเอกสารที่หน่วยงานของรัฐอีกต่อไป ซึ่งจะเป็นการลดภาระทั้งผู้ประกอบการและเจ้าหน้าที่ของรัฐ นอกจากนั้นข้อมูลดังกล่าว จะถูกส่งต่อไปยังกรมสรรพากรโดยอัตโนมัติอีกทางหนึ่งด้วย ซึ่งจะเริ่มใช้กับเอกสารขอเบิกเงินกรณีจ่ายตรงผู้ขายหรือผู้มีสิทธิรับเงินที่ได้รับเงินเข้าบัญชีเงินฝากธนาคารเรียบร้อยแล้ว ตั้งแต่วันที่ 13 สิงหาคม 2568 เป็นต้นไป
อธิบดีกรมบัญชีกลางกล่าวเพิ่มเติมว่า กรมบัญชีกลางเป็นหน่วยงานกลางที่มุ่งเน้นในการสนับสนุนการเป็น e-government โดยมีเป้าหมายในการอำนวยความสะดวก ลดต้นทุนการดำเนินงานของทั้งเอกชนและหน่วยงานภาครัฐ ซึ่งระบบ New GFMIS Thai e - Tax นี้ จะช่วยลดต้นทุนเวลาและค่าใช้จ่ายของเอกชนในการติดตามหนังสือรับรองการหักภาษี ณ ที่จ่าย และหน่วยงานของรัฐไม่ต้องเสียเวลาในการจัดทำเอกสารด้วยเช่นกัน

ที่มา : https://www.thaigov.go.th/news/contents/details/99668