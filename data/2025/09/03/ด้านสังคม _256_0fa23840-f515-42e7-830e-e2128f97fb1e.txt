รัฐบาลไทย-ข่าวทำเนียบรัฐบาล-ปลัด สธ. เปิดสัมมนาพัฒนา Service Plan ยกระดับบริการสุขภาพที่ตอบสนองพื้นที่ ลดอัตราป่วยตาย ลดเวลารอคอย

วันพฤหัสบดีที่ 14 สิงหาคม 2568
ปลัด สธ. เปิดสัมมนาพัฒนา Service Plan ยกระดับบริการสุขภาพที่ตอบสนองพื้นที่ ลดอัตราป่วยตาย ลดเวลารอคอย
ปลัดกระทรวงสาธารณสุข เปิดสัมมนาพัฒนาระบบบริการสุขภาพ ระดมผลงานวิชาการและนวัตกรรม Service Plan รวม 26 สาขา จากทุกเขตสุขภาพ
พร้อมผลงานที่เป็น Best Practice เพื่อให้บุคลากรได้แลกเปลี่ยนเรียนรู้และนำไปประยุกต์พัฒนาระบบบริการสุขภาพที่ตอบสนองปัญหาสุขภาพในแต่ละพื้นที่ ช่วยผู้ป่วยเข้าถึงบริการที่ได้มาตรฐาน ลออัตราป่วยตาย ลดระยะเวลารอคอย
วันนี้ (14 สิงหาคม 2568) ที่อิมแพ็ค ฟอรั่ม เมืองทองธานี จ.นนทบุรี นพ.โอภาส การย์กวินพงศ์ ปลัดกระทรวงสาธารณสุข เป็นประธานเปิดงานสัมมนาแลกเปลี่ยนเรียนรู้การพัฒนาระบบบริการสุขภาพ (Service Plan Sharing) ปีงบประมาณ พ.ศ. 2568 ภายใต้แนวคิด “ยกระดับบริการทางการแพทย์และสาธารณสุขอัจฉริยะเพื่อการดูแลสุขภาพแบบองค์รวม : Advancing Smart Service Plan for the Next Generation of Holistic Healthcare" ซึ่งจัดขึ้นระหว่างวันที่ 14-15 สิงหาคม 2568 โดยมีผู้บริหารกระทรวงสาธารณสุขและภาคีเครือข่าย มหาวิทยาลัย ราชวิทยาลัย สมาคมวิชาชีพ และบุคลากรสาธารณสุข เข้าร่วม 1,500 คน
นพ.โอภาสกล่าวว่า ปัจจุบันระบบสุขภาพไทยกำลังเผชิญสิ่งท้าทายรอบด้าน อาทิ การเข้าสู่สังคมสูงอายุการเปลี่ยนจากสังคมชนบทสู่สังคมเมือง การเชื่อมต่อการค้าการลงทุนทั่วโลก ตลอดจนความก้าวหน้าทางเทคโนโลยี ประชาชนมีความคาดหวังต่อคุณภาพของระบบบริการมากขึ้น ขณะที่งบประมาณภาครัฐเริ่มไม่เพียงพอต่อการเพิ่มขึ้นของค่าใช้จ่ายด้านสาธารณสุข กระทรวงสาธารณสุขจึงมีนโยบายพัฒนาระบบบริการสุขภาพ (Service Plan) ใน 12 เขตสุขภาพ และเขตกรุงเทพมหานคร เพื่อเสริมสร้างสุขภาพคนไทยเชิงรุก ลดความเหลื่อมล้ำและสร้างความเป็นธรรมในระบบบริการสุขภาพ เน้นการสร้างระบบบริการที่ตอบสนองปัญหาสุขภาพสำคัญของแต่ละพื้นที่ เพื่อให้ประชาชนเข้าถึงบริการที่ได้มาตรฐาน ลดอัตราป่วยและตาย ลดระยะเวลารอคอย ทำให้องค์กรมีความเข้มแข็ง มีศักยภาพในการพัฒนานวัตกรรมหรือผลลัพธ์ที่เป็นรูปธรรม สร้างเครือข่ายการทำงานร่วมกันทุกภาคส่วน และขยายโอกาสในการพัฒนางาน ซึ่งปัจจุบันได้ขยายระบบบริการสุขภาพรวม 26 สาขา
นพ.โอภาสกล่าวต่อว่า การจัดเวทีสัมมนาวิชาการเป็นโอกาสดีที่ผู้บริหารและผู้มีส่วนเกี่ยวข้องในการพัฒนาระบบบริการสุขภาพ ตลอดจนผู้ปฏิบัติงานทุกสาขาวิชาชีพและทุกเขตสุขภาพ จะได้ร่วมกันวางแผนการพัฒนาระบบ บูรณาการความเชื่อมโยงการให้บริการในแต่ละสาขา รวมถึงเป็นพื้นที่ให้เผยแพร่ผลงานนวัตกรรมทางวิชาการของ Service Plan แต่ละสาขา โดยเฉพาะผลงานที่เป็น Best Practice ทำให้เกิดการแลกเปลี่ยนเรียนรู้ และนำไปพัฒนาระบบบริการสุขภาพให้มีประสิทธิภาพตามบริบทของพื้นที่และเกิดประโยชน์ต่อประชาชนมากยิ่งขึ้น โดยจะมีการมอบรางวัลผลงานวิชาการและนวัตกรรมดีเด่น จำนวน 51 รางวัล เพื่อสร้างความภาคภูมิใจและเป็นขวัญกำลังใจแก่บุคลากรผู้ปฏิบัติงานทั่วประเทศด้วย
************************************************** 14 สิงหาคม 2568

ที่มา : https://www.thaigov.go.th/news/contents/details/99696