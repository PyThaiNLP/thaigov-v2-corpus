รัฐบาลไทย-ข่าวทำเนียบรัฐบาล-ไม่มีอพยพประชาชนตามชายแดนเขมรอย่ามั่ว!!! ไทยไม่มีนิสัยยิงก่อนหรือละเมิดอธิปไตยประเทศเพื่อนบ้านก่อน 

วันอาทิตย์ที่ 3 สิงหาคม 2568
03/08/2568
พิมพ์
ไม่มีอพยพประชาชนตามชายแดนเขมรอย่ามั่ว!!! ไทยไม่มีนิสัยยิงก่อนหรือละเมิดอธิปไตยประเทศเพื่อนบ้านก่อน
ย้ำไม่มีคำสั่งอพยพประชาชนชายแดนเพื่อจะไปลุยเขมร ชี้อย่ามั่วบ่อย คนไทยเข้าใจแล้ว
วันนี้ (วันอาทิตย์ที่ 3 สิงหาคม 2568) เวลา  21.10 น. นายจิรายุ ห่วงทรัพย์ โฆษกประจำสำนักนายกรัฐมนตรี คณะกรรมการศูนย์เฉพาะกิจบริหารสถานการณ์ชายแดนไทย–กัมพูชา (ศบ.ทก.) เผย จากการตรวจสอบข้อเท็จจริงจากฝ่ายความมมั่นคงและเจ้าหน้าที่ฝ่ายปกครองในพื้นที่  ยืนยันตรงกันว่า “ไม่มีคำสั่งอพยบประชาชนไทยที่ยังหลงเหลืออยู่ในพื้นที่ชายแดนจังหวัดสุรินทร์ อพยพออกจากพื้นที่ภายในคืนนี้ ” รัฐบาลและกองทัพกัมพูชา จงใจปล่อยข่าวลวง สร้างข่าวเท็จรายวัน เผยแพร่ โดยใช้สื่อโซเซียลมีเดีย เป็นเครื่องมือ
ล่าสุด กองทัพบก โดย พลตรี วินธัย สุวารี โฆษกกองทัพบก ออกมาปฏิเสธข่าวลือที่แพร่สะพัดบนโซเชียลมีเดีย หลังมีการอ้างว่า “สมเด็จฮุนเซน” อดีตนายกรัฐมนตรีกัมพูชา แชร์โพสต์ของโฆษกกระทรวงกลาโหมกัมพูชา ระบุว่ากองทัพบกไทยสั่งอพยพชาวจังหวัดสุรินทร์ภายในคืนนี้ เพื่อเตรียมเปิดฉากโจมตีกัมพูชาก่อนการประชุมคณะกรรมการชายแดนทั่วไป (GBC) ขอยืนยันว่าไม่เป็นความจริง
“รัฐบาลและกองทัพเขมร ใช้แผน IO ปล่อยข้อมูลเท็จบ้าง ใช้ AI สร้างภาพขึ้นบ้าง ทำเป็นรายวัน เพื่อจงใจปั่นกระแสข่าว หรือสร้างความตื่นตระหนกไปทั่ว  ฝากพี่น้องประชาชน และสื่อมวลชนของเรา ตรวจสอบข่าวก่อนเชื่อหรือแชร์ ขอให้ติดตามข่าวจากหน่วยงานราชการเท่านั้น” นายจิรายุกล่าว

ที่มา : https://www.thaigov.go.th/news/contents/details/99277