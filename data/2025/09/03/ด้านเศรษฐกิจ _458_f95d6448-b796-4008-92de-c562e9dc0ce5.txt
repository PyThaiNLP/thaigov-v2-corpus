รัฐบาลไทย-ข่าวทำเนียบรัฐบาล-​"เอกนัฏ" หารือ JETRO–JCCB กระชับความร่วมมือไทย–ญี่ปุ่น ชี้โอกาสลงทุนขยายตัว พร้อมสนับสนุนอุตสาหกรรมสีเขียว

วันอาทิตย์ที่ 10 สิงหาคม 2568
10/08/2568
พิมพ์
​"เอกนัฏ" หารือ JETRO–JCCB กระชับความร่วมมือไทย–ญี่ปุ่น ชี้โอกาสลงทุนขยายตัว พร้อมสนับสนุนอุตสาหกรรมสีเขียว
​"เอกนัฏ" หารือ JETRO–JCCB กระชับความร่วมมือไทย–ญี่ปุ่น ชี้โอกาสลงทุนขยายตัว พร้อมสนับสนุนอุตสาหกรรมสีเขียว
วันที่ 8 สิงหาคม 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ให้การต้อนรับนายอาเบะ อิชิโระ (Mr. Abe Ichiro) ประธานองค์การส่งเสริมการค้าต่างประเทศของญี่ปุ่น (JETRO Bangkok) พร้อมคณะกรรมการบริหารของหอการค้าญี่ปุ่น-กรุงเทพฯ (JCC) ในโอกาสเข้าพบเพื่อแนะนำตัวภายหลังเข้ารับตำแหน่ง และรายงานสรุปผลการสำรวจดัชนีชี้วัดความเชื่อมั่นทางธุรกิจของบริษัทญี่ปุ่นในประเทศไทย ประจำครึ่งปีแรก พ.ศ. 2568 โดยมี นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม นายภัทรพล ลิ้มภักดี รองผู้อำนวยการสำนักงานเศรษฐกิจอุตสาหกรรม นายสุรพล ปลื้มใจ รองอธิบดีกรมส่งเสริมอุตสาหกรรม คณะผู้บริหารและเจ้าหน้าที่ที่เกี่ยวข้อง เข้าร่วม ณ ห้องประชุม ชั้น 20 การนิคมอุตสาหกรรมแห่งประเทศไทย
การหารือครั้งนี้เป็นการแลกเปลี่ยนข้อมูลเชิงลึกด้านเศรษฐกิจ การค้า และการลงทุนระหว่างไทยกับญี่ปุ่น โดยประธาน JETRO และ JCCB ได้นำเสนอผลสำรวจภาวะเศรษฐกิจของบริษัทร่วมทุนญี่ปุ่นในประเทศไทย ซึ่งสะท้อนถึงแนวโน้มการฟื้นตัวของการส่งออก ควบคู่กับความต้องการกระตุ้นการบริโภคภายในประเทศ พร้อมคาดการณ์ว่าการลงทุนในโรงงานและเครื่องจักรจะขยายตัวต่อเนื่อง และตลาดส่งออกสำคัญยังคงเป็นอินเดีย เวียดนาม อินโดนีเซีย และสหรัฐอเมริกา นอกจากนี้ ยังได้เสนอประเด็นที่ต้องการให้รัฐบาลไทยสนับสนุน อาทิ การรักษาเสถียรภาพด้านการเงิน การปรับปรุงกฎหมายและระเบียบเพื่อเอื้อต่อการลงทุน การควบคุมมลพิษทางอากาศ และการคุ้มครองผู้ประกอบการ SMEs จากการแข่งขันที่ไม่เป็นธรรม
รัฐมนตรีฯ เอกนัฏ ได้กล่าวขอบคุณภาคเอกชนญี่ปุ่นที่ให้ความไว้วางใจประเทศไทยในฐานะฐานการผลิตสำคัญ และย้ำว่าความร่วมมือดังกล่าวสอดคล้องกับนโยบาย “สู้ เซฟ สร้าง” โดยเฉพาะการ “สร้าง” ความเข้มแข็งให้กับอุตสาหกรรมไทย ทั้งในด้านการพัฒนาห่วงโซ่อุปทาน การยกระดับมาตรฐานอุตสาหกรรมสู่เศรษฐกิจหมุนเวียน (Circular Economy) และการพัฒนาอุตสาหกรรมที่เป็นมิตรต่อสิ่งแวดล้อม เพื่อเสริมศักยภาพการแข่งขันในตลาดโลก ควบคู่กับการส่งเสริมให้ผู้ประกอบการไทยมีส่วนร่วมในห่วงโซ่การผลิตของอุตสาหกรรมสมัยใหม่

ที่มา : https://www.thaigov.go.th/news/contents/details/99573