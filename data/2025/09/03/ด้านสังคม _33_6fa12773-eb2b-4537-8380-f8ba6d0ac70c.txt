รัฐบาลไทย-ข่าวทำเนียบรัฐบาล-ดีอี เตือน ข่าวปลอม “กาแฟเพื่อสุขภาพ” อ้างสรรพคุณสูง สร้างความเข้าใจผิด – สับสน ให้ ปชช.

วันเสาร์ที่ 28 มิถุนายน 2568
ดีอี เตือน ข่าวปลอม “กาแฟเพื่อสุขภาพ” อ้างสรรพคุณสูง สร้างความเข้าใจผิด – สับสน ให้ ปชช.
ดีอี เตือน ข่าวปลอม “กาแฟเพื่อสุขภาพ” อ้างสรรพคุณสูง สร้างความเข้าใจผิด – สับสน ให้ ปชช.
กระทรวงดิจิทัลเพื่อเศรษฐกิจและสังคม (ดีอี) ตรวจพบข่าวปลอมรายสัปดาห์ ที่ประชาชนให้ความสนใจสูงสุดอันดับที่ 1 เรื่อง “PROGRESO COFFEE กาแฟเพื่อสุขภาพ ช่วยลดเบาหวาน ความดัน ไขมัน และน้ำตาลในเลือดสูงภายใน 7 วัน” รองลงมาคือเรื่อง “ประกันสังคม เริ่มจ่ายเงินบำนาญชราภาพ สูงสุด 7,500 บาทต่อเดือน” โดยขอให้ประชาชน อย่าหลงเชื่อข่าวปลอม เลือกเชื่อ เลือกแชร์ ข้อมูลที่เป็นประโยชน์ อาจทำให้เกิดความวิตกกังวล สับสน และเข้าใจผิดในสังคม
นายเวทางค์ พ่วงทรัพย์ เลขาธิการคณะกรรมการดิจิทัลเพื่อเศรษฐกิจและสังคมแห่งชาติ (BDE) ในฐานะโฆษกกระทรวงดิจิทัลเพื่อเศรษฐกิจและสังคม (ดีอี) กล่าวถึงผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 20 – 26 มิถุนายน 2568 พบข้อความที่เข้ามาทั้งหมด 1,219,754 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 671  ข้อความ
สำหรับช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 648 ข้อความ ตามมาด้วยการแจ้งเบาะแสผ่าน Line Official จำนวน 21 ข้อความ ผ่านเว็บไซต์ จำนวน 1 ข้อความ และผ่าน Facebook จำนวน 1 ข้อความ รวมเรื่องที่ต้องดำเนินการตรวจสอบทั้งหมด 201 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 55 เรื่อง
ทั้งนี้ กระทรวงดีอี ได้แบ่งข่าวปลอมที่ได้รับความสนใจเป็น 5 กลุ่ม ประกอบด้วย
กลุ่มที่ 1 : นโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคงภายในประเทศ จำนวน 129 เรื่อง
กลุ่มที่ 2 : ผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมายจำนวน 35 เรื่อง
กลุ่มที่ 3 : ภัยพิบัติ จำนวน 5 เรื่อง
กลุ่มที่ 4 : เศรษฐกิจ จำนวน 1 เรื่อง
กลุ่มที่ 5 : กลุ่มอาชญากรรมออนไลน์ จำนวน 31 เรื่อง
นายเวทางค์ กล่าวต่อว่า เมื่อพิจารณาจากข่าวปลอมที่ได้รับความสนใจในลำดับต้นๆ ในสัปดาห์นี้ เป็นข่าวเกี่ยวกับเรื่องของผลิตภัณฑ์สุขภาพ การให้บริการของหน่วยงานรัฐ การเปิดโครงการสินเชื่อ และการให้ความช่วยเหลือผู้เสียหายจากคดีอาชญากรรมออนไลน์ ซึ่งมีผลกระทบต่อสังคมส่วนใหญ่ ทำให้เกิดความเข้าใจผิด สับสน และวิตกกังวลได้ โดยข่าวที่ได้รับความสนใจจากประชาชนมากที่สุด 10 อันดับ ได้แก่
อันดับที่ 1 : เรื่อง PROGRESO COFFEE กาแฟเพื่อสุขภาพ ช่วยลดเบาหวาน ความดัน ไขมัน และน้ำตาลในเลือดสูงภายใน 7 วัน
อันดับที่ 2 : เรื่อง ประกันสังคม เริ่มจ่ายเงินบำนาญชราภาพ สูงสุด 7,500 บาทต่อเดือน
อันดับที่ 3 : เรื่อง ผลิตภัณฑ์ Itoman NEO กระตุ้นกระบวนการทำลายตัวเองของเซลล์มะเร็ง
อันดับที่ 4 : เรื่อง ออมสิน ปล่อยสินเชื่อ วงเงิน 200,000 บาท ผ่อน 4,333 บาทต่อเดือน
อันดับที่ 5 : เรื่อง อิสราเอลเตรียมย้ายมาไทยในรูปแบบการเคหะแห่งชาติ
อันดับที่ 6 : เรื่อง ออมสิน ประกาศจองสิทธิ์สินเชื่อใหม่ กู้ 50,000 ส่งเดือนละ 1,083 บาท
อันดับที่ 7 : เรื่อง ออมสินเปิดโครงการใหม่ ให้ยืมคนละ 150,000 บาท ผ่าน TikTok yu224080qal
อันดับที่ 8 : เรื่อง ปปง. ร่วมกับ ธปท. เปิดเฟซบุ๊กรับยื่นหลักฐานขอเงินคืนจากมิจฉาชีพ
อันดับที่ 9 : เรื่อง ภัยน้ำท่วม จะแรงขึ้น ปีละ 10 เท่า จังหวัดที่อยู่ต่ำ จะจมน้ำถาวร ในปี 2027
อันดับที่ 10 : เรื่อง กรมการจัดหางาน เปิดรับสมัครคนไปทำงานเกษตรที่เกาหลี ผ่านเพจ คุณเจน งานต่างประเทศ
สำหรับอันดับ 1 เรื่อง “PROGRESO COFFEE กาแฟเพื่อสุขภาพ ช่วยลดเบาหวาน ความดัน ไขมัน และน้ำตาลในเลือดสูงภายใน 7 วัน” กระทรวงดีอี ได้ร่วมกับ สำนักงานคณะกรรมการอาหารและยา (อย.) ตรวจสอบแล้วพบว่า เป็นข้อมูลเท็จ โดยขอชี้แจงว่า โฆษณาผลิตภัณฑ์ PROGRESO COFFEE ที่ระบุว่า ช่วยลดเบาหวาน ความดันโลหิตสูง ไขมัน และน้ำตาลในเลือดได้ พร้อมอ้างผลลัพธ์ภายใน 7 วันนั้น เป็นการโฆษณาเกินจริง ไม่ควรเชื่อ ผลิตภัณฑ์ดังกล่าวหากเลือกใช้แทนยารักษาโรค อาจทำให้ผู้บริโภคเสียโอกาสในการรักษาที่ถูกต้องและทำให้โรคลุกลาม จึงขอแนะนำให้ปรึกษาแพทย์และรับการรักษาอย่างเหมาะสม
ในส่วนข่าวปลอมอันดับ 2 เรื่อง “ประกันสังคม เริ่มจ่ายเงินบำนาญชราภาพ สูงสุด 7,500 บาทต่อเดือน กระทรวงดีอี ได้ร่วมกับ สำนักงานประกันสังคม (สปส.) ตรวจสอบพบว่า เป็นข้อมูลเท็จ โดยขอชี้แจงว่า ข้อมูลดังกล่าวเป็นข้อมูลปลอม โดยในปัจจุบัน สปส. มีหลักเกณฑ์การจ่ายเงินบำนาญชราภาพสำหรับผู้ประกันตนมาตรา 33 และมาตรา 39 ดังนี้
1. กรณีผู้ประกันตนจ่ายเงินสมทบมาแล้วไม่น้อยกว่า 180 เดือน เมื่ออายุครบ 55 ปีบริบูรณ์ และความเป็นผู้ประกันตนสิ้นสุดลง จะได้รับเงินบำนาญชราภาพเป็นรายเดือนตลอดชีวิต ในอัตราร้อยละ 20% ของค่าจ้างเฉลี่ย 60 เดือนสุดท้าย
2. กรณีผู้ประกันตนจ่ายเงินสมทบมากกว่า 180 เดือน จะได้รับบำนาญชราภาพเพิ่มจาก 20% และเพิ่มอัตราการจ่ายเงินขึ้นอีกร้อยละ 1.5 ต่อระยะเวลาการจ่ายเงินสมทบครบทุก 12 เดือน ทั้งนี้ ฐานในการคำนวณค่าจ้างคิดจากค่าจ้างเฉลี่ย 60 เดือนสุดท้าย
อย่างไรก็ตาม ดีอี มีความห่วงใยประชาชน เรื่องความตระหนักรู้เท่าทันข่าวปลอมที่ถูกแพร่กระจายบนสื่อออนไลน์ โซเชียล ซึ่งหากขาดความรู้เท่าทันส่งต่อข้อมูลข่าวปลอม ทำให้เกิดการหลงเชื่อ สร้างความเข้าใจที่คลาดเคลื่อน เกิดความวิตกกังวล หรืออาจสร้างความเสียหายต่อชีวิต ทรัพย์สิน หรือข้อมูลส่วนบุคคล และอาจส่งผลกระทบต่อประชาชนในสังคมเป็นวงกว้าง ดังนั้นจึงควรตรวจสอบข้อเท็จจริงของข่าวหรือลิงก์เว็บไซต์ให้แน่ชัด
สามารถแจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.)
|  Line ID: @antifakenewscenter | เว็บไซต์ www.antifakenewscenter.com
--------------------------------------------------------------------------------------

ที่มา : https://www.thaigov.go.th/news/contents/details/97958