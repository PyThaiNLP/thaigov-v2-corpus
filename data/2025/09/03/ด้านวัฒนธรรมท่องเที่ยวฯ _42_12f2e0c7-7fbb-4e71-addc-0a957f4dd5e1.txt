รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา เปิด 'บางแสน กรังด์ปรีซ์ 2025' ชูเป็นซอฟต์พาวเวอร์ต้นแบบ ขานรับนโยบายรัฐกระจายรายได้สู่เมืองน่าเที่ยว

วันอาทิตย์ที่ 6 กรกฎาคม 2568
รมว.ท่องเที่ยวและกีฬา เปิด 'บางแสน กรังด์ปรีซ์ 2025' ชูเป็นซอฟต์พาวเวอร์ต้นแบบ ขานรับนโยบายรัฐกระจายรายได้สู่เมืองน่าเที่ยว
รมว.ท่องเที่ยวและกีฬา เปิด 'บางแสน กรังด์ปรีซ์ 2025' ชูเป็นซอฟต์พาวเวอร์ต้นแบบ ขานรับนโยบายรัฐกระจายรายได้สู่เมืองน่าเที่ยว
วันที่ 5 กรกฎาคม 2568 นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานในพิธีเปิดการแข่งขันรถยนต์ทางเรียบ "บางแสน กรังด์ปรีซ์ 2025" อย่างเป็นทางการ ณ ชายหาดบางแสน จังหวัดชลบุรี โดยมีนายสนธยา คุณปลื้ม ประธานจัดการแข่งขัน, นายปรีดา ตันวุฒิวงษ์ รองประธานจัดงาน, นางสาวโปรดปราน สมานมิตร รองผู้ว่าการการกีฬาแห่งประเทศไทย (กกท.), พร้อมด้วยผู้บริหารจากภาครัฐและเอกชนให้การต้อนรับ ท่ามกลางบรรยากาศอันคึกคักของแฟนกีฬามอเตอร์สปอร์ต
ไฮไลท์พิเศษหลังพิธีเปิดอย่างเป็นทางการ คือกิจกรรม "Hot Lap" ซึ่งท่านรัฐมนตรีฯ ได้เข้าร่วมกิจกรรมนี้ โดยนั่งรถยนต์ GR COROLLA ในตำแหน่งผู้โดยสาร โดยมี คุณสุทธิพงษ์ สมิตชาติ ประธานบริษัท ทีจีอาร์ ทีม ไทยแลนด์ เป็นผู้ขับ นำชมเส้นทางสตรีทเซอร์กิตริมหาดที่สวยงามบนระยะทางกว่า 3.7 กิโลเมตร ซึ่งในกิจกรรมนี้ยังมีคณะผู้บริหารและแขกผู้มีเกียรติท่านอื่นๆ ร่วมนั่งรถสมรรถนะสูงรุ่นต่างๆ อาทิ GR Supra, GR Yaris และ GR 86 วนรอบสนามด้วยเช่นกัน
นายสรวงศ์ ได้กล่าวเน้นย้ำว่า การจัดงานครั้งนี้มีความสำคัญในเชิงยุทธศาสตร์และสอดคล้องกับนโยบายของรัฐบาลโดยตรง โดยเฉพาะ ยุทธศาสตร์ในการเชื่อมโยงเมืองหลักและเมืองน่าเที่ยว เพื่อกระจายรายได้สู่ภูมิภาคต่าง ๆ อย่างยั่งยืน ซึ่งงานบางแสน กรังด์ปรีซ์ ถือเป็นโครงการตัวอย่างที่เป็นรูปธรรมในการผลักดันเศรษฐกิจและการท่องเที่ยวของจังหวัดชลบุรี
ความสำเร็จดังกล่าวพิสูจน์ได้จากตัวเลขมูลค่าทางเศรษฐกิจในปีที่ผ่านมาที่สูงถึง 1,200 ล้านบาทเศษ และมีอัตราการเติบโตเพิ่มขึ้นจากปีก่อนหน้าถึง 25%! ซึ่งแสดงให้เห็นถึงศักยภาพของประเทศไทยในการเป็นเจ้าภาพจัดการแข่งขันระดับนานาชาติ และเป็นการตอกย้ำภาพลักษณ์ของบางแสนในฐานะเมืองกีฬาและการท่องเที่ยว (Sports & Tourism City) ที่สวยงามสู่สายตาชาวโลก
พร้อมกันนี้ ท่านรัฐมนตรียังได้กล่าวเชิญชวนให้ประชาชนและนักท่องเที่ยวได้มาร่วมสัมผัสกับบรรยากาศของกีฬามอเตอร์สปอร์ตระดับโลก เพื่อชมพัฒนาการของวงการมอเตอร์สปอร์ตไทยที่ก้าวสู่ระดับสากล และร่วมเป็นส่วนหนึ่งในการขับเคลื่อนเศรษฐกิจ สร้างรายได้ให้กับชุมชน พร้อมชื่นชมทัศนียภาพที่สวยงามของชายหาดบางแสน
"ในนามของกระทรวงการท่องเที่ยวและกีฬา ผมขอขอบคุณผู้จัดงานทุกภาคส่วน ทั้งภาครัฐ เอกชน นักแข่ง ทีมงาน และอาสาสมัครทุกท่าน ที่ร่วมแรงร่วมใจกันผลักดันให้ 'บางแสน กรังด์ปรีซ์' กลายเป็นอีเวนต์สำคัญของประเทศ" นายสรวงศ์กล่าว ก่อนจะอวยพรให้การแข่งขันดำเนินไปด้วยความเรียบร้อย ปลอดภัย และประสบความสำเร็จตามเป้าหมาย พร้อมกล่าวเปิดการแข่งขันอย่างเป็นทางการในที่สุด

ที่มา : https://www.thaigov.go.th/news/contents/details/98210