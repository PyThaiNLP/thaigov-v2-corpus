รัฐบาลไทย-ข่าวทำเนียบรัฐบาล-กระทรวงการท่องเที่ยวและกีฬา เดินหน้าพัฒนา “THAILAND SPORTS ALMANAC” ฐานข้อมูลกลางด้านกีฬาแห่งชาติ

วันศุกร์ที่ 22 สิงหาคม 2568
กระทรวงการท่องเที่ยวและกีฬา เดินหน้าพัฒนา “THAILAND SPORTS ALMANAC” ฐานข้อมูลกลางด้านกีฬาแห่งชาติ
กระทรวงการท่องเที่ยวและกีฬา เดินหน้าพัฒนา “THAILAND SPORTS ALMANAC” ฐานข้อมูลกลางด้านกีฬาแห่งชาติ
วันที่ 22 สิงหาคม 2568 เวลา 10.00 น. ณ ห้องประชุมโรงแรมไอบิส สไตล์ จังหวัดเชียงใหม่ นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ เป็นประธานเปิดการประชุมเชิงปฏิบัติการ “การนำเข้าข้อมูลด้านกีฬาในระบบสารานุกรมกีฬาประเทศไทย (THAILAND SPORTS ALMANAC)” ซึ่งถือเป็นก้าวสำคัญในการพัฒนาฐานข้อมูลกลางองค์ความรู้ และแพลตฟอร์มการประมวลผลด้านบุคลากรด้านกีฬาและนันทนาการ ตามแผนพัฒนาการกีฬาแห่งชาติ ฉบับที่ 7 (พ.ศ. 2566–2570) ระยะที่ 2
นายจักรพล กล่าวว่า รัฐบาลให้ความสำคัญกับการส่งเสริมการเล่นกีฬาให้เป็นวิถีชีวิต และต่อยอดสู่การเป็นอาชีพ โดยมีการผลักดันโครงการ Domestic Power เพื่อเฟ้นหาศักยภาพของเยาวชน และส่งเสริมความรู้ด้านวิทยาศาสตร์การกีฬา ทั้งนี้ “แพลตฟอร์มและระบบฐานข้อมูลกีฬาของชาติ” จะมีบทบาทสำคัญในการรวบรวมและบูรณาการข้อมูลด้านการพัฒนากีฬา ครอบคลุมตั้งแต่บุคลากรด้านการกีฬา นันทนาการ วิทยาศาสตร์การกีฬา สนามกีฬา กิจกรรมกีฬา ไปจนถึงผลการแข่งขันในระดับชาติและนานาชาติ
ระบบสารานุกรมกีฬาประเทศไทยยังมีเป้าหมายเพื่อใช้เป็นฐานข้อมูลเชิงนโยบาย สามารถรองรับการวิเคราะห์ด้านสุขภาพ การออกกำลังกาย และอุตสาหกรรมกีฬา รวมถึงการพัฒนา Dashboard สำหรับรายงานผลการดำเนินงานด้านการกีฬาแบบครบวงจร ซึ่งจะเป็นเครื่องมือสำคัญในการกำหนดทิศทางการพัฒนากีฬาในประเทศไทยให้มีมาตรฐานสากล
การประชุมครั้งนี้เป็นการเริ่มต้นกิจกรรมจากทั้งหมด 4 ภูมิภาค โดยครั้งแรกจัดขึ้นที่ภาคเหนือ จังหวัดเชียงใหม่ และจะขยายผลสู่ กรุงเทพมหานคร ภาคกลางและตะวันออก ภาคใต้ และภาคตะวันออกเฉียงเหนือ ทั้งนี้ได้รับความร่วมมือจากสำนักงานการท่องเที่ยวและกีฬาจังหวัด การกีฬาแห่งประเทศไทย มหาวิทยาลัยการกีฬาแห่งชาติ สมาคมกีฬาแห่งจังหวัด มหาวิทยาลัยในเชียงใหม่ และโรงเรียนกีฬาในภาคเหนือ รวม 41 หน่วยงาน ที่เข้าร่วมสนับสนุนการพัฒนาแพลตฟอร์มดังกล่าว
นายจักรพล ปิดท้ายว่า “การขับเคลื่อนโครงการ THAILAND SPORTS ALMANAC จะช่วยให้ประชาชนทุกเพศทุกวัยเข้าถึงข้อมูลด้านกีฬาได้อย่างทั่วถึง สร้างแรงจูงใจให้คนไทยหันมาออกกำลังกายและเล่นกีฬา ส่งผลให้มีสุขภาพและคุณภาพชีวิตที่ดี พร้อมเดินหน้าพัฒนาสังคมและประเทศชาติ”

ที่มา : https://www.thaigov.go.th/news/contents/details/100007