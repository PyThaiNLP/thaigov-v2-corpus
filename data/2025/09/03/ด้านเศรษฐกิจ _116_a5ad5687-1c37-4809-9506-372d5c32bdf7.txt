รัฐบาลไทย-ข่าวทำเนียบรัฐบาล-ก.เกษตรฯ เชิญร่วมงานมหกรรม “สืบสานงานพ่อ พัฒนา ส่งต่ออาชีพที่ยั่งยืน Agri’ Museum” ระหว่างวันที่ 4–6 ก.ค. นี้ ณ พิพิธภัณฑ์การเกษตรเฉลิมพระเกียรติฯ จังหวัดปทุมธานี

วันศุกร์ที่ 4 กรกฎาคม 2568
ก.เกษตรฯ เชิญร่วมงานมหกรรม “สืบสานงานพ่อ พัฒนา ส่งต่ออาชีพที่ยั่งยืน Agri’ Museum” ระหว่างวันที่ 4–6 ก.ค. นี้ ณ พิพิธภัณฑ์การเกษตรเฉลิมพระเกียรติฯ จังหวัดปทุมธานี
ก.เกษตรฯ เชิญร่วมงานมหกรรม “สืบสานงานพ่อ พัฒนา ส่งต่ออาชีพที่ยั่งยืน Agri’ Museum” ระหว่างวันที่ 4–6 ก.ค. นี้ ณ พิพิธภัณฑ์การเกษตรเฉลิมพระเกียรติฯ จังหวัดปทุมธานี
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังเป็นประธานพิธีเปิดงาน “มหกรรมเฉลิมพระเกียรติพระบาทสมเด็จพระเจ้าอยู่หัว “สืบสานงานพ่อ พัฒนา ส่งต่ออาชีพที่ยั่งยืน Agri’ Museum” โดยมี พันจ่าเอก ประเสริฐ มาลัย ผู้อำนวยการสำนักงานพิพิธภัณฑ์เกษตรเฉลิมพระเกียรติพระบาทสมเด็จพระเจ้าอยู่หัว (องค์การมหาชน) ผู้บริหาร และเจ้าหน้าที่หน่วยงาน ที่เกี่ยวข้องเข้าร่วม ณ ห้องประชุมอาคารเฉลิมพระเกียรติฯ 5 ชั้น 3 สำนักงานพิพิธภัณฑ์เกษตรเฉลิมพระเกียรติพระบาทสมเด็จพระเจ้าอยู่หัว (องค์การมหาชน) ว่า งานมหกรรมเฉลิมพระเกียรติฯ จัดขึ้นโดยมีวัตถุประสงค์เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษาของพระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว วันที่ 28 กรกฎาคม 2568 และเผยแพร่พระเกียรติคุณ พระอัจฉริยภาพด้านการเกษตรที่ทรงมีพระราชปณิธาน สืบสาน รักษา ต่อยอด พระราชกรณียกิจและพระราชดำริ ในพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ด้านการพัฒนาเกษตรกรรมไทยตามหลักปรัชญาของเศรษฐกิจพอเพียง เพื่อนำไปสู่การบำบัดทุกข์และบำรุงสุขให้แก่พสกนิกรชาวไทย และพัฒนาประเทศชาติให้เจริญก้าวหน้าอย่างพอเหมาะ พอควร มั่นคงและยั่งยืน ที่สำคัญภายในงานยังมีกิจกรรมให้ประชาชนที่เข้ามาชมงานได้เรียนรู้อย่างหลากหลาย จากเกษตรกรผู้น้อมนำศาสตร์ของพระราชาไปประยุกต์ใช้และเกิดความสำเร็จ สามารถพึ่งตนเองได้เป็นอาชีพที่มั่นคง มีรายได้ ที่สำคัญเป็นต้นแบบให้คนที่สนใจได้เข้าไปเรียนรู้และประยุกต์ใช้ได้ด้วย มีนิทรรศการที่น่าสนใจจากภาครัฐและภาคีความร่วมมือ รวมทั้งมีตลาดเศรษฐกิจพอเพียงที่สะท้อนเรื่องของเศรษฐกิจหมุนเวียนในระดับพื้นที่อีกด้วย ซึ่งการจัดงานมหกรรมครั้งนี้ จึงมีความสำคัญยิ่งที่ประชาชนคนไทยไม่ควรพลาด และต้องมาเก็บเกี่ยวความรู้ ประสบการณ์ไปประยุกต์ใช้ให้เหมาะสมกับตนเองต่อไป”
ด้าน พันจ่าเอก ประเสริฐ มาลัย ผู้อำนวยการสำนักงานพิพิธภัณฑ์เกษตรเฉลิมพระเกียรติฯ กล่าวเพิ่มเติมว่า ภายในงานได้จัดแสดงนิทรรศการเฉลิมพระเกียรติพระบาทสมเด็จพระเจ้าอยู่หัว “สืบสาน รักษา พระราชปณิธานในสมเด็จพระบรมชนกนาถและสมเด็จพระบรมราชชนนี” นิทรรศการจากเครือข่ายพิพิธภัณฑ์เกษตรฯ ถ่ายทอดองค์ความรู้แนวทางการสืบสานพระราชปณิธานจากในหลวงรัชกาลที่ 9 ถึงในหลวงรัชกาลที่ 10 ผ่านองค์ความรู้ที่คัดสรรจาก 28 ศูนย์เรียนรู้เครือข่ายพิพิธภัณฑ์เกษตรฯ สู่นิทรรศการตามรอยพ่อสานต่อที่พ่อทำ จากทั้ง 4 ภาค ผ่านฐานนิทรรศการทั้ง 8 ฐาน ได้แก่ ฐาน “ดินดีพืชดีมีชีวิต” ถ่ายทอดองค์ความรู้การบำรุงดินการใช้หญ้าแฝกและพืชตระกูลถั่ว เทคนิคการบำรุงพืชด้วยจุลินทรีย์ และการขยายพันธุ์พืช ฐาน “โคก หนอง นา น้ำใต้ดิน” การประยุกต์ใช้หลักเกษตรทฤษฎีใหม่ เพื่อจัดการพื้นที่และใช้พื้นที่ให้เกิดประโยชน์สูงสุดที่เหมาะกับทรัพยากรและภูมิสังคม ฐาน “สร้างป่า สร้างรายได้” พาไปรู้จัก
กับ “วนเกษตร” เพื่อการพึ่งตนเองอย่างยั่งยืน และการจัดการพื้นที่โดยใช้แนวคิด เกษตรผสมผสาน ฐาน “จิ๋วแต่แจ๋ว (จุลินทรีย์)”เรียนรู้จุลินทรีย์สิ่งมีชีวิตขนาดจิ๋วแต่ประโยชน์มหาศาล ที่มาช่วยเปลี่ยนดินให้เป็นทอง ฐาน “กินเป็นยา” เรียนรู้การดูแลสุขภาพดีวิถีพอเพียง และการสร้างอาหารที่ปลอดภัยเพื่อสุขภาพกายใจที่สมบูรณ์ ฐาน“เกษตรก้าวไกล” เจาะลึกกลไกการบริหารจัดการพื้นที่ขนาดเล็ก ในการทำการเกษตร และการทำเกษตรพอเพียงเมือง ฐาน “ภูมิปัญญาสร้างอาชีพ” ถ่ายทอดองค์ความรู้แนวทางการพัฒนาอย่างยั่งยืน และแนวคิดเศรษฐกิจพอเพียง สู่การสร้างสรรค์และสืบสานภูมิปัญญาท้องถิ่นอย่างยั่งยืน และฐาน “เมล็ดพันธุ์ของพระราชา” จัดแสดงพันธุกรรมพื้นบ้าน พันธุกรรมชนเผ่า พันธุกรรมหายาก และพันธุ์ข้าวไร่ ซึ่งทุกฐานเปิดให้ทดลอง เรียนรู้ ลงมือปฏิบัติจริง พร้อมการอบรมเรียนรู้วิชาของแผ่นดินและหลักสูตร Workshop กว่า 12 วิชา จากวิทยากรผู้ทรงคุณวุฒิและเกษตรกรต้นแบบทั้งในรูปแบบ Onsite และ Online โดยไม่เสียค่าใช้จ่าย ตลอดทั้ง 3 วัน
นอกจากนี้ยังมีการเปิดให้เข้าชมพิพิธภัณฑ์ภายใน 4 อาคาร โดยไม่เสียค่าใช้จ่าย อาทิ พิพิธภัณฑ์ในหลวงรักเรา พิพิธภัณฑ์มหัศจรรย์พันธุกรรม พิพิธภัณฑ์ดินดล และพิพิธภัณฑ์สนองพระราชปณิธาน พร้อมรับชมภาพยนตร์แอนิเมชัน 3 มิติ และโรงภาพยนตร์ 7 มิติแบบทะลุจอ อีกทั้งยังมีกิจกรรมพิเศษ อาทิ การหล่อเหรียญพระบรมฉายาลักษณ์ การประดิษฐ์ของที่ระลึก และกิจกรรมแชะ แชร์ เช็คอินเพื่อส่งเสริมการเรียนรู้ผ่านประสบการณ์จริงอย่างสร้างสรรค์ ชม ชิม ช้อป สินค้าเกษตรคุณภาพกว่า 200 ร้านค้า นำเสนอผลผลิตปลอดภัยตามฤดูกาล ผลิตภัณฑ์แปรรูป และของดีจากเครือข่ายเกษตรกรทั่วประเทศ
กระทรวงเกษตรฯ โดยสำนักงานพิพิธภัณฑ์เกษตรเฉลิมพระเกียรติฯ ขอเชิญประชาชนร่วมงานมหกรรม “สืบสานงานพ่อ พัฒนา ส่งต่ออาชีพที่ยั่งยืน Agri' Museum” ระหว่างวันที่ 4 – 6 กรกฎาคม 2568 เวลา 08.00 – 17.00 น. ณ พิพิธภัณฑ์การเกษตรเฉลิมพระเกียรติฯ จังหวัดปทุมธานี หรือร่วมเรียนรู้ออนไลน์ผ่าน Facebook และ YouTube พิพิธภัณฑ์การเกษตรเฉลิมพระเกียรติฯ ได้ตลอดทั้งวัน สอบถามรายละเอียดเพิ่มเติม โทร. 02-529-2212-13, 087-359-7171 คลิกดูรายละเอียดได้ที่ www.wisdomking.or.th หรือ Facebook พิพิธภัณฑ์การเกษตรฯ

ที่มา : https://www.thaigov.go.th/news/contents/details/98177