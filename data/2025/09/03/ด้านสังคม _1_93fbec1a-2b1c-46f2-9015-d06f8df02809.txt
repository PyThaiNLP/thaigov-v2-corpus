รัฐบาลไทย-ข่าวทำเนียบรัฐบาล-พม.-วัดเบญฯ-มูลนิธิเผยแพร่พระพุทธศาสนาฯ จัด บรรพชาอุปสมบทราษฎรบนพื้นที่สูง 68 ถวายเป็นพระราชกุศล 27-29 มิ.ย.นี้

วันอังคารที่ 24 มิถุนายน 2568
พม.-วัดเบญฯ-มูลนิธิเผยแพร่พระพุทธศาสนาฯ จัด บรรพชาอุปสมบทราษฎรบนพื้นที่สูง 68 ถวายเป็นพระราชกุศล 27-29 มิ.ย.นี้
พม.-วัดเบญฯ-มูลนิธิเผยแพร่พระพุทธศาสนาฯ จัด บรรพชาอุปสมบทราษฎรบนพื้นที่สูง 68 ถวายเป็นพระราชกุศล 27-29 มิ.ย.นี้
วันที่ 24 มิถุนายน 2568 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า กระทรวงการพัฒนาสังคมและความมั่นคงของมนุษย์ (พม.) ร่วมกับมูลนิธิเผยแพร่พระพุทธศาสนาแก่ชนถิ่นกันดาร ในพระราชูปถัมภ์ สมเด็จพระศรีนครินทราบรมราชชนนี และวัดเบญจมบพิตรดุสิตวนาราม กำหนดจัดพิธีบรรพชาอุปสมบทราษฎรบนพื้นที่สูง ประจำปี 2568 เพื่อถวายเป็นพระราชกุศล เนื่องในโอกาสวันเฉลิมพระชนมพรรษาพระบาทสมเด็จพระเจ้าอยู่หัว 28 กรกฎาคม 2568 ภายใต้โครงการพระธรรมจาริก ระหว่างวันที่ 27-29 มิถุนายน 2568 ณ วัดเบญจมบพิตรดุสิตวนาราม กรุงเทพมหานคร
โครงการพระธรรมจาริก ดำเนินการมาอย่างต่อเนื่องตั้งแต่ปี 2508 ซึ่งปี 2568 นี้นับเป็นปีที่ 60 โดยมีราษฎรบนพื้นที่สูงในความดูแลของศูนย์พัฒนาราษฎรบนพื้นที่สูง สังกัดกรมพัฒนาสังคมและสวัสดิการ กระทรวง พม. ซึ่งเป็นผู้ศรัทธาเลื่อมใสในพระพุทธศาสนาร่วมบรรพชาอุปสมบทจำนวน 173 รูป และที่ผ่านมา มีราษฎรบนพื้นที่สูงร่วมบรรพชาอุปสมบทแล้วจำนวน 12,906 รูป โดยได้รับการศึกษาพระธรรมวินัยและความรู้วิชาการต่าง ๆ ทั้งสายปริยัติธรรมและสายสามัญ เมื่อจบการศึกษาแล้ว หากอยู่ในสมณเพศจะได้ออกเดินทางร่วมกับพระธรรมจาริกที่เป็นพระนักสาธารณสงเคราะห์ เพื่อปฏิบัติศาสนกิจในการเผยแผ่พระพุทธศาสนา ส่งเสริมสัมมาชีพ และพัฒนาชุมชนราษฎรบนพื้นที่สูง ส่วนผู้ที่ลาสิกขาบทจะได้นำความรู้วิชาการต่างๆ ไปใช้ในชีวิตประจำวัน ศึกษาต่อ ประกอบอาชีพ และทำประโยชน์ให้แก่ครอบครัวและชุมชน
สำหรับพิธีบรรพชาอุปสมบทราษฎรบนพื้นที่สูง ประจำปี 2568 มีกิจกรรมสำคัญตามหลักพระพุทธศาสนาในวันต่างๆ ดังนี้ 1) วันที่ 27 มิถุนายน 2568 เวลา 16.30 น. เป็นต้นไป มีพิธีกราบลาบรรพชาอุปสมบทและปลงผมราษฎรบนพื้นที่สูง 2) วันที่ 28 มิถุนายน 2568 เวลา 08.30 น. เป็นต้นไป มีพิธีมอบผ้าไตรและแสดงตนเป็นพุทธมามกะ และ 3) วันที่ 29 มิถุนายน 2568 เวลา 08.30 น. เป็นต้นไป มีพิธีบรรพชาอุปสมบทราษฎรบนพื้นที่สูง ประจำปี 2568
ทั้งนี้ กระทรวง พม. ขอเชิญพี่น้องประชาชนผู้มีจิตศรัทธาร่วมพิธีบรรพชาอุปสมบทราษฎรบนพื้นที่สูง ประจำปี 2568 ระหว่างวันที่ 27-29 มิถุนายน 2568 ณ วัดเบญจมบพิตรดุสิตวนาราม และร่วมทำกุศลบุญผ่านช่องทางต่าง ๆ ดังนี้ 1) ชื่อบัญชีธนาคาร มูลนิธิเผยแพร่พระพุทธศาสนาแก่ชนถิ่นกันดาร ธนาคารกรุงไทย สาขาสะพานขาว เลขที่บัญชี 021-1-22540-1 และ 2) e-Donation ซึ่งสามารถนำไปลดหย่อนภาษีได้ ทั้งนี้ สามารถสอบถามรายละเอียดเพิ่มเติมในวันและเวลาราชการ ได้ที่ มูลนิธิเผยแพร่พระพุทธศาสนาแก่ชนถิ่นกันดารฯ โทร. 0-2659-6128 และสำนักงานประธานคณะพระธรรมจาริก วัดเบญจมบพิตรดุสิตวนาราม โทร. 0-2280-2273
#ข่าวพม #พม #ศรส #esshelpme #1300 #วราวุธศิลป อาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #อุปสมบทราษฎรบนพื้นที่สูง #ราษฎรบนพื้นที่สูง #2568 #วัดเบญ #วัดเบญจมบพิตรดุสิตวนาราม

ที่มา : https://www.thaigov.go.th/news/contents/details/97762