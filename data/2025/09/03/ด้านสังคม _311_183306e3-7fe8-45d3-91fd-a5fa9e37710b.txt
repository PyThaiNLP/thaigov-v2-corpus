รัฐบาลไทย-ข่าวทำเนียบรัฐบาล-สธ. ย้ำ สสจ.พื้นที่เสี่ยง เตรียมพร้อม 6 มาตรการรับมือพายุ “คาจิกิ” ไม่ให้กระทบบริการประชาชน

วันอังคารที่ 26 สิงหาคม 2568
สธ. ย้ำ สสจ.พื้นที่เสี่ยง เตรียมพร้อม 6 มาตรการรับมือพายุ “คาจิกิ” ไม่ให้กระทบบริการประชาชน
รองปลัดกระทรวงสาธารณสุข ประชุมทางไกลกับสำนักงานสาธารณสุขจังหวัดในพื้นที่เสี่ยงอิทธิพลพายุ “คาจิกิ” เตรียมพร้อมรับมือด้านการแพทย์และสาธารณสุข
ทั้งเปิดศูนย์ปฏิบัติการฯ ระดับเขต/จังหวัดเฝ้าระวังติดตามสถานการณ์, ตรวจสอบความพร้อมของโรงพยาบาล ระบบสำรองไฟ น้ำ ยา เวชภัณฑ์ เลือด, จัดระบบส่งต่อผู้ป่วย, เตรียมทีมปฏิบัติการฉุกเฉิน, เฝ้าระวังโรคและภัยสุขภาพ และสื่อสารความเสี่ยงป้องกันโรคและภัยสุขภาพที่มากับน้ำท่วม
วันนี้ (26 สิงหาคม 2568) ที่ ศูนย์ปฏิบัติการฉุกเฉินด้านการแพทย์และสาธารณสุข (PHEOC) กระทรวงสาธารณสุข จังหวัดนนทบุรี นายแพทย์วีรวุฒิ อิ่มสำราญ รองปลัดกระทรวงสาธารณสุข ร่วมประชุมกับ กรมวิชาการ สำนักงานเขตสุขภาพ และสำนักงานสาธารณสุขจังหวัดทั่วประเทศ เพื่อติดตามสถานการณ์และเตรียมความพร้อมด้านการแพทย์และสาธารณสุข จากกรณีพายุ “คาจิกิ” ซึ่งกรมอุตุนิยมวิทยาแจ้งเตือนว่าจะส่งผลให้ประเทศไทยมีฝนตกหนักหลายพื้นที่ โดยเฉพาะภาคเหนือและภาคอีสานตอนบน รวมถึงภาคตะวันออก และภาคใต้ฝั่งอันดามัน โดยให้ดำเนินการตาม 6 มาตรการ ดังนี้
1.ให้พื้นที่เสี่ยงน้ำท่วม เปิดศูนย์ปฏิบัติการสาธารณสุข (EOC) ระดับเขตและจังหวัด ติดตามและรายงานสถานการณ์ต่อ PHEOC ส่วนกลางตามแนวทางที่กำหนด 2.ตรวจสอบความพร้อมของโรงพยาบาลในพื้นที่เสี่ยงทั้งด้านไฟฟ้าสำรอง น้ำสะอาด ยา เวชภัณฑ์ เลือด และระบบส่งต่อผู้ป่วย 3.จัดระบบส่งต่อผู้ป่วยในกรณีที่โรงพยาบาลถูกน้ำท่วมจนไม่สามารถให้บริการได้ โดยมีสายด่วน/ช่องทางด่วนในการประสาน 4.เตรียมทีมปฏิบัติการฉุกเฉินทางการแพทย์และสาธารณสุข ได้แก่ ทีม MERT (Medical Emergency Response Team) และทีม MiniMERT สำหรับสนับสนุนพื้นที่ประสบภัย และทีมช่วยเหลือเยียวยาจิตใจผู้ประสบภาวะวิกฤต (MCATT) สำหรับลงพื้นที่หากสถานการณ์รุนแรง 5.เฝ้าระวังโรคและภัยสุขภาพที่มากับน้ำท่วม เช่น โรคอุจจาระร่วงเฉียบพลัน โรคเลปโตสไปโรซิส โรคไข้เลือดออก และโรคระบบทางเดินหายใจ และ 6.สื่อสารความเสี่ยงและประชาสัมพันธ์ข้อมูลข่าวสารการป้องกันโรคและภัยสุขภาพที่มากับน้ำท่วมถึงประชาชนอย่างต่อเนื่อง ทั้งนี้ ปัจจุบันยังไม่มีสถานพยาบาลได้รับผลกระทบ แต่ได้ทำการเฝ้าระวังสถานการณ์อย่างใกล้ชิด
**************************************** 26 สิงหาคม 2568

ที่มา : https://www.thaigov.go.th/news/contents/details/100150