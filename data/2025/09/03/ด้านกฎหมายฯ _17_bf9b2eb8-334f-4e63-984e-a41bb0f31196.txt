รัฐบาลไทย-ข่าวทำเนียบรัฐบาล-กระทรวงยุติธรรม ประชุมหารือแนวทางการนำองค์ความรู้ด้านนิติจิตวิทยา (Forensic Psychology) มาปรับใช้ในกระทรวงยุติธรรม

วันศุกร์ที่ 4 กรกฎาคม 2568
04/07/2568
พิมพ์
กระทรวงยุติธรรม ประชุมหารือแนวทางการนำองค์ความรู้ด้านนิติจิตวิทยา (Forensic Psychology) มาปรับใช้ในกระทรวงยุติธรรม
กระทรวงยุติธรรม ประชุมหารือแนวทางการนำองค์ความรู้ด้านนิติจิตวิทยา (Forensic Psychology) มาปรับใช้ในกระทรวงยุติธรรม
ในวันศุกร์ที่ 4 กรกฎาคม 2568 เวลา 09.30 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม ประชุมหารือกรอบเเนวทางในการประยุกต์ใช้องค์ความรู้เเละพัฒนาเครื่องมือ “นิติจิตวิทยา” (Forensic Psychology) มาปรับใช้ในกระทรวงยุติธรรม โดยมี นางจิรภา สินธุนาวา รองปลัดกระทรวงยุติธรรม เป็นประธานการประชุม พร้อมด้วย นายนิยม เติมศรีสุข ผู้ช่วยรัฐมนตรีประจำกระทรวงยุติธรรม นางสาวศิริประกาย วรปรีชา ผู้ตรวจราชการกระทรวงยุติธรรม นางธารินี แสงสว่าง ผู้ตรวจราชการกระทรวงยุติธรรม ผู้แทนหน่วยงานกลุ่มภารกิจด้านพัฒนาพฤตินิสัย สำนักงานกิจการยุติธรรม และผู้แทนหน่วยงานที่เกี่ยวข้อง เข้าร่วมฯ ณ ห้องประชุม 10-06 ชั้น 10 อาคารกระทรวงยุติธรรม
ทั้งนี้ ด้วยสถานการณ์ผู้ป่วยจิตเวช ทั้งที่อยู่ในกระบวนการยุติธรรมและอยู่ในระบบการบริการสุขภาพของกระทรวงสาธารณสุขมีจำนวนมาก กระทรวงยุติธรรมจึงมีความจำเป็นที่จะต้องมีเครื่องมือหรือองค์ความรู้สำหรับใช้วิเคราะห์เพื่อคัดแยก/จำแนกกลุ่มคนที่มีอาการป่วยซึ่งไม่ได้เกิดจากการใช้สารเสพติด และอาการจิตเวชที่เกิดจากการใช้สารเสพติด รวมถึงการวิเคราะห์ถึงสาเหตุและพฤติการณ์ในการกระทำผิด เพื่อวางแผนแก้ไขฟื้นฟูรายบุคลให้เหมาะสมสอดคล้องกับสภาพปัญหา ซึ่งจะสามารถช่วยป้องกันหรือลดการกระทำผิดหรือก่อเหตุซ้ำได้ “นิติจิตวิทยา” (Forensic Psychology) จึงมีบทบาทสำคัญที่ใช้ในการประเมิน ให้ความเห็น และวิจัยในประเด็นต่าง ๆ ที่เกี่ยวข้อง ทั้งในด้านจิตวิทยาและกฎหมาย ดังนั้น เพื่อยกระดับงานด้านการดูแลผู้กระทำผิด ผู้ต้องขัง เด็กและเยาวชน ผู้ถูกคุมความประพฤติที่มีอาการทางจิตเวชที่อยู่ในความดูแลของกระทรวงยุติธรรม จึงต้องมีการพัฒนาศักยภาพ ทักษะและองค์ความรู้ของบุคลากรในหน่วยงานกลุ่มภารกิจด้านพัฒนาพฤตินิสัยและหน่วยงานอื่นในกระทรวงยุติธรรม

ที่มา : https://www.thaigov.go.th/news/contents/details/98187