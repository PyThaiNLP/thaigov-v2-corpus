รัฐบาลไทย-ข่าวทำเนียบรัฐบาล-"รัฐบาล" ย้ำสถานการณ์ชายแดนไทย-กัมพูชา เป็นเรื่องสำคัญของประเทศ ให้กองทัพทำหน้าที่อย่างเต็มที่ ไม่ยอมให้กัมพูชาใช้พลเรือนเป็นโล่มนุษย์รุกล้ำอธิปไตยของไทยอย่างเด็ดขาด

วันอังคารที่ 26 สิงหาคม 2568
"รัฐบาล" ย้ำสถานการณ์ชายแดนไทย-กัมพูชา เป็นเรื่องสำคัญของประเทศ ให้กองทัพทำหน้าที่อย่างเต็มที่ ไม่ยอมให้กัมพูชาใช้พลเรือนเป็นโล่มนุษย์รุกล้ำอธิปไตยของไทยอย่างเด็ดขาด
พร้อมจัดการปัญหาแก๊งคอลฯ จากกัมพูชาอย่างต่อเนื่อง ขณะที่ รองนรม. และ รมว.มท. ย้ำกองทัพต้องการอะไรบอก “ศบ.ทก.” จัดให้ทันที // ส่วนการรับมือพายุ “คาจิกิ”  สั่งการทุกองคาพยพของรัฐพร้อมรับมือ 1-2 วันนี้ ตลอด 24 ชม.
นายจิรายุ  ห่วงทรัพย์   โฆษกประจำสำนักนายกรัฐมนตรี เปิดเผยว่า ที่ประชุมคณะรัฐมนตรีมีข้อสั่งการจากนายภูมิธรรม เวชยชัย รักษาราชการแทนนายกรัฐมนตรี ถึงการแก้ไขปัญหาชายแดน ไทย-กัมพูชา  และผลกระทบจากสถานการณ์พายุคาจิกิ ซึ่งได้เตรียมแผนรับมือตั้งแต่สัปดาห์ที่ผ่านมา. เพื่อไม่ให้มีผลกระทบต่อประชาชนในพื้นที่ มีข้อ  สั่งการเพิ่มเติม ดังนี้
1. สถานการณ์ชายแดนไทย - กัมพูชา  ให้ทุกหน่วยงานที่เกี่ยวข้องให้การสนับสนุนทรัพยากรต่าง ๆ ให้กับกองทัพ ทั้งนี้ รักษาการนายกรัฐมนตรีราชการแทนนายกรัฐมนตรีกล่าวขอบคุณทหารหาญที่ประจำอยู่ชายแดนทั่วประเทศไทย ในทุกพื้นที่  โดยเฉพาะบริเวณชายแดนไทย-กัมพูชา ที่ต้องอดทนอดกลั้นจากการยั่วยุของฝ่ายกัมพูชา ทั้งปฏิบัติการทางทหาร และการใช้โล่มนุษย์ ที่อาศัยประชาชนนำหน้าเคลื่อนไหวด้วยวิธีการต่าง ๆ ในการนี้ หากกองทัพต้องการสนับสนุนอุปกรณ์หรือทรัพยากรเร่งด่วนใดๆ ขอให้แจ้ง  ศบ.ทก.  ดำเนินการประสาน จัดการให้ทันที  โดยให้หน่วยงานต่าง ๆ  ยึดถือว่า สถานการณ์ชายแดนเป็นเรื่องสำคัญของประเทศ
นอกจากนี้ ยังมีข้อสั่งการให้ ศบ.ทก. ประสานการปฏิบัติให้มีผลสัมฤทธิ์ กระชับความเป็นเอกภาพทั้งการทหาร การต่างประเทศ การสื่อสารประชาสัมพันธ์  รวมถึงการปฏิบัติการของสำนักงานตำรวจแห่งชาติ กระทรวงมหาดไทย รวมถึงมาตรการอื่น ๆ อาทิ เข้มงวดกับปฏิบัติการห้ามไม่ให้พลเรือนกัมพูชารุกล้ำเขตแดนอย่างผิดกฎหมาย และการติดตามเร่งรัดปราบปรามอาชญากรรมด้าน Scammer
2. สั่งการให้กรมอุตุนิยมฯ และกรมป้องกันและบรรเทาสาธารณภัย (ปภ.) ติดตามสถานการณ์พายุคาจิกิอย่างใกล้ชิดตลอด24 ชม.  เพื่อตัดสินใจ แจ้งเตือนภัย สื่อสารให้ทั่วถึงเหมาะสม ด้วยระบบต่าง ๆ โดยเฉพาะระบบ cell broadcast และเตรียมการกู้ภัยในพื้นที่ ที่ได้ผลกระทบอย่างทันการณ์
3. สำหรับการบริหารจัดการระบบคลาวด์ภาครัฐ เพื่อให้ประเทศไทยมีฐานข้อมูลกลางของรัฐในการจัดเก็บข้อมูลขนาดใหญ่ที่มีมาตรฐาน เป็นระบบ ครบถ้วน และมีความปลอดภัย ให้ทุกส่วนราชการและหน่วยงานของรัฐที่มีการตั้งงบประมาณเพื่อจัดซื้อ จัดจ้าง หรือเช่าใช้บริการระบบ  คลาวด์ (Cloud) ชะลอการดำเนินการดังกล่าวไว้ก่อน  เพื่อรอความชัดเจนเกี่ยวกับแนวทางการ  บูรณาการโครงสร้างพื้นฐานทางดิจิทัล (National Cloud) ของประเทศไทย จากกระทรวงดีอี  ในฐานะหน่วยงานที่ได้รับมอบหมายจากคณะกรรมการพัฒนารัฐบาลดิจิทัล เพื่อประกอบการดำเนินการ โดยให้ กระทรวงดีอี เร่งเสนอแนวทางดังกล่าวต่อ ครม. ภายใน 1 เดือน

ที่มา : https://www.thaigov.go.th/news/contents/details/100126