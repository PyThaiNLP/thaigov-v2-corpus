รัฐบาลไทย-ข่าวทำเนียบรัฐบาล-บสย. ช่วย SMEs น้ำท่วมภาคเหนือ เร่งเยียวยา “ลูกค้า-ลูกหนี้” จัดมาตรการเร่งด่วน พักชำระค่าธรรมเนียม-ค่างวด 

วันศุกร์ที่ 25 กรกฎาคม 2568
25/07/2568
พิมพ์
บสย. ช่วย SMEs น้ำท่วมภาคเหนือ เร่งเยียวยา “ลูกค้า-ลูกหนี้” จัดมาตรการเร่งด่วน พักชำระค่าธรรมเนียม-ค่างวด
บสย. เยียวยา “ลูกค้า-ลูกหนี้” และ SMEs ที่ได้รับผลกระทบจากน้ำท่วมภาคเหนือ จัดเต็ม 2 มาตรการด่วน “พักชำระค่าธรรมเนียม-ค่างวด” พร้อมเติมสภาพคล่องด้วยโครงการค้ำประกันสินเชื่อวงเงินรวม 5,000 ล้านบาท ฟรี! ค่าธรรมเนียมค้ำฯ 3 ปีแรก ช่วย SMEs พลิกฟื้นกิจการ
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) กล่าวว่า จากสถานการณ์อุทกภัยที่เกิดขึ้นในพื้นที่ภาคเหนือ สร้างผลกระทบต่อประชาชน และกิจการร้านค้า ผู้ประกอบการ เป็นวงกว้าง ล่าสุด บสย. ได้ออกมาตรการเร่งด่วน ช่วยเหลือผู้ประกอบการ SMEs ลูกหนี้ที่ถูกจ่ายเคลม และลูกค้าของ บสย. ที่ได้รับผลกระทบให้สามารถประคับประคองธุรกิจเดินหน้าต่อไปได้ (สำหรับผู้ประกอบการ SMEs ผู้ประสบอุทกภัย และมีสถานประกอบการตั้งอยู่ในพื้นที่จังหวัด ตามประกาศของ กรมป้องกันและบรรเทาสาธารณภัย) แบ่งเป็น 2 กลุ่ม ดังนี้
1.  มาตรการช่วยเหลือลูกหนี้และลูกค้าเดิมของ บสย. ที่อยู่ในจังหวัดที่ได้รับผลกระทบ (ตามประกาศของ กรมป้องกันและบรรเทาสาธารณภัย) โดยผ่อนผันการชำระค่าธรรมเนียมค้ำประกัน และค่าจัดการค้ำประกันโดยพักชำระออกไปอีก 6 เดือน นับจากวันถึงกำหนดชำระค่าธรรมเนียม สำหรับ SMEs ลูกค้า บสย. ที่จะครบกำหนดชำระในวันที่ 31 สิงหาคม 2568 และพักชำระค่างวดเป็นระยะเวลา 3 เดือน สำหรับ SMEs ลูกหนี้ที่ถูกจ่ายเคลม ที่อยู่ในระหว่างผ่อนชำระตามแผนปรับโครงสร้างหนี้ และไม่ผิดนัดชำระหนี้ โดยสามารถลงทะเบียนเข้าร่วมมาตรการ ผ่านช่องทาง LINE OA TCG First: @tcgfirst ถึง 31 สิงหาคม 2568
2. มาตรการเสริมสภาพคล่อง ภายใต้ โครงการค้ำประกันสินเชื่อ PGS11 “บสย. SMEs ยั่งยืน” 2 โครงการหลัก ได้แก่ โครงการค้ำประกันสินเชื่อ SMEs Power Trade & Biz วงเงินค้ำประกัน 3,000 ล้านบาท วงเงินค้ำประกันต่อราย 500,000 – 10 ล้านบาท เพื่อบรรเทาความเดือดร้อนสำหรับผู้ที่ได้รับผลกระทบจากสถานการณ์อุทกภัยในพื้นที่ภาคเหนือ และโครงการค้ำประกันสินเชื่อ SMEs Micro Biz วงเงินค้ำประกัน 2,000 ล้านบาท วงเงินค้ำประกันต่อราย 10,000 – 500,000 บาท ตอบโจทย์กลุ่มรายย่อย (Micro SMEs)  ที่ต้องการเงินทุนหมุนเวียน แต่ขาดคนค้ำประกัน และขาดหลักทรัพย์ค้ำประกัน โดยทั้ง 2 โครงการมีจุดเด่น คือ ฟรี! ค่าธรรมเนียมค้ำประกัน 3 ปีแรก ปีต่อไปชำระต่ำเพียง 1.5% ต่อปี ค้ำประกันสูงสุด 7 ปี
นอกจากให้ความช่วยเหลือผ่านมาตรการต่างๆ บสย. ยังได้เฝ้าติดตามสถานการณ์และผลกระทบในพื้นที่อย่างใกล้ชิด พร้อมมอบหมายให้สำนักงานเขต บสย. ที่ดูแลพื้นที่ที่ได้รับผลกระทบจากสถานการณ์อุทกภัยในพื้นที่ภาคเหนือ เร่งสื่อสารประชาสัมพันธ์มาตรการช่วยเหลือดังกล่าว ไปยังลูกค้า และลูกหนี้ บสย. พร้อมให้ความช่วยเหลือในด้านต่างๆ เพิ่มเติม
สำหรับผู้ประกอบการ SMEs ลูกค้า และลูกหนี้ บสย. ที่อยู่ในพื้นที่ที่ได้รับผลกระทบจากสถานการณ์อุทกภัยในครั้งนี้ สามารถปรึกษาหรือสอบถามข้อมูลเพิ่มเติมและรายละเอียดการเข้าร่วมมาตรการ ได้ที่สำนักงานเขตในพื้นที่ หรือ ช่องทาง LINE OA TCG First: @tcgfirst และ บสย. Call Center โทร. 02-890-9999
https://www.facebook.com/share/p/19HZ6RdRdv/?mibextid=wwXIfr

ที่มา : https://www.thaigov.go.th/news/contents/details/98829