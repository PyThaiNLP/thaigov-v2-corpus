รัฐบาลไทย-ข่าวทำเนียบรัฐบาล-กรมบัญชีกลางห่วงใย ขอเตือนภัยผู้รับบำนาญ อย่าหลงกลมิจฉาชีพ 

วันพุธที่ 30 กรกฎาคม 2568
30/07/2568
พิมพ์
กรมบัญชีกลางห่วงใย ขอเตือนภัยผู้รับบำนาญ อย่าหลงกลมิจฉาชีพ
ด้วยความห่วงใยประชาชนและผู้มีสิทธิรับเงินบำเหน็จบำนาญกับทางราชการหรือสวัสดิการต่างๆ ขอเตือนภัยเกี่ยวกับมิจฉาชีพที่มีการหลอกลวงอยู่ในขณะนี้ โดยอ้างว่าเป็นหน่วยงานราชการและใช้กลวิธีหลอกลวงด้วยการอ้างเหตุต่างๆ
นางสาวทิวาพร ผาสุข รองอธิบดีกรมบัญชีกลาง ในฐานะโฆษกกรมบัญชีกลาง เปิดเผยว่า ด้วยความห่วงใยประชาชนและผู้มีสิทธิรับเงินบำเหน็จบำนาญกับทางราชการ หรือสวัสดิการต่าง ๆ ขอเตือนภัยเกี่ยวกับมิจฉาชีพที่มีการหลอกลวงอยู่ในขณะนี้ โดยอ้างว่าเป็นหน่วยงานราชการ และใช้กลวิธีหลอกลวงด้วยการอ้างเหตุต่าง ๆ โดยทำเป็นขบวนการใช้วิธีสลับกันโทรหาเหยื่อให้หลงเชื่อ เพื่อให้ประชาชนหรือผู้มีสิทธิหลงกลเพิ่มเพื่อนทางไลน์ และส่งเอกสารต่าง ๆ ผ่านลิงก์ที่มิจฉาชีพใช้เป็นช่องทางหลอกลวง หากกดลิงก์ดังกล่าว อาจจะทำให้สูญเสียทรัพย์สินได้
โฆษกกรมบัญชีกลางกล่าวย้ำว่า การป้องกันตนเองไม่ให้ตกเป็นเหยื่อสูญเสียทรัพย์สิน ต้องมีสติ ระวัง ช่างสังเกต และอย่าให้ข้อมูลกับใครง่าย ๆ ไม่ว่าช่องทางใด เพราะมิจฉาชีพจะใช้วิธีแบบแนบเนียน โดยใช้ชื่อหน่วยงานราชการหรือองค์กรที่น่าเชื่อถือ ดังนั้น อย่ารีบร้อน และไม่ทำธุรกรรมทางการเงิน หากยังไม่แน่ใจต้องตรวจสอบข้อมูลก่อน สำหรับผู้มีสิทธิรับเงินบำเหน็จบำนาญ และเงินสวัสดิการต่าง ๆ กับกรมบัญชีกลาง หากท่านได้รับการติดต่อในลักษณะดังกล่าว อย่าหลงเชื่อ และอย่ากดลิงก์ใด ๆ หากไม่มั่นใจ ขอให้สอบถามที่หน่วยงานต้นสังกัดของท่านโดยตรง หรือสอบถามได้ที่ Call Center กรมบัญชีกลาง หมายเลข 0 2270 6400 ในวัน เวลาราชการ ทั้งนี้ ขอให้ติดตามข่าวสารจากช่องทางของกรมบัญชีกลาง ได้แก่ เว็บไซต์กรมบัญชีกลาง www.cgd.go.th และสื่อโซเชียลของกรมบัญชีกลางที่มีเครื่องหมายถูก (Verified) เท่านั้น

ที่มา : https://www.thaigov.go.th/news/contents/details/99097