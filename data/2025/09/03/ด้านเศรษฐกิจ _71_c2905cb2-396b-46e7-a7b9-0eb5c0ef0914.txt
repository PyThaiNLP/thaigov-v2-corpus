รัฐบาลไทย-ข่าวทำเนียบรัฐบาล-โดนใจคนซื้อบ้าน!! ธอส. เผยผลประมูลขายบ้านมือสอง ธอส. ประจำปี 2568 ครั้งที่ 2 จำหน่ายได้ทั่วประเทศกว่า 1,000 รายการ มูลค่ารวมกว่า 1,000 ล้านบาท 

วันอังคารที่ 1 กรกฎาคม 2568
01/07/2568
พิมพ์
โดนใจคนซื้อบ้าน!! ธอส. เผยผลประมูลขายบ้านมือสอง ธอส. ประจำปี 2568 ครั้งที่ 2 จำหน่ายได้ทั่วประเทศกว่า 1,000 รายการ มูลค่ารวมกว่า 1,000 ล้านบาท
ผลการจัดงานประมูลขายบ้านมือสอง ธอส. ประจำปี 2568 ครั้งที่ 2 เมื่อวันเสาร์ที่ 28 มิถุนายน 2568 สามารถจำหน่ายบ้านมือสองได้สูงถึง 1,045 รายการ มูลค่ารวม 1,054 ล้านบาท
ธนาคารอาคารสงเคราะห์ (ธอส.) รายงานผลการจัดงานประมูลขายบ้านมือสอง ธอส. ประจำปี 2568 ครั้งที่ 2 เมื่อวันเสาร์ที่ 28 มิถุนายน 2568 ระหว่างเวลา 10.00-16.00 น. ได้รับความสนใจจากลูกค้าเป็นจำนวนมาก ทำให้สามารถจำหน่ายบ้านมือสองได้สูงถึง 1,045 รายการ มูลค่ารวม 1,054 ล้านบาท โดยเป็นทรัพย์ที่ตั้งอยู่ในพื้นที่กรุงเทพฯ และปริมณฑล จำนวน 186 รายการ รวมมูลค่า 224 ล้านบาท และทรัพย์ในส่วนภูมิภาค จำนวน 859 รายการ รวมมูลค่า 830 ล้านบาท โดยทรัพย์ที่ประมูลขายได้ในราคาสูงสุดที่ 4.2 ล้านบาท ได้แก่ ทรัพย์ประเภทบ้านเดี่ยว 2 ชั้น ขนาดเนื้อที่ 101.70 ตารางวา ในเขตหนองแขม กรุงเทพ ฯ ซึ่งเป็นทรัพย์ที่มีทำเลดี เชื่อมต่อเส้นทางคมนาคม ทั้งทางด่วนและสถานีรถไฟฟ้าจำนวนมาก
ขณะที่ทรัพย์ที่ประมูลขายได้ในราคาต่ำสุด ได้แก่ ทรัพย์ประเภทที่ดินเปล่า ขนาดเนื้อที่ 100 ตารางวา ประมูลขายได้ในราคา 125,000 บาท เท่านั้น!! ส่วนทรัพย์ที่ได้รับความสนใจมีผู้เข้าร่วมประมูลสูงถึง 6 ราย ได้แก่ ทรัพย์ประเภททาวน์เฮ้าส์ 2 ชั้น ขนาดเนื้อที่ 16 ตารางวา ในอำเภอลำลูกกา จังหวัดปทุมธานี โดยสามารถประมูลขายได้ในราคา 905,000 บาท จากราคาประมูลเริ่มต้นที่ 850,000 บาท เนื่องจากอยู่ในโครงการหมู่บ้านรายล้อมด้วยสิ่งอำนวยความสะดวกมากมายและติดถนนหลักเชื่อมต่อการเดินทางเข้าเมือง
พิเศษ!! ผู้ที่ชนะการประมูลสามารถใช้ “ผลิตภัณฑ์สินเชื่อสำหรับทรัพย์ NPA” อัตราดอกเบี้ย 0% ต่อปี นานสูงสุด 24 เดือน* (เงื่อนไขเป็นไปตามที่ธนาคารกำหนด) โดยผู้ที่สนใจสามารถสอบถามข้อมูลเพิ่มเติมได้ที่ G H Bank Call Center โทร.0-2645-9000 กด 5 หรือ Facebook Fanpage ธนาคารอาคารสงเคราะห์ หรือดูข้อมูลบ้านมือสอง ธอส. ได้ที่ www.ghbhomecenter.com และ Mobile Application : GHB ALL HOME

ที่มา : https://www.thaigov.go.th/news/contents/details/98038