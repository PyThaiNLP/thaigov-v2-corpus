รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา เปิดศูนย์และสนามแข่งขันสนุกเกอร์นานาชาติแห่งใหม่ มุ่งยกระดับวงการสนุกเกอร์ไทยสู่มาตรฐานโลก

วันเสาร์ที่ 16 สิงหาคม 2568
รมว.ท่องเที่ยวและกีฬา เปิดศูนย์และสนามแข่งขันสนุกเกอร์นานาชาติแห่งใหม่ มุ่งยกระดับวงการสนุกเกอร์ไทยสู่มาตรฐานโลก
รมว.ท่องเที่ยวและกีฬา เปิดศูนย์และสนามแข่งขันสนุกเกอร์นานาชาติแห่งใหม่ มุ่งยกระดับวงการสนุกเกอร์ไทยสู่มาตรฐานโลก
วันที่ 16 สิงหาคม 2568 เวลา 11.00 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานในพิธีเปิดที่ทำการสาขาและสนามแข่งขันสนุกเกอร์นานาชาติ ของสมาคมกีฬาบิลเลียดแห่งประเทศไทย โดยมีนายสุนทร จารุมนต์ นายกสมาคมกีฬาบิลเลียดแห่งประเทศไทย ให้การต้อนรับ ณ ชมรมเกียรติธาดา เขตลาดพร้าว กรุงเทพมหานคร
ศูนย์แห่งใหม่นี้จัดตั้งขึ้นเพื่อเป็น ศูนย์กลางการพัฒนานักกีฬาสนุกเกอร์ไทย ให้มีมาตรฐานทัดเทียมระดับนานาชาติ พร้อมรองรับการแข่งขันทั้งในประเทศและระดับโลก ภายในติดตั้งโต๊ะสนุกเกอร์มาตรฐานสากล และสิ่งอำนวยความสะดวกครบวงจร เพื่อยกระดับศักยภาพนักกีฬาไทยอย่างเต็มที่
นายสรวงศ์ เทียนทอง กล่าวว่า
“การเปิดศูนย์ฝึกและสนามแข่งขันแห่งนี้ ถือเป็นก้าวสำคัญที่จะยกระดับวงการกีฬาบิลเลียดของไทยให้ก้าวไกลยิ่งขึ้น และจะช่วยสร้างแรงบันดาลใจ รวมถึงพัฒนาทักษะให้กับนักกีฬารุ่นใหม่ได้อย่างมีประสิทธิภาพ”
ทั้งนี้ สมาคมกีฬาบิลเลียดแห่งประเทศไทยได้ตั้งเป้าหมายผลักดันให้ประเทศไทยก้าวขึ้นเป็น ศูนย์กลางกีฬาบิลเลียดของภูมิภาค พร้อมทั้งเตรียมจัดการแข่งขันระดับนานาชาติเพื่อดึงดูดนักกีฬาและนักท่องเที่ยวจากทั่วโลก
ในโอกาสดังกล่าว ยังมีการจัด การแข่งขันโชว์แมตช์พิเศษสนุกเกอร์ 6 แดง ระหว่าง “ต๋อง ศิษย์ฉ่อย” วัฒนา ภู่โอบอ้อม อดีตมืออันดับ 3 ของโลก และ สตีเฟ่น ลี อดีตมืออันดับ 5 ของโลก โดยผลการแข่งขัน สตีเฟ่น ลี เอาชนะไป 2-1 เฟรม แม้จะเป็นการโชว์แมตช์ แต่ทั้งคู่ยังคงแสดงฝีมืออันยอดเยี่ยมและสร้างความประทับใจให้กับผู้ชมอย่างล้นหลาม

ที่มา : https://www.thaigov.go.th/news/contents/details/99775