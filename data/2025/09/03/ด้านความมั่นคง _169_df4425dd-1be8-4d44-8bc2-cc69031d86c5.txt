รัฐบาลไทย-ข่าวทำเนียบรัฐบาล-ธรรมนาวา “วัง” หลักปฏิบัติเพื่อความพ้นทุกข์

วันพุธที่ 23 กรกฎาคม 2568
ธรรมนาวา “วัง” หลักปฏิบัติเพื่อความพ้นทุกข์
พระบาทสมเด็จพระเจ้าอยู่หัว ทรงมีพระราชอนุสรณ์คำนึงถึงพระมหากรุณาธิคุณอันยิ่ง แห่งองค์พระบรมศาสดาสมเด็จพระสัมมาสัมพุทธเจ้า ในพระราชฐานะพุทธมามกะและองค์อัครศาสนูปถัมภก ได้ทรงบำเพ็ญเพียรพระราชกรณียกิจน้อยใหญ่ เพื่อทำนุบำรุง เจือจุน ให้พระพุทธศาสนา
พระบาทสมเด็จพระเจ้าอยู่หัว จึงทรงพระกรุณาโปรดเกล้าโปรดกระหม่อม พระราชทาน “หลักปฏิบัติเพื่อความพ้นทุกข์” ฉบับธรรมนาวา “วัง” แก่พสกนิกรไทย ผ่านหลักการปฏิบัติอย่างถูกต้องตรงตามพุทธบัญญัติ เพื่อให้พสกนิกรทุกหมู่เหล่าได้เข้าถึงหนทางแห่งการดับทุกข์ และพบกับความสุขสงบจากภายในที่แท้จริง อันเป็นรากฐานสำคัญของชีวิตที่มั่นคงและเจริญรุ่งเรือง ตามรอยธรรมคำสอนของพระบรมศาสดาสมเด็จพระสัมมาสัมพุทธเจ้า
นอกจากนี้ ด้วยตระหนักถึงคุณค่าของพระพุทธธรรม ว่าเป็นเครื่องชี้ทางสว่างแห่งปัญญา อันจะนำมาซึ่งความพ้นทุกข์ พระบาทสมเด็จพระเจ้าอยู่หัว จึงทรงพระกรุณาโปรดเกล้าโปรดกระหม่อมให้จัดงาน “ปูทาง...สู่การตื่นรู้ ธรรมนาวา “วัง” (ภาคประชาชน)” ขึ้น เพื่อเผยแพร่แนวปฏิบัตินี้ให้แก่ประชาชน สำหรับน้อมนำไปใช้ให้บังเกิดประโยชน์ทั้งในการดำเนินชีวิต และการฝึกฝนอบรมความคิดจิตใจเพื่อให้ตื่นรู้อย่างแท้จริง โดยพระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี เสด็จฯ ไปทรงเป็นองค์ประธาน เมื่อวันที่ ๑๓ กรกฎาคม ๒๕๖๘ ณ ศูนย์ประชุมและแสดงสินค้านานาชาติเฉลิมพระเกียรติ ๗ รอบ พระชนมพรรษา อำเภอเมืองเชียงใหม่ จังหวัดเชียงใหม่

ที่มา : https://www.thaigov.go.th/news/contents/details/98693