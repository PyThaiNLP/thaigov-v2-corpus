รัฐบาลไทย-ข่าวทำเนียบรัฐบาล-รองนายกพิชัยลงพื้นที่ด่านศุลกากรบ้านพุน้ำร้อน จังหวัดกาญจนบุรีติดตามการค้าชายแดน ความมั่นคง และการพัฒนาเศรษฐกิจในพื้นที่

วันเสาร์ที่ 28 มิถุนายน 2568
28/06/2568
พิมพ์
รองนายกพิชัยลงพื้นที่ด่านศุลกากรบ้านพุน้ำร้อน จังหวัดกาญจนบุรีติดตามการค้าชายแดน ความมั่นคง และการพัฒนาเศรษฐกิจในพื้นที่
รองนายกพิชัยลงพื้นที่ด่านศุลกากรบ้านพุน้ำร้อน จังหวัดกาญจนบุรีติดตามการค้าชายแดน ความมั่นคง และการพัฒนาเศรษฐกิจในพื้นที่
วันนี้ (28 มิ.ย. 2568) นายพิชัย ชุณหวชิร รองนายกรัฐมนตรี และรัฐมนตรีช่วยว่าการกระทรวงการคลัง พร้อมด้วยนายสุรพงษ์ ปิยะโชติ รัฐมนตรีช่วยว่าการกระทรวงคมนาคม ลงพื้นที่ตรวจราชการในจังหวัดกาญจนบุรี ซึ่งมีด่านศุลกากรที่ดูแลการค้าทั้งบ้านพุน้ำร้อนและเจดีย์สามองค์ซึ่งเป็นด่านสำคัญในการเชื่อมโยงเศรษฐกิจการค้าระหว่างไทยและเมียนมา โดยเฉพาะในเส้นทางบ้านพุน้ำร้อนที่มุ่งสู่เขตเศรษฐกิจทวายที่อยู่ห่างจากด่านเพียง 120 กิโลเมตร โดยเป้าหมายสำคัญในการลงพื้นที่ครั้งนี้ คือการติดตามผลการดำเนินงานของด่านศุลกากรและรับฟังปัญหาอุปสรรคของการค้าไทย-เมียนมา จากหน่วยงานที่เกี่ยวข้อง ตลอดจนสำรวจแนวทางการส่งเสริมการค้าถูกกฎหมาย โดยเฉพาะการส่งเสริมการค้าชายแดน การดูแลราคาสินค้าเกษตรให้กับตลาดไทยผ่านการกำชับการนำเข้าสินค้าเกษตร การปกป้องคนไทยจากภัยยาเสพติด
นายพิชัยได้เน้นย้ำว่าพื้นที่กาญจนบุรี มีความสำคัญทั้งด้านความมั่นคง และด้านเศรษฐกิจ ซึ่งต้องมีการดูแลทั้งคู่ และขอบคุณทุกภาคส่วนที่ทำงานร่วมกัน และได้มอบนโยบายให้กับส่วนราชการ ในการสนับสนุนให้มีการค้าขายชายแดนมากยิ่งขึ้นซึ่งจะส่งผลดีในระยะยาว เพราะหากเศรษฐกิจดีขึ้นก็จะทำให้ปัญหาด้านยาเสพติดจะลดลงด้วย โดยในระยะสั้นก็ขอเป็นกำลังใจและสนับสนุนการทำงานของฝ่ายความมั่นคง ให้ปราบปรามอย่างเข้มงวด ไม่ให้ยาเสพติดไหลเข้ามาในประเทศเราได้
ด้านการนำเข้าสินค้าเกษตร นายพิชัยได้ขอให้กวดขันเข้มงวดสินค้าเกษตรที่ผิดกฏหมาย ไม่มีคุณภาพ เช่น การกวดขันคุณภาพมันสำปะหลังและการป้องกันยางพาราเถื่อนไม่ให้มาทำลายโครงสร้างราคาของไทย เป็นต้น และขอให้พิจารณาความเหมาะสมหากจะเปิดให้นำเข้าสินค้าประมงที่จะนำมาพัฒนาต่อยอดสร้างมูลค่าในประเทศได้ ซึ่งจะทำให้พื้นที่กาญจนบุรีมีเศรษฐกิจที่ดีขึ้น
ในด้านการพัฒนาอุตสาหกรรมนั้น นายพิชัยกล่าวว่าจังหวัดกาญจนบุรีเคยถูกวางไว้เป็นเมืองที่จะเชื่อมต่อไปกับเขตเศรษฐกิจพิเศษของเมียนมา แต่ด้วยสถานการณ์ที่เปลี่ยนไป จึงเห็นว่าควรจะต้องวางกลยุทธ์ใหม่ โดยยกตัวอย่างว่าตนเองเห็นกาญจนบุรีมีศักยภาพสำหรับอุตสาหกรรมสีเขียว เพราะเป็นจังหวัดที่เป็นต้นกำเนิดของน้ำ โดยยกตัวอย่างว่าน้ำที่ใช้ในเขตภาคกลางนั้นส่วนหนึ่งก็มาจากต้นน้ำในจังหวัดกาญจนบุรี จึงสนับสนุนให้เกิดการพัฒนาต่อยอดเรื่องน้ำ ให้ครอบคลุมพื้นที่มากยิ่งขึ้น เพื่อให้ประชาชนในพื้นที่มีน้ำใช้สำหรับทั้งอุปโภค บริโภค และอุตสาหกรรมด้วย

ที่มา : https://www.thaigov.go.th/news/contents/details/97965