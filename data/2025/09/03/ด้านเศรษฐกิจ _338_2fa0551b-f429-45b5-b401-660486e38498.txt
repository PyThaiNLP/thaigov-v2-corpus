รัฐบาลไทย-ข่าวทำเนียบรัฐบาล-บสย. เดินหน้ายกระดับสำนักงานเขตทั่วประเทศ เพิ่มศักยภาพช่วย SMEs เข้าถึงสินเชื่อ-แก้หนี้

วันพุธที่ 30 กรกฎาคม 2568
30/07/2568
พิมพ์
บสย. เดินหน้ายกระดับสำนักงานเขตทั่วประเทศ เพิ่มศักยภาพช่วย SMEs เข้าถึงสินเชื่อ-แก้หนี้
บสย. ลงพื้นที่ตรวจเยี่ยมสำนักงานเขตภาคเหนือตอนบน จ.เชียงใหม่ ตามแผนยกระดับสำนักงานเขต (Branch Reformat) สู่ศูนย์ที่ปรึกษาทางการเงิน SMEs (บสย. F.A. Center) เพื่อเพิ่มศักยภาพในการให้ความช่วยเหลือ SMEs ให้สามารถเข้าถึงสินเชื่อผ่านกลไกค้ำประกันของ บสย.
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) พร้อมด้วย นางดุสิดา ทัพวงษ์ รองผู้จัดการทั่วไปอาวุโส สายงานบริหารช่องทางและพัฒนาผู้ประกอบการ ลงพื้นที่ตรวจเยี่ยมสำนักงานเขตภาคเหนือตอนบน จ.เชียงใหม่ ตามแผนยกระดับสำนักงานเขต (Branch Reformat) สู่ “ศูนย์ที่ปรึกษาทางการเงิน SMEs” (บสย. F.A. Center) เพื่อเพิ่มศักยภาพในการให้ความช่วยเหลือ SMEs ให้สามารถเข้าถึงสินเชื่อผ่านกลไกค้ำประกันของ บสย. รวมถึงให้ความช่วยเหลือลูกค้าและลูกหนี้ที่ บสย. จ่ายเคลม ให้ธุรกิจมีความเข้มแข็งและเติบโตได้อย่างยั่งยืน ณ สำนักงานเขตภาคเหนือตอนบน จ.เชียงใหม่ เมื่อวันที่ 26 กรกฎาคม 2568
นายสิทธิกร กล่าวว่า ตั้งแต่ปีที่ผ่านมา บสย. ได้เดินหน้ายกระดับสำนักงานเขตทั้ง 11 แห่งซึ่งตั้งอยู่ในภูมิภาคต่างๆ ทั่วประเทศ สู่ “ศูนย์ที่ปรึกษาทางการเงิน SMEs” (บสย. F.A. Center) เพื่อเพิ่มประสิทธิภาพในการให้บริการ และให้ความช่วยเหลือ SMEs ได้รวดเร็วและคล่องตัวขึ้น ทั้งการให้คำปรึกษา SMEs ในด้านการขอสินเชื่อและการแก้หนี้ ซึ่งปัจจุบันพบว่า SMEs มีความต้องการที่หลากหลาย โดยเฉพาะรายย่อย (Micro SMEs) พ่อค้า แม่ค้า อาชีพอิสระ ที่ต้องการการปรึกษา และแนะนำแบบตัวต่อตัวอย่างใกล้ชิด โดยศูนย์ที่ปรึกษาทางการเงิน SMEs ของ บสย. ณ สำนักงานเขตต่างๆ จะสามารถตอบโจทย์ความต้องการดังกล่าวได้เป็นอย่างดี รวมถึงการอบรมให้ความรู้ทางการเงิน (Financial Literacy) และให้ความช่วยเหลือแก่ลูกหนี้ที่ถูกจ่ายเคลม ซึ่งลูกหนี้ บสย. สามารถเข้ามาปรับโครงสร้างหนี้และปิดบัญชีที่สำนักงานเขตได้เช่นกัน
บสย. ตั้งเป้ายกระดับสำนักงานเขตให้ครบทั้ง 11 แห่ง ภายในสิ้นปี 2568 เพื่อเข้าไปตอบสนองความต้องการและแก้ Pain Point ให้กับ SMEs ในประเทศไทยกว่า 3.2 ล้านราย ซึ่งคิดเป็นสัดส่วนประมาณ 35% ของ GDP และมีสัดส่วนการจ้างงานถึง 72% ของการจ้างงานในประเทศ ปัจจุบันพบว่ามีจำนวนมากที่ประสบปัญหาการทำธุรกิจ โดยเฉพาะการขาดสภาพคล่องและความรู้ทางการเงินที่ไม่เพียงพอ จากภาวะเศรษฐกิจที่ผันผวน และปัจจัยรอบด้านที่ไม่เอื้ออำนวย
ทั้งนี้ ผลจากการยกระดับสำนักงานเขตที่ผ่านมา พบว่าได้รับการตอบรับอย่างดี โดยมีจำนวน SMEs และลูกหนี้ที่ บสย. จ่ายเคลม เข้ามาขอคำปรึกษาเพิ่มขึ้นอย่างชัดเจน พร้อมกันนี้ ยังได้ปรับระบบการทำงานของสำนักงานเขตทั้ง 11 แห่ง ให้เกิดการประสานงานเชื่อมโยงกันเป็นทีมในรูปแบบของ Ways of Working โดยมีการจัดอบรมและให้ความรู้บุคลากร เพื่อเพิ่มศักยภาพของพนักงานแต่ละสำนักงานเขตอย่างต่อเนื่อง
“เป้าหมายในการปรับโฉมสำนักงานเขต Branch Reformat นอกจากมุ่งตอบโจทย์ให้ SMEs เข้ามาใช้บริการมากขึ้นแล้ว ยังต้องการเปิดพื้นที่ให้กับหน่วยงานพันธมิตรภาครัฐและเอกชน เข้ามาร่วมจัดกิจกรรมต่างๆ ทั้งการประชุม การจัดอบรม และสัมมนา เพื่อยกระดับสำนักเขตของ บสย. ทั่วประเทศ ก้าวสู่ศูนย์กลางในการช่วยเหลือผู้ประกอบการ SMEs ในแต่ละพื้นที่ได้อย่างครอบคลุม” นายสิทธิกร กล่าว
ปัจจุบันสำนักงานเขตภาคเหนือตอนบนดูแลครอบคลุมทั้งหมด 8 จังหวัด ประกอบด้วย เชียงใหม่ เชียงราย ลำพูน ลำปาง แพร่ น่าน พะเยา และแม่ฮ่องสอน ผลดำเนินงานครึ่งปีแรก (ม.ค. - มิ.ย. 2568) มียอดค้ำประกันสินเชื่อประมาณ 1,000 ล้านบาท โดย จ.เชียงใหม่มียอดค้ำประกันสูงสุด คิดเป็นสัดส่วน 43% รองลงมาคือ จ.เชียงราย 17% ขณะที่อุตสาหกรรมที่มีการค้ำประกันสูงสุด 3 อันดับแรก คือ 1.การบริการ 2.อาหารและเครื่องดื่ม 3.เกษตรกรรม ซึ่งสะท้อนถึงอุตสาหกรรมหลักที่ขับเคลื่อนเศรษฐกิจในพื้นที่

ที่มา : https://www.thaigov.go.th/news/contents/details/99065