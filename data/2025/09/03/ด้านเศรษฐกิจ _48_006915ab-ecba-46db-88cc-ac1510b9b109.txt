รัฐบาลไทย-ข่าวทำเนียบรัฐบาล-​“รมว.นฤมล” ต้อนรับ รมต.ทรัพยากรน้ำฯเนเธอร์แลนด์ ผนึกกำลังเสริมแกร่งระบบจัดการน้ำให้ยั่งยืน เพื่อประโยชน์ของเกษตรกรไทย

วันศุกร์ที่ 27 มิถุนายน 2568
​“รมว.นฤมล” ต้อนรับ รมต.ทรัพยากรน้ำฯเนเธอร์แลนด์ ผนึกกำลังเสริมแกร่งระบบจัดการน้ำให้ยั่งยืน เพื่อประโยชน์ของเกษตรกรไทย
​“รมว.นฤมล” ต้อนรับ รมต.ทรัพยากรน้ำฯเนเธอร์แลนด์ ผนึกกำลังเสริมแกร่งระบบจัดการน้ำให้ยั่งยืน เพื่อประโยชน์ของเกษตรกรไทย
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ ให้การต้อนรับนายยาฟ สโลทมาร์เคอะ (Mr. Jaap Slootmaker) รัฐมนตรีช่วยว่าการด้านทรัพยากรน้ำ กระทรวงโครงสร้างพื้นฐานและการบริหารจัดการน้ำ ประเทศเนเธอร์แลนด์ โดยมี นายถาวร ทันใจ รองปลัดกระทรวงเกษตรและสหกรณ์ นายพรเทพ ศรีธนาธร ผู้ช่วยปลัดกระทรวงเกษตรและสหกรณ์ นายวิทยา แก้วมี รองอธิบดีกรมชลประทาน และเจ้าหน้าที่ที่เกี่ยวข้อง เข้าร่วมหารือ ณ ห้องประชุมกระทรวงเกษตรและสหกรณ์ (112)
ศ.ดร.นฤมล เปิดเผยว่า การหารือในครั้งนี้มีวัตถุประสงค์เพื่อเสริมสร้างความร่วมมือด้านบริหารจัดการน้ำระหว่างไทย - เนเธอร์แลนด์ ในมิติต่าง ๆ ภายหลังจากที่ทั้งสองฝ่ายได้มีการลงนามในบันทึกความเข้าใจความร่วมมือด้านเทคนิค Memorandum of Understanding on Knowledge to Knowledge (K2K) ซึ่งเป็นการบูรณาการร่วมกัน 4 ฝ่าย (กรมชลประทาน คณะวิศวกรรมศาสตร์ จุฬาลงกรณ์มหาวิทยาลัย คณะวิศวกรรมศาสตร์ มหาวิทยาลัยเกษตรศาสตร์ และสถาบัน Deltares ประเทศเนเธอร์แลนด์) อาทิ การบูรณาการงานระหว่างโครงการ Partners for International Business (PIB) กับ K2K การเสริมสร้างศักยภาพบุคลากรของกระทรวงเกษตรและสหกรณ์ด้านการศึกษาระดับสูงที่เกี่ยวกับการบริหารจัดการน้ำ ณ ประเทศเนเธอร์แลนด์ การร่วมดำเนินกิจกรรม Delft-Software Day รวมทั้งการสนับสนุนโครงการ Water as Leverage Academy ซึ่งมีกำหนดจัดขึ้นระหว่างวันที่ 30 มิถุนายน - 1 กรกฎาคม 2568
“การพบกันในครั้งนี้ ตอกย้ำถึงความสัมพันธ์อันดีของทั้งสองฝ่าย โดยไทยมีความร่วมมือด้านน้ำกับเนเธอร์แลนด์มาอย่างยาวนาน ตั้งแต่ปี 2445 ซึ่งขณะนั้น “กรมคลอง” หรือกรมชลประทานในปัจจุบัน มี “อธิบดี” คนแรกเป็นชาวเนเธอร์แลนด์ และไทยพร้อมที่จะร่วมมือกับเนเธอร์แลนด์มากยิ่งขึ้น เพื่อเสริมสร้างระบบและแนวทางการบริหารจัดการน้ำที่ยั่งยืน  มีความยืดหยุ่น และเท่าทันต่อการเปลี่ยนแปลงสภาพภูมิอากาศ เพื่อประโยชน์ของเกษตรกรไทย”ศ.ดร.นฤมล กล่าว

ที่มา : https://www.thaigov.go.th/news/contents/details/97944