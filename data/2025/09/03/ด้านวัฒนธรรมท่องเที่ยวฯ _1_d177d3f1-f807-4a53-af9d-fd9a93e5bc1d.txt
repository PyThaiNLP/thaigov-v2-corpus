รัฐบาลไทย-ข่าวทำเนียบรัฐบาล-กระทรวงการท่องเที่ยวฯ ร่วมหารือผู้ประกอบการ–สายการบิน เดินหน้ากระตุ้นท่องเที่ยวครึ่งปีหลัง หนุนไทยเป็นศูนย์กลางการบินของภูมิภาค

วันจันทร์ที่ 23 มิถุนายน 2568
กระทรวงการท่องเที่ยวฯ ร่วมหารือผู้ประกอบการ–สายการบิน เดินหน้ากระตุ้นท่องเที่ยวครึ่งปีหลัง หนุนไทยเป็นศูนย์กลางการบินของภูมิภาค
กระทรวงการท่องเที่ยวฯ ร่วมหารือผู้ประกอบการ–สายการบิน เดินหน้ากระตุ้นท่องเที่ยวครึ่งปีหลัง หนุนไทยเป็นศูนย์กลางการบินของภูมิภาค
วันที่ 23 มิถุนายน 2568 นางสาวนัทรียา ทวีวงศ์ ปลัดกระทรวงการท่องเที่ยวและกีฬา เข้าร่วมการประชุมหารือแนวทางการกระตุ้นการท่องเที่ยวช่วงครึ่งหลังของปี 2568 ณ ห้อง AOB 1 อาคาร AOB ท่าอากาศยานสุวรรณภูมิ โดยมีนายศึกษิษฏ์ ศรีจอมขวัญ รองเลขาธิการนายกรัฐมนตรีฝ่ายการเมือง เป็นประธานการประชุม พร้อมด้วยนายฐิติพงศ์ เขียวไพศาล ประธานกรรมการองค์การบริหารการพัฒนาพื้นที่พิเศษเพื่อการท่องเที่ยวอย่างยั่งยืน นางสาวปวีณา จริยฐิติพงศ์ รักษาการผู้อำนวยการใหญ่ บริษัท ท่าอากาศยานไทย จำกัด (มหาชน) และผู้บริหารจากสายการบินทั้งในและต่างประเทศกว่า 30 รายเข้าร่วม
ในการนี้ กระทรวงการท่องเที่ยวและกีฬา โดยการท่องเที่ยวแห่งประเทศไทย (ททท.) ได้เตรียมขับเคลื่อนแคมเปญสำคัญในช่วงครึ่งปีหลัง เพื่อเร่งกระตุ้นการเดินทางของนักท่องเที่ยว ได้แก่
โครงการ “เที่ยวไทยคนละครึ่ง” ระหว่างเดือนกรกฎาคม – ตุลาคม 2568
การทำตลาดการท่องเที่ยวไทยผ่านแพลตฟอร์มออนไลน์ นำเสนอขายสินค้าและบริการท่องเที่ยวไทย ระหว่างเดือนมิถุนายน – ตุลาคม 2568
โครงการ “Thailand Summer Blast” - China & Overseas market stimulus plan พร้อมแผนกระตุ้นตลาดจีนและตลาดต่างประเทศ ระหว่างเดือนกรกฎาคม 2568 – กรกฎาคม 2569
นางสาวนัทรียา กล่าวว่า “ความร่วมมือระหว่างภาครัฐและสายการบิน เป็นหัวใจสำคัญในการสร้างแรงขับเคลื่อนการท่องเที่ยวในระยะยาว ประเทศไทยมีศักยภาพสูงทั้งด้านโครงสร้างพื้นฐาน ความพร้อมของสนามบิน และความหลากหลายของแหล่งท่องเที่ยว ซึ่งจะสนับสนุนให้ไทยก้าวสู่การเป็น ศูนย์กลางด้านการบิน (Aviation Hub) ของภูมิภาค ได้อย่างแท้จริง”
ปลัดกระทรวงการท่องเที่ยวฯ ยังเน้นย้ำถึงความมุ่งมั่นในการเดินหน้านโยบายส่งเสริมการตลาดและกิจกรรมสร้างแรงจูงใจให้นักท่องเที่ยวเดินทางเข้าสู่ประเทศไทยเพิ่มขึ้นอย่างต่อเนื่อง เพื่อผลักดันรายได้จากการท่องเที่ยวให้บรรลุเป้าหมาย พร้อมเสริมสร้างภาพลักษณ์ประเทศไทยให้เป็นจุดหมายปลายทางคุณภาพของนักเดินทางทั่วโลก

ที่มา : https://www.thaigov.go.th/news/contents/details/97745