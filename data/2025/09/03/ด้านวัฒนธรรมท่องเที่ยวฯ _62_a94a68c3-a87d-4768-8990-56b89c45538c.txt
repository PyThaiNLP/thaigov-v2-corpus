รัฐบาลไทย-ข่าวทำเนียบรัฐบาล-​วธ.ฝึกอบรมเสริมทักษะ 'แทงหยวก' ให้เจ้าหน้าที่ปฏิบัติงานพิธีทั่วประเทศ สืบสาน - ถ่ายทอดองค์ความรู้ประดับจิตกาธานในพิธีการศพที่ได้รับพระราชทานตามโบราณราชประเพณี

วันจันทร์ที่ 14 กรกฎาคม 2568
​วธ.ฝึกอบรมเสริมทักษะ 'แทงหยวก' ให้เจ้าหน้าที่ปฏิบัติงานพิธีทั่วประเทศ สืบสาน - ถ่ายทอดองค์ความรู้ประดับจิตกาธานในพิธีการศพที่ได้รับพระราชทานตามโบราณราชประเพณี
​วธ.ฝึกอบรมเสริมทักษะ 'แทงหยวก' ให้เจ้าหน้าที่ปฏิบัติงานพิธีทั่วประเทศ สืบสาน - ถ่ายทอดองค์ความรู้ประดับจิตกาธานในพิธีการศพที่ได้รับพระราชทานตามโบราณราชประเพณี
วธ.ฝึกอบรมเสริมทักษะ 'แทงหยวก' ให้เจ้าหน้าที่ปฏิบัติงานพิธีทั่วประเทศ สืบสาน - ถ่ายทอดองค์ความรู้ประดับจิตกาธานในพิธีการศพที่ได้รับพระราชทานตามโบราณราชประเพณี
วันที่ 14 กรกฎาคม 2568 เวลา 09.00 น. นายประสพ เรียงเงิน ปลัดกระทรวงวัฒนธรรม มอบหมายให้ นางโชติกา อัครกิจโสภากุล รองปลัดกระทรวงวัฒนธรรม เป็นประธานเปิดโครงการเสริมสร้างสมรรถนะการปฏิบัติงานพิธีฯ หลักสูตรการแทงหยวกในภารกิจพิธีการศพที่ได้รับพระราชทาน ประจำปีงบประมาณ พ.ศ. 2568 ระหว่างวันที่ 14 – 16 กรกฎาคม 2568 โดยมี ผู้บริหารกระทรวงวัฒนธรรม ผู้บริหารกองพิธีการศพที่ได้รับพระราชทาน มีเจ้าหน้าที่ปฏิบัติงานพิธี กลุ่มพิธีการศพที่ได้รับพระราชทาน สำนักงานวัฒนธรรมจังหวัด 61 จังหวัด จำนวน 61 คน เข้าร่วม ณ ศูนย์ประชุมกระทรวงวัฒนธรรม ชั้น 8 อาคารวัฒนธรรมวิศิษฏ์ กระทรวงวัฒนธรรม กรุงเทพมหานคร
นางโชติกา กล่าวว่า วธ. โดยกองพิธีการศพที่ได้รับพระราชทาน ได้ปฏิบัติงานสนองพระบรมราโชบายอย่างต่อเนื่องตั้งแต่ปี 2562 และให้ความสำคัญกับการพัฒนาทักษะเจ้าหน้าที่ในทุกมิติ โดยการฝึกอบรมครั้งนี้ มีวัตถุประสงค์เพื่อเสริมสร้างองค์ความรู้ ฝึกฝนทักษะเชิงช่าง และความชำนาญในการแทงหยวก ซึ่งเป็นองค์ประกอบสำคัญในการตกแต่งจิตกาธานในพิธีพระราชทานเพลิงศพ
“การอบรมได้รับเกียรติจาก นายพรเทพ จันทร์ทรา เจ้าหน้าที่งานในพระองค์ ระดับ 4 กองศิลปกรรม กรมสนับสนุนสำนักพระราชวัง เป็นวิทยากรถ่ายทอดความรู้ทั้งภาคทฤษฎีและปฏิบัติ พร้อมด้วยเจ้าหน้าที่จากกลุ่มอำนวยการพิธีการศพที่ได้รับพระราชทานกรุงเทพมหานคร เป็นวิทยากรผู้ช่วย” รองปลัด วธ. กล่าว
รองปลัด วธ. กล่าวอีกว่า ทั้งนี้ “การแทงหยวก” นับเป็นศิลปะชั้นสูงที่ผสานทักษะและความประณีต ซึ่งจำเป็นต้องดำเนินการโดยผู้มีความรู้ความชำนาญ เพื่อให้ผลงานงดงาม สมพระเกียรติ และเป็นไปตามแบบแผนราชสำนัก โดยเฉพาะในงานพระราชทานชั้นโกศโถ โกศแปดเหลี่ยมและงานในพระบรมราชานุเคราะห์ โดยเฉพาะงานในพระบรมราชานุเคราะห์ มีการพระราชทานมากขึ้นในส่วนภูมิภาค ซึ่ง วธ.เป็นผู้ปฏิบัตินั้นกำหนดให้มีการแทงหยวกประดับจิตกาธานให้แก่ผู้วายชนม์ผู้ได้รับพระราชทานโกศโถ โกศแปดเหลี่ยม และงานในพระบรมราชานุเคราะห์ อีกทั้งเจ้าหน้าที่ผู้ปฏิบัติงานแทงหยวกต้องเป็นผู้มีความรู้และมีทักษะความชำนาญในการแทงหยวก เพื่อให้ได้ผลงานออกมาถูกต้อง สวยงาม ตรงตามรูปแบบที่กำหนด กองพิธีการศพที่ได้รับพระราชทานจึงจัดฝึกอบรมการแทงหยวกให้กับเจ้าหน้าที่ปฏิบัติงานพิธีในครั้งนี้ ดังนั้นการอบรมครั้งนี้จึงเป็นการเตรียมความพร้อมของเจ้าหน้าที่ทั่วประเทศให้สามารถดำเนินงานได้อย่างถูกต้อง สมพระเกียรติสูงสุด

ที่มา : https://www.thaigov.go.th/news/contents/details/98410