รัฐบาลไทย-ข่าวทำเนียบรัฐบาล-ดัชนีความเชื่อมั่นอนาคตเศรษฐกิจภูมิภาค  (Thailand Regional Economic Sentiment Index: RSI) ประจำเดือนมิถุนายน 2568

วันศุกร์ที่ 27 มิถุนายน 2568
27/06/2568
พิมพ์
ดัชนีความเชื่อมั่นอนาคตเศรษฐกิจภูมิภาค  (Thailand Regional Economic Sentiment Index: RSI) ประจำเดือนมิถุนายน 2568
ดัชนีความเชื่อมั่นอนาคต ศก.ภูมิภาคประจำเดือน มิ.ย.2568 สะท้อนแนวโน้ม ศก.ภูมิภาคในระยะ 6 เดือนข้างหน้าที่ขยายตัวได้โดยเฉพาะในภาคเหนือและภาคตะวันออก โดยมีปัจจัยสนับสนุนจากแนวโน้มความเชื่อมั่นในภาคการเกษตรที่เพิ่มขึ้นเป็นสำคัญ
“ดัชนีความเชื่อมั่นอนาคตเศรษฐกิจภูมิภาคประจำเดือนมิถุนายน 2568 สะท้อนแนวโน้มเศรษฐกิจภูมิภาคในระยะ 6 เดือนข้างหน้าที่ขยายตัวได้โดยเฉพาะในภาคเหนือและภาคตะวันออก โดยมีปัจจัยสนับสนุนจากแนวโน้มความเชื่อมั่นในภาคการเกษตรที่เพิ่มขึ้นเป็นสำคัญ อย่างไรก็ตาม ยังต้องติดตามความไม่แน่นอนทางเศรษฐกิจและการเมืองจากทั้งในประเทศและต่างประเทศ รวมถึงความแปรปรวนของสภาพอากาศเป็นสำคัญ”
นายพรชัย ฐีระเวช ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผย ดัชนีความเชื่อมั่นอนาคตเศรษฐกิจภูมิภาคประจำเดือนมิถุนายน 2568 จากการประมวลผลข้อมูลการสำรวจภาวะเศรษฐกิจรายจังหวัดจากสำนักงานคลังจังหวัด 76 จังหวัดทั่วประเทศ และสภาอุตสาหกรรมแห่งประเทศไทยเพื่อจัดทำดัชนีความเชื่อมั่นอนาคตเศรษฐกิจภูมิภาคพบว่า “ดัชนีความเชื่อมั่นอนาคตเศรษฐกิจภูมิภาคประจำเดือนมิถุนายน 2568 สะท้อนแนวโน้มเศรษฐกิจภูมิภาคในระยะ 6 เดือนข้างหน้าที่ขยายตัวได้โดยเฉพาะในภาคเหนือและภาคตะวันออก โดยมีปัจจัยสนับสนุนจากแนวโน้มความเชื่อมั่นในภาคการเกษตรที่เพิ่มขึ้นเป็นสำคัญ อย่างไรก็ตาม ยังต้องติดตามความไม่แน่นอนทางเศรษฐกิจและการเมืองจากทั้งในประเทศและต่างประเทศ รวมถึงความแปรปรวนของสภาพอากาศเป็นสำคัญ” โดยมีรายละเอียดดังต่อไปนี้
ดัชนีความเชื่อมั่นอนาคตเศรษฐกิจภาคเหนืออยู่ที่ระดับ 74.5 สะท้อนถึงความเชื่อมั่นอนาคตเศรษฐกิจที่ขยายตัวได้ โดยเฉพาะในภาคบริการและภาคอุตสาหกรรม จากการเข้าสู่ฤดูการท่องเที่ยวในช่วงปลายปี และกิจกรรมส่งเสริมการท่องเที่ยวของภาครัฐและเอกชนอย่างต่อเนื่อง โดยเฉพาะการท่องเที่ยวในรูปแบบใหม่ที่เชื่อมโยงกับ Soft Power ในท้องถิ่น ประกอบกับมาตรการกระตุ้นเศรษฐกิจของภาครัฐที่คาดว่าจะช่วยให้การบริโภคและการลงทุนในภาคอุตสาหกรรมมีแนวโน้มขยายตัวเพิ่มขึ้น สำหรับดัชนีความเชื่อมั่นอนาคตเศรษฐกิจภาคตะวันออกอยู่ที่ระดับ 71.8 สะท้อนถึงความเชื่อมั่นอนาคตเศรษฐกิจที่ขยายตัวเพิ่มขึ้น โดยเฉพาะในภาคบริการและการจ้างงาน เพื่อรองรับเศรษฐกิจที่มีแนวโน้มฟื้นตัวจากการจัดกิจกรรมและมาตรการส่งเสริมการท่องเที่ยวจากทั้งภาครัฐและภาคเอกชน โดยเฉพาะครงการเที่ยวไทยคนละครึ่งที่จะช่วยกระตุ้นการใช้จ่ายและก่อให้เกิดกิจกรรมทางเศรษฐกิจเพิ่มมากขึ้น ขณะเดียวกันดัชนีความเชื่อมั่นอนาคตเศรษฐกิจในเขตพัฒนาพิเศษภาคตะวันออก (EEC)2 ยังส่งสัญญาณบวกต่อเนื่องที่ระดับ 71.6 สำหรับดัชนีความเชื่อมั่นอนาคตเศรษฐกิจภาคตะวันออกเฉียงเหนืออยู่ที่ระดับ 69.5 โดยมีแรงสนับสนุนจากภาคบริการและภาคเกษตรเป็นสำคัญ จากการพัฒนาโครงสร้างพื้นฐานและระบบขนส่งที่ช่วยให้การเดินทางท่องเที่ยวสะดวกขึ้น รวมถึงนโยบายส่งเสริมวัฒนธรรมท้องถิ่น การจัดงานเทศกาล และมาตรการกระตุ้นเศรษฐกิจของภาครัฐที่มีต่อเนื่อง อีกทั้งจะเข้าสู่ช่วงฤดูการเก็บเกี่ยวพืชเศรษฐกิจที่สำคัญ ด้านดัชนีความเชื่อมั่นอนาคตเศรษฐกิจภาคใต้อยู่ที่ระดับ 67.9 สะท้อนถึงความเชื่อมั่นอนาคตเศรษฐกิจที่ปรับตัวได้ดี โดยมีแรงสนับสนุนจากภาคบริการและภาคการลงทุน จากการจัดกิจกรรมดึงดูดนักท่องเที่ยวอย่างต่อเนื่องโดยเฉพาะในช่วงฤดูการท่องเที่ยว ประกอบกับภาครัฐมีมาตรการกระตุ้นการบริโภคและการลงทุน รวมถึงมาตรการทางการเงินที่จะช่วยรักษาเสถียรภาพทางเศรษฐกิจและเสริมสร้างความเชื่อมั่นของนักลงทุน ดัชนีความเชื่อมั่นอนาคตเศรษฐกิจภาคตะวันตกอยู่ที่ระดับ 67.9 จากการหดตัวของผลผลิตและผลประกอบการของภาคอุตสาหกรรมรวมถึงระดับการจ้างงานที่ชะลอตัวลงเนื่องจากเศรษฐกิจชะลอตัวและอุปสงค์ความต้องการจ้างงานที่ลดลง ดัชนีความเชื่อมั่นอนาคตเศรษฐกิจภาคกลางอยู่ที่ระดับ 66.8 โดยมีแรงขับเคลื่อนจากความเชื่อมั่นในภาคการเกษตรและภาคบริการ อันเป็นผลจากแนวโน้มความต้องการสินค้าเกษตรจากทั้งในและต่างประเทศที่เพิ่มขึ้น ประกอบกับมาตรการภาครัฐเพื่อช่วยเหลือเกษตรกรและมาตรการกระตุ้นเศรษฐกิจ ในขณะที่ภาคอุตสาหกรรมและการลงทุนอาจได้รับผลกระทบจากสถานการณ์ความตึงเครียดทางการค้าระหว่างประเทศ รวมถึงความไม่แน่นอนทางเศรษฐกิจและการเมือง และสำหรับดัชนีความเชื่อมั่นอนาคตเศรษฐกิจ กทม. และปริมณฑล อยู่ที่ระดับ 56.7 โดยมีปัจจัยสนับสนุนจากความเชื่อมั่นในภาคบริการและภาคการลงทุนเป็นสำคัญ ทั้งนี้ เสถียรภาพทางเศรษฐกิจทั้งในและต่างประเทศยังเผชิญความเสี่ยงจากมาตรการกีดกันทางการค้าของประเทศมหาอำนาจ รวมถึงความแปรปรวนของสภาพภูมิอากาศ ความตึงเครียดทางภูมิรัฐศาสตร์ และระดับหนี้ครัวเรือนที่ยังอยู่ในระดับสูงเป็นสำคัญ
ตารางสรุปดัชนีความเชื่อมั่นอนาคตเศรษฐกิจภูมิภาค ประจำเดือนมิถุนายน 2568
กทม. และปริมณฑล    ภาคตะวันออก    ภาคตะวันออก
เฉียงเหนือ    ภาคใต้    ภาคกลาง    ภาคเหนือ    ภาคตะวันตก    เขตพัฒนาพิเศษภาคตะวันออก
(EEC)
ดัชนีความเชื่อมั่น
อนาคตเศรษฐกิจภูมิภาค    56.7    71.8    69.5    67.9    66.8    74.5    67.9    71.6
ดัชนีแนวโน้มรายภาค
1) ภาคเกษตร    56.9    67.3    70.7    68.2    74.9    72.1    73.1    61.4
2) ภาคอุตสาหกรรม    55.2    65.3    67.8    60.3    60.7    74.4    62.8    68.0
3) ภาคบริการ    57.4    85.9    70.9    75.0    69.1    78.7    71.4    87.3
4) ภาคการจ้างงาน    56.8    72.0    69.7    66.1    66.1    73.0    64.7    71.9
5) ภาคการลงทุน    57.3    68.6    68.3    69.9    63.3    74.2    67.5    69.4
กองนโยบายเศรษฐกิจมหภาค สำนักงานเศรษฐกิจการคลัง
โทร. 0-2273-9020 ต่อ 3254

ที่มา : https://www.thaigov.go.th/news/contents/details/97924