รัฐบาลไทย-ข่าวทำเนียบรัฐบาล-รองปลัดมหาดไทย ด้านความมั่นคง ติดตามสถานการณ์ชายแดนไทย - เมียนมา ที่ประจวบคีรีขันธ์ และเน้นย้ำให้เร่งตรวจพิสูจน์สัญชาติคนไทยพลัดถิ่นกว่า 1,000 คน

วันพุธที่ 27 สิงหาคม 2568
27/08/2568
พิมพ์
รองปลัดมหาดไทย ด้านความมั่นคง ติดตามสถานการณ์ชายแดนไทย - เมียนมา ที่ประจวบคีรีขันธ์ และเน้นย้ำให้เร่งตรวจพิสูจน์สัญชาติคนไทยพลัดถิ่นกว่า 1,000 คน
รองปลัดมหาดไทย ด้านความมั่นคง ติดตามสถานการณ์ชายแดนไทย - เมียนมา ที่ประจวบคีรีขันธ์ และเน้นย้ำให้เร่งตรวจพิสูจน์สัญชาติคนไทยพลัดถิ่นกว่า 1,000 คน
วันที่ 26 สิงหาคม 2568 ที่ศาลากลางจังหวัดประจวบคีรีขันธ์ นายชำนาญวิทย์ เตรัตน์ รองปลัดกระทรวงมหาดไทย เป็นประธานการประชุมรับฟังสถานการณ์ชายแดนไทย - เมียนมา และมอบนโยบายด้านความมั่นคงให้แก่หน่วยงานต่าง ๆ ในพื้นที่ จ.ประจวบคีรีขันธ์ โดยมี นายสิทธิชัย สวัสดิ์แสน ผู้ว่าราชการจังหวัดประจวบคีรีขันธ์ พร้อมด้วย รองผู้ว่าราชการจังหวัด หัวหน้าส่วนราชการ ผู้แทนหน่วยงานที่เกี่ยวข้องทั้งภาครัฐและเอกชน ร่วมประชุม และรายงานผลการดำเนินงานด้านต่าง ๆ ให้รองปลัดกระทรวงมหาดไทย รับทราบ อาทิ ผลการดำเนินงานด้านการป้องกันและแก้ไขปัญหายาเสพติด ตามมาตรการเร่งด่วน No Drugs No Dealers ของรัฐบาล การจัดระเบียบสังคมและปราบปรามผู้มีอิทธิพล การบริหารจัดการพื้นที่ชายแดนไทย - เมียนมา
รองปลัดกระทรวงมหาดไทย ได้กำชับเรื่องการแก้ไขปัญหายาเสพติด โดยให้หน่วยงานที่เกี่ยวข้องรายงานผลการปฏิบัติที่บรรลุเป้าหมายตามที่รัฐบาลกำหนดไว้ ให้เป็นรูปธรรมภายใน 3 เดือน เน้นย้ำให้ Re X - Ray ค้นหาผู้ติดผู้เสพยาเสพติด ขยายผลไปถึงผู้ค้า นำตัวผู้เสพเข้าสู่กระบวนการบำบัดรักษา ฟื้นฟู พัฒนาอาชีพ ส่วนพื้นที่ชายแดนของ จ.ประจวบคีรีขันธ์ ซึ่งทุกอำเภอมีพื้นที่ติดกับเมียนมา โดยมีจุดผ่อนปรนพิเศษด่านสิงขร ต.คลองวาฬ อ.เมือง เป็นช่องทางหลักในการข้ามแดน ขอให้เตรียมพร้อมแผนบริหารสถานการณ์ชายแดนที่มีประสิทธิภาพ เพื่อรองรับสถานการณ์ฉุกเฉินที่อาจจะเกิดขึ้น เช่น กรณีชาวเมียนมาอพยพหนีภัยความไม่สงบเข้ามาในฝั่งไทย ต้องมีระบบบริหารจัดการที่มีประสิทธิภาพ เป็นไปตามหลักมนุษยธรรมและสอดคล้องกับการรักษาความมั่นคงของไทย รวมทั้ง ขอให้หน่วยงานที่เกี่ยวข้องเร่งกระบวนการตรวจพิสูจน์สัญชาติคนไทยพลัดถิ่นใน จ.ประจวบคีรีขันธ์ ที่อยู่ระหว่างดำเนินการกว่า 1,000 คน เพื่อให้เป็นไปตามที่คณะกรรมการสิทธิมนุษยชนแห่งชาติ ได้ประสานกระทรวงมหาดไทย ให้เร่งรัดเพื่อคืนสัญชาติให้กับบุคคลกลุ่มนี้ ซึ่งขณะนี้พบว่าทั่วประเทศยังเหลือผู้ที่อยู่ในกระบวนการตรวจพิสูจน์สัญชาติกว่า 4,000 คน
โอกาสนี้ รองปลัดกระทรวงมหาดไทย ได้ลงพื้นที่ตรวจเยี่ยมการปฏิบัติงานของเจ้าหน้าที่ ณ อาคารด่านพรมแดนสิงขร จุดผ่อนปรนพิเศษด่านสิงขร ต.คลองวาฬ อ.เมือง ซึ่งปัจจุบันศูนย์สั่งการชายแดนไทยกับประเทศเพื่อนบ้านด้านเมียนมา จ.ประจวบคีรีขันธ์ มีคำสั่งผ่อนปรนให้เฉพาะการขนถ่ายสินค้าข้ามแดนเท่านั้น ระหว่างวันจันทร์ - เสาร์ เวลา 07.30 - 18.30 น. โดยรองปลัดกระทรวงมหาดไทย ได้สอบถามถึงขั้นตอนการนำเข้าส่งออกสินค้าผ่านด่านสิงขร และเน้นย้ำเจ้าหน้าที่ให้เข้มงวดเฝ้าระวังตรวจสอบการลักลอบนำสิ่งของผิดกฎหมายเข้ามาในไทย พร้อมให้กำลังใจเจ้าหน้าที่ผู้ปฏิบัติงาน โดยกระทรวงมหาดไทย พร้อมที่จะสนับสนุนในสิ่งที่ขาดเหลือให้กับเจ้าหน้าที่ผู้ปฏิบัติงาน

ที่มา : https://www.thaigov.go.th/news/contents/details/100180