รัฐบาลไทย-ข่าวทำเนียบรัฐบาล-"เดชอิศม์" ผนึกกำลังส่วนราชการสงขลา ขับเคลื่อนโครงการ “ปลูกป่าเฉลิมพระเกียรติ” น้อมนำพระราชปณิธาน "สืบสาน รักษา ต่อยอด" เพิ่มพื้นที่สีเขียวเพื่อสิ่งแวดล้อมที่ดีอย่างยั่งยืน

วันจันทร์ที่ 14 กรกฎาคม 2568
14/07/2568
พิมพ์
"เดชอิศม์" ผนึกกำลังส่วนราชการสงขลา ขับเคลื่อนโครงการ “ปลูกป่าเฉลิมพระเกียรติ” น้อมนำพระราชปณิธาน "สืบสาน รักษา ต่อยอด" เพิ่มพื้นที่สีเขียวเพื่อสิ่งแวดล้อมที่ดีอย่างยั่งยืน
"เดชอิศม์" ผนึกกำลังส่วนราชการสงขลา ขับเคลื่อนโครงการ “ปลูกป่าเฉลิมพระเกียรติ” น้อมนำพระราชปณิธาน "สืบสาน รักษา ต่อยอด" เพิ่มพื้นที่สีเขียวเพื่อสิ่งแวดล้อมที่ดีอย่างยั่งยืน
เมื่อวันที่ 12 กรกฎาคม ที่ผ่านมา นายเดชอิศม์ ขาวทอง รัฐมนตรีช่วยว่าการกระทรวงมหาดไทย เป็นประธานการประชุมหารือเตรียมความพร้อมการดำเนินโครงการ “ปลูกป่าเฉลิมพระเกียรติ” เนื่องในโอกาสวันเฉลิมพระชนมพรรษา พระบาทสมเด็จพระเจ้าอยู่หัว วันที่ 28 กรกฎาคม 2568 และวันเฉลิมพระชนมพรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง วันที่ 12 สิงหาคม 2568 โดยมี นายโชตินรินทร์ เกิดสม ผู้ว่าราชการจังหวัดสงขลา นายพงศ์พยัคฆ์ ศรียา รองอธิบดีกรมป่าไม้ นายวรพันธุ์ สุวรรณยุหะ ปลัดจังหวัดสงขลา นางสาววิไลลักษณ์ เรืองผล นายอำเภอรัตภูมิ และหน่วยงานที่เกี่ยวข้อง เข้าร่วม
นายเดชอิศม์ กล่าวว่า เนื่องในโอกาสวันเฉลิมพระชนมพรรษา พระบาทสมเด็จพระเจ้าอยู่หัว วันที่ 28 กรกฎาคม 2568 และวันเฉลิมพระชนมพรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง วันที่ 12 สิงหาคม 2568 จึงเป็นที่มาของการน้อมนำพระราชปณิธาน "สืบสาน รักษา ต่อยอด" ด้วยการขับเคลื่อนโครงการ “ปลูกป่าเฉลิมพระเกียรติ” ภายใต้แนวคิด “73 ต้นเต็มพื้นที่รัตภูมิ” จุดเริ่มต้นแห่งความเขียว โดยใช้พื้นที่ “เขาคูหา” เป็นจุดนำร่อง และขยายผลการปลูกต้นไม้ไปยังพื้นที่เป้าหมายอีก 12 แห่งทั่วอำเภอ พร้อมสนับสนุนให้ทุกภาคส่วนมีส่วนร่วมอย่างเข้มแข็ง ไม่ว่าจะเป็นองค์กรปกครองส่วนท้องถิ่น วัด โรงเรียน ชุมชน สถานศึกษา และประชาชนทั่วไป
ด้าน นายโชตินรินทร์ ได้กล่าวถึงการขับเคลื่อนโครงการปลูกป่าเฉลิมพระเกียรติ ที่จะดำเนินการพร้อมกันครอบคลุมทั้ง 16 อำเภอ ซึ่งจะมีพิธีเปิดในวันที่ 26 กรกฎาคม 2568 และจะจัดให้มีการปลูกต้นไม้พร้อมกันในวันที่ 29 กรกฎาคม 2568 ต่อเนื่องถึงวันที่ 12 สิงหาคม 2568 เพื่อแสดงความจงรักภักดีและเฉลิมพระเกียรติแด่ล้นเกล้าฯ ทั้งสองพระองค์ โดยในวันจัดพิธีเปิดจะได้มีการส่งมอบกล้าไม้จำนวนกว่า 7,000 ต้น อาทิ ต้นกันเกรา ทองอุไร ขี้เหล็กบ้าน ทรงบาดาล และมะขามยักษ์ ซึ่งได้รับการสนับสนุนจากศูนย์เพาะพันธุ์ไม้สงขลา เพื่อนำไปปลูกกระจายทั่วทั้งจังหวัดในกิจกรรม Kick off วันที่ 29 กรกฎาคม 2568
"นอกจากนี้ ในวันที่ 12 สิงหาคม 2568 จะมีกิจกรรมหว่านเมล็ดพันธุ์มะขามยักษ์กว่า 5,000 เมล็ด และการปลูกซ่อมต้นไม้ในพื้นที่ที่ต้นไม้ไม่รอดชีวิต เพื่อให้เกิดความต่อเนื่องและความยั่งยืนในพื้นที่สีเขียว ด้วยแนวคิด "พลังจิตอาสาร่วมใจปลูกป่าเพื่ออนาคต" รวมพลังของประชาชนทุกภาคส่วนเพื่อฟื้นฟูป่า สร้างสิ่งแวดล้อมที่ดีให้กับลูกหลานในอนาคต และเสริมสร้างคุณภาพชีวิตของประชาชนในทุกพื้นที่"

ที่มา : https://www.thaigov.go.th/news/contents/details/98386