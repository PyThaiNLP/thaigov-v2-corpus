รัฐบาลไทย-ข่าวทำเนียบรัฐบาล-กรมทางหลวง เชิญชวนสัมผัส “ทางหลวงหมายเลข 4015” ถนนสายเขาที่สวยที่สุดในนครศรีธรรมราช ยกระดับความสะดวก ปลอดภัย สู่แหล่งท่องเที่ยวธรรมชาติอันงดงาม

วันจันทร์ที่ 18 สิงหาคม 2568
กรมทางหลวง เชิญชวนสัมผัส “ทางหลวงหมายเลข 4015” ถนนสายเขาที่สวยที่สุดในนครศรีธรรมราช ยกระดับความสะดวก ปลอดภัย สู่แหล่งท่องเที่ยวธรรมชาติอันงดงาม
....
กรมทางหลวง (ทล.) กระทรวงคมนาคม ขอเชิญชวนประชาชนและนักท่องเที่ยวสัมผัสประสบการณ์การเดินทางบน “ทางหลวงหมายเลข 4015 ตอนบ้านตาล - เขาธง” นับเป็นหนึ่งในถนนสายเขาที่สวยที่สุดในจังหวัดนครศรีธรรมราช เชื่อมโยงการคมนาคม และเป็นประตูสู่แหล่งท่องเที่ยวธรรมชาติอันอุดมสมบูรณ์ และมอบประสบการณ์การขับขี่ที่สะดวกสบายและปลอดภัยยิ่งขึ้น
ทางหลวงหมายเลข 4015 มีระยะทาง 24.07 กิโลเมตร ตั้งแต่ กม. ที่ 0+000 - 24+070 เป็นเส้นทางผิวแอสฟัลท์ติกคอนกรีต ขนาด 4 ช่องจราจรเป็นช่วง ๆ สามารถรองรับปริมาณการจราจรเฉลี่ยสูงถึง 21,357 คันต่อวัน มีรถบรรทุกขนาดใหญ่ถึง 19.78% ทล. โดยสำนักงานทางหลวงที่ 16 ได้ให้ความสำคัญกับการพัฒนาและยกระดับมาตรฐานทางหลวงสายนี้อย่างต่อเนื่อง เพื่ออำนวยความสะดวกและปลอดภัยในการเดินทางของประชาชนและนักท่องเที่ยว ได้ดำเนินการขยายเพิ่มช่องจราจรเป็นมาตรฐานทางชั้นพิเศษ ขนาด 4 ช่องจราจร ช่วยเพิ่มความคล่องตัวในการสัญจร นอกจากนี้ ได้ติดตั้งไฟฟ้าแสงสว่างเพื่อเพิ่มทัศนวิสัยและความปลอดภัยในการขับขี่ยามค่ำคืน รวมถึงติดตั้งราวกันอันตรายเพื่อป้องกันความเสียหายและลดอันตรายแก่ผู้ขับขี่ในกรณีเกิดเหตุไม่คาดฝัน ระหว่างการเดินทางมีจุดพักรถเขาช้างสี ตั้งอยู่ที่ตำบลลานสกา อำเภอลานสกา จังหวัดนครศรีธรรมราช เพื่ออำนวยความสะดวกให้ผู้เดินทางได้หยุดพักผ่อนคลายอิริยาบถ อีกทั้งเป็นเส้นทางยุทธศาสตร์ภาคใต้และแหล่งท่องเที่ยวหลากหลาย สามารถเชื่อมโยงการเดินทางไปยังจังหวัดใกล้เคียงได้อย่างสะดวกสบาย สามารถเดินทางไปจังหวัดสุราษฎร์ธานีได้โดยตรง หรือเลี้ยวซ้าย/ขวา กม. ที่ 43+825 ไปยังทางหลวงหมายเลข 4019 และบรรจบกับ ทางหลวงหมายเลข 41 (สะพานข้ามแยกหนองดี) ไปสู่งจังหวัดต่าง ๆ ได้ เช่น หากตรงไปลอดใต้สะพานจะสามารถไปยังกระบี่ พังงา และภูเก็ต หากเลี้ยวซ้ายจะมุ่งหน้าสู่พัทลุง หรือเลี้ยวขวาจะเชื่อมต่อไปยังสุราษฎร์ธานี และเป็นเส้นทางที่นำไปสู่แหล่งท่องเที่ยวชื่อดังและมีเสน่ห์มากมายของจังหวัดนครศรีธรรมราช เหมาะสำหรับการเดินทางพักผ่อนและสัมผัสความงดงามของธรรมชาติอย่างแท้จริงกับแหล่งท่องเที่ยวที่ไม่ควรพลาด ได้แก่ หมู่บ้านคีรีวง ตำบลกำโลน อำเภอลานสกา หมู่บ้านที่ขึ้นชื่อว่าเป็น “อากาศดีที่สุดในประเทศไทย” นักท่องเที่ยวจะได้สัมผัสวิถีชีวิตชุมชนท่ามกลางธรรมชาติอันบริสุทธิ์ วัดธาตุน้อย ตำบลหลักช้าง อำเภอช้างกลาง สถานที่ประดิษฐานสรีระสังขารของ “พ่อท่านคล้าย วาจาสิทธิ์” เกจิอาจารย์ชื่อดังที่ผู้คนให้ความเคารพศรัทธา น้ำตกกะโรม และอุทยานแห่งชาติเขาหลวง ตำบลเขาแก้ว อำเภอลานสกา สัมผัสความชุ่มฉ่ำของน้ำตกที่งดงามและผืนป่าอันอุดมสมบูรณ์ของอุทยานแห่งชาติเขาหลวง เขาศูนย์ (สถานที่ท่องเที่ยวชมทะเลหมอก) หมู่ 9 ตำบลไม้เรียง อำเภอฉวาง จุดชมวิวทะเลหมอกที่สวยงาม เหมาะสำหรับผู้ที่ชื่นชอบการตื่นเช้าเพื่อเก็บภาพความประทับใจ และเขื่อนกระทูน อำเภอพิปูน อ่างเก็บน้ำขนาดใหญ่ท่ามกลางทิวทัศน์ธรรมชาติอันสงบเงียบ
ทล. มุ่งมั่นพัฒนาโครงข่ายคมนาคมทั่วประเทศ เพื่อให้ประชาชนสามารถเดินทางได้อย่างสะดวก รวดเร็ว และปลอดภัย ขอเชิญทุกท่านมาสัมผัสความงดงามของทางหลวงหมายเลข 4015 และแหล่งท่องเที่ยวอันน่าประทับใจของนครศรีธรรมราช สอบถามเส้นทางเพื่อวางแผนการเดินทางได้ที่สายด่วน ทล. โทร. 1586 (โทรฟรี 24 ชั่วโมง)

ที่มา : https://www.thaigov.go.th/news/contents/details/99830