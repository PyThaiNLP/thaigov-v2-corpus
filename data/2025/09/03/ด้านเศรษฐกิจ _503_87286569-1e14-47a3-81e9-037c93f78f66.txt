รัฐบาลไทย-ข่าวทำเนียบรัฐบาล-ที่ปรึกษาฯ ไพลิน ร่วมเปิดโครงการ “เด็กฉลาดสร้างได้ตั้งแต่แรกเกิด” หนุนสร้างพัฒนาการ และโภชนาการเด็กปฐมวัย

วันศุกร์ที่ 15 สิงหาคม 2568
15/08/2568
พิมพ์
ที่ปรึกษาฯ ไพลิน ร่วมเปิดโครงการ “เด็กฉลาดสร้างได้ตั้งแต่แรกเกิด” หนุนสร้างพัฒนาการ และโภชนาการเด็กปฐมวัย
ที่ปรึกษาฯ ไพลิน ร่วมเปิดโครงการ “เด็กฉลาดสร้างได้ตั้งแต่แรกเกิด” หนุนสร้างพัฒนาการ และโภชนาการเด็กปฐมวัย
วันที่ 14 สิงหาคม 2568 นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม ร่วมพิธีเปิดโครงการ “เด็กฉลาดสร้างได้ตั้งแต่แรกเกิด” โดยมี นายสมศักดิ์ เทพสุทิน รัฐมนตรีว่าการกระทรวงสาธารณสุข เป็นประธานเปิดโครงการฯ พร้อมด้วย นายแพทย์พรหมมินทร์ เลิศสุริย์เดช เลขาธิการนายกรัฐมนตรี  Mr. Mark Landry รักษาการผู้แทนองค์การอนามัยโลก (WHO) ประจำประเทศไทย นางนภัทร พิศาลบุตร ผู้เชี่ยวชาญด้านการพัฒนาเด็กปฐมวัย องค์การยูนิเซฟ ประเทศไทย ผู้บริหารกระทรวงสาธารณสุข และอาสาสมัครสาธารณสุขประจำหมู่บ้าน (อสม.) เข้าร่วม ณ บริเวณโถงชั้นล่าง อาคาร 3 ชั้น 1 สำนักงานปลัดกระทรวงสาธารณสุข จังหวัดนนทบุรี
โครงการ “เด็กฉลาดสร้างได้ตั้งแต่แรกเกิด” มีเป้าหมายเพื่อแก้ปัญหาเชิงรุกจากสถานการณ์ที่อัตราการเกิดของประเทศไทยลดลงต่ำกว่าระดับทดแทนประชากร (TFR ต่ำกว่า 2.1) และปัญหาคุณภาพเด็กที่เกิดใหม่ยังไม่ได้รับการส่งเสริมพัฒนาการเต็มศักยภาพ โดยมุ่งสร้างความรู้ ความเข้าใจ และทักษะให้แก่พ่อแม่ ผู้ดูแล และบุคลากรทางการแพทย์ รวมทั้งสร้างสภาพแวดล้อมและระบบบริการสุขภาพที่เอื้อต่อการพัฒนาเด็กไทยอย่างครบวงจร โดยผลที่คาดว่าจะได้รับจากโครงการ ได้แก่ เด็กไทยมีพัฒนาการสมวัย พ่อแม่และผู้ดูแลมีความรู้และทักษะการส่งเสริมพัฒนาการอย่างถูกวิธี บุคลากรทางการแพทย์และสาธารณสุขสามารถให้คำแนะนำด้านพัฒนาเด็กได้อย่างมีประสิทธิภาพ และเกิดความร่วมมืออย่างเข้มแข็งระหว่างหน่วยงานภาครัฐ เอกชน และภาคประชาสังคม เพื่อขับเคลื่อนการพัฒนาเด็กปฐมวัยอย่างยั่งยืน อันจะนำไปสู่การสร้างประชากรคุณภาพให้ประเทศไทยในระยะยาว
ในส่วนกระทรวงอุตสาหกรรม (อก.) มีภารกิจดูแลเกี่ยวกับมาตรฐานอุตสาหกรรมของเล่น-ผลิตภัณฑ์ของเด็ก ให้ได้คุณภาพและมีความปลอดภัย ซึ่งมีผลต่อพัฒนาการเด็กมีความเหมาะสมในแต่ละช่วงวัย อีกทั้ง อก. โดย สำนักงานมาตรฐานผลิตภัณฑ์อุตสาหกรรม ยังมีแผนยกระดับมาตรฐานความปลอดภัยด้านผลิตภัณฑ์เด็ก ด้วยการใช้ AI เข้ามากำกับดูแลพัฒนาระบบ “มอก. Watch”  สินค้าที่ไม่ผ่านมาตรฐานบนแพลตฟอร์มออนไลน์ ซึ่งยังอยู่ระหว่างการยกระดับเกณฑ์มาตรฐาน มอก. สำหรับของเล่นเด็ก ยกตัวอย่างเช่น การตรวจหาสารอันตราย การออกแบบชิ้นส่วนที่ไม่เป็นอันตราย เพื่อให้สินค้าทุกชิ้นมีคุณภาพ ปลอดภัย ส่งเสริมพัฒนาการให้เด็กฉลาดตั้งแต่แรกเกิดจนมีพัฒนาการที่เหมาะสมในทุกช่วงวัย เติบโตเป็นผู้ใหญ่ที่มีคุณภาพต่อไป

ที่มา : https://www.thaigov.go.th/news/contents/details/99759