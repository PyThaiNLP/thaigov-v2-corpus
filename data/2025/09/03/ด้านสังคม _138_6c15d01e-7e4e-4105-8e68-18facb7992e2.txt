รัฐบาลไทย-ข่าวทำเนียบรัฐบาล-“วราวุธ” เผย ศบปภ. กระทรวง พม. จังหวัด ชายแดนไทย-กัมพูชา เร่งช่วยกลุ่มเปราะบาง เข้าศูนย์พักพิง ตามแผนที่ประสานกับทางจังหวัด

วันศุกร์ที่ 25 กรกฎาคม 2568
“วราวุธ” เผย ศบปภ. กระทรวง พม. จังหวัด ชายแดนไทย-กัมพูชา เร่งช่วยกลุ่มเปราะบาง เข้าศูนย์พักพิง ตามแผนที่ประสานกับทางจังหวัด
“วราวุธ” เผย ศบปภ. กระทรวง พม. จังหวัด ชายแดนไทย-กัมพูชา เร่งช่วยกลุ่มเปราะบาง เข้าศูนย์พักพิง ตามแผนที่ประสานกับทางจังหวัด
วันที่ 24 กรกฎาคม 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ได้รับรายงานจากศูนย์บริหารการดูแลกลุ่มเปราะบางจากภัยพิบัติ (ศบปภ.) กระทรวง พม. กรณีสถานการณ์การปะทะในพื้นที่ชายแดนไทย–กัมพูชา โดย ศบปภ. พม.จังหวัดศรีสะเกษ รายงานว่ามีเหตุปะทะกัน 2 จุดในอำเภอกันทรลักษ์ เบื้องต้นทราบว่า มีผู้เสียชีวิต เป็นพลเรือน 8 ราย ทหาร 1 ราย ผู้บาดเจ็บเป็นพลเรือน 15 ราย ทหาร 2 ราย โดยทีมศบปภ. พม.จังหวัดศรีสะเกษ ได้ส่งหน่วยปฏิบัติการเคลื่อนที่เร็วลงพื้นที่เข้าไปดูแลประชาชนพี่น้องกลุ่มเปราะบางที่ศูนย์พักพิงชั่วคราว ซึ่งทางจังหวัดดำเนินการเปิดศูนย์พักพิงชั่วคราว จำนวน 136 ศูนย์ รองรับประชาชนได้ จำนวน 80,351 คน
ด้าน ศบปภ. พม.จังหวัดบุรีรัมย์ รายงานว่าในวันเดียวกันนี้เวลาประมาณ 09.30 น. มีลูกกระสุนปืนใหญ่ตกที่อำเภอบ้านกรวด เบื้องต้นมีผู้บาดเจ็บ 1 ราย บ้านเรือนเสียหาย 2 หลัง ทางอำเภอบ้านกรวดได้สั่งอพยพ ประชาชน 4 ตำบล ได้แก่ ตำบลสายตะกู  จันทบเพชร ปราสาท และบ้านกรวด ไปที่ศูนย์พักพิงชั่วคราวตามแผนอพยพ ขณะที่ ทีม ศบปภ. พม.จังหวัดบุรีรัมย์ ได้จัดทีมดูแลประชาชนกลุ่มเปราะบาง และเตรียมสถานรองรับ 24 ชั่วโมง
สำหรับศบปภ. พม.จังหวัดสุรินทร์ รายงานว่า เกิดเหตุปะทะกัน 2 จุด ที่ปราสาทตาเมือนธม อำเภอพนมดงรัก , ตำบลด่าน อำเภอกาบเชิง โดยเบื้องต้นทราบว่า มีพลเรือนบาดเจ็บ 2 ราย เสียชีวิต 2 ราย เป็นชาย อายุ 35 ปี และ เด็กอายุ 8 ปี และที่โรงพยาบาลอำเภอพนมดงรัก มีการยิงจากฝ่ายกัมพูชา แต่ยังไม่มีผู้ได้รับบาดเจ็บ จากนั้นมีการขนย้ายผู้ป่วยไปยังโรงพยาบาลใกล้เคียงในจุดปลอดภัย นอกจากนี้มีเหตุยิงระเบิดตกใส่บ้านเรือนของชาวบ้านในพื้นที่อำเภอสังขะ แต่ยังไม่ได้รับรายงานผู้บาดเจ็บหรือเสียชีวิตเพิ่มเติม ทั้งนี้ทีมศบปภ. พม. จังหวัดสุรินทร์ ได้ส่งหน่วยปฏิบัติการเคลื่อนที่เร็วลงพื้นที่เข้าดูแลช่วยเหลือและเยียวยาฟื้นฟูจิตใจประชาชนที่ศูนย์พักพิงชั่วคราว ซึ่งมีการเปิดศูนย์พักพิงชั่วคราว จำนวน 37 ศูนย์ รองรับประชาชนได้ จำนวน 80,800 คน และยังได้จัดสถานที่เป็นศูนย์พักพิงชั่วคราวให้กับประชาชน
นอกจากนี้ ศบปภ. พม.จังหวัดอุบลราชธานี ได้ให้ทีมเคลื่อนที่เร็วร่วมลงพื้นที่ช่วยเหลือกลุ่มเปราะบางตามแผนพิทักษ์พื้นที่ส่วนหลัง ที่จุดอพยพ อำเภอเดชอุดม โดยในวันนี้ (24 ก.ค. 68) ได้แบ่งทีมเคลื่อนที่เร็วออกเป็น 3 ชุด ประจำจุดหลักของศูนย์อพยพ ซึ่งได้ดำเนินการช่วยเหลือดูแลประชาชนกลุ่มเปราะบางที่ย้ายมาอยู่ที่ศูนย์อพยพ มีบริการรับลงทะเบียนกลุ่มเปราะบาง และบริการรถเข็นวีลแชร์สำหรับผู้สูงอายุและคนพิการ ซึ่งให้บริการทุกจุดรวม 30 คัน และในวันที่ 25 ก.ค. 68 ทีม ศบปภ. พม. จังหวัดอุบลราชธานี จะลงพื้นที่คัดกรอง และเก็บข้อมูลกลุ่มเปราะบาง ตามแผนงานและพื้นที่รับผิดชอบต่อไป
ขณะที่ศบปภ. พม.จังหวัดสระแก้ว รายงานว่ายังไม่มีเหตุการณ์รุนแรง แต่ในส่วนของการเตรียมความพร้อมของจังหวัดสระแก้ว ทางผู้ว่าราชการจังหวัดสระแก้วได้สั่งการให้ทุกหน่วยเตรียมความพร้อมและให้ทุกหน่วยงานประสานข้อมูลกันอย่างใกล้ชิด ซึ่งทีม ศบปภ. พม. จังหวัดสระแก้ว ได้เตรียมพร้อมในกรณีที่ต้องเปิดศูนย์พักพิงชั่วคราวร่วมกับหน่วยงานที่เกี่ยวข้องและให้ทุกหน่วยติดตามสถานการณ์อย่างใกล้ชิด
อย่างไรก็ตามทีม ศบปภ. พม.จังหวัดจันทบุรี และทีม ศบปภ. พม.จังหวัดตราด ไม่มีการรายงานสถานการณ์ความรุนแรง และได้ประสานงานกับทางผู้ว่าราชการจังหวัด และหน่วยงานในจังหวัด กรณีเตรียมความพร้อมหากเกิดเหตุฉุกเฉินจะได้ปฏิบัติตามแผนที่วางไว้อย่างเคร่งครัด
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #ชายแดนไทยกัมพูชา

ที่มา : https://www.thaigov.go.th/news/contents/details/98803