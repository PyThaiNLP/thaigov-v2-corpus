รัฐบาลไทย-ข่าวทำเนียบรัฐบาล-นายประภูศักดิ์ จินตะเวช ผู้ช่วยเลขานุการรัฐมนตรีว่าการกระทรวงคมนาคม ให้การต้อนรับ นายเว่ย เสี่ยวขุย รองผู้ว่าการมณฑลฝูเจี้ยน สาธารณรัฐประชาชนจีน

วันพฤหัสบดีที่ 24 กรกฎาคม 2568
นายประภูศักดิ์ จินตะเวช ผู้ช่วยเลขานุการรัฐมนตรีว่าการกระทรวงคมนาคม ให้การต้อนรับ นายเว่ย เสี่ยวขุย รองผู้ว่าการมณฑลฝูเจี้ยน สาธารณรัฐประชาชนจีน
......
นางมนพร เจริญศรี รัฐมนตรีช่วยว่าการกระทรวงคมนาคม มอบหมายให้ นายประภูศักดิ์ จินตะเวช ผู้ช่วยเลขานุการรัฐมนตรีว่าการกระทรวงคมนาคม เป็นผู้แทนให้การต้อนรับ Mr. Wei Xiaokui(นายเว่ย เสี่ยวขุย) รองผู้ว่าการมณฑลฝูเจี้ยน สาธารณรัฐประชาชนจีน และคณะ ในโอกาสเข้าพบเพื่อหารือแนวทางการส่งเสริมความร่วมมือด้านการคมนาคมขนส่งระหว่างมณฑลฝูเจี้ยนและประเทศไทย โดยมีผู้แทนกรมเจ้าท่า การท่าเรือแห่งประเทศไทย สำนักงานการบินพลเรือนแห่งประเทศไทย และกองการต่างประเทศ สำนักงานปลัดกระทรวงคมนาคม ร่วมหารือ เมื่อวันที่ 23 กรกฎาคม 2568 ณ ห้องประชุมกระทรวงคมนาคม
นายประภูศักดิ์ จินตะเวช กล่าวว่า การเข้าพบครั้งนี้เพื่อหารือแนวทางการส่งเสริมความร่วมมือด้านการคมนาคมขนส่งในประเด็นการส่งเสริมเที่ยวบินตรงระหว่างมณฑลฝูเจี้ยน - ไทย รวมถึงการขนส่งสินค้าทางเรือระหว่างกัน เพื่อพัฒนาความร่วมมือด้านการขนส่งและโลจิสติกส์ในอนาคต ซึ่งเป็นก้าวสำคัญในการส่งเสริมความร่วมมือและความสัมพันธ์ระหว่างประเทศให้แน่นแฟ้นยิ่งขึ้น โดยเห็นว่าการส่งเสริมให้มีเที่ยวบินตรงเพิ่มขึ้นจะช่วยเพิ่มความสะดวกในการเดินทาง การค้า ความร่วมมือในด้านต่าง ๆ ได้มากขึ้น และจะเป็นประโยชน์ต่อการส่งเสริมการท่องเที่ยวและความเชื่อมโยงระหว่างประชาชนของทั้งสองประเทศ ในส่วนของความร่วมมือด้านการขนส่งสินค้าทางเรือ ซึ่งถือเป็นช่องทางหลักในการจัดส่งสินค้าจากไทยไปยังจีน เนื่องจากมีความคล่องตัวและสามารถรองรับสินค้าทุกประเภทได้ โดยเฉพาะสินค้าที่มีขนาดใหญ่และน้ำหนักมาก ส่วนใหญ่เริ่มต้นที่ท่าเรือแหลมฉบังผ่านทะเลจีนใต้ ไปยังท่าเรือปลายทางหลายแห่งในประเทศจีน ซึ่งท่าเรือเซี่ยเหมิน มณฑลฝูเจี้ยน เป็นหนึ่งในท่าเรือของจีนที่ได้รับความนิยมในการนำเข้าสินค้าไทยโดยเฉพาะผลไม้ ใช้เวลาขนส่งประมาณ 10 - 15 วัน นอกจากนี้ ไทย - จีนยังมีความร่วมมือกันอย่างต่อเนื่องในด้านการขนส่งทางน้ำ ทั้งความตกลงด้านการขนส่งทางน้ำระหว่างอาเซียน - จีน และความร่วมมือระหว่างกรมเจ้าท่า (จท.) - China MSA ซึ่ง จท. ได้รายงานว่าร่างบันทึกความเข้าใจว่าด้วยความร่วมมือทางทะเลระหว่างไทย - จีน ที่ฝ่ายจีนได้เสนอนั้น ขณะนี้อยู่ระหว่างดำเนินการพิจารณาตามขั้นตอน โดยได้รับข้อคิดเห็นจากหน่วยงานที่เกี่ยวข้องเรียบร้อยแล้ว อยู่ระหว่างการดำเนินการในส่วนที่เกี่ยวข้องต่อไป
“จากนโยบายของรัฐบาลและรัฐมนตรีช่วยว่าการกระทรวงคมนาคม นางมนพร เจริญศรี ที่มีแผนผลักดันให้ประเทศไทยเป็นศูนย์กลางการบินของภูมิภาค (Aviation Hub) อีกทั้งสนับสนุนให้เกิดการเชื่อมโยงท่าเรือและการพัฒนาโครงสร้างพื้นฐาน เพื่อเพิ่มประสิทธิภาพการคมนาคมขนส่งและกระตุ้นเศรษฐกิจ กระทรวงคมนาคมพร้อมให้ความร่วมมือและสนับสนุนการดำเนินงานเกี่ยวกับแนวทางการส่งเสริมความร่วมมือด้านการคมนาคมขนส่งระหว่างมณฑลฝูเจี้ยนและประเทศไทย เพื่อให้โครงการต่าง ๆ บรรลุตามวัตถุประสงค์ที่ตั้งไว้และผลักดันให้เกิดผลเป็นรูปธรรม ซึ่งจะส่งผลดีต่อประเทศไทยในอนาคต” นายประภูศักดิ์ จินตะเวช กล่าว

ที่มา : https://www.thaigov.go.th/news/contents/details/98735