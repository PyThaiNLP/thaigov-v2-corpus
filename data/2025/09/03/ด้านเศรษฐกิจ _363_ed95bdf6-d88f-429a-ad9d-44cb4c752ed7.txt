รัฐบาลไทย-ข่าวทำเนียบรัฐบาล-กรมทางหลวงชนบท เผยสถานการณ์อุทกภัยพบถนนผ่านไม่ได้ 11 สายทาง 

วันศุกร์ที่ 1 สิงหาคม 2568
กรมทางหลวงชนบท เผยสถานการณ์อุทกภัยพบถนนผ่านไม่ได้ 11 สายทาง
....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า วันนี้ (1 สิงหาคม 2568) พบถนนทางหลวงชนบทได้รับผลกระทบจากปริมาณฝนที่ตกหนักสะสมและมวลน้ำที่เอ่อล้นตลิ่งปิดทับเส้นทางและกัดเซาะผิวทาง/ไหล่ทาง ส่งผลให้ประชาชนไม่สามารถใช้ถนนในการสัญจรได้ในหลายพื้นที่ ซึ่งเวลา 10.00 น. สำนักบำรุงทาง กรมทางหลวงชนบท (ทช.) ได้รายงานเหตุอุทกภัยบนสายทางหลวงชนบทที่สัญจรผ่านไม่ได้ 11 สายทาง ในพื้นที่ 5 จังหวัด ได้แก่ จังหวัดเชียงราย พะเยา แพร่ ตาก และสุโขทัย จึงได้สั่งการไปยังสำนักงานและแขวงทางหลวงชนบทในพื้นที่จังหวัดที่ได้รับผลกระทบ ให้จัดเจ้าหน้าที่เฝ้าระวังติดตามสถานการณ์อย่างใกล้ชิดจนกว่าระดับน้ำจะลดลงกลับสู่ภาวะปกติ  พร้อมกำชับให้ติดตั้งป้ายเตือน สัญญาณไฟ และอุปกรณ์อำนวยความปลอดภัยบริเวณสายทางอย่างครบถ้วน นอกจากนี้ เมื่อสถานการณ์คลี่คลายให้ระดมกำลังเจ้าหน้าที่ลงพื้นที่สำรวจความเสียหายหรือผลกระทบของผิวทาง โครงสร้างถนน/สะพาน เพื่อเข้าดำเนินการฟื้นฟู ซ่อมแซมอย่างเร่งด่วน รวมถึงให้เข้าทำความสะอาด เก็บกวาด เศษกิ่งไม้/ขยะที่อาจตกค้างบนสายทาง เพื่อเปิดการสัญจรที่สะดวกปลอดภัยให้กับประชาชนตามปกติต่อไป
สำหรับถนนทางหลวงชนบทที่สัญจรผ่านไม่ได้ 11 สายทาง ในพื้นที่ 5 จังหวัด มีดังนี้
1. จังหวัดเชียงราย 4 สายทาง ได้แก่
- ชร.4008 แยก ทล.1020 (กม. ที่ 87+200) - บ้านศรีสะอาด อำเภอขุนตาล และพญาเม็งราย (ช่วง กม.ที่ 4+100 - 4+500)
- ชร.4011 แยก ทล.1020 (กม. ที่ 118+070) - บ้านม่วงเจ็ดต้น อำเภอเชียงของ (กม. ที่ 0+400 - 0+800)
- ชร.4027 แยก ทล.1020 (กม. ที่ 109+200) - บ้านเกี๋ยงเหนือ อำเภอเชียงของ (กม. ที่ 2+875 - 2+905)
- ชร.5031 แยก ชร.4014 (กม. ที่ 0+700) - บ้านซ้อใต้ อำเภอเชียงของ (กม. ที่ 5+100 - 5+300)
2. จังหวัดพะเยา 2 สายทาง ได้แก่
- พย.4029 แยก ทล.1148 (กม. ที่ 95+225) - โครงการบ้านเล็กในป่าใหญ่ตามพระราชดำริ บ้านหนองห้า อำเภอเชียงคำ (กม. ที่ 8+900 - 9+000 10+850 - 10+950 11+700 - 11+900 และ 12+900 - 13+000)
- สะพานแม่น้ำยม (สาย พย.002) อำเภอปง (กม. ที่ 0+000 - 1+000)
3. จังหวัดตาก 2 สายทาง ได้แก่
- ตก.3002 แยก ทล.105 (กม. ที่ 4+000) - บ้านวังแก้ว อำเภอแม่สอด และแม่ระมาด (กม. ที่ 11+950 - 12.000 12+100 - 12+150 และ 16+500 - 16+550)
- ตก.3006 แยก ทล.105 (กม. ที่ 9+025) - บ้านวังผา อำเภอแม่สอด และแม่ระมาด (กม. ที่ 7+290 - 7+300)
4. จังหวัดสุโขทัย 2 สายทาง ได้แก่
- สท.4053 แยก ทล.1180 (กม. ที่ 11+650) - บ้านคลองมะพลับ อำเภอศรีนคร (กม. ที่ 0+500 - 0+800)
- สท.7058 แยก ทล.1180 (กม. ที่ 13+150) - บ้านสายใจไทย อำเภอศรีนคร (กม. ที่ 0+500 - 0+800)
5. จังหวัดแพร่ ได้แก่ สะพานข้ามแม่น้ำยม (สาย พร.001) อำเภอหนองม่วงไข่ (กม. ที่ 0+485 - 1+185)
อย่างไรก็ตาม ประชาชนที่ได้รับผลกระทบที่ต้องการความช่วยเหลือหรือสอบถามข้อมูลติดต่อได้ที่สำนักงานและแขวงทางหลวงชนบทในพื้นที่ หรือสายด่วน ทช. โทร. 1146

ที่มา : https://www.thaigov.go.th/news/contents/details/99205