รัฐบาลไทย-ข่าวทำเนียบรัฐบาล-​“สมคิด” รับเรื่องจากผู้แทนชาวจังหวัดศรีสะเกษ ย้ำ รัฐบาลเตรียมมาตรการจ่ายเงินเยียวยาผู้ได้รับผลกระทบจากเหตุการณ์ไทย – กัมพูชา เสนอ ครม. พรุ่งนี้

วันจันทร์ที่ 4 สิงหาคม 2568
04/08/2568
พิมพ์
​“สมคิด” รับเรื่องจากผู้แทนชาวจังหวัดศรีสะเกษ ย้ำ รัฐบาลเตรียมมาตรการจ่ายเงินเยียวยาผู้ได้รับผลกระทบจากเหตุการณ์ไทย – กัมพูชา เสนอ ครม. พรุ่งนี้
​“สมคิด” รับเรื่องจากผู้แทนชาวจังหวัดศรีสะเกษ ย้ำ รัฐบาลเตรียมมาตรการจ่ายเงินเยียวยาผู้ได้รับผลกระทบจากเหตุการณ์ไทย – กัมพูชา เสนอ ครม. พรุ่งนี้
วันนี้ (4 สิงหาคม 2568) เวลา 14.00 น. ณ ศูนย์รับเรื่องราวร้องทุกข์ของรัฐบาล 1111 (สำนักงาน ก.พ. เดิม) ถนนพิษณุโลก เขตดุสิต กรุงเทพฯ นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายสมคิด เชื้อคง รองเลขาธิการนายกรัฐมนตรีฝ่ายการเมือง เป็นตัวแทนรับเรื่องร้องเรียนแทนนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย รักษาราชการแทนนายกรัฐมนตรี จากประชาชนชาว อ.ภูสิงห์ และอ.ขุนหาญ จ.ศรีสะเกษ นำโดยนางอภิญญา พลแก้ว ผู้ใหญ่บ้าน หมู่ 12 ตำบลห้วยตึ๊กชู อำเภอภูสิงห์ จังหวัดศรีสะเกษ จากกรณีประเด็นสถานการณ์ระหว่างประเทศไทยและกัมพูชา ในช่วงปลายเดือนกรกฎาคม 2568 ที่ผ่านมา ได้สร้างผลกระทบกับพี่น้องประชาชนบริเวณชายแดนไทย–กัมพูชาหลายจังหวัด โดยเฉพาะจังหวัดศรีสะเกษ ซึ่งได้รับผลกระทบอย่างหนัก ทำให้มีผู้เสียชีวิตและบาดเจ็บ ทั้งนี้ตลอดเวลาที่เกิดสถานการณ์ทำให้ขาดรายได้ การดูแลเยียวยาพี่น้องประชาชนที่ได้รับผลกระทบอย่างรวดเร็วและเหมาะสมในทุกมิติจึงเป็นเรื่องที่สำคัญอย่างยิ่ง
ด้านนายสมคิดกล่าวว่า ในส่วนของผู้เสียชีวิต รัฐบาลมีมาตรการช่วยเหลืออยู่แล้ว คาดว่าพรุ่งนี้ (5 สิงหาคม) จะเข้าการพิจารณาของที่ประชุมคณะรัฐมนตรี (ครม.) โดยที่ผ่านมาสำนักนายกรัฐมนตรีจะเป็นผู้จ่ายเงินเยียวยาทั้งผู้เสียชีวิตและผู้ได้รับบาดเจ็บจากเงินกองทุนฯ อยู่แล้ว ทั้งผู้เสียชีวิตและได้รับบาดเจ็บโดยมีจำนวนลดหลั่นลงมา

ที่มา : https://www.thaigov.go.th/news/contents/details/99321