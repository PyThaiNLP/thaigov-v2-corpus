รัฐบาลไทย-ข่าวทำเนียบรัฐบาล-วธ. เตรียมจัดพิธีเจริญพระพุทธมนต์ เฉลิมพระเกียรติสมเด็จพระเจ้าน้องนางเธอ เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี 

วันศุกร์ที่ 4 กรกฎาคม 2568
วธ. เตรียมจัดพิธีเจริญพระพุทธมนต์ เฉลิมพระเกียรติสมเด็จพระเจ้าน้องนางเธอ เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี
วธ. เตรียมจัดพิธีเจริญพระพุทธมนต์ เฉลิมพระเกียรติสมเด็จพระเจ้าน้องนางเธอ เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี เนื่องในโอกาสวันคล้ายวันประสูติ 4 กรกฎาคม
วธ. เตรียมจัดพิธีเจริญพระพุทธมนต์ เฉลิมพระเกียรติสมเด็จพระเจ้าน้องนางเธอ เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี เนื่องในโอกาสวันคล้ายวันประสูติ 4 กรกฎาคม
นายประสพ เรียงเงิน ปลัดกระทรวงวัฒนธรรม กล่าวว่า เนื่องในโอกาสคล้ายวันประสูติ 4 กรกฎาคม นับเป็นโอกาสอันดียิ่งที่พสกนิกรชาวไทยทุกหมู่เหล่าจะได้แสดงออกถึงความจงรักภักดีต่อสถาบันพระมหากษัตริย์ ด้วยการบำเพ็ญคุณงามความดีถวายพระกุศล สมเด็จพระเจ้าน้องนางเธอ เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี ที่ทรงงานหนักมาโดยตลอด แต่ยังทรงมีกำลังพระทัย ในการประกอบพระกรณียกิจนานัปการ ในด้านการศาสนา ทรงดำรงพระองค์เป็นพุทธมามกะ และพุทธศาสนูปถัมภก เอาพระทัยใส่ในพระพุทธศาสนา ทั้งยังทรงเป็นประธานของโครงการก่อสร้างพิพิธภัณฑ์ธรรมเจดีย์ พระธรรมวิสุทธิมงคล (หลวงตามหาบัว ญาณสัมปันโน) ณ วัดป่าบ้านตาด โดยพระองค์ได้ทรงถวายตัวเป็นลูกศิษย์ศึกษาธรรมะจากพระธรรมวิสุทธิมงคล (หลวงตามหาบัว ญาณสัมปัณโณ) อีกทั้งพระองค์ยังทรงเป็นผู้อุปถัมภ์สถานีวิทยุเสียงธรรมเพื่อประชาชน F.M.103.25 (ธรรมะจากองค์พระหลวงตามหาบัว ญาณสมฺปนฺโน)  ในปี 2563 ทรงเสด็จฯสู่สาธารณรัฐอินเดีย ทรงปฏิบัติพระราชกรณียกิจตาม โครงการบรรพชาอุปสมบทหมู่และปฏิบัติธรรมถวายเป็นพระกุศล เนื่องในโอกาส ครบรอบ 10 ปี โรงพยาบาลจุฬาภรณ์ ณ เมืองคยา รัฐพิหาร แผ่นดินแห่งการตรัสรู้ และเมืองกุสินารา รัฐอุตตรประเทศ แผ่นดินแห่งการปรินิพพานของพระพุทธองค์ การเสด็จฯไปปฏิบัติพระราชกรณียกิจ ประทับ ณ วัดไทยพุทธคยา เมืองคยา และ วัดไทยกุสินาราเฉลิมราชย์ เมืองกุสินารา ท่ามกลางความปลื้มปีติของพุทธศาสนิกชนทั้งชาวไทยและชาวพุทธชาดต่างๆที่ไปแสวงบุญ และพระกรณียกิจในด้านอื่นๆ อาทิ ในด้านศิลปะ ทรงมีพระกรุณาธิคุณในการส่งเสริมศิลปวัฒนธรรมไทยอย่างต่อเนื่อง ทั้งด้านจิตรกรรม ดนตรีไทย และนาฏศิลป์ไทย โดยทรงสร้างสรรค์งานศิลปะด้วยฝีพระหัตถ์ และนำรายได้จากการจัดแสดงนิทรรศการไปใช้ในกิจกรรมสาธารณประโยชน์ อีกทั้งยังทรงอนุรักษ์และเผยแพร่งานศิลปะไทยสู่ระดับนานาชาติ เพื่อธำรงไว้ซึ่งเอกลักษณ์และความงดงามของวัฒนธรรมไทยให้ยั่งยืน ทางด้านการแพทย์ ทรงมีพระราชกรณียกิจสำคัญด้านการแพทย์ โดยเฉพาะในการส่งเสริมงานวิจัยทางวิทยาศาสตร์การแพทย์และการดูแลสุขภาพประชาชน ทรงก่อตั้งสถาบันวิจัยจุฬาภรณ์ และโรงพยาบาลจุฬาภรณ์ เพื่อใช้เป็นศูนย์กลางด้านการวิจัยและการรักษาโรคร้ายแรง โดยเฉพาะโรคมะเร็ง ตลอดจนทรงสนับสนุนการพัฒนานักวิจัยและบุคลากรทางการแพทย์อย่างต่อเนื่อง เป็นต้น
ปลัดกระทรวงวัฒนธรรม กล่าวต่อว่า กระทรวงวัฒนธรรม โดยกรมการศาสนา ร่วมกับวัดสุวรรณภูมิพุทธชยันตี อำเภอบางเสาธง จังหวัดสมุทรปราการ จัดพิธีเจริญพระพุทธมนต์และถวายภัตตาหารเพลแด่ภิกษุสงฆ์ ในวันเสาร์ที่ 5 กรกฎาคม 2568 เพื่อเฉลิมพระเกียรติและน้อมเกล้าน้อมกระหม่อมถวายพระกุศล เนื่องในโอกาสวันคล้ายวันประสูติ 4 กรกฎาคม  ในส่วนภูมิภาค ได้ประสานงานกับสำนักงานวัฒนธรรมจังหวัด จัดกิจกรรมเฉลิมพระเกียรติ เนื่องในโอกาสวันคล้ายวันประสูติ 4 กรกฎาคม 2568 ประกอบด้วย พิธีเจริญพระพุทธมนต์ และถวายภัตตาหารเพลแด่ภิกษุสงฆ์ และกิจกรรมอื่น ๆ ที่เป็นการเทิดทูนสถาบันพระมหากษัตริย์ในมิติทางศาสนา จึงขอเชิญชวนประชาชนร่วมกิจกรรม ณ สถานที่ใกล้บ้าน และร่วมถวายพระพรโดยพร้อมเพรียงกัน
สำนักพระราชวัง ขอเชิญชวนประชาชนร่วมลงนามถวายพระพรชัยมงคล สมเด็จพระเจ้าน้องนางเธอ
เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี เนื่องในโอกาสวันคล้ายวันประสูติ วันที่ 4 กรกฎาคม 2568 ผ่านระบบออนไลน์ ที่เว็บไซต์หน่วยราชการในพระองค์ www.royaloffice.th
ระหว่างวันที่ 3 – 5 กรกฎาคม 2568

ที่มา : https://www.thaigov.go.th/news/contents/details/98184