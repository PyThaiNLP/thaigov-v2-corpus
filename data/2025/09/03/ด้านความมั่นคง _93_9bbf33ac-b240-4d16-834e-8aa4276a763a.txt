รัฐบาลไทย-ข่าวทำเนียบรัฐบาล-ปลัด มท. “อรรษิษฐ์ สัมพันธรัตน์” ประชุมขับเคลื่อนโครงการอันเนื่องมาจากพระราชดำริ ด้วยระบบ One Plan สู่การพัฒนาอย่างยั่งยืน มุ่งส่งเสริมการมีส่วนร่วมและขยายผลสู่ทุกพื้นที่

วันอังคารที่ 8 กรกฎาคม 2568
08/07/2568
พิมพ์
ปลัด มท. “อรรษิษฐ์ สัมพันธรัตน์” ประชุมขับเคลื่อนโครงการอันเนื่องมาจากพระราชดำริ ด้วยระบบ One Plan สู่การพัฒนาอย่างยั่งยืน มุ่งส่งเสริมการมีส่วนร่วมและขยายผลสู่ทุกพื้นที่
ปลัด มท. “อรรษิษฐ์ สัมพันธรัตน์” ประชุมขับเคลื่อนโครงการอันเนื่องมาจากพระราชดำริ ด้วยระบบ One Plan สู่การพัฒนาอย่างยั่งยืน มุ่งส่งเสริมการมีส่วนร่วมและขยายผลสู่ทุกพื้นที่เพื่อคุณภาพชีวิตที่ดีของประชาชน
วันนี้ (8 ก.ค. 68) เวลา 09.30 น. นายพลากร สุวรรณรัฐ องคมนตรี ในฐานะประธานอนุกรรมการติดตามและขับเคลื่อนโครงการอันเนื่องมาจากพระราชดำริในพื้นที่ภาคเหนือ เป็นประธานการประชุมเตรียมการจัดงานการนำคู่มือการบริหารจัดการโครงการอันเนื่องมาจากพระราชดำริเชิงพื้นที่ภายใต้การนำระบบ One Plan มาสนับสนุนการดำเนินงานโครงการอันเนื่องมาจากพระราชดำริ เขตพื้นที่ภาคเหนือ โดยมี นายอรรษิษฐ์ สัมพันธรัตน์ ปลัดกระทรวงมหาดไทย พร้อมด้วยนายเชษฐา โมสิกรัตน์ รองปลัดกระทรวงมหาดไทย (รับผิดชอบในการกำกับดูแล ตรวจสอบ เร่งรัด เกี่ยวกับการปฏิบัติราชการในหน้าที่ของกระทรวงมหาดไทยพื้นที่ภาคเหนือ) พร้อมคณะที่ปรึกษาในคณะอนุกรรมการฯ ได้แก่ นายวันชัย สุทิน นางสาวเอกรัตน์ นาคาคง นายเส่ง สิงห์โตทอง รวมถึงหัวหน้าหน่วยงานและเจ้าหน้าที่ที่เกี่ยวข้อง ร่วมประชุม ณ ห้องประชุม ชั้น 3 ทำเนียบองคมนตรี แขวงพระบรมมหาราชวัง เขตพระนคร กรุงเทพฯ
กระทรวงมหาดไทย ได้ร่วมกับ สำนักงานคณะกรรมการพิเศษเพื่อประสานงานโครงการอันเนื่องมาจากพระราชดำริ (สำนักงาน กปร.) นำระบบ One Plan ซึ่งเป็นกลไกการบูรณาการแผนระดับต่าง ๆ มาใช้สนับสนุนการขับเคลื่อนโครงการอันเนื่องมาจากพระราชดำริ โดยยึดแนวทาง “สืบสาน รักษา และต่อยอด” ตามพระบรมราโชบายของพระบาทสมเด็จพระเจ้าอยู่หัว เพื่อให้เกิดกลไกและกระบวนการที่ชัดเจนในการดำเนินงาน โดยมุ่งเน้นให้หน่วยงานในพื้นที่มีส่วนร่วมอย่างแท้จริง ทั้งในด้านการวางแผนและการดำเนินโครงการ (Bottom-up) และสามารถบูรณาการงบประมาณและข้อมูลจากหลายหน่วยงานได้อย่างมีประสิทธิภาพ ส่งผลให้ประชาชนได้รับประโยชน์ทั้งด้านคุณภาพชีวิต อาชีพ และรายได้อย่างยั่งยืน
ในการขับเคลื่อนงานดังกล่าว กระทรวงมหาดไทยได้จัดการประชุมเชิงปฏิบัติการเพื่อชี้แจงกระบวนการนำระบบ One Plan มาสนับสนุนการดำเนินงานโครงการอันเนื่องมาจากพระราชดำริ ในพื้นที่ 3 จังหวัด ได้แก่ จังหวัดน่าน จังหวัดพิษณุโลก และจังหวัดเชียงใหม่ รวมจำนวน 6 รุ่น มีผู้เข้าร่วมจำนวนทั้งสิ้น 1,400 คน และจะขยายผลให้ครอบคลุมทั้ง 17 จังหวัดภาคเหนือต่อไป เพื่อการถอดบทเรียนด้านการปฏิบัติ วิเคราะห์ปัญหา และเสริมสร้างการมีส่วนร่วมของหน่วยงานภาครัฐและราษฎรในการร่วมดำเนินการขับเคลื่อนโครงการอันเนื่องมาจากพระราชดำริในระดับพื้นที่ นำไปสู่การจัดทำคู่มือการบริหารจัดการโครงการอันเนื่องมาจากพระราชดำริเชิงพื้นที่ เพื่อร่วมขับเคลื่อนการพัฒนา และต่อยอดโครงการอันเนื่องมาจากพระราชดำริเชิงพื้นที่ให้มีประสิทธิภาพยิ่งขึ้น
การประชุมในครั้งนี้ นายเสรี กัณฑ์โรจน์ ผู้อำนวยการสำนักนโยบายและแผน สำนักงานปลัดกระทรวงมหาดไทย นายจักรพันธ์ รัตนเสถียร ผู้อำนวยการสำนักพัฒนาและส่งเสริมการบริหารราชการจังหวัด สำนักงานปลัดกระทรวงมหาดไทย ว่าที่ ร.ท.ขุนทอง สายบุตร ผู้อำนวยการกลุ่มงานประสานการพัฒนาพื้นที่ตามแนวพระราชดำริ สำนักนโยบายและแผน สำนักงานปลัดกระทรวงมหาดไทย นางปัญจมาศ เด็ดแก้ว ผู้อำนวยการกลุ่มงานยุทธศาสตร์การพัฒนาภาคเหนือ สำนักพัฒนาและส่งเสริมการบริหารราชการจังหวัด สำนักงานปลัดกระทรวงมหาดไทย และเจ้าหน้าที่ที่เกี่ยวข้อง ร่วมประชุมด้วย

ที่มา : https://www.thaigov.go.th/news/contents/details/98264