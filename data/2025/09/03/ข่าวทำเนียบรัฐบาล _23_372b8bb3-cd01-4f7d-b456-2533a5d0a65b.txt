รัฐบาลไทย-ข่าวทำเนียบรัฐบาล-ผลักดันพัฒนาคนในทุกช่วงวัย รัฐบาลมอบทุน ODOS ต่อเนื่อง สร้าง “สะพานโอกาส” ปูรากฐานประเทศให้มีแรงงานทักษะ คุณภาพสูง ลดความเหลื่อมล้ำ สร้างอนาคตทางเศรษฐกิจอย่างยั่งยืน

วันพุธที่ 6 สิงหาคม 2568
06/08/2568
พิมพ์
ผลักดันพัฒนาคนในทุกช่วงวัย รัฐบาลมอบทุน ODOS ต่อเนื่อง สร้าง “สะพานโอกาส” ปูรากฐานประเทศให้มีแรงงานทักษะ คุณภาพสูง ลดความเหลื่อมล้ำ สร้างอนาคตทางเศรษฐกิจอย่างยั่งยืน
ผลักดันพัฒนาคนในทุกช่วงวัย รัฐบาลมอบทุน ODOS ต่อเนื่อง สร้าง “สะพานโอกาส” ปูรากฐานประเทศให้มีแรงงานทักษะ คุณภาพสูง ลดความเหลื่อมล้ำ สร้างอนาคตทางเศรษฐกิจอย่างยั่งยืน
วันนี้ (6 สิงหาคม 2568) นางสาวธีราภา ไพโรหกุล รองเลขาธิการนายกรัฐมนตรีฝ่ายการเมือง เปิดเผยว่า รัฐบาลให้ความสำคัญในเรื่อง “ทุนมนุษย์” ซึ่งเป็นรากฐานที่สำคัญของการพัฒนาประเทศ เดินหน้าเร่งผลักดันให้เกิดการพัฒนาคนไทยทุกช่วงวัยอย่างเต็มกำลังและความสามารถ โดยเฉพาะด้านการศึกษา รัฐบาลได้ดำเนินการโครงการ “ทุนการศึกษาเพื่อขยายโอกาสและพัฒนาประเทศ (ODOS)” ลดความเหลื่อมล้ำในการเข้าถึงการศึกษา ส่งเสริมการเติบโตและพัฒนาทักษะวิทยาศาสตร์ และเทคโนโลยีของเด็กทุกคนอย่างมีคุณภาพและเท่าเทียม โดยให้ทุนการศึกษานักเรียนที่มีผลการเรียนดี มีความประพฤติดี แต่ขาดแคลนโอกาส ให้ได้รับการศึกษาต่อในระดับที่สูงขึ้นในสาขาที่สอดคล้องกับความต้องการของประเทศ
โดยรัฐบาลเตรียมจัดทุน ODOS กว่า 7,200 ทุน ใช้งบประมาณราว 4,500 ล้านบาท เริ่มดำเนินโครงการตั้งแต่ปีงบประมาณ 2568 - 2576 แบ่งออกเป็น 3 ทุน ประกอบด้วย 1) ทุนการศึกษาระดับ ม. ปลาย และ ปวช. ในประเทศเป็นทุนให้เปล่า 4,800 ทุน วงเงิน 990.14 ล้านบาท 2) ทุนการศึกษาระดับ ปวส. และระดับ ป.ตรี ในต่างประเทศ จำนวน 200 ทุน วงเงิน 2,609.31 ล้านบาท (ศึกษาต่อในสหรัฐอเมริกา 60 ทุน สหราชอาณาจักร 50 ทุน และออสเตรเลีย 90 ทุน) (เป็นทุนการศึกษาต่อเนื่องจากทุนประเภทที่ 1) และ 3) ทุนการศึกษาระดับ ป.ตรี ในประเทศ (เป็นทุนการศึกษาต่อเนื่องจากทุนประเภทที่ 1) จำนวน 2,200 ทุน วงเงิน 1,000 ล้านบาท
และในปีนี้ โครงการ ODOS รุ่นที่ 3 รัฐบาลได้จัดสรรทุนเพิ่มเติม 1,200 ทุน ระดับมัธยมศึกษาปีที่ 4 และระดับประกาศนียบัตรวิชาชีพปีที่ 1 ครอบคลุมโรงเรียน 602 แห่งทั่วประเทศ ที่มีความพร้อมด้าน STEM และภาษาอังกฤษ โดยใช้กลไกระดมทุนผ่านสลากการกุศล ภายใต้วงเงินไม่เกิน 1,000 ล้านบาท ซึ่ง ODOS รุ่นที่ 1 ที่ผ่านมาเปิดรับสมัครเมื่อเดือนกรกฎาคม 2568 มีผู้สมัครยืนยันสิทธิ์แล้วกว่า 1,718 ราย และในจำนวนนี้มากถึง 47.56% เป็นนักเรียนจากครัวเรือนยากจนและยากจนพิเศษ และอีก 52.44% เป็นนักเรียนจากครัวเรือนรายได้น้อยไม่เกิน 12,000 บาทต่อปี และผลการดำเนินงานของทุน ODOS รุ่นที่ 1 มีผู้รับทุนรวมทั้งสิ้น 1,200 คน โดยในรุ่นที่ 3 นี้ คือ ‘สะพานเชื่อมโอกาส’ เพื่อให้เด็กทุกคนที่ขาดแคลน สามารถเข้าเรียนต่อระดับอุดมศึกษาได้อย่างเต็มศักยภาพ
ทั้งนี้ “ทุน ODOS รุ่น 3” ได้ขยายเวลารับสมัครจากเดิมวันที่ 8 สิงหาคม 2568 เป็นวันที่ 15 สิงหาคม 2568 เวลา 17.00 น. ผ่านเว็บไซต์ กสศ. https://scholarshipreg.eef.or.th เพื่อเปิดโอกาสเพิ่มเติมให้กับนักเรียนและสถานศึกษา โดยเฉพาะในพื้นที่ที่ได้รับผลกระทบจากสถานการณ์สู้รบบริเวณชายแดนไทย–กัมพูชา และพื้นที่ประสบภัยธรรมชาติ ซึ่งอาจเผชิญข้อจำกัดในการดำเนินการเสนอชื่อได้ทันตามกำหนดเวลาเดิม
“รัฐบาลมุ่งให้โครงการ ODOS สร้างโอกาส และกระจายไปในทุกอำเภอ ซึ่งโดยวัตถุประสงค์ เนื้อหา และการดำเนินการของโครงการถือเป็นทุนที่ตอบโจทย์ การแก้ไขปัญหาความเหลื่อมล้ำ และให้โอกาสทางการศึกษาอย่างแท้จริง เพื่อพัฒนาประเทศมีความต่อเนื่องและยั่งยืน สอดคล้องกับสถานการณ์โลก และเป็นความมุ่งมั่นของรัฐบาลที่จะทำให้ เด็ก และเยาวชนของไทย มีศักยภาพที่ไม่แพ้ชาติใดในโลก” นางสาวธีราภากล่าว

ที่มา : https://www.thaigov.go.th/news/contents/details/99410