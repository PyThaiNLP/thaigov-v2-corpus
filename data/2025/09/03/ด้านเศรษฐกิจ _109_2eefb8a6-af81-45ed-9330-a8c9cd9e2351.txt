รัฐบาลไทย-ข่าวทำเนียบรัฐบาล-​"เอกนัฏ" หารือซีเมนส์ เดินหน้าความร่วมมือด้านเทคโนโลยีและนวัตกรรม ยกระดับอุตสาหกรรมไทยสู่ Smart & Green Industry

วันศุกร์ที่ 4 กรกฎาคม 2568
04/07/2568
พิมพ์
​"เอกนัฏ" หารือซีเมนส์ เดินหน้าความร่วมมือด้านเทคโนโลยีและนวัตกรรม ยกระดับอุตสาหกรรมไทยสู่ Smart & Green Industry
​"เอกนัฏ" หารือซีเมนส์ เดินหน้าความร่วมมือด้านเทคโนโลยีและนวัตกรรม ยกระดับอุตสาหกรรมไทยสู่ Smart & Green Industry
วันที่ 30 มิถุนายน 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรมให้การต้อนรับ ดร.โรลันด์ บุช ประธานคณะกรรมการบริหารและประธานเจ้าหน้าที่บริหาร บริษัท ซีเมนส์ เอจี พร้อมด้วยคณะผุ้บริหารเข้าพบ เพื่อหารือแนวทางความร่วมมือระหว่างกระทรวงอุตสาหกรรมและบริษัท ซีเมนส์ จำกัด โดยมี นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม นายเริงฤทธิ์ กุศลกรรมบถ นางสาวนิภา รุกขมธุร์  นางบุปผา กวินวศิน รองผู้ว่าการการนิคมอุตสาหกรรมแห่งประเทศไทย และคณะผู้บริหารกระทรวงอุตสาหกรรม เข้าร่วม ณ ห้องประชุม 20-1 ชั้น 20 การนิคมอุตสาหกรรมแห่งประเทศไทย
การหารือครั้งนี้มีวัตถุประสงค์เพื่อแลกเปลี่ยนความคิดเห็นเกี่ยวกับแนวทางการขับเคลื่อนภาคอุตสาหกรรมของไทยให้สามารถแข่งขันได้ในระดับสากล โดยอาศัยการประยุกต์ใช้เทคโนโลยีขั้นสูงของซีเมนส์ เช่น ระบบอัตโนมัติและเทคโนโลยีดิจิทัล เพื่อเพิ่มประสิทธิภาพ ลดต้นทุน และยกระดับคุณภาพการผลิตในภาคอุตสาหกรรมไทย รวมถึงการส่งเสริมการดำเนินงานที่เป็นมิตรต่อสิ่งแวดล้อม ผ่านโครงการที่สอดคล้องกับเป้าหมายการปล่อยคาร์บอนสุทธิเป็นศูนย์ (Net Zero Emission) ภายในปี 2065 โดยใช้ระบบไฟฟ้าอัจฉริยะและนวัตกรรมสีเขียวที่มีประสิทธิภาพสูง นอกจากนี้ ยังมีการหารือเรื่องการพัฒนาบุคลากรด้านอุตสาหกรรม โดยความร่วมมือกับสถาบันไทย-เยอรมัน (TGI) เพื่อจัดทำหลักสูตรฝึกอบรมในด้านเทคโนโลยีสมัยใหม่ เช่น ระบบอัตโนมัติ หุ่นยนต์ และเทคโนโลยีดิจิทัลในการผลิต รวมถึงความร่วมมือในการพัฒนาโครงสร้างพื้นฐานอัจฉริยะภายในเขตอุตสาหกรรมและโครงการเมืองอัจฉริยะ ตลอดจนการแลกเปลี่ยนความคิดเห็นด้านนโยบายและกฎระเบียบที่เอื้อต่อการลงทุนและการพัฒนาอุตสาหกรรมอย่างยั่งยืน
"กระทรวงอุตสาหกรรมมีนโยบายชัดเจนในการขับเคลื่อนภาคอุตสาหกรรมไทยให้ทันสมัย แข่งขันได้ และเป็นมิตรกับสิ่งแวดล้อม ซีเมนส์ถือเป็นพันธมิตรสำคัญที่มีองค์ความรู้ เทคโนโลยี และเครือข่ายระดับโลก ซึ่งสามารถเสริมศักยภาพการผลิตของไทยให้เทียบชั้นระดับสากลได้ โดยเฉพาะในยุคที่อุตสาหกรรมต้องผสานทั้งความยั่งยืนและดิจิทัลไปพร้อมกัน รวมถึงการพัฒนาบุคลากรและแรงงานทักษะสูง ถือเป็นหัวใจสำคัญในการพัฒนาภาคอุตสาหกรรมไทยอย่างยั่งยืน ความร่วมมือกับซีเมนส์ในการถ่ายทอดองค์ความรู้และเทคโนโลยีผ่านหลักสูตรอบรม จะช่วยยกระดับทักษะให้แรงงานไทยพร้อมรับการเปลี่ยนแปลงของโลกเทคโนโลยี และสร้างระบบนิเวศอุตสาหกรรมใหม่ที่เชื่อมโยงนโยบาย โครงสร้างพื้นฐาน เทคโนโลยี และคน ได้อย่างเป็นระบบ" นายเอกนัฏ กล่าว

ที่มา : https://www.thaigov.go.th/news/contents/details/98156