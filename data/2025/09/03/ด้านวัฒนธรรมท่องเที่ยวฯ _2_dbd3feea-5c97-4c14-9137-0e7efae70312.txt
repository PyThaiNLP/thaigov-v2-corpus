รัฐบาลไทย-ข่าวทำเนียบรัฐบาล-ปลัดกระทรวงการท่องเที่ยวและกีฬา มอบนโยบายขับเคลื่อน “ปีแห่งการท่องเที่ยวและกีฬา 2025” เน้นความปลอดภัย–เชิงรุก–บูรณาการทุกภาคส่วน

วันอังคารที่ 24 มิถุนายน 2568
ปลัดกระทรวงการท่องเที่ยวและกีฬา มอบนโยบายขับเคลื่อน “ปีแห่งการท่องเที่ยวและกีฬา 2025” เน้นความปลอดภัย–เชิงรุก–บูรณาการทุกภาคส่วน
ปลัดกระทรวงการท่องเที่ยวและกีฬา มอบนโยบายขับเคลื่อน “ปีแห่งการท่องเที่ยวและกีฬา 2025” เน้นความปลอดภัย–เชิงรุก–บูรณาการทุกภาคส่วน
วันที่ 24 มิถุนายน 2568 เวลา 09.00 น. ณ กระทรวงการท่องเที่ยวและกีฬา  นางสาวนัทรียา ทวีวงศ์ ปลัดกระทรวงการท่องเที่ยวและกีฬา เป็นประธานการประชุมการดำเนินงานตามภารกิจของหน่วยงาน โดยมีวัตถุประสงค์เพื่อติดตามผลการดำเนินงานที่ผ่านมา แก้ไขปัญหาอุปสรรค เสริมกลไกการประชาสัมพันธ์ผลงานของกระทรวง และผลักดันแนวทางการปฏิบัติงานเชิงรุกให้เกิดผลเป็นรูปธรรม
ในการนี้ มีผู้บริหารระดับสูงเข้าร่วมประชุมอย่างพร้อมเพรียง ได้แก่ นายจาตุรนต์ ภักดีวานิช อธิบดีกรมการท่องเที่ยว นายมงคล วิมลรัตน์ อธิบดีกรมพลศึกษา นายเศกสันฐ์ ง้าวสุวรรณ์ ผู้ช่วยปลัดกระทรวงการท่องเที่ยวและกีฬา ตลอดจนตัวแทนหน่วยงานในสังกัด
นางสาวนัทรียา ได้เน้นย้ำถึงความสำคัญของการดำเนินงานเชิงรุก โดยเฉพาะมาตรการด้านความปลอดภัยและการเตรียมความพร้อมเพื่อสร้างความเชื่อมั่นให้แก่นักท่องเที่ยว ทั้งชาวไทยและชาวต่างชาติ รวมถึงการบูรณาการการทำงานด้านการท่องเที่ยวและกีฬาในช่วงครึ่งปีหลัง ภายใต้แคมเปญ Amazing Thailand Grand Tourism and Sports Year 2025 ที่รัฐบาลให้ความสำคัญ
ปลัดกระทรวงฯ ยังกล่าวถึงเป้าหมายหลักในการผลักดันรายได้และจำนวนผู้เดินทางท่องเที่ยว ให้สอดคล้องกับนโยบายเศรษฐกิจของประเทศ ตลอดจนยกระดับประเทศไทยสู่การเป็น “ศูนย์กลางการท่องเที่ยวของภูมิภาค” (Tourism Hub) และจุดหมายปลายทางระดับโลกในอนาคต
การประชุมครั้งนี้ ถือเป็นส่วนหนึ่งของการเสริมสร้างความเข้มแข็งให้กับภารกิจของกระทรวงในช่วงเวลาสำคัญของปี พร้อมผลักดันศักยภาพของประเทศไทยในฐานะผู้นำด้านการท่องเที่ยวและกีฬาในเวทีนานาชาติ

ที่มา : https://www.thaigov.go.th/news/contents/details/97785