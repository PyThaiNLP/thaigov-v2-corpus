รัฐบาลไทย-ข่าวทำเนียบรัฐบาล-​เลขานุการรัฐมนตรีฯ ลอรี่ เปิดงาน ASEAN Tools Expo 2025 ส่งเสริมศักยภาพอุตสาหกรรมเครื่องมือช่างไทย มุ่งสู่ตลาดอาเซียน

วันเสาร์ที่ 2 สิงหาคม 2568
02/08/2568
พิมพ์
​เลขานุการรัฐมนตรีฯ ลอรี่ เปิดงาน ASEAN Tools Expo 2025 ส่งเสริมศักยภาพอุตสาหกรรมเครื่องมือช่างไทย มุ่งสู่ตลาดอาเซียน
​เลขานุการรัฐมนตรีฯ ลอรี่ เปิดงาน ASEAN Tools Expo 2025 ส่งเสริมศักยภาพอุตสาหกรรมเครื่องมือช่างไทย มุ่งสู่ตลาดอาเซียน
วันที่ 23 กรกฏาคม 2568 นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม ได้รับมอบหมายจาก นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เป็นประธานในพิธีเปิดงานนิทรรศการอุตสาหกรรมการช่างประจำปี 2568 หรือ ASEAN Tools Expo 2025 จัดโดย บริษัท เอ็น.ซี.ซี. แมนเนจเม้นท์ แอนด์ ดิเวลลอปเม้นท์ จำกัด โดยมี นายสุรพล อุทินทุประธานเจ้าหน้าที่บริหาร ศูนย์การประชุมแห่งชาติสิริกิติ นายเริงฤทธิ์ กุศลกรรมบถ รองผู้ว่าการ การนิคมอุตสาหกรรมแห่งประเทศไทย ผู้แทนหน่วยงานภาครัฐและเอกชน และคณะผู้สนับสนุนการจัดงาน ให้การต้อนรับ ณ บริเวณโถงด้านหน้าฮอลล์ 6 ชั้น LG ศูนย์การประชุมแห่งชาติสิริกิติ์
เลขานุการรัฐมนตรีฯ กล่าวว่าบทบาทของอุตสาหกรรมนั้นเปรียบเสมือนเครื่องจักรสำคัญที่ขับเคลื่อนเศรษฐกิจและการผลิตของประเทศ ซึ่งงานนี้มีความสำคัญอย่างยิ่งในการช่วยซ่อมแซมและฟื้นฟูระบบเศรษฐกิจของไทย พร้อมทั้งนำเสนอเครื่องมือและนวัตกรรมที่ทันสมัยเพื่อยกระดับขีดความสามารถในการแข่งขันของเรา กระทรวงอุตสาหกรรมมุ่งมั่นที่จะสร้างมาตรฐานใหม่ๆ ในภาคอุตสาหกรรม และปรับปรุงกฎหมายให้มีประสิทธิภาพมากยิ่งขึ้น เพื่อให้ธุรกิจดำเนินไปอย่างโปร่งใสและเป็นธรรม เราจะดำเนินการอย่างจริงจังในการปราบปรามธุรกิจที่ไม่ถูกต้องตามกฎหมายและไม่ได้มาตรฐาน เพื่อปกป้องผู้บริโภคและสร้างความเชื่อมั่นให้กับภาคอุตสาหกรรม นอกจากนี้ เรายังส่งเสริมการใช้อินเทอร์เน็ตและเทคโนโลยีในภาคเกษตรกรรม เพื่อช่วยเพิ่มผลผลิต ลดต้นทุน และยกระดับคุณภาพชีวิตของเกษตรกรไทย โดยสิ่งที่เราให้ความสำคัญอย่างยิ่งคือการส่งเสริม "อุตสาหกรรมสีขาว" ซึ่งเป็นอุตสาหกรรมที่ใส่ใจสิ่งแวดล้อม เราจะผลักดันเรื่อง "สมาร์ทแคทเธอรี" เพื่อให้เกิดการจัดการทรัพยากรอย่างมีประสิทธิภาพ และมุ่งเน้นการสร้างอุตสาหกรรมที่ไม่เพียงแต่มีประสิทธิภาพสูง แต่ยังสามารถคืนคุณค่าให้กับสิ่งแวดล้อมได้อีกด้วย และเราจะสนับสนุนการใช้เครื่องมือและนวัตกรรมใหม่ๆ เพื่อเพิ่มประสิทธิภาพการผลิต และก้าวไปสู่อุตสาหกรรมที่ยั่งยืนอย่างแท้จริง นี่คือทิศทางที่เราจะเดินหน้า เพื่อให้อุตสาหกรรมไทยเป็นกลไกสำคัญในการขับเคลื่อนประเทศไปสู่ความมั่นคง มั่งคั่ง และยั่งยืน
ทั้งนี้ งาน ASEAN Tools Expo 2025 จัดขึ้นระหว่างวันที่ 23 – 25 กรกฎาคม 2568 รวบรวมผู้ผลิต ตัวแทนจำหน่าย และผู้ซื้อชั้นนำจากทั้งในและต่างประเทศ มาร่วมแสดงสินค้าและเทคโนโลยีเครื่องมือช่างล่าสุด ครอบคลุมหลากหลายประเภท อาทิ เครื่องมือช่างไฟฟ้า เครื่องมือช่างอเนกประสงค์ เครื่องมือช่างลม เครื่องมือวัด เครื่องมือตัด อุปกรณ์ฮาร์ดแวร์ และอื่นๆ อีกมากมาย

ที่มา : https://www.thaigov.go.th/news/contents/details/99254