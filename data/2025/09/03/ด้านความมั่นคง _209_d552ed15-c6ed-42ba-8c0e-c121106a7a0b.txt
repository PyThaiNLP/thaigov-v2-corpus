รัฐบาลไทย-ข่าวทำเนียบรัฐบาล-เลขา เลขา "ชนินทร์" ลงพื้นที่ติดตามสถานการณ์ความไม่สงบชายแดนไทย-กัมพูชา เผยผู้ได้รับผลกระทบทะลุ 5แสน กำชับผู้ว่าฯ สุรินทร์ มอบหมายนายอำเภอเตรียมความพร้อม ดูแลผู้อพยพทั้งในศูนย์ฯ

วันเสาร์ที่ 26 กรกฎาคม 2568
26/07/2568
พิมพ์
เลขา เลขา "ชนินทร์" ลงพื้นที่ติดตามสถานการณ์ความไม่สงบชายแดนไทย-กัมพูชา เผยผู้ได้รับผลกระทบทะลุ 5แสน กำชับผู้ว่าฯ สุรินทร์ มอบหมายนายอำเภอเตรียมความพร้อม ดูแลผู้อพยพทั้งในศูนย์ฯ
เลขา "ชนินทร์" ลงพื้นที่ติดตามสถานการณ์ความไม่สงบชายแดนไทย-กัมพูชา เผยผู้ได้รับผลกระทบทะลุ 5แสน กำชับผู้ว่าฯ สุรินทร์ มอบหมายนายอำเภอเตรียมความพร้อม ดูแลผู้อพยพทั้งในศูนย์ฯและบ้านญาติ
วันนี้ (26 ก.ค. 68) 10.30 น. นายชนินทร์ รุ่งธนเกียรติ เลขานุการรัฐมนตรีว่าการกระทรวงมหาดไทย เป็นผู้แทนนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย ลงพื้นที่ประชุมติดตามสถานการณ์ผลกระทบจากสถานการณ์ชายแดนไทย-กัมพูชา ณ ศูนย์บัญชาการเหตุการณ์การอพยพประชาชนกรณีภัยทางอากาศ จังหวัดสุรินทร์ โดยมี นายชำนาญ ชื่นตา ผู้ว่าราชการจังหวัดสุรินทร์ พร้อมด้วยหัวหน้าส่วนราชการ นายอำเภอ และหน่วยงานที่เกี่ยวข้อง ร่วมประชุม
นายชนินทร์ กล่าวว่า ตามที่เกิดเหตุการณ์ความไม่สงบในพื้นที่ชายแดนไทย-กัมพูชา ซึ่งส่งผลกระทบต่อประชาชนในจังหวัดชายแดน โดยเฉพาะจังหวัดสุรินทร์ ที่มีผู้บาดเจ็บมากกว่า 10 คน และมีผู้เสียชีวิต 4 คน ท่านภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทยฝากความห่วงใยต่อพี่น้องประชาชนผู้ได้รับผลกระทบจากเหตุการณ์ดังกล่าวอย่างยิ่ง
"รัฐบาลไม่ได้นิ่งนอนใจ โดยได้เร่งพิจารณาการให้ความช่วยเหลืออย่างเร่งด่วน ซึ่งล่าสุด ที่ประชุมคณะกรรมการกองทุนเงินช่วยเหลือผู้ประสบสาธารณภัย สำนักนายกรัฐมนตรี ได้มีมติ เห็นชอบการอนุมัติเงินเยียวยาแก่ผู้ได้รับผลกระทบ จากเหตุพิพาทบริเวณชายแดนไทย - กัมพูชา กรณีเสียชีวิต รายละ 1,000,000 บาท จึงขอยืนยันเจตนารมณ์ในการให้ความช่วยเหลือและเยียวยาพี่น้องประชาชนอย่างทั่วถึงและเป็นธรรม โดยจะเร่งรัดการดำเนินการให้ผู้ได้รับผลกระทบได้รับสิทธิและความช่วยเหลือโดยเร็วที่สุด" นายชนินทร์ กล่าว
ในช่วงท้าย นายชนินทร์ ได้กำชับผู้ว่าราชการจังหวัดสุรินทร์ได้เร่งสำรวจตรวจสอบพื้นที่ทุกอำเภอ ในการเตรียมความพร้อมให้สามารถรองรับสถานการณ์ในทุกด้าน ทั้งสถานที่ วัสดุอุปกรณ์ และระบบดูแลผู้อพยพ ทั้งที่อยู่ในศูนย์ และอยู่ใน ‘บ้านญาติ’ อย่าให้คลาดแคลน โดยมอบหมายนายอำเภอในพื้นที่เป็นผู้ประสานงานหลัก สำรวจความพร้อมของยุทโธปกรณ์และกำลังพล ทั้ง สมาชิก อส. และ ชรบ. ที่มีอยู่ในพื้นที่อย่างเร่งด่วน และตรวจสอบความพร้อมของระบบการสื่อสารในพื้นที่ชายแดนให้ใช้งานได้อย่างต่อเนื่อง เพื่อรองรับสถานการณ์ฉุกเฉินได้ตลอดเวลา
จากสถานการณ์ความรุนแรงในพื้นที่ชายแดนไทยกัมพูชา ขณะนี้มียอดผู้ได้รับผลกระทบกว่า 520,000 คน เสียชีวิต 14 ราย บาดเจ็บ 33 คน โดยประชาชนต้องผู้อพยพกว่า 190,000 ครัวเรือน ในศูนย์พักพิงและจุดอพยพ 229 แห่ง

ที่มา : https://www.thaigov.go.th/news/contents/details/98886