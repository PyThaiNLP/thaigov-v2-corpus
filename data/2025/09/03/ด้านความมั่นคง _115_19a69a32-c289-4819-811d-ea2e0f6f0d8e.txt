รัฐบาลไทย-ข่าวทำเนียบรัฐบาล-ข่าวดี! กรมการจัดหางาน รับสมัครชายไทยฝึกงานญี่ปุ่น IM Japan สู่อุตสาหกรรมการผลิตและก่อสร้าง สมัครออนไลน์ ฟรี!

วันจันทร์ที่ 14 กรกฎาคม 2568
14/07/2568
พิมพ์
ข่าวดี! กรมการจัดหางาน รับสมัครชายไทยฝึกงานญี่ปุ่น IM Japan สู่อุตสาหกรรมการผลิตและก่อสร้าง สมัครออนไลน์ ฟรี!
นายสมชาย มรกตศรีวรรณ อธิบดีกรมการจัดหางาน เปิดเผยว่า กรมการจัดหางาน ประกาศรับสมัครคัดเลือกผู้ฝึกงานเทคนิคคนไทยไปฝึกงานในประเทศญี่ปุ่นผ่านองค์กร IM Japan ปี 2568 ครั้งที่ 4 (เพศชาย)
ในตำแหน่ง ผู้ฝึกปฏิบัติงานทางเทคนิค ประเภทงานอุตสาหกรรมการผลิตและอุตสาหกรรมก่อสร้าง โดยแบ่งการสมัครออกเป็น 2 รอบ โดยรอบที่ 1 รับสมัครวันที่ 1 - 31 กรกฎาคม 2568 รอบที่ 2 รับสมัครวันที่ 1 - 31 สิงหาคม 2568 ผู้ที่สนใจสามารถสมัครสอบได้ที่เว็บไซต์ toea.doe.go.th ไม่มีค่าใช้จ่าย และไม่เว้นวันหยุดราชการ ฟรีค่าตั๋วเครื่องบินไป - กลับ เมื่อฝึกปฏิบัติงานครบ 3 ปี ค่าเบี้ยเลี้ยงเดือนแรกจะได้รับ 80,000 เยน หรือประมาณ 17,800 บาท ฟรี ค่าที่พัก ค่าน้ำ ค่าไฟ เดือนที่ 2 ถึงเดือนที่ 36 จะได้ค่าจ้างไม่น้อยกว่าอัตราค่าจ้างขั้นต่ำที่กฎหมายญี่ปุ่นกำหนด เมื่อสำเร็จการฝึกปฏิบัติครบ 3 ปี จะได้รับประกาศนียบัตรรับรองการฝึกงานทางเทคนิค และเงินสนับสนุนการประกอบอาชีพจำนวน 600,000 เยน หรือประมาณ 134,000 บาท (อัตราแลกเปลี่ยน ณ วันที่ 10 กรกฎาคม 2568) เพื่อเป็นค่าใช้จ่ายในการประกอบอาชีพเมื่อเดินทางกลับประเทศไทย
“โครงการนี้เป็นโอกาสทองสำหรับชายไทยที่ต้องการพัฒนาทักษะทางเทคนิคและประสบการณ์การทำงานในต่างประเทศ โดยเฉพาะในอุตสาหกรรมที่มีเทคโนโลยีขั้นสูงอย่างประเทศญี่ปุ่น” นายสมชาย กล่าว งานฝึกปฏิบัติงานทางเทคนิคนี้ครอบคลุมหลากหลายสาขา ทั้งประเภทงานอุตสาหกรรมการผลิต อาทิ งานหล่อแบบ งานกลึงโลหะ งานปั๊มขึ้นรูปโลหะ งานเชื่อมโลหะ งานประกอบชิ้นส่วนอิเล็กทรอนิกส์ งานซ่อมบำรุงรักษาเครื่องจักร งานพ่นสี งานแปรรูปอาหาร รวมถึงประเภทงานอุตสาหกรรมก่อสร้าง เช่น งานนั่งร้าน งานก่อสร้างแบบหล่อ และงานเดินท่อ ซึ่งล้วนเป็นทักษะที่เป็นที่ต้องการของตลาดแรงงาน
นายสมชาย กล่าวต่อไปว่า สำหรับคุณสมบัติเบื้องต้นเป็นเพศชาย อายุ 18 - 30 ปี จบการศึกษาระดับมัธยมศึกษาปีที่ 6 ประกาศนียบัตรวิชาชีพ (ปวช.) หรือประกาศนียบัตรวิชาชีพชั้นสูง (ปวส.) หรือปริญญาตรีไม่จำกัดสาขาวิชา สูงไม่ต่ำกว่า 160 เซนติเมตร สุขภาพแข็งแรงสมบูรณ์ พ้นภาระทางทหาร ไม่มีรอยสักบนร่างกาย ไม่มีประวัติอาชญากรรม ไม่เคยทำงานหรือเข้าเมืองหรือพำนักโดยผิดกฎหมายหรือต้องห้ามเข้าญี่ปุ่น เป็นต้น การสอบคัดเลือกจะใช้วิธีการทดสอบสมรรถภาพร่างกาย และประเมินภาษาญี่ปุ่น ณ ศูนย์สอบกรุงเทพมหานคร
ทั้งนี้ กรมการจัดหางานจะประกาศรายชื่อผู้มีสิทธิสอบ รอบที่ 1 ในวันที่ 8 สิงหาคม 2568 และ รอบที่ 2 ในวันที่ 5 กันยายน 2568 ทางเว็บไซต์กองบริหารแรงงานไทยไปต่างประเทศ doe.go.th/overseas และ facebook: IMthailand สอบถามรายละเอียดเพิ่มเติมได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 - 10 หรือกองบริหารแรงงานไทยไปต่างประเทศ กรมการจัดหางาน โทร. 0 2245 9428 หรือสายด่วนกรมการจัดหางาน โทร. 1694 หรือสายด่วนกระทรวงแรงงาน โทร. 1506 กด 2 กรมการจัดหางาน

ที่มา : https://www.thaigov.go.th/news/contents/details/98395