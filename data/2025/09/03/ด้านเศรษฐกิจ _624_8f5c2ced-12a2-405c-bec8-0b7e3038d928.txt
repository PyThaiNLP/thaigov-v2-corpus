รัฐบาลไทย-ข่าวทำเนียบรัฐบาล-รมว.เกษตรฯ หารือเอกอัครราชทูตจีน ผลักดันความร่วมมือการค้าสินค้าเกษตรไทย-จีน

วันศุกร์ที่ 29 สิงหาคม 2568
รมว.เกษตรฯ หารือเอกอัครราชทูตจีน ผลักดันความร่วมมือการค้าสินค้าเกษตรไทย-จีน
รมว.เกษตรฯ หารือเอกอัครราชทูตจีน ผลักดันความร่วมมือการค้าสินค้าเกษตรไทย-จีน
เมื่อวันที่ 28 สิงหาคม 2568 นายอรรถกร ศิริลัทธยากร รัฐมนตรีว่าการกระทรวงเกษตรและสหกรณ์ นำคณะผู้บริหารระดับสูง ประกอบด้วยอธิบดีกรมปศุสัตว์ อธิบดีกรมวิชาการเกษตร เลขาธิการ สำนักงานมาตรฐานสินค้าเกษตรและอาหารแห่งชาติ และผู้ตรวจราชการกระทรวงเกษตรและสหกรณ์ เข้าพบท่าน Zhang Jianwei เอกอัครราชทูตสาธารณรัฐประชาชนจีนประจำประเทศไทย เนื่องในโอกาสเข้ารับตำแหน่งใหม่ ณ สถานเอกอัครราชทูตสาธารณรัฐประชาชนจีน ประจำประเทศไทย กรุงเทพฯ
ในการหารือ ท่านเอกอัครราชทูตจีนได้สะท้อนวิสัยทัศน์ด้านความร่วมมือทางการค้า โดยเน้นว่า รัฐบาลจีนให้ความสำคัญกับ ความปลอดภัยอาหาร และผู้บริโภคจีนรุ่นใหม่ให้ความใส่ใจอย่างมาก จึงขอให้ไทยปฏิบัติตามมาตรฐานและข้อกำหนดของจีนอย่างเคร่งครัด เพื่อสร้างความมั่นใจแก่ผู้บริโภคชาวจีน
ด้าน รมว.เกษตรฯ ยืนยันว่า ไทยมีศักยภาพในการผลิตสินค้าเกษตรและอาหารที่มีคุณภาพ ได้มาตรฐานสากล และพร้อมยกระดับการผลิตให้สอดคล้องกับเงื่อนไขใหม่ของจีน โดยเฉพาะสินค้าปศุสัตว์และผลไม้ ซึ่งไทยพร้อมเร่งดำเนินการเพื่อผลักดันการส่งออกอย่างยั่งยืน
ทั้งนี้ ไทย-จีนจะร่วมกันผลักดันความร่วมมือด้านการค้าสินค้าเกษตรในมิติใหม่ เพื่อสร้างประโยชน์ร่วมกันทั้งต่อเกษตรกรไทย และผู้บริโภคชาวจีน อันเป็นรากฐานของความสัมพันธ์ที่แน่นแฟ้นและยั่งยืน

ที่มา : https://www.thaigov.go.th/news/contents/details/100274