รัฐบาลไทย-ข่าวทำเนียบรัฐบาล-นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เป็นประธานงานวันคล้ายวันสถาปนากรมการขนส่งทางบก ครบรอบ 84 ปี

วันศุกร์ที่ 8 สิงหาคม 2568
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เป็นประธานงานวันคล้ายวันสถาปนากรมการขนส่งทางบก ครบรอบ 84 ปี
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เป็นประธานงานวันคล้ายวันสถาปนากรมการขนส่งทางบก ครบรอบ 84 ปี “ขับเคลื่อนนวัตกรรมเพื่อการขนส่งที่ปลอดภัย สู่อนาคตที่ยั่งยืน” และพิธีเปิดตัวการให้บริการต่อภาษีรถออนไลน์ผ่านแอปพลิเคชัน “เป๋าตัง”
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เป็นประธานงานวันคล้ายวันสถาปนากรมการขนส่งทางบก ครบรอบ 84 ปี “ขับเคลื่อนนวัตกรรมเพื่อการขนส่งที่ปลอดภัย สู่อนาคตที่ยั่งยืน” และพิธีเปิดตัวการให้บริการต่อภาษีรถออนไลน์ผ่านแอปพลิเคชัน “เป๋าตัง” อำนวยความสะดวก ลดภาระค่าใช้จ่ายในการเดินทางให้ประชาชน
วันนี้ (8 สิงหาคม 2568) นายสุรพงษ์ ปิยะโชติ รัฐมนตรีช่วยว่าการกระทรวงคมนาคม
เป็นประธานงานวันคล้ายวันสถาปนากรมการขนส่งทางบก ครบรอบ 84 ปี “ขับเคลื่อนนวัตกรรมเพื่อการขนส่งที่ปลอดภัย สู่อนาคตที่ยั่งยืน”และพิธีเปิดตัวการให้บริการต่อภาษีรถออนไลน์ผ่านแอปพลิเคชัน “เป๋าตัง” ซึ่งเป็นความร่วมมือระหว่างกรมการขนส่งทางบก และธนาคารกรุงไทย จำกัด (มหาชน) ที่จะอำนวยความสะดวกให้กับประชาชนในการชำระภาษีรถประจำปีให้ได้รับการบริการที่สะดวก สบาย ลดเวลาการเดินทาง เพิ่มช่องทางในการชำระภาษีรถผ่านระบบออนไลน์ สามารถชำระภาษีรถได้ทุกที่ทุกเวลา ซึ่งพร้อมให้บริการแล้วตั้งแต่วันนี้เป็นต้นไป โดยมี นายมนตรี ตั้งเจริญถาวร ที่ปรึกษารัฐมนตรีช่วยว่าการกระทรวงคมนาคม นางสาวณภัทรา กมลรักษา ผู้ช่วยเลขานุการรัฐมนตรีว่าการกระทรวงคมนาคม นายสรพงศ์ ไพฑูรย์พงษ์ และนางสาวรัชนีพร ธิติทรัพย์ รองปลัดกระทรวงคมนาคม นายภูริพัฒน์ ธีระกุลพิศุทธิ์ ผู้ตรวจราชการกระทรวงคมนาคม นายจิรุตม์ วิศาลจิตร อธิบดีกรมการขนส่งทางบก ผู้บริหารธนาคารกรุงไทย จำกัด (มหาชน) และหน่วยงานต่าง ๆ ร่วมในพิธี ณ กรมการขนส่งทางบก
นายสุรพงษ์ ปิยะโชติ กล่าวว่า ขอแสดงความยินดีกับกรมการขนส่งทางบก (ขบ.) ในโอกาสครบรอบ 84 ปี ซึ่งทำหน้าที่เป็นหน่วยงานหลักสำคัญในการกำกับ ดูแล พัฒนาระบบการขนส่งทางถนน และการให้บริการประชาชนด้านต่าง ๆ ที่เกี่ยวข้องกับยานพาหนะและการขับขี่ สร้างความปลอดภัยในการใช้รถใช้ถนนของประเทศ ทั้งนี้ ต้องขอบคุณผู้บริหาร และบุคลากรของ ขบ. ทุกท่าน ที่มุ่งมั่นปฏิบัติภารกิจอันสำคัญยิ่งมาอย่างต่อเนื่อง ตั้งแต่ก่อตั้งหน่วยงานจนถึงปัจจุบันในปีที่ 84 ด้วยยุทธศาสตร์การขับเคลื่อนพัฒนาภารกิจอย่างต่อเนื่องชัดเจน เพื่อประโยชน์สูงสุดของประชาชนและประเทศชาติ
รัฐบาลมีนโยบายยกระดับหน่วยงานภาครัฐด้วยเทคโนโลยี โดยมีเป้าหมายหลักเพื่อขับเคลื่อนประเทศสู่การเป็นรัฐบาลดิจิทัลอย่างเต็มรูปแบบ และกระทรวงคมนาคมนำโดยนายสุริยะ จึงรุ่งเรืองกิจ รองนายก รัฐมนตรีและรัฐมนตรีว่าการกระทรวงคมนาคม มีความมุ่งมั่นยกระดับหน่วยงานของกระทรวงด้วยเทคโนโลยีสู่เป้าหมายการปฏิบัติภารกิจที่ตอบสนองความต้องการของประชาชนและเพิ่มประสิทธิภาพในการให้บริการ จึงได้มอบหมายให้ ขบ. พัฒนาและนำเทคโนโลยีที่มีประสิทธิภาพมาใช้ขับเคลื่อนการดำเนินงาน เพื่อกำกับ ดูแล พัฒนาระบบการขนส่งทางถนน และการให้บริการประชาชนภายใต้กลไกของหน่วยงาน รวมถึงขยายความร่วมมือกับหน่วยงานอื่น ๆ ทั้งภายในและภายนอกกระทรวงคมนาคม สำหรับพิธีเปิดการให้บริการต่อภาษีรถออนไลน์ผ่านแอปพลิเคชัน “เป๋าตัง” ในวันนี้ ถือเป็นส่วนหนึ่งของการขับเคลื่อนนโยบายดังกล่าว เป็นผลลัพธ์ที่ประจักษ์ชัดภายใต้ความร่วมมือระหว่าง ขบ. และธนาคารกรุงไทย ในการนำเทคโนโลยีที่ทันสมัยมาใช้เพื่ออำนวยความสะดวกให้กับประชาชนที่ต้องการชำระภาษีรถยนต์ประจำปีได้เป็นผลสำเร็จ ยกระดับการให้บริการประชาชนอย่างเป็นรูปธรรม ช่วยลดภาระด้านเวลาและค่าใช้จ่ายในการเดินทาง สอดรับกับนโยบายของรัฐบาลและกระทรวงคมนาคม
“ขอขอบคุณ ขบ. และธนาคารกรุงไทย ที่ได้ร่วมกันพัฒนาเพื่อเพิ่มประสิทธิภาพการให้บริการประชาชน และหวังเป็นอย่างยิ่งว่าจะมีการพัฒนาอย่างต่อเนื่อง โดยมีการนำนวัตกรรม เทคโนโลยี มาปรับประยุกต์ใช้กับการกำกับ ดูแล พัฒนาระบบการขนส่งทางถนน และการให้บริการประชาชนผ่านช่องทางอิเล็กทรอนิกส์อื่น ๆ อย่างมีประสิทธิภาพและต่อเนื่องต่อไป” นายสุรพงษ์ ปิยะโชติ กล่าว

ที่มา : https://www.thaigov.go.th/news/contents/details/99509