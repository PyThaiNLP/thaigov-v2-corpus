รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา ตรวจเยี่ยมความคืบหน้าการก่อสร้างศูนย์ฝึกกีฬามวยสากลและสระว่ายน้ำ กกท. มั่นใจพร้อมใช้ทันซีเกมส์ปลายปีนี้

วันพุธที่ 16 กรกฎาคม 2568
รมว.ท่องเที่ยวและกีฬา ตรวจเยี่ยมความคืบหน้าการก่อสร้างศูนย์ฝึกกีฬามวยสากลและสระว่ายน้ำ กกท. มั่นใจพร้อมใช้ทันซีเกมส์ปลายปีนี้
รมว.ท่องเที่ยวและกีฬา ตรวจเยี่ยมความคืบหน้าการก่อสร้างศูนย์ฝึกกีฬามวยสากลและสระว่ายน้ำ กกท. มั่นใจพร้อมใช้ทันซีเกมส์ปลายปีนี้
วันที่ 15 กรกฎาคม 2568 นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา พร้อมด้วย นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ, นายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา, ดร.ก้องศักด ยอดมณี ผู้ว่าการการกีฬาแห่งประเทศไทย และ นายปรีชา ลาลุน รองผู้ว่าการ กกท. ฝ่ายกีฬาเป็นเลิศและวิทยาศาสตร์การกีฬา ได้เดินทางเข้าตรวจเยี่ยมความคืบหน้าการก่อสร้าง ศูนย์ฝึกกีฬามวยสากล และ สระว่ายน้ำ ภายในบริเวณการกีฬาแห่งประเทศไทย
การตรวจเยี่ยมในครั้งนี้ มีวัตถุประสงค์เพื่อติดตามความพร้อมของสถานที่สำคัญที่จะใช้จัดการแข่งขันในมหกรรมกีฬาซีเกมส์ ครั้งที่ 33 ซึ่งประเทศไทยจะเป็นเจ้าภาพในระหว่างวันที่ 9 – 20 ธันวาคม 2568
นายสรวงศ์ เทียนทอง เปิดเผยว่า
“ผมได้รับรายงานและเห็นความก้าวหน้าของการก่อสร้างที่น่าพอใจ โดยเฉพาะศูนย์ฝึกกีฬามวยสากล ซึ่งมีการสำรวจพื้นที่ชั้น 8 ซึ่งกำหนดให้เป็นสนามแข่งขัน พร้อมทั้งชั้น 6 และชั้น 3 สำหรับใช้เป็นห้องพักนักกีฬาและพื้นที่ฝึกซ้อม ซึ่งเป็นไปตามแผนและมาตรฐานสากล ส่วนสระว่ายน้ำ ได้รับแจ้งว่าจะสามารถเปิดให้นักกีฬาเข้าทดสอบระบบต่าง ๆ ได้ในช่วงปลายเดือนตุลาคมถึงต้นเดือนพฤศจิกายนนี้ จึงมั่นใจได้ว่าสถานที่ทั้งสองแห่งจะแล้วเสร็จและพร้อมใช้งานทันตามกำหนดอย่างแน่นอน”
รัฐมนตรีว่าการกระทรวงการท่องเที่ยวและกีฬา ย้ำถึงความสำคัญของการเตรียมความพร้อมอย่างรอบด้านในการเป็นเจ้าภาพซีเกมส์ ทั้งด้านสถานที่จัดการแข่งขัน มาตรฐานความปลอดภัย ระบบอำนวยความสะดวก และภาพลักษณ์ของประเทศในสายตาประชาคมอาเซียน โดยหน่วยงานที่เกี่ยวข้องจะเดินหน้าขับเคลื่อนงานอย่างใกล้ชิดและต่อเนื่อง เพื่อให้ประเทศไทยเป็นเจ้าภาพที่สมเกียรติและสร้างความประทับใจให้แก่นักกีฬาและผู้เข้าร่วมงานจากทั่วภูมิภาค

ที่มา : https://www.thaigov.go.th/news/contents/details/98445