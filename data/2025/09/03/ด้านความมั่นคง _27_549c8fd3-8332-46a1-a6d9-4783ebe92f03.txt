รัฐบาลไทย-ข่าวทำเนียบรัฐบาล-ชาวโคราชแห่ร่วม Job Fair 2025@โคราช “รองบุปผา” เปิดโลกอาชีพครบวงจร ให้โอกาสทำงานกว่า 3,000 ตำแหน่ง ฝึกอาชีพฟรี!

วันศุกร์ที่ 27 มิถุนายน 2568
27/06/2568
พิมพ์
ชาวโคราชแห่ร่วม Job Fair 2025@โคราช “รองบุปผา” เปิดโลกอาชีพครบวงจร ให้โอกาสทำงานกว่า 3,000 ตำแหน่ง ฝึกอาชีพฟรี!
วันที่ 26 มิถุนายน 2568 นายบุญสงค์ ทัพชัยยุทธ์ ปลัดกระทรวงแรงงาน มอบหมายให้นางสาวบุปผา เรืองสุด รองปลัดกระทรวงแรงงาน เป็นประธานเปิดงาน Job Fair 2025@โคราช ณ เทอร์มินอลฮอลล์ ชั้น 4 ศูนย์การค้าเทอร์มินอล 21 โคราช จังหวัดนครราชสีมา
โดยมีนายสมชาย มรกตศรีวรรณ อธิบดีกรมการจัดหางาน หัวหน้าส่วนราชการ และผู้บริหารสถานประกอบการในพื้นที่ร่วมงานอย่างพร้อมเพรียง
นางสาวบุปผา กล่าวว่า การจัดงาน Job Fair ครั้งนี้ เป็นภารกิจเชิงรุกตามนโยบายของกระทรวงแรงงานในการสร้างโอกาสการมีงานทำให้กับประชาชนทุกกลุ่มวัย ไม่ว่าจะเป็นนักเรียน นักศึกษา บัณฑิตจบใหม่ แรงงานทั่วไป ผู้สูงอายุ หรือผู้ที่ต้องการประกอบอาชีพอิสระ โดยเปิดพื้นที่ให้ประชาชนได้พบปะกับผู้ประกอบการโดยตรง เพื่อสมัครงาน สัมภาษณ์งาน และเริ่มต้นอาชีพได้ทันที พร้อมทั้งยังมีการแนะแนวอาชีพและส่งเสริมการเรียนรู้อาชีพในรูปแบบที่ทันสมัย
“Job Fair 2025@โคราช ถือเป็นโอกาสทองของคนหางานในภาคอีสาน ที่ภาครัฐตั้งใจจัดขึ้นเพื่อเชื่อมโยงคนกับงานอย่างแท้จริง พร้อมทั้งเสริมแรงด้วยกิจกรรมฝึกอาชีพ แนะนำตลาดงานใหม่ และโอกาสทำงานทั้งในประเทศและต่างประเทศ” รองปลัดกระทรวงแรงงาน กล่าว
ด้าน นายสมชาย มรกตศรีวรรณ อธิบดีกรมการจัดหางาน กล่าวว่า การจัดงาน ในครั้งนี้ มุ่งเน้นการเป็นเวทีให้คนหางานและสถานประกอบการที่มีตำแหน่งงานว่างได้พบปะกันโดยตรง อีกทั้งยังเป็นการเปิดโลกทัศน์ จุดประกายความคิด และส่งเสริมการเรียนรู้ รวมถึงการฝึกปฏิบัติอาชีพอิสระที่สนใจ เพื่อนำไปพัฒนาและต่อยอดสู่การประกอบอาชีพในอนาคตได้อย่างเหมาะสมภายในงานประกอบด้วย: นัดพบแรงงาน จาก 51 สถานประกอบการ เสนอ ตำแหน่งงานว่างกว่า 3,000 อัตรา , ฝึกอาชีพอิสระ พร้อมสาธิตกว่า 40 อาชีพ เช่น งานแปรรูปอาหาร งานฝีมือ งานซ่อมแซม ฯลฯ การให้คำปรึกษา สำหรับการไปทำงานต่างประเทศ , กิจกรรมเพื่อผู้สูงอายุ ผู้พิการ และกลุ่มเปราะบาง, นิทรรศการอาชีพเสมือนจริง แนะแนวเส้นทางอาชีพและการศึกษาต่อ ,บูธจำหน่ายสินค้า จากกลุ่มรับงานไปทำที่บ้าน, กลุ่มหนึ่งตำบลหนึ่งอาชีพอิสระ, สินค้า OTOP และ Food Truck , เวทีเสวนา พิเศษเรื่อง “แรงงานไทยในยุค AI” และแรงบันดาลใจจาก Influencer ตัวจริง
งานจัดขึ้นระหว่างวันที่ 26–27 มิถุนายนนี้ โดยเปิดให้เข้าชมและร่วมกิจกรรมตลอดทั้งวัน ฟรีไม่มีค่าใช้จ่าย การจัดงานในครั้งนี้จึงเป็นอีกหนึ่งเครื่องมือสำคัญที่กระทรวงแรงงานนำมาใช้ผลักดันเศรษฐกิจระดับฐานราก และยกระดับคุณภาพชีวิตของประชาชนในพื้นที่อีสานให้เข้มแข็งอย่างยั่งยืน

ที่มา : https://www.thaigov.go.th/news/contents/details/97909