รัฐบาลไทย-ข่าวทำเนียบรัฐบาล-รัฐบาลย้ำต้องดูแลเด็กแรกเกิด..ยืนยันเงินอุดหนุนเด็กแรกเกิดเดือนกรกฎาคมเข้าบัญชีแล้วกว่า 1,400ล้านบาท พร้อมเปิดลงทะเบียนใหม่ทั่วประเทศ

วันพุธที่ 9 กรกฎาคม 2568
09/07/2568
พิมพ์
รัฐบาลย้ำต้องดูแลเด็กแรกเกิด..ยืนยันเงินอุดหนุนเด็กแรกเกิดเดือนกรกฎาคมเข้าบัญชีแล้วกว่า 1,400ล้านบาท พร้อมเปิดลงทะเบียนใหม่ทั่วประเทศ
รัฐบาลย้ำต้องดูแลเด็กแรกเกิด..ยืนยันเงินอุดหนุนเด็กแรกเกิดเดือนกรกฎาคมเข้าบัญชีแล้วกว่า 1,400ล้านบาท พร้อมเปิดลงทะเบียนใหม่ทั่วประเทศ
วันนี้ (9 กรกฎาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาล โดยกรมกิจการเด็กและเยาวชน กระทรวงการพัฒนาสังคมและความมั่นคงของมนุษย์ และกรมบัญชีกลาง กำหนดจ่ายเงินอุดหนุนบุตร หรือเงินอุดหนุนเพื่อการเลี้ยงดูเด็กแรกเกิด ประจำเดือนกรกฎาคม 2568 จำนวน 600 บาท ในวันพุธที่ 9 กรกฎาคม 2568 เนื่องจากวันที่ 10 กรกฎาคม 2568 ตรงกับวันอาสาฬหบูชา ซึ่งเป็นวันหยุดราชการ
สำหรับผู้ปกครองสามารถตรวจสอบการจ่ายเงินอุดหนุนเพื่อการเลี้ยงดูเด็กแรกเกิด ผ่านช่องทางต่าง ๆ ดังนี้ เว็บไซต์กรมกิจการเด็กและเยาวชน http://csgcheck.dcy.go.th แอปพลิเคชัน “เงินเด็ก” และแอปพลิเคชัน "ทางรัฐ" โดยในเดือนกรกฎาคม 2568 เงินอุดหนุนบุตร หรือ เงินอุดหนุนเพื่อการเลี้ยงดูเด็กแรกเกิด จำนวน 600 บาทผู้มีสิทธิรับเงินอุดหนุนบุตรเดือนกรกฎาคม 2568 จำนวน 2,216,284 ราย คิดเป็นจำนวนเงิน 1,419,221,000 บาท
ทั้งนี้ ผู้ปกครองที่ยังไม่ได้ลงทะเบียนขอรับเงินอุดหนุนบุตร หรือเงินอุดหนุนเพื่อการเลี้ยงดูเด็กแรกเกิด และเด็กมีสัญชาติไทย พ่อ แม่ ผู้ปกครองสามารถยื่นคำร้องในพื้นที่ที่เด็กแรกเกิดและผู้ปกครองอาศัยอยู่จริง (ไม่จำเป็นต้องเป็นที่อยู่ตามทะเบียนบ้าน) ดังนี้
กรุงเทพมหานคร ลงทะเบียนได้ที่สำนักงานเขต ส่วนเมืองพัทยา ลงทะเบียนได้ที่ศาลาว่าการเมืองพัทยา ในส่วนของภูมิภาค ลงทะเบียนได้ที่องค์การบริหารส่วนตำบลหรือเทศบาล หรือลงทะเบียนผ่านแอปพลิเคชัน “เงินเด็ก” โดยผู้ปกครองต้องพิสูจน์และยืนยันตัวตนผ่าน แอปพลิเคชัน ThaiD ของกรมการปกครองก่อน (เมื่อตรวจสอบสิทธิผ่านแล้ว จะได้รับเงินมีผล ตั้งแต่เดือนที่ลงทะเบียนรับเงิน)
“นโยบายเงินอุดหนุนเพื่อการเลี้ยงดูเด็กแรกเกิด เป็นหนึ่งในมาตรการสำคัญในการสนับสนุนครอบครัวไทย ลดภาระค่าใช้จ่าย และส่งเสริมการพัฒนาเด็กปฐมวัยอย่างทั่วถึง รัฐบาลมุ่งมั่นดำเนินการอย่างโปร่งใส ทั่วถึง และรวดเร็ว เพื่อให้ประชาชนได้รับสิทธิตามที่พึงได้อย่างเท่าเทียมกัน” นางสาวศศิกานต์กล่าว

ที่มา : https://www.thaigov.go.th/news/contents/details/98292