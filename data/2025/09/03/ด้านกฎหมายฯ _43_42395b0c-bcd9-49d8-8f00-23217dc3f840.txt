รัฐบาลไทย-ข่าวทำเนียบรัฐบาล-พลอากาศเอก สมคิด สุขบาง กรมวังผู้ใหญ่ประจำพระองค์ สมเด็จพระเจ้าลูกเธอ เจ้าฟ้าพัชรกิติยาภาฯ รองประธานคณะกรรมการกองทุนกำลังใจฯ ตรวจเยี่ยมและติดตามผลการดำเนินงาน ณ ทัณฑสถานหญิงกลาง

วันพุธที่ 30 กรกฎาคม 2568
พลอากาศเอก สมคิด สุขบาง กรมวังผู้ใหญ่ประจำพระองค์ สมเด็จพระเจ้าลูกเธอ เจ้าฟ้าพัชรกิติยาภาฯ รองประธานคณะกรรมการกองทุนกำลังใจฯ ตรวจเยี่ยมและติดตามผลการดำเนินงาน ณ ทัณฑสถานหญิงกลาง
พลอากาศเอก สมคิด สุขบาง กรมวังผู้ใหญ่ประจำพระองค์ สมเด็จพระเจ้าลูกเธอ เจ้าฟ้าพัชรกิติยาภาฯ รองประธานคณะกรรมการกองทุนกำลังใจในพระดำริฯ ลงพื้นที่ตรวจเยี่ยมและติดตามผลการดำเนินงาน ณ ทัณฑสถานหญิงกลาง กรุงเทพมหานคร
ในวันพุธที่ 30 กรกฎาคม พ.ศ. 2568 พลอากาศเอก สมคิด สุขบาง กรมวังผู้ใหญ่ประจำพระองค์ สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา รองประธานคณะกรรมการกองทุนกำลังใจในพระดำริพระเจ้าหลานเธอ พระองค์เจ้าพัชรกิติยาภา ลงพื้นที่เพื่อตรวจเยี่ยมและติดตามผลการดำเนินงาน ณ ทัณฑสถานหญิงกลาง กรุงเทพมหานคร โดยมี นางพงษ์สวาท นีละโยธิน ปลัดกระทรงยุติธรรม พร้อมด้วย นางจิรภา สินธุนาวา รองปลัดกระทรวงยุติธรรม นายสหการณ์ เพ็ชรนรินทร์ อธิบดีกรมราชทัณฑ์ พันตำรวจโท พงษ์ธร ธัญญสิริ ผู้อำนวยการสำนักงานกิจการยุติธรรม นางสาวกรจิรัฏฐ์ พงจันทร์ศธร ผู้ช่วยปลัดกระทรวงแรงงาน ผู้บริหารและผู้แทนหน่วยงานที่เกี่ยวข้อง ร่วมติดตาม และมีนางสาววลัยลักษณ์ ชุ่มชื่น ผู้อำนวยการทัณฑสถานหญิงกลาง ให้การต้อนรับ
ทัณฑสถานหญิงกลาง มีอำนาจการควบคุมจนถึงโทษประหารชีวิต มีจำนวนผู้ต้องขังทั้งหมด 4,267 คน (ข้อมูล ณ วันที่ 25 กรกฎาคม 2568) มีผู้ต้องขังหญิงตั้งครรภ์ 20 คน เด็กติดผู้ต้องขัง 17 คน ประเภทคดีที่มากที่สุดได้แก่ ความผิดเกี่ยวกับทรัพย์ คิดเป็นร้อยละ 45.4 ลำดับถัดมาเป็นคดียาเสพติด คิดเป็นร้อยละ 23.9 โดยทัณฑสถานหญิงกลางเป็นจุดเริ่มต้นของ "โครงการกำลังใจ” โดยสมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา เสด็จเยี่ยมทัณฑสถานหญิงกลางเพื่อพระราชทานกำลังใจให้แก่ผู้ต้องขังหญิง เมื่อวันที่ 31 ตุลาคม 2549 ด้วยทรงมีพระดำริในการช่วยเหลือผู้ต้องขังหญิง เด็กติดผู้ต้องขัง และกลุ่มผู้ขาดโอกาสอื่น ๆ ในกระบวนการยุติธรรมในด้านสวัสดิการและการพัฒนาคุณภาพชีวิตผู้ต้องขัง รวมทั้งเพื่อมอบโอกาสให้แก่ผู้ที่พลั้งพลาดได้มีโอกาสกลับสู่สังคมอีกครั้งหนึ่ง
ในเวลา 09.00 น. พลอากาศเอก สมคิด สุขบาง ได้กล่าวถึงวัตถุประสงค์การลงพื้นที่ตรวจเยี่ยมโครงการกำลังใจฯ พร้อมรับชมวิดีทัศน์กำลังใจฯ โดยผู้อำนวยการทัณฑสถานหญิงกลางได้รายงานผลการดำเนินงานตามโครงการกำลังใจฯ และรายงานความคืบหน้าจากการติดตามงาน
จากนั้น เวลาประมาณ 10.00 น. เดินทางไปยังบริเวณจัดกิจกรรมกำลังใจ เพื่อ​รับชมการแสดงจากผู้ต้องขัง “ชุดรากไทย” พร้อมทั้งกล่าวถึงบทบาท ภารกิจ สิทธิประโยชน์การให้ความช่วยเหลือแก่ผู้ต้องขัง และกล่าวให้กำลังใจโดยผู้แทนจากกระทรวงพัฒนาสังคมและความมั่นคงของมนุษย์ ผู้แทนกระทรวงแรงงาน หอการค้า สภาอุตสาหกรรม สถานประกอบการ และคนต้นแบบ
โอกาสนี้ พลอากาศเอก สมคิด สุขบาง ได้มอบประกาศเกียรติคุณให้แก่สถานประกอบการ จำนวน 3 แห่ง ที่ให้ความอนุเคราะห์รับผู้พ้นโทษเข้าไปทำงาน รวมทั้งมอบของที่ระลึกให้แก่หน่วยงานและกล่าวให้กำลังใจแก่ผู้ต้องขัง จากนั้นได้เยี่ยมชมการสาธิตฝึกอาชีพในฐานต่าง ๆ และไปยังศูนย์แม่และเด็ก โดยได้มอบเครื่องอุปโภค–บริโภค ให้แก่ตัวแทนผู้ต้องขังที่ตั้งครรภ์ และมารดาเด็กติดผู้ต้องขัง

ที่มา : https://www.thaigov.go.th/news/contents/details/99087