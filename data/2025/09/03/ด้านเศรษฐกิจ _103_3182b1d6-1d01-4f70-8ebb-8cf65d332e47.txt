รัฐบาลไทย-ข่าวทำเนียบรัฐบาล-เตือนภัย!! มิจฉาชีพอ้างชื่อผู้บริหารกรมบัญชีกลางหลอกให้ลงทุน

วันพฤหัสบดีที่ 3 กรกฎาคม 2568
03/07/2568
พิมพ์
เตือนภัย!! มิจฉาชีพอ้างชื่อผู้บริหารกรมบัญชีกลางหลอกให้ลงทุน
มิจฉาชีพแอบอ้างใช้ชื่อผู้บริหารของกรมบัญชีกลางและชื่อของหน่วยงานในเอกสารปลอมเพื่อหลอกให้ประชาชนร่วมลงทุน
นางสาวทิวาพร ผาสุข รองอธิบดีกรมบัญชีกลาง ในฐานะโฆษกกรมบัญชีกลาง เปิดเผยว่า เนื่องจากมีมิจฉาชีพแอบอ้างใช้ชื่อผู้บริหารของกรมบัญชีกลางและชื่อของหน่วยงานในเอกสารปลอมเพื่อหลอกให้ประชาชนร่วมลงทุน กรมบัญชีกลางขอแจ้งว่า “ผู้บริหารของกรมบัญชีกลางไม่มีส่วนเกี่ยวข้องกับเอกสารปลอมดังกล่าว และกรมบัญชีกลางไม่มีนโยบายเกี่ยวกับการลงทุนใด ๆ ตามที่กล่าวอ้างทั้งสิ้น” ดังนั้น หากท่านได้รับการติดต่อหรือถูกเชิญชวนให้ร่วมลงทุนใด ๆ จากการโฆษณาหรือกล่าวอ้างดังกล่าวอย่าหลงเชื่อ ขอให้ศึกษาและตรวจสอบข้อมูลให้ถี่ถ้วนก่อนดำเนินการใด ๆ และติดตามข่าวสารเป็นประจำ จะได้ไม่ตกเป็นเหยื่อของมิจฉาชีพ
“ปัจจุบันมิจฉาชีพยังคงแอบอ้างใช้ชื่อผู้บริหารระดับสูงของกรมบัญชีกลางหรือชื่อหน่วยงานเพื่อหลอกลวงประชาชน โดยมีการปรับเปลี่ยนรูปแบบของการหลอกลวงไปเรื่อย ๆ จึงขอให้ประชาชนอย่าหลงเชื่อ และรีบร้อนในการทำธุรกรรมทางการเงินหรือดำเนินการใด ๆ ต้องตรวจสอบจนมั่นใจก่อนทุกครั้ง และเพื่อป้องกันไม่ให้ตกเป็นเหยื่อของมิจฉาชีพ ขอให้ติดตามข่าวสารของกรมบัญชีกลางอย่างใกล้ชิด ได้ที่เว็บไซต์กรมบัญชีกลาง www.cgd.go.th และสื่อโซเชียลของกรมบัญชีกลางที่เชื่อถือได้ต้องมีเครื่องหมายถูก (verified) เท่านั้น หรือสอบถามได้ที่ Call Center ของกรมบัญชีกลาง หมายเลข 0 2270 6400 ในวัน เวลาราชการ” โฆษกกรมบัญชีกลางกล่าว

ที่มา : https://www.thaigov.go.th/news/contents/details/98137