รัฐบาลไทย-ข่าวทำเนียบรัฐบาล-“วราวุธ” เผย พม. เตรียมจัดประชุมระดับชาติ หนุน ทำแผนปฏิบัติการระดับภูมิภาคอาเซียนว่าด้วยการขจัดความรุนแรงต่อสตรีในทศวรรษหน้า

วันอังคารที่ 15 กรกฎาคม 2568
“วราวุธ” เผย พม. เตรียมจัดประชุมระดับชาติ หนุน ทำแผนปฏิบัติการระดับภูมิภาคอาเซียนว่าด้วยการขจัดความรุนแรงต่อสตรีในทศวรรษหน้า
“วราวุธ” เผย พม. เตรียมจัดประชุมระดับชาติ หนุน ทำแผนปฏิบัติการระดับภูมิภาคอาเซียนว่าด้วยการขจัดความรุนแรงต่อสตรีในทศวรรษหน้า
วันที่ 15 กรกฎาคม 2568 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.)  เปิดเผยว่า กระทรวงการพัฒนาสังคมและความมั่นคงของมนุษย์ (พม.) โดยกรมกิจการสตรีและสถาบันครอบครัว (สค.) ในฐานะคณะกรรมการอาเซียนด้านสตรีประเทศไทย (ASEAN Committee on Women) หรือ ACW Thailand ร่วมกับคณะกรรมาธิการอาเซียนว่าด้วยการส่งเสริมและคุ้มครองสิทธิของสตรีและเด็ก ประเทศไทย (ASEAN Commission on the Promotion and Protection of the Rights of Women and Children) หรือ ACWC Thailand และองค์การเพื่อความเสมอภาคระหว่างเพศและเพิ่มพลังของผู้หญิงแห่งสหประชาชาติ (United Nations Entity for Gender Equality and the Empowerment of Women) หรือ UN Women ได้กำหนดจัดการประชุมแลกเปลี่ยนความคิดเห็นระดับประเทศ เพื่อทบทวนขั้นสุดท้ายของแผนปฏิบัติการระดับภูมิภาคอาเซียนว่าด้วยการขจัดความรุนแรงต่อสตรี (End-term Review of the ASEAN Reginal Plan of Actionon the Elimination of Violence Against Women) ระหว่างวันที่ 17-18 กรกฎาคม 2568 ที่ โรงแรม ปรินซ์พาเลซ กรุงเทพมหานคร
การประชุมครั้งนี้เป็นการทบทวนความก้าวหน้าในการดำเนินการตามแผนปฏิบัติการระดับภูมิภาคอาเซียนว่าด้วยการขจัดความรุนแรงต่อสตรี (ASEAN Reginal Plan of Action on the Elimination of Violence Against Women) (พ.ศ. 2559-2568) หรือ  RPA on EVAW เนื่องจากแผนดังกล่าวเข้าสู่ปีสุดท้ายของการดำเนินการ จึงเป็นสิ่งสำคัญที่ประเทศสมาชิกอาเซียนจะต้องประเมินความสำเร็จ และพิจารณาบริบทที่เปลี่ยนแปลงเพื่อนำไปวางแผนอย่างมีประสิทธิภาพสำหรับการจัดทำแผนฯ ระยะ 10 ปีข้างหน้า พ.ศ. 2569-2578 โดยอ้างอิงจากความก้าวหน้าในอดีต การแก้ไขช่องว่างของปัญหาการดำเนินการและความท้าทายที่ยังคงมีอยู่ และการรวบรวมบทเรียนจากผู้มีส่วนได้ส่วนเสียทั้งในระดับชาติและระดับภูมิภาค
สำหรับกิจกรรมที่น่าสนใจในการประชุมครั้งนี้ ได้แก่ 1) การอภิปราย เรื่อง "ความก้าวหน้านับตั้งแต่การทบทวนระดับกลาง: ความสำเร็จ ความท้าทาย และบทเรียนที่ได้เรียนรู้ที่สำคัญ ตามประเด็นสำคัญของแผนปฏิบัติการระดับภูมิภาคอาเซียน และการประเมินตนเอง" โดยผู้แทนจากกรมกิจการสตรีและสถาบันครอบครัว กระทรวง พม. , คณะกรรมาธิการกิจการเด็ก เยาวชน สตรี ผู้สูงอายุ ผู้พิการ กลุ่มชาติพันธุ์ และผู้มีความหลากหลายทางเพศ (TBC) , คณะกรรมการสิทธิมนุษยชนแห่งชาติ ,  สมาคมเพศวิถีศึกษา มหาวิทยาลัยมหิดล และ มูลนิธิหญิงชายก้าวไกล
2) การบรรยาย เรื่อง “ภาพรวมของ RPA on EVAW, การทบทวนระยะกลาง เชื่อมโยงสู่ระยะสุดท้าย และการพัฒนา RPA on EVAW  ในอีก 10 ปีข้างหน้า” ,  เรื่อง "การดำเนินการที่อยู่ในลำดับสำคัญ ใน RPA on EVAW" และ เรื่อง "การทำความเข้าใจความทับซ้อนระหว่างความรุนแรงต่อเด็กและสตรีในภูมิภาคอาเซียน" โดย ดร.สิตา สัมฤทธิ์ ผู้เชี่ยวชาญด้าน RPA on EVAW
3) กิจกรรมกลุ่มย่อยระดมความคิดในประเด็นสำคัญ อาทิ กลไกทางกฎหมายและนโยบาย , การป้องกันและการจัดการความรุนแรงต่อสตรี , การเก็บข้อมูลและการวิจัยเกี่ยวกับความรุนแรงต่อสตรี , การจัดการกับความเสี่ยงเฉพาะของสตรีที่ถูกสังคมกีดกันหรือสตรีในกลุ่มชายขอบ , การสร้างสภาพแวดล้อมที่ปลอดภัยและป้องกันในสถานศึกษา สถานที่ทำงาน และพื้นที่สาธารณะ , การเพิ่มประสิทธิภาพการบริการจากหลากหลายภาคส่วน และ ความเชื่อมโยงระหว่างความรุนแรงต่อเด็กและสตรีในภูมิภาคอาเซียน
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #ภูมิภาคอาเซียน #ขจัดความรุนแรงต่อสตรี

ที่มา : https://www.thaigov.go.th/news/contents/details/98423