รัฐบาลไทย-ข่าวทำเนียบรัฐบาล-นายกรัฐมนตรี ย้ำ“ทีมไทยแลนด์”เจรจาภาษีสหรัฐทำให้เต็มที่ เพื่อประโยชน์ของประเทศและประชาชน

วันจันทร์ที่ 30 มิถุนายน 2568
30/06/2568
พิมพ์
นายกรัฐมนตรี ย้ำ“ทีมไทยแลนด์”เจรจาภาษีสหรัฐทำให้เต็มที่ เพื่อประโยชน์ของประเทศและประชาชน
ด้านรองนายกฯ พิชัย” บินคืนนี้หัวหน้าทีมเจรจากับสหรัฐฯ พฤหัสที่ 3 ก.ค. นี้ ชูแนวทาง Win – Win ได้ประโยชน์ทั้งไทยและสหรัฐฯ เชื่อมั่นผลเจรจาเป็นบวก
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรีได้มอบนโยบายและให้กำลังใจ“ทีมไทยแลนด์”ที่จะเดินทางไปเจรจาเรื่องของภาษีกับสหรัฐอเมริกาในคืนนี้ โดยขอให้ยึดหลักประโยชน์ของประเทศและประชาชนเป็นสำคัญเพื่อหาจุดสมดุลทางด้านการค้าขายระหว่างประเทศให้ได้ ในช่วงที่ประเทศไทยและทั่วโลกกำลังเผชิญกับความท้าทายทางด้านเศรษฐกิจระหว่างประเทศ
ทั้งนี้ นายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง จะเป็นผู้นำคณะผู้แทนทีมไทยแลนด์ ซึ่งประกอบด้วยผู้แทนจากหน่วยงานต่าง ๆ อาทิ กระทรวงการคลัง กระทรวงพาณิชย์ และกระทรวงการต่างประเทศ เดินทางไปยังกรุงวอชิงตัน ดี.ซี. สหรัฐอเมริกา ภายในคืนวันนี้ (30 มิถุนายน 2568) เพื่อเจรจามาตรการภาษีระหว่างไทยกับสหรัฐฯ อย่างเป็นทางการ สำหรับการหารือที่สำคัญ  คือ การประชุมหารือกับนายเจมิสัน กรีเออร์ (Mr.Jamieson Greer) ผู้แทนการค้าสหรัฐฯ (United States Trade Representative - USTR) ในวันที่ 3 กรกฎาคม 2568 เวลา 21.00 น. ตามเวลาไทย โดยมีเป้าหมายเพื่อลดอัตราภาษีตอบโต้ของสหรัฐฯ ที่เก็บกับไทยจาก 36% ให้เหลือต่ำที่สุด โดยที่ผ่านมา ไทยได้ยื่นข้อเสนอหลายครั้ง และได้รับสัญญาณที่ดีจากฝั่งสหรัฐฯ นอกจากนี้ ทีมไทยแลนด์ยังมีกำหนดเข้าพบหารือกับหน่วยงานภาครัฐและเอกชนของสหรัฐฯ อีก 2-3 หน่วยงาน
รัฐบาลติดตามสถานการณ์การเจรจาและหารือกับสหรัฐฯ อย่างต่อเนื่อง ทั้งในช่องทางทางการและไม่เป็นทางการ โดยแนวทางการเจรจาได้รับการออกแบบจากความร่วมมือระหว่างรัฐบาลและทุกภาคส่วน เพื่อผลประโยชน์ของประชาชนไทย ผู้ประกอบการ ผู้นำเข้า-ส่งออก ภาคเอกชน เกษตรกร และ SMEs ภายใต้แนวคิดการเจรจาแบบได้ประโยชน์ร่วมกัน (win – win) ที่พิจารณาทั้งข้อกังวลของสหรัฐฯ และความจำเป็นของไทย ตามกรอบ 5 เสาหลัก ที่มุ่งสร้างความเป็นหุ้นส่วนทางเศรษฐกิจในอุตสาหกรรมที่มีศักยภาพร่วมกัน เช่น เกษตร-อาหาร และเทคโนโลยี พร้อมเดินหน้าเปิดตลาด ลดภาษี ลดอุปสรรคการค้า และอาจพิจารณาเพิ่มการนำเข้าสินค้าจากสหรัฐฯ ในกลุ่มพลังงานและวัตถุดิบที่ไทยขาดแคลน เพื่อประโยชน์ของผู้ประกอบการและผู้บริโภคของไทย อีกทั้งไทยยังเข้มงวดกับการส่งออกสินค้าสวมสิทธิ์จากประเทศที่สาม ด้วยการบังคับใช้กฎหมายอย่างเคร่งครัด ควบคู่กับการส่งเสริมให้ภาคเอกชนไทยลงทุนในสหรัฐฯ ซึ่งขณะนี้หลายบริษัทแสดงความพร้อมและสนใจลงทุน
“นายกฯ แพทองธาร ชินวัตร มอบหมายให้ทีมไทยแลนด์จัดทำกรอบการเจรจาที่ครอบคลุมและสร้างผลประโยชน์ร่วมกัน  และกำชับให้เร่งรัดการเจรจาให้ได้ข้อสรุปภายในระยะเวลาที่เหมาะสม สะท้อนถึงความมุ่งมั่นของรัฐบาลในการปกป้องผลประโยชน์ทางเศรษฐกิจของไทย โดยเฉพาะภาคการส่งออก นายกรัฐมนตรียังตั้งเป้าให้การเจรจาครั้งนี้เป็น ก้าวสำคัญในการเปิดตลาด เพิ่มรายได้ ลดผลกระทบต่อผู้ประกอบการให้มากที่สุด ” นายจิรายุ กล่าว

ที่มา : https://www.thaigov.go.th/news/contents/details/98009