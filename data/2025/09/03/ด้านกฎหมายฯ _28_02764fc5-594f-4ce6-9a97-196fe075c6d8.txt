รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ให้การต้อนรับรัฐมนตรีว่าการกระทรวงสิทธิมนุษยชนสาธารณรัฐอินโดนีเซีย และคณะ เข้าเยี่ยมคารวะและหารือข้อราชการร่วมกัน

วันจันทร์ที่ 21 กรกฎาคม 2568
21/07/2568
พิมพ์
รัฐมนตรีว่าการกระทรวงยุติธรรม ให้การต้อนรับรัฐมนตรีว่าการกระทรวงสิทธิมนุษยชนสาธารณรัฐอินโดนีเซีย และคณะ เข้าเยี่ยมคารวะและหารือข้อราชการร่วมกัน
รัฐมนตรีว่าการกระทรวงยุติธรรม ให้การต้อนรับรัฐมนตรีว่าการกระทรวงสิทธิมนุษยชนสาธารณรัฐอินโดนีเซีย และคณะ เข้าเยี่ยมคารวะและหารือข้อราชการร่วมกัน
ในวันจันทร์ที่ 21 กรกฎาคม 2568 เวลา 15.30 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วย นางสาวดวงดาว เกียรติพิศาลสกุล รองอธิบดีกรมคุ้มครองสิทธิและเสรีภาพ และคณะ ได้ให้การต้อนรับ H.E. Mr. Natalius Pigai รัฐมนตรีว่าการกระทรวงสิทธิมนุษยชนสาธารณรัฐอินโดนีเซีย และคณะ ณ ห้องรับรองกระทรวงยุติธรรม ชั้น 11 อาคารกระทรวงยุติธรรม
โดยทั้งสองฝ่ายได้หารือและแลกเปลี่ยนเรียนรู้ในประเด็นที่เกี่ยวข้องกับสิทธิมนุษยชนของทั้งสองประเทศ อาทิ บทบาทและภารกิจของกระทรวงสิทธิมนุษยชนสาธารณรัฐอินโดนีเซียและกระทรวงยุติธรรมในบริบทด้านสิทธิมนุษยชน การอำนวยความยุติธรรม และการขับเคลื่อนหลักนิติธรรม
ในโอกาสนี้ ฝ่ายอินโดนีเซียได้กล่าวชื่นชมประเทศไทยที่มีบทบาทนำด้านสิทธิมนุษยชนในภูมิภาคอาเซียนมาอย่างต่อเนื่อง และมีความพร้อมที่จะผลักดันข้อริเริ่มด้านสิทธิมนุษยชนระดับภูมิภาคผ่านการเป็นเจ้าภาพจัดการประชุมด้านสิทธิมนุษยชนในปี พ.ศ. 2569 ณ สาธารณรัฐอินโดนีเซีย เพื่อส่งเสริมความร่วมมือด้านสิทธิมนุษยชนระหว่างกันในมิติต่าง ๆ
การหารือข้อราชการระหว่างกันในครั้งนี้ นับเป็นการกระชับความสัมพันธ์ระดับทวิภาคีระหว่างหน่วยงานของทั้งสองประเทศที่มีบทบาทสำคัญในการขับเคลื่อนประเด็นด้านสิทธิมนุษยชนให้มีความแน่นแฟ้นยิ่งขึ้น อีกทั้งยังเป็นการผลักดันให้เกิดการแลกเปลี่ยนความรู้ซึ่งกันและกัน อันจะเป็นการส่งเสริมความยุติธรรมและสิทธิมนุษยชนระหว่างทั้งสองประเทศต่อไป

ที่มา : https://www.thaigov.go.th/news/contents/details/98632