รัฐบาลไทย-ข่าวทำเนียบรัฐบาล-ผู้ช่วย รมว.ท่องเที่ยวฯ เปิดงาน Food & Hospitality Thailand 2025 ผลักดันอุตสาหกรรมท่องเที่ยวไทยสู่ยุคใหม่

วันพุธที่ 20 สิงหาคม 2568
ผู้ช่วย รมว.ท่องเที่ยวฯ เปิดงาน Food & Hospitality Thailand 2025 ผลักดันอุตสาหกรรมท่องเที่ยวไทยสู่ยุคใหม่
ผู้ช่วย รมว.ท่องเที่ยวฯ เปิดงาน Food & Hospitality Thailand 2025 ผลักดันอุตสาหกรรมท่องเที่ยวไทยสู่ยุคใหม่
วันที่ 20 สิงหาคม 2568 เวลา 10.00 น. นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ เป็นประธานเปิดงาน Food & Hospitality Thailand 2025 โดยมีผู้แทนจากสำนักงานส่งเสริมการจัดประชุมและนิทรรศการ (TCEB) สมาคมโรงแรมไทย สมาคมภัตตาคารไทย สมาคมเชฟ สมาคมสปาไทย และองค์กรภาคีที่เกี่ยวข้อง เข้าร่วม ณ ชั้น G ฮอลล์ 1-4 ศูนย์การประชุมแห่งชาติสิริกิติ์
นายจักรพล กล่าวว่า การท่องเที่ยวไทยกำลังก้าวเข้าสู่ยุคใหม่ “The New Thailand” ที่มุ่งเน้นคุณภาพและความยั่งยืน แม้จะต้องเผชิญความท้าทายและพฤติกรรมนักท่องเที่ยวที่เปลี่ยนแปลงไป แต่ประเทศไทยยังคงเป็นจุดหมายปลายทางยอดนิยม รัฐบาลและกระทรวงฯ จึงมุ่งพัฒนาการท่องเที่ยวในทุกมิติ ทั้งการต่อยอด Soft Power ไทย การประยุกต์ใช้เทคโนโลยีและ AI การยกระดับมาตรฐานด้านความปลอดภัย สิ่งอำนวยความสะดวก และการบริการ เพื่อดึงดูดนักท่องเที่ยวทั้งกลุ่มเดิมและกลุ่มใหม่ให้ได้รับประสบการณ์ที่น่าประทับใจ
สำหรับการจัดงาน Food & Hospitality Thailand 2025 นับเป็นเวทีสำคัญที่ช่วยผลักดันอุตสาหกรรมการท่องเที่ยวและธุรกิจที่เกี่ยวเนื่องให้เติบโตอย่างมีคุณภาพ นอกจากการจัดแสดงสินค้า นวัตกรรม และเทคโนโลยีจากทั่วโลกแล้ว ยังเป็นพื้นที่สร้างเครือข่ายทางธุรกิจ พัฒนาบุคลากร และยกระดับมาตรฐานของอุตสาหกรรมการท่องเที่ยวไทยสู่ระดับสากล อีกทั้งยังได้รับความร่วมมือจากสมาคมและองค์กรชั้นนำทั้งจากภาครัฐและภาคเอกชน เพื่อร่วมกันพัฒนาการท่องเที่ยวไทยอย่างยั่งยืน ขณะเดียวกัน กระทรวงฯ ยังใช้โอกาสนี้สานต่อแคมเปญ Amazing Thailand Grand Tourism and Sports Year 2025 เพื่อแลกเปลี่ยนความคิดเห็นและแนวทางการขับเคลื่อนร่วมกับภาคธุรกิจและสมาคมวิชาชีพต่างๆ
ภายในงานยังมีการจัดกิจกรรมและเวทีเสวนาที่น่าสนใจหลายรายการ อาทิ CEO Forum – Amazing Grand Thailand: กลยุทธ์โรงแรมไทยสู่ฤดูกาลท่องเที่ยว การสัมมนาเรื่อง AI และดิจิทัลกับโอกาสใหม่ของธุรกิจโรงแรม รวมถึงการนำเสนอเทรนด์ด้าน Wellness และ MICE การประชุม ASEAN Wellness Tourism Congress 2025 ควบคู่กับการมอบรางวัล Thailand Spa and Well-being Awards 2025 เวที TRA Forum ว่าด้วยแนวโน้มผู้บริโภคและการประยุกต์ใช้ AI ในธุรกิจค้าปลีก การสัมมนา FoodFluencer สำหรับธุรกิจอาหารและเครื่องดื่ม การเสวนาด้านเทคโนโลยีโรงแรมสีเขียว การมอบรางวัล Thai Coffee Excellence Awards การแข่งขันเชฟระดับนานาชาติ Thailand’s International Culinary Cup (TICC) 2025 การประกวดเครื่องดื่มแฟชั่นระดับโลก World Fashion Drinks Competition 2026 รวมถึงเวิร์กช็อปด้านวัฒนธรรมชาและไวน์จากต่างประเทศ
งานครั้งนี้สะท้อนให้เห็นถึงการบูรณาการความร่วมมือจากทุกภาคส่วน ทั้งภาครัฐ เอกชน และสมาคมวิชาชีพ เพื่อขับเคลื่อนอุตสาหกรรมการท่องเที่ยวและบริการของไทยให้เติบโตอย่างมั่นคงและยั่งยืนในอนาคต

ที่มา : https://www.thaigov.go.th/news/contents/details/99942