รัฐบาลไทย-ข่าวทำเนียบรัฐบาล-“เอกนิติ” ลงพื้นที่ลำพูน-ลำปาง ตรวจราชการรอบ 2 ดันอุตฯ สะอาด-โปร่งใส-ทันสมัย

วันอังคารที่ 1 กรกฎาคม 2568
01/07/2568
พิมพ์
“เอกนิติ” ลงพื้นที่ลำพูน-ลำปาง ตรวจราชการรอบ 2 ดันอุตฯ สะอาด-โปร่งใส-ทันสมัย
“เอกนิติ” ลงพื้นที่ลำพูน-ลำปาง ตรวจราชการรอบ 2 ดันอุตฯ สะอาด-โปร่งใส-ทันสมัย
วันที่ 26 มิถุนายน 2568 (ช่วงเช้า) นายเอกนิติ รมยานนท์ ผู้ตรวจราชการกระทรวงอุตสาหกรรม ลงพื้นที่ตรวจราชการกรณีปกติ รอบที่ 2 ประจำปีงบประมาณ พ.ศ. 2568 โดยมีนายพงษ์เกษม  โพธิ์แก้ว อุตสาหกรรมจังหวัดลำพูน  หัวหน้ากลุ่มงานต่างๆ และเจ้าหน้าที่เข้าร่วมรับการตรวจ ณ สำนักงานอุตสาหกรรมจังหวัดลำพูน
และ (ช่วงบ่าย) นายเอกนิติ รมยานนท์ ผู้ตรวจราชการกระทรวงอุตสาหกรรม ลงพื้นที่ตรวจราชการสำนักงานอุตสาหกรรมจังหวัดลำปาง โดยมีนายประสิทธิ์  ศรีพรหม อุตสาหกรรมจังหวัดลำปาง  หัวหน้ากลุ่มงานต่างๆ และเจ้าหน้าที่เข้าร่วมรับการตรวจ
การตรวจราชการครั้งนี้มุ่งเน้นในประเด็นสำคัญ ได้แก่ การกำกับดูแลสถานประกอบการอุตสาหกรรม การยกระดับขีดความสามารถของธุรกิจอุตสาหกรรม การพัฒนาองค์กรสู่ระบบดิจิทัล และการดำเนินงานตามนโยบายของกระทรวงอุตสาหกรรม โดยเน้นย้ำให้ปฏิบัติงานตามแนวทาง "ปฏิรูปอุตสาหกรรม สู่เศรษฐกิจยุคใหม่ ทันสมัย สะอาด สะดวก โปร่งใส" ตามแนวทางของรัฐมนตรีว่าการกระทรวงอุตสาหกรรม (นายเอกนัฏ  พร้อมพันธุ์) และนโยบาย "อุตสาหกรรมเศรษฐกิจที่เติบโตอย่างยั่งยืนคู่ชุมชน" ของปลัดกระทรวงอุตสาหกรรม (นายณัฐพล รังสิตพล) รวมทั้งการกำกับดูแลและตรวจสอบสถานประกอบการอย่างเคร่งครัดเพื่อป้องกันไม่ให้สถานประกอบการกระทำผิดกฎหมายทุกมิติ พร้อมเสนอแนะแนวทางปฏิบัติงานที่สำคัญ ดังนี้
1. เร่งรัดให้การเบิกจ่ายเป็นไปตามแผนอย่างมีประสิทธิภาพ และบริหารจัดการงบประมาณอย่างรอบคอบ
2. ดำเนินการตรวจสอบสถานประกอบการให้เป็นไปตามกฎหมาย โดยให้ความสำคัญกับการแก้ไขปัญหาการร้องเรียนอย่างเร่งด่วน พร้อมบันทึกผลการตรวจสอบทุกครั้งผ่านระบบ i-Auditor
3. บริหารจัดการเรื่องร้องเรียนจากการประกอบการอุตสาหกรรม ลงพื้นที่ตรวจสอบข้อเท็จจริงอย่างเร่งด่วน
4. ติดตามค่าธรรมเนียมโรงงานและค่าภาคหลวงแร่ และตรวจสอบติดตามสถานะผู้ประกอบการหากไม่มีสภาพเป็นสถานประกอบการอุตสาหกรรมให้ประสานหน่วยงานที่เกี่ยวข้องเพื่อนำข้อมูลออกจากระบบสารสนเทศ
5. ผลักดันให้สถานประกอบการได้รับการรับรองอุตสาหกรรมสีเขียวตามเป้าหมายภายในปีงบประมาณ 2568
6. แพลตฟอร์ม"แจ้งอุต": เร่งรัดการตอบรับและตรวจสอบข้อร้องเรียนที่ได้รับแจ้งโดยเร็ว
นอกจากนี้ ผตร.เอกนิติ ยังได้ตรวจสอบการดำเนินงานผ่านระบบดิจิทัล ได้แก่ ระบบ I-Auditor สำหรับการกำกับโรงงาน และระบบ e-License สำหรับการรับคำขอใบอนุญาตประกอบกิจการโรงงาน เพื่อให้เกิดความโปร่งใสและสะดวกต่อผู้ประกอบการ พร้อมให้กำลังใจเจ้าหน้าที่ทุกคนให้ปฏิบัติงานอย่างเต็มศักยภาพ เพื่อให้เกิดประโยชน์สูงสุดแก่ผู้ประกอบการ  ประชาชน และกระทรวงอุตสาหกรรม หลังจากนั้น ผู้ตรวจฯ เอกนิติ  ยังได้ตรวจเยี่ยมบ้านพักของเจ้าหน้าที่
พร้อมนี้ ผู้ตรวจฯ เอกนิติ ได้ลงพื้นที่ตรวจเยี่ยมสถานประกอบการในพื้นที่ จ.ลำพูน ณ บริษัท สยามทูลส์เอ็นจิเนียริ่ง จำกัด ประกอบการ ด้านการออกแบบ การผลิตชิ้นส่วนเครื่องจักร และจำหน่ายเครื่องจักรอุตสาหกรรม ซึ่งมีการขยายการดำเนินธุรกิจด้วยการเป็นตัวแทนจำหน่ายเครื่องจักรประเภทเครื่องคัดแยกความต่างของสีด้วยระบบ DEEP AI และยังขยายขอบเขตการดำเนินกิจการโดยมุ่งเน้นการวิจัยพัฒนาการผลิตชิ้นส่วนอุปกรณ์เครื่องมือทางการแพทย์และผลิตภัณฑ์ต่างๆ เพื่อรองรับกลุ่มอุตสาหกรรม Health and care
รวมทั้งได้รับรางวัลจากกระทรวงอุตสาหกรรมหลายรางวัล

ที่มา : https://www.thaigov.go.th/news/contents/details/98056