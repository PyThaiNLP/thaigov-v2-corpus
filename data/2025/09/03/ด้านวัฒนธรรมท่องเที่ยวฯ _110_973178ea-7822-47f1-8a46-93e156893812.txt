รัฐบาลไทย-ข่าวทำเนียบรัฐบาล-กระทรวงการท่องเที่ยวและกีฬา เตรียมจัดนิทรรศการกีฬาโป๊กเกอร์ ดัน "กีฬาไพ่เชิงกลยุทธ์" สู่มิติใหม่ของการท่องเที่ยวเชิงกีฬา

วันศุกร์ที่ 25 กรกฎาคม 2568
กระทรวงการท่องเที่ยวและกีฬา เตรียมจัดนิทรรศการกีฬาโป๊กเกอร์ ดัน "กีฬาไพ่เชิงกลยุทธ์" สู่มิติใหม่ของการท่องเที่ยวเชิงกีฬา
กระทรวงการท่องเที่ยวและกีฬา เตรียมจัดนิทรรศการกีฬาโป๊กเกอร์ ดัน "กีฬาไพ่เชิงกลยุทธ์" สู่มิติใหม่ของการท่องเที่ยวเชิงกีฬา
วันที่ 25 กรกฎาคม 2568 เวลา 10.00 น. ณ ห้องประชุม 1 ชั้น 2 กระทรวงการท่องเที่ยวและกีฬา นายกฤษฎา ตันเทอดทิตย์ เลขานุการรัฐมนตรีว่าการกระทรวงการท่องเที่ยวและกีฬา เป็นประธานการประชุมหารือแนวทางการจัดนิทรรศการเกี่ยวกับกีฬาโป๊กเกอร์ การประชุมครั้งนี้มีเป้าหมายเพื่อเตรียมความพร้อมในการเผยแพร่และประชาสัมพันธ์ความรู้ความเข้าใจที่ถูกต้องเกี่ยวกับกีฬาโป๊กเกอร์ และขับเคลื่อนกิจกรรมในกรอบของกีฬาอย่างเหมาะสม โดยมี นายปรีชา ลาลุน รองผู้ว่าการการกีฬาแห่งประเทศไทย ฝ่ายกีฬาเป็นเลิศและวิทยาศาสตร์การกีฬา และผู้แทนจากหน่วยงานที่เกี่ยวข้องเข้าร่วมอย่างพร้อมเพรียง
การหารือครั้งนี้เกิดขึ้นสืบเนื่องจาก คณะกรรมการการกีฬาแห่งประเทศไทยมีมติเห็นชอบให้ “โป๊กเกอร์” เป็นชนิดกีฬาภายใต้พระราชบัญญัติการกีฬาแห่งประเทศไทย พ.ศ. 2558 โดยยกระดับให้เป็น “กีฬาไพ่เชิงกลยุทธ์” ที่มุ่งเน้นการวิเคราะห์ ความคิดสร้างสรรค์ ความมั่นคงทางอารมณ์ และจิตวิทยาในการแข่งขัน ซึ่งศักยภาพของโป๊กเกอร์ในฐานะกีฬาไม่เพียงแต่สามารถต่อยอดสู่ระดับอาชีพได้เท่านั้น แต่ยังสามารถส่งเสริมการพัฒนาเศรษฐกิจในมิติของการท่องเที่ยวเชิงกีฬา (Sport Tourism) ซึ่งเป็นอีกหนึ่งเป้าหมายสำคัญของกระทรวงฯ
การประชุมครั้งนี้ถือเป็นก้าวสำคัญในการเตรียมจัดนิทรรศการกีฬาโป๊กเกอร์ เพื่อสร้างความเข้าใจที่ถูกต้องต่อสาธารณชน และกำหนดแนวทางส่งเสริมกิจกรรมกีฬาประเภทใหม่นี้ให้เกิดประโยชน์สูงสุดต่อประเทศต่อไป

ที่มา : https://www.thaigov.go.th/news/contents/details/98864