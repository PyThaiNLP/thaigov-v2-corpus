รัฐบาลไทย-ข่าวทำเนียบรัฐบาล-ปลาสวยงามของไทยในระดับโลก….รัฐบาลเชิญชวน ปชช. สัมผัสบรรยากาศโลกใต้น้ำ งานวันประมงน้อมเกล้าฯ ครั้งที่ 35  แสดงศักยภาพปลาสวยงามไทยในระดับโลก  

วันพุธที่ 25 มิถุนายน 2568
25/06/2568
พิมพ์
ปลาสวยงามของไทยในระดับโลก….รัฐบาลเชิญชวน ปชช. สัมผัสบรรยากาศโลกใต้น้ำ งานวันประมงน้อมเกล้าฯ ครั้งที่ 35  แสดงศักยภาพปลาสวยงามไทยในระดับโลก
ปลาสวยงามของไทยในระดับโลก….รัฐบาลเชิญชวน ปชช. สัมผัสบรรยากาศโลกใต้น้ำ งานวันประมงน้อมเกล้าฯ ครั้งที่ 35  แสดงศักยภาพปลาสวยงามไทยในระดับโลก  27 มิ.ย. – 6 ก.ค. 68 ณ ศูนย์การค้าฟิวเจอร์พาร์คและสเปลล์
วันนี้ ( 25 มิถุนายน 2568 ) เวลา 08.30 น. นายอนุกูล พฤกษานุศักดิ์ รองโฆษกประจำสำนักนายกรัฐมนตรีเปิดเผยว่า กระทรวงเกษตรและสหกรณ์ ร่วมกับคณะแพทยศาสตร์ศิริราชพยาบาล มหาวิทยาลัยมหิดล และศูนย์การค้าฟิวเจอร์พาร์ค จัดงานวันประมงน้อมเกล้าฯ ครั้งที่ 35 ระหว่างวันที่ 27 มิถุนายน – 6 กรกฎาคม 2568 โดยจะเนรมิตพื้นที่กว่า 7,000 ตร.ม. ทั่วบริเวณชั้น G ศูนย์การค้าฟิวเจอร์พาร์คและสเปลล์ ให้กลายเป็นโลกใต้น้ำ มาพร้อมขบวนสัตว์น้ำกว่า 3,000 ตู้ ภายใต้ธีม “FISHTIVAL (Fish Festival) งานดังกล่าวถือเป็นเทศกาลสัตว์น้ำที่ยิ่งใหญ่ที่สุดในประเทศไทย
การจัดงานดังกล่าว มีวัตถุประสงค์เพื่อนำรายได้ทูลเกล้าถวาย สมทบทุนมูลนิธิจุฬาภรณ์ และเป็นการส่งเสริม อนุรักษ์ เผยแพร่ความรู้ทางวิชาการเกี่ยวกับพันธุ์สัตว์น้ำและปลาสวยงาม และพรรณไม้น้ำชนิดต่าง ๆ ให้กับประชาชน เกษตรกร และเป็นการยกระดับการจัดงานก้าวสู่สากล สอดรับกับนโยบายของกระทรวงเกษตรและสหกรณ์ “ตลาดนำ นวัตกรรมเสริม เพิ่มรายได้” มุ่งสนับสนุนให้เป็นเกษตรทันสมัย โดยเฉพาะอย่างยิ่งการผลักดันปลาสวยงามของประเทศไทยให้เป็นที่นิยมในตลาดโลก
สำหรับไฮไลต์ของงานประกอบด้วย ปลาประกวดที่ได้มาตรฐานที่สุดในประเทศไทย 7 ชนิด 76 ประเภท ปราสาทแดนอสรพิษใต้สายน้ำ ผลงานวิจัย นวัตกรรมเทคโนโลยีใหม่ ๆ โชว์จับจระเข้ด้วยมือ นิทรรศการความรู้ทางการแพทย์ “Tox Fun Fest” พิษวิทยา นอกจากนี้ มีการจำหน่ายยาตำรับศิริราช จำหน่ายผลิตภัณฑ์อาหารและสินค้าในการเลี้ยงสัตว์น้ำสวยงามในราคาพิเศษ
“รัฐบาลขอเชิญ ปชช. ร่วมสัมผัสความยิ่งใหญ่ของโลกใต้น้ำที่จะพาทุกท่านตระการตา ในงาน “วันประมงน้อมเกล้าฯ” ครั้งที่ 35 ได้ ตั้งแต่วันที่ 27 มิถุนายน - 6 กรกฎาคม 2568 เวลา 10.00 น – 20.00 น. ณ ศูนย์การค้าฟิวเจอร์พาร์ค ค่าบัตรผ่านประตูเพียง 20 บาท โดยรายได้ทั้งหมดในงานจะนำขึ้นทูลเกล้าฯ ถวายสมทบทุนมูลนิธิจุฬาภรณ์” นายอนุกูล ระบุ

ที่มา : https://www.thaigov.go.th/news/contents/details/97796