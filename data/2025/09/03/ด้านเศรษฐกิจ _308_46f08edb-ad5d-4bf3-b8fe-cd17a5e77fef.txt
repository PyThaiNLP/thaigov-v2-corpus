รัฐบาลไทย-ข่าวทำเนียบรัฐบาล-กรมบัญชีกลางขยายเงินทดรองราชการเพิ่มเติมอีก 100 ล้าน ให้ผู้ว่าอีก 3 จังหวัด ชายแดนไทย - กัมพูชา และขยายวงเงินทดรองให้อธิบดี ปภ. เพื่อรับมือเหตุการณ์ชายแดน และ พายุ “วิภา”

วันจันทร์ที่ 28 กรกฎาคม 2568
28/07/2568
พิมพ์
กรมบัญชีกลางขยายเงินทดรองราชการเพิ่มเติมอีก 100 ล้าน ให้ผู้ว่าอีก 3 จังหวัด ชายแดนไทย - กัมพูชา และขยายวงเงินทดรองให้อธิบดี ปภ. เพื่อรับมือเหตุการณ์ชายแดน และ พายุ “วิภา”
กรมบัญชีกลางได้อนุมัติขยายวงเงินทดรองราชการในอำนาจผู้ว่าราชการจังหวัดสระแก้ว จันทบุรี ตราด ซึ่งได้รับผลกระทบจากเหตุการณ์บริเวณชายแดนไทย - กัมพูชาและมีแนวโน้มที่จะยกระดับความรุนแรงและขยายวงกว้างมากยิ่งขึ้น อีกจังหวัดละ 100 ล้านบาท
นางแพตริเซีย มงคลวนิช อธิบดีกรมบัญชีกลาง เปิดเผยว่า วันนี้ (26 กรกฎาคม 2568) กรมบัญชีกลางได้อนุมัติขยายวงเงินทดรองราชการในอำนาจผู้ว่าราชการจังหวัดสระแก้ว จันทบุรี ตราด ซึ่งได้รับผลกระทบจากเหตุการณ์บริเวณชายแดนไทย - กัมพูชาและมีแนวโน้มที่จะยกระดับความรุนแรงและขยายวงกว้างมากยิ่งขึ้น อีกจังหวัดละ 100 ล้านบาท พร้อมทั้งขยายวงเงินทดรองราชการในอำนาจอธิบดีกรมป้องกันและบรรเทาสาธารณภัยเพิ่มเติมเป็น 100 ล้านบาท เพื่อให้สามารถช่วยเหลือพี่น้องประชาชนที่ได้รับผลกระทบได้อย่างรวดเร็ว ทั่วถึง และทันต่อสถานการณ์
นอกจากนั้น กรมบัญชีกลางยังได้อนุมัติขยายวงเงินทดรองราชการที่อยู่ในอำนาจหน้าที่ของอธิบดีกรมป้องกันและบรรเทาสาธารณภัย เป็น 100 ล้านบาท เพื่อให้เกิดความคล่องตัวในการปฏิบัติงานให้ความช่วยเหลือผู้ประสบภัยพิบัติกรณีฉุกเฉิน กรณีอุทกภัยจากพายุวิภา เพิ่มเติมจากที่ได้อนุมัติวงเงินให้ผู้ว่าราชการจังหวัดน่าน จังหวัดเชียงราย จังหวัดพะเยา จังหวัดลำปาง จังหวัดเชียงใหม่ และจังหวัดแพร่ไปแล้ว จังหวัดละ 50 ล้านบาท

ที่มา : https://www.thaigov.go.th/news/contents/details/98949