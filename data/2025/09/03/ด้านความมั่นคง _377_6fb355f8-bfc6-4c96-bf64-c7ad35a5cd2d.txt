รัฐบาลไทย-ข่าวทำเนียบรัฐบาล-กระทรวงมหาดไทย จับมือ UN เดินหน้าขับเคลื่อน SDGs ระดับพื้นที่ ย้ำทุกจังหวัด–อำเภอคือพลังขับเคลื่อนสู่ความยั่งยืน

วันจันทร์ที่ 18 สิงหาคม 2568
18/08/2568
พิมพ์
กระทรวงมหาดไทย จับมือ UN เดินหน้าขับเคลื่อน SDGs ระดับพื้นที่ ย้ำทุกจังหวัด–อำเภอคือพลังขับเคลื่อนสู่ความยั่งยืน
กระทรวงมหาดไทย จับมือ UN เดินหน้าขับเคลื่อน SDGs ระดับพื้นที่ ย้ำทุกจังหวัด–อำเภอคือพลังขับเคลื่อนสู่ความยั่งยืน
วันนี้ (18 ส.ค. 68) เวลา 09.30 น. นายชยชัย แสงอินทร์ ผู้ตรวจราชการกระทรวงมหาดไทย ได้รับมอบหมายเป็นประธานการประชุมคณะกรรมการกำกับโครงการพันธกิจความร่วมมือการขับเคลื่อนเป้าหมายการพัฒนาที่ยั่งยืนในระดับพื้นที่ประเทศไทย ครั้งที่ 2 ร่วมกับ Mrs. Michaela Friberg-Storey ผู้ประสานงานถาวรสหประชาชาติประจำประเทศไทย (Resident Coordinator in Thailand) ณ Pacific Meeting Room ชั้น 4 อาคาร United Nations Services Building
สำหรับการประชุมครั้งนี้ UNDP และ UN-Habitat ได้นำเสนอความคืบหน้าและผลการดำเนินงาน SDG Localization ระยะที่ 1.5 ใน 3 ผลลัพธ์ ประกอบด้วย ผลลัพธ์ที่ 1 คู่มือธนาคารขยะสำหรับชุมชน และกิจกรรมส่งเสริมการรับรู้และความเข้าใจแก่ประชาชน ผลลัพธ์ที่ 2 การประเมินกลไกทางการเงินเพื่อการพัฒนาที่ยั่งยืนในจังหวัดอุดรธานีและสุราษฎร์ธานี การจัดทำรายงานทบทวนท้องถิ่นโดยสมัครใจ (Voluntary Local Review) และผลลัพธ์ที่ 3 คู่มือการจัดทำ SDG Profile (SDG Profile Guideline) และคู่มือการจัดทำรายงานทบทวนท้องถิ่นโดยสมัครใจ (VLR Framework) สำหรับประเทศไทย โดยมีวัตถุประสงค์ของการประชุมเพื่อทบทวนความก้าวหน้า ผลสัมฤทธิ์ และบทเรียนที่ได้รับจากการดำเนินโครงการความร่วมมือเพื่อการบูรณาการเป้าหมายการพัฒนาที่ยั่งยืน (SDGs) ในระดับพื้นที่ หารือถึงความท้าทายและโอกาสในการขับเคลื่อนการบูรณาการ SDGs ในระดับพื้นที่ให้มีประสิทธิภาพยิ่งขึ้น ให้ข้อเสนอแนะเชิงยุทธศาสตร์สำหรับระยะสุดท้ายของโครงการ เพื่อให้สอดคล้องกับนโยบายระดับประเทศและความต้องการของท้องถิ่น และพิจารณาแนวทางความร่วมมือเชิงกลยุทธ์เพื่อขยายผลและรักษาความยั่งยืนของโครงการในระยะยาว
นายชยชัย กล่าวว่า “รัฐบาลให้ความสำคัญกับการขับเคลื่อนเป้าหมายการพัฒนาที่ยั่งยืน (SDGs) เนื่องจากเป็นเป้าหมายในการดูแลพี่น้องประชาชน มีหน่วยงานเจ้าภาพในแต่ละเป้าหมาย รวมทั้งจังหวัด และอำเภอ รับผิดชอบการขับเคลื่อนในระดับพื้นที่ โดยจังหวัดถือเป็นผู้แทนของรัฐบาลในการดำเนินงานให้สัมฤทธิ์ผลในทุกจังหวัด และ 878 อำเภอทั่วประเทศ ซึ่งการขับเคลื่อนเป้าหมายการพัฒนาที่ยั่งยืนในแต่ละจังหวัดจะมีบริบทที่แตกต่างกันตามแต่ละพื้นที่ มีความท้าทายในบริบทพื้นที่ที่แตกต่างกัน แต่ทุกจังหวัดมีความมุ่งมั่นในการขับเคลื่อนเป้าหมายการพัฒนาที่ยั่งยืนให้สัมฤทธิ์ผลในทุกเป้าหมาย รัฐบาลมุ่งเน้นในการขับเคลื่อนงานเกิดประโยชน์ในระดับพื้นที่ รวมถึงการขับเคลื่อน SDGs การที่องค์การสหประชาชาติ (UN) เข้ามาช่วยผลักดันการขับเคลื่อน SDGs ส่งผลให้ผลการดำเนินงานมีความน่าเชื่อถือ มีหลักวิชาการ และมีผลผลิตที่สำคัญจำนวน 3 ผลลัพธ์ โดยเฉพาะคู่มือการจัดทำ SDG Profile (SDG Profile Guideline) ที่มีความสำคัญ เพราะจะได้ทราบถึงความต้องการในแต่ละบริบทของพื้นที่ที่ควรมุ่งเน้น มีทิศทางที่ชัดเจนในการดำเนินการได้อย่างมีประสิทธิภาพมากยิ่งขึ้น”

ที่มา : https://www.thaigov.go.th/news/contents/details/99850