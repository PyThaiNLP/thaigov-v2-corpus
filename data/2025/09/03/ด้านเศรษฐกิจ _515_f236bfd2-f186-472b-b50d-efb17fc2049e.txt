รัฐบาลไทย-ข่าวทำเนียบรัฐบาล-การยาสูบแห่งประเทศไทยสร้างประวัติศาสตร์หน้าใหม่ คว้ารางวัล ITA Awards 2025 องค์กรโปร่งใส อันดับ 1 สูงสุดในกลุ่มรัฐวิสาหกิจ

วันจันทร์ที่ 18 สิงหาคม 2568
18/08/2568
พิมพ์
การยาสูบแห่งประเทศไทยสร้างประวัติศาสตร์หน้าใหม่ คว้ารางวัล ITA Awards 2025 องค์กรโปร่งใส อันดับ 1 สูงสุดในกลุ่มรัฐวิสาหกิจ
ยสท. รับมอบรางวัล “ITA Awards 2025” จาก ป.ป.ช. จากผลการประเมินคุณธรรมและความโปร่งใสในการดำเนินงานของหน่วยงานภาครัฐ โดย ยสท. ได้คะแนนประเมินสูงสุด 99.87 อยู่ในระดับผ่านดีเยี่ยม และเป็นอันดับ 1 ของกลุ่มรัฐวิสาหกิจ
นายภูมิจิตต์ พงษ์พันธุ์งาม ผู้ว่าการการยาสูบแห่งประเทศไทย (ยสท.) เข้ารับมอบรางวัล “ITA Awards 2025” จากนางสุวณา  สุวรรณจูฑะ กรรมการ ป.ป.ช. ในฐานะประธานกรรมการประเมินคุณธรรมและความโปร่งใส ซึ่งในปีนี้ ยสท. สร้างประวัติศาสตร์หน้าใหม่ให้กับองค์กร ด้วยการคว้ารางวัลเกียรติยศ “ITA Awards 2025” จากผลการประเมินคุณธรรมและความโปร่งใสในการดำเนินงานของหน่วยงานภาครัฐ (Integrity and Transparency Assessment: ITA) ประจำปีงบประมาณ 2568 โดย ยสท. ได้คะแนนประเมินสูงสุด 99.87 อยู่ในระดับผ่านดีเยี่ยม และเป็นอันดับ 1 ของกลุ่มรัฐวิสาหกิจ จากจำนวนหน่วยงานที่เข้ารับการประเมินทั้งหมด 51 หน่วยงาน
ผู้ว่าการ ยสท. กล่าวภายหลังรับรางวัลว่า ปีนี้ ยสท. ได้พิสูจน์ให้เห็นแล้วว่า แม้เราอาจเคยถูกมองว่าเป็นองค์กรซึ่งดำเนินธุรกิจที่มีผลกระทบต่อสุขภาพ แต่ตลอดระยะเวลาที่ผ่านมา เราดำเนินงานด้วยความโปร่งใส ตรวจสอบได้ และได้รับการยกย่องอย่างเป็นทางการ รางวัลนี้เป็นผลจากความร่วมมือของพนักงานทุกคนที่ปฏิบัติงานด้วยความซื่อสัตย์ โปร่งใส และยึดมั่นในหลักธรรมาภิบาล ความสำเร็จครั้งนี้สะท้อนถึงบทบาทสำคัญของคณะกรรมการการยาสูบแห่งประเทศไทย โดยเฉพาะคณะกรรมการตรวจสอบ ที่ให้ความสำคัญต่อการกำหนดนโยบายและการกำกับดูแลการดำเนินงานของ ยสท. ให้เป็นไปตามแนวนโยบายของรัฐและหน่วยงานกำกับดูแล โดยกำหนดในวิสัยทัศน์และพันธกิจ ยุทธศาสตร์และแผนปฏิบัติงานขององค์กร มีการวางนโยบายชัดเจนในเรื่องการประเมิน ITA ทั้งนโยบายป้องกันและปราบปรามการทุจริตคอร์รัปชัน นโยบายป้องกันการรับสินบน การให้และรับของขวัญ มาตรการส่งเสริมความโปร่งใสในการจัดซื้อจัดจ้าง มาตรการตรวจสอบการใช้ดุลพินิจ มาตรการคุ้มครองผู้แจ้งเบาะแส  การเสริมสร้างวัฒนธรรมองค์กรโปร่งใส และการประกาศเจตจำนงสุจริตอย่างต่อเนื่อง เพื่อสร้างสมดุลระหว่างการบรรลุเป้าหมายขององค์กรและการดำเนินธุรกิจอย่างมีธรรมาภิบาล มีความรับผิดชอบต่อสังคม สิ่งแวดล้อมและผู้มีส่วนได้ส่วนเสียทุกภาคส่วน
"รางวัลนี้ไม่ใช่เพียงเครื่องหมายแห่งความสำเร็จ แต่เป็นแรงบันดาลใจให้พวกเรายืนหยัดในการยึดมั่นในความดี สามัคคีร่วมใจ สุจริตโปร่งใส พัฒนายาสูบไทยให้ยั่งยืนสืบไป และเราขอสัญญาว่าจะรักษามาตรฐานนี้ตลอดไป นี่คือเจตนารมณ์ของเรา และเป็นความภาคภูมิใจของพนักงาน ยสท. ทุกคนที่ร่วมสร้างความสำเร็จครั้งประวัติศาสตร์ในวันนี้” ผู้ว่าการ ยสท. กล่าวทิ้งท้าย
ทั้งนี้ งานประกาศผลการประเมินคุณธรรมและความโปร่งใสในการดำเนินงานของหน่วยงานภาครัฐ ประจำปีงบประมาณ พ.ศ. 2568 และพิธีมอบรางวัล ITA AWARDS 2025 จัดขึ้น ณ ห้องนนทบุรี 2 ชั้น 3 อาคาร 4 สำนักงาน ป.ป.ช. (สนามบินน้ำ) จังหวัดนนทบุรี และถ่ายทอดสดทาง Youtube และ Facebook : ITAS NACC เมื่อวันที่ 15 สิงหาคม 2568

ที่มา : https://www.thaigov.go.th/news/contents/details/99805