รัฐบาลไทย-ข่าวทำเนียบรัฐบาล-เอสเอ็มอี..คึกคักหลังรัฐบาลโดย บสย. อัดฉีด 5,000 ล้าน ค้ำสินเชื่อ “SMEs เปราะบาง-รายย่อย” เพิ่มโอกาส เข้าถึงทุน เสริมสภาพคล่องธุรกิจ

วันเสาร์ที่ 28 มิถุนายน 2568
28/06/2568
พิมพ์
เอสเอ็มอี..คึกคักหลังรัฐบาลโดย บสย. อัดฉีด 5,000 ล้าน ค้ำสินเชื่อ “SMEs เปราะบาง-รายย่อย” เพิ่มโอกาส เข้าถึงทุน เสริมสภาพคล่องธุรกิจ
เอสเอ็มอี..คึกคักหลังรัฐบาลโดย บสย. อัดฉีด 5,000 ล้าน ค้ำสินเชื่อ “SMEs เปราะบาง-รายย่อย” เพิ่มโอกาส เข้าถึงทุน เสริมสภาพคล่องธุรกิจ
วันนี้ (28 มิถุนายน 2568) นางสาว ศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า บรรษัทประกันสินเชื่ออุตสาหกรรมขนาดย่อม (บสย.) จัดสรรวงเงินค้ำประกันเพิ่มเติมภายใต้โครงการค้ำประกันสินเชื่อ PGS11 “บสย. SMEs ยั่งยืน” อีก 5,000 ล้านบาท  ภายใต้มาตรการ บสย. พร้อมค้ำกับ 2 ผลิตภัณฑ์ค้ำประกันสินเชื่อใหม่ เพื่อช่วยเหลือกลุ่มเปราะบาง SMEs รายย่อย และผู้ส่งออก ที่ขาดคนค้ำประกันและหลักทรัพย์ค้ำประกัน
สำหรับผลิตภัณฑ์ค้ำประกัน ประกอบด้วย 1.ผลิตภัณฑ์ค้ำประกันภายใต้โครงการค้ำประกันสินเชื่อ SMEs Power Trade & Biz วงเงินค้ำประกัน 3,000 ล้านบาท ค้ำประกันต่อราย 500,000 – 10,000,000 บาท ตอบโจทย์กลุ่มที่ได้รับผลกระทบจากสงครามการค้า และซัพพลายเชนที่เกี่ยวข้อง และ 2.ผลิตภัณฑ์ค้ำประกันภายใต้โครงการค้ำประกันสินเชื่อ SMEs Micro Biz วงเงินค้ำประกัน 2,000 ล้านบาท ค้ำประกันต่อราย 10,000 – 500,000 บาท ตอบโจทย์กลุ่มรายย่อย (Micro SMEs) พ่อค้า แม่ค้า ค้าขายออนไลน์ อาชีพอิสระ ฯลฯ ที่ต้องการเงินทุนหมุนเวียน และขาดหลักทรัพย์ค้ำประกัน ซึ่งเป็น “กลุ่มเปราะบาง” ที่ต้องการความช่วยเหลือเป็นพิเศษ
นางสาวศศิกานต์กล่าวต่อว่า จุดเด่นของ 2 โครงการ คือค่าธรรมเนียมต่ำ 1.5% ต่อปี ฟรี! ค่าธรรมเนียมค้ำประกัน 3 ปีแรก โดยค้ำประกันสูงสุด 7 ปี เป็นมาตรการพิเศษที่มุ่งเน้นการค้ำประกันสินเชื่อ เพื่อช่วยกระตุ้นให้สถาบันการเงินปล่อยสินเชื่อในรายที่ต้องการสภาพคล่องเพิ่มเติม แต่ขาดหลักทรัพย์ค้ำประกัน ด้วยการจ่ายเคลม (จ่ายค่าประกันชดเชย) ในอัตราสูง
ทั้งนี้ โครงการค้ำประกันสินเชื่อ SMEs Power Trade & Biz และ SMEs Micro Biz ภายใต้วงเงินค้ำประกัน 5,000 ล้านบาท คาดว่าจะก่อให้เกิดสินเชื่อในระบบ 5,600 ล้านบาท สามารถช่วย SMEs เข้าถึงสินเชื่อกว่า 21,000 ราย รักษาการจ้างงาน 46,150 ตำแหน่ง และสร้างผลประโยชน์ทางเศรษฐกิจได้ 20,650 ล้านบาท และข้อดีของโครงการใหม่นี้จะมีส่วนสำคัญที่ทำให้ธนาคารปล่อยสินเชื่อมากขึ้น ซึ่งจะช่วยกระตุ้นเศรษฐกิจและเสริมสภาพคล่อง
สำหรับผู้ประกอบการ SMEs ที่สนใจเข้าร่วมโครงการค้ำประกันสินเชื่อดังกล่าว สามารถเข้ามาตรวจสุขภาพทางการเงิน พร้อมจองคิวขอรับคำปรึกษาที่ LINE OA : @tcgfirst ฟรี! ไม่มีค่าใช้จ่าย หรือติดต่อที่สำนักงานเขตของ บสย. ทั้ง 11 สาขา สอบถามข้อมูลเพิ่มเติมได้ที่ บสย. Call Center โทร. 02-890-9999
“รัฐบาลมุ่งมั่นเดินหน้าแก้ปัญหาเศรษฐกิจอย่างเป็นรูปธรรม โดยเฉพาะการช่วยเหลือผู้ประกอบการ SMEs และกลุ่มเปราะบาง ให้สามารถเข้าถึงแหล่งเงินทุนและมีโอกาสขยายธุรกิจอย่างทั่วถึง เพราะเศรษฐกิจฐานราก คือรากฐานสำคัญที่จะสร้างความเข้มแข็งให้เศรษฐกิจไทยเติบโตอย่างยั่งยืน” นางสาวศศิกานต์
ระบุ

ที่มา : https://www.thaigov.go.th/news/contents/details/97956