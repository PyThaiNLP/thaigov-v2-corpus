รัฐบาลไทย-ข่าวทำเนียบรัฐบาล-ธนารักษ์ห่วงใยผู้ประสบอุทกภัย ออกมาตรการให้ความช่วยเหลือผู้เช่าที่ราชพัสดุน้ำท่วมในพื้นที่ภาคเหนือ

วันพฤหัสบดีที่ 31 กรกฎาคม 2568
30/07/2568
พิมพ์
ธนารักษ์ห่วงใยผู้ประสบอุทกภัย ออกมาตรการให้ความช่วยเหลือผู้เช่าที่ราชพัสดุน้ำท่วมในพื้นที่ภาคเหนือ
กรมธนารักษ์ห่วงใยผู้ประสบอุทกภัยจากสถานการณ์พายุวิภา เคลื่อนตัวตามแนวร่องมรสุมที่พาดผ่านประเทศลาวตอนบนและภาคเหนือตอนบน ส่งผลกระทบต่อประชาชนและผู้เช่าที่ราชพัสดุได้รับความเดือดร้อนในเรื่องที่อยู่อาศัยและพื้นที่ทำกิน รวมทั้งทรัพย์สินได้รับความเสียหาย
วันนี้ (30 กรกฎาคม 2568) นายเอกนิติ นิติทัณฑ์ประภาศ อธิบดีกรมธนารักษ์ เปิดเผยว่า กรมธนารักษ์ขอส่งกำลังใจและแสดงความห่วงใยต่อผู้ประสบอุทกภัยในหลายจังหวัดพื้นที่ภาคเหนือ ในพื้นที่ 6 จังหวัด ได้แก่ จังหวัดน่าน จังหวัดเชียงราย จังหวัดพะเยา จังหวัดลำปาง จังหวัดเชียงใหม่ และจังหวัดเลย ที่ได้รับผลกระทบจากเหตุการณ์น้ำป่าไหลหลากและน้ำท่วมฉับพลัน เนื่องจากฝนตกหนักหนักอย่างต่อเนื่อง ทำให้ที่อยู่อาศัยและพื้นที่ทำกิน รวมทั้งทรัพย์สินได้รับความเสียหายและความเดือดร้อนให้กับประชาชนและผู้เช่าที่ราชพัสดุ โดยออกมาตรการให้ความช่วยเหลือยกเว้นการเก็บค่าเช่าสูงสุด 2 ปี ดังนี้
1. กรณีผู้เช่าที่ดินราชพัสดุเพื่ออยู่อาศัย หากเสียหายบางส่วนให้ยกเว้นค่าเช่า เป็นเวลา 1 ปี เสียหายทั้งหลัง ให้ยกเว้นค่าเช่า เป็นเวลา 2 ปี โดยความเสียหายทั้งหลังพิจารณาจากสภาพอาคารที่พักอาศัยที่ไม่สามารถเข้าอยู่ได้โดยสิ้นเชิง เนื่องจากตัวบ้านได้รับความเสียหายหรือโครงสร้างของบ้านเสียหายจนไม่สามารถเข้าอยู่อาศัยได้ (ไม่รวมถึงกรณีที่น้ำท่วมทั้งหลัง แต่สามารถเข้าอยู่อาศัยภายหลังน้ำลดได้)
2. กรณีผู้เช่าที่ดินราชพัสดุเพื่อประกอบการเกษตร หากพืชหรือผลผลิตได้รับความเสียหายจากเหตุอุทกภัย ให้ยกเว้นการเรียกเก็บค่าเช่าเป็นเวลา 1 ปี โดยสามารถขอข้อมูลการรับรองความเสียหายจากส่วนราชการที่เกี่ยวข้อง เช่น สำนักงานเกษตรจังหวัด สำนักงานประมงจังหวัด เป็นต้น
3. กรณีผู้เช่าอาคารราชพัสดุ และผู้เช่าที่ดินเพื่อประโยชน์อย่างอื่น ให้ยกเว้นการเรียกเก็บค่าเช่าตามข้อเท็จจริงจากการที่ไม่สามารถดำเนินกิจการตามวัตถุประสงค์ในที่เช่าได้ โดยให้ยกเว้นการเรียกเก็บค่าเช่าเป็นรายเดือน เศษของเดือนให้นับเป็นหนึ่งเดือน (กรณีผู้เช่าอาคารราชพัสดุต้องไม่สามารถประกอบอาชีพได้ตามปกติเป็นเวลาเกิน 3 วัน)
สำหรับผู้เช่าที่ราชพัสดุที่ได้รับผลกระทบจากอุทกภัย สามารถติดต่อสำนักงานธนารักษ์พื้นที่ที่ตั้งอยู่ในจังหวัดของท่าน เพื่อขอรับการช่วยเหลือจากกรมธนารักษ์ นายเอกนิติฯ กล่าวทิ้งท้าย

ที่มา : https://www.thaigov.go.th/news/contents/details/99101