รัฐบาลไทย-ข่าวทำเนียบรัฐบาล-ครอบครัวมหาดไทยได้รับเมตตา "เจ้าคุณอารยวังโส" ปาฐกถาธรรม “พัฒนาคุณภาพชีวิต - คุณภาพจิต” เสริมสร้างพลังใจด้วยหลักสติปัฏฐานธรรม

วันพุธที่ 25 มิถุนายน 2568
25/06/2568
พิมพ์
ครอบครัวมหาดไทยได้รับเมตตา "เจ้าคุณอารยวังโส" ปาฐกถาธรรม “พัฒนาคุณภาพชีวิต - คุณภาพจิต” เสริมสร้างพลังใจด้วยหลักสติปัฏฐานธรรม
ครอบครัวมหาดไทยได้รับเมตตา "เจ้าคุณอารยวังโส" ปาฐกถาธรรม “พัฒนาคุณภาพชีวิต - คุณภาพจิต” เสริมสร้างพลังใจด้วยหลักสติปัฏฐานธรรม
วันนี้ (25 มิ.ย. 68) เวลา 08.00 น. นายอรรษิษฐ์ สัมพันธรัตน์ ปลัดกระทรวงมหาดไทย มอบหมายให้ นายสันติธร ยิ้มละมัย รองปลัดกระทรวงมหาดไทย เป็นประธานโครงการพัฒนาคุณภาพชีวิต - คุณภาพจิต ตามหลักสติปัฏฐานธรรม ของสมาคมแม่บ้านมหาดไทย ประจำปี พ.ศ. 2568 ณ ห้องประชุมราชสีห์ อาคารศาลาว่าการกระทรวงมหาดไทย
โครงการฯ ในครั้งนี้ ได้รับเมตตาจากพระราชวัชรสุทธิวงศ์ (เจ้าคุณอารยวังโส) ปาฐกถาธรรม โดยมี นางจิณณารัชช์ สัมพันธรัตน์ นายกสมาคมแม่บ้านมหาดไทย นางจิรวรรณ เพ็ญพาส นางกัญญา จุนถิระพงศ์ อุปนายกสมาคมแม่บ้านมหาดไทย พร้อมด้วยผู้ว่าราชการจังหวัด ประธานแม่บ้านมหาดไทยจังหวัด ผู้ช่วยปลัดกระทรวงมหาดไทย รองอธิบดี หัวหน้าหน่วยงานในสังกัดสำนักงานปลัดกระทรวงมหาดไทย ข้าราชการ เจ้าหน้าที่ และพุทธศาสนิกชน ร่วมในกิจกรรมเป็นจำนวนมาก
พระราชวัชรสุทธิวงศ์ กล่าวสัมโมทนียกถา ความตอนหนึ่งว่า “การปฎิบัติธรรม” คือ การหาหลักให้กับชีวิต เพราะโลกทุกวันนี้ล้วนมีสิ่งเร้ามากระทบ ทำให้เกิดจิตใจฟุ้งซ่านได้โดยง่าย การยึดถือหลักธรรมะมาสู่การปฏิบัติจึงเป็นสิ่งสำคัญที่ช่วยให้ชีวิตของเราไม่กวัดแกว่งและมีความหนักแน่นมั่นคง ซึ่งจะต้องเริ่มมาจาก “การฝึกจิต” ให้มีความปกติ ทั้ง 3 องค์ประกอบ คือ 1. สติปกติ หรือการระลึกได้ถึงสิ่งที่กำลังเกิดขึ้นในปัจจุบัน โดยการนำ “อายัตตนะ” (ตา หู จมูก ลิ้น กาย) มาเก็บไว้ที่ใจ เมื่อเราจะลงมือทำสิ่งใดจะได้รู้เท่าทันไม่หลงไปกับสิ่งนั้น 2. สัมปชัญญะปกติ หรือการตระหนักถึงวัตถุประสงค์ของสิ่งที่เรากำลังทำอยู่ เข้าใจรู้ชัดว่าสิ่งนั้นควรหรือไม่ และ 3. วิริยะปกติ การตั้งมั่นในความเพียรพยายาม หากเรามีครบทั้ง 3 องค์ประกอบดังกล่าว ย่อมจะทำให้เกิดปัญญาสามารถควบคุมจิตพัฒนาชีวิตให้เจริญรุ่งเรืองได้อย่างดีพร้อม
โครงการพัฒนาคุณภาพชีวิต - คุณภาพจิต ตามหลักสติปัฏฐานธรรม ของสมาคมแม่บ้านมหาดไทย เป็นการส่งเสริมให้ข้าราชการกระทรวงมหาดไทยและสมาชิกสมาคมแม่บ้านมหาดไทย ได้มีโอกาสฝึกฝนและพัฒนาตนเองทั้งในด้านจิตใจและการดำเนินชีวิต ด้วยหลัก “สติปัฏฐานธรรม” ซึ่งเป็นแนวทางการเจริญสติอย่างเป็นระบบ อันจะช่วยให้ผู้เข้าร่วมโครงการเกิดความตระหนักรู้ในตนเอง เข้าใจธรรมชาติของชีวิต สามารถนำหลักธรรมไปประยุกต์ใช้ในการดำรงชีวิตประจำวัน ตลอดจนการทำหน้าที่สนับสนุนภารกิจของกระทรวงมหาดไทยได้เพื่อ “บำบัดทุกข์ บำรุงสุข” ประชาชนได้อย่างมีประสิทธิภาพยิ่งขึ้น

ที่มา : https://www.thaigov.go.th/news/contents/details/97841