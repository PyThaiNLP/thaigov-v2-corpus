รัฐบาลไทย-ข่าวทำเนียบรัฐบาล-สธ. เจาะกลุ่มวัยรุ่นไทย จัดกิจกรรม “Safe Together HPV x Condom” สร้างเกราะป้องกันมะเร็งปากมดลูก -โรคติดต่อทางเพศสัมพันธ์

วันพฤหัสบดีที่ 28 สิงหาคม 2568
สธ. เจาะกลุ่มวัยรุ่นไทย จัดกิจกรรม “Safe Together HPV x Condom” สร้างเกราะป้องกันมะเร็งปากมดลูก -โรคติดต่อทางเพศสัมพันธ์
กระทรวงสาธารณสุข จัดกิจกรรม “Safe Together HPV x Condom” ต่อเนื่อง ล่าสุดให้ความรู้ สร้างความตระหนักในการป้องกันมะเร็งปากมดลูกและโรคติดต่อทางเพศสัมพันธ์แก่วัยรุ่นไทย ที่มหาวิทยาลัยเกษตรศาสตร์
พร้อมฉีดวัคซีน HPV 9 สายพันธุ์ให้นักศึกษาหญิง มุ่งลดอัตราป่วยและเสียชีวิตจากมะเร็งปากมดลูก และสร้างวัฒนธรรมสุขภาพทางเพศที่ปลอดภัย
วันนี้ (28 สิงหาคม 2568) ที่ อาคารหอประชุม มหาวิทยาลัยเกษตรศาสตร์ กรุงเทพมหานคร นายสมศักดิ์ เทพสุทิน รัฐมนตรีว่าการกระทรวงสาธารณสุข เปิดกิจกรรม “สร้างเกราะเพื่อเยาวชนไทย Safe Together: HPV x Condom” พร้อม แสดงเจตนารมณ์ความร่วมมือระหว่างกระทรวงสาธารณสุข และกระทรวงการอุดมศึกษาฯ ในการสร้างความตระหนักรู้และลดความเสี่ยงของโรคมะเร็งปากมดลูก รวมถึงการป้องกันและแก้ปัญหาโรคติดต่อทางเพศสัมพันธ์ โดยมี นายแพทย์โอภาส การย์กวินพงศ์ ปลัดกระทรวงสาธารณสุข นายแพทย์สุนทร สุนทรชาติ รองปลัดกรุงเทพมหานคร นายแพทย์ภาณุมาศ ญาณเวทย์สกุล อธิบดีกรมควบคุมโรค ดร.ดำรงค์ ศรีพระราม รักษาการอธิการบดีมหาวิทยาลัยเกษตรศาสตร์ นักศึกษาและประชาชนเข้าร่วมกิจกรรมรวมกว่า 1,000 คน
นายสมศักดิ์ กล่าวว่า โรคมะเร็งปากมดลูกและโรคติดต่อทางเพศสัมพันธ์ เป็นหนึ่งในปัญหาสาธารณสุขที่สำคัญของประเทศ โดยพบหญิงไทยป่วยด้วยมะเร็งปากมดลูกรายใหม่เฉลี่ยกว่า 5,400 คนต่อปี เสียชีวิตกว่า 2,200 คนต่อปี และพบแนวโน้มอัตราการป่วยด้วยโรคติดต่อทางเพศสัมพันธ์ เช่น โรคซิฟิลิส โรคหนองใน เอชไอวีรายใหม่ เพิ่มขึ้นอย่างต่อเนื่อง โดยเฉพาะเยาวชนซึ่งเป็นกลุ่มที่มีความเสี่ยงสูง กระทรวงสาธารณสุขจึงมีนโยบายสร้างภูมิคุ้มกันให้กับหญิงไทยด้วยการฉีดวัคซีนเอชพีวี (HPV Vaccine) ควบคู่กับการส่งเสริมการป้องกันโรคติดต่อทางเพศสัมพันธ์และมะเร็งในระบบสืบพันธุ์ และสร้างความตระหนักรู้ให้เยาวชนมีเพศสัมพันธ์ที่ปลอดภัย
“กิจกรรมในครั้งนี้เป็นการสร้างภูมิคุ้มกันด้วยวัคซีน HPV ให้แก่กลุ่มนักศึกษาหญิงไทย พร้อมทั้งยกระดับความร่วมมือกับ กระทรวงการอุดมศึกษา วิทยาศาสตร์ วิจัยและนวัตกรรม ในการสร้างความตระหนักรู้และลดความเสี่ยงของโรคมะเร็งปากมดลูก รวมถึงการป้องกันและแก้ปัญหาโรคติดต่อทางเพศสัมพันธ์ เพื่อปกป้องคุ้มครองเยาวชนซึ่งเป็นกำลังสำคัญในการพัฒนาประเทศเติบโตอย่างมีคุณภาพ แข็งแรง และปลอดโรค” นายสมศักดิ์กล่าว
ด้านนายแพทย์โอภาส กล่าวว่า กิจกรรม Safe Together HPV x Condom ที่ มหาวิทยาลัยเกษตรศาสตร์ครั้งนี้ ได้จัดบริการฉีดวัคซีน HPV ให้นักศึกษาหญิงประมาณ 1,000 คน ที่อยู่ในช่วงอายุ 18-20 ปี ที่ยังไม่เคยได้รับวัคซีน HPV และอนุโลมสำหรับกลุ่มนักศึกษาหญิงระดับปริญญาตรีที่มีอายุมากกว่า 20 ปี รวมถึงมีนิทรรศการให้ความรู้ด้านการป้องกันโรคติดต่อทางเพศสัมพันธ์ มีการสนับสนุนถุงยางอนามัย และชุดตรวจเอชไอวีด้วยตนเอง เพื่อสร้างวัฒนธรรมสุขภาพทางเพศที่ปลอดภัยในสังคมไทย โดยมุ่งหวังลดอัตราการป่วยและเสียชีวิตจากมะเร็งปากมดลูก และโรคติดต่อทางเพศสัมพันธ์ พร้อมขับเคลื่อนให้คนรุ่นใหม่ตระหนักถึงความสำคัญของการป้องกันโรค
********************************************** 28 สิงหาคม 2568

ที่มา : https://www.thaigov.go.th/news/contents/details/100227