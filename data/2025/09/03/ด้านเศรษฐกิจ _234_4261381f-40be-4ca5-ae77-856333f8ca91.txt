รัฐบาลไทย-ข่าวทำเนียบรัฐบาล-ธอส. โชว์ผลการดำเนินงานครึ่งปีแรก 2568 ปล่อยสินเชื่อใหม่แล้วกว่า 107,000 ล้านบาท

วันอังคารที่ 22 กรกฎาคม 2568
21/07/2568
พิมพ์
ธอส. โชว์ผลการดำเนินงานครึ่งปีแรก 2568 ปล่อยสินเชื่อใหม่แล้วกว่า 107,000 ล้านบาท
ธนาคารอาคารสงเคราะห์ (ธอส.) เผยผลการดำเนินงานครึ่งปีแรก 2568 ปล่อยสินเชื่อใหม่แล้ว 107,227 ล้านบาท ครอบคลุมลูกค้า 95,382 บัญชี เพิ่มขึ้นจากช่วงเดียวกันของปีก่อน 27.28%
ธนาคารอาคารสงเคราะห์ (ธอส.) เผยผลการดำเนินงานครึ่งปีแรก 2568 ปล่อยสินเชื่อใหม่แล้ว 107,227 ล้านบาท ครอบคลุมลูกค้า 95,382 บัญชี เพิ่มขึ้นจากช่วงเดียวกันของปีก่อน 27.28% สะท้อนศักยภาพในการขับเคลื่อนตลาดที่อยู่อาศัยและสนับสนุนเศรษฐกิจไทยผ่านภาคอสังหาริมทรัพย์เติบโตอย่างต่อเนื่อง พร้อมเดินหน้าปล่อยสินเชื่อครึ่งปีหลังเพิ่มอีกไม่ต่ำกว่า 150,000 ล้านบาท ตามนโยบายนายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง ทำให้ทั้งปี 2568 ธอส. ทำให้คนไทยมีบ้านตามเป้าหมาย 241,780 ล้านบาท
นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยถึงผลการดำเนินงาน 6 เดือนแรกของปี 2568 (มกราคม - มิถุนายน 2568) ว่า ธอส. ยังคงเป็นสถาบันการเงินที่มีบทบาทสำคัญในการสนับสนุนนโยบายของรัฐบาลและกระทรวงการคลังในการปล่อยสินเชื่อที่อยู่อาศัยให้กับประชาชนได้อย่างต่อเนื่อง โดยครึ่งปีแรกของปี 2568 สามารถปล่อยสินเชื่อใหม่ได้ทั้งสิ้น 107,227 ล้านบาท คิดเป็นจำนวนลูกค้า 95,382 บัญชี เพิ่มขึ้นจากช่วงเดียวกันของปีก่อน 27.28% ส่งผลให้เมื่อเทียบกับ ณ สิ้นปี 2567 ธอส. มียอดสินเชื่อคงค้างรวมทั้งสิ้น 1,834,554 ล้านบาท เพิ่มขึ้น 1.91% สินทรัพย์รวม 1,924,955 ล้านบาท เพิ่มขึ้น 2.15% เงินฝากรวม 1,670,086 ล้านบาท เพิ่มขึ้น 2.43% สะท้อนศักยภาพการขับเคลื่อนตลาดที่อยู่อาศัยที่มีคุณภาพให้กับคนไทยและมีส่วนในการกระตุ้นเศรษฐกิจผ่านภาคอสังหาริมทรัพย์ให้ขยายตัวได้ดีขึ้น ซึ่งเป็นผลมาจากการจัดทำมาตรการตามนโยบายนายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง ในการปล่อยสินเชื่อให้กับลูกค้าทุกกลุ่ม ทั้งผู้มีรายได้น้อยและปานกลาง ลูกค้ากลุ่มเปราะบาง เพื่อให้ผู้ที่ขาดโอกาสได้เข้าถึงสินเชื่อมากขึ้น รวมถึงกลุ่มผู้ที่มีกำลังซื้อที่อยู่อาศัยระดับราคามากกว่า 7 ล้านบาท โดยธนาคารสามารถปล่อยสินเชื่อกับกลุ่มดังกล่าวได้กว่า 85,000 ล้านบาท ซึ่งจะทำให้ ธอส. มีส่วนแบ่งทางการตลาดสินเชื่อที่อยู่อาศัยเพิ่มขึ้น โดยปัจจุบันอยู่ที่ 42% ของการปล่อยสินเชื่อที่อยู่อาศัยทั้งระบบ นอกจากนี้ ธอส. ยังให้ความช่วยเหลือลูกค้าที่ได้รับผลกระทบด้านรายได้ ด้วยการจัดทำมาตรการช่วยเหลือลูกหนี้ที่ได้รับผลกระทบทางเศรษฐกิจ (DC3) สำหรับลูกค้ากลุ่มที่ต้องเฝ้าระวังเป็นพิเศษ (SM) ให้ได้รับความช่วยเหลือในอัตราดอกเบี้ยพิเศษและลดเงินงวดนาน 1 ปี เพื่อให้ลูกค้ากลับมามีความสามารถในการผ่อนชำระเงินงวดได้ตามปกติ เพื่อรักษาบ้านของตนเองไว้ได้ต่อไป ปัจจุบันมีลูกค้าเข้าร่วมมาตรการแล้วกว่า 7,652 บัญชี คิดเป็นวงเงินต้นคงเหลือ 9,766.71 ล้านบาท ขณะเดียวกัน ธอส. ยังเปิดให้ลูกค้าขอขยายเวลาการผ่อนชำระเงินงวดนานถึงอายุ 80 – 85 ปี เพื่อบรรเทาภาระค่าครองชีพให้กับลูกค้า โดยมีผู้สนใจยื่นขอขยายเวลาดังกล่าวเป็นจำนวนมาก ส่วนโครงการคุณสู้ เราช่วย ที่ให้ความช่วยเหลือลูกค้าลดเงินงวดนาน 3 ปี นั้น มีลูกค้าลงทะเบียนเข้าร่วมโครงการแล้วกว่า 90,937 บัญชี คิดเป็นหนี้ค้างจำนวน 105,465.06 ล้านบาท
นายกมลภพ กล่าวเพิ่มเติมว่า ช่วงครึ่งหลังของปี 2568 ธอส. ยังเดินหน้าปล่อยสินเชื่อใหม่อีกไม่ต่ำกว่า 150,000 ล้านบาท ตามนโยบายรองนายกรัฐมนตรีและรัฐมนตรีว่าการกระทรวงการคลัง ซึ่งจะทำให้ทั้งปี ธอส. ปล่อยสินเชื่อใหม่ได้ตามเป้าหมายที่ตั้งไว้ 241,780 ล้านบาท ขณะเดียวกัน ธอส. ยังเพิ่มโอกาสให้กับผู้มีรายได้น้อยและปานกลาง ลูกค้ากลุ่มเปราะบาง หรือลูกค้าโครงการจัดสรรได้เข้าถึงแหล่งสินเชื่อที่อยู่อาศัยได้ง่ายขึ้น ด้วยโครงการบ้าน ธอส. โรงเรียนการเงิน เพื่อให้ผู้ที่ไม่มีเอกสารหลักฐานทางการเงิน หรืออยู่ระหว่างการผ่อนดาวน์ที่อยู่อาศัยกับผู้ประกอบการโครงการจัดสรร ออมเงินสม่ำเสมอผ่าน Application : GHB ALL GEN เป็นระยะเวลาไม่น้อยกว่า 1 ปี ก่อนนำข้อมูลการออมดังกล่าวใช้ประกอบการยื่นขอสินเชื่อกับ ธอส. ได้ ถือเป็นส่วนหนึ่งในการทำให้คนไทยทุกกลุ่มมีที่อยู่อาศัยเป็นของตนเองเพิ่มขึ้น สอดคล้องกับพันธกิจ “ทำให้คนไทยมีบ้าน” ได้อย่างมั่นคงและยั่งยืน

ที่มา : https://www.thaigov.go.th/news/contents/details/98605