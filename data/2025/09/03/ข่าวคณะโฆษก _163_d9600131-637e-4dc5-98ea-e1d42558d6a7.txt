รัฐบาลไทย-ข่าวทำเนียบรัฐบาล-"วันนี้กัมพูชา..โกหกอะไร." จิรายุลั่น "น้ำขิงสักถ้วยมั้ย"..หลังพบเขมรปล่อยข้อมูล "สะตอ" ทุกวัน

วันพฤหัสบดีที่ 31 กรกฎาคม 2568
31/07/2568
พิมพ์
"วันนี้กัมพูชา..โกหกอะไร." จิรายุลั่น "น้ำขิงสักถ้วยมั้ย"..หลังพบเขมรปล่อยข้อมูล "สะตอ" ทุกวัน
ขนาดระเบิดเก่าโบราณคร่ำครึ ยุคสงครามโลกยัง IO ด่าว่าเป็น "ไข่" ของ F-16 ไทย
นายจิรายุ ห่วงทรัพย์ โฆษกประจำสำนักนายกรัฐมนตรี คณะกรรมการศูนย์เฉพาะกิจบริหารสถานการณ์ชายแดนไทย–กัมพูชา (ศบ.ทก.) เผยว่า สื่อกัมพูชาหลายสำนักรายงานอ้างคำกล่าว ของนาย แฮง รัตนา ผู้อำนวยการสำนักงานปฏิบัติการทุ่นระเบิดแห่งชาติกัมพูชา (CMAC) เมื่อวันพุธที่ 30 ก.ค. 2568ว่า เจ้าหน้าที่ของ CMAC กำลังจัดการกับระเบิด MK-84 ซึ่งถูกทิ้งลงมาโดยเครื่องบินขับไล่ F-16 หรือเครื่องกริพเพนของไทยทิ้งลงมา
ซึ่งเป็นเรื่องโกหกทั้งสิ้น !! จนเราต้องตั้งคำถามทุกวันว่าวันนี้ "กัมพูชาโกหกอะไร …" ภาพดังกล่าว เป็นภาพขุดพบระเบิดเก่าตกค้างที่สหรัฐฯ ทิ้งใส่กองกำลังเวียดนามเหนือและเวียดกงในกัมพูชา สมัยสงครามเวียดนาม ช่วงปี ค.ศ. 1970-1973 แต่กัมพูชากลับใช้ภาพดังกล่าวนำมาบิดเบือนว่าเป็นระเบิดที่F16ไทยทิ้งใส่กัมพูชา  และเป็นที่น่าสังเกตว่า จากภาพที่นายแฮงเผยแพร่ดูก็รู้ว่า เป็นระเบิดโบราณเก่าคร่ำครึ ไม่น่าเชื่อว่าจะตาถั่วตั้งใจโกหกประชาคมโลกได้อย่างน่าไม่อาย และหากเป็นระเบิดที่เพิ่งถูกทิ้งลงมาย่อมมีความเสี่ยงที่จะเกิดระเบิดขึ้นอีก การเก็บกู้จะต้องใช้ความระมัดระวังอย่างมาก แต่ในภาพพบว่าเจ้าหน้าที่ที่เข้าไปเก็บกู้ใส่เพียงชุดธรรมดาเท่านั้น ทำอย่างกับเดินไปดูพิพิธภัณฑ์สงครามของคณะเด็กและเยาวชน จึงแปลกที่เป็นผู้เชี่ยวชาญ แต่โพสต์ข้อมูลโกหกวกไปวนมาเช่นนี้
"วันนี้กัมพูชาโกหกอะไรข่าวออกมาแต่ละข่าวมาจากบุคคลระดับสูงในกองทัพและรัฐบาลของกัมพูชาทั้งสิ้น จนสังคมโลกตั้งคำถามว่าเช้าวันนี้กัมพูชาจะโกหกอะไร และยังมีการแนะนำให้ผู้นำกองทัพและรัฐบาลกัมพูชาหันไปซดน้ำขิงสักถ้วยก่อนโกหก" จิรายุกล่าว

ที่มา : https://www.thaigov.go.th/news/contents/details/99117