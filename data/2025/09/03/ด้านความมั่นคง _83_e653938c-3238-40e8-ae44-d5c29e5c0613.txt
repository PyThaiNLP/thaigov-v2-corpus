รัฐบาลไทย-ข่าวทำเนียบรัฐบาล-ทหาร ฉก.ลาดหญ้า กกล.สุรสีห์ สกัดจับกระบะขนต่างด้าวเถื่อน 27 ชีวิต จ่ายค่าหัว 19,000 เข้ามาทำงานในประเทศไทย

วันจันทร์ที่ 7 กรกฎาคม 2568
ทหาร ฉก.ลาดหญ้า กกล.สุรสีห์ สกัดจับกระบะขนต่างด้าวเถื่อน 27 ชีวิต จ่ายค่าหัว 19,000 เข้ามาทำงานในประเทศไทย
วันนี้ (7 ก.ค.68) พล.ต.อัษฎาวุธ ปันยารชุน ผู้บัญชาการกองพลหารราบที่ 9 ในฐานะ ผู้บัญชาการกองกำลังสุรสีห์ ร่วมบูรณาการกับ นายอธิสรรค์ อินทร์ตรา ผู้ว่าราชการจังหวัดกาญจนบุรี เปิดเผยว่า ได้รับแจ้งจากแหล่งข่าวในพื้นที่
ว่าจะมีการลักลอบขนแรงงานงานต่างด้าวผิดกฎหมายเข้ามายังพื้นที่ตอนใน จึงได้สั่งการให้ พ.อ.พรรณศักย์ เพรียวพานิช ผู้บังคับการกรมทหารราบที่ 29 ในฐานะ ผู้บังคับหน่วยเฉพาะกิจลาดหญ้า กองกำลังสุรสีห์ พร้อมด้วย พันเอก ปิยะเณศร์ ภัทรศาศวัตวงษ์ รองผู้บังคับหน่วยเฉพาะกิจลาดหญ้า กองกำลังสุรสีห์ นำกำลังพลร่วมกับ กองร้อยตำรวจตระเวนชายแดนที่ 135 สภ.ทองผาภูมิ และ ฝ่ายปกครอง อ.ทองผาภูมิ ทำการตั้งจุดตรวจจุดสกัด บริเวณ จุดตรวจร่วมสามแยกทองผาภูมิ ต.ท่าขนุน อ.ทองผาภูมิ จ.กาญจนบุรี
กระทั่ง 01.00 น. ขณะที่เจ้าหน้าที่ปฏิบัติงาน บริเวณ จุดตรวจร่วมสามแยกทองผาภูมิ สังเกตพบรถยนต์ต้องสงสัยตามที่ได้รับแจ้งจากแหล่งข่าว ขับมาจาก อ.สังขละบุรี มุ่งหน้า อ.ทองผาภูมิ จึงได้ให้สัญญาณหยุดรถเพื่อทำการตรวจสอบ แต่ในขณะที่เจ้าหน้าที่กำลังจะเข้าทำการตรวจสอบนั้น รถยนต์คันดังกล่าวได้ทำการเร่งเครื่องยนต์หลบหนีออกไปจากด่านตรวจ เจ้าหน้าที่จึงได้เร่งติดตามไปจนกระทั่งพบรถยนต์กระบะ หมายเลขทะเบียน 2ฒผ 2929 กรุงเทพมหานคร จอดทิ้งไว้บริเวณริมถนน บ.สหกรณ์นิคม ม.1 ต.สหกรณ์นิคม อ.ทองผาภูมิ จากนั้นเจ้าหน้าที่ฝ่ายความมั่นคงจึงได้ทำการตรวจสอบภายในรถยนต์คันดังกล่าวอย่างละเอียด พบ กลุ่มบุคคลคล้ายต่างด้าวผิดกฎหมาย จำนวน 27 คน (ชาย 19 คน และหญิง 8 คน) ต่อมาเจ้าหน้าที่ได้ดำเนินการตรวจสอบเอกสารประจำตัวที่ทางราชการออกให้ แต่กลุ่มบุคคลดังกล่าวไม่สามารถสื่อสารภาษาไทยได้ และไม่สามารถแสดงเอกสารที่ทางราชการออกให้ได้ จึงควบคุมตัวกลุ่มบุคคลต่างด้าวไว้ทั้งหมด
จากการสอบถามผ่านล่าม ทราบว่า กลุ่มบุคคลต่างด้าวผิดกฎหมายเดินทางมาจาก จ.ย่างกุ้ง ประเทศเมียนมา เดินเท้าเข้ามาตามช่องทางธรรมชาติ บ้านบ่อญี่ปุ่น และใช้เส้นทางธรรมชาติอ้อมจุดตรวจจุดสกัดของเจ้าหน้าที่ฝ่ายความมั่นคง จนกระทั่งมาถึงจุดนัดพบ มีรถยนต์คันดังกล่าวมารับพวกตน เพื่อลักลอบเข้ามาทำงานยังพื้นที่ตอนในของประเทศไทย โดยเสียค่าจ้างให้กับนายหน้าคนละ จำนวน 19,000 บาท (จ่ายเมื่อถึงปลายทาง) แต่ถูกจับกุมได้เสียก่อน เจ้าหน้าที่จึงได้จัดทำประวัติ และนำตัวผู้กระทำความผิดทั้งหมดส่ง สภ.ทองผาภูมิ เพื่อทำการสอบสวนและดำเนินการตามกฎหมายต่อไป
ที่มา: กองทัพบก

ที่มา : https://www.thaigov.go.th/news/contents/details/98231