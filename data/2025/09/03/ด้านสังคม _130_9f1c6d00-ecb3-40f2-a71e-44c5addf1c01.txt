รัฐบาลไทย-ข่าวทำเนียบรัฐบาล-รองปลัด สธ. เผย ล่าสุด รพ.น่าน ยังมี 2 ตึกใช้ดูแลผู้ป่วยในได้ ยังไม่ต้องย้ายออก ได้สนับสนุนทีม MERT จากเขตฯ 1 ช่วยให้บริการในรพ.สนาม

วันพฤหัสบดีที่ 24 กรกฎาคม 2568
รองปลัด สธ. เผย ล่าสุด รพ.น่าน ยังมี 2 ตึกใช้ดูแลผู้ป่วยในได้ ยังไม่ต้องย้ายออก ได้สนับสนุนทีม MERT จากเขตฯ 1 ช่วยให้บริการในรพ.สนาม
รองปลัดกระทรวงสาธารณสุข เผย สถานการณ์น้ำท่วมโรงพยาบาลน่าน ล่าสุดได้รับรายงานยังมีตึกให้บริการได้ 2 ตึก พร้อมเครื่องปั่นไฟ ยังสามารถดูแลผู้ป่วยในได้ ไม่ต้องย้ายออกจากโรงพยาบาล แม้อัตรากำลังจะลดลงเนื่องจากเดินทางเข้าออกลำบาก
ส่วนผู้ป่วยฉุกเฉินย้ายไปให้บริการที่ฝูงบิน 466 กองทัพอากาศ และเปิดโรงพยาบาลสนามที่สนามบินน่าน โดยมีทีมปฏิบัติการฉุกเฉินทางการแพทย์ (MERT) จากเขตสุขภาพที่ 1 มาช่วยเปิดบริการ
นพ.วีรวุฒ อิ่มสำราญ รองปลัดกระทรวงสาธารณสุข เปิดเผยถึงสถานการณ์น้ำหลากเข้าท่วมโรงพยาบาลน่านเมื่อกลางดึกที่ผ่านมา ทำให้กระทบการให้บริการผู้ป่วย ว่า ล่าสุดเช้าวันนี้ (24 กรกฎาคม 2568) ได้รับรายงานจาก นพ.วสันต์ แก้ววี ผู้อำนวยการโรงพยาบาลน่าน ว่าขณะนี้โรงพยาบาลยังมีตึกที่ใช้ให้บริการได้ 2 ตึก และใช้เครื่องปั่นไฟที่อยู่ชั้น 3 จึงยังสามารถให้การดูแลผู้ป่วยที่นอนรักษาในโรงพยาบาลได้ ไม่ต้องย้ายผู้ป่วยออก และกำลังขนส่งน้ำมันเข้าไปเพิ่มเพื่อให้สามารถบริการได้ต่อเนื่อง สำหรับผู้ป่วยใหม่สามารถเข้ารับการรักษาฉุกเฉินได้ที่ฝูงบิน 466 กองทัพอากาศ หรือสนามบินน่าน ซึ่งจัดตั้งเป็นโรงพยาบาลสนาม และหากต้องส่งรับการรักษาต่อจะส่งตัวไปยังโรงพยาบาลเวียงสา และเนื่องจากน้ำท่วมโดยรอบพื้นที่ กระแสน้ำบางจุดไหลเชี่ยว ต้องใช้เรือใหญ่ ทำให้การหมุนเวียนเจ้าหน้าที่เข้าปฏิบัติงานในโรงพยาบาลน่านค่อนข้างลำบาก คาดว่าอัตรากำลังเจ้าหน้าที่ของโรงพยาบาลจะเหลือประมาณ 40% จึงได้ขอสนับสนุนทีมปฏิบัติการฉุกเฉินทางการแพทย์ (MERT) จากเขตสุขภาพที่ 1 มาช่วยเปิดบริการที่โรงพยาบาลสนามแล้ว
************************************************ 24 กรกฎาคม 2568

ที่มา : https://www.thaigov.go.th/news/contents/details/98742