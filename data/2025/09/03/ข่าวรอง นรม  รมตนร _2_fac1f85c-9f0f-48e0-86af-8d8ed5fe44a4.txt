รัฐบาลไทย-ข่าวทำเนียบรัฐบาล-รองนายกฯ ภูมิธรรม เป็นประธานการมอบโล่ประกาศเกียรติคุณบุคคลและองค์กรฯ “ยอดเยี่ยมและดีเด่น” ในการป้องกันและแก้ไขปัญหายาเสพติด ประจำปี 2568 ขอบคุณที่ร่วมมือกันอุทิศตนปฏิบัติหน้าที่

วันศุกร์ที่ 27 มิถุนายน 2568
27/06/2568
พิมพ์
รองนายกฯ ภูมิธรรม เป็นประธานการมอบโล่ประกาศเกียรติคุณบุคคลและองค์กรฯ “ยอดเยี่ยมและดีเด่น” ในการป้องกันและแก้ไขปัญหายาเสพติด ประจำปี 2568 ขอบคุณที่ร่วมมือกันอุทิศตนปฏิบัติหน้าที่
รองนายกฯ ภูมิธรรม เป็นประธานการมอบโล่ประกาศเกียรติคุณบุคคลและองค์กรฯ “ยอดเยี่ยมและดีเด่น” ในการป้องกันและแก้ไขปัญหายาเสพติด ประจำปี 2568 ขอบคุณที่ร่วมมือกันอุทิศตนปฏิบัติหน้าที่เพื่อปกป้องสังคมไทยปลอดภัยจากยาเสพติด
วันนี้ (27 มิถุนายน 2568) เวลา 10.00 น. ณ ตึกสันติไมตรี (หลังนอก) ทำเนียบรัฐบาล นางสาวแพทองธาร ชินวัตร นายกรัฐมนตรี ได้มอบหมาย นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม เป็นประธานในพิธีมอบโล่ประกาศเกียรติคุณบุคคลและองค์กรที่มีผลงานยอดเยี่ยมและดีเด่นในการป้องกันและแก้ไขปัญหายาเสพติดประจำปี 2568 โดยมีพลตํารวจโท ภาณุรัตน์ หลักบุญ เลขาธิการคณะกรรมการป้องกันและปราบปรามยาเสพติด พร้อมด้วยนายกลินท์  สารสิน ประธานกรรมการมูลนิธิ พล.ต.อ.เภา สารสิน Mr. Benedikt Hofmann ผู้แทน UNODC แขกผู้มีเกียรติชาวต่างประเทศ (FANC) ผู้ได้รับโล่ประกาศเกียรติคุณฯ ระดับยอดเยี่ยม และดีเด่น และทายาท/ครอบครัวผู้เสียสละชีวิต เข้าร่วมรับโล่ประกาศเกียรติคุณ
นายจิรายุ ห่วงทรัพย์ โฆษกประจำสำนักนายกรัฐมนตรี กล่าวว่า นายภูมิธรรมฯ ได้เป็นสักขีพยานการมอบเงินสนับสนุนการดำเนินงานด้านยาเสพติดระหว่างผู้แทนมูลนิธิ พล.ต.อ.เภา สารสิน มอบเงินสนับสนุนฯ จำนวน 500,000 บาท เพื่อนำไปมอบให้กับบุคคลและองค์กรที่ปฏิบัติหน้าที่ในการป้องกันและแก้ไขปัญหายาเสพติด พร้อมมอบโล่ประกาศเกียรติคุณบุคคลและองค์กรที่มีผลงานยอดเยี่ยมและดีเด่นในการป้องกันและแก้ไขปัญหายาเสพติด ประจำปี 2568 จำนวน 210 ราย
จากนั้น นายภูมิธรรมกล่าวว่า ในโอกาสพิธีมอบโล่ประกาศเกียรติคุณบุคคลและองค์กรที่มีผลงานยอดเยี่ยมและดีเด่นในการป้องกันและแก้ไขปัญหายาเสพติดประจำปี 2568 ซึ่งจัดขึ้นเนื่องในวันต่อต้านยาเสพติดโลก 26 มิถุนายน 2568 ในนามรัฐบาลขอขอบคุณทุกท่าน ซึ่งเป็นกำลังสำคัญในการขับเคลื่อนภารกิจในการต่อสู้กับยาเสพติด ประเทศไทยได้แสดงเจตนารมณ์และความมุ่งมั่น ที่จะป้องกันปราบปรามแก้ไขปัญหายาเสพติดอย่างต่อเนื่อง การกำหนดให้มีวันยาเสพติดโลกเป็นสิ่งย้ำเตือนภัยคุกคามร้ายแรงที่ส่งผลกระทบต่อความมั่นคงและคุณภาพชีวิตของประชาชน
รัฐบาลชุดนี้ได้ความสำคัญเป็นอย่างยิ่งต่อการแก้ไขปัญหายาเสพติดและได้กำหนดให้เป็นวาระแห่งชาติมีการดำเนินการอย่างรอบด้านและครบวงจรทั้งการปราบปรามผู้กระทำความผิดการสกัดกั้นการค้า การแพร่ระบาด และการให้โอกาสแก่ผู้เสพยาผ่านกระบวนการบำบัดรักษาด้วยหลักการผู้เสพคือผู้ป่วย เพื่อให้ผู้เสพสามารถกลับมาเป็นส่วนหนึ่งของสังคมได้อย่างมีคุณค่า พิธีมอบโล่ประกาศเกียรติคุณในวันนี้ ถือเป็นความร่วมมืออันดีระหว่างสำนักงาน ป.ป.ส. และมูลนิธิ พล.ต.อ.เภา สารสิน ที่ดำเนินงานอย่างต่อเนื่อง มีวัตถุประสงค์สำคัญเพื่อยกย่องเชิดชูเกียรติและเป็นขวัญกำลังใจแก่บุคคลองค์กรผู้ปฏิบัติหน้าที่ ที่ได้แสดงให้เห็นถึงความทุ่มเทและเสียสละอย่างแท้จริง ขอชื่นชมและแสดงความยินดีกับบุคคลและองค์กรทุกท่านที่ได้รับโล่ประกาศเกียรติคุณ รางวัลนี้ ไม่ใช่เป็นเพียงเครื่องแสดงความสำเร็จ แต่ยังเป็นเครื่องยืนยันเจตนารมณ์ อันแน่วแน่ความเสียสละอันสูงส่งและผลงานเป็นรูปธรรมที่ทุกท่านได้อุทิศตนปฏิบัติหน้าที่เพื่อปกป้องสังคมไทยปลอดภัยจากยาเสพติด อันจะนำมาซึ่งความมั่นคงของประเทศชาติและความผาสุกของประชาชน ขอให้ทุกท่านภาคภูมิใจในเกียรติยศอันที่ได้รับในครั้งนี้และมุ่งมั่นรักษาคุณงามความดีดำรงตนเป็นแบบอย่างที่ดีงาม เพื่อร่วมกันสร้างความประเทศไทยให้ปลอดภัยจากยาเสพติดอย่างยั่งยืนสืบไป
ทั้งนี้ โล่ประกาศเกียรติคุณบุคคลและองค์กรที่มีผลงานยอดเยี่ยมและดีเด่นในการป้องกันและแก้ไขปัญหายาเสพติด ประจำปี 2568  ประกอบด้วย  1.โล่ประกาศเกียรติคุณบุคคลและองค์กร ซึ่งได้รับเงินรางวัลจากมูลนิธิ พล.ต.อ.เภา สารสิน จำนวน 5 ราย  2.โล่ประกาศเกียรติคุณบุคคลและองค์กรที่มีผลงานระดับยอดเยี่ยม จำนวน 11 ราย  3.โล่ประกาศเกียรติคุณบุคคลและองค์กรที่มีผลงานระดับดีเด่น จำนวน 152 ราย อาทิ เจ้าคณะภาค 1 วัดหงส์รัตนารามราชวรวิหาร ได้รับโล่ดีเด่นด้านการบำบัดรักษายาเสพติด ศุลกากรนิวซีแลนด์ร่วมกับตำรวจนิวซีแลนด์ ได้รับโล่ดีเด่นด้านความร่วมมือระหว่างประเทศ เครือข่ายกองทุนแม่ของแผ่นดิน ผู้มีอิทธิพลบนสื่อฯ ได้รับโล่ด้านป้องกันยาเสพติด รวมทั้งประชาชนทั่วไปและหน่วยงานหลายภาคส่วน 4. โล่เชิดชูเกียรติผู้เสียชีวิต จำนวน 14 ราย และ 5.โล่เชิดชูเกียรติผู้ได้รับบาดเจ็บ จำนวน 33 ราย
/////

ที่มา : https://www.thaigov.go.th/news/contents/details/97926