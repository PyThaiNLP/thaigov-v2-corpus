รัฐบาลไทย-ข่าวทำเนียบรัฐบาล-กรมทางหลวงชนบท เดินหน้าขยาย 4 เลน ถนนสาย ชบ.3023 เชื่อมพานทอง - บ้านบึง จังหวัดชลบุรี คืบหน้ากว่า 69% คาดเปิดใช้ต้นปี 2569 

วันอังคารที่ 29 กรกฎาคม 2568
กรมทางหลวงชนบท เดินหน้าขยาย 4 เลน ถนนสาย ชบ.3023 เชื่อมพานทอง - บ้านบึง จังหวัดชลบุรี คืบหน้ากว่า 69% คาดเปิดใช้ต้นปี 2569
....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เผยโครงการก่อสร้างถนนสาย ชบ.3023 แยก ทล.315 - บ้านหนองปลาไหล อำเภอพานทอง และบ้านบึง จังหวัดชลบุรี มีความคืบหน้ากว่าร้อยละ 69 คาดว่าแล้วเสร็จในช่วงต้นปี 2569 และสามารถเปิดให้ประชาชนใช้สัญจรได้ โครงการฯ จะมีส่วนสำคัญในการเชื่อมโยงโครงข่ายโลจิสติกส์ การคมนาคมขนส่งสินค้าในพื้นที่ภาคตะวันออกให้มีความสมบูรณ์มากยิ่งขึ้น ยกระดับมาตรฐานความสะดวก รวดเร็ว ปลอดภัยในการเดินทาง รวมทั้งยังช่วยแก้ไขปัญหาการจราจรติดขัดบริเวณคอขวดเดิมให้มีความคล่องตัวเพิ่มขึ้น เนื่องจากถนนสายนี้เป็นสายหลักที่ประชาชนใช้สัญจรจากอำเภอ    บ้านบึงไปยังอำเภอพานทอง หรือเชื่อมไปยังทางหลวงพิเศษหมายเลข 7 ผ่าน ทล.315 และเป็นเส้นทางที่เชื่อมระหว่างแหล่งอุตสาหกรรมในพื้นที่ จึงทำให้มีปริมาณการจราจรต่อวันเป็นจำนวนมาก
โครงการฯ มีระยะทาง 12.242 กิโลเมตร ตั้งแต่ กม. ที่ 0+000 (บริเวณแยก ทล.315 กม. ที่ 14+600) - 12+242 (บริเวณถนนวิฑูรย์ดำริ บ้านหนองปลาไหล) แบ่งเป็น ถนนผิวจราจรคอนกรีตเสริมเหล็ก ระยะทาง 9.200 กิโลเมตร ตั้งแต่ กม. ที่ 0+000 - 9+200 ความกว้างผิวทาง 14 เมตร ขนาด 4 ช่องจราจร ไหล่ทางกว้างข้างละ 2 - 3 เมตร ทางเท้ากว้างข้างละ 3.40 - 3.70 เมตร และถนนผิวจราจรแอสฟัลท์ติกคอนกรีต ระยะทาง 3.042 กิโลเมตร ตั้งแต่ กม. ที่ 9+200 - 12+242 ความกว้างผิวทาง 13 - 14 เมตร ขนาด 4 ช่องจราจร ไหล่ทางกว้างข้างละ 1 - 2.50 เมตร และทางเท้ากว้างข้างละ 2.90 - 3.70 เมตร รวมทั้งก่อสร้างสะพานใหม่ทดแทนสะพานเดิม 3 แห่ง ปรับปรุงขยายสะพานเดิม 1 แห่ง พร้อมติดตั้งระบบระบายน้ำ ไฟฟ้าแสงสว่าง และสิ่งอำนวยความปลอดภัย ใช้งบประมาณ 879.800 ล้านบาท
ส่วนการอำนวยความสะดวกและปลอดภัยระหว่างการก่อสร้าง ได้ติดตั้งป้ายเตือน สัญญาณไฟกะพริบ สัญญาณไฟฟ้าส่องสว่าง และอุปกรณ์อำนวยความปลอดภัยตลอดแนวโครงการ เพื่อแจ้งเตือนประชาชนผู้ใช้รถใช้ถนนให้ขับขี่ยานพาหนะด้วยความระมัดระวัง รวมทั้งการรดน้ำบริเวณโครงการก่อสร้าง เพื่อลดมลพิษ จากฝุ่นละอองขนาดเล็ก PM 2.5 ช่วยบรรเทาปัญหาที่อาจส่งผลต่อสุขภาพของประชาชนผู้อาศัยใกล้เคียงพื้นที่ก่อสร้างและประชาชนผู้สัญจรผ่านบริเวณดังกล่าวด้วย

ที่มา : https://www.thaigov.go.th/news/contents/details/98983