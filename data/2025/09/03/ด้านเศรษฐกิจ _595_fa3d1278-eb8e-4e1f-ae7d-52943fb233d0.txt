รัฐบาลไทย-ข่าวทำเนียบรัฐบาล-กรมทางหลวงชนบท ร่วมกับสมาคมทางหลวงแห่งประเทศไทย จัดประชุมวิชาการนานาชาติ “Towards Holistic Roads and Beyond” 

วันอังคารที่ 26 สิงหาคม 2568
กรมทางหลวงชนบท ร่วมกับสมาคมทางหลวงแห่งประเทศไทย จัดประชุมวิชาการนานาชาติ “Towards Holistic Roads and Beyond”
....
นายชยธรรม์ พรหมศร ปลัดกระทรวงคมนาคม เปิดเผยว่า วันที่ 4 - 5 กันยายน 2568  กระทรวงคมนาคม โดยกรมทางหลวงชนบท (ทช.) กำหนดจัดการประชุมวิชาการนานาชาติ (International Symposium) ภายใต้หัวข้อ “Towards Holistic Roads and Beyond” เป็นความร่วมมือระหว่าง ทช. และสมาคมทางหลวงแห่งประเทศไทย เพื่อเปิดเวทีแลกเปลี่ยนความรู้และประสบการณ์ด้านการพัฒนาโครงสร้างพื้นฐานคมนาคมของประเทศอย่างรอบด้าน ได้รับเกียรติจากผู้เชี่ยวชาญ นักวิชาการ และผู้ปฏิบัติงานจากนานาประเทศ อาทิ สหรัฐอเมริกา อิตาลี เดนมาร์ก ออสเตรเลีย ญี่ปุ่น ร่วมถ่ายทอดองค์ความรู้ จึงขอเชิญหน่วยงานภาครัฐ เอกชน นิสิต นักศึกษา และประชาชนที่สนใจเข้าร่วมงานดังกล่าวโดยไม่เสียค่าใช้จ่าย
นายมนตรี เดชาสกุลสม อธิบดี ทช. และนายกสมาคมทางหลวงแห่งประเทศไทย กล่าวว่า ภายในงานมีกิจกรรมที่น่าสนใจ เช่น การปาฐกถาพิเศษ กิจกรรม Workshop จากวิทยากรผู้เชี่ยวชาญ นักวิชาการ และผู้ปฏิบัติงานด้านโครงสร้างพื้นฐานการคมนาคมทั้งชาวไทยและต่างประเทศ การจัดนิทรรศการถ่ายทอดองค์ความรู้ และการเสวนาแลกเปลี่ยนประสบการณ์ในประเด็นต่าง ๆ อาทิ ปาฐกถาพิเศษจากผู้แทนธนาคารโลก (World Bank) หัวข้อ “Output and Performance-Based Roads Contract (OPBRC) : Recent Experience from World Bank Projects in East Asia and Pacific” กิจกรรม Workshop ในประเด็น “State-of-the-art Technology” “Innovative Construction” “Intelligent Asset Management” และ “Safer and Smarter Infrastructure”
ผู้ที่สนใจสามารถเข้าร่วมงานได้ในวันที่ 4 - 5 กันยายน 2568 ตั้งแต่เวลา 08.00 น. ณ ทช. ถนนพหลโยธิน เขตบางเขน กรุงเทพฯ หรือผ่านระบบออนไลน์ ZOOM ติดตามข้อมูลข่าวสาร รายละเอียดการจัดงานได้บนเว็บไซต์ https://drr.go.th/ และสื่อออนไลน์ช่องทางต่าง ๆ ของ ทช. หรือ โทร. 0 2551 5716 กลุ่มความร่วมมือระหว่างประเทศ กองแผนงาน ทช.

ที่มา : https://www.thaigov.go.th/news/contents/details/100123