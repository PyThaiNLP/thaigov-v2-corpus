รัฐบาลไทย-ข่าวทำเนียบรัฐบาล-‘รมต.นร. สุชาติ’  รับข้อเสนอจากกรรมาธิการวุฒิสภา หารือแนวทางแก้ปัญหาการถือหุ้นของต่างชาติในธุรกิจไทย พร้อมพิจารณาแนวทางเพิ่มความโปร่งใสในการบริหารทรัพย์สินวัด 

วันพุธที่ 30 กรกฎาคม 2568
30/07/2568
พิมพ์
‘รมต.นร. สุชาติ’  รับข้อเสนอจากกรรมาธิการวุฒิสภา หารือแนวทางแก้ปัญหาการถือหุ้นของต่างชาติในธุรกิจไทย พร้อมพิจารณาแนวทางเพิ่มความโปร่งใสในการบริหารทรัพย์สินวัด
ศึกษาแนวทางปฏิบัติและดำเนินงานให้เป็นรูปธรรมต่อไป
วันนี้ (30 กรกฎาคม 2568) เวลา 10.00 น. ณ ห้องประชุม 302 ตึกบัญชาการ 1 ทำเนียบรัฐบาล นายสุชาติ ตันเจริญ รัฐมนตรีประจำสำนักนายกรัฐมนตรีได้รับการเข้าเยี่ยมจากคณะกรรมาธิการการพาณิชย์และการอุตสาหกรรม วุฒิสภา ประกอบด้วยนายเอกชัย เรืองรัตน์ รองประธานคณะกรรมาธิการ คนที่หนึ่ง นายสหพันธ์ รุ่งโรจนพณิชย์ รองประธานคณะกรรมาธิการคนที่ห้า  นายปิยพัฒน์ สุภาวรรณ ที่ปรึกษาคณะกรรมาธิการ และคณะ ได้เข้าพบและขอหารือ 2 ประเด็นได้แก่
1. ข้อกังวลของนักลงทุนต่างชาติ เกี่ยวกับหลักเกณฑ์การจำกัดการถือหุ้นของชาวต่างชาติไว้ไม่เกิน
49% ของทุนจดทะเบียนในหลายประเภทธุรกิจ โดยให้ คนไทยถือหุ้นอย่างน้อย 51% หรือมากกว่า ซึ่งนำไปสู่ปัญหา นอมินี (Nominee) ในการนี้รมต. ขอความร่วมมือคณะฯ ทำการศึกษาหาแนวทางในการแก้ปัญหาและ ข้อกังวลดังกล่าว
2. แนวทางการแก้ไขวิกฤติศรัทธาในพระพุทธศาสนา รวมไปถึงแนวทางการบริหารจัดการทรัพย์สินของวัดและทรัพย์สินของพระสงฆ์ เพื่อนำไปสู่การฟื้นฟูศรัทธาและความเชื่อมั่นของประชาชน เช่น
- โดยคณะฯ เสนอให้มีการเปิดบัญชีเงินฝากธนาคารแบบแยกบัญชีพระสงฆ์กับบัญชีวัดให้ชัดเจน (ธนาคารพระพุทธศาสนา) โดยใช้ธนาคารที่รัฐกำกับดูแล เช่น ธนาคารออมสิน ธนาคารกรุงไทย เพิ่มช่องทางบริการ (Feature) โดย รมต. สั่งการให้ผู้ทรงคุณวุฒิพิเศษประจำสำนักนายกรัฐมนตรี (นายภูมินทร ปลั่งสมบัติ) ผสานความร่วมมือกับกระทรวงการคลังและธนาคารพาณิชย์ที่รัฐกำกับดูแล ศึกษาออกแบบความเหมาะสมในการดำเนินการ ร่วมกับสำนักงานพระพุทธศาสนาแห่งชาติต่อไป
- เสนอให้มีการรวบรวมและจัดทำข้อมูลเกี่ยวกับวัด (Big Dada) ประกอบด้วย ข้อมูลวัด ข้อมูลพระสงฆ์ ข้อมูลทรัพย์สินของวัด เป็นต้น เพื่อเป็นฐานข้อมูลในการบริหารจัดการและการให้ความช่วยเหลือวัด ที่ขาดแคลน อีกทั้ง ยังสามารถให้ประชาชนเข้าถึงข้อมูลที่จำเป็นเกี่ยวกับศาสนสถาน เพื่อสร้างความศรัทธาของประชาชน อีกทั้งยังสามารถใช้เป็นฐานข้อมูลสำคัญสำหรับการปฏิรูปศาสนสถานในระยะยาว
นายสุชาติ ตันเจริญ รัฐมนตรีประจำสำนักนายกรัฐมนตรี ได้กล่าวขอบคุณคณะกรรมาธิการที่ให้ความสำคัญกับประเด็นดังกล่าว และยืนยันว่าจะประสานหน่วยงานที่เกี่ยวข้องโดยเฉพาะสำนักงานพระพุทธศาสนาแห่งชาติ และหน่วยงานด้านเศรษฐกิจเพื่อร่วมกันศึกษาแนวทางปฏิบัติและดำเนินงานให้เป็นรูปธรรมต่อไป

ที่มา : https://www.thaigov.go.th/news/contents/details/99081