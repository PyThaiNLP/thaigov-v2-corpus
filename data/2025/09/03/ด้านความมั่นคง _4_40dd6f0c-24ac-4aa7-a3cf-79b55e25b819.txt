รัฐบาลไทย-ข่าวทำเนียบรัฐบาล-"อรรษิษฐ์ สัมพันธรัตน์" ปลัด มท. ประชุมผู้ตรวจราชการ มท. ย้ำ ตรวจราชการโดยมุ่งผลสัมฤทธิ์ตามตัวชี้วัดอย่างมีประสิทธิภาพ กำชับการขับเคลื่อนงานตามนโยบายรัฐบาลให้ลงสู่ฐานรากอย่างเป็นรู

วันอังคารที่ 24 มิถุนายน 2568
24/06/2568
พิมพ์
"อรรษิษฐ์ สัมพันธรัตน์" ปลัด มท. ประชุมผู้ตรวจราชการ มท. ย้ำ ตรวจราชการโดยมุ่งผลสัมฤทธิ์ตามตัวชี้วัดอย่างมีประสิทธิภาพ กำชับการขับเคลื่อนงานตามนโยบายรัฐบาลให้ลงสู่ฐานรากอย่างเป็นรู
"อรรษิษฐ์ สัมพันธรัตน์" ปลัด มท. ประชุมผู้ตรวจราชการ มท. ย้ำ ตรวจราชการโดยมุ่งผลสัมฤทธิ์ตามตัวชี้วัดอย่างมีประสิทธิภาพ กำชับการขับเคลื่อนงานตามนโยบายรัฐบาลให้ลงสู่ฐานรากอย่างเป็นรูปธรรมต่อเนื่องและยั่งยืน
วันนี้ (24 มิ.ย. 68) เวลา 10.00 น. นายอรรษิษฐ์ สัมพันธรัตน์ ปลัดกระทรวงมหาดไทย เป็นประธานการประชุมผู้ตรวจราชการกระทรวงและผู้ตรวจราชการกรมในสังกัดกระทรวงมหาดไทย ณ ห้องประชุมสำนักตรวจราชการและเรื่องราวร้องทุกข์ อาคารดำรงราชานุภาพ กระทรวงมหาดไทย โดยมี นายณัฐวัสส์ วิริยานภาภรณ์ หัวหน้าผู้ตรวจราชการกระทรวงมหาดไทย นายสมบัติ ไตรศักดิ์ นายทศพล เผื่อนอุดม นายศรัณย์ศักด์ ศรีเครือเนตร ผู้ตรวจราชการกระทรวงมหาดไทย พร้อมด้วยผู้ตรวจราชการกรม และเจ้าหน้าที่ที่เกี่ยวข้องร่วมประชุม
นายอรรษิษฐ์ สัมพันธรัตน์ กล่าวว่า การตรวจราชการของท่านผู้ตรวจราชการกระทรวงมหาดไทยและผู้ตรวจราชการกรมในสังกัดเป็นกระบวนการทำงานที่มีความสำคัญอย่างยิ่ง ซึ่งต้องมุ่งการตรวจราชการแบบบูรณาการโดยมุ่งผลสัมฤทธิ์ของการปฏิบัติงานที่เกิดมรรคผลเป็นรูปธรรม พร้อมทั้งกำชับการปฏิบัติงานของส่วนราชการในสังกัดกระทรวงมหาดไทยในพื้นที่จังหวัด/อำเภอ ให้ทุกกลไกมหาดไทยขับเคลื่อนงานตามนโยบายรัฐบาลให้เกิดผลเป็นรูปธรรมอย่างเข้มข้นต่อเนื่อง โดยกำหนดเป็นตัวชี้วัดตั้งแต่ผู้ปฏิบัติ ผู้กำกับงาน ผู้บริหารทั้งระดับอำเภอ ระดับจังหวัด รวมถึงต้องเป็นตัวชี้วัดของผู้ตรวจราชการด้วย เพื่อให้การขับเคลื่อนงานเป็นไปในทิศทางเดียวกันตามนโยบายรัฐบาลและเกิดผลงานลงสู่พี่น้องประชาชนฐานรากอย่างแท้จริง
“ขอให้เร่งกำชับทุกพื้นที่ติดตามการดำเนินการป้องกันปราบปรามและแก้ไขปัญหายาเสพติดอย่างเร่งด่วนตามมาตรการ Seal Stop Safe ของรัฐบาลควบคู่มาตรการ Quick Win ครอบคลุมทั้งป้องกัน ปราบปราม บำบัดรักษา และฟื้นฟูสภาพทางสังคม ของกระทรวงมหาดไทย รวมทั้งกำหนดตัวชี้วัดในการดำเนินโครงการกองทุนแม่ของแผ่นดินให้มีความชัดเจนและเกิดการปฏิบัติที่เป็นรูปธรรม ทั้งพัฒนากร พัฒนาการอำเภอ ปลัดอำเภอ นายอำเภอ ผู้ตรวจราชการกรม และผู้ตรวจราชการกระทรวง โดยย้ำ หมู่บ้านที่เข้าร่วมโครงการกองทุนแม่ของแผ่นดินต้องไม่มียาเสพติด นอกจากนี้ ต้องกำชับการดูแลความปลอดภัยของประชาชนในพื้นที่จังหวัดชายแดนไทย-กัมพูชา เป็นสิ่งที่สำคัญที่สุดตามแนวทาง “พิทักษ์พื้นที่ส่วนหลัง” และข้อสั่งการนายกรัฐมนตรี” นายอรรษิษฐ์ กล่าว
นายอรรษิษฐ์ สัมพันธรัตน์ กล่าวเพิ่มเติมว่า ให้ผู้ตรวจราชการกระทรวงและผู้ตรวจราชการกรมได้กำหนดแผนการตรวจราชการในเรื่องการดำเนินโครงการสร้างเสริมสุขภาพเชิงรุก เพื่อลดภาวะคลอดก่อนกำหนด กระทรวงมหาดไทย ภายใต้โครงการเครือข่ายสุขภาพมารดาเเละทารกเพื่อครอบครัวไทยในพระราชูปถัมภ์ สมเด็จพระบรมโอรสาธิราชฯ สยามมกุฎราชกุมาร เพิ่มเติมจากโครงการสัตว์ปลอดโรคคนปลอดภัยในพระดำริสมเด็จเจ้าฟ้าฯ กรมพระศรีสวางควัฒน วรขัตติยราชนารี และติดตามการดำเนินการตามแผนงานโครงการอันเนื่องมาจากพระราชดำริอย่างต่อเนื่อง เพื่อให้เป็นไปตามระยะเวลาที่กระทรวงมหาดไทยและสำนักงานคณะกรรมการพิเศษเพื่อประสานงานโครงการอันเนื่องมาจากพระราชดำริ (กปร.) ได้กำหนดแผนร่วมกันต่อไป
“ในด้านการตรวจติดตามการจัดการสาธารณภัย ต้องเน้นย้ำให้ทุกจังหวัดได้มีการจัดทำแผนป้องกันและบรรเทาสาธารณภัยและแผนเผชิญเหตุที่ครอบคลุมสาธารณภัยทุกประเภทตามรอบปีปฏิทิน ทั้งอุทกภัย ภัยหนาว PM 2.5 ภัยแล้ง อุทกภัย รวมถึงภัยที่อาจเกิดขึ้นในทุกขณะ เช่น อัคคีภัย วาตภัย ทั้งนี้ ต้องมีการประเมินและคาดการณ์สถานการณ์ภัยอย่างต่อเนื่อง โดยหากคาดว่าจะเกิดภัย จะต้องดูแลประชาชนให้มีความปลอดภัย และบริหารจัดการให้เป็นไปตามระเบียบกฎหมายที่เกี่ยวข้องอย่างมีประสิทธิภาพ” นายอรรษิษฐ์ กล่าวเพิ่มเติม

ที่มา : https://www.thaigov.go.th/news/contents/details/97766