รัฐบาลไทย-ข่าวทำเนียบรัฐบาล-“เดชอิศม์” นั่งหัวโต๊ะประชุมขับเคลื่อนนโยบาย "กรมส่งเสริมการปกครองท้องถิ่น-กรมที่ดิน" มุ่งเสริมสมรรถนะงานทั้งมิติกฎหมาย การกระจายอำนาจ และบริการประชาชน เพื่อประโยชน์สูงสุดของประชาช

วันพุธที่ 20 สิงหาคม 2568
20/08/2568
พิมพ์
“เดชอิศม์” นั่งหัวโต๊ะประชุมขับเคลื่อนนโยบาย "กรมส่งเสริมการปกครองท้องถิ่น-กรมที่ดิน" มุ่งเสริมสมรรถนะงานทั้งมิติกฎหมาย การกระจายอำนาจ และบริการประชาชน เพื่อประโยชน์สูงสุดของประชาช
“เดชอิศม์” นั่งหัวโต๊ะประชุมขับเคลื่อนนโยบาย "กรมส่งเสริมการปกครองท้องถิ่น-กรมที่ดิน" มุ่งเสริมสมรรถนะงานทั้งมิติกฎหมาย การกระจายอำนาจ และบริการประชาชน เพื่อประโยชน์สูงสุดของประชาชน
วันนี้ (20 ส.ค. 68) เวลา 10.00 น. นายเดชอิศม์ ขาวทอง รัฐมนตรีช่วยว่าการกระทรวงมหาดไทย เป็นประธานการประชุมเพื่อขับเคลื่อนนโยบายสำคัญตามภารกิจของส่วนราชการภายใต้การสั่งและปฏิบัติราชการของรัฐมนตรีช่วยว่าการกระทรวงมหาดไทย โดยมี นายสันติธร ยิ้มละมัย รองปลัดกระทรวงมหาดไทย หัวหน้ากลุ่มภารกิจด้านพัฒนาชุมชนและส่งเสริมการปกครองท้องถิ่น นายพรพจน์ เพ็ญพาส อธิบดีกรมที่ดิน ร้อยตำรวจโท ภพชนก ชลานุเคราะห์ อธิบดีกรมส่งเสริมการปกครองท้องถิ่น ข้าราชการ พนักงาน และเจ้าหน้าที่ที่เกี่ยวข้อง เข้าร่วมประชุม
นายเดชอิศม์ กล่าวว่า วันนี้เป็นการประชุมเพื่อขับเคลื่อนนโยบายสำคัญตามภารกิจของส่วนราชการภายใต้การสั่งและปฏิบัติราชการของรัฐมนตรีช่วยว่าการกระทรวงมหาดไทย ตามนโยบายของนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย ซึ่งตนได้รับมอบหมายให้กำกับดูแลกรมที่ดินและกรมส่งเสริมการปกครองท้องถิ่น โดยมีแนวทางในการกำกับงานของกรมในกำกับ 3 เรื่อง คือ 1. มองที่เรื่องคน คนต้องเป็นทีมเวิร์ค เป็นทีมเดียวกัน ทำงานแข่งกับเวลาอย่างรวดเร็ว ทันใจ แก้ปัญหาร่วมกันแบบองค์รวม 2. เรื่องของงบประมาณ หากต้องการขอรับการสนับสนุนขอให้ได้แจ้งโดยทันที เพื่อประโยชน์ของประชาชน 3. เรื่องกฎระเบียบต่าง ๆ ที่อาจส่งผลทำให้เป็นอุปสรรคต่อการทำงาน ก็ต้องมาหารือ และร่วมนำเสนอว่าจะปรับปรุงแก้ไขอย่างไรให้สามารถขับเคลื่อนงานได้อย่างมีประสิทธิภาพ
นายสันติธร กล่าวว่า ในวันนี้เป็นโอกาสอันดีที่ท่านรัฐมนตรีช่วยว่าการกระทรวงมหาดไทยได้มอบแนวทางการขับเคลื่อนงานตามนโยบายให้กับกรมในสังกัด เพื่อให้การทำงานบำบัดทุกข์ บำรุงสุขประชาชนเป็นไปอย่างมีประสิทธิภาพ ซึ่งในขณะนี้กรมที่ดินและกรมส่งเสริมการปกครองท้องถิ่นยกระดับการทำงานเพื่อการกำกับดูแลองค์กรปกครองส่วนท้องถิ่น และการบริการประชาชนให้ดีขึ้น ทั้งในมิติกฎหมาย การกระจายอำนาจ และอื่น ๆ โดยเฉพาะอย่างยิ่งนโยบาย Quick Win โดยมีระบบติดตามผลทุกเดือน
สำหรับภารกิจที่กรมส่งเสริมการปกครองส่วนท้องถิ่นดำเนินการขณะนี้มุ่งขับเคลื่อนด้านต่าง ๆ อาทิ การปรับปรุง/แก้ไข/ยกเลิกกฎหมาย ระเบียบ หนังสือเวียนที่เป็นอุปสรรคต่อการบริหารของ อปท. การส่งเสริมกิจกรรมของ อปท. เพื่อสร้างอัตลักษณ์ท้องถิ่น การจัดให้มีการประเมิน อปท. ต้นแบบในการบริการสาธารณะ และเมืองน่าอยู่อัจฉริยะ การยกร่างกฎหมายและระเบียบที่เกี่ยวข้อง และการเบิกจ่ายงบประมาณปีงบประมาณ พ.ศ. 2568
.
ในส่วนของกรมที่ดิน ได้ดำเนินงาน 4 แนวทางสำคัญ ได้แก่ 1. จัดการที่สาธารณประโยชน์ ป้องกันบุกรุก และจัดสรรที่ทำกินให้ประชาชนตามโครงการรัฐ 2. เร่งรัดออกโฉนดทั่วประเทศ โดยโครงการเดินสำรวจ เพื่อให้ประชาชนเข้าถึงสิทธิที่ดินได้ครบถ้วน 3. พัฒนาที่ดินดิจิทัล (e-Land Office) ให้จดทะเบียนสิทธิออนไลน์ได้ทั่วประเทศ ลดข้อจำกัดด้านเวลาและสถานที่ และ 4. ส่งเสริมการบริจาคที่ดินเพื่อสาธารณะ โดยยกเว้นค่าธรรมเนียม แต่ยังมีค่าใช้จ่ายการรังวัดซึ่งอาจให้องค์กรปกครองส่วนท้องถิ่นรับภาระได้

ที่มา : https://www.thaigov.go.th/news/contents/details/99933