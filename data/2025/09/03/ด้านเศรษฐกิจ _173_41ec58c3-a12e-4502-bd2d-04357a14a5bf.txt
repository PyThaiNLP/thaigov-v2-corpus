รัฐบาลไทย-ข่าวทำเนียบรัฐบาล-​ผู้ตรวจฯ วีรพงษ์ เปิดงาน “Special Economic Corridor Roadshow” เดินหน้ายกระดับอุตสาหกรรมเกษตรแปรรูปใน 4 เขตเศรษฐกิจพิเศษ

วันจันทร์ที่ 14 กรกฎาคม 2568
14/07/2568
พิมพ์
​ผู้ตรวจฯ วีรพงษ์ เปิดงาน “Special Economic Corridor Roadshow” เดินหน้ายกระดับอุตสาหกรรมเกษตรแปรรูปใน 4 เขตเศรษฐกิจพิเศษ
​ผู้ตรวจฯ วีรพงษ์ เปิดงาน “Special Economic Corridor Roadshow” เดินหน้ายกระดับอุตสาหกรรมเกษตรแปรรูปใน 4 เขตเศรษฐกิจพิเศษ
10 กรกฎาคม 2568 นายวีรพงษ์ เอี่ยมเจริญชัย ผู้ตรวจราชการกระทรวงอุตสาหกรรม เป็นประธาน เปิดงาน “Special Economic Corridor Roadshow” ซึ่งจัดขึ้นระหว่างวันที่ 10- 12 กรกฎาคม 2568 มีวัตถุประสงค์เพื่อเพิ่มขีดความสามารถในการแข่งขัน และสร้างมูลค่าเพิ่มให้แก่สินค้าและบริการในท้องถิ่น รวมทั้งเชื่อมโยงอุตสาหกรรมเกษตรแปรรูปและบริการในพื้นที่เขตเศรษฐกิจพิเศษใน 4 ภาคของประเทศไทย ได้แก่ 1) ระเบียงเศรษฐกิจพิเศษภาคตะวันออกเฉียงเหนือ (NeEC) 2) ระเบียงเศรษฐกิจพิเศษภาคกลาง-ตะวันตก (CWEC) 3) ระเบียงเศรษฐกิจพิเศษภาคใต้ (SEC) 4) ระเบียงเศรษฐกิจภาคเหนือ (NEC - Creative LANNA) โดยมี นายสงกรานต์ มูลวิจิตร อุตสาหกรรมจังหวัดเชียงใหม่ และเจ้าหน้าที่กระทรวงอุตสาหกรรมเข้าร่วม ณ ศูนย์การค้าอยุธยาซิตี้พาร์ค จังหวัดพระนครศรีอยุธยา
โครงการดังกล่าวดำเนินการโดยความร่วมมือจากหน่วยงานในสังกัดกระทรวงอุตสาหกรรม อาทิ สำนักงานอุตสาหกรรมจังหวัดเชียงใหม่พระนครศรีอยุธยา สุพรรณบุรี กาญจนบุรี นครปฐม และศูนย์ส่งเสริมอุตสาหกรรมภาค ที่ 8 โดยมุ่งเน้นการนำเทคโนโลยี นวัตกรรม และภูมิปัญญาท้องถิ่นมาประยุกต์ใช้ในการพัฒนาอย่างสร้างสรรค์ แก้ไขปัญหาและเสริมความแข็งแกร่งให้แก่เศรษฐกิจฐานราก โดยมีหัวใจสำคัญคือการเชื่อมโยงคลัสเตอร์อุตสาหกรรมท้องถิ่นเข้ากับอุตสาหกรรมเป้าหมายของประเทศ เพื่อสร้างชุมชนที่สามารถสร้างงาน สร้างรายได้ และยกระดับคุณภาพชีวิตของประชาชนได้อย่างยั่งยืน ซึ่งสอดคล้องกับนโยบายของกระทรวงอุตสาหกรรมที่มุ่งพัฒนาเศรษฐกิจฐานรากให้เติบโตเชื่อมโยงไปพร้อมกับอุตสาหกรรมเป้าหมายของประเทศ

ที่มา : https://www.thaigov.go.th/news/contents/details/98401