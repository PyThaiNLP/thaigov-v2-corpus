รัฐบาลไทย-ข่าวทำเนียบรัฐบาล-กระทรวงการท่องเที่ยวและกีฬาเดินหน้าขับเคลื่อนนโยบายท่องเที่ยวสู่เป้าหมายยั่งยืน

วันพุธที่ 27 สิงหาคม 2568
กระทรวงการท่องเที่ยวและกีฬาเดินหน้าขับเคลื่อนนโยบายท่องเที่ยวสู่เป้าหมายยั่งยืน
กระทรวงการท่องเที่ยวและกีฬาเดินหน้าขับเคลื่อนนโยบายท่องเที่ยวสู่เป้าหมายยั่งยืน
วันที่ 26 สิงหาคม 2568 เวลา 13.30 น. นางสาวนัทรียา ทวีวงศ์ ปลัดกระทรวงการท่องเที่ยวและกีฬา เป็นประธานการประชุมคณะกรรมการบริหารกองทุนเพื่อส่งเสริมการท่องเที่ยวไทย ครั้งที่ 6/2568 โดยมี นายบุญเสริม ขันแก้ว รองอธิบดีกรมการท่องเที่ยว และคณะกรรมการจากหน่วยงานที่เกี่ยวข้องเข้าร่วมอย่างพร้อมเพรียง ณ กระทรวงการท่องเที่ยวและกีฬา
ที่ประชุมได้พิจารณาและอนุมัติวาระสำคัญเพื่อขับเคลื่อนการท่องเที่ยวไทยให้เติบโตอย่างมีทิศทางและยั่งยืน ได้แก่
* แผนงบประมาณรายจ่ายประจำปีงบประมาณ พ.ศ. 2569 : เพื่อจัดสรรงบประมาณให้สอดคล้องกับนโยบายและเป้าหมายการพัฒนาการท่องเที่ยวของประเทศ
* แผนปฏิบัติการระยะยาว (3 - 5 ปี) และแผนปฏิบัติการประจำปีบัญชี พ.ศ. 2569 : เพื่อกำหนดกรอบการทำงานที่ชัดเจนและเป็นรูปธรรมในการใช้กองทุนเพื่อส่งเสริมการท่องเที่ยวอย่างมีประสิทธิภาพ
* ปฏิทินการประชุมคณะกรรมการฯ ประจำปี พ.ศ. 2569 : เพื่อให้การดำเนินงานเป็นไปอย่างต่อเนื่องและเป็นระบบ
ทั้งนี้เพื่อเดินหน้าและขับเคลื่อนการท่องเที่ยวอย่างเป็นระบบ การอนุมัติ การจัดทำแผนงบประมาณ และ แผนปฏิบัติการ ทั้งระยะสั้นและระยะยาว รวมถึง การกำหนดปฏิทินการประชุม ประจำปี 2569 ในครั้งนี้ ถือเป็นส่วนหนึ่งของความมุ่งมั่นของกระทรวงการท่องเที่ยวและกีฬา ในการใช้กลไกกองทุนเพื่อสนับสนุนการขับเคลื่อนนโยบายการท่องเที่ยวของประเทศอย่างมีประสิทธิภาพ และเป็นระบบมากยิ่งขึ้น ซึ่งจะช่วยให้การดำเนินงานเป็นไปอย่างต่อเนื่องและสอดคล้องกับเป้าหมายการพัฒนาอย่างยั่งยืนในระยะยาว

ที่มา : https://www.thaigov.go.th/news/contents/details/100181