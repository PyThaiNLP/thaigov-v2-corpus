รัฐบาลไทย-ข่าวทำเนียบรัฐบาล-พรก. ปราบโจรออนไลน์ ได้ผล 3 เดือน หลังบังคับใช้ สกัดความเสียหายได้กว่า 5,800 ล้านบาท พร้อมเดินหน้าปราบมิจฉาชีพต่อเนื่อง 

วันพฤหัสบดีที่ 24 กรกฎาคม 2568
24/07/2568
พิมพ์
พรก. ปราบโจรออนไลน์ ได้ผล 3 เดือน หลังบังคับใช้ สกัดความเสียหายได้กว่า 5,800 ล้านบาท พร้อมเดินหน้าปราบมิจฉาชีพต่อเนื่อง
พรก. ปราบโจรออนไลน์ ได้ผล 3 เดือน หลังบังคับใช้ สกัดความเสียหายได้กว่า 5,800 ล้านบาท พร้อมเดินหน้าปราบมิจฉาชีพต่อเนื่อง
วันนี้ (24 กรกฎาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยความคืบหน้าการบังคับใช้พระราชกำหนดมาตรการป้องกันและปราบปรามอาชญากรรมทางเทคโนโลยี (ฉบับที่ 2) พ.ศ. 2568 ในช่วงระยะเวลา 3 เดือน ระหว่างวันที่ 14 เมษายน – 20 กรกฎาคม 2568 สามารถยับยั้งความเสียหายที่เกิดจากการหลอกลวงทางออนไลน์ได้แล้วกว่า 5,895 ล้านบาท ถือเป็นความคืบหน้าที่สำคัญในการขับเคลื่อนนโยบายความมั่นคงปลอดภัยในโลกดิจิทัลของรัฐบาล
โดย ศูนย์ปฏิบัติการเพื่อป้องกันและปราบปรามอาชญากรรมทางเทคโนโลยี (ศปอท.) ดำเนินการปิดกั้นเว็บพนันออนไลน์แล้วจำนวน 19,676 URLs และแพลตฟอร์มหลอกลวงอีก 14,143 URLs พร้อมระงับบัญชีธนาคารที่เชื่อมโยงกับการกระทำผิด 181,989 บัญชี และสามารถจัดการคดีอาชญากรรมออนไลน์ได้แล้วกว่า 88,995 คดี สะท้อนถึงการบังคับใช้กฎหมายที่มีประสิทธิภาพและรวดเร็ว
ขณะเดียวกัน กระทรวงดิจิทัลเพื่อเศรษฐกิจและสังคม (ดีอี) ได้นำเทคโนโลยีปัญญาประดิษฐ์ (AI) เข้ามาใช้ในกระบวนการคัดกรองเว็บไซต์ผิดกฎหมาย ช่วยลดขั้นตอนการดำเนินงานลงได้ถึง 5 วันทำการ โดย AI สามารถทำงานเทียบเท่ากับเจ้าหน้าที่จำนวนถึง 94 คน และคาดว่าจะสามารถเพิ่มจำนวน URL ที่ถูกสั่งปิดได้เฉลี่ยถึงวันละ 175 URL หรือคิดเป็นอัตราการเพิ่มขึ้นร้อยละ 70.7 ภายในปี 2568
การดำเนินงานทั้งหมดเป็นผลจากการบูรณาการข้อมูลและความร่วมมือจากหลายหน่วยงานหลัก ได้แก่ สำนักงานตำรวจแห่งชาติ (ตร.) ธนาคารแห่งประเทศไทย (ธปท.) สำนักงานป้องกันและปราบปรามการฟอกเงิน (ปปง.) กรมสอบสวนคดีพิเศษ (ดีเอสไอ) สำนักงานคณะกรรมการกำกับหลักทรัพย์และตลาดหลักทรัพย์ (ก.ล.ต.) สำนักงานคณะกรรมการการรักษาความมั่นคงปลอดภัยไซเบอร์แห่งชาติ (สกมช.) และสมาคมโทรคมนาคมแห่งประเทศไทย ในพระบรมราชูปถัมภ์ ซึ่งได้ร่วมมือกันอย่างใกล้ชิดเพื่อให้การป้องกันและปราบปรามอาชญากรรมทางเทคโนโลยีเกิดผลเป็นรูปธรรมอย่างยั่งยืน
“รัฐบาลขอยืนยันความมุ่งมั่นในการปกป้องประชาชนจากภัยออนไลน์ทุกรูปแบบ พร้อมเร่งเยียวยาความเสียหายแก่ผู้ที่ตกเป็นเหยื่ออย่างเป็นธรรม โดยจะดำเนินการอย่างเข้มข้นและต่อเนื่อง เพื่อสร้างสังคมดิจิทัลที่มั่นคง ปลอดภัย และเชื่อถือได้สำหรับคนไทยทุกคน” นางสาว ศศิกานต์ กล่าว

ที่มา : https://www.thaigov.go.th/news/contents/details/98729