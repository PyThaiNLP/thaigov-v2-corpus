รัฐบาลไทย-ข่าวทำเนียบรัฐบาล-“จิรายุ” ยืนยันรัฐบาลเตรียมนำสื่อระดับโลกลงพื้นที่กองกำลังสุรนารี  จ.สุรินทร์ส่วนกรณี “ไมเคิล“ บอก “จบข่าว” 

วันอาทิตย์ที่ 17 สิงหาคม 2568
“จิรายุ” ยืนยันรัฐบาลเตรียมนำสื่อระดับโลกลงพื้นที่กองกำลังสุรนารี  จ.สุรินทร์ส่วนกรณี “ไมเคิล“ บอก “จบข่าว”
เหตุที่ชวนมาดูกับระเบิดที่เขมรวางในไทยตั้งแต่ศุกร์ที่แล้ว  เพราะบอกเป็น “สื่อประจำทำเนียบขาว”  ควรต้องให้เห็นอีกด้าน   วันนี้ โป๊ะแตกเป็นแค่ล๊อบบี้ยิส..รับจ็อบ..อวยเขมร  ขอบอก “จบข่าว” ไม่ต้องมาเหยียบแผ่นดินไทย
วันอาทิตย์ที่  17 สิงหาคม 2568 เวลา 15.15 น. นายจิรายุ ห่วงทรัพย์ คณะกรรมการศูนย์เฉพาะกิจบริหารสถานการณ์ชายแดนไทย–กัมพูชา (ศบ.ทก.) เปิดเผยว่า รัฐบาลเตรียมนำสื่อมวลชนระดับโลกลงพื้นที่กองกำลังสุรนารี จังหวัดสุรินทร์ สัปดาห์หน้านี้ ในจุดที่ไทยถูกอาวุธหนักของกัมพูชาถล่ม อาทิ โรงพยาบาล โรงเรียนและพื้นที่พลเรือน
จากนั้น จะเชิญสื่อมวลชนระดับโลก ไปยังพื้นที่ที่รวบรวมกับระเบิดที่เจ้าหน้าที่เก็บกู้ได้โดย TMAC  ก่อนจะให้ชมการปฎิบัติการทำลายวัตถุระเบิดที่ตกค้างจากการ รุกล้ำอธิปไตยไทย
ส่วนกรณีสำนักข่าวของกัมพูชา รายงานข่าวของนายไมเคิล อัลฟาโร ชาวสหรัฐ ฯ ที่ไลฟ์สด ชายแดนกัมพูชา -ไทย ด้วยการเซ็ตฉากและกล่าวอ้างว่า  ตนเองเป็นสื่อมวลชนประจำทำเนียบขาวของประเทศสหรัฐอเมริกา ตั้งแต่คืนวันพฤหัสบดีที่ผ่านมา และกล่าวหาประเทศไทย ด้วยถ้อยคำรุนแรงและใส่ร้ายป้ายสีไทยด้านเดียว
“สัปดาห์ที่แล้วอยากเชิญนายไมเคิลฯ  ที่กล่าวอ้างว่าเป็นนักข่าวประจำทำเนียบขาวอยากให้มาเห็นของจริงในฝั่งไทยที่โดนเขมรถล่มหนักแค่ไหน  นายไมเคิล ฯ มีการไลฟ์สดพูด โกหกใส่ร้ายป้ายสีไทยไปทั่วโลก และบอกว่าตนเองเป็นสื่อรัฐบาลสหรัฐ ฯ จะฟ้องประธานาธิบดีสหรัฐ ฯ  ซึ่งตนเห็นว่า  หากมาเห็นอีกมุมที่ประเทศไทยโดนกัมพูชาโจมตีทั้งโรงเรียน พื้นที่พลเรือนและโรงพยาบาล ก็เป็นประโยชน์หากเป็นนักข่าวประจำทำเนียบขาวจริง  แต่ขณะนี้ พบว่า นายไมเคิลฯ ไม่ได้เป็นนักข่าวประจำทำเนียบขาวจริง แถมยังแอบอ้างถึง ปธน.สหรัฐ ฯ วันนี้ตนจึงขอบอกว่า “จบข่าว” ไม่ต้องมาเหยียบแผ่นดินไทยต่อไป” นายจิรายุกล่าว

ที่มา : https://www.thaigov.go.th/news/contents/details/99790