รัฐบาลไทย-ข่าวทำเนียบรัฐบาล-สคร. กำกับใกล้ชิด รัฐวิสาหกิจเบิกจ่ายได้สูงกว่าเป้าหมายอย่างต่อเนื่อง

วันพุธที่ 25 มิถุนายน 2568
25/06/2568
พิมพ์
สคร. กำกับใกล้ชิด รัฐวิสาหกิจเบิกจ่ายได้สูงกว่าเป้าหมายอย่างต่อเนื่อง
การเบิกจ่ายงบลงทุนของรัฐวิสาหกิจที่อยู่ในการติดตามของ สคร. อย่างใกล้ชิด จำนวน 43 แห่ง นปี 2568 มีกรอบงบลงทุน จำนวน 253,994 ล้านบาท และมีผลการเบิกจ่ายสะสมจนถึงสิ้นเดือนพฤษภาคม 2568 จำนวน 121,387 ล้านบาท หรือคิดเป็นร้อยละ 109 ของแผนการเบิกจ่าย
นายธิบดี วัฒนกุล ผู้อำนวยการสำนักงานคณะกรรมการนโยบายรัฐวิสาหกิจ (สคร.) เปิดเผยว่า การเบิกจ่ายงบลงทุนของรัฐวิสาหกิจที่อยู่ในการติดตามของ สคร. อย่างใกล้ชิด จำนวน 43 แห่ง แบ่งออกเป็น 2 กลุ่ม ได้แก่ กลุ่มรัฐวิสาหกิจที่ใช้ปีบัญชีตามปีงบประมาณ (รัฐวิสาหกิจปีงบประมาณ) และกลุ่มรัฐวิสาหกิจที่ใช้ปีบัญชีตามปีปฏิทิน (รัฐวิสาหกิจปีปฏิทิน) โดยในปี 2568 มีกรอบงบลงทุน จำนวน 253,994 ล้านบาท และมีผลการเบิกจ่ายสะสมจนถึงสิ้นเดือนพฤษภาคม 2568 จำนวน 121,387 ล้านบาท หรือคิดเป็นร้อยละ 109 ของแผนการเบิกจ่าย ประกอบด้วยผลการเบิกจ่ายงบลงทุนของรัฐวิสาหกิจปีงบประมาณ (ตั้งแต่เดือนตุลาคม 2567 - เดือนพฤษภาคม 2568) 34 แห่ง จำนวน 76,674 ล้านบาท หรือคิดเป็นร้อยละ 101 ของแผนการเบิกจ่าย และรัฐวิสาหกิจปีปฏิทิน (ตั้งแต่เดือนมกราคม 2568 - เดือนพฤษภาคม 2568) 9 แห่ง จำนวน 44,713 ล้านบาท หรือคิดเป็นร้อยละ 125 ของแผนการเบิกจ่าย ทั้งนี้ รัฐวิสาหกิจปีงบประมาณที่เบิกจ่ายได้ไม่ต่ำกว่าร้อยละ 95 ของแผนการเบิกจ่ายและมีมูลค่าสูงสุด 3 อันดับแรก ได้แก่ การรถไฟแห่งประเทศไทย (รฟท.) การรถไฟฟ้าขนส่งมวลชนแห่งประเทศไทย (รฟม.) และการประปานครหลวง สำหรับรัฐวิสาหกิจปีปฏิทินที่เบิกจ่ายได้ไม่ต่ำกว่าร้อยละ 95 ของแผนการเบิกจ่ายและมีมูลค่าสูงสุด 3 อันดับแรก ได้แก่ การไฟฟ้าส่วนภูมิภาค การไฟฟ้าฝ่ายผลิตแห่งประเทศไทย และการไฟฟ้านครหลวง
ผลการเบิกจ่ายงบลงทุนของรัฐวิสาหกิจประจำปีบัญชี 2568
(ณ สิ้นเดือนพฤษภาคม 2568)
หน่วย : ล้านบาท
รัฐวิสาหกิจ    แผนการเบิกจ่าย    ผลการเบิกจ่าย    ผลการเบิกจ่าย/
แผนการเบิกจ่าย
ปีงบประมาณ (ต.ค. 67 – ก.ย. 68)
จำนวน 34 แห่ง (สะสม 8 เดือน)    75,962    76,674    ร้อยละ 101
ปีปฏิทิน (ม.ค. 68 – ธ.ค. 68)
จำนวน 9 แห่ง (สะสม 5 เดือน)    35,655    44,713    ร้อยละ 125
รวม 43 แห่ง    111,617    121,387    ร้อยละ 109
นางสาวปิยวรรณ ล่ามกิจจา ที่ปรึกษาด้านพัฒนารัฐวิสาหกิจ กล่าวเพิ่มเติมว่า ผลการเบิกจ่ายของรัฐวิสาหกิจ ณ เดือนพฤษภาคม 2568 มีมูลค่าสูงกว่าเป้าหมายถึง 9,770 ล้านบาท โดยโครงการลงทุนขนาดใหญ่ของรัฐวิสาหกิจที่สำคัญและสามารถเบิกจ่ายได้สูงกว่าแผน ได้แก่ โครงการรถไฟฟ้าสายสีม่วง ช่วงเตาปูน - ราษฎร์บูรณะ ของ รฟม. โครงการก่อสร้างรถไฟ สายเด่นชัย - เชียงราย - เชียงของ ของ รฟท. และโครงการก่อสร้างรถไฟ สายบ้านไผ่ - มหาสารคาม – ร้อยเอ็ด - มุกดาหาร - นครพนม ของ รฟท. ซึ่งเบิกจ่ายได้ร้อยละ 114 ร้อยละ 155 และร้อยละ 157 ตามลำดับ
นายธิบดี วัฒนกุล ผู้อำนวยการ สคร. กล่าวสรุปว่า ภาพรวมการเบิกจ่ายงบลงทุนของรัฐวิสาหกิจ ปีบัญชี 2568 ยังคงเป็นไปตามเป้าหมายการเบิกจ่ายที่สูงกว่าร้อยละ 95 ของแผนการลงทุน โดยรัฐวิสาหกิจส่วนใหญ่ได้เร่งรัดการเบิกจ่ายงบลงทุนส่งผลให้ในภาพรวมมีผลการเบิกจ่ายงบลงทุนกว่าหนึ่งแสนล้านบาท คิดเป็นร้อยละ 48 ของกรอบงบลงทุน ทั้งนี้ สคร. จะกำกับติดตามการเบิกจ่ายงบลงทุนของรัฐวิสาหกิจอย่างใกล้ชิด เพื่อให้การลงทุนของรัฐวิสาหกิจเป็นไปตามเป้าหมายของมติคณะรัฐมนตรี

ที่มา : https://www.thaigov.go.th/news/contents/details/97833