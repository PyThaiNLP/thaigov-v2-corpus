รัฐบาลไทย-ข่าวทำเนียบรัฐบาล-องคมนตรี ติดตามการพัฒนางาน โรงพยาบาลเบญจลักษ์เฉลิมพระเกียรติ ๘๐ พรรษา จังหวัดศรีสะเกษ

วันศุกร์ที่ 18 กรกฎาคม 2568
องคมนตรี ติดตามการพัฒนางาน โรงพยาบาลเบญจลักษ์เฉลิมพระเกียรติ ๘๐ พรรษา จังหวัดศรีสะเกษ
องคมนตรี ลงพื้นที่ตรวจเยี่ยมติดตามความก้าวหน้าการดำเนินงานของโรงพยาบาลเบญจลักษ์เฉลิมพระเกียรติ ๘๐ พรรษา จังหวัดศรีสะเกษ
มุ่งเพิ่มการเข้าถึงบริการของประชาชน ด้วยกลไกหน่วยแพทย์อาสามูลนิธิเทพรัตนเวชชานุกูล และเครือข่ายโรงพยาบาลสมเด็จพระยุพราช โรงพยาบาลชุมชนเฉลิมพระเกียรติและโรงพยาบาลชัยพัฒน์
วันนี้ (18 กรกฎาคม 2568) ณ โรงพยาบาลเบญจลักษ์เฉลิมพระเกียรติ ๘๐ พรรษา จังหวัดศรีสะเกษ นายแพทย์เกษม วัฒนชัย องคมนตรี ในฐานะรองประธานกรรมการมูลนิธิเทพรัตนเวชชานุกูล พร้อมด้วย แพทย์หญิงอุไรวรรณ จำนรรจ์สิริ สาธารณสุขนิเทศก์ เขตสุขภาพที่ 10 คณะผู้บริหาร และหน่วยงานที่เกี่ยวข้อง ติดตามความก้าวหน้า การพัฒนางานสำคัญของโรงพยาบาล พร้อมให้กำลังใจบุคลากรผู้ปฏิบัติงาน และมอบของเยี่ยมให้กับผู้ป่วยที่มารับบริการ
แพทย์หญิงอุไรวรรณ กล่าวว่า โรงพยาบาลเบญจลักษ์เฉลิมพระเกียรติ ๘๐ พรรษา เป็นโรงพยาบาลชุมชนขนาด 30 เตียง ที่มีการดำเนินงานตามแนวพระราชดำริของในหลวงรัชกาลที่ 9 เป็นโรงพยาบาลเศรษฐกิจพอเพียง และมุ่งสู่การพัฒนาเป็นรมณียสถาน โดยมีการดำเนินงานที่ช่วยเพิ่มการเข้าถึงบริการสุขภาพของประชาชน อาทิ การออกหน่วยแพทย์อาสามูลนิธิเทพรัตนเวชชานุกูล ช่วยให้ได้รับการตรวจคัดกรองและรักษาโดยแพทย์เฉพาะทาง ทั้งสาขาผิวหนัง มะเร็ง ระบบประสาท สมอง ไขสันหลัง ตา ไต เป็นต้น, โครงการรณรงค์คัดกรองมะเร็งลำไส้ใหญ่ ลำไส้ตรงด้วยการส่องกล้อง Colonoscopy ร่วมกับทีมเครือข่ายโรงพยาบาลสมเด็จพระยุพราช โรงพยาบาลชุมชนเฉลิมพระเกียรติ และโรงพยาบาลชัยพัฒน์ ทำให้ค้นพบผู้ป่วยมะเร็งตั้งแต่ระยะเริ่มต้นและส่งเข้ารับการรักษาได้ทันท่วงที
แพทย์หญิงอุไรวรรณกล่าวต่อว่า โรงพยาบาลยังจัดทำโครงการออกหน่วยแพทย์อาสามูลนิธิเทพรัตนเวชชานุกูล ถวายเป็นพระราชกุศล แด่สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เนื่องในวันคล้ายวันพระราชสมภพ ครบรอบ ๗๐ พรรษา วันที่ 2 เมษายน 2568 “โครงการส่งเสริม ป้องกันโรคไต รู้ค่าความเสี่ยงโรคไต” ในกลุ่มเป้าหมาย ได้แก่ พระสงฆ์ ผู้นำชุมชน อสม. และประชาชนอำเภอเบญจลักษ์ รวม 216 คน ช่วยให้ผู้ที่มีความเสื่อมของไตได้รับการติดตามการทำงานของไตครบ 3 เดือน และรักษาอย่างเหมาะสม ส่วนผู้ป่วยโรคไตเสื่อมระยะที่ 3 ได้รับการรักษาเพื่อชะลอการเสื่อมของไตในคลินิก CKD ร้อยละ 100 นอกจากนี้ ยังมีคลินิกชะลอไตเสื่อม คลินิกล้างไตทางช่องท้อง ที่มีผู้รับบริการทั้งในอำเภอเบญจลักษณ์และอำเภอใกล้เคียง รวม 47 ราย, โครงการใกล้บ้านใกล้ใจ : จิตเวชสัญจรออนทัวร์ ทุกวันศุกร์, บริการปรึกษาการแพทย์ทางไกลกับกรมการแพทย์ ทุกวันพุธ, คลินิกเบาหวานรักษาหาย ช่วยผู้ป่วยเข้าสู่ระยะโรคสงบ ร้อยละ 35 และหยุดยาได้ ร้อยละ 35
ทั้งนี้ โรงพยาบาลเบญจลักษ์เฉลิมพระเกียรติ ๘๐ พรรษา มีแผนที่จะพัฒนาการให้บริการทั้งผู้ป่วยนอกและผู้ป่วยใน ติดตั้งโซลาร์เซลระบบออนกริด และจัดทำเรือนตากสมุนไพรระบบอบแห้งพลังงานแสงอาทิตย์แบบเรือนกระจก ช่วยประหยัดพลังงานและรักษาสิ่งแวดล้อม รวมถึงจัดทำโครงการพาหมอไปหาประชาชน คัดกรองมะเร็งลำไส้ใหญ่ สำไส้ตรง ด้วยการส่องกล้อง Colonoscopy และผ่าตัดตาต้อกระจก ให้ผู้ป่วยได้เข้าถึงบริการที่มีคุณภาพมากยิ่งขึ้น
*********************************************** 18 กรกฎาคม 2568

ที่มา : https://www.thaigov.go.th/news/contents/details/98536