รัฐบาลไทย-ข่าวทำเนียบรัฐบาล-กสร. ขานรับนโยบาย “กระทรวงแรงงาน เพื่อโอกาสแรงงานไทย” เดินหน้าคุ้มครองแรงงานทุกกลุ่ม–เสริมศักยภาพเยาวชนสู่ตลาดงาน

วันพุธที่ 16 กรกฎาคม 2568
16/07/2568
พิมพ์
กสร. ขานรับนโยบาย “กระทรวงแรงงาน เพื่อโอกาสแรงงานไทย” เดินหน้าคุ้มครองแรงงานทุกกลุ่ม–เสริมศักยภาพเยาวชนสู่ตลาดงาน
กสร. ขานรับนโยบาย “กระทรวงแรงงาน เพื่อโอกาสแรงงานไทย” เดินหน้าคุ้มครองแรงงานทุกกลุ่ม–เสริมศักยภาพเยาวชนสู่ตลาดงาน
เรือเอก สาโรจน์ คมคาย อธิบดีกรมสวัสดิการและคุ้มครองแรงงาน (กสร.) เปิดเผยว่า กรมฯ พร้อมขานรับนโยบาย “กระทรวงแรงงาน เพื่อโอกาสแรงงานไทย” ของรัฐมนตรีว่าการกระทรวงแรงงาน นายพงศ์กวิน จึงรุ่งเรืองกิจ ที่มุ่งสร้างความเปลี่ยนแปลงในภาคแรงงานไทยอย่างรอบด้าน และพร้อมเดินหน้าสานต่อนโยบายดังกล่าว โดยเฉพาะในประเด็นการคุ้มครองแรงงานอย่างเท่าเทียม และการส่งเสริมเยาวชนให้สามารถทำงานระหว่างเรียน ซึ่งสอดคล้องกับภารกิจหลักของกรมฯ ที่ได้ดำเนินการมาอย่างต่อเนื่องในด้านการคุ้มครองแรงงาน โดยมุ่งเน้นการดำเนินงานเชิงรุกเพื่อให้แรงงานในทุกกลุ่ม ทั้งแรงงานในระบบ แรงงานนอกระบบ แรงงานในเรือประมงทะเล แรงงานหญิง แรงงานข้ามชาติ แรงงานเด็ก และกลุ่มเปราะบาง ได้รับการดูแลตามสิทธิที่พึงมีอย่างเท่าเทียม ไม่เลือกปฏิบัติพร้อมกันนี้ยังส่งเสริมให้แรงงานนอกระบบ ซึ่งรวมถึงผู้รับงานไปทำที่บ้าน แรงงานภาคเกษตร แรงงานแพลตฟอร์ม และลูกจ้างทำงานบ้าน เข้าถึงสิทธิประโยชน์และบริการของรัฐอย่างทั่วถึง ลดความเหลื่อมล้ำทางสังคม รวมถึงพัฒนากลไกด้านความปลอดภัยในการทำงาน เพื่อป้องกันและลดอุบัติเหตุจากการทำงานในทุกกลุ่มอาชีพ พร้อมทั้งส่งเสริมแรงงานสัมพันธ์เชิงสร้างสรรค์ โดยมุ่งเน้นการเสริมสร้างความเข้าใจผ่านกลไกทวิภาคีและไตรภาคี เพื่อลดปัญหาความขัดแย้งด้านแรงงาน ตลอดจนส่งเสริมการจัดสวัสดิการแรงงานนอกเหนือกฎหมายที่หลากหลาย สอดคล้องกับความต้องการของลูกจ้างและสถานการณ์ที่เปลี่ยนแปลง เพื่อนำไปสู่การมีคุณภาพชีวิตที่ดี และมีความสุขในการทำงานร่วมกัน
อธิบดี กสร. กล่าวต่อไปว่า สำหรับแนวคิด “Learn to Earn” ที่มุ่งสนับสนุนให้เยาวชนสามารถทำงานมีรายได้ระหว่างเรียน กรมฯ ได้ให้ความสำคัญกับการเตรียมความพร้อมให้เด็กและเยาวชนก่อนเข้าสู่ตลาดแรงงาน ทั้งในด้านความรู้เกี่ยวกับกฎหมายแรงงาน สิทธิในการทำงาน และการป้องกันตนเองจากการถูกละเมิดสิทธิแรงงานหรือการใช้แรงงานเด็กในรูปแบบที่เลวร้าย ด้วยบทบาทและภารกิจที่ชัดเจน กรมสวัสดิการและคุ้มครองแรงงานจึงพร้อมเป็นกลไกหลักในการผลักดันนโยบาย “กระทรวงแรงงาน เพื่อโอกาสแรงงานไทย” ให้เกิดผลอย่างเป็นรูปธรรม มุ่งสร้างความเป็นธรรมในสถานประกอบการ พัฒนาคุณภาพชีวิตแรงงานทุกกลุ่ม และเสริมสร้างอนาคตที่มั่นคงให้กับแรงงานไทยในยุคเศรษฐกิจใหม่

ที่มา : https://www.thaigov.go.th/news/contents/details/98443