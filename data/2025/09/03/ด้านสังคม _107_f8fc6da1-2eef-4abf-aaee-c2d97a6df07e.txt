รัฐบาลไทย-ข่าวทำเนียบรัฐบาล-สธ. เสริมแกร่งเครือข่ายราชทัณฑ์ปันสุขฯ ดูแลผู้ต้องขังทั่วประเทศให้ได้รับการรักษาพยาบาลที่เท่าเทียมและครอบคลุม “คืนคนสุขภาพดี สู่ สังคม”

วันจันทร์ที่ 21 กรกฎาคม 2568
สธ. เสริมแกร่งเครือข่ายราชทัณฑ์ปันสุขฯ ดูแลผู้ต้องขังทั่วประเทศให้ได้รับการรักษาพยาบาลที่เท่าเทียมและครอบคลุม “คืนคนสุขภาพดี สู่ สังคม”
กระทรวงสาธารณสุข จัดประชุมวิชาการแลกเปลี่ยนความรู้และเสริมสร้างเครือข่ายการจัดบริการสาธารณสุขสำหรับผู้ที่ถูกคุมขัง ที่มีผลงานดีเด่น ประจำปี พ.ศ. 2568
ร่วมเดินหน้าโครงการราชทัณฑ์ปันสุข ทำความ ดี เพื่อชาติ ศาสน์ กษัตริย์ เพื่อยกระดับการดูแลสุขภาพผู้ต้องขังให้ได้รับการรักษาพยาบาลเท่าเทียมกับบุคคลภายนอก มุ่งเป้าหมายสูงสุด “คืนคนสุขภาพดี สู่ สังคม”
วันนี้ (21 กรกฎาคม 2568) โรงแรมมารวยการ์เด้น กรุงเทพมหานคร พลอากาศเอกสุบิน ชิวปรีชา กรมวังผู้ใหญ่ ในพระองค์ 904 ร่วมเป็นเกียรติในพิธีเปิดการประชุมวิชาการแลกเปลี่ยนความรู้และเสริมสร้างเครือข่ายการจัดบริการสาธารณสุขสำหรับผู้ที่ถูกคุมขัง ที่มีผลงานดีเด่น ประจำปี พ.ศ. 2568 โดยมี นายแพทย์โอภาส การย์กวินพงศ์ ปลัดกระทรวงสาธารณสุข คณะผู้บริหารจากกระทรวงที่ร่วมดำเนินงาน โครงการราชทัณฑ์ปันสุข ทำความ ดี เพื่อชาติ ศาสน์ กษัตริย์ บุคลากรผู้รับผิดชอบงานพัฒนาระบบบริการสาธารณสุขสำหรับผู้ต้องขังในเรือนจำ และงานพัฒนาระบบบริการสาธารณสุขเด็กและเยาวชนในสถานพินิจและคุ้มครองเด็กและเยาวชน ศูนย์ฝึกและอบรมเด็กและเยาวชน จากสำนักงานสาธารณสุขจังหวัด โรงพยาบาลแม่ข่าย และหน่วยงานที่เกี่ยวข้อง ร่วมงานกว่า 400 คน
นายแพทย์โอภาส กล่าวว่า กระทรวงสาธารณสุข ร่วมกับกระทรวงยุติธรรม และสำนักงานหลักประกันสุขภาพแห่งชาติ ขับเคลื่อนงานพัฒนาระบบบริการสาธารณสุขสำหรับผู้ต้องขังในเรือนจำอย่างต่อเนื่อง เพื่อให้ผู้ถูกคุมขังได้รับการดูแลสุขภาพกาย สุขภาพจิต จากระบบสาธารณสุขของรัฐอย่างเป็นธรรมตามสิทธิของประชาชนไทย และต่อยอดสู่โครงการ “ราชทัณฑ์ปันสุข ทำความ ดี เพื่อชาติ ศาสน์ กษัตริย์” ยกระดับการดูแลสุขภาพผู้ต้องขังให้ได้รับการรักษาพยาบาลเท่าเทียมกับบุคคลภายนอก โดยจัดระบบบริการครอบคลุมการส่งเสริมสุขภาพ ป้องกัน รักษา ฟื้นฟู ปรับปรุงอนามัยสิ่งแวดล้อม จัดหาอุปกรณ์ทางการแพทย์สำหรับสถานพยาบาลในเรือนจำ/ทัณฑสถาน โรงพยาบาลราชทัณฑ์ รวมทั้งมีโรงพยาบาลแม่ข่าย เพื่อพัฒนาบุคลากรทางการแพทย์และอาสาสมัครสาธารณสุขเรือนจำ (อสรจ.) ให้สามารถดูแลและให้ความรู้ด้านสุขภาพอนามัยที่จำเป็นแก่ผู้ต้องขังในเรือนจำได้ รวมถึงขยายแนวทางการดูแลสุขภาพ ของเด็กและเยาวชนในสถานพินิจและคุ้มครองเด็กและเยาวชน และศูนย์ฝึกและอบรมเด็กและเยาวชนร่วมกับหน่วยงานที่เกี่ยวข้อง โดยมีเป้าหมายสำคัญ เพื่อ “คืนคนสุขภาพดี สู่ สังคม”
นายแพทย์โอภาสกล่าวต่อว่า ปัจจุบัน มีภาคีเครือข่ายราชทัณฑ์ปันสุขฯ ครอบคลุมทุกเขตสุขภาพ 76 จังหวัด รวม 76 เครือข่าย โดยมีโรงพยาบาลแม่ข่ายสังกัดสำนักงานปลัดกระทรวงสาธารณสุข 112 แห่ง เรือนจำ ทัณฑสถาน หรือสถานกักขังของกรมราชทัณฑ์ 143 แห่ง สถานพินิจและคุ้มครองเด็กและเยาวชนที่มีแรกรับ ศูนย์ฝึกและอบรมเด็กและเยาวชน ของกรมพินิจและคุ้มครองเด็กและเยาวชน 58 แห่ง และหน่วยงานอื่นๆ ร่วมกันพัฒนาระบบบริการสุขภาพที่เชื่อมโยง ทันสมัย สะดวกในการเข้าถึงบริการ เสริมสร้างพลังเครือข่ายให้เกิดความเข็มแข็ง นอกจากนี้ ยังจัดทำคู่มือแนวทางการดำเนินงานพัฒนาระบบบริการสุขภาพสำหรับผู้ต้องขังในเรือนจำสำหรับเด็กและเยาวชนในสถานพินิจและคุ้มครองเด็กและเยาวชน และ ศูนย์ฝึกและอบรมเด็กและเยาวชน สำหรับหน่วยงานที่เกี่ยวข้องนำไปเป็นแนวทางในการปฏิบัติงานด้วย
โดยการจัดการประชุมวิชาการแลกเปลี่ยนความรู้และเสริมสร้างเครือข่ายการจัดบริการสาธารณสุขสำหรับผู้ถูกคุมขังที่มีผลงานดีเด่น ประจำปี พ.ศ. 2568 ครั้งนี้ จัดขึ้นภายใต้แนวคิด “อดีต ปัจจุบัน อนาคต” ซึ่งนอกจากการประชุมทางวิชาการ ยังมีการมอบรางวัลผลงานวิชาการดีเด่น ประเภท Oral presentation 3 รางวัล และจัดแสดงโปสเตอร์ผลการดำเนินงาน 17 ผลงาน
************************************** 21กรกฎาคม 2568

ที่มา : https://www.thaigov.go.th/news/contents/details/98610