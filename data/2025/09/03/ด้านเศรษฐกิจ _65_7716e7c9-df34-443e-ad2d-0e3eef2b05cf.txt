รัฐบาลไทย-ข่าวทำเนียบรัฐบาล-ก.เกษตรฯ เปิดโครงการนำร่องการปลูกไผ่หนามเป็นรั้วธรรมชาติเสริมแนวคูกันช้าง เพื่อป้องกันช้างป่าบุกรุกเข้าพื้นที่ชุมชนและพื้นที่การเกษตรในพื้นที่จังหวัดสระแก้ว 

วันจันทร์ที่ 30 มิถุนายน 2568
ก.เกษตรฯ เปิดโครงการนำร่องการปลูกไผ่หนามเป็นรั้วธรรมชาติเสริมแนวคูกันช้าง เพื่อป้องกันช้างป่าบุกรุกเข้าพื้นที่ชุมชนและพื้นที่การเกษตรในพื้นที่จังหวัดสระแก้ว
ก.เกษตรฯ เปิดโครงการนำร่องการปลูกไผ่หนามเป็นรั้วธรรมชาติเสริมแนวคูกันช้าง เพื่อป้องกันช้างป่าบุกรุกเข้าพื้นที่ชุมชนและพื้นที่การเกษตรในพื้นที่จังหวัดสระแก้ว เฉลิมพระเกียรติสมเด็จพระนางเจ้าฯ พระบรมราชินี
นายกฤษ อุตตมะเวทิน ผู้ตรวจราชการกระทรวงเกษตรและสหกรณ์ ได้รับมอบหมายจาก นายอภัย สุทธิสังข์ รองปลัดกระทรวงเกษตรและสหกรณ์ ให้เป็นประธานพิธีเปิดโครงการนำร่องการปลูกไผ่หนามเป็นรั้วธรรมชาติ เสริมแนวคูกันช้าง เพื่อป้องกันช้างป่าบุกรุกเข้าพื้นที่ชุมชนและพื้นที่การเกษตร ภายใต้โครงการพัชรสุธาคชานุรักษ์ของกระทรวงเกษตรและสหกรณ์ เพื่อเฉลิมพระเกียรติสมเด็จพระนางเจ้าสุทิดา พัชรสุธาพิมลลักษณ พระบรมราชินี เนื่องในวันคล้ายวันพระราชสมภพ 3 มิถุนายน 2568 โดยมี เจ้าหน้าที่ในสังกัดกระทรวงเกษตรและสหกรณ์ และเจ้าหน้าที่หน่วยงานที่เกี่ยวข้อง เข้าร่วม ณ บริเวณสวนสมุนไพร สวนพฤกษศาสตร์วังน้ำเย็น จังหวัดสระแก้ว
สำหรับโครงการนำร่องการปลูกไผ่หนามเป็นรั้วธรรมชาติเสริมแนวคูกันช้าง เพื่อป้องกันช้างป่าบุกรุกเข้าพื้นที่ชุมชนและพื้นที่การเกษตร เป็นโครงการความร่วมมือระหว่างกระทรวงเกษตรและสหกรณ์ และกระทรวงทรัพยากรธรรมชาติและสิ่งแวดล้อม ภายใต้โครงการพัชรสุธาคชานุรักษ์ จังหวัดสระแก้ว อันเป็นเพื่อโครงการสนองพระบรมราชโองการพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ที่ต้องการแก้ไขปัญหาการอยู่ร่วมกันอย่างสมดุลระหว่างคนและช้างป่า ซึ่งมีวัตถุประสงค์เพื่อสืบสาน รักษา ต่อยอด แนวทางพระราชดำริของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ในขณะเดียวกัน ยังเป็นการอนุรักษ์ฟื้นฟูทรัพยากรน้ำ ป่าไม้ และสัตว์ป่าให้มีความอุดมสมบูรณ์ ตลอดจนพัฒนาคุณภาพชีวิตประชาชนในพื้นที่เขตป่ารอยต่อ 5 จังหวัดภาคตะวันออก ได้แก่ จังหวัดฉะเชิงเทรา ชลบุรี ระยอง สระแก้ว และจันทบุรี ภายใต้ชื่อ “หมู่บ้านคชานุรักษ์” ซึ่งเป็นชุมชนนำร่องในการปรับเปลี่ยนวิถีเพื่อการอยู่ร่วมกันระหว่างคนกับช้างอย่างสมดุลต่อไป
ผู้ตรวจราชการเกษตรฯ กล่าวว่า กระทรวงเกษตรและสหกรณ์พร้อมสนับสนุนหน่วยงานภาคีเครือข่าย ในการแก้ไขปัญหาความเดือดร้อนของประชาชนจากกรณีช้างป่าบุกรุกพื้นที่อยู่อาศัยและพื้นที่ทำการเกษตร ซึ่งการจัดโครงการนำร่องการปลูกไผ่หนามเป็นรั้วธรรมชาติเสริมแนวคูกันช้าง เพื่อป้องกันช้างเข้าพื้นที่ชุมชนและพื้นที่การเกษตรในครั้งนี้ อยู่ภายใต้โครงการพัชรสุธาคชานุรักษ์ โดยได้กำหนดพื้นที่นำร่องการปลูกไผ่หนามระยะทาง 400 เมตร ในพื้นที่หมู่บ้านคชานุรักษ์ บ้านหนองเรือ หมู่ 15 ตำบลทุ่งมหาเจริญ อำเภอวังน้ำเย็น จังหวัดสระแก้ว ทั้งนี้ พี่น้องเกษตรกรสามารถขอรับคำปรึกษาและแนะนำ กรณีได้รับผลกระทบจากช้างป่าเข้าทำลายพื้นที่เกษตรกรรม ได้ที่ศูนย์บริการเกษตรพิรุณราชในพื้นที่ของท่าน
ในโอกาสนี้ ผู้ตรวจราชการเกษตรฯ และคณะ ได้ร่วมติดตามและหารือแนวทางการแก้ไขสถานการณ์ช้างป่าบุกรุกในพื้นที่ชุมชนและพื้นที่เกษตรของจังหวัดสระแก้วร่วมกับผู้แทนเกษตรกร และหน่วยงาลนที่เกี่ยวข้อง พร้อมทั้งได้มอบปัจจัยการผลิตให้แก่เกษตรกรในพื้นที่ เพื่อส่งเสริมการต่อยอดภาคเกษตรกรรม ประกอบด้วย เมล็ดพันธุ์/ท่อนพันธุ์อาหารสัตว์ พันธุ์สัตว์น้ำ ชุดวัสดุปรับปรุงบำรุงดิน ปุ๋ยไส้เดือน และชุดเวชภัณฑ์สำหรับโคและกระบือ อีกด้วย

ที่มา : https://www.thaigov.go.th/news/contents/details/98011