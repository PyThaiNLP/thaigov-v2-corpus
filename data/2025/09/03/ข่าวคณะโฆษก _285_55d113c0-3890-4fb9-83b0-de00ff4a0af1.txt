รัฐบาลไทย-ข่าวทำเนียบรัฐบาล-“แรงงานกัมพูชา ทะลักกลับไทย หลังโดนหลอกให้กลับบ้าน..บอกจะมีงานทำมีเงินใช้..สุดท้ายกลับไปไม่มีงาน..ไม่มีจะกิน..ขอเดินทางกลับไทย  ล่าสุด มท.-รง. ผ่อนผันให้แรงงานกัมพูชาอยู่ไทยต่อ 

วันพฤหัสบดีที่ 14 สิงหาคม 2568
14/08/2568
พิมพ์
“แรงงานกัมพูชา ทะลักกลับไทย หลังโดนหลอกให้กลับบ้าน..บอกจะมีงานทำมีเงินใช้..สุดท้ายกลับไปไม่มีงาน..ไม่มีจะกิน..ขอเดินทางกลับไทย  ล่าสุด มท.-รง. ผ่อนผันให้แรงงานกัมพูชาอยู่ไทยต่อ
ได้อีก 6 เดือน ไม่ต้องข้ามแดนไปต่ออายุด้วยเหตุผลทางด้านมนุษยธรรม ขณะที่แรงงานกัมพูชาหลบหนีกลับไทยตามช่องทางธรรมชาติเป็นจำนวนมาก
วันนี้ (14 สิงหาคม 2568) นายจิรายุ ห่วงทรัพย์ โฆษกประจำสำนักนายกรัฐมนตรี กล่าวว่า ได้รับรายงานจาก ฝ่ายความมั่นคง พบว่าในช่วงนี้มีแรงงานชาวกัมพูชาลักลอบใช้ช่องทางธรรมชาติ หลบหนีกลับเข้ามาในประเทศไทยเป็นจำนวนมากในหลายพื้นที่ โดยล่าสุดกองบัญชาการป้องกันชายแดนจันทบุรีและตราด (กปช.จต.) รายงานว่า ได้ร่วมกับเจ้าหน้าที่ตำรวจตรวจคนเข้าเมือง ตรวจพบแรงงานต่างด้าวชาวกัมพูชาจำนวนมากหลบหนีเข้าเมืองโดยผิดกฎหมายอย่างต่อเนื่อง ซึ่งก่อนหน้านี้ ผู้นำรัฐบาลกัมพูชาได้เรียกร้องให้ชาวกัมพูชาที่ทำงานอยู่ในไทยเดินทางกลับประเทศ
โดยบอกว่าหากกลับบ้านจะมีงานให้ทำ มีเงินใช้ ทำให้มีแรงงานเดินทางกลับประเทศจำนวนมาก แต่ปรากฏว่าเมื่อเดินทางกลับ กลับไม่เป็นอย่างที่แจ้งไว้ จึงจำเป็นต้องลักลอบเดินทางกลับเข้าประเทศไทยผ่านช่องทางธรรมชาติต่าง ๆ เพื่อกลับเข้ามาทำงานในประเทศไทย ซึ่งหน่วยงานด้านความมั่นคงได้เพิ่มมาตรการในการตรวจตราอย่างเข้มงวด
ทั้งนี้ ราชกิจจานุเบกษา ได้เผยแพร่ประกาศ 2 ฉบับของกระทรวงมหาดไทย (มท.) และกระทรวงแรงงาน (รง.) ที่อนุญาตคนต่างด้าวสัญชาติกัมพูชา ที่ครบวาระการจ้างงานหรือการอนุญาตให้พำนักในเขตพื้นที่ชายแดนที่ได้รับอนุญาตสิ้นสุดลง  แต่ไม่สามารถเดินทางกลับประเทศต้นทางได้ นั้น ได้อนุญาติให้สามารถทำงานในประเทศไทยต่ออีก 6 เดือน โดยให้มีผลตั้งแต่วันที่ 7 มิถุนายน 2568 เป็นต้นไป ด้วยเหตุผลทางมนุษยธรรม ทำให้คนต่างด้าวดังกล่าวที่ประสงค์จะทำงานอย่างถูกต้องตามกฎหมาย สามารถทำงานในประเทศไทยได้เป็นกรณีพิเศษ ตามที่ประกาศไว้”
“แม้จะมีการผ่อนผันแรงงานต่างด้าวอย่างถูกกฎหมายด้วยเหตุผลด้านมนุษยธรรม แต่ไทยยังคงให้ความสำคัญอย่างยิ่งกับการคุ้มครองความมั่นคงของประเทศและการบังคับใช้กฎหมาย รัฐบาลขอยืนยันว่า ยังคงปฏิบัติระหว่างกันด้วยหลักมนุษยธรรม และยังคงช่วยเหลืออำนวยความสะดวกให้แรงงานกัมพูชาทุกประการ ตามหลักกฎหมายของประเทศไทย เพื่อให้อยู่ทำงานและอาศัยบนแผ่นดินไทยได้อย่างปลอดภัย” นายจิรายุ กล่าว

ที่มา : https://www.thaigov.go.th/news/contents/details/99704