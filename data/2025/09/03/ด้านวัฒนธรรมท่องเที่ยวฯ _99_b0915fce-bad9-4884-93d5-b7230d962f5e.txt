รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา เข้าร่วมประชุมบอร์ด กกท. เห็นชอบประกาศกำหนด “อเมริกันฟุตบอล” และ “โป๊กเกอร์” เป็นชนิดกีฬา 

วันพฤหัสบดีที่ 24 กรกฎาคม 2568
รมว.ท่องเที่ยวและกีฬา เข้าร่วมประชุมบอร์ด กกท. เห็นชอบประกาศกำหนด “อเมริกันฟุตบอล” และ “โป๊กเกอร์” เป็นชนิดกีฬา
รมว.ท่องเที่ยวและกีฬา เข้าร่วมประชุมบอร์ด กกท. เห็นชอบประกาศกำหนด “อเมริกันฟุตบอล” และ “โป๊กเกอร์” เป็นชนิดกีฬา พร้อมแต่งตั้งกรรมการผู้ทรงคุณวุฒิด้านเศรษฐศาสตร์ในกองทุนพัฒนาการกีฬาแห่งชาติ
วันที่ 23 กรกฎาคม 2568 เวลา 10.00 น. ณ ห้องประชุม 302 ชั้น 3 ตึกบัญชาการ 1 ทำเนียบรัฐบาล นายสุริยะ จึงรุ่งเรืองกิจ รองนายกรัฐมนตรี เป็นประธานการประชุมคณะกรรมการการกีฬาแห่งประเทศไทย (บอร์ด กกท.) ครั้งที่ 4/2568 โดยมี นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เข้าร่วมการประชุมผ่านระบบออนไลน์ พร้อมด้วย นางสาววนิดา พันธ์สอาด รองปลัดกระทรวงฯ (ผู้แทนปลัดกระทรวงการท่องเที่ยวและกีฬา), ดร.ก้องศักด ยอดมณี ผู้ว่าการการกีฬาแห่งประเทศไทย (กกท.) และคณะกรรมการฯ เข้าร่วมประชุมอย่างพร้อมเพรียง
ในการประชุมครั้งนี้ ที่ประชุมได้มีมติเห็นชอบในประเด็นสำคัญ ดังนี้
แต่งตั้งกรรมการผู้ทรงคุณวุฒิในกองทุนพัฒนาการกีฬาแห่งชาติ
ที่ประชุมเห็นชอบแต่งตั้ง พลเอก สุภมนัส ภารพบ เป็นกรรมการผู้ทรงคุณวุฒิในคณะกรรมการบริหารกองทุนพัฒนาการกีฬาแห่งชาติ ด้านเศรษฐศาสตร์หรือการเงิน เพื่อเสริมความเข้มแข็งในการบริหารจัดการและสนับสนุนการพัฒนากีฬาของประเทศ
ประกาศกำหนดกีฬา “อเมริกันฟุตบอล” เป็นชนิดกีฬา
ที่ประชุมเห็นชอบประกาศให้ กีฬาอเมริกันฟุตบอล เป็นชนิดกีฬาตามหลักเกณฑ์การพิจารณากำหนดชนิดกีฬาของการกีฬาแห่งประเทศไทย โดยอิงตามการรับรองจากสหพันธ์กีฬานานาชาติและคณะกรรมการโอลิมปิกสากล ซึ่งประเทศไทยมีผลงานที่โดดเด่นในประเภทกีฬาแฟลกฟุตบอลชาย อยู่อันดับที่ 5 ของโลก จาก 36 ประเทศ ในปี 2566 และเคยคว้าเหรียญทองแดงในกีฬาเอเชียนบีชเกมส์ ณ จังหวัดภูเก็ต
ประกาศกำหนด “โป๊กเกอร์” เป็นชนิดกีฬา
ที่ประชุมยังได้เห็นชอบให้ โป๊กเกอร์ เป็นชนิดกีฬาตามพระราชบัญญัติการกีฬาแห่งประเทศไทย พ.ศ. 2558 โดยให้ความสำคัญในฐานะ “กีฬาไพ่เชิงกลยุทธ์” ที่ต้องใช้การวิเคราะห์ ความคิดสร้างสรรค์ ความมั่นคงทางอารมณ์ และจิตวิทยาในการแข่งขัน ซึ่งสามารถพัฒนาไปสู่ระดับอาชีพ และสร้างรายได้จากการแข่งขันทั้งในและต่างประเทศ โดยมีเงื่อนไขว่าการเล่นโป๊กเกอร์ต้องอยู่ในกรอบของ “กีฬา” เท่านั้น และไม่เกี่ยวข้องกับการพนันแต่อย่างใด
นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา กล่าวภายหลังการประชุมว่า การดำเนินการของคณะกรรมการการกีฬาแห่งประเทศไทยในครั้งนี้ถือเป็นก้าวสำคัญในการส่งเสริมกีฬาใหม่ ๆ ที่มีศักยภาพ และสอดคล้องกับกระแสโลก โดยเฉพาะกีฬาเชิงทักษะและกีฬาเชิงสติปัญญา ซึ่งสามารถเชื่อมโยงกับ การท่องเที่ยวเชิงกีฬา (Sport Tourism) เพื่อสร้างรายได้และมูลค่าเพิ่มทางเศรษฐกิจให้กับประเทศ พร้อมทั้งส่งเสริมให้ประเทศไทยเป็นจุดหมายปลายทางด้านกีฬาที่มีมาตรฐานในระดับสากล
กระทรวงการท่องเที่ยวและกีฬา จะร่วมกับการกีฬาแห่งประเทศไทย และหน่วยงานที่เกี่ยวข้องทุกภาคส่วน เพื่อขับเคลื่อนนโยบายด้านกีฬาอย่างเป็นรูปธรรม และมุ่งพัฒนา “กีฬาไทย สู่เวทีโลก” อย่างยั่งยืนต่อไป

ที่มา : https://www.thaigov.go.th/news/contents/details/98730