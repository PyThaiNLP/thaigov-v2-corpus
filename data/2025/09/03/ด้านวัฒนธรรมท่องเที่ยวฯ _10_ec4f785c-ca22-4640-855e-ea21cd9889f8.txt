รัฐบาลไทย-ข่าวทำเนียบรัฐบาล-ผู้ช่วย รมว.ท่องเที่ยวฯ ร่วมพิธีเปิดการประชุมวิชาการนานาชาติ “The 3rd UNESCO Global Forum on the Ethics of AI 2025”

วันพุธที่ 25 มิถุนายน 2568
ผู้ช่วย รมว.ท่องเที่ยวฯ ร่วมพิธีเปิดการประชุมวิชาการนานาชาติ “The 3rd UNESCO Global Forum on the Ethics of AI 2025”
ผู้ช่วย รมว.ท่องเที่ยวฯ ร่วมพิธีเปิดการประชุมวิชาการนานาชาติ “The 3rd UNESCO Global Forum on the Ethics of AI 2025”
วันที่ 25 มิถุนายน 2568 เวลา 08.45 น. ณ โรงแรมเซ็นทาราแกรนด์ เซ็นทรัลเวิลด์ นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ เข้าร่วมพิธีเปิดการประชุมวิชาการนานาชาติ “The 3rd UNESCO Global Forum on the Ethics of AI 2025” ซึ่งจัดขึ้นโดยองค์การยูเนสโก เพื่อแลกเปลี่ยนองค์ความรู้ด้านจริยธรรมและการกำกับดูแลเทคโนโลยีปัญญาประดิษฐ์ (AI) จากทั่วโลก โดยมีนางสาวแพทองธาร ชินวัตร นายกรัฐมนตรี เป็นประธานในพิธีเปิดงาน
ในการนี้ นายกรัฐมนตรีได้กล่าวปาฐกถาพิเศษ โดยเน้นย้ำแนวทางสำคัญ 3 ประการในการขับเคลื่อนอนาคตของ AI ในประเทศไทย ได้แก่
การใช้ AI เพื่อประโยชน์ของสังคม โดยเฉพาะในด้านเกษตรกรรม การแพทย์ และการศึกษา
การป้องกันการใช้ AI ในทางที่ผิด เช่น การผลิตข่าวปลอม (Fake News), Deepfake และการละเมิดข้อมูล
การพัฒนา AI ที่ยึดมนุษย์เป็นศูนย์กลาง เพื่อเสริมศักยภาพแรงงานไทย โดยไม่ทดแทนแรงงานคน พร้อมยกระดับทักษะและความรู้ให้ประชาชนสามารถอยู่ร่วมกับ AI ได้อย่างมีประสิทธิภาพ
รัฐบาลไทยยังเดินหน้า แผนยุทธศาสตร์ชาติด้าน AI โดยมี คณะกรรมการ AI แห่งชาติ เป็นผู้กำกับดูแล ทั้งนี้ มีเป้าหมายที่จะสร้างมูลค่าทางเศรษฐกิจจาก AI ไม่น้อยกว่า 4,000 ล้านบาท ภายในปี 2570 และผลักดันให้ SMEs สามารถเข้าถึงเทคโนโลยี AI ได้อย่างทั่วถึง ซึ่งจะช่วยลดต้นทุน เพิ่มผลิตภาพ และยกระดับขีดความสามารถในการแข่งขันของไทยในตลาดโลก
นายจักรพล กล่าวว่า การประชุมครั้งนี้เป็นเวทีสำคัญที่แสดงให้เห็นถึงบทบาทของประเทศไทยในฐานะผู้นำระดับภูมิภาคในการพัฒนาเทคโนโลยีอย่างมีจริยธรรม พร้อมสนับสนุนนโยบายของรัฐบาลในการประยุกต์ใช้ AI เพื่อประโยชน์ของประชาชนและเศรษฐกิจของประเทศอย่างยั่งยืน

ที่มา : https://www.thaigov.go.th/news/contents/details/97837