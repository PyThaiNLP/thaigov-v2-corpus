รัฐบาลไทย-ข่าวทำเนียบรัฐบาล-รัฐบาลจัดพิธีบวงสรวงและแถลงข่าวการจัดงานเฉลิมพระเกียรติพระบาทสมเด็จพระปรเมนทรมหาอานันทมหิดล พระอัฐมรามาธิบดินทร

วันพฤหัสบดีที่ 28 สิงหาคม 2568
28/08/2568
พิมพ์
รัฐบาลจัดพิธีบวงสรวงและแถลงข่าวการจัดงานเฉลิมพระเกียรติพระบาทสมเด็จพระปรเมนทรมหาอานันทมหิดล พระอัฐมรามาธิบดินทร
เนื่องในโอกาสวันคล้ายวันพระบรมราชสมภพครบ 100 ปี 20 กันยายน 2568
วันนี้ (28 สิงหาคม 2568) เวลา 08.00 น. ณ บริเวณพระบรมราชานุสาวรีย์พระบาทสมเด็จพระปรเมนทรมหาอานันทมหิดล ลานประทักษิณ ทิศเหนือพระวิหารหลวง วัดสุทัศนเทพวราราม รัฐบาลจัดพิธีบวงสรวงการจัดงานเฉลิมพระเกียรติพระบาทสมเด็จพระปรเมนทรมหาอานันทมหิดล พระอัฐมรามาธิบดินทร เนื่องในโอกาสวันคล้ายวันพระบรมราชสมภพครบ 100 ปี 20 กันยายน 2568
พระพรหมวชิรมุนี เจ้าอาวาสวัดสุทัศนเทพวราราม เป็นประธานฝ่ายสงฆ์ และนายสุชาติ ตันเจริญ รัฐมนตรีประจำสำนักนายกรัฐมนตรี เป็นประธานฝ่ายฆราวาส  โดยมีนางยุพา ทวีวัฒนะกิจบวร ปลัดสำนักนายกรัฐมนตรี พร้อมด้วยคณะผู้บริหาร และเจ้าหน้าที่สำนักงานปลัดสำนักนายกรัฐมนตรี เข้าร่วมพิธีด้วย
ในโอกาสนี้ พระพรหมวชิรมุนี เจ้าอาวาสวัดสุทัศนเทพวราราม ได้กล่าวสัมโมทนียกถาเกี่ยวกับประวัติ และความสำคัญของวัดสุทัศนเทพวราราม ที่เกี่ยวเนื่องกับพระบาทสมเด็จพระปรเมนทรมหาอานันทมหิดล พระอัฐมรามาธิบดินทร นายสุชาติ ตันเจริญ รัฐมนตรีประจำสำนักนายกรัฐมนตรี ได้กล่าวถึงความเป็นมาของการจัดงานเฉลิมพระเกียรติในครั้งนี้ และศาสตราจารย์พิเศษธงทอง จันทรางศุ ได้บรรยายเกร็ดความรู้น่าสนใจเกี่ยวกับสถาบันพระมหากษัตริย์ และวัดสุทัศนเทพวราราม
ทั้งนี้ รัฐบาลกำหนดจัดกิจกรรมเฉลิมพระเกียรติพระบาทสมเด็จพระปรเมนทรมหาอานันทมหิดล พระอัฐมรามาธิบดินทร ระหว่างวันที่ 20-27 กันยายน 2568 ณ วัดสุทัศนเทพวราราม ได้แก่ นิทรรศการเฉลิมพระเกียรติ ถ่ายทอดพระราชประวัติและพระราชกรณียกิจ การแสดงเฉลิมพระเกียรติ การสาธิตมรดกภูมิปัญญาทางวัฒนธรรม การออกร้านค้าจำหน่ายสินค้าและผลิตภัณฑ์ นิทรรศการสวนแสงอันเกี่ยวเนื่องกับพระพุทธศาสนา กิจกรรม Night Museum พิพิธภัณฑ์ตำหนักสมเด็จพระสังฆราช (แพ ติสฺสเทวมหาเถร) กิจกรรมนพปูชนีย์ การประกวดโต๊ะหมู่บูชา “หมู่ 9” และมีการประดับไฟโดยรอบบริเวณวัดสุทัศนเทพวราราม
“รัฐบาลขอเชิญชวนประชาชนเข้าร่วมกิจกรรมเพื่อเรียนรู้พระราชประวัติและพระราชกรณียกิจของพระบาทสมเด็จพระปรเมนทรมหาอานันทมหิดล พระอัฐมรามาธิบดินทร และรับชมการแสดงวัฒนธรรมที่หลากหลายภายในงาน” รัฐมนตรีประจำสำนักนายกรัฐมนตรี กล่าวเชิญชวน

ที่มา : https://www.thaigov.go.th/news/contents/details/100218