รัฐบาลไทย-ข่าวทำเนียบรัฐบาล-ธ.ก.ส. ชวนช็อปสินค้าเกษตรในงาน “ของฝากกราบคุณแม่” ส่งต่อความรักจากชุมชน สู่ของขวัญแทนใจให้คนพิเศษ  

วันอังคารที่ 29 กรกฎาคม 2568
29/07/2568
พิมพ์
ธ.ก.ส. ชวนช็อปสินค้าเกษตรในงาน “ของฝากกราบคุณแม่” ส่งต่อความรักจากชุมชน สู่ของขวัญแทนใจให้คนพิเศษ
ธ.ก.ส. ต้อนรับเทศกาลวันแม่ 2568 จัดงานตลาดนัดของดีวิถีชุมชน ภายใต้ธีม “ของฝากกราบคุณแม่” ระหว่างวันที่ 30 กรกฎาคม – 1 สิงหาคมนี้ ณ บริเวณด้านหน้า ธ.ก.ส. สำนักงานใหญ่ กรุงเทพฯ เดินทางสะดวกติดกับสถานีรถไฟฟ้าบีทีเอส สถานีมหาวิทยาลัยเกษตรศาสตร์
ธ.ก.ส. ต้อนรับเทศกาลวันแม่ 2568 จัดงานตลาดนัดของดีวิถีชุมชน ภายใต้ธีม “ของฝากกราบคุณแม่” ยกสินค้าเกษตรและผลิตภัณฑ์ชุมชนเกรดพรีเมียมและของฝากคุณภาพดีเต็มเปี่ยมด้วยความรัก ความตั้งใจ และเอกลักษณ์ของแต่ละที่ชุมชนจากฝีมือเกษตรกรลูกค้า ธ.ก.ส. ทั่วประเทศกว่า 50 ร้านค้า ที่รวมไว้ที่งานครั้งนี้ ระหว่างวันที่ 30 กรกฎาคม – 1 สิงหาคมนี้ ณ บริเวณด้านหน้า ธ.ก.ส. สำนักงานใหญ่ กรุงเทพฯ เดินทางสะดวกติดกับสถานีรถไฟฟ้าบีทีเอส สถานีมหาวิทยาลัยเกษตรศาสตร์
นายไพศาล หงษ์ทอง รองผู้จัดการ ธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า เพื่อส่งเสริมการแสดงออกถึงความรักและความผูกพันที่มีต่อคุณแม่ซึ่งเป็นผู้ให้ชีวิตและความรักแบบไม่มีเงื่อนไข ต้อนรับเทศกาลวันแม่ประจำปี 2568 ในเดือนสิงหาคม ธ.ก.ส. จึงได้คัดสรรผลิตภัณฑ์ดีที่มีคุณภาพจากเกษตรกรมาจัดจำหน่ายให้ทุกท่านได้เลือกซื้อเป็นของขวัญเพื่อส่งมอบให้กับคนพิเศษในงานตลาดนัดของดีวิถีชุมชนภายใต้ธีม “ของฝากกราบคุณแม่” โดยรวบรวมสินค้าผลิตภัณฑ์พื้นถิ่น สินค้าแฮนด์เมด รวมถึงอาหารและเครื่องดื่ม ที่มีคุณภาพได้มาตรฐานกว่า 50 ร้านค้า ประกอบด้วย
• ของฝากวันแม่ หลากหลายไอเดีย อาทิ สุริวัสสาผ้าต่อ จ.สุราษฎร์ธานี นำผ้าปาเต๊ะเพ้นท์ที่มีลวดลายร่วมสมัยโดดเด่นด้วยเทคนิคการปักเลื่อมด้วยความใส่ใจและประณีต มุกสำลี จ.พังงา เครื่องประดับจากไข่มุกแท้จากฝั่งอันดามัน ทั้งสร้อยคอ แหวน และต่างหู มีความสง่างาม สีสันที่หลากหลายนวลตา ด้วยความเงางาม และคุณภาพระดับพรีเมียมใส่ได้ในทุก ๆ โอกาส PINMISA จ.สมุทรสาคร นำผลิตภัณฑ์เครื่องสำอางจากภูมิปัญญาท้องถิ่น อ่อนโยนต่อผู้สูงวัยไม่ว่าจะ เป็นแชมพูสมุนไพรไทยสูตรโบราณ บำรุงหนังศีรษะ ลดผมร่วง สบู่ต้มยำ กลิ่นหอมจากเครื่องต้มยำแท้ ช่วยกระตุ้นผิวและลดกลิ่นเหงื่อ และครีมสมุนไพรบำรุงผิว อุดมด้วยสารสกัดจากสมุนไพรสด ปราศจากสารกันเสียพาราเบน  หมอนยางพาราเพื่อสุขภาพ จ.สงขลา มอบการหลับพักผ่อนที่ดีที่สุดให้คุณแม่ ด้วยหมอนยางพาราแท้จากธรรมชาติ รองรับสรีระอย่างนุ่มนวล ลดอาการปวดเมื่อยหลัง คอ บ่า และไหล่ ใช้งานได้นาน ทนทาน ไม่ยุบตัวง่าย มาลัยคุณหญิง   จ.ราชบุรี เหมาะสำหรับมอบเป็นสัญลักษณ์ของความเคารพและความรักของลูกมีต่อคุณแม่
• ผักและผลไม้ปลอดสารพิษ มอบให้กับคนพิเศษ เช่น วาสนาเมล่อนฟาร์ม จ.สระบุรี การันตีความหวานธรรมชาติ อร่อย เนื้อละเอียด หวานละมุน ทานแล้วสดชื่น แบบไม่ต้องกังวลเรื่องสารเคมีพร้อมมั่นใจคุณภาพทุกลูก กลุ่มเกษตรปลอดสารพิษ จ.พะเยา ผักสดปลอดสาร สด สะอาด ปลอดภัย 100 % ส่งตรงจากฟาร์มสู่ผู้บริโภคที่ใส่ใจสุขภาพ อาทิ กรีนโอ๊ค คอส และผักตามฤดูกาล จะทำสลัดหรือเมนูไหนก็อร่อย และสมาคมมะพร้าวน้ำหอมไทย นำมะพร้าวน้ำหอม ทั้งแบบขวดสำเร็จและแบบผลสด หอม หวาน สดชื่นถึงใจมาดื่มถึงที่
• โซนอาหารพื้นถิ่นรสชาติดั้งเดิม ทั้งพิมลรัตน์ไก่ย่างเขาสวนกวาง จ.ขอนแก่น อาหารสุดแซ่บตำนานความอร่อยจากแดนอีสานเสิร์ฟถึงมือลูกค้ากลางเมือง ยกเมนูขึ้นชื่ออย่างไก่ย่างเขาสวนกวางหนังบางกรอบ เนื้อนุ่ม ส้มตำรสเด็ด คอหมูย่างน้ำจิ้มแจ่ว เจ๊พร กระเพาะปลาเยาวราช กระเพาะปลาแท้ เครื่องแน่น รสชาติอร่อยในราคาสุดคุ้ม หมูอบโอ่งสูตรฮ่องเต้ จ.สุโขทัย กลิ่นหอมเครื่องเทศผสานความพิถีพิถันของการอบแบบโบราณเข้ากับสูตรหมักเครื่องเทศ หอม อร่อย พร้อมกับน้ำจิ้มมะขามรสเด็ด
พิเศษ!! เมื่อซื้อสินค้าผ่านแอปน้องหอมจังครบ 93 บาท มีสิทธิ์เข้าร่วมกิจกรรมร้อยลูกปัด เพื่อเป็นของขวัญให้คุณแม่ จำนวนจำกัด (100 ท่าน/วัน) นอกจากนี้ เพียงพกถุงผ้ารักษ์โลกแล้วช็อปสินค้าฝากคุณแม่ผ่านแอปน้องหอมจังครบ 293 บาท รับฟรี “พวงมาลัยประดิษฐ์” (จำกัด 200 ชิ้น/วัน) ซึ่งงานดังกล่าวจะจัดขึ้นระหว่างวันที่ 30 กรกฎาคม - 1 สิงหาคม 2568 ตั้งแต่เวลา 07:00-17:00 น. ณ บริเวณด้านหน้า ธ.ก.ส. สำนักงานใหญ่ กรุงเทพมหานคร เดินทางสะดวกสบาย ประหยัดพลังงานด้วยการนั่งรถไฟฟ้าบีทีเอส สายสีเขียว มาลงสถานีมหาวิทยาลัยเกษตรศาสตร์ ลงประตูทางออก 4 ถึงหน้าตลาดทันที!! สอบถามรายละเอียดเพิ่มเติมได้ที่ Call Center 02 555 0555

ที่มา : https://www.thaigov.go.th/news/contents/details/98990