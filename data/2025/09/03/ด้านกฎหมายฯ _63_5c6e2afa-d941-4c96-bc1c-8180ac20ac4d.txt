รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม มอบรางวัลทีมเยาวชนผู้ชนะการประกวดคลิปสั้นรณรงค์ป้องกันยาเสพติดเชิงสร้างสรรค์ ภายใต้โครงการสื่อสาร สร้างสรรค์ รู้เท่าทันยาบ้า (BE SMART SAY NO TO DRUGS

วันจันทร์ที่ 18 สิงหาคม 2568
18/08/2568
พิมพ์
รัฐมนตรีว่าการกระทรวงยุติธรรม มอบรางวัลทีมเยาวชนผู้ชนะการประกวดคลิปสั้นรณรงค์ป้องกันยาเสพติดเชิงสร้างสรรค์ ภายใต้โครงการสื่อสาร สร้างสรรค์ รู้เท่าทันยาบ้า (BE SMART SAY NO TO DRUGS
รัฐมนตรีว่าการกระทรวงยุติธรรม มอบรางวัลทีมเยาวชนผู้ชนะการประกวดคลิปสั้นรณรงค์ป้องกันยาเสพติดเชิงสร้างสรรค์ ภายใต้โครงการสื่อสาร สร้างสรรค์ รู้เท่าทันยาบ้า (BE SMART SAY NO TO DRUGS) ปีที่ 2
ในวันจันทร์ที่ 18 สิงหาคม 2568 เวลา 09.30 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานในพิธีมอบรางวัลแก่ทีมผู้ชนะระดับประเทศในโครงการ "สื่อสาร สร้างสรรค์ รู้เท่าทัน ยาบ้า (BE SMART SAY NO TO DRUGS)  ปีที่ 2 ภายใต้แนวคิด “Hug Your Dream ; Light Up Your Life” หรือ “กอดฝัน จุดพลังชีวิต” จัดโดย สำนักงานคณะกรรมการป้องกันและปราบปรามยาเสพติด (สำนักงาน ป.ป.ส.) หนุนเยาวชนทั่วประเทศร่วมผลิตสื่อสร้างสรรค์ผ่านแพลตฟอร์ม TikTok เพื่อสนับสนุนให้เด็กและเยาวชนไทยมีพื้นที่ปลอดภัยเชิงสร้างสรรค์ผ่านโซเชียลมีเดีย ชิงเงินรางวัลรวมมูลค่า 16,060,000 บาท โดยมี พลตำรวจโท ภาณุรัตน์ หลักบุญ เลขาธิการ ป.ป.ส. นางสาวอารีภักดิ์ เงินบำรุง รองเลขาธิการ ป.ป.ส. ดร.ธีร์ ภวังคนันท์ รองเลขาธิการคณะกรรมการการศึกษาขั้นพื้นฐาน​ ผู้บริหาร และผู้แทนจากหน่วยงานที่เกี่ยวข้องทั้งจากไทยและต่างประเทศ เข้าร่วม รวมกว่า 500 คน ณ หอประชุมใหญ่ อาคาร 9 ชั้น 2 บริษัท โทรคมนาคมแห่งชาติ จำกัด มหาชน แจ้งวัฒนะ หลักสี่ กรุงเทพมหานคร
โอกาสนี้ รัฐมนตรีว่าการกระทรวงยุติธรรม กล่าวว่า นโยบายของรัฐบาลในปัจจุบันมุ่งเน้นให้ประชาชนมีความปลอดภัยจากปัญหายาเสพติด สร้างความเชื่อมั่น ความพึงพอใจของประชาชน และสร้างคุณภาพชีวิตที่ดี ประกอบกับนโยบายของรัฐบาลที่ได้กำหนดเป้าหมาย ลดความรุนแรงของปัญหายาเสพติด และยกเป็นวาระแห่งชาติ ที่ต้องได้รับการแก้ไขให้เห็นผลเป็นรูปธรรม ทั้งนี้ กลุ่มเป้าหมายในการป้องกันยาเสพติดที่มีความสำคัญเป็นอย่างมาก คือ กลุ่มเด็กและเยาวชนอายุระหว่าง 13-19 ปี ซึ่งเป็นวัยรุ่นที่มีพลังสร้างสรรค์ถือเป็นกลไกการขับเคลื่อนงานป้องกันยาเสพติดที่สำคัญที่จะเข้ามามีส่วนร่วมสร้างสังคมปลอดภัยจากยาเสพติด
สำหรับการประกวดครั้งนี้ได้รับความสนใจจากเยาวชนที่อยู่ในระดับมัธยมศึกษา อาชีวศึกษาหรือเทียบเท่าทั่วประเทศ ร่วมส่งผลงานเข้าประกวด จำนวน 5,712 ทีม แบ่งเป็น ประเภทมัธยมศึกษาตอนต้นหรือเทียบเท่า จำนวน 2,113 ทีม และประเภทมัธยมศึกษาตอนปลาย อาชีวศึกษาหรือเทียบเท่า จำนวน 3,599 ทีม โดยมีผลงานที่ได้รับรางวัลระดับจังหวัดและกรุงเทพมหานคร รวมทั้งสิ้น 462 ทีม แบ่งเป็น ประเภทมัธยมศึกษาตอนต้นหรือเทียบเท่า จำนวน 231 ทีม และประเภทมัธยมศึกษาตอนปลาย อาชีวศึกษาหรือเทียบเท่า จำนวน 231 ทีม โดยทีมที่ชนะเลิศที่ 1 ของจังหวัดจะเข้าสู่การประกวดระดับประเทศ
โดยผลงานที่ได้รับรางวัลระดับประเทศ รวมทั้งสิ้น 6 ทีม ประกอบด้วย
รางวัลประเภทมัธยมศึกษาตอนต้น หรือเทียบเท่า
ชนะเลิศ ได้แก่ ทีมหนองบัวฟิล์มจูเนียร์ โรงเรียนหนองบัวพิทยาคม อำเภอท่าวังผา จังหวัดน่าน ได้รับเงินรางวัล 150,000 บาท
รองชนะเลิศอันดันดับหนึ่ง ได้แก่ ทีมศิลป์สรรพ โรงเรียนสรรพวิทยาคม อำเภอแม่สอด จังหวัดตาก ได้รับเงินรางวัล 100,000 บาท
รองชนะเลิศอันดันดับสอง ได้แก่ ทีมโรงเรียนวัดจันทนารามฯ โรงเรียนวัดจันทนาราม (ศรีรองเมืองอุทิศ) อำเภอเมืองจันทบุรี จังหวัดจันทบุรี ได้รับเงินรางวัล 80,000 บาท
รางวัลประเภทมัธยมศึกษาตอนปลาย อาชีวศึกษา หรือเทียบเท่า
ชนะเลิศ ได้แก่ ทีม Teens Protect Teens โรงเรียนสวนกุหลาบวิทยาลัย นนทบุรี อำเภอปากเกร็ด จังหวัดนนทบุรี ได้รับเงินรางวัล 150,000 บาท
รองชนะเลิศอันดับหนึ่ง ได้แก่ ทีมศิษย์ครูจูน โรงเรียนบ่อไร่วิทยาคม อำเภอบ่อไร่ จังหวัดตราด ได้รับเงินรางวัล 100,000 บาท
รองชนะเลิศอันดับสอง ได้แก่ ทีมสมุ้งกุ๊งกิ๊ง โรงเรียนหันคาพิทยาคม อำเภอหันคา จังหวัดชัยนาท ได้รับเงินรางวัล 80,000 บาท
ด้านพลตำรวจโท ภาณุรัตน์ หลักบุญ เลขาธิการ ป.ป.ส. กล่าวว่า ความสำเร็จโครงการนี้ถือเป็นอีกหนึ่งก้าวสำคัญของการเปิดพื้นที่ปลอดภัยทางความคิดให้เยาวชนไทย ได้มีส่วนร่วมในการต่อต้านยาเสพติดผ่านการสื่อสารอย่างสร้างสรรค์ ซึ่งเยาวชนที่เข้าร่วมโครงการไม่เพียงตระหนักถึงภัยจากยาเสพติด แต่ยังร่วมเป็น “กระบอกเสียง” สำคัญในการกระตุ้นสังคมให้เกิดความเข้าใจและตระหนักรู้ในรูปแบบที่เข้าถึงได้จริงผ่านการใช้สื่อโซเชียลมีเดียอย่างสร้างสรรค์
ทั้งนี้ สำนักงาน ป.ป.ส. เดินหน้าสร้างภูมิคุ้มกันให้แก่เด็กและเยาวชน ด้วยการรณรงค์ให้รู้เท่าทันพิษภัยของยาเสพติด ผ่านกิจกรรมเชิงสร้างสรรค์ที่ให้เยาวชนรุ่นใหม่ได้แสดงพลังและความคิดสร้างสรรค์บนแพลตฟอร์มโซเชียลมีเดียและได้เปิดโอกาสให้เยาวชนได้สร้างสรรค์ผลงานในรูปแบบที่เข้าถึงง่าย สนุก และสื่อสารได้อย่างมีพลัง โดยมีอินฟลูเอนเซอร์ชื่อดัง อาทิ ป๋อมแป๋ม ทอล์กกะเทย, อนันเป็ด และมิสเตอร์บีม มาร่วมเป็นโค้ชให้คำแนะนำแก่ผู้เข้าร่วมกิจกรรมอย่างใกล้ชิด สำหรับเงินรางวัลสำหรับกิจกรรมครั้งนี้ ได้รับการสนับสนุนจากกองทุนป้องกัน ปราบปราม และแก้ไขปัญหายาเสพติด โดยมีเป้าหมายเพื่อส่งเสริมและสนับสนุนเยาวชนในการมีส่วนร่วมกับสังคมอย่างสร้างสรรค์ อีกทั้ง ยังเป็นการเสริมแรงจูงใจและกำลังใจให้กับคนรุ่นใหม่ในการร่วมเป็นพลังสำคัญในการป้องกันยาเสพติด โดยผู้ที่สนใจสามารถติดตามและรับชมผลงานที่ชนะการประกวดได้ผ่าน TikTok และ Facebook ภายใต้ชื่อเพจ "Be Smart Say No To Drugs" Be Smart Say No to Drugs

ที่มา : https://www.thaigov.go.th/news/contents/details/99853