รัฐบาลไทย-ข่าวทำเนียบรัฐบาล-นายกฯ รับรายงานผลการสืบสวนข้อเท็จจริงกรณีอาคาร สตง.ถล่ม รายงานพบมีปัญหาด้านการออกแบบ และวิธีการก่อสร้าง สั่งการเอาผิดเต็มที่  

วันจันทร์ที่ 30 มิถุนายน 2568
30/06/2568
พิมพ์
นายกฯ รับรายงานผลการสืบสวนข้อเท็จจริงกรณีอาคาร สตง.ถล่ม รายงานพบมีปัญหาด้านการออกแบบ และวิธีการก่อสร้าง สั่งการเอาผิดเต็มที่
นายกฯ รับรายงานผลการสืบสวนข้อเท็จจริงกรณีอาคาร สตง.ถล่ม รายงานพบมีปัญหาด้านการออกแบบ และวิธีการก่อสร้าง สั่งการเอาผิดเต็มที่ ให้ส่งผลสอบสวนให้ สตช.และDSI ดำเนินคดีผู้กระทำความผิดตามกฎหมาย
วันนี้ (30 มิ.ย. 68) เวลา 11.00 น. ณ ห้องสีเขียว ตึกไทยคู่ฟ้า ทำเนียบรัฐบาล นางสาวแพทองธาร ชินวัตร นายกรัฐมนตรี เป็นประธานการประชุมติดตามผลการสืบสวนข้อเท็จจริงกรณีอาคารที่อยู่ระหว่างการดำเนินการก่อสร้างของสำนักงานการตรวจเงินแผ่นดิน (สตง.) อันเนื่องมาจากแผ่นดินไหว โดยมีนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย รักษาราชการแทนรัฐมนตรีว่าการกระทรวงมหาดไทย นายพรหมินทร์ เลิศสุริย์เดช เลขาธิการนายกรัฐมนตรี พร้อมด้วยนายอรรษิษฐ์ สัมพันธรัตน์ ปลัดกระทรวงมหาดไทย นายพงษ์นรา เย็นยิ่ง อธิบดีกรมโยธาธิการและผังเมือง และเจ้าหน้าที่หน่วยงานที่เกี่ยวข้อง เข้าร่วม
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรีรับฟังรายงานสรุปผลการสืบสวนข้อเท็จจริงกรณีอาคารที่อยู่ระหว่างการดำเนินการก่อสร้างของสำนักงานการตรวจเงินแผ่นดิน (สตง.) อันเนื่องมาจากแผ่นดินไหว จากนายพิศุทธิ์ สุขุม วิศวกรใหญ่กรมโยธาธิการและผังเมือง โดยมีข้อสรุป ดังนี้ 1. การพังถล่มของอาคาร สตง. เริ่มต้นที่ส่วนล่างของอาคาร (ชั้น 1-4) เนื่องจากแรงเฉือนที่เกิดจากแผ่นดินไหวที่กระทำต่อผนังรับแรงเฉือน (ผนังลิฟต์และผนังบันได) จนเกิดการวิบัติ 2. ผลทดสอบเฉลี่ยของก้อนตัวอย่างคอนกรีตจากผนังรับแรงเฉือนต่ำกว่าเกณฑ์ที่กำหนด 3. แบบรายละเอียด (มาตรฐาน ACI 318-08 และ มยผ. 1302-52) ไม่ตรงตามกฎหมายที่บังคับใช้ (กฎกระทรวงฉบับที่ 6 (พ.ศ. 2527) และ มยผ. 1301/1302-61) ถ้าแบบรายละเอียดเป็นไปตามกฎหมายจะทำให้อาคาร (ผนังรับแรงเฉือน) แข็งแรงขึ้น และ 4. ระยะฝังของเหล็กเสริมที่จุดต่อของ link beam กับผนังรับแรงเฉือนน้อยกว่าที่กฎหมายกำหนดทำให้จุดต่อบริเวณดังกล่าวอ่อนแอลง
ภายหลังการประชุม นายกรัฐมนตรี กล่าวว่า จากเหตุการณ์พังถล่มของอาคาร สตง. ที่เกิดแผ่นดินไหวเมื่อวันที่ 28 มี.ค. 68 ซึ่งได้รับความร่วมมืออย่างเต็มที่จากกรมโยธาธิการและผังเมือง จุฬาลงกรณ์มหาวิทยาลัย มหาวิทยาลัยเกษตรศาสตร์ สถาบันเทคโนโลยีพระจอมเกล้าช่วยกัน โดยผลที่ออกมาเป็นมาโดยเอกภาพ คือทุกสถาบันมีข้อมูลที่สอดคล้องกัน และได้หาข้อมูลเพิ่มจากการใช้เทคโนโลยีจำลองตึกเปรียบเทียบแรงสั่นสะเทือน แรงแผ่นดินไหว ว่าอะไรเป็นสาเหตุทำให้ตึกนี้ถล่ม ทั้งนี้ จากการรายงานของทั้ง 4 สถาบัน เห็นได้ชัดว่ามีความบกพร่องในเรื่องการออกแบบ วิธีการก่อสร้าง โดยเฉพาะเทคนิคการก่อสร้าง ผนังช่องลิฟต์ บันได ซึ่งทางเทคนิคเรียกว่า ผนังรับแรงเฉือน เป็นสิ่งที่เกิดปัญหา ส่วนเรื่องวัสดุและเหล็กเป็นปกติได้มาตรฐานการใช้งานทั่วไป แต่สิ่งที่เกิดปัญหาคือคอนกรีตที่ไม่ได้มาตรฐาน และวิธีการสร้างที่มีปัญหา ซึ่งจากการรายงานยังพบว่ามีการก่อสร้างอีกหลายจุดที่ไม่เป็นไปตามกฎหมาย ทั้งการออกแบบและการก่อสร้าง หากปฏิบัติตามกฎหมาย จะสร้างความแข็งแรงให้ตึกมากขึ้น จากการทดลองถือเป็นที่ประจักษ์แน่นอน เป็นไปตามหลักที่ทางสหรัฐอเมริกา ญี่ปุ่น ใช้สำหรับทดสอบแรงสั่นสะเทือนในเหตุการณ์แผ่นดินไหว
นายกรัฐมนตรี กล่าวย้ำว่า โครงการอื่น ๆ ได้มีการตรวจสอบวัสดุก่อสร้างอย่างเคร่งครัด ไม่ได้มีปัญหาใด ๆ และเรื่องนี้ต้องการให้ประชาชนเกิดความสบายใจมากยิ่งขึ้น และต่อจากนี้จะนำข้อมูลทั้งหมดทำเป็นรูปเล่ม และอีก 2 สัปดาห์ จะส่งต่อให้ดีเอสไอ และเจ้าหน้าที่ตำรวจดำเนินการต่อไป ขอย้ำว่า ปัญหาที่แท้จริงเกิดจากการออกแบบ และการก่อสร้างของโครงการนี้ที่ไม่เป็นไปตามกฎหมาย ส่วนเรื่องความรับผิดชอบ หรือว่าใครเป็นคนผิด ทางเจ้าหน้าที่ตำรวจดีเอสไอจะดำเนินการต่อ  และเป็นดำเนินคดี ตอนนี้ได้ข้อมูลมาทั้งหมดแล้ว ทุกอย่างเป็นไปตามกระบวนการของกฎหมาย

ที่มา : https://www.thaigov.go.th/news/contents/details/98003