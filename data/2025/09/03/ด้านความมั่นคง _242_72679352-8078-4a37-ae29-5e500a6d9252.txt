รัฐบาลไทย-ข่าวทำเนียบรัฐบาล-“ภูมิธรรม” รับมอบเงินบริจาคและสิ่งของ ช่วยเหลือประชาชนชายแดนไทย-กัมพูชา มูลค่ากว่า 5.96 ล้านบาท

วันพุธที่ 30 กรกฎาคม 2568
30/07/2568
พิมพ์
“ภูมิธรรม” รับมอบเงินบริจาคและสิ่งของ ช่วยเหลือประชาชนชายแดนไทย-กัมพูชา มูลค่ากว่า 5.96 ล้านบาท
“ภูมิธรรม” รับมอบเงินบริจาคและสิ่งของ ช่วยเหลือประชาชนชายแดนไทย-กัมพูชา มูลค่ากว่า 5.96 ล้านบาท
วันนี้ (30 ก.ค. 68) เวลา 14.30 น. นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย รักษาราชการแทนนายกรัฐมนตรี รับมอบเงินบริจาค จำนวน 5,000,000 บาท และเครื่องอุปโภคบริโภค เพื่อช่วยเหลือประชาชนผู้ได้รับผลกระทบจากสถานการณ์ชายแดนไทย – กัมพูชา จาก นายบุรณิน รัตนสมบัติ ประธานเจ้าหน้าที่ปฏิบัติการกลุ่มธุรกิจใหม่และความยั่งยืน บริษัท ปตท. จำกัด (มหาชน) และกลุ่มบริษัท ปตท. โดยมี นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย นายอรรษิษฐ์ สัมพันธรัตน์ ปลัดกระทรวงมหาดไทย นายอภิชาติ โตดิลกเวชช์ คณะทำงานรัฐมนตรีว่าการกระทรวงมหาดไทย พร้อมด้วยคณะผู้บริหารกระทรวงมหาดไทย ร่วมรับมอบ
ในวันนี้ บริษัท ปตท. จำกัด (มหาชน) ได้มอบเงินบริจาค จำนวน 5,000,000 บาท และบริษัทในกลุ่มบริษัท ปตท. ทั้ง 7 แห่ง ได้แก่ บริษัท ปตท. จำกัด (มหาชน) บริษัท ปตท.สำรวจและผลิตปิโตรเลียม จำกัด (มหาชน) บริษัท พีทีที โกลบอล เคมิคอล จำกัด (มหาชน) บริษัท ไทยออยล์ จำกัด (มหาชน) บริษัท ไออาร์พีซี จำกัด (มหาชน) บริษัท โกลบอล เพาเวอร์ ซินเนอร์ยี่ จำกัด (มหาชน) และบริษัท เอนเนอร์ยี่ คอมเพล็กซ์ จำกัด มอบถุงยังชีพ 500 ชุด ผ้าห่ม 2,000 ผืน เวชภัณฑ์ 500 ชุด น้ำดื่ม 18,800 ขวด น้ำดื่มวิตามินดีขวด 10,000 ขวด มูลค่ารวม 960,640 บาท รวมเงินและสิ่งของที่ส่งมอบในวันนี้ 5,960,640 บาท
นายภูมิธรรม กล่าวว่า จากสถานการณ์ภัยจากกองกำลังนอกประเทศบริเวณชายแดนไทย - กัมพูชา ตลอดช่วงสัปดาห์ที่ผ่านมานี้ ส่งผลให้ประชาชนชาวไทยได้รับผลกระทบต่อชีวิตและทรัพย์สิน มีประชาชนเสียชีวิต จำนวน 15 ราย บาดเจ็บ จำนวน 38 ราย และประชาชนบริเวณชายแดนจำเป็นต้องอพยพออกจากบ้านเรือนที่อยู่อาศัย โดย ณ วันที่ 30 กรกฎาคม 2568 เวลา 08.00 น. มีจำนวนศูนย์พักพิงในพื้นที่ 7 จังหวัดชายแดน ไทย – กัมพูชา ทั้งสิ้น 780 แห่ง และมีผู้อพยพสะสม จำนวน 190,104 คน ซึ่งกระทรวงมหาดไทยในฐานะหน่วยงานที่ทำหน้าที่พิทักษ์พื้นที่ส่วนหลัง ได้จัดตั้งศูนย์เฉพาะกิจบริหารสถานการณ์ชายแดนไทย - กัมพูชา กระทรวงมหาดไทย (ศบ.ทก.มท.) เพื่อบริหารจัดการสถานการณ์และสนับสนุนการปฏิบัติงานของผู้ว่าราชการจังหวัดและนายอำเภอ เพื่อปกป้องและรักษาความปลอดภัยในชีวิตของประชาชนในพื้นที่ 7 จังหวัดชายแดน ตลอด 24 ชั่วโมง
“ในนามของกระทรวงมหาดไทยและพี่น้องประชาชนในพื้นที่ 7 จังหวัดชายแดน ขอขอบคุณ คุณบุรณิน รัตนสมบัติ ประธานเจ้าหน้าที่ปฏิบัติการกลุ่มธุรกิจใหม่ และความยั่งยืน บริษัท ปตท. จำกัด (มหาชน) และผู้บริหารกลุ่มบริษัท ปตท. ทุกท่าน ที่ได้ร่วมเป็นส่วนหนึ่งกับกระทรวงมหาดไทยในการบรรเทาความเดือดร้อนประชาชนในพื้นที่ ตนขอยืนยันว่าเงินบริจาค มูลค่า 5,000,000 บาท รวมถึงสิ่งของที่ได้รับจะถูกส่งต่อถึงมือประชาชนผู้ได้รับผลกระทบอย่างแน่นอน” นายภูมิธรรม กล่าว
นายบุรณิน กล่าวว่า กลุ่มบริษัท ปตท. มีความห่วงใยสถานการณ์ชายแดนไทย-กัมพูชาที่เกิดขึ้นและตระหนักถึงความสำคัญในการสร้างความปลอดภัยและคุณภาพชีวิตของประชาชนผู้อพยพ โดยตั้งแต่เกิดสถานการณ์ ได้ทยอยนำส่งสิ่งของเพื่อบรรเทาทุกข์ให้กับประชาชนผู้อพยพผ่านศูนย์พักพิงชั่วคราว 5 จังหวัด ได้แก่ จังหวัดศรีสะเกษ สุรินทร์ อุบลราชธานี บุรีรัมย์ และจังหวัดตราด โดยเมื่อรวมกับเงินและผลิตภัณฑ์ในวันนี้ เป็นมูลค่ารวม 8,188,300 บาท

ที่มา : https://www.thaigov.go.th/news/contents/details/99103