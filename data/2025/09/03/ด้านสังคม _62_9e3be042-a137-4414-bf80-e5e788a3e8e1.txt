รัฐบาลไทย-ข่าวทำเนียบรัฐบาล-“วราวุธ” ย้ำ หยุดให้เงินขอทาน ทั้งไทย-ต่างด้าว ไม่สนับสนุนการทำผิดกฎหมาย  กำชับ ศูนย์คนไร้ที่พึ่ง ใช้กลไกสังคมสงเคราะห์-พัฒนาทักษะอาชีพ

วันศุกร์ที่ 4 กรกฎาคม 2568
“วราวุธ” ย้ำ หยุดให้เงินขอทาน ทั้งไทย-ต่างด้าว ไม่สนับสนุนการทำผิดกฎหมาย  กำชับ ศูนย์คนไร้ที่พึ่ง ใช้กลไกสังคมสงเคราะห์-พัฒนาทักษะอาชีพ
“วราวุธ” ย้ำ หยุดให้เงินขอทาน ทั้งไทย-ต่างด้าว ไม่สนับสนุนการทำผิดกฎหมาย กำชับศูนย์คนไร้ที่พึ่ง ใช้กลไกสังคมสงเคราะห์-พัฒนาทักษะอาชีพ
เมื่อวันที่ 3 กรกฎาคม 2568 ที่กระทรวงการพัฒนาสังคมและความมั่นคงของมนุษย์ (พม.) นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้สัมภาษณ์ถึงสถานการณ์ปัจจุบันของปัญหาขอทานในประเทศไทย ว่า ก่อนอื่นต้องทำความเข้าใจเรื่องขอทานกับพี่น้องประชาชน เพราะว่าเป็นปัญหาที่รบกวนพี่น้องประชาชนมาอย่างยาวนาน ซึ่งกระทรวง พม. รวมถึงเจ้าหน้าที่ตำรวจ ทราบดีว่าการขอทานเป็นการกระทำที่ผิดกฎหมายในประเทศไทย โดยขั้นตอนในการดำเนินการจับกุมขอทานนั้น ไม่ว่าจะเป็นขอทานไทยหรือขอทานที่มาจากต่างประเทศ เมื่อจับกุมตัวมาที่สถานีตำรวจแล้ว ถ้าหากพิสูจน์ว่าเป็นขอทานต่างชาติจะมีการส่งกลับไปยังประเทศต้นทาง ไม่ใช่เฉพาะประเทศกัมพูชาเท่านั้น แต่รวมถึงประเทศอื่นๆ ก็เช่นกัน แต่ถ้าหากเป็นขอทานไทย ซึ่งในส่วนนี้ถือเป็นเรื่องที่ละเอียดอ่อน ทางกระทรวง พม. จะเข้าไปสนับสนุนการทำงานของเจ้าหน้าที่ตำรวจ โดยการเชิญตัวขอทานที่ถูกจับมาเข้าสู่กระบวนการสังคมสงเคราะห์ของกระทรวง พม. ในศูนย์คุ้มครองคนไร้ที่พึ่ง (ศคพ.) สังกัดกรมพัฒนาสังคมและสวัสดิการ (พส.) โดยจะมีการฝึกทักษะอาชีพต่างๆ
นายวราวุธ กล่าวเพิ่มเติมว่า สำหรับประเด็นสำคัญคือ การที่จะเชิญตัวเข้ามาอยู่ในศูนย์คุ้มครองคนไร้ที่พึ่งนั้นทางเจ้าตัวต้องให้ความยินยอม ซึ่งหากไม่ยินยอมแล้วทางกระทรวง พม. ก็จะไม่สามารถกักขังหรือหน่วงเหนี่ยวบุคคลดังกล่าวได้ จึงจำเป็นต้องปล่อยตัวไป แต่สิ่งที่ตนอยากฝากไปยังพี่น้องประชาชนคือ ประเทศไทยวันนี้เราพบปัญหาขอทานมีจำนวนมากในจังหวัดที่เป็นแหล่งท่องเที่ยวหลัก อาทิ กรุงเทพมหานคร เชียงใหม่ ภูเก็ต และชลบุรี โดยที่สังเกตได้เห็นจากกรุงเทพมหานครเป็นจังหวัดที่มีประชาชนจำนวนมาก ซึ่งตราบใดที่ยังมีคนให้เงินก็จะยังมีขอทานเช่นนั้น และคนที่ท่านกำลังจะให้ทานนั้น อาจจะมีเงินเก็บหรือเงินฝากในบัญชีธนาคารมากกว่าตัวคนให้เอง ขออย่าใช้ความหวังดีนั้นให้กลายเป็นการสนับสนุนการกระทำผิดกฎหมายของคนบางกลุ่ม ไม่ว่าจะเป็นคนไทยหรือคนต่างประเทศ
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว
#วราวุธศิลปอาชา #ศบปภ #พันธกิจสำคัญ9ด้าน #ขอทาน #หยุดให้ทาน

ที่มา : https://www.thaigov.go.th/news/contents/details/98150