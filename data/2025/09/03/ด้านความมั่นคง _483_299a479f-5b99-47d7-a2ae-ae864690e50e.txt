รัฐบาลไทย-ข่าวทำเนียบรัฐบาล-“มหาดไทย” เดินเครื่องแก้ไข พ.ร.บ.โรงแรม - สถานบริการ ปรับปรุงระเบียบให้ทันสมัย เปิดโอกาสธุรกิจรายย่อยเข้าถึงใบอนุญาตมากขึ้น

วันจันทร์ที่ 1 กันยายน 2568
01/09/2568
พิมพ์
“มหาดไทย” เดินเครื่องแก้ไข พ.ร.บ.โรงแรม - สถานบริการ ปรับปรุงระเบียบให้ทันสมัย เปิดโอกาสธุรกิจรายย่อยเข้าถึงใบอนุญาตมากขึ้น
“มหาดไทย” เดินเครื่องแก้ไข พ.ร.บ.โรงแรม - สถานบริการ ปรับปรุงระเบียบให้ทันสมัย เปิดโอกาสธุรกิจรายย่อยเข้าถึงใบอนุญาตมากขึ้น
วันนี้ (1 ก.ย. 68) เวลา 10.00 น. นายชนินทร์ รุ่งธนเกียรติ เลขานุการรัฐมนตรีว่าการกระทรวงมหาดไทย ประชุมติดตามความคืบหน้าการแก้ไข พ.ร.บ.โรงแรม และ พ.ร.บ.สถานบริการ เพื่อปรับปรุงและพัฒนาระเบียบกฎหมายให้ทันสมัย สอดคล้องกับบริบททางสังคมและเศรษฐกิจในปัจจุบัน โดยมี ผู้แทนจากกรมการปกครอง และเจ้าหน้าที่ที่เกี่ยวข้อง ร่วมหารือ
นายชนินทร์ กล่าวว่า เรื่องการแก้ไข พ.ร.บ.โรงแรม มุ่งเน้นให้ผู้ประกอบการรายเล็ก ธุรกิจที่พักขนาดย่อม เช่น โฮสเทล เกสต์เฮ้าส์ หรือที่พักซึ่งดัดแปลงมาจากอาคารเก่า สามารถดำเนินธุรกิจได้อย่างถูกต้องตามกฎหมาย ภายใต้หลักเกณฑ์ที่เหมาะสมและผ่อนปรนมากขึ้น เพื่อลดอุปสรรคในการเข้าสู่ระบบ และสร้างมาตรฐานที่เป็นประโยชน์ทั้งต่อผู้ประกอบการและนักท่องเที่ยว
สำหรับการแก้ไข พ.ร.บ.สถานบริการ เนื่องจากกฎหมายดังกล่าวมีการใช้บังคับมาเป็นเวลานาน ซึ่งอาจไม่สอดคล้องกับสถานการณ์ของเศรษฐกิจและสังคมในปัจจุบัน ทำให้มีการเลี่ยงบาลีเปิดสถานที่ในลักษณะ “สถานประกอบการคล้ายสถานบริการ” เพิ่มขึ้นมากและขาดการกำกับดูแลที่เพียงพอ จึงต้องพิจารณาแนวทางปรับปรุงโดยเน้นการบริหารจัดการพื้นที่ในลักษณะ "โซนนิ่ง" ที่เหมาะสม และการปรับปรุงหลักเกณฑ์การใช้ดุลพินิจในการอนุญาตให้สอดคล้องกับบริบทปัจจุบันมากขึ้น
"มหาดไทยยุคใหม่ ต้องปรับปรุงให้ทันสมัยและสอดคล้องกับสภาพเศรษฐกิจและสังคมที่เปลี่ยนแปลงไป เพื่อส่งเสริมให้ผู้ประกอบการต่างๆมีช่องทางในการเข้าถึงใบอนุญาตตามกฎหมายมากขึ้น ซึ่งจะช่วยส่งผลให้สามารถกำกับดูแลภาคธุรกิจในระบบและควบคุมผลกระทบทางสังคมได้เหมาะสมยิ่งขึ้น" นายชนินทร์กล่าว

ที่มา : https://www.thaigov.go.th/news/contents/details/100313