รัฐบาลไทย-ข่าวทำเนียบรัฐบาล-ดีอี เตือนภัย “มิจฉาชีพ” เปิดเพจปลอม อ้าง “กรมขนส่งฯ” รับทำใบขับขี่ ระวังหลอกโอนเงิน - ดึงข้อมูลส่วนบุคคล

วันเสาร์ที่ 30 สิงหาคม 2568
ดีอี เตือนภัย “มิจฉาชีพ” เปิดเพจปลอม อ้าง “กรมขนส่งฯ” รับทำใบขับขี่ ระวังหลอกโอนเงิน - ดึงข้อมูลส่วนบุคคล
ดีอี เตือนภัย “มิจฉาชีพ” เปิดเพจปลอม อ้าง “กรมขนส่งฯ” รับทำใบขับขี่ ระวังหลอกโอนเงิน - ดึงข้อมูลส่วนบุคคล
กระทรวงดิจิทัลเพื่อเศรษฐกิจและสังคม (ดีอี) ตรวจพบข่าวปลอมรายสัปดาห์ ที่ประชาชนให้ความสนใจสูงสุดอันดับที่ 1 เรื่อง “กรมการขนส่งทางบก รับทำใบขับขี่ทุกชนิดไม่ต้องสอบเอง ผ่านเพจ มาราตรี” รองลงมาคือเรื่อง “เบต้ากลูแคนรักษาอาการบวมน้ำหรือลดสารพิษตกค้างในร่างกาย” โดยขอให้ประชาชน อย่าหลงเชื่อข่าวปลอม อาจทำให้สูญเสียทรัพย์สิน และข้อมูลส่วนบุคคล รวมทั้งทำให้เกิดความเข้าใจผิด สับสนตื่นตระหนก และวิตกกังวลในสังคม โดยขอให้เลือกเชื่อ เลือกแชร์ ข้อมูลที่เป็นประโยชน์
นายเวทางค์ พ่วงทรัพย์ เลขาธิการคณะกรรมการดิจิทัลเพื่อเศรษฐกิจและสังคมแห่งชาติ (BDE) ในฐานะโฆษกกระทรวงดิจิทัลเพื่อเศรษฐกิจและสังคม (ดีอี) กล่าวถึงผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 22 – 28 สิงหาคม 2568 พบข้อความที่เข้ามาทั้งหมด 973,310 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 793 ข้อความ
สำหรับช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 767 ข้อความ ตามมาด้วยการแจ้งเบาะแสผ่าน Line Official จำนวน 11 ข้อความ ช่องทาง Website จำนวน 15 ข้อความ รวมเรื่องที่ต้องดำเนินการตรวจสอบทั้งหมด 191 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 74 เรื่อง
ทั้งนี้ กระทรวงดีอี ได้แบ่งข่าวปลอมที่ได้รับความสนใจเป็น 5 กลุ่ม ประกอบด้วย
กลุ่มที่ 1 : นโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคงภายในประเทศ จำนวน 119 เรื่อง
กลุ่มที่ 2 : ผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมายจำนวน 17เรื่อง
กลุ่มที่ 3 : ภัยพิบัติ จำนวน 12 เรื่อง
กลุ่มที่ 4 : เศรษฐกิจ จำนวน 0 เรื่อง
กลุ่มที่ 5 : กลุ่มอาชญากรรมออนไลน์ จำนวน 43 เรื่อง
นายเวทางค์ กล่าวต่อว่า เมื่อพิจารณาจากข่าวปลอมที่ได้รับความสนใจในลำดับต้นๆ ในสัปดาห์นี้ส่วนใหญ่เป็นข่าวเกี่ยวกับการให้บริการของหน่วยงานรัฐ ความมั่นคงระหว่างประเทศไทย และกัมพูชา นอกจากนี้ยังพบข่าวที่เกี่ยวข้องกับผลิตภัณฑ์สุขภาพรวมอยู่ด้วย ซึ่งทั้งหมดมีผลกระทบต่อสังคมส่วนใหญ่ อาทำให้สูญเสียทรัพย์สิน  หรือ ข้อมูลส่วนบุคคล รวมทั้งทำให้เกิดความเข้าใจผิด สับสน ตื่นตระหนก และวิตกกังวลได้ โดยข่าวที่ได้รับความสนใจจากประชาชนมากที่สุด 10 อันดับ ได้แก่
อันดับที่ 1 : เรื่อง กรมการขนส่งทางบก รับทำใบขับขี่ทุกชนิดไม่ต้องสอบเอง ผ่านเพจ มาราตรี
อันดับที่ 2 : เรื่อง เบต้ากลูแคนรักษาอาการบวมน้ำหรือลดสารพิษตกค้างในร่างกาย
อันดับที่ 3 : เรื่อง ธนาคารกรุงไทย ประกาศยกเลิกหนี้เสียทุกประเภท ติดเครดิตบูโร และแบล็กลิสต์ ลงทะเบียนกู้ใหม่ได้ ผ่านบัญชี Tiktok ktb.bank027
อันดับที่ 4 : เรื่อง ไทย วางลวดหนามรุกล้ำพื้นที่ ละเมิดข้อตกลงหยุดยิง
อันดับที่ 5 : เรื่อง เพจเฟซบุ๊ก ปทิตตา เปิดรับทำใบขับขี่ สำหรับบุคคลที่ไม่เคยมีใบขับขี่มาก่อน
อันดับที่ 6 : เรื่อง เฟซบุ๊ก พลโท บุญสิน พาดกลาง แม่ทัพภาคที่ 2
อันดับที่ 7 : เรื่อง ตม. ไทย เปิดด่านให้ชาวกัมพูชาเข้ามาใช้บริการโรงพยาบาลได้ตามปกติแล้ว
อันดับที่ 8 : เรื่อง กองทัพภาคที่ 2 เปิดเพจเฟซบุ๊กใหม่ชื่อ ข่าวกองทัพภาคที่ 2
อันดับที่ 9 : เรื่อง ธนาคารกรุงไทย ปล่อยสินเชื่อวงเงิน 2 ล้านบาท ผ่านบัญชี TikTok kbankgdvbvb
อันดับที่ 10 : เรื่อง แม่ทัพภาค 1 และฝ่ายความมั่นคง เสนอมอบสัญชาติไทยให้ชาวกัมพูชา บ้านหนองจาน
สำหรับอันดับ 1 เรื่อง “กรมการขนส่งทางบก รับทำใบขับขี่ทุกชนิดไม่ต้องสอบเอง ผ่านเพจ มาราตรี” กระทรวงดีอี ได้ประสานงานร่วมกับ กรมการขนส่งทางบก กระทรวงคมนาคม ตรวจสอบแล้วพบว่า เป็นข้อมูลเท็จ โดยขอชี้แจงว่า กรมการขนส่งฯ ไม่มีบริการรับทำใบขับขี่ผ่านช่องทางออนไลน์หรือสื่อโซเชียลใดๆ ทั้งสิ้น และไม่สามารถฝากให้ผู้อื่นดำเนินการแทนได้ ซึ่งหากประชาชนต้องการทำใบขับขี่หรือต่ออายุใบขับขี่ต้องมาดำเนินการด้วยตนเองที่กรมการขนส่งฯ เท่านั้น โดยประชาชนสามารถแจ้งเบาะแสผู้กระทำผิดมายังกรมการฯขนส่งได้โดยตรง หรือโทรสายด่วน 1584 ตลอด 24 ชั่วโมง ดังนั้นหากเห็นโพสต์รับทำใบขับขี่ในออนไลน์ ให้ตั้งข้อสงสัยว่าเป็นมิจฉาชีพไว้ก่อน
ด้านข่าวปลอมอันดับ 2 เรื่อง “เบต้ากลูแคนรักษาอาการบวมน้ำหรือลดสารพิษตกค้างในร่างกาย” กระทรวงดีอี ประสานงานร่วมกับ สำนักงานคณะกรรมการอาหารและยา (อย.) กระทรวงสาธารณสุข พบว่าเป็นข้อมูลเท็จ โดยขอชี้แจงว่า เบต้ากลูแคนเป็นสารที่พบได้ทั่วไปในธรรมชาติ เช่น ยีสต์ ธัญพืช (ข้าวโอ๊ต ข้าวบาร์เลย์) และเห็ด จากการศึกษาพบว่าเบต้ากลูแคนจากข้าวโอ๊ตและข้าวบาร์เลย์ มีส่วนช่วยลดการดูดซึมคอเลสเตอรอลได้ อย่างไรก็ตาม ยังไม่มีหลักฐานที่เพียงพอในการระบุถึงประสิทธิภาพของเบต้ากลูแคนในการรักษาอาการบวมน้ำหรือลดสารพิษตกค้างในร่างกาย ทั้งนี้ เบต้ากลูแคนมิใช่ยา จึงไม่มีฤทธิ์ในการบำบัด บรรเทา หรือรักษาโรคใด ๆ
อย่างไรก็ตาม ดีอี มีความห่วงใยประชาชน เรื่องความตระหนักรู้เท่าทันข่าวปลอมที่ถูกแพร่กระจายบนสื่อออนไลน์ โซเชียล ซึ่งหากขาดความรู้เท่าทันส่งต่อข้อมูลข่าวปลอม ทำให้เกิดการหลงเชื่อ สร้างความเข้าใจที่คลาดเคลื่อน เกิดความวิตกกังวล หรืออาจสร้างความเสียหายต่อชีวิต ทรัพย์สิน หรือข้อมูลส่วนบุคคล และอาจส่งผลกระทบต่อประชาชนในสังคมเป็นวงกว้าง ดังนั้นจึงควรตรวจสอบข้อเท็จจริงของข่าวหรือลิงก์เว็บไซต์ให้แน่ชัด
หากประชาชน พบข่าวน่าสงสัย ข้อมูลบิดเบือน สามารถแจ้งเบาะแส และตรวจสอบข่าวปลอมได้ที่ โทรสายด่วน 1111 ต่อ 87 (24 ชม.) หรือที่
| เว็บไซต์ www.antifakenewscenter.com
| Line ID: @antifakenewscenter
| Facebook : Anti-Fake News Center Thailand
| X : @AFNCThailand
| TikTok : @antifakenewscenter
| IG : afnc_thailand/
----------------------------------------------------

ที่มา : https://www.thaigov.go.th/news/contents/details/100292