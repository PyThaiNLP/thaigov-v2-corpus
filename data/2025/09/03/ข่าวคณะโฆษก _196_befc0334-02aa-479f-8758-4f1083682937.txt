รัฐบาลไทย-ข่าวทำเนียบรัฐบาล-สวีเดนยืนยัน การยกเลิกขายเครื่องบินขับไล่ Gripenให้ไทย “ไม่จริง” หลังเขมรมั่วข่าวดิสเครดิต

วันเสาร์ที่ 2 สิงหาคม 2568
02/08/2568
พิมพ์
สวีเดนยืนยัน การยกเลิกขายเครื่องบินขับไล่ Gripenให้ไทย “ไม่จริง” หลังเขมรมั่วข่าวดิสเครดิต
วันนี้“กัมพูชา โกหกอะไร…”หลังพบสื่อกัมพูชาบิดเบือนบอกสวีเดน ยกเลิกขายเครื่องบินขับไล่ Gripen ให้ทัพฟ้า ย้ำสวีเดนยืนยันไม่มีการยกเลิกแต่อย่างใดหลังไทยใช้ปฏิบัติการรักษาอธิปไตยชายแดน อย่างแม่นยำ ไม่กระทบพลเรือน
วันนี้ (2 ส.ค. 68) เวลา 10.30 น. นายจิรายุ ห่วงทรัพย์ คณะกรรมการศูนย์เฉพาะกิจบริหารสถานการณ์ชายแดนไทย–กัมพูชา (ศบ.ทก.) เปิดเผยว่า กองทัพอากาศ และสถานเอกอัครราชทูตสวีเดนประจำประเทศไทย ได้ออกมาชี้แจงกรณีการเผยแพร่และที่นำเสนอข่าว ที่ว่า “สวีเดนได้ยกเลิกการขายเครื่องบินขับไล่ Gripen ให้กับประเทศไทยแล้ว”นั้นไม่เป็นความจริงทั้งสิ้น”
โดยสถานเอกอัครราชทูตสวีเดน เผยแพร่ข้อความผ่านเฟซบุ๊กว่า ตามที่ปรากฏข่าวที่แพร่หลายไปในขณะนี้เกี่ยวกับการจัดซื้อเครื่องบินขับไล่ Gripen โดยกองทัพอากาศไทย ขอเรียนว่ายังไม่มีการตัดสินใจใดๆ เพื่อระงับการจำหน่ายเครื่องบินขับไล่ให้แก่ประเทศไทย
ขณะที่  ก่อนหน้านี้กองทัพอากาศไทย ก็ได้โพสต์โต้ระบุว่า กองทัพอากาศ ยืนยัน ว่าข่าวดังกล่าวเป็น“ข่าวบิดเบือนความจริง” กรณี สื่อกัมพูชาอ้างว่า สวีเดนระงับการขาย Gripen เพิ่มเติม ให้กับกองทัพอากาศไทย ซึ่งข้อมูลที่ทางสื่อกัมพูชากล่าวอ้าง เป็นการนำข้อมูลมาบิดเบือนข้อเท็จจริง โกหกอย่างไม่มีจริยธรรมจรรยาบรรณของสื่อ
ซึ่งหนึ่งในต้นตอข่าวปลอมดังกล่าวมาจาก สื่อกัมพูชา "สำนักข่าวพนมเปญ โพสต์" ที่รายงานว่า สวีเดนระงับการขายเครื่องบินขับไล่ Gripen เพิ่มเติมให้แก่ประเทศไทย หลังกองทัพอากาศไทยใช้เครื่องบินรุ่นดังกล่าว ปกป้องอธิปไตยของประเทศไทยตามแนวชายแดนไทยกัมพูชา โดยไม่มุ่งเป้าไปที่พื้นที่พลเรือน เหมือนกับกัมพูชา
นายจิรายุ กล่าวต่อไปว่า “ทั้งหมดยังไม่เปลี่ยนแปลง เป็นการโกหกรายวันของสื่อกัมพูชา ที่ต้องตรวจสอบก่อนเชื่อและแชร์ ขอบคุณประชาชนที่ใช้สื่อโซเชียล ไม่หลงเชื่อข่าวบิดเบือนต่าง ๆ   ทั้งนี้ ขอให้ช่วยกันแชร์ข้อมูลต่าง ๆ ภาพอินโฟกราฟิกของหน่วยงานรัฐ ไปยังช่องทางโซเชียลมีเดียต่าง ๆ” นายจิรายุกล่าวขอบคุณ

ที่มา : https://www.thaigov.go.th/news/contents/details/99233