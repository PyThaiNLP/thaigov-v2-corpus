รัฐบาลไทย-ข่าวทำเนียบรัฐบาล-ดีเดย์…!!ลงทะเบียน “เที่ยวไทยคนละครึ่ง” ปชช.เริ่มอังคาร 1 ก.ค.นี้ ผู้ประกอบการเปิดให้ลงทะเบียนแล้ว ตั้งแต่วันนี้ – 30 มิ.ย. 68 

วันพุธที่ 25 มิถุนายน 2568
25/06/2568
พิมพ์
ดีเดย์…!!ลงทะเบียน “เที่ยวไทยคนละครึ่ง” ปชช.เริ่มอังคาร 1 ก.ค.นี้ ผู้ประกอบการเปิดให้ลงทะเบียนแล้ว ตั้งแต่วันนี้ – 30 มิ.ย. 68
ติดตามรายละเอียดเพิ่มเติมได้ทาง https://www.เที่ยวไทยคนละครึ่ง.com
วันนี้ ( 25 มิถุนายน 2568 ) เวลา 08.45 น. นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า ตามที่ประชุมคณะรัฐมนตรี (ครม.) ได้มีมติเห็นชอบกรอบการใช้งบประมาณเพื่อกระตุ้นเศรษฐกิจ ซึ่งหนึ่งในไฮไลต์สำคัญ คือ โครงการ “เที่ยวไทยคนละครึ่ง” ขณะนี้ การท่องเที่ยวแห่งประเทศไทย (ททท.) ได้เปิดให้ผู้ประกอบการร่วมโครงการเที่ยวไทยคนละครึ่งแล้ว ตั้งแต่วันนี้เป็นต้นไปจนถึงวันที่ 30 มิถุนายน 2568  ผ่านทางเว็บไซต์ เที่ยวไทยคนละครึ่ง https://www.เที่ยวไทยคนละครึ่ง.com โดยประเภทผู้ประกอบการที่เปิดรับ ได้แก่ร้านอาหาร ร้านขายของที่ระลึก ร้านค้า OTOP แหล่งท่องเที่ยว/กิจกรรมท่องเที่ยว สปา/นวดเพื่อสุขภาพ รถเช่า/เรือเช่า และโรงแรม/ที่พัก เป็นต้น
สำหรับประชาชนทั่วไป จะเปิดระบบลงทะเบียนและจองที่พักได้ในวันที่ 1 กรกฎาคม 2568 เวลา 08.00 น. ผ่านทางเว็บไซต์ เที่ยวไทยคนละครึ่ง https://www.เที่ยวไทยคนละครึ่ง.com และแอปพลิเคชัน Amazing Thailand โดยสามารถใช้สิทธิ์ในการเดินทางได้ตั้งแต่วันที่ 4 กรกฎาคม – 31 ตุลาคม 2568 ทั้งนี้ คุณสมบัติผู้มีสิทธิ์ในการลงทะเบียนจะต้องมีสัญชาติไทย  อายุ 18 ปีขึ้นไป  มีบัตรประชาชน  และลงทะเบียนผ่าน Thai ID Application เพื่อยืนยันตัวตนเท่านั้น
“โครงการดังกล่าวมีจำนวนสิทธิ์ ทั้งสิ้น 500,000 สิทธิ์ โดย 1 คนใช้ได้สูงสุด 5 สิทธิ (เมืองหลัก 3 สิทธิ / เมืองน่าเที่ยว 2 สิทธิ) วงเงินค่าที่พัก ไม่เกิน 3,000 บาท/คืน/ห้อง ส่วนรูปแบบการสนับสนุนจะแบ่งตามวันเดินทาง ประกอบด้วย เมืองหลัก  วันธรรมดา (จันทร์–ศุกร์) รัฐบาลช่วย 50% (ไม่เกิน 3,000 บาท/คืน) วันหยุด (เสาร์–อาทิตย์/นักขัตฤกษ์) รัฐบาลช่วย 40% (ไม่เกิน 3,000 บาท/คืน) ส่วนเมืองรอง 55 เมืองน่าเที่ยว รัฐบาลช่วย 50% ทุกวัน (ไม่เกิน 3,000 บาท/คืน) "  นายอนุกูล ระบุ
นายอนุกูล กล่าวต่อว่า จะต้องชําระเงินก่อนเวลา 23.00 น. ของวันที่ทําการจอง กรณีไม่ชําระเงิน สิทธิจะคืนการจองกลับสู่ระบบ และต้องชําระค่าห้องพักอย่างน้อย 3 วันล่วงหน้าก่อนวันเดินทางจริง สำหรับผู้ประกอบการ ต้องใช้บัญชีธนาคารกรุงไทยสําหรับรับเงินจากนักท่องเที่ยว ส่วนนักท่องเที่ยว ชําระค่าสินค้า/บริการ ด้วยระบบ Prompt Pay ธนาคารใดก็ได้ และผู้ประกอบการจะได้รับเงินโอนจากรัฐ ภายใน 14 วันทําการ ทั้งนี้ สามารถติดตามเงื่อนไขการใช้สิทธิ์โครงการเที่ยวไทยคนละครึ่งได้ที่เว็บไซต์ เที่ยวไทยคนละครึ่ง https://www.เที่ยวไทยคนละครึ่ง.com

ที่มา : https://www.thaigov.go.th/news/contents/details/97799