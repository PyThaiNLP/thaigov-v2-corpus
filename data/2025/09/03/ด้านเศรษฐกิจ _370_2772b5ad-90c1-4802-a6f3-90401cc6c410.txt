รัฐบาลไทย-ข่าวทำเนียบรัฐบาล-เลขาฯ ลอรี่ ร่วมงาน Dinner Talk มติชน ฉลอง50ปี ไทย-จีน พลิกวิกฤติ ผูกห่วงโซ่อุปทาน สร้างมูลค่าให้อุตสาหกรรมไทยอย่างแท้จริง

วันเสาร์ที่ 2 สิงหาคม 2568
02/08/2568
พิมพ์
เลขาฯ ลอรี่ ร่วมงาน Dinner Talk มติชน ฉลอง50ปี ไทย-จีน พลิกวิกฤติ ผูกห่วงโซ่อุปทาน สร้างมูลค่าให้อุตสาหกรรมไทยอย่างแท้จริง
เลขาฯ ลอรี่ ร่วมงาน Dinner Talk มติชน ฉลอง50ปี ไทย-จีน พลิกวิกฤติ ผูกห่วงโซ่อุปทาน สร้างมูลค่าให้อุตสาหกรรมไทยอย่างแท้จริง
23 กรกฎาคม 2568 นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม เข้าร่วมงาน Exclusive Dinner Talk ฉลองสัมพันธ์ 50 ปีไทย–จีน จัดโดยเครือมติชน ณ เพลนารีฮอลล์ 1 (Plenary Hall 1) ศูนย์การประชุมแห่งชาติสิริกิติ์
เลขาฯ ลอรี่ ได้เน้นย้ำ นโยบายของนายเอกนัฏ พร้อมพันธุ์  รัฐมนตรีว่าการกระทรวงอุตสาหกรรม ที่ได้ให้ความสำคัญกับการปราบปรามอุตสาหกรรมศูนย์เหรียญ ธุรกิจเถื่อนตั้งแต่ขนาดเล็กไปจนถึงอุตสาหกรรมขนาดใหญ่ที่ลักลอบนำเข้าวัตถุดิบจากต่างประเทศนำไปสู่การสูญเสียมูลค่าคุณภาพและปัญหาสิ่งแวดล้อม พร้อมเร่งสกัดกั้นสินค้าด้อยคุณภาพทะลักเข้ามาขายแข่งในประเทศ โดย การนำเข้าต้องเป็นไปอย่างยุติธรรมมีมาตรฐาน ปลอดภัยกับผู้บริโภค ทั้งนี้ยังสนับสนุนในธุรกิจที่เข้ามาลงทุนในประเทศไทยเชื่อมโยง Supply chain ท้องถิ่นในประเทศ รวมถึงสนับสนุนการจ้างงานในประเทศมากขึ้น พร้อมสร้างความร่วมมือกับ SME ไทยให้เติบโตไปพร้อมกัน เพื่อถ่ายทอดองค์ความรู้เทคโนโลยี พัฒนาทักษะแรงงานไปในตัว ทั้งยังสามารถผลักดันสินค้าไทยสามารถกระจายสินค้าทั้งในประเทศและต่างประเทศได้
เลขาฯ ลอรี่ ได้ยกกรณีศึกษาของอุตสาหกรรมรถยนต์ญี่ปุ่นเข้ามาลงทุนในประเทศไทย ที่ใช้เวลา 20 ปีในการปรับตัวและพัฒนาจนสามารถกระจายมูลค่าไปยังผู้ประกอบการท้องถิ่น SME ไทย ให้เป็นส่วนหนึ่งของห่วงโซ่อุปทานได้อย่างแท้จริง รวมถึงถ่ายทอดเทคโนโลยีและการลงทุนในท้องถิ่น สะท้อนให้เห็นว่าการสร้างความเชื่อมโยงที่แท้จริงระหว่างการลงทุนจากต่างประเทศกับผู้ประกอบการท้องถิ่นนั้นต้องใช้เวลา ความมุ่งมั่น และการสนับสนุนจากทุกภาคส่วน โดยปัจจุบันรัฐบาลไทยพร้อมให้การสนับสนุนอย่างเต็มที่เพื่อปกป้อง SME ไทยและเศรษฐกิจของประเทศให้เติบโตอย่างแข็งแกร่ง
ทั้งไทยและจีนต่างพร้อมส่งเสริมธุรกิจที่มีความรับผิดชอบ โดยเฉพาะในภาคของอุตสาหกรรมสีเขียว ซึ่งสะท้อนให้เห็นถึงความมุ่งมั่นร่วมกันของทั้งสองประเทศในการขับเคลื่อนการเติบโตทางเศรษฐกิจควบคู่ไปกับการรักษาสิ่งแวดล้อมอย่างยั่งยืน โดยมุ่งเน้นการลงทุนในเทคโนโลยีที่เป็นมิตรต่อสิ่งแวดล้อม การพัฒนาพลังงานสะอาด และการสนับสนุนแนวปฏิบัติทางธุรกิจที่ใส่ใจต่อสังคมและสิ่งแวดล้อม
เลขาฯ ลอรี่ กล่าวย้ำถึงความสำคัญของการยกระดับศักยภาพและการฟื้นฟู SME ในประเทศที่เป็นหัวใจในการขับเคลื่อนเศรษฐกิจของประเทศ หนุนวัตถุดิบท้องถิ่น แลกเปลี่ยนเทคโนโลยี ซึ่งจะช่วยเกิดการร่วมมือยกระดับศักยภาพของอุตสาหกรรมโดยรวม และขับเคลื่อนเศรษฐกิจของทั้งสองประเทศให้เจริญก้าวหน้ายิ่งขึ้นไป

ที่มา : https://www.thaigov.go.th/news/contents/details/99246