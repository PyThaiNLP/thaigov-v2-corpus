รัฐบาลไทย-ข่าวทำเนียบรัฐบาล-​รมว. วธ. ติดตามความคืบหน้าโครงการงบกระตุ้นเศรษฐกิจ มอบกรมศิลปากรบูรณะและพัฒนาโบราณสถาน เป็นแหล่งท่องเที่ยวเชิงวัฒนธรรม พร้อมสั่งการเตรียมความพร้อมรับมือผลกระทบจากอุทกภัย

วันศุกร์ที่ 25 กรกฎาคม 2568
​รมว. วธ. ติดตามความคืบหน้าโครงการงบกระตุ้นเศรษฐกิจ มอบกรมศิลปากรบูรณะและพัฒนาโบราณสถาน เป็นแหล่งท่องเที่ยวเชิงวัฒนธรรม พร้อมสั่งการเตรียมความพร้อมรับมือผลกระทบจากอุทกภัย
​รมว. วธ. ติดตามความคืบหน้าโครงการงบกระตุ้นเศรษฐกิจ มอบกรมศิลปากรบูรณะและพัฒนาโบราณสถาน เป็นแหล่งท่องเที่ยวเชิงวัฒนธรรม พร้อมสั่งการเตรียมความพร้อมรับมือผลกระทบจากอุทกภัย
รมว. วธ. ติดตามความคืบหน้าโครงการงบกระตุ้นเศรษฐกิจ มอบกรมศิลปากรบูรณะและพัฒนาโบราณสถาน เป็นแหล่งท่องเที่ยวเชิงวัฒนธรรม พร้อมสั่งการเตรียมความพร้อมรับมือผลกระทบจากอุทกภัย
24 กรกฎาคม 2568 นางสาวแพทองธาร ชินวัตร รัฐมนตรีว่าการกระทรวงวัฒนธรรม เป็นประธานการประชุมติดตามความคืบหน้าการดำเนินงาน รายการค่าใช้จ่ายเพื่อการกระตุ้นเศรษฐกิจและสร้างความเข้มแข็งของระบบเศรษฐกิจของกระทรวงวัฒนธรรม ณ ห้องประชุมมรุพงษ์ศิริพัฒน์ ชั้น 4 ศาลากลางจังหวัดฉะเชิงเทรา
นางสาวแพทองธาร ชินวัตร รัฐมนตรีว่าการกระทรวงวัฒนธรรม กล่าวว่า ได้มอบนโยบายให้กรมศิลปากร ดำเนินการโครงการงบกระตุ้นเศรษฐกิจตามแผนการขับเคลื่อนเศรษฐกิจภายใต้กรอบวงเงิน 157,000 ล้านบาทของรัฐบาล โดยเน้นการใช้จ่ายงบประมาณให้เป็นไปตามกรอบระยะเวลาที่กำหนด เข้าสู่กระบวนการจัดซื้อจัดจ้างโดยเร็ว ถูกต้องตามระเบียบ และบริหารสัญญาให้เป็นไปตามกรอบเวลา โดยขอให้ดำเนินการจัดซื้อจัดจ้างและลงนามในสัญญาภายในวันที่ 30 กันยายน 2568 และทุกโครงการจะต้องดำเนินการแล้วเสร็จ พร้อมทั้งเบิกจ่ายงบประมาณให้เสร็จสิ้น ไม่เกินวันที่ 30 กันยายน 2569 ทั้งนี้ ขอให้ดำเนินการในทุกขั้นตอนอย่างโปร่งใส เป็นธรรม สามารถตรวจสอบได้ ผลจากการดำเนินงานขอให้ใช้ประโยชน์ได้จริง ตรงตามวัตถุประสงค์ของโครงการที่ตั้งไว้
กรมศิลปากรได้รับการจัดสรรงบกลาง โครงการกระตุ้นเศรษฐกิจตามแผนการขับเคลื่อนเศรษฐกิจ ทั้งสิ้น จำนวน 73 โครงการ วงเงิน 575.5109 ล้านบาท ดำเนินการรวม 39 จังหวัด เน้นการพัฒนาโบราณสถาน ซึ่งนอกจากการเป็นแหล่งเรียนรู้ ให้เป็นแหล่งท่องเที่ยวที่สำคัญเชิงวัฒนธรรม การดำเนินงานประกอบไปด้วย การประดับไฟโบราณสถาน เพื่อให้นักท่องเที่ยวสามารถเข้าชมยามราตรี การบูรณะโบราณสถาน ที่มีศักยภาพในการเป็นแหล่งท่องเที่ยว และการปรับปรุงสิ่งอำนวยความสะดวกต่าง ๆ เช่น ห้องน้ำมาตรฐานสำหรับให้บริการนักท่องเที่ยว
นอกจากนี้ ได้สั่งการกรมศิลปากรให้เตรียมความพร้อมเพื่อป้องกันแหล่งโบราณสถาน แหล่งเรียนรู้ทางวัฒนธรรมจากเหตุวาตภัยและอุทกภัยที่อาจเกิดขึ้น ซึ่งกรณีที่มีความเสี่ยงสูง ได้แก่ พื้นที่ภาคเหนือ โดยขอให้มีการสำรวจพื้นที่เสี่ยง และจัดทำแผนเพื่อเตรียมป้องกัน ตลอดจนแนวทางในการแก้ไขปัญหา กรณีมีเหตุการณ์หรือผลกระทบเกิดขึ้น ให้รายงานสถานการณ์ในทันที และหากแหล่งโบราณสถาน แหล่งเรียนรู้ทางวัฒนธรรมได้รับผลกระทบ จำเป็นต้องบูรณะซ่อมแซม หรือให้การเยียวยาเครือข่ายทางวัฒนธรรม ขอให้พิจารณาจัดหางบประมาณเพื่อดำเนินการเป็นการด่วน ทั้งงบประมาณของหน่วยงานเอง หรือขอรับจัดสรรงบประมาณ งบกลาง รายการเงินสำรองจ่ายเพื่อกรณีฉุกเฉินหรือจำเป็น

ที่มา : https://www.thaigov.go.th/news/contents/details/98800