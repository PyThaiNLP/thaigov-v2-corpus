รัฐบาลไทย-ข่าวทำเนียบรัฐบาล-รัฐบาล มอบ “ธอส. ”เปิดมาตรการพิเศษ ดอกเบี้ยต่ำแค่ 0.01% ดูแลช่วยเหลือ ผู้ประสบเหตุชายแดนไทยกัมพูชา 

วันเสาร์ที่ 26 กรกฎาคม 2568
26/07/2568
พิมพ์
รัฐบาล มอบ “ธอส. ”เปิดมาตรการพิเศษ ดอกเบี้ยต่ำแค่ 0.01% ดูแลช่วยเหลือ ผู้ประสบเหตุชายแดนไทยกัมพูชา
รัฐบาล มอบ “ธอส. ”เปิดมาตรการพิเศษ ดอกเบี้ยต่ำแค่ 0.01% ดูแลช่วยเหลือ ผู้ประสบเหตุชายแดนไทยกัมพูชา
วันนี้ (26 กรกฎาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า ธนาคารอาคารสงเคราะห์ (ธอส.) กระทรวงการคลัง ได้ดำเนินการตามนโยบายของรัฐบาล บรรเทาความเดือดร้อนลูกค้าที่ได้รับผลกระทบจากสถานการณ์ข้อพิพาทชายแดนไทย – กัมพูชา โดยจัดทำ “มาตรการช่วยเหลือและบรรเทาความเดือดร้อนให้กับลูกค้าจากเหตุการณ์ชายแดน” เป็นการเร่งด่วน ทั้งลดอัตราดอกเบี้ยและมอบอัตราดอกเบี้ยพิเศษสำหรับลูกค้าประกอบด้วย
(1) สำหรับลูกค้าปัจจุบันที่ได้รับบาดเจ็บสาหัส หรือที่อยู่อาศัยเสียหายจากสถานการณ์ข้อพิพาทชายแดน ได้รับอัตราดอกเบี้ยลดลงจากอัตราดอกเบี้ยปัจจุบันเหลือเพียง 0.01% ต่อปี นาน 5 ปีแรก และปีที่ 6 จนถึงตลอดอายุสัญญา กรณีลูกค้ารายย่อย เท่ากับ MRR-0.75% ต่อปี กรณีลูกค้าสวัสดิการ เท่ากับ MRR-1.00% ต่อปี และกรณีซื้ออุปกรณ์ / ชำระหนี้ เท่ากับ MRR (อัตราดอกเบี้ย MRR ของ ธอส. ปัจจุบันอยู่ที่ 6.495% ต่อปี
(2) สำหรับลูกค้าปัจจุบันที่ประสบปัญหาที่อยู่อาศัยเสียหายทั้งหลังจนไม่สามารถอยู่อาศัยได้ หรือ ทุพพลภาพถาวร หรือเสียชีวิต ได้รับอัตราดอกเบี้ยปัจจุบันเหลือ 0.01% ต่อปี ตลอดอายุสัญญา
(3) สำหรับลูกค้าในพื้นที่ที่ต้องการกู้เพื่อปลูกสร้างอาคารใหม่ทดแทนอาคารเดิม ได้รับอัตราดอกเบี้ย 6 เดือนแรก 0% ต่อปี เดือนที่ 7 – 12 เท่ากับ 0.50% ต่อปี ปีที่ 2 – 3 เท่ากับ 2.50% ต่อปี ปีที่ 4 – 5 เท่ากับ 3.50% ต่อปี ปีที่ 6 – 10 เท่ากับ MRR-2.00% ต่อปี และปีที่ 11 จนถึงตลอดอายุสัญญา กรณีลูกค้ารายย่อย เท่ากับ MRR-0.75% ต่อปี กรณีลูกค้าสวัสดิการ เท่ากับ MRR-1.00% ต่อปี
“จากเหตุการณ์ความไม่สงบบริเวณชายแดนไทย – กัมพูชา ส่งผลให้ประชาชนและเจ้าหน้าที่ที่ปฏิบัติภารกิจได้รับบาดเจ็บและเสียชีวิต รัฐบาลสั่งการให้ทุกหน่วยงาน เร่งออกมาตรการให้ความช่วยเหลือเพื่อบรรเทาความเดือนร้อนทั้งในระยะเร่งด่วน และระยะยาว
สำหรับผู้ที่ต้องการขอลดอัตราดอกเบี้ยเงินกู้และขอสินเชื่อตามมาตรการช่วยเหลือ สามารถแสดงหลักฐานความเสียหายจากสถานการณ์ดังกล่าว เพื่อยื่นขอสินเชื่อได้แล้วตั้งแต่วันนี้เป็นต้นไป ณ สาขาธนาคารทั่วประเทศ
สอบถามรายละเอียดได้ที่ ธอส.ทั่วประเทศ หรือ G H Bank Call Center โทร.0-2645-9000 หรือ Facebook Fanpage ธนาคารอาคารสงเคราะห์  Application : GHB ALL GEN และ www.ghbank.co.th” นางสาวศศิกานต์ ระบุ

ที่มา : https://www.thaigov.go.th/news/contents/details/98874