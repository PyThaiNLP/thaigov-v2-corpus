รัฐบาลไทย-ข่าวทำเนียบรัฐบาล-ผู้ตรวจราชการกระทรวงเกษตรฯ ร่วมงาน “วัตถุดิบท้องถิ่นกินดีวิถีไทย” ตลาดสี่มุมเมือง

วันพุธที่ 27 สิงหาคม 2568
ผู้ตรวจราชการกระทรวงเกษตรฯ ร่วมงาน “วัตถุดิบท้องถิ่นกินดีวิถีไทย” ตลาดสี่มุมเมือง
ผู้ตรวจราชการกระทรวงเกษตรฯ ร่วมงาน “วัตถุดิบท้องถิ่นกินดีวิถีไทย” ตลาดสี่มุมเมือง
เมื่อวันที่ 26 สิงหาคม 2568 นายประภาส ภิญโญชีพ ผู้ตรวจราชการกระทรวงเกษตรและสหกรณ์ เข้าร่วมงาน “วัตถุดิบท้องถิ่นกินดีวิถีไทย ตลาดสี่มุมเมือง แหล่งรวมวัตถุดิบอาหารท้องถิ่นไทย” จัดขึ้นเพื่อประชาสัมพันธ์ตลาดสี่มุมเมืองในฐานะศูนย์กลางการค้าส่งที่ใหญ่ที่สุดในประเทศไทย และเป็นแหล่งรวบรวมวัตถุดิบอาหารท้องถิ่นที่หลากหลาย ครบถ้วน และสะดวกสบายที่สุดของประเทศ ณ ตลาดสี่มุมเมือง จังหวัดปทุมธานี สำหรับการจัดงานครั้งนี้มีวัตถุประสงค์เพื่อผลักดันให้ “วัตถุดิบท้องถิ่นไทย” ก้าวสู่ความเป็นที่รู้จักในวงกว้าง ทั้งในมิติของการสร้างมูลค่าเพิ่ม การยกระดับคุณภาพสินค้า และการสร้างความเชื่อมั่นด้านความปลอดภัยอาหารให้แก่ผู้บริโภค โดยมีผู้เข้าร่วมงานจากหลายภาคส่วน อาทิ ผู้บริหารตลาดสี่มุมเมือง ผู้เชี่ยวชาญจากมหาวิทยาลัยเกษตรศาสตร์ รวมถึงผู้แทนจากศูนย์ผักโลก (World Vegetable Center) ที่มาร่วมแลกเปลี่ยนองค์ความรู้และนำเสนอข้อมูลเชิงวิชาการ
ผู้ตรวจราชการกระทรวงเกษตรและสหกรณ์ เน้นย้ำถึงความสำคัญของการสนับสนุนตลาดวัตถุดิบท้องถิ่นว่าเป็น “กลไกเชื่อมโยงห่วงโซ่การผลิตและการบริโภค” ที่จะช่วยสร้างรายได้อย่างมั่นคงแก่เกษตรกร เสริมสร้างเศรษฐกิจฐานราก และยังช่วยอนุรักษ์อัตลักษณ์ภูมิปัญญาทางอาหารไทยที่สอดคล้องกับแนวคิดการพัฒนาระบบอาหารอย่างยั่งยืน
นอกจากนี้ ภายในงานมีการนำเสนอข้อมูลศักยภาพของตลาดสี่มุมเมืองในฐานะแพลตฟอร์มกลางด้านการกระจายสินค้าเกษตรสู่ผู้บริโภคทั้งในประเทศและต่างประเทศ ตลอดจนกิจกรรมหลากหลาย เช่น การบรรยายและนำเสนอเรื่องราวของตลาด การถ่ายภาพร่วม ณ ป้ายตลาด การเยี่ยมชมตลาดพื้นบ้าน การชิมผลิตภัณฑ์วัตถุดิบอาหารจากชุมชน และการนั่งรถชมพื้นที่ตลาดที่จัดแสดงสินค้าหลากหลายประเภท ทั้งผัก ผลไม้ เนื้อสัตว์ อาหารทะเลสด ไปจนถึงผลิตภัณฑ์แปรรูป ซึ่งสะท้อนถึงความหลากหลายและศักยภาพของระบบเกษตรและอาหารไทย
ทั้งนี้ การจัดกิจกรรมในครั้งนี้ยังตอกย้ำบทบาทเชิงรุกของกระทรวงเกษตรและสหกรณ์ในการขับเคลื่อนระบบอาหารไทยสู่ความยั่งยืน ผ่านการบูรณาการความร่วมมือกับภาคเอกชน ภาควิชาการ และภาคประชาชน โดยมีเป้าหมายเพื่อให้ “วัตถุดิบท้องถิ่นไทย” ไม่เพียงเป็นสินค้าที่สร้างรายได้ แต่ยังเป็นตัวแทนของวัฒนธรรมและคุณค่าของสังคมไทยในระดับสากลอีกด้วย

ที่มา : https://www.thaigov.go.th/news/contents/details/100193