รัฐบาลไทย-ข่าวทำเนียบรัฐบาล-เลขานุการ รมว.ท่องเที่ยวและกีฬา นำทีมติดตามความคืบหน้า ซีเกมส์-อาเซียนพาราเกมส์ 2025 ย้ำความพร้อมสู่เจ้าภาพ

วันพุธที่ 30 กรกฎาคม 2568
เลขานุการ รมว.ท่องเที่ยวและกีฬา นำทีมติดตามความคืบหน้า ซีเกมส์-อาเซียนพาราเกมส์ 2025 ย้ำความพร้อมสู่เจ้าภาพ
เลขานุการ รมว.ท่องเที่ยวและกีฬา นำทีมติดตามความคืบหน้า ซีเกมส์-อาเซียนพาราเกมส์ 2025 ย้ำความพร้อมสู่เจ้าภาพ
วันที่ 29 กรกฎาคม 2568 เวลา 10.00 น. นายกฤษฎา ตันเทอดทิตย์ เลขานุการรัฐมนตรีว่าการกระทรวงการท่องเที่ยวและกีฬา เป็นประธานการประชุมคณะกรรมการกำกับและติดตามการจัดการแข่งขันกีฬาซีเกมส์ ครั้งที่ 33 และกีฬาอาเซียนพาราเกมส์ ครั้งที่ 13 ประจำปี พ.ศ. 2568 (ค.ศ. 2025) ครั้งที่ 4/2568  เพื่อเร่งรัดความพร้อมและแก้ไขอุปสรรคสู่การเป็นเจ้าภาพจัดการแข่งขันมหกรรมกีฬาระดับภูมิภาค โดยมีคณะกรรมการจากหน่วยงานที่เกี่ยวข้องเข้าร่วมกันพิจารณาและหารือในประเด็นสำคัญเกี่ยวกับความคืบหน้าในการดำเนินงาน รวมถึงปัญหาและอุปสรรคของคณะกรรมการฝ่ายต่างๆ ประกอบด้วย:
* คณะกรรมการบริหารการจัดการแข่งขัน: เน้นย้ำภาพรวมการบริหารจัดการให้เป็นไปตามแผน
* คณะกรรมการฝ่ายเทคนิคกีฬา: ติดตามความพร้อมด้านสนามแข่งขันและอุปกรณ์ที่ได้มาตรฐานสากล
* คณะกรรมการสำนักงานเลขานุการและประสานงานระหว่างประเทศ: เร่งรัดการประสานงานกับชาติสมาชิกและองค์กรกีฬานานาชาติ
* คณะกรรมการฝ่ายสนับสนุนและบริการ: ดูแลความพร้อมด้านที่พัก การเดินทาง และสิ่งอำนวยความสะดวกสำหรับนักกีฬาและผู้เกี่ยวข้อง
การประชุมในวันนี้สะท้อนถึงความมุ่งมั่นของประเทศไทยในการเป็นเจ้าภาพซีเกมส์และอาเซียนพาราเกมส์ 2025 ที่จะสร้างความประทับใจให้กับนานาชาติ และเป็นเวทีสำคัญในการแสดงศักยภาพด้านกีฬาและการท่องเที่ยวของไทย สร้างมูลค่าทางเศรษฐกิจ พัฒนาคุณภาพชีวิต และสร้างภาพลักษณ์ที่ดีของประเทศไทยในเวทีโลก

ที่มา : https://www.thaigov.go.th/news/contents/details/99047