รัฐบาลไทย-ข่าวทำเนียบรัฐบาล-นายกรัฐมนตรีให้กำลังใจเจ้าหน้าที่ฝ่ายปกครองในพื้นที่ชายแดนจังหวัดสระแก้ว ย้ำรัฐบาลให้ความสำคัญกับความมั่นคงและความเป็นอยู่ของประชาชน

วันพฤหัสบดีที่ 26 มิถุนายน 2568
26/06/2568
พิมพ์
นายกรัฐมนตรีให้กำลังใจเจ้าหน้าที่ฝ่ายปกครองในพื้นที่ชายแดนจังหวัดสระแก้ว ย้ำรัฐบาลให้ความสำคัญกับความมั่นคงและความเป็นอยู่ของประชาชน
นายกรัฐมนตรีให้กำลังใจเจ้าหน้าที่ฝ่ายปกครองในพื้นที่ชายแดนจังหวัดสระแก้ว ย้ำรัฐบาลให้ความสำคัญกับความมั่นคงและความเป็นอยู่ของประชาชน
วันนี้ (26 มิ.ย. 68) เวลา 14.00 น. ณ ร.12 พัน.3 รอ. (ค่ายสุรสิงหนาท) อำเภออรัญประเทศ จังหวัดสระแก้ว นางสาวแพทองธาร ชินวัตร นายกรัฐมนตรี ตรวจเยี่ยมและให้กำลังใจเจ้าหน้าที่ฝ่ายปกครอง โดยมี พลเอก ณัฐพล นาคพาณิชย์ รัฐมนตรีช่วยว่าการกระทรวงกลาโหม นายวุฒิไกร ลีวีระพันธุ์ ปลัดกระทรวงพาณิชย์ นายอรรษิษฐ์ สัมพันธรัตน์ ปลัดกระทรวงมหาดไทย พร้อมด้วยนายปริญญา โพธิสัตย์ ผู้ว่าราชการจังหวัดสระแก้ว และพลโท อมฤต บุญสุยา แม่ทัพภาคที่ 1 เข้าร่วม
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรี กล่าวให้กำลังใจเจ้าหน้าที่ทุกภาคส่วนที่ปฏิบัติหน้าที่ในพื้นที่ชายแดน พร้อมแสดงความห่วงใยต่อสถานการณ์ที่เกิดขึ้น โดยเฉพาะในประเด็นปัญหาเกี่ยวกับชายแดน อาชญากรรมข้ามชาติ และกลุ่มเครือข่ายคอลเซ็นเตอร์ ซึ่งอาจส่งผลกระทบต่อความปลอดภัยและความเป็นอยู่ของประชาชน
นายกรัฐมนตรีกล่าวต่อว่า การลงพื้นที่ครั้งนี้ ถือโอกาสมารับฟังปัญหาและความต้องการจากประชาชนโดยตรง พร้อมยืนยันว่ารัฐบาลจะพิจารณาแนวทางสนับสนุนและช่วยเหลือเพิ่มเติมในทุกมิติ เพื่อให้ประชาชนในพื้นที่ชายแดนมีคุณภาพชีวิตที่ดีขึ้น ทั้งนี้ ต้องขอบคุณกำนัน ผู้ใหญ่บ้าน เจ้าหน้าที่ฝ่ายปกครอง ทหาร และตำรวจทุกคนที่ร่วมกันปฏิบัติหน้าที่ด้วยความมุ่งมั่น อดทน และบูรณาการการทำงานอย่างมีประสิทธิภาพ เพื่อดูแลความปลอดภัยและความสงบสุขของประชาชนในพื้นที่
“ขอให้กำลังใจเจ้าหน้าที่ทุกคนและขอบคุณในความเสียสละที่ทุกคนได้ทำเพื่อประเทศชาติ รัฐบาลจะไม่ลืมความเป็นอยู่ของเจ้าหน้าที่ในพื้นที่ชายแดน และพร้อมให้การสนับสนุนอย่างเต็มที่ เพื่อให้ทุกคนสามารถปฏิบัติหน้าที่ได้อย่างมีขวัญและกำลังใจ” นายกรัฐมนตรี ระบุ
นายกรัฐมนตรีกล่าวยืนยันว่า รัฐบาลจะทำหน้าที่อย่างสุดความสามารถในการดูแลประชาชน และประสานงานกับทุกภาคส่วนในพื้นที่เพื่อให้เกิดผลเป็นรูปธรรมโดยเร็ว
ภายหลังเสร็จสิ้นภารกิจ นายกรัฐมนตรีได้ตรวจแถวเจ้าหน้าที่ฝ่ายปกครอง โดยนายกรัฐมนตรีได้กล่าวขอบคุณที่ปฏิบัติหน้าที่อย่างเข้มแข็งมาตลอด จากนั้น นายกรัฐมนตรีพร้อมคณะเดินทางกลับกรุงเทพมหานคร

ที่มา : https://www.thaigov.go.th/news/contents/details/97883