รัฐบาลไทย-ข่าวทำเนียบรัฐบาล-"เอกนัฏ" มอบวุฒิบัตร SGIL รุ่นแรก ปลุกพลังผู้นำอุตสาหกรรมสีเขียว เดินหน้าสู่อุตสาหกรรมยั่งยืน

วันอังคารที่ 29 กรกฎาคม 2568
29/07/2568
พิมพ์
"เอกนัฏ" มอบวุฒิบัตร SGIL รุ่นแรก ปลุกพลังผู้นำอุตสาหกรรมสีเขียว เดินหน้าสู่อุตสาหกรรมยั่งยืน
"เอกนัฏ" มอบวุฒิบัตร SGIL รุ่นแรก ปลุกพลังผู้นำอุตสาหกรรมสีเขียว เดินหน้าสู่อุตสาหกรรมยั่งยืน
วันที่ 26 กรกฎาคม 2568  นายเอกนัฏ พร้อมพันธุ์  รัฐมนตรีว่าการกระทรวงอุตสาหกรรม เป็นประธานในพิธีมอบวุฒิบัตรและมอบแนวคิดเพื่อสานต่อความยั่งยืนให้แก่ผู้สำเร็จหลักสูตร “Sustainable & Green  Industrial Leadership (SGIL) รุ่นที่ 1” พร้อมแสดงความยินดีแก่ผู้สำเร็จหลักสูตร ซึ่งจัดโดยสถาบันวิทยาการอุตสาหกรรม การนิคมอุตสาหกรรมแห่งประเทศไทย โดยมี นายณัฐพล รังสิตพล ปลัดกระทรวงอุตสาหกรรม นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม นายสุเมธ ตั้งประเสริฐ ผู้ว่าการการนิคมอุตสาหกรรมแห่งประเทศไทย รองศาสตราจารย์ ดร.วีระพงษ์ แพสุวรรณ ที่ปรึกษาประธานกรรมการการนิคมอุตสาหกรรมแห่งประเทศไทย ศาสตราจารย์ เกียรติคุณ นายแพทย์สิริฤกษ์ ทรงศิวิไล  ที่ปรึกษาประธานกรรมการการนิคมอุตสาหกรรมแห่งประเทศไทย นายธนวัฒน์ ปัญญาสกุลวงศ์ กรรมการการนิคมอุตสาหกรรมแห่งประเทศไทย รองศาสตราจารย์ ดร.นพพร ลีปรีชานนท์ กรรมการการนิคมอุตสาหกรรมแห่งประเทศไทย ผู้บริหารการนิคมอุตสาหกรรมแห่งประเทศไทย ผู้เข้าร่วมอบรมหลักสูตร SGIL (สกิล) รุ่นที่ 1 และเจ้าหน้าที่ที่เกี่ยวข้อง เข้าร่วม ณ โรงแรมพูลแมน  คิง เพาเวอร์ (รางน้ำ) กรุงเทพฯ
หลักสูตร SGIL จัดขึ้นโดยมีวัตถุประสงค์เพื่อพัฒนาทักษะด้านการบริหารจัดการที่ยั่งยืน การรับมือกับการเปลี่ยนแปลงสภาพภูมิอากาศ และการสร้างเครือข่ายความร่วมมือที่เข้มแข็งระหว่าง กนอ. หน่วยงานภาครัฐ ผู้พัฒนานิคมอุตสาหกรรม และผู้ประกอบการอุตสาหกรรม ผ่านการเรียนรู้ที่หลากหลายทั้งภาคทฤษฎีและภาคปฏิบัติ เพื่อให้ผู้เข้ารับการอบรมสามารถนำความรู้ไปประยุกต์ใช้และยกระดับขีดความสามารถในการแข่งขันของอุตสาหกรรมไทยได้อย่างแท้จริง
รัฐมนตรีฯ เอกนัฏ กล่าวว่า ตนเองรู้สึกยินดีและเป็นเกียรติอย่างยิ่งที่ได้มาร่วมในพิธีมอบวุฒิบัตรแก่ผู้เข้ารับการอบรมในหลักสูตร SGIL รุ่นที่ 1 ซึ่งตลอดระยะเวลา 9 ครั้งของการเรียนรู้ ทั้งภาคทฤษฎีและการดูงานในประเทศ ได้เปิดมุมมองใหม่ ๆ ด้านการบริหารจัดการอุตสาหกรรมภายใต้บริบทของความยั่งยืนและการเปลี่ยนแปลงสภาพภูมิอากาศ ช่วยเสริมสร้างความเข้าใจด้านสิ่งแวดล้อม การลดก๊าซเรือนกระจก และการปรับตัวให้สอดคล้องกับทิศทางของโลกยุคใหม่ โดยหลักสูตร SGIL ถือเป็นอีกหนึ่งกลไกสำคัญในการขับเคลื่อนนโยบายการปฏิรูปอุตสาหกรรม 3 ปฏิรูป 3 แนวทางของกระทรวงอุตสาหกรรม ได้แก่ ‘สู้’ กับปัญหากากของเสียและมลพิษสิ่งแวดล้อม ‘เซฟ’ อุตสาหกรรมไทยให้สามารถปรับตัวต่อข้อจำกัดและอุปสรรคจากนโยบายสิ่งแวดล้อมของประเทศคู่ค้า และ ‘สร้าง’ อุตสาหกรรมเศรษฐกิจใหม่ อาทิ Green Industry, Climate Tech และ Energy Tech โดยเน้นแนวคิด Net Zero Emission เป็นแกนหลัก
"ความรู้และประสบการณ์จากหลักสูตรนี้จะเป็นประโยชน์อย่างยิ่งต่อการนำไปใช้จริงในองค์กร เพื่อก้าวสู่การเป็นผู้นำอุตสาหกรรมที่มีวิสัยทัศน์ มีจิตสำนึกด้านสิ่งแวดล้อม และพร้อมขับเคลื่อนประเทศไทยไปสู่เป้าหมายแห่งความยั่งยืนอย่างมั่นคงในอนาคต" นายเอกนัฏ กล่าว

ที่มา : https://www.thaigov.go.th/news/contents/details/99024