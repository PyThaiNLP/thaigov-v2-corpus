รัฐบาลไทย-ข่าวทำเนียบรัฐบาล-ผู้ตรวจฯ วีรพงษ์ ลงใต้! ลุยสตูล–ตรัง แนะขับเคลื่อนการพัฒนาอุตสาหกรรมเชิงพื้นที่ เสนอโครงการ Flagship ปี 2570

วันพุธที่ 27 สิงหาคม 2568
27/08/2568
พิมพ์
ผู้ตรวจฯ วีรพงษ์ ลงใต้! ลุยสตูล–ตรัง แนะขับเคลื่อนการพัฒนาอุตสาหกรรมเชิงพื้นที่ เสนอโครงการ Flagship ปี 2570
ผู้ตรวจฯ วีรพงษ์ ลงใต้! ลุยสตูล–ตรัง แนะขับเคลื่อนการพัฒนาอุตสาหกรรมเชิงพื้นที่ เสนอโครงการ Flagship ปี 2570
วันที่ 20 - 22 สิงหาคม 2568 นายวีรพงษ์ เอี่ยมเจริญชัย ผู้ตรวจราชการกระทรวงอุตสาหกรรม ลงพื้นที่ภาคใต้อันดามัน ตรวจราชการรอบที่ 2 จังหวัดสตูล ตรัง โดยมีนายสมพร ทองคำ อุตสาหกรรมจังหวัดสตูล นางจริยา ศิวายพราหมณ์ หัวหน้ากลุ่มนโยบายและแผน รักษาราชการแทนอุตสาหกรรมจังหวัดตรัง พร้อมเจ้าหน้าที่ให้การต้อนรับ พร้อมรายงานผลการดำเนินงานตามประเด็นตรวจราชการ การตรวจ กำกับ เร่งรัด ติดตาม เพื่อขับเคลื่อนการดำเนินงานของกระทรวงอุตสาหกรรมให้เป็นไปตามนโยบาย MIND โดย ผู้ตรวจฯ วีรพงษ์ ได้กำชับเจ้าหน้าที่กำกับดูแล ส่งเสริมสถานประกอบการโรงงานและวิสาหกิจขนาดกลางและขนาดย่อม (SMEs) ให้สามารถเติบโตอยู่ร่วมกับชุมชนได้อย่างยั่งยืน และ ติดตามสถานประกอบการผ่านระบบ i-Auditor ติดตามการรายงานข้อมูลผ่านระบบ i-Singleform การยกระดับสถานประกอบการสู่อุตสาหกรรมสีเขียว  เน้นย้ำเรื่องการเร่งรัดการเบิกจ่ายงบประมาณให้เป็นไปตามเป้าหมาย และให้ สำนักงานอุตสาหกรรมจังหวัด (สอจ.) บูรณาการการทำงานกับภาคส่วนต่างๆ เพื่อขับเคลื่อนและยกระดับอุตสาหกรรมในเชิงพื้นที่ พร้อมมอบหมายให้จัดทำข้อมูลนำเสนอโครงการ Flagship ปี 2570 ทั้งนี้ ได้มีการรับฟังข้อคิดเห็น ข้อเสนอแนะ ปัญหาอุปสรรคต่างๆ ของ สอจ. เพื่อเสนอต่อผู้บริหารฯ พร้อมทั้งให้กำลังใจและชื่นชมเจ้าหน้าที่ที่ตั้งใจปฏิบัติงาน
ผู้ตรวจฯ วีรพงษ์ ยังได้เยี่ยมชมสถานประกอบการในพื้นที่ ประกอบด้วย
1. บริษัท ตรังยูซี จำกัด อำเภอนาโยง จังหวัดตรัง ประกอบกิจการเหมืองแร่โดโลไมต์ ซึ่งเป็นแร่ที่มีคุณสมบัติหลากหลาย เช่น ใช้เป็นสารปรับปรุงดิน ปรับสภาพน้ำ เป็นวัตถุดิบในอุตสาหกรรมแก้วและเซรามิกส์ หรือเป็นวัตถุดิบในการถลุงโลหะ เพื่อติดตามโครงการ "เหมืองแร่ดี คู่ชุมชน" โดยผู้ประกอบการได้รับรางวัลมากมาย อาทิ รางวัลอุตสาหกรรมดีเด่นด้านความรับผิดชอบต่อสังคม ได้รับการรับรองอุตสาหกรรมสีเขียว CSR DPIM  รางวัล Green Mining Award ฯลฯ
2. บริษัท ดีแอนด์จี ฟู๊ดซัพพลาย จำกัด อำเภอตรัง จังหวัดตรัง ประกอบกิจการ ผลิตเครื่องแกง เพื่อจำหน่ายทั้งในและต่างประเทศ โดยผู้ประกอบการได้รับสินเชื่อของกองทุนเอสเอ็มอีตามแนวประชารัฐ โดยผู้ตรวจฯ ได้แนะนำให้รักษามาตรฐานการผลิตและคุณภาพสินค้าอย่างต่อเนื่องพร้อมแนวทางพัฒนาต่อยอดผลิตภัณฑ์
3. วิสาหกิจชุมชนฉิม (ฉิมล่อน) อำเภอทุ่งหว้า จังหวัดสตูล  ผู้ผลิตและแปรรูปจากผลผลิตทางการเกษตร เช่น แยมเมล่อน น้ำเมล่อน น้ำตะไคร้ ที่ผ่านมากลุ่มดังกล่าวได้รับการส่งเสริมด้านการแปรรูปการรับรองมาตรฐานผลิตภัณฑ์ชุมชน มอก.เอส  จากกระทรวงอุตสาหกรรม

ที่มา : https://www.thaigov.go.th/news/contents/details/100205