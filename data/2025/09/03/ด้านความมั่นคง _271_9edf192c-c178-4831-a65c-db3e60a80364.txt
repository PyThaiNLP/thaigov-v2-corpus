รัฐบาลไทย-ข่าวทำเนียบรัฐบาล-"ธีรรัตน์" ติดตามสถานการณ์น้ำแม่น้ำโขงเมืองหนองคาย พร้อมกำชับหน่วยงานในพื้นที่บูรณาการข้อมูลอย่างใกล้ชิดเพื่อแก้ไขปัญหาน้ำท่วมในระยะยาว

วันเสาร์ที่ 2 สิงหาคม 2568
02/08/2568
พิมพ์
"ธีรรัตน์" ติดตามสถานการณ์น้ำแม่น้ำโขงเมืองหนองคาย พร้อมกำชับหน่วยงานในพื้นที่บูรณาการข้อมูลอย่างใกล้ชิดเพื่อแก้ไขปัญหาน้ำท่วมในระยะยาว
"ธีรรัตน์" ติดตามสถานการณ์น้ำแม่น้ำโขงเมืองหนองคาย พร้อมกำชับหน่วยงานในพื้นที่บูรณาการข้อมูลอย่างใกล้ชิดเพื่อแก้ไขปัญหาน้ำท่วมในระยะยาว
วันนี้ (2 ส.ค. 68) เวลา 09.30 น. น.ส.ธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ลงพื้นที่ติดตามสถานการณ์น้ำในพื้นที่เสี่ยงบริเวณริมแม่น้ำโขงท่วม พร้อมเดินเท้าพบปะให้กำลังใจและมอบถุงยังชีพให้กับพี่น้องประชาชนในพื้นที่เสี่ยง ณ ประตูระบายน้ำห้วยวังฮู ชุมชนจอมมณี ต.มีชัย และชุมชนวัดธาตุใต้ ต.ในเมือง อ.เมืองหนองคาย จังหวัดหนองคาย โดยมี นายสุรสีห์ กิตติมณฑล เลขาธิการสำนักงานทรัพยากรน้ำแห่งชาติ (สนทช.) นายสมภพ สมิตะสิริ ผู้ว่าราชการจังหวัดหนองคาย นายไพฑูรย์ มหาชื่นใจ รองผู้ว่าราชการจังหวัดหนองคาย นายเดช เล็กวิชัย รองอธิบดีกรมชลประทาน นายกฤษฎา ตันเทอดทิตย์ เลขานุการรัฐมนตรีว่าการกระทรวงการท่องเที่ยวและกีฬา นายวุฒิไกร ช่างเหล็ก นายกองค์การบริหารส่วนจังหวัดหนองคาย นายอรรถพร ภักดีสุจริต นายกเทศมนตรีเมืองหนองคาย และหน่วยงานที่เกี่ยวข้อง ร่วมลงพื้นที่
น.ส.ธีรรัตน์ กล่าวว่า ในวันนี้ตนได้เดินทางลงพื้นที่จังหวัดหนองคาย โดยมีผู้ว่าราชการจังหวัดหนองคาย เลขาธิการ สนทช. รวมถึงหน่วยงานในพื้นที่ที่เกี่ยวข้อง ทั้ง อบจ. เทศบาล เข้าร่วมลงพื้นที่เพื่อติดตามสถานการณ์และดูแลพี่น้องประชาชน ซึ่งขณะนี้ สนทช. ได้จัดตั้งศูนย์ปฏิบัติการส่วนหน้าในจุดดังกล่าว โดยก่อนหน้านี้ นายประเสริฐ จันทรรวงทอง รองนายกรัฐมนตรีและรมว.ดิจิทัลเพื่อเศรษฐกิจและสังคม ได้ลงพื้นที่ติดตามสถานการณ์และผลักดันการสนับสนุนงบประมาณในด้านต่าง ๆ เพราะพื้นที่นี้ถือเป็นพื้นที่เศรษฐกิจสำคัญที่มีประชาชนอยู่อาศัยหนาแน่น และหากเกิดอุทกภัยย่อมส่งผลเสียหายอย่างรุนแรง จึงได้มีการศึกษาแนวทางการป้องกันและแก้ไขปัญหาอุทกภัย
"ในด้านการป้องกันน้ำหลากเข้าสู่พื้นที่ในเบื้องต้น ขณะนี้หน่วยงานที่เกี่ยวข้องได้มีการวาง "Big Bag" และในระยะต่อไปจะมีการปรับปรุงประตูระบายน้ำ เพื่อเพิ่มประสิทธิภาพในการรองรับและระบายน้ำ รวมถึงการเสนอของบประมาณเพื่อเสริมความสูงของเขื่อนป้องกันตลิ่งให้เพียงพอกับระดับน้ำที่มีแนวโน้มเพิ่มขึ้นในทุกปี" นางสาวธีรรัตน์ กล่าว
นางสาวธีรรัตน์ กล่าวเพิ่มเติมว่า จากผลกระทบของสภาพอากาศที่เปลี่ยนแปลง เราต้องไม่ประมาท แม้ว่าขณะนี้พื้นที่ได้มีการเตรียมป้องกันในเบื้องต้น ต้องถือเป็นการดำเนินการระยะสั้น ตนจึงได้กำชับหน่วยงานในพื้นที่บูรณาการการทำงานร่วมกันอย่างใกล้ชิด เพื่อให้ทุกภาคส่วนมีข้อมูลและความเข้าใจที่ตรงกันในการบริหารจัดการน้ำเพื่อประโยชน์สูงสุดของพี่น้องประชาชน

ที่มา : https://www.thaigov.go.th/news/contents/details/99240