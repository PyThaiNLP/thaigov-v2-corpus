รัฐบาลไทย-ข่าวทำเนียบรัฐบาล-วธ.เปิดม่าน “เมืองเหน่อ เฟสติวัล” กิจกรรมการส่งเสริมต่อยอดสุพรรณบุรีเมืองสร้างสรรค์ด้านดนตรียูเนสโก พร้อมโชว์มินิคอนเสิร์ต กิจกรรม Music Night ณ วัดป่าเลไลย์วรวิหาร สุพรรณบุรี

วันพุธที่ 30 กรกฎาคม 2568
วธ.เปิดม่าน “เมืองเหน่อ เฟสติวัล” กิจกรรมการส่งเสริมต่อยอดสุพรรณบุรีเมืองสร้างสรรค์ด้านดนตรียูเนสโก พร้อมโชว์มินิคอนเสิร์ต กิจกรรม Music Night ณ วัดป่าเลไลย์วรวิหาร สุพรรณบุรี
​เสียงดนตรีปลุกเมือง! วธ.เปิดม่าน “เมืองเหน่อ เฟสติวัล” กิจกรรมการส่งเสริมต่อยอดสุพรรณบุรีเมืองสร้างสรรค์ด้านดนตรียูเนสโก พร้อมโชว์มินิคอนเสิร์ต กิจกรรม Music Night  จุดพลังดนตรีพื้นบ้านสู่เศรษฐกิจวัฒนธรรม ณ วัดป่าเลไลย์วรวิหาร จังหวัดสุพรรณบุรี
เสียงดนตรีปลุกเมือง! วธ.เปิดม่าน “เมืองเหน่อ เฟสติวัล” กิจกรรมการส่งเสริมต่อยอดสุพรรณบุรีเมืองสร้างสรรค์ด้านดนตรียูเนสโก พร้อมโชว์มินิคอนเสิร์ต กิจกรรม Music Night  จุดพลังดนตรีพื้นบ้านสู่เศรษฐกิจวัฒนธรรม ณ วัดป่าเลไลย์วรวิหาร จังหวัดสุพรรณบุรี
เมื่อเร็วๆ นี้ นางสาวพลอย ธนิกุล ผู้ช่วยรัฐมนตรีประจำกระทรวงวัฒนธรรม เป็นประธานพิธีเปิดงานกิจกรรมการส่งเสริมต่อยอดสุพรรณบุรีเมืองสร้างสรรค์ด้านดนตรียูเนสโก “เมืองเหน่อ เฟสติวัล” โดยมี ผู้บริหารกระทรวงวัฒนธรรม หัวหน้าส่วนราชการ ผู้บริหารจังหวัดสุพรรณบุรี เเละเเขกผู้มีเกียรติ เข้าร่วม ณ วัดป่าเลไลย์วรวิหาร อำเภอเมืองสุพรรณบุรี จังหวัดสุพรรณบุรี ภายในงานมีการเเสดงมินิคอนเสิร์ต เปา เปาวลี เเละ จ่อย ไมค์ทองคำ การเเสดงความสามารถดนตรีของเด็กเเละเยาวชนในจังหวัดสุพรรณบุรี เเละกิจกรรม Suphanburi Music Night
นางสาวพลอย ธนิกุล ผู้ช่วยรัฐมนตรีประจำกระทรวงวัฒนธรรม กล่าวว่า กระทรวงวัฒนธรรม (วธ.) ได้ดำเนินงานตามยุทธศาสตร์ส่งเสริม Soft Power ของไทย โดยใช้ “วัฒนธรรม” เป็นหัวใจสำคัญในการสร้างมูลค่าเพิ่มทางเศรษฐกิจควบคู่ไปกับการอนุรักษ์อัตลักษณ์ท้องถิ่น โดยเฉพาะจังหวัดสุพรรณบุรี ซึ่งได้รับการยกย่องให้เป็นเมืองสร้างสรรค์ด้านดนตรียูเนสโก  กิจกรรม “เมืองเหน่อ เฟสติวัล” ในครั้งนี้ ถือเป็นเวทีสำคัญที่เปิดโอกาสให้เยาวชนและชุมชนได้แสดงศักยภาพด้านดนตรีพื้นบ้าน ถ่ายทอดองค์ความรู้และมรดกภูมิปัญญาทางดนตรีสู่สาธารณชน ควบคู่กับการส่งเสริมแนวคิดสร้างสรรค์ในระดับท้องถิ่น นำไปสู่การจ้างงานภายในพื้นที่ และกระตุ้นเศรษฐกิจฐานรากของประเทศอย่างเป็นรูปธรรม อีกทั้งยังเป็นการสร้างอาชีพและสร้างรายได้ให้แก่ผู้ประกอบอาชีพด้านดนตรี ศิลปินทุกแขนง กลุ่มเปราะบาง ผู้สูงอายุ ตลอดจนผู้ประกอบการที่เกี่ยวข้องอย่างต่อเนื่องและยั่งยืน
กิจกรรมจัดขึ้นระหว่างวันที่ 26 - 30 กรกฎาคม 2568 ประกอบด้วยกิจกรรมที่สะท้อนอัตลักษณ์และความหลากหลายทางดนตรีของจังหวัดสุพรรณบุรี อาทิ ขบวนแห่ “เมืองเหน่อ เฟสติวัล” ดนตรี 5 สายธาร จากอุทยานมังกรสวรรค์ไปยังวัดป่าเลไลยก์วรวิหาร การสาธิตภูมิปัญญาทางวัฒนธรรมและอาหารพื้นบ้าน การแสดงเบญจภาคีดนตรีสุพรรณทั้ง 5 สายธาร ได้แก่ เพลงไทยเดิม เพลงพื้นบ้าน เพลงลูกทุ่ง-ลูกกรุง เพลงเพื่อชีวิต และเพลงสมัยใหม่ นอกจากนี้ ยังมีกิจกรรมเสวนาและแลกเปลี่ยนเรียนรู้ภายใต้หัวข้อ “เส้นทางสู่การเป็นเมืองสร้างสรรค์ด้านดนตรีโลก” การแสดง “รวมพลศิลปินถิ่นสุพรรณ” การประกวดวงดนตรีลูกทุ่ง การประกวดวงดนตรีสากลร่วมสมัย ตลอดจนการแสดงโขน ซึ่งล้วนสะท้อนศักยภาพของจังหวัดสุพรรณบุรีในฐานะเมืองสร้างสรรค์ด้านดนตรียูเนสโก
ทั้งนี้ กิจกรรมการส่งเสริมต่อยอดสุพรรณบุรีเมืองสร้างสรรค์ด้านดนตรียูเนสโก “เมืองเหน่อ เฟสติวัล” นับเป็นกลไกสำคัญในการขับเคลื่อนเศรษฐกิจสร้างสรรค์ของจังหวัดสุพรรณบุรี สู่การเป็นเมืองต้นแบบด้าน Soft Power ทางวัฒนธรรมในระดับประเทศ และเป็นต้นทางแห่งการเรียนรู้ด้านดนตรีพื้นบ้านและศิลปะการแสดงพื้นถิ่นที่สามารถต่อยอดไปสู่อุตสาหกรรมสร้างสรรค์ในอนาคตอย่างยั่งยืน

ที่มา : https://www.thaigov.go.th/news/contents/details/99063