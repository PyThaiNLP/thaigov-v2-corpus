รัฐบาลไทย-ข่าวทำเนียบรัฐบาล-​รองปลัดฯ บรรจง นำทีม ‘MIND’s Memories ความทรงจำจากพี่ถึงน้อง’ ในกิจกรรม MIND Community Meet Up ‘ชุมชนของฅน MIND’ ครั้งที่ 9

วันอังคารที่ 26 สิงหาคม 2568
26/08/2568
พิมพ์
​รองปลัดฯ บรรจง นำทีม ‘MIND’s Memories ความทรงจำจากพี่ถึงน้อง’ ในกิจกรรม MIND Community Meet Up ‘ชุมชนของฅน MIND’ ครั้งที่ 9
​รองปลัดฯ บรรจง นำทีม ‘MIND’s Memories ความทรงจำจากพี่ถึงน้อง’ ในกิจกรรม MIND Community Meet Up ‘ชุมชนของฅน MIND’ ครั้งที่ 9
22 สิงหาคม 2568 นายบรรจง สุกรีฑา รองปลัดกระทรวงอุตสาหกรรม เป็นประธานในกิจกรรม MIND Community Meet Up ‘ชุมชนของฅน MIND’ ครั้งที่ 9 ประจำปีงบประมาณ พ.ศ. 2568 ในหัวข้อเรื่อง ‘MIND’s Memories ความทรงจำจากพี่ถึงน้อง’ โดยมี นางสาวสุนีย์ โสภณ ผู้อำนวยการกองบริหารทรัพยากรบุคคล นางสาวสุภัตรา เปี่ยมวัตถาภรณ์ หัวหน้ากลุ่มพัฒนาระบบบริหาร เจ้าหน้าที่สำนักงานอุตสาหกรรมจังหวัด เข้าร่วมออนไลน์ (Zoom Meeting) และเจ้าหน้าที่สำนักงานปลัดกระทรวงอุตสาหกรรม (สปอ.) ส่วนกลางเข้าร่วม ณ ห้องประชุมชุณหะวัณ ชั้น 3 อาคารสำนักงานปลัดกระทรวงอุตสาหกรรม (สปอ.)
สำหรับกิจกรรมครั้งนี้ มีวัตถุประสงค์เพื่อให้บุคลากรของกระทรวงอุตสาหกรรมได้แลกเปลี่ยนข้อมูล ความรู้ ประสบการณ์ รวมถึงเป็นการสร้างแรงบันดาลใจเรียนรู้จากประสบการณ์ในการปฏิบัติราชการของบุคลากรรุ่นพี่ที่จะเกษียณอายุราชการในวันที่ 1 ตุลาคม 2568 แก่บุคลากรรุ่นน้องของกระทรวงอุตสาหกรรม เพื่อการสืบสานและนำไปต่อยอดพัฒนาองค์การ และขับเคลื่อนการดำเนินงานให้มีประสิทธิภาพและบรรลุผลตามเป้าหมายที่กำหนดต่อไป
ครั้งนี้ได้เน้นการถ่ายทอดความรู้ในลักษณะ Story telling จากวิทยากรพิเศษที่จะครบเกษียณอายุในปีนี้ รวมจำนวน 6 ท่าน ได้แก่
1) นายบรรจง สุกรีฑา รองปลัดกระทรวงอุตสาหกรรม  (Chief Knowledge Officer, CKO) หัวข้อเรื่อง “จิตสำนึกในการทำหน้าที่ ‘ข้าราชการ’”
2) นางสมใจ ยาวะโนภาส อุตสาหกรรมจังหวัดบึงกาฬ หัวข้อเรื่อง “การบริหารงบประมาณอย่างมีประสิทธิภาพ”
3) นายโดม ถนอมบูรณ์ ผู้อำนวยการศูนย์ส่งเสริมอุตสาหกรรมภาคที่ 10 กรมส่งเสริมอุตสาหกรรม หัวข้อเรื่อง “วีรบุรุษในสงคราม ความตาย มิอาจหยุดเราได้”
4) นางสาวสุนีย์ โสภณ ผู้อำนวยการกองบริหารทรัพยากรบุคคล สำนักงานปลัดกระทรวงอุตสาหกรรม หัวข้อเรื่อง “กาลครั้งหนึ่ง”
5) นายอุทัย สอนเทศ อุตสาหกรรมจังหวัดกำแพงเพชร หัวข้อเรื่อง “ประสบการณ์/ความประทับใจในการทำงาน”
6) นายสมชาย เถื่อนสุวรรณ์ อุตสาหกรรมจังหวัดพระนครศรีอยุธยา หัวข้อเรื่อง “ตำแหน่ง หน้าที่ 40 ปี ที่ก้าวเดิน”
จากการรับฟังการถ่ายทอดประสบการณ์ความสุขความทรงจำสามารถสัมผัสได้ถึงความภาคภูมิใจในการปฏิบัติราชการตลอดช่วงอายุราชการของผู้ถ่ายทอดความรู้ทุกท่าน โดยเรื่องราวที่ได้บอกเล่าได้สร้างความอบอุ่น แรงบันดาลใจ และความประทับใจแก่ผู้เข้าร่วมกิจกรรมเป็นอย่างยิ่ง
ทั้งนี้ กิจกรรม MIND Community Meet Up ‘ชุมชนของฅน MIND’ จะยังคงดำเนินการอย่างต่อเนื่องในปีงบประมาณ พ.ศ. 2569 เพื่อชาว สปอ. ทั้งส่วนกลางและส่วนภูมิภาค และจะยังคงเป็นเวทีสำคัญในการแลกเปลี่ยนเรียนรู้ แบ่งปันประสบการณ์ และต่อยอดความคิดใหม่ ๆ ที่ผู้เข้าร่วมกิจกรรมสามารถแชร์เรื่องราว ซักถาม หรือแม้กระทั่งเล่าประสบการณ์ชวนยิ้มในหลักการและความเชื่อว่าความรู้ดี ๆ เกิดขึ้นได้จากทุกมุมมอง ซึ่งจะช่วยพัฒนาการปฏิบัติงานของกระทรวงอุตสาหกรรมต่อไป

ที่มา : https://www.thaigov.go.th/news/contents/details/100157