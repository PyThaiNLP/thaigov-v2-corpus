รัฐบาลไทย-ข่าวทำเนียบรัฐบาล-"วราวุธ" เผย พม. เตรียมมอบ รางวัล "ประชาบดี" ยกย่องเครือข่าย ช่วยขับเคลื่อนงานจัดสวัสดิการและพัฒนาสังคม-คุณภาพชีวิตกลุ่มเปราะบาง-ทำคุณประโยชน์แก่ผู้อยู่ในสภาวะยากลำบาก

วันอังคารที่ 8 กรกฎาคม 2568
"วราวุธ" เผย พม. เตรียมมอบ รางวัล "ประชาบดี" ยกย่องเครือข่าย ช่วยขับเคลื่อนงานจัดสวัสดิการและพัฒนาสังคม-คุณภาพชีวิตกลุ่มเปราะบาง-ทำคุณประโยชน์แก่ผู้อยู่ในสภาวะยากลำบาก
"วราวุธ" เผย พม. เตรียมมอบ รางวัล "ประชาบดี" ยกย่องเครือข่าย ช่วยขับเคลื่อนงานจัดสวัสดิการและพัฒนาสังคม-คุณภาพชีวิตกลุ่มเปราะบาง-ทำคุณประโยชน์แก่ผู้อยู่ในสภาวะยากลำบาก
วันที่ 8 กรกฎาคม 2568 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า กระทรวงการพัฒนาสังคมและความมั่นคงของมนุษย์ (พม.) โดย กรมพัฒนาสังคมและสวัสดิการ (พส.) ได้ขับเคลื่อนงานพัฒนาคุณภาพชีวิตประชาชนทุกกลุ่มเป้าหมาย โดยเฉพาะกลุ่มเปราะบาง ซึ่งอยู่ในสภาวะยากลำบาก ด้วยการส่งเสริมและสนับสนุนความร่วมมือกับภาคีเครือข่ายภาคธุรกิจเอกชนและภาคประชาสังคม ให้เข้ามีส่วนร่วมในการจัดสวัสดิการและพัฒนาสังคม จึงได้มีการพิจารณามอบรางวัล “ประชาบดี” มาตั้งแต่ปี 2551 เป็นรางวัลเชิดชูเกียรติของกระทรวง พม. ให้กับ บุคคลผู้ทำคุณประโยชน์ องค์กรที่ทำคุณประโยชน์ สื่อสร้างสรรค์ ประเภทต้นแบบคนสู้ชีวิต ที่ทำคุณประโยชน์ดีเด่นแก่ผู้อยู่ในสภาวะยากลำบาก และบุคคลผู้อยู่ในสภาวะยากลำบากที่ไม่ยอมแพ้ต่อความยากลำบาก ประพฤติตนเป็นแบบอย่างที่ดีแก่สังคม
สำหรับปี 2568 ทางคณะกรรมการรางวัลประชาบดีได้ดำเนินการพิจารณาให้ความเห็นชอบผลการพิจารณาสรรหาบุคคล องค์กร สื่อ และต้นแบบคนสู้ชีวิต ที่ทำคุณประโยชน์ดีเด่น แก่ผู้อยู่ในสภาวะยากลำบาก และบุคคลผู้อยู่ในสภาวะยากลำบากประพฤติตนดีเด่น เข้ารับรางวัลประชาบดีประจำปี 2568 ทั้งนี้ เพื่อได้รับยกย่องเชิดชูเกียรติและสร้างขวัญกำลังใจ สร้างแรงบันดาลใจในการดำเนินกิจกรรมเพื่อสังคมและมีส่วนร่วมในการจัดสวัสดิการสังคมและพัฒนาสังคม โดยมี พลเอก พระวรวงศ์เธอ พระองค์เจ้าเฉลิมศึกยุคล เสด็จมาเป็นองค์ประธานในพิธี ในวันจันทร์ที่ 14 กรกฎาคม 2568 ณ โรงแรมปรินซ์ พาเลซ กรุงเทพมหานคร
สำหรับผู้รับรางวัล "ประชาบดี" ปี 2568 รวมทั้งสิ้น 38 ราย แบ่งเป็น 1. ประเภทบุคคลผู้ทำคุณประโยชน์  จำนวน 15 ราย
2. ประเภทองค์กรที่ทำคุณประโยชน์ จำนวน 4  ราย
3. ประเภทสื่อสร้างสรรค์ จำนวน 8 ราย
4. ประเภทต้นแบบคนสู้ชีวิต จำนวน 11 ราย
นอกจากนี้ ภายในงานยังมีการอภิปราย เรื่อง “เส้นทางการทำความดี" โดย ประธานคณะทำงานสรรหารางวัลประชาบดี และผู้รับรางวัลประชาบดี รวมถึงการจัดนิทรรศการผลงานผู้รับรางวัลประชาบดี
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #รางวัลประชาบดี #ประชาบดี #พส #กรมพัฒนาสังคมและสวัสดิการ

ที่มา : https://www.thaigov.go.th/news/contents/details/98270