รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม นำทัพปราบยาเสพติดภาคตะวันออกเฉียงเหนือ ชื่นชมความสำเร็จมินิธัญญารักษ์-โรงพยาบาลนากลาง หนองบัวลำภู

วันพฤหัสบดีที่ 10 กรกฎาคม 2568
10/07/2568
พิมพ์
รัฐมนตรีว่าการกระทรวงยุติธรรม นำทัพปราบยาเสพติดภาคตะวันออกเฉียงเหนือ ชื่นชมความสำเร็จมินิธัญญารักษ์-โรงพยาบาลนากลาง หนองบัวลำภู
รัฐมนตรีว่าการกระทรวงยุติธรรม นำทัพปราบยาเสพติดภาคตะวันออกเฉียงเหนือ ชื่นชมความสำเร็จมินิธัญญารักษ์-โรงพยาบาลนากลาง หนองบัวลำภู ปลุก ชรบ. องค์กรปกครองท้องถิ่น รวมพลังต้านยาเสพติด พร้อมตรวยเยี่ยมศูนย์ไกล่เกลี่ยข้อพิพาทภาคประชาชน กระทรวง​ยุติธรรม​
ในวันพฤหัสบดีที่ 10 กรกฎาคม 2568 พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วย​นายนิยม เติมศรีสุข ผู้ช่วยรัฐมนตรีประจำกระทรวงยุติธรรม​ และคณะ ลงพื้นที่ตรวจราชการและติดตามผลการดำเนินงานและสร้างการรับรู้ การป้องกัน ปราบปรามและแก้ไขปัญหายาเสพติด รวมถึงการดำเนินงานบำบัดรักษาผู้ป่วยจิตเวชยาเสพติดของมินิธัญญารักษ์ ในพื้นที่อำเภอนากลาง จังหวัดหนองบัวลำภู ณ โรงพยาบาลนากลาง โดยมี นายสุรศักดิ์ อักษรกุล ผู้ว่าราชการจังหวัดหนองบัวลำภู นายศศิน พัฒนภิรมย์ รองผู้ว่าราชการจังหวัดหนองบัวลำภู นางสาวอรอาภา โล่ห์วีระ รองผู้ว่าราชการจังหวัดหนองบัวลำภู นายณัฐพงศ์ คำวงค์ปิน รองผู้ว่าราชการจังหวัดอุดรธานี นายวิชาญ ชัยเศรษฐสัมพันธ์ รองผู้ว่าราชการจังหวัดนราธิวาส และผู้แทนหน่วยงานในสังกัดกระทรวงยุติธรรม ผู้แทนหน่วยงานองค์กรปกครองท้องถิ่น และผู้แทนหน่วยงานที่เกี่ยวข้อง เข้าร่วมฯ
โอกาส​นี้​ พันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าวว่า รู้สึกพึงพอใจอย่างยิ่งต่อการแก้ไขปัญหายาเสพติดในพื้นที่อำเภอนากลาง จังหวัดหนองบัวลำภู และอยากเห็นการดำเนินงานแบบนี้เกิดขึ้นทั่วประเทศ โดยถือว่า วาระการแก้ไขปัญหายาเสพติดเป็นวาระความมั่นคงของชาติ
“ขอชื่นชม มินิธัญญารักษ์ โรงพยาบาลนากลาง สำหรับความสำเร็จในครั้งนี้ ที่ทำให้การแก้ปัญหายาเสพติดในพื้นที่ที่ได้แปรเปลี่ยนจากอุดมคติให้เป็นสิ่งที่ให้เกิดขึ้นจริง จากข้อมูลของรัฐบาล พบว่า จังหวัดหนองบัวลำภูมีสถิติปัญหายาเสพติดน้อยที่สุด และในที่ประชุมวันนี้มีข้อเสนอให้ปรับเปลี่ยนแผนบูรณาการการแก้ปัญหายาเสพติดให้เป็นแผนยุทธการ เพื่อให้การแก้ไขปัญหามีความเข้มข้นอย่างเป็นรูปธรรมยิ่งขึ้นไปอีก”
นอกจากนี้​ พันตำรวจเอก ทวี สอดส่อง รัฐมนตรีว่าการกระทรวงยุติธรรม ได้ให้กำลังใจคณะเจ้าหน้าที่ในการดำเนินงานบำบัดรักษาผู้ป่วยยาเสพติด และพี่น้องอาสาสมัครสาธารณสุข (อสม.) ในพื้นที่อำเภอนากลาง จังหวัดหนองบัวลำภู ที่ได้ทำงานอย่างใกล้ชิดในการดูแลผู้ป่วยยาเสพติด ถือเป็นฟันเฟืองสำคัญในการขับเคลื่อนงานด้านสาธารณสุขในพื้นที่อย่างเต็มกำลังความสามารถ
จากนั้น พันตำรวจเอก ทวี สอดส่อง รัฐมนตรีว่าการกระทรวงยุติธรรม ได้เยี่ยมผู้บำบัดยาเสพติดของมินิธัญญารักษ์-โรงพยาบาลนากลาง จังหวัดหนองบัวลำภู โดยมีผู้แทนครอบครัวผู้ติดยาเสพติดที่บำบัดรักษาฟื้นฟูจนหายเป็นปกติ และกลับคืนสู่สังคม กล่าวขอบคุณ พันตำรวจเอก ทวี สอดส่อง รัฐมนตรีว่าการกระทรวงยุติธรรม และรัฐบาล
ทั้งนี้ ปัญหายาเสพติดถือเป็นเรื่องสำคัญที่ทุกภาคส่วนต้องร่วมมือกันแก้ไขอย่างจริงจัง การดำเนินงานมินิธัญญารักษ์ที่โรงพยาบาลนากลาง เป็นหนึ่งในกลไกสำคัญที่ช่วยลดความแออัดในการบำบัดรักษาผู้ป่วยยาเสพติดในโรงพยาบาลเฉพาะทาง และเพื่อเพิ่มโอกาสให้ผู้ป่วยได้เข้าถึงการบำบัดที่ใกล้บ้านมากขึ้น ซึ่งสอดคล้องกับนโยบายของรัฐบาล ในการกระจายบริการสุขภาพสู่ระดับพื้นที่ เพื่อให้ประชาชนได้รับบริการที่รวดเร็ว ทั่วถึง และเท่าเทียม การสนับสนุนจากกระทรวงยุติธรรมและหน่วยงานที่เกี่ยวข้องถือเป็นพลังสำคัญที่ช่วยให้ดำเนินงานได้อย่างมีประสิทธิภาพและสามารถช่วยเหลือผู้ป่วยให้กลับมาใช้ชีวิตในสังคมได้อย่างปกติสุข
ในเวลา 10.30 น. ณ หอประชุมโรงเรียนคำแสนวิทยาสรรค์ พันตำรวจเอก ทวี สอดส่อง รัฐมนตรีว่าการกระทรวงยุติธรรม และคณะ ได้กล่าวให้กำลังใจ​แก่กำนัน ผู้ใหญ่บ้าน องค์กรปกครองท้องถิ่น และชุดรักษาความปลอดภัยหมู่บ้าน หรือ ชรบ. ที่ปฏิบัติงาน​ในการแก้ปัญหายาเสพติด โดยใช้กลไกของชุดรักษาความปลอดภัยหมู่บ้านเข้ามาดูแลการแก้ไขปัญหายาเสพติด พร้อมทั้ง​ทำงานดูแลพี่น้องประชาชนอย่างใกล้ชิด โดยเฉพาะการเป็นกองกำลังแถวหน้าในการต่อสู้ปัญหายาเสพติดเป็นไปตามนโยบายของรัฐบาล
ต่อจากนั้น​ พันตำรวจเอก ทวี สอดส่อง รัฐมนตรีว่าการกระทรวงยุติธรรม และคณะ เดินทางไปเยี่ยมศูนย์ไกล่เกลี่ยข้อพิพาทภาคประชาชน ณ สำนักงานกองทุนสวัสดิการชุมชน (ออมความดี) หมู่ที่ 8 ตำบลกุดแห่ อำเภอนากลาง จังหวัดหนองบัวลำภู

ที่มา : https://www.thaigov.go.th/news/contents/details/98333