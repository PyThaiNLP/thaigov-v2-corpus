รัฐบาลไทย-ข่าวทำเนียบรัฐบาล-"ปลัด มท." มอบรางวัลสุดยอดผลงาน Young OTOP ปี 68 รางวัลชนะเลิศ ผลงาน "FuncFruit" กลุ่ม INTHAI จ.สมุทรปราการ พร้อมย้ำ "อย่าทิ้งความฝัน" ทุกคนมีความฝัน

วันอาทิตย์ที่ 17 สิงหาคม 2568
17/08/2568
พิมพ์
"ปลัด มท." มอบรางวัลสุดยอดผลงาน Young OTOP ปี 68 รางวัลชนะเลิศ ผลงาน "FuncFruit" กลุ่ม INTHAI จ.สมุทรปราการ พร้อมย้ำ "อย่าทิ้งความฝัน" ทุกคนมีความฝัน
"ปลัดมหาดไทย" มอบรางวัลสุดยอดผลงาน Young OTOP ปี 68 รางวัลชนะเลิศ ผลงาน "FuncFruit" กลุ่ม INTHAI จ.สมุทรปราการ พร้อมย้ำ "อย่าทิ้งความฝัน" ทุกคนมีความฝันที่ต้องทำให้ Goal ประสบความสำเร็จ ด้วยการพัฒนาตนเองอย่างต่อเนื่องเต็มกำลัง
วันนี้ (17 ส.ค. 68) เวลา 15.00 น. นายอรรษิษฐ์ สัมพันธรัตน์ ปลัดกระทรวงมหาดไทย เป็นประธานมอบรางวัลและเกียรติบัตร กิจกรรมการประกวดผลงาน Young OTOP ประจำปี 2568 ณ ห้องแอมเบอร์ 2-3 Impact Exhibition Hall ศูนย์แสดงสินค้าและการประชุมอิมแพ็ค เมืองทองธานี อ.ปากเกร็ด จ.นนทบุรี โดยมี นางจิณณารัชช์ สัมพันธรัตน์ นายกสมาคมแม่บ้านมหาดไทย นายสยาม ศิริมงคล อธิบดีกรมการพัฒนาชุมชน นางอรจิรา ศิริมงคล อุปนายกสมาคมแม่บ้านมหาดไทยและประธานชมรมแม่บ้านพัฒนาชุมชน พร้อมด้วยคณะผู้บริหารกรมการพัฒนาชุมชน คณะที่ปรึกษาโครงการผ้าไทยใส่ให้สนุก คณะกรรมการตัดสิน และผู้เข้าประกวด ร่วมพิธี
โอกาสนี้ นายอรรษิษฐ์ มอบรางวัล 5 รางวัล ได้แก่ 1. ชนะเลิศ ผลงาน "FuncFruit (Functional + Fruit)" โดย น.ส.จิดาภา บุญช่วยแล้ว กลุ่ม INTHAI จ.สมุทรปราการ 2. รองชนะเลิศอันดับ 1 ผลงาน "Lava Laweng เสียงแห่งธรรมชาติจากฮาลา-บาลา" โดย น.ส.โซเฟีย มะมิง กลุ่มวิสาหกิจชุมชนผ้าคลุมผมสตรีบ้านลาเวง จ.นราธิวาส 3. รางวัลรองชนะเลิศอันดับ 2 ผลงาน "Chan Bloom" โดย น.ส.พรไพลิน พุ่มประสาท ร้านพรไพลินจันทบุรี จ.จันทบุรี 4. รางวัลชมเชย ผลงาน "ผ้าบาติก Island Sun & Sea Stones" โดย น.ส.ธวัชชัย สองภพ กลุ่ม TANA BATIK จ.สงขลา และ 5. รางวัลชมเชย ผลงาน "ผ้า8ตะกอลายตาราง" โดยนายธีระพัฒน์ ทองบูรณ์ กลุ่มผ้าทอลายมงคลมนตราธิกาญจน์ จ.กาฬสินธุ์ พร้อมมอบเกียรติบัตรให้กับผู้เข้าประกวดทั้ง 101 คน
นายอรรษิษฐ์ กล่าวว่า วันนี้เป็นอีกวันหนึ่งที่สำคัญ ของผู้เข้าประกวดผลงาน Young OTOP สู่สากลที่เป็นการพัฒนาต่อยอดผลิตภัณฑ์ OTOP ให้สามารถก้าวทันความนิยมของคนไทยและคนทั่วโลกตามแนวพระดำริสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ซึ่งพระองค์ทรงมีพระทัยมั่นในการทำให้ "โครงการผ้าไทยใส่ให้สนุก" เกิดประโยชน์กับคนไทยอย่างยั่งยืนยงและพัฒนาต่อยอดอย่างไม่หยุดยั้ง
"แม้รางวัลจะมี 5 รางวัลจาก 101 ผลงาน จึงเป็นธรรมดาที่ต้องมีการตัดสินการประกวดที่เป็นความยากลำบากของคณะกรรมการซึ่งพยายามคัดเลือกอย่างดีที่สุดแล้ว ผลงานทุกชิ้นเป็นที่ประจักษ์ว่ามีคะแนนตัดกันฉิวเฉียดมาก โดยเฉพาะรางวัลชนะเลิศและรองชนะเลิศ อันดับ 1 ส่วนคนที่ไม่ได้รางวัลถือว่าได้รับโอกาสในการพัฒนาตนเอง ได้พบกับกรรมการผู้มีความรู้ความสามารถในการชี้แนะต่าง ๆ โดยต้องนำสิ่งที่ได้รับจากกรรมการไปพัฒนาผลงานตนเอง เพื่อการประกวดครั้งต่อไปได้ก้าวไปสู่ผลงานระดับดีขึ้นกว่าเดิม ต้องอย่าหมดกำลังใจหรือท้อแท้ในการสร้างสรรค์ผลงานเพราะมันไม่ใช่หนทางสุดท้ายของชีวิต ทุกคนล้วนเคยเจอมรสุม ขวามหนาม เคยเจอชีวิตที่ไม่สมหวังมาบ้าง ส่วนคนที่ได้รางวัลแล้วก็ต้องรักษามาตรฐานตัวเองอย่างยากลำบาก เพราะเพื่อนคนอื่นก็จะพัฒนาขึ้นมาเรื่อย ๆ จึงขอให้พวกเรามุ่งมั่นตั้งใจพัฒนาผลการอย่างเต็มกำลังความสามารถ เพื่อทั้ง 101 คน เติบโตเป็นผู้ผลิตที่สำคัญของประเทศไทย "อย่าทิ้งความฝันของเรา" ทุกคนมีความฝัน ถ้าเรายัง Goal ทำให้ Goal ประสบความสำเร็จ ด้วยการคิดสิ่งต่าง ๆ พัฒนาตนเอง ก็จะทำให้ทุกคนไปถึงวันนั้นได้" นายอรรษิษฐ์ กล่าวเพิ่มเติม
นายสยาม กล่าวว่า กรมการพัฒนาชุมชนได้ดำเนินโครงการพัฒนาต่อยอดภูมิปัญญาผลิตภัณฑ์ Young OTOP สู่สากล ปี 2568 โดยจัดอบรมให้ความรู้แก่เยาวชน Young OTOP ประเภทผ้า เครื่องแต่งกาย ของใช้ ของตกแต่ง ของที่ระลึก ตั้งแต่เดือนมิถุนายน 2568 ที่ผ่านมา โดยมีเยาวชนเข้ารับการอบรมจำนวน 101 ราย นำความรู้จากผู้เชี่ยวชาญไปพัฒนาผลิตภัณฑ์ที่มีอัตลักษณ์สร้างสรรค์และทันสมัยมากยิ่งขึ้น และนำมาสู่การจัดกิจกรรมประกวดผลงานในวันนี้
"ผู้ชนะการประกวดจะได้รับรางวัล ได้แก่ รางวัลชนะเลิศ เงินรางวัล 40,000 บาท รองชนะเลิศอันดับ 1 เงินรางวัล 30,000 บาท รองชนะเลิศอันดับ 2 เงินรางวัล 20,000 บาท และรางวัลชมเชย เงินรางวัล 10,000 บาท 2 รางวัล และทั้ง 5 รางวัล จะเข้ารับพระราชทานโล่ "รางวัลต้นกล้านารีรัตน์" จากสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา" และได้รับโอกาสเป็นตัวแทนไปจัดแสดงและจำหน่ายสินค้าภายในงานแสดงสินค้าแฟชั่นที่เขตบริหารพิเศษฮ่องกงต่อไป" นายสยาม กล่าวเพิ่มเติม

ที่มา : https://www.thaigov.go.th/news/contents/details/99796