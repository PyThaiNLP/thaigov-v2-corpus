รัฐบาลไทย-ข่าวทำเนียบรัฐบาล-ข่าวดี! รัฐผ่อนปรนรถสองชั้น 6 เส้นทางเสี่ยง เริ่ม  21 ก.ค. นี้ พร้อมคุมเข้มมาตรฐานความปลอดภัยทุกขั้นตอน เพื่อความปลอดภัยของประชาชน

วันอาทิตย์ที่ 13 กรกฎาคม 2568
13/07/2568
พิมพ์
ข่าวดี! รัฐผ่อนปรนรถสองชั้น 6 เส้นทางเสี่ยง เริ่ม  21 ก.ค. นี้ พร้อมคุมเข้มมาตรฐานความปลอดภัยทุกขั้นตอน เพื่อความปลอดภัยของประชาชน
ข่าวดี! รัฐผ่อนปรนรถสองชั้น 6 เส้นทางเสี่ยง เริ่ม  21 ก.ค. นี้ พร้อมคุมเข้มมาตรฐานความปลอดภัยทุกขั้นตอน เพื่อความปลอดภัยของประชาชน
วันนี้ (13 กรกฎาคม 2568) นางสาว ศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาลโดย กรมขนส่งทางบก กระทรวงคมนาคม ได้มีการผ่อนปรนให้รถโดยสารสองชั้นสามารถวิ่งใน 6 เส้นทางได้เป็นการชั่วคราว เป็นระยะเวลา 180 วัน โดยจะเริ่มมีผลตั้งแต่วันที่ 21 กรกฎาคม 2568 เป็นต้นไป ดังนี้
1. ทางหลวงหมายเลข 4 ช่วงเขาพับผ้า – พัทลุง
2. ทางหลวงหมายเลข 103 ช่วงแม่ยางฮ่อ – แม่ตีบ
3. ทางหลวงหมายเลข 118 ช่วงเชียงใหม่ – ดอยนางแก้ว
4. ทางหลวงหมายเลข 2013 ช่วงบ่อโพธิ์ – โคกงาม
5. ทางหลวงหมายเลข 2331 ช่วงโจ๊ะโหวะ – อุทยานแห่งชาติภูหินร่องกล้า
6. ทางหลวงหมายเลข 1256 ช่วงปัว – อุทยานแห่งชาติดอยภูคา
โดยผู้ประกอบการที่ประสงค์จะเดินรถโดยสารสองชั้น ในเส้นทางผ่อนปรนดังกล่าว จะต้องปฏิบัติตามเงื่อนไขอย่างเคร่งครัด ดังนี้
1. นำรถเข้ารับการตรวจสภาพ (Recall) ณ กรมการขนส่งทางบกหรือสำนักงานขนส่งจังหวัด เพื่อประเมินความพร้อมของตัวรถ โดยเฉพาะระบบห้ามล้อ (ระบบลมเบรก)
2. พนักงานขับรถต้องผ่านการอบรมหลักสูตร “การขับรถขนาดใหญ่บนเส้นทางลาดชัน” ผ่านระบบ e-learning เป็นเวลา 2 ชั่วโมง
3. ต้องขับรถโดยใช้ความเร็วตามที่กำหนดไว้ในป้ายจำกัดความเร็วอย่างเคร่งครัด
ทั้งนี้ ในระหว่างการผ่อนปรน กรมการขนส่งทางบกจะติดตามและประเมินผลมาตรการดังกล่าวอย่างใกล้ชิด ควบคู่ไปกับการพัฒนาระบบ GPS แบบสื่อสารสองทาง (Two-way Communication) เพื่อเพิ่มประสิทธิภาพในการควบคุมและกำกับการเดินรถ
อย่างไรก็ตาม สำหรับเส้นทางหลวงหมายเลข 304 ช่วงสี่แยกกบินทร์บุรี - วังน้ำเขียว ยังคงห้ามมิให้รถโดยสารสองชั้น (มาตรฐาน 4) เดินรถในเส้นทางหลวงหมายเลขดังกล่าว เนื่องจากเป็นเส้นทางที่มีความเสี่ยงสูงและมีสถิติการเกิดอุบัติเหตุร้ายแรงอย่างต่อเนื่อง
“รัฐบาลให้ความสำคัญสูงสุดกับความปลอดภัยของประชาชน ทุกมาตรการที่ผ่อนปรนอยู่ภายใต้การควบคุมที่เข้มงวด และพร้อมทบทวนอย่างต่อเนื่องบนพื้นฐานของข้อมูลจริงเพื่อไม่ให้กระทบต่อความปลอดภัยโดยเด็ดขาด” นางสาว ศศิกานต์ กล่าว

ที่มา : https://www.thaigov.go.th/news/contents/details/98358