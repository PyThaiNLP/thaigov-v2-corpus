รัฐบาลไทย-ข่าวทำเนียบรัฐบาล-รัฐบาลเดินหน้าระบบภาษี Data Lake ครอบคลุมคนไทย 60.8 ล้านคน – ปูทาง Negative Income Tax ปี 2570 ย้ำทุกคนต้องยื่นภาษีเพื่อสิทธิรับสวัสดิการรัฐ 

วันศุกร์ที่ 15 สิงหาคม 2568
15/08/2568
พิมพ์
รัฐบาลเดินหน้าระบบภาษี Data Lake ครอบคลุมคนไทย 60.8 ล้านคน – ปูทาง Negative Income Tax ปี 2570 ย้ำทุกคนต้องยื่นภาษีเพื่อสิทธิรับสวัสดิการรัฐ
รัฐบาลเดินหน้าระบบภาษี Data Lake ครอบคลุมคนไทย 60.8 ล้านคน – ปูทาง Negative Income Tax ปี 2570 ย้ำทุกคนต้องยื่นภาษีเพื่อสิทธิรับสวัสดิการรัฐ
วันนี้ (15 สิงหาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาลโดยกระทรวงการคลัง ได้พัฒนาระบบฐานข้อมูลขนาดใหญ่ (Data Lake) เชื่อมโยงข้อมูลประชาชนกว่า 60.8 ล้านคน และภาคธุรกิจ 600,000 กิจการ เพื่อใช้กำหนดนโยบายการคลังและสวัสดิการอย่างตรงเป้าหมาย รวมถึงการพัฒนาระบบเครดิตสกอริ่งของประชาชน (Ari Score) และเตรียมนำไปสู่การใช้รูปแบบภาษี Negative Income Tax ในปี 2570
ภายใต้ระบบนี้ ประชาชนทุกคนต้องยื่นแบบภาษี ไม่ว่าจะมีรายได้ถึงเกณฑ์เสียภาษีหรือไม่ โดยผู้มีรายได้ต่ำกว่าเกณฑ์จะมีสิทธิรับสวัสดิการรัฐ ส่วนผู้มีรายได้ถึงเกณฑ์จะเสียภาษีตามปกติ ทั้งนี้ การเชื่อมโยงข้อมูลยังครอบคลุมการทำงานร่วมกับกระทรวงสาธารณสุข เพื่อบูรณาการข้อมูลทางการเงินและข้อมูลด้านสุขภาพ ซึ่งเป็นข้อมูลหลักในการจัดสวัสดิการอย่างแม่นยำและมีประสิทธิภาพสูงสุด
รองโฆษกรัฐบาลย้ำว่า การใช้ฐานข้อมูล Data Lake จะทำให้การจัดสรรงบประมาณและสวัสดิการตรงจุด โปร่งใส และสะท้อนรายได้จริงของประชาชน ช่วยวางนโยบายการคลังเชิงรายภูมิภาคได้อย่างเหมาะสม ส่งเสริมคุณภาพชีวิตและความมั่นคงทางการเงินของคนไทยในทุกพื้นที่
“รัฐบาลมุ่งสร้างระบบภาษีและสวัสดิการที่ทันสมัย โปร่งใส และเข้าถึงได้ เพื่อให้ทุกคนได้รับสิทธิประโยชน์อย่างเท่าเทียม พร้อมเดินหน้าพัฒนาฐานข้อมูลและนโยบายที่ตอบสนองต่อความเป็นอยู่ของประชาชนอย่างแท้จริง” นางสาวศศิกานต์ กล่าว

ที่มา : https://www.thaigov.go.th/news/contents/details/99738