รัฐบาลไทย-ข่าวทำเนียบรัฐบาล-“สมศักดิ์” เปิดงานป้องกัน NCDs กทม. ระดม อสส. 13,000 คน ลดเสี่ยง ลดโรค NCDs ให้คนกรุงฯ ด้วยการ “นับคาร์บ”

วันศุกร์ที่ 15 สิงหาคม 2568
“สมศักดิ์” เปิดงานป้องกัน NCDs กทม. ระดม อสส. 13,000 คน ลดเสี่ยง ลดโรค NCDs ให้คนกรุงฯ ด้วยการ “นับคาร์บ”
รัฐมนตรีว่าการกระทรวงสาธารณสุข เปิดงาน “นับคาร์บ นำสุขภาพ ลดเสี่ยง ลดโรค NCDs ในพื้นที่เขตเมือง” ระดม อสส.กว่า 13,000 คน ขยายผลสร้างการรับรู้ชาวกรุงฯ "นับคาร์บ" ครอบคลุมทั้ง 50 เขต
หลังเห็นผลสำเร็จของการคุมคาร์โบไฮเดรต ช่วยผู้ป่วย NCDs อาการดีขึ้น สามารถลด/หยุดใช้ยา ช่วยลดค่าใช้จ่ายในระบบสุขภาพได้กว่า 700 ล้านบาทต่อปี
วันนี้ (15 สิงหาคม 2568) ที่สถาบันวิชาการป้องกันประเทศ เขตดินแดง กทม. นายสมศักดิ์ เทพสุทิน รัฐมนตรีว่าการกระทรวงสาธารณสุข เป็นประธานเปิดงาน “นับคาร์บ นำสุขภาพ ลดเสี่ยง ลดโรค NCDs ในพื้นที่เขตเมือง” โดยมีคณะผู้บริหารกระทรวงสาธารณสุข และอาสาสมัครสาธารณสุขกรุงเทพมหานคร (อสส.) เข้าร่วม โดยนายสมศักดิ์กล่าวว่า โรคไม่ติดต่อเรื้อรัง (NCDs) เป็นปัญหาสำคัญของประเทศไทย โดยเฉพาะสังคมเมืองอย่างกรุงเทพมหานคร ซึ่งมีวิถีชีวิตเร่งรีบ มีการบริโภคอาหารไม่เหมาะสมและขาดการออกกำลังกาย ทำให้ประชาชนจำนวนมากเสี่ยงเกิดโรคเบาหวาน ความดันโลหิตสูง และโรคหัวใจ ซึ่งแนวทาง “นับคาร์บ” ถือเป็นวิธีที่ง่ายและได้ผลดี ช่วยให้ประชาชนควบคุมการบริโภคคาร์โบไฮเดรตได้อย่างเหมาะสม ป้องกันและควบคุมโรค NCDs ได้อย่างมีประสิทธิภาพ โดยที่ผ่านมาได้ขับเคลื่อนในระดับประเทศและสร้างการเรียนรู้แก่ประชาชนกว่า 41 ล้านคน พบว่าช่วยให้ผู้ป่วยมีอาการดีขึ้น ลดการใช้ยา และลดค่าใช้จ่ายในระบบสุขภาพได้กว่า 700 ล้านบาทต่อปี
“สำหรับพื้นที่กรุงเทพมหานคร จะขับเคลื่อนโครงการผ่าน อสส.กว่า 13,000 คน ใน 50 เขต เพื่อให้ความรู้แก่ประชาชนอย่างทั่วถึง เป้าหมายสูงสุดคือ ให้คนกรุงเทพฯ กินแบบนับคาร์บเป็น และห่างไกลจากโรค NCDs ซึ่งหวังเป็นอย่างยิ่งว่าทุกคนจะร่วมมือกันอย่างเต็มที่ เพื่อสร้างสุขภาพที่ดีให้กับชาวกรุงเทพมหานคร และขยายผลให้เกิดการเปลี่ยนแปลงพฤติกรรมการบริโภคอย่างยั่งยืน” นายสมศักดิ์กล่าว
สำหรับการจัดงานวันนี้มีกรมการแพทย์เป็นเจ้าภาพหลัก กิจกรรมสำคัญประกอบด้วย การเสวนาวิชาการ “การนับคาร์บกับการหายหรือลดยาในผู้เป็นเบาหวาน”, นับคาร์บกับ อสส., รับฟังเสียงของประชาชนเพื่อขับเคลื่อนงานและเสริมพลังระบบสาธารณสุขไทย และบูธนิทรรศการต่าง ๆ เช่น One Day Service บริการตรวจไวรัสตับอักเสบบีและซี บริการวัคซีนป้องกันไข้หวัดใหญ่ โดยกรมควบคุมโรค, คาร์บพอดีวิถีคนกรุง โดยกรมอนามัย, กินเป็น เลือกได้ ห่างไกล NCDs โดยกรมวิทยาศาสตร์การแพทย์ และบูธจากโรงพยาบาลในสังกัดกรมการแพทย์ ได้แก่ AI ตรวจเบาหวานขึ้นจอตา โดย รพ.ราชวิถี, การตรวจหลอดเลือดที่คอด้วยคลื่นเสียงความถี่สูง โดยสถาบันประสาทวิทยา, คลินิกให้คำแนะนำเลิกบุหรี่ คัดกรองความเสี่ยง NCDs เบื้องต้น โดยสถาบันโรคทรวงอก, อัลตราซาวด์ค้นหาตับอักเสบ โดยสถาบันมะเร็งแห่งชาติ, ออร์โธปิดิกส์ รพ.เลิดสิน และประเมินกำลังกาย ห่างไกล NCDs โดย รพ.นพรัตนราชธานี เป็นต้น
********************************************* 15 สิงหาคม 2568

ที่มา : https://www.thaigov.go.th/news/contents/details/99750