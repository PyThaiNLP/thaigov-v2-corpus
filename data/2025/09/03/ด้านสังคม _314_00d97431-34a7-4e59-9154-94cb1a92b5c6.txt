รัฐบาลไทย-ข่าวทำเนียบรัฐบาล-รพ.ปัตตานี เปิดศูนย์โรคหัวใจและหลอดเลือด ช่วยประชาชนภาคใต้ตอนล่างเข้าถึงการรักษาขั้นสูงที่ได้มาตรฐาน

วันพุธที่ 27 สิงหาคม 2568
รพ.ปัตตานี เปิดศูนย์โรคหัวใจและหลอดเลือด ช่วยประชาชนภาคใต้ตอนล่างเข้าถึงการรักษาขั้นสูงที่ได้มาตรฐาน
ปลัดกระทรวงสาธารณสุข เปิดศูนย์โรคหัวใจและหลอดเลือด โรงพยาบาลปัตตานี ให้บริการครบวงจรทั้งสวนหัวใจวินิจฉัย ทำบอลลูน ใส่ขดลวดใส่ เครื่องกระตุ้นหัวใจ โดยห้องปฏิบัติการสวนหัวใจที่ได้มาตรฐาน
พร้อมเครื่องมือทันสมัย ภายใต้การดูแลของทีมสหวิชาชีพและบุคลากรทางการแพทย์เฉพาะทาง ช่วยประชาชนพื้นที่ภาคใต้ตอนล่างเข้าถึงการรักษาขั้นสูงที่ได้มาตรฐาน โดยไม่ต้องเดินทางไกล
วันนี้ (27 สิงหาคม 2567) นายแพทย์โอภาส การย์กวินพงศ์ ปลัดกระทรวงสาธารณสุข เปิดศูนย์โรคหัวใจและหลอดเลือดโรงพยาบาลปัตตานี โดยมี นางพาตีเมาะ สะตียามู ผู้ว่าราชการจังหวัดปัตตานี นายแพทย์อภิชาต วชิรพันธ์ ผู้ตรวจราชการกระทรวงสาธารณสุข เขตสุขภาพที่ 12 นายแพทย์สมบัติ ผดุงวิทย์วัฒนา สาธารณสุขนิเทศ เขตสุขภาพที่ 12 นายแพทย์อนุรักษ์ สารภาพ นายแพทย์สาธารณสุขจังหวัดปัตตานี นายแพทย์รุซตา สาและ ผู้อำนวยการโรงพยาบาลปัตตานี ผู้บริหารกระทรวงสาธารณสุข บุคลากร เจ้าหน้าที่โรงพยาบาลปัตตานี ร่วมพิธี โดยได้กล่าวว่า กระทรวงสาธารณสุขมุ่งเน้นให้โรงพยาบาลศูนย์/โรงพยาบาลทั่วไป พัฒนาศักยภาพศูนย์เชี่ยวชาญโรคเฉพาะทางสาขาต่างๆ ตามแผน พัฒนาระบบบริการสุขภาพ (Service Plan) ซึ่งเป็นการกระจายบริการสุขภาพเฉพาะทางไปยังทุกภูมิภาค ช่วยสร้างระบบสุขภาพที่เข้มแข็งใกล้บ้านใกล้ใจ ให้ประชาชนได้รับบริการที่มีมาตรฐานอย่างทั่วถึงและทันเวลา
“โรคหัวใจและหลอดเลือด เป็นสาเหตุการเสียชีวิตอันดับหนึ่งของคนไทยมาต่อเนื่องหลายปี โดยเฉพาะโรคกล้ามเนื้อหัวใจขาดเลือดเฉียบพลัน ที่พบได้สูงถึง 250 ต่อประชากร 100,000 คน การเปิดศูนย์โรคหัวใจและหลอดเลือด โรงพยาบาลปัตตานี จึงเป็นการพัฒนาที่ตอบโจทย์ของพื้นที่อย่างมาก เพราะช่วยให้ผู้ป่วยโรคหัวใจในพื้นที่ภาคใต้ตอนล่างได้เข้าถึงการรักษาที่มีคุณภาพมาตรฐานโดยไม่ต้องเดินทางไกล และยังเป็นเครื่องยืนยันว่าประชาชนในพื้นที่ชายแดนใต้ก็ได้รับการดูแลอย่างเท่าเทียมและทั่วถึงเช่นกัน” นายแพทย์โอภาสกล่าว
ด้านนายแพทย์รุซตา กล่าวว่า โรงพยาบาลปัตตานี เป็นโรงพยาบาลทั่วไป ดูแลประชากรกว่า 736,000 คน ได้เปิดศูนย์โรคหัวใจและหลอดเลือด ตั้งแต่วันที่ 3 มิถุนายน 2568 ที่ผ่านมา มีห้องปฏิบัติการสวนหัวใจ (Cath Lab) ที่ได้มาตรฐานและเครื่องมือที่ทันสมัย ให้บริการทั้งการสวนหัวใจวินิจฉัย การทำบอลลูนและใส่ขดลวด การใส่เครื่อง กระตุ้นหัวใจ ภายใต้การดูแลของทีมสหวิชาชีพและบุคลากรทางการแพทย์เฉพาะทาง พร้อมระบบเชื่อมโยงกับโรงพยาบาลชุมชนในการดูแลอย่างต่อเนื่อง ซึ่งในระยะเวลาเพียง 2 เดือนครึ่ง ให้บริการผู้ป่วยไปแล้ว 294 ครั้ง มากกว่าที่คาดไว้ว่าจะมีผู้ป่วยประมาณ 190 – 200 ราย แสดงให้เห็นว่าประชาชนสามารถเข้าถึงการรักษาได้มากขึ้น โดยผู้ป่วยกว่า 75% มาจากโรงพยาบาลชุมชนในพื้นที่ รวมถึงรับส่งต่อจากนราธิวาสและสงขลา นอกจากนี้ยังมีแผนที่จะเปิดบริการผ่าตัดหัวใจแบบเปิดในปี 2570 ด้วย
******************************************** 27 สิงหาคม 2568

ที่มา : https://www.thaigov.go.th/news/contents/details/100190