รัฐบาลไทย-ข่าวทำเนียบรัฐบาล-"วราวุธ" กำชับ ทีม พม. จังหวัดชายแดนไทย-กัมพูชา ช่วยเหลือ กลุ่มเปราะบาง หลังมีเหตุปะทะ ขอส่งกำลังใจ ย้ำ พบเหตุ ฉุกเฉินโทรสายด่วน พม. 1300

วันพฤหัสบดีที่ 24 กรกฎาคม 2568
"วราวุธ" กำชับ ทีม พม. จังหวัดชายแดนไทย-กัมพูชา ช่วยเหลือ กลุ่มเปราะบาง หลังมีเหตุปะทะ ขอส่งกำลังใจ ย้ำ พบเหตุ ฉุกเฉินโทรสายด่วน พม. 1300
"วราวุธ" กำชับ ทีม พม. จังหวัดชายแดนไทย-กัมพูชา ช่วยเหลือ กลุ่มเปราะบาง หลังมีเหตุปะทะ ขอส่งกำลังใจ ย้ำ พบเหตุ ฉุกเฉินโทรสายด่วน พม. 1300
วันที่ 24 กรกฎาคม 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว พม.) ให้สัมภาษณ์ถึงสถานการณ์การปะทะในพื้นที่ชายแดนไทย–กัมพูชา สืบเนื่องจากกรณีที่มีรายงานฝ่ายกัมพูชาเปิดฉากยิงเข้าใส่ฐานของทหารไทยที่ปราสาทตาเมือนธม จ.สุรินทร์ เมื่อเช้าวันที่ 24 ก.ค. 68 ว่า ในส่วนของกระทรวงการพัฒนาสังคมและความมั่นคงของมนุษย์ (พม.) ตนได้กำชับให้ข้าราชการและเจ้าหน้าที่กระทรวง พม. ดูแลความปลอดภัยและความเป็นอยู่ของพี่น้องประชาชนโดยเฉพาะกลุ่มเปราะบางที่อยู่ภายใต้การดูแลของกระทรวง พม. ไม่ว่าจะเป็นผู้สูงอายุ คนพิการ เด็กเล็ก และสตรีแม่เลี้ยงเดี่ยว และที่สำคัญมากกว่าความปลอดภัยของพี่น้องประชาชนแล้วข้าราชการ และเจ้าหน้าที่กระทรวง พม. ในพื้นที่เองต้องดูแลความปลอดภัยของตนเองและทีมงานด้วยเช่นกัน โดยทุกอย่างต้องอยู่บนสถานการณ์ที่ไม่ประมาท เพราะสถานการณ์ในขณะนี้มีความเปราะบางมาก ซึ่งขวัญกำลังใจและสติเป็นเรื่องที่สำคัญในช่วงเหตุการณ์วิกฤตแบบนี้ อย่างไรก็ตาม กระทรวง พม. ขอเป็นกำลังใจให้พี่น้องประชาชน และเจ้าหน้าที่ผู้ปฏิบัติงานทุกคน และในกรณีที่หากมีเรื่องฉุกเฉิน สามารถโทรติดต่อขอความช่วยเหลือได้ตลอด 24 ชั่วโมง ผ่านสายด่วน กระทรวง พม. โทร. 1300 กระทรวง พม. พร้อมที่จะไปแก้ไขปัญหาเฉพาะหน้าให้พี่น้องประชาชนกลุ่มเปราะบางทุกคน
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #ชายแดนไทยกัมพูชา

ที่มา : https://www.thaigov.go.th/news/contents/details/98779