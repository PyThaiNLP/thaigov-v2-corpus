รัฐบาลไทย-ข่าวทำเนียบรัฐบาล-ไอแบงก์ ร่วมแสดงความยินดี “ครบรอบ 10 ปี” กองทุนการออมแห่งชาติ แนะนำสลากสะสมทรัพย์ เพื่อเงินออมยามเกษียณกับ กอช. ถูกต้องตามหลักศาสนาอิสลาม

วันพฤหัสบดีที่ 24 กรกฎาคม 2568
24/07/2568
พิมพ์
ไอแบงก์ ร่วมแสดงความยินดี “ครบรอบ 10 ปี” กองทุนการออมแห่งชาติ แนะนำสลากสะสมทรัพย์ เพื่อเงินออมยามเกษียณกับ กอช. ถูกต้องตามหลักศาสนาอิสลาม
ไอแบงก์ร่วมแสดงความยินดีกับกองทุนการออมแห่งชาติ (กอช.) ในโอกาสดำเนินงานครบรอบ 10 ปี พร้อมให้การต้อนรับ ดร.เผ่าภูมิ โรจนสกุล รมช.คลัง ให้เกียรติเยี่ยมชมบูธธนาคาร ในงาน “10 ปี กอช. ศุกร์ได้ลุ้น สุขได้ออม กับหวยเกษียณ” เมื่อวันที่ 19 กรกฎาคม 2568
นางนุจรี ภักดีเจริญ ผู้ช่วยกรรมการผู้จัดการ ผู้บริหารกลุ่มงานธุรกิจรายย่อย ธนาคารอิสลามแห่งประเทศไทย (ไอแบงก์) ร่วมแสดงความยินดีกับ กองทุนการออมแห่งชาติ (กอช.) ในโอกาสดำเนินงานครบรอบ 10 ปี พร้อมให้การต้อนรับ ดร.เผ่าภูมิ โรจนสกุล รัฐมนตรีช่วยว่าการกระทรวงการคลัง ให้เกียรติเยี่ยมชมบูธธนาคาร ในงาน “10 ปี กอช. ศุกร์ได้ลุ้น สุขได้ออม กับหวยเกษียณ” พร้อมกันนี้ ภายในงานยังมีปาฐกถาพิเศษ โดย ดร.เผ่าภูมิ โรจนสกุล รัฐมนตรีช่วยว่าการกระทรวงการคลัง ดร.วโรทัย โกศลพิศิษฐ์กุล ที่ปรึกษาด้านเศรษฐกิจระหว่างประเทศ สำนักงานเศรษฐกิจการคลัง และนางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ ณ บริเวณโถงสถานีรถไฟกรุงเทพ (หัวลำโพง) เมื่อวันที่ 19 กรกฎาคม 2568 ที่ผ่านมา
ทั้งนี้ ไอแบงก์ เป็นตัวแทนรับสมัครสมาชิกและส่งเงินออมสะสมกับสมาชิกกองทุนการออมแห่งชาติ (กอช.) เพื่อให้บริการช่องทางการออมที่สะดวก รวดเร็ว เและสามารถเข้าถึงประชาชนทุกคน โดยปัจจุบันมีสมาชิกที่นับถือศาสนาอิสลามจำนวน 417,463 ราย นำส่งเงินสะสมของสมาชิกให้กับ กอช . กว่า 76 ล้านบาท ซึ่งส่วนใหญ่เป็นสมาชิกชาวมุสลิมในพื้นที่ภาคใต้กว่า 350,000 ราย มีจำนวนเงินสะสมของสมาชิกกว่า 52 ล้านบาท
“ไอแบงก์ ขอเชิญชวนลูกค้าชาวมุสลิมร่วมสมัครสมาชิกและส่งเงินออมสะสมกับสมาชิกกองทุนการออมแห่งชาติ (กอช.) และสามารถซื้อสลากเกษียณของกอช. ได้ โดยคณะที่ปรึกษาธนาคารอิสลามแห่งประเทศไทยได้มีความเห็นไว้ว่าเป็นสิ่งที่ไม่ขัดต่อหลักการของศาสนาอิสลาม เนื่องจากสลาก กอช. เป็นรูปแบบของการส่งเสริมการออมเพื่อการดำรงชีพในยามชราภาพ ซึ่งนอกจากจะเป็นการสะสมเงินออมแล้ว ยังได้สิทธิ์ในการรับรางวัลที่เป็นงบประมาณสนับสนุนจากภาครัฐ กรณีที่ไม่ถูกรางวัล เงินที่ซื้อสลากจะถูกเก็บไว้ในบัญชีเงินออมของผู้ซื้อสลากเป็นรายบุคคล ไม่มีได้มีเสีย จึงไม่เข้าข่ายการพนันที่ศาสนาอิสลามมีบทบัญญัติห้าม  และในเร็วๆ นี้ ทางกอช. จะออกจำหน่าย “สลากเกษียณ” เพื่อเป็นทางเลือกให้ประชาชนออมเงินพร้อมมีโอกาสได้รับรางวัล และสร้างระบบออมเงินที่ยั่งยืนรองรับสังคมผู้สูงอายุของคนไทยได้ครอบคลุมทุกกลุ่ม” นางนุจรี ภักดีเจริญ กล่าวทิ้งท้าย
สำหรับลูกค้าที่สนใจสามารถเข้ารับคำแนะนำการสมัครสมาชิกได้ที่ ธนาคารอิสลามแห่งประเทศไทย ทุกสาขาทั่วประเทศ หรือสอบถามข้อมูลเพิ่มเติมที่ ibank Contact Center 1302 หรือ แชตทาง Messenger : Islamic Bank of Thailand - ibank (@ibank.th) และ Line : ibank 4 all (@ibank)

ที่มา : https://www.thaigov.go.th/news/contents/details/98756