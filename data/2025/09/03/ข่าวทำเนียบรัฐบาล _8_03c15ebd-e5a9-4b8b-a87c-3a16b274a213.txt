รัฐบาลไทย-ข่าวทำเนียบรัฐบาล-“ดร.นลินี” หารือหอการค้านิวซีแลนด์–ไทย กระชับความร่วมมือเศรษฐกิจ–การค้า

วันศุกร์ที่ 4 กรกฎาคม 2568
“ดร.นลินี” หารือหอการค้านิวซีแลนด์–ไทย กระชับความร่วมมือเศรษฐกิจ–การค้า
เดินหน้าผลักดันเป้าหมายเพิ่มมูลค่าการค้า 3 เท่าใน 20 ปี รับปีทองแห่งความสัมพันธ์ไทย–นิวซีแลนด์
เมื่อวันที่ 4 กรกฎาคม 2568 เวลา 11.00 น. ดร.นลินี ทวีสิน ประธานผู้แทนการค้าไทย ให้การต้อนรับและหารือกับนายอมฤต เจริญพันธุ์ ประธานหอการค้านิวซีแลนด์–ไทย (New Zealand–Thai Chamber of Commerce: NZTCC) และคณะ ณ ทำเนียบรัฐบาล โดยมุ่งเน้นการกระชับความร่วมมือด้านเศรษฐกิจ การค้า และการลงทุนระหว่างไทย–นิวซีแลนด์ในระยะยาว
ดร.นลินี แสดงความยินดีต่อความสัมพันธ์อันแน่นแฟ้นระหว่างภาคเอกชนของไทยและนิวซีแลนด์ที่ดำเนินมาอย่างต่อเนื่องและใกล้ชิด ซึ่งมีบทบาทสำคัญต่อการขยายตัวของมูลค่าการค้าระหว่างสองประเทศ โดยเฉพาะภายใต้กรอบความตกลงว่าด้วยความเป็นหุ้นส่วนทางเศรษฐกิจที่ใกล้ชิดยิ่งขึ้น ไทย–นิวซีแลนด์ (Thailand–New Zealand Closer Economic Partnership: TNZCEP) ที่มีผลบังคับใช้ตั้งแต่ปี 2548 และครบรอบ 20 ปีในปีนี้ โดยในช่วงสองทศวรรษที่ผ่านมา การค้าระหว่างไทยและนิวซีแลนด์เติบโตขึ้นถึง 3 เท่าตัว สะท้อนถึงศักยภาพของความร่วมมือภายใต้กรอบความตกลงนี้ได้อย่างชัดเจน
นอกจากนี้ ดร.นลินียังชื่นชมแผนงานของ NZTCC ที่เตรียมใช้โอกาสครบรอบความสัมพันธ์ในหลายมิตินี้ ได้แก่ 70 ปีความสัมพันธ์ทางการทูต 30 ปีการก่อตั้งหอการค้า และ 20 ปี TNZCEP เป็นจุดเปลี่ยนสำคัญในการขับเคลื่อนความร่วมมือเชิงยุทธศาสตร์ ผ่านการจัดกิจกรรมทางธุรกิจ การลงทุน และวัฒนธรรมตลอดปี 2569 ซึ่งจะช่วยเติมเต็มความร่วมมือภาครัฐและภาคเอกชนของทั้งสองประเทศอย่างเป็นรูปธรรมมากยิ่งขึ้น
ประธานหอการค้านิวซีแลนด์–ไทย ยังได้นำเสนอแผนการจัดกิจกรรมสำคัญตลอดปี 2569 โดยเฉพาะการจัด “New Zealand–Thai Business Summit” เป็นครั้งแรก ซึ่งจะเป็นเวทีสำคัญในการนำเสนอโอกาสทางการค้าและการลงทุนในสาขาศักยภาพ อาทิ อุตสาหกรรมเกษตรและอาหารแปรรูป เทคโนโลยีชีวภาพ พลังงานหมุนเวียน สุขภาพ เทคโนโลยีดิจิทัล โลจิสติกส์ และอุตสาหกรรมสร้างสรรค์ รวมถึงสาขาเทคโนโลยีขั้นสูงที่กำลังเติบโตอย่างรวดเร็ว ได้แก่ ปัญญาประดิษฐ์ (AI) และ เทคโนโลยีอวกาศ (Space Technology) ซึ่งนับเป็นอีกหนึ่งแนวโน้มสำคัญในการส่งเสริมเศรษฐกิจดิจิทัลและนวัตกรรมของทั้งสองประเทศ
ในมิติด้านการพัฒนา “ทุนมนุษย์” เพื่อรองรับเศรษฐกิจอนาคต ดร.นลินียังชื่นชมการสนับสนุนของนิวซีแลนด์ที่ได้ ขยายจำนวนทุนการศึกษาในระดับปริญญาโทและเอกที่มอบให้กับประเทศไทยจาก 3 ทุนต่อปี เพิ่มขึ้นเป็น 48 ทุนต่อปี นับเป็นการลงทุนด้านการศึกษาที่จะสร้างบุคลากรคุณภาพสูงในสาขาวิชาที่สอดรับกับแนวโน้มของเศรษฐกิจโลก อาทิ Climate Tech, Food Security, Digital Technology และ AI
เพื่อเสริมสร้างบทบาทของภาครัฐในเวทีเอกชน NZTCC ยังเสนอให้มีตัวแทนสำนักงานผู้แทนการค้าไทยเข้าร่วมกิจกรรมสำคัญของหอการค้า เพื่อเป็น “สะพานเชื่อม” ที่จะยกระดับความร่วมมือเชิงยุทธศาสตร์และสร้างการมีส่วนร่วมจากทั้งสองภาคส่วนอย่างเป็นรูปธรรม ปัจจุบัน NZTCC มีสมาชิก 76 ราย ครอบคลุมกว่า 15 กลุ่มอุตสาหกรรม และตั้งเป้าขยายเป็น 100 รายภายในปีนี้ โดยมีแผนจัดกิจกรรมไม่ต่ำกว่า 12 ครั้งในช่วง 8 เดือนข้างหน้า
ในด้านการลงทุน ข้อมูลจากสำนักงานคณะกรรมการส่งเสริมการลงทุน (BOI) ระบุว่า การลงทุนของนิวซีแลนด์ในไทยในช่วง 10 ปีที่ผ่านมา มีโครงการที่ได้รับการอนุมัติในการส่งเสริมการลงทุนจำนวน 30 โครงการ มูลค่า 752.95 ล้านบาท
ดร.นลินี ย้ำว่า รัฐบาลไทยพร้อมสนับสนุนการเสริมพลังความร่วมมือระหว่างภาครัฐและภาคเอกชนของทั้งสองประเทศอย่างเต็มที่ โดยเฉพาะในช่วงหัวเลี้ยวหัวต่อที่ทั้งสองฝ่ายกำลังก้าวสู่การขยายความร่วมมือในมิติใหม่ อันจะนำไปสู่การเติบโตอย่างยั่งยืนของเศรษฐกิจทั้งสองประเทศในระยะยาว พร้อมร่วมผลักดันเป้าหมายร่วมกันในการเพิ่มมูลค่าการค้าไทย–นิวซีแลนด์อีก 3 เท่าภายในปี 2588 ทั้งนี้ ในปี 2567 ไทยและนิวซีแลนด์มีมูลค่าการค้า 2,478.47 ล้านดอลลาร์สหรัฐ เพิ่มขึ้นจากปี 2566 ร้อยละ 10.39

ที่มา : https://www.thaigov.go.th/news/contents/details/98163