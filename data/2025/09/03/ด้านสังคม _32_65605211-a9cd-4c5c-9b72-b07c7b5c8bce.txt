รัฐบาลไทย-ข่าวทำเนียบรัฐบาล-ดีอี เปิดเวที “East Tech West Roadshow” โชว์ศักยภาพดิจิทัลไทย บนเวทีโลก

วันศุกร์ที่ 27 มิถุนายน 2568
ดีอี เปิดเวที “East Tech West Roadshow” โชว์ศักยภาพดิจิทัลไทย บนเวทีโลก
ดีอี เปิดเวที “East Tech West Roadshow” โชว์ศักยภาพดิจิทัลไทย บนเวทีโลก
วันที่ 27 มิถุนายน 2568 นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เป็นประธานเปิดงาน “East Tech West 2025 : Thailand Roadshow” ซึ่งนับเป็นครั้งที่ 4 ของการจัดงานดังกล่าวในระดับนานาชาติ ต่อจาก ฮ่องกง ลอนดอน และดาวอส  โดยถือเป็นการจัดงานครั้งแรกในประเทศไทย ณ โรงแรมวอลดอร์ฟ แอสโทเรีย กรุงเทพฯ
ในโอกาสนี้ ศาสตราจารย์พิเศษ วิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม ได้เข้าร่วมการเสวนาในหัวข้อ “From Vision to Velocity: Thailand’s Road to AI Leadership” เพื่อแสดงวิสัยทัศน์ของประเทศไทยในการขับเคลื่อนบทบาทผู้นำด้านปัญญาประดิษฐ์ (AI) ในภูมิภาคเอเชีย
นายประเสริฐ กล่าวว่า การจัดงาน “East Tech West 2025 : Thailand Roadshow” เป็นความร่วมมือระหว่าง กระทรวงดิจิทัลเพื่อเศรษฐกิจและสังคม (ดีอี), สำนักงานคณะกรรมการดิจิทัลเพื่อเศรษฐกิจและสังคมแห่งชาติ (BDE) และ CNBC สื่อเศรษฐกิจระดับโลก ซึ่งมีผู้เข้าร่วมงานกว่า 300 คน ประกอบด้วยผู้นำด้านเทคโนโลยี นักลงทุนระหว่างประเทศ ผู้กำหนดนโยบาย และผู้บริหารจากทั้งภาครัฐและเอกชน โดยภายในการเสวนามี Mr. Jon Fortt และ Ms. Oriel Morrison ผู้ประกาศข่าวชื่อดังจาก CNBC เป็นผู้ดำเนินรายการ
ทั้งนี้จากการที่ไทยเป็นเจ้าภาพจัดงานในครั้งนี้ ได้สะท้อนถึงความพร้อมและศักยภาพของประเทศไทยในฐานะผู้นำด้านเทคโนโลยีดิจิทัลในภูมิภาค ตอกย้ำแนวทางการดำเนินนโยบายทางการทูตเชิงเศรษฐกิจของรัฐบาลที่มุ่งเน้นการส่งเสริมการค้า การลงทุน และการดึงดูดการลงทุนจากต่างประเทศ โดยเฉพาะในอุตสาหกรรมเทคโนโลยี ซึ่งถือเป็นกลไกสำคัญในการขับเคลื่อนเศรษฐกิจดิจิทัลให้เติบโตอย่างยั่งยืน
ขณะเดียวกันกระทรวงดีอี ยังคงเดินหน้าในการยกระดับขีดความสามารถในการแข่งขันของประเทศ ด้วยการส่งเสริมระบบเศรษฐกิจดิจิทัล สนับสนุนการลงทุนในอุตสาหกรรมเทคโนโลยี และส่งเสริมความร่วมมือกับภาคเอกชนและต่างประเทศ โดยการจัดงานในครั้งนี้ยังถือเป็นเวทีสำคัญในการประชาสัมพันธ์ภาพลักษณ์ของประเทศไทยด้านเศรษฐกิจดิจิทัลต่อสื่อมวลชนระหว่างประเทศ และสาธารณชนทั่วโลก
สำหรับกิจกรรมภายในงาน ประกอบด้วยการแลกเปลี่ยนวิสัยทัศน์และองค์ความรู้จากผู้นำในอุตสาหกรรม ภายใต้หัวข้อที่หลากหลาย อาทิ
•   Democratization of AI : การส่งเสริมการเข้าถึงเทคโนโลยี AI อย่างเท่าเทียม
•   From Vision to Velocity: Thailand’s Road to AI Leadership : ยุทธศาสตร์การขับเคลื่อนไทยสู่ผู้นำด้าน AI
•   Catalyzing AI’s Growth & Development across Asia : การเร่งการเติบโตของ AI ในภูมิภาค
•   Chips, Code & Chaos: Innovation in the New Digital Order : การพัฒนานวัตกรรมในระเบียบเศรษฐกิจดิจิทัลใหม่
นอกจากนี้ยังมีการจัดกิจกรรมสร้างเครือข่าย (Networking) เพื่อเชื่อมโยงผู้นำในวงการเทคโนโลยีทั่วภูมิภาคเอเชียแปซิฟิก เสริมสร้างความร่วมมือเชิงธุรกิจ และขยายโอกาสด้านการค้า การลงทุน และการพัฒนาเทคโนโลยีดิจิทัลของไทยในระดับนานาชาติ
“การจัดงาน “East Tech West 2025” ถือเป็นครั้งแรกของประเทศไทย ที่ได้จัดงานดังกล่าวขึ้น ซึ่งถือเป็นการสร้างภาพลักษณ์ทางเศรษฐกิจดิจิทัลของไทยผ่านสื่อต่างประเทศชั้นนำด้านข่าวเศรษฐกิจและธุรกิจ รวมทั้งเป็นการประชาสัมพันธ์นำเสนอศักยภาพของประเทศไทยในด้านนวัตกรรม และเทคโนโลยี ซึ่งเป็นส่วนหนึ่งของการพัฒนาด้านเศรษฐกิจดิจิทัล และเปิดโอกาสให้นักธุรกิจในอุตสาหกรรมเทคโนโลยีทั้งไทยและภูมิภาคเอเชียแปซิฟิกได้สร้างความสัมพันธ์ทางธุรกิจร่วมกัน” รองนายกฯ ประเสริฐ กล่าว

ที่มา : https://www.thaigov.go.th/news/contents/details/97943