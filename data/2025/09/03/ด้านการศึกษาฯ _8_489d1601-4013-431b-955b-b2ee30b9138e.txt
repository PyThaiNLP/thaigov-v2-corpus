รัฐบาลไทย-ข่าวทำเนียบรัฐบาล-รมว.ศธ. หารือลดภาระงานครู

วันจันทร์ที่ 14 กรกฎาคม 2568
รมว.ศธ. หารือลดภาระงานครู
“รมว.นฤมล” ถก ก.ค.ศ.-สพฐ.เร่งลดภาระงานครู เผย เตรียมดึงครูเกินเกณฑ์ไปทำธุรการ แก้ปัญหา รร.ขนาดเล็ก ขาดบุคลากร โดยไม่ต้องเพิ่มงบ
วันนี้ (14 กรกฎาคม 2568) นางนฤมล ภิญโญสินวัฒน์ รัฐมนตรีว่าการกระทรวงศึกษาธิการ เปิดเผยว่า กระทรวงศึกษาธิการอยู่ระหว่างพิจารณาแนวทางแก้ไขปัญหาภาระงานของครู โดยเฉพาะภาระที่ไม่เกี่ยวข้องกับการสอน เช่น งานพัสดุ การเงิน และธุรการ ซึ่งปัจจุบันครูจำนวนมากต้องทำควบคู่กับการสอนหลัก ส่งผลให้ประสิทธิภาพในการเรียนการสอนลดลง
นางนฤมล กล่าวต่อว่า จากการหารือร่วมกับนายธนู ขวัญเดช เลขาธิการ ก.ค.ศ. ได้มอบหมายให้สำนักงาน ก.ค.ศ. ร่วมกับ สำนักงานคณะกรรมการการศึกษาขั้นพื้นฐาน (สพฐ.) หาแนวทางบรรเทาปัญหานี้ โดยเสนอแนวทางเกลี่ยอัตราครูที่เกินเกณฑ์จากโรงเรียนขนาดเล็ก ซึ่งมีนักเรียนต่ำกว่า 40 คน มากกว่า 5,000 แห่งทั่วประเทศ ให้เปลี่ยนไปเป็นตำแหน่งบุคลากรทางการศึกษาอื่น ตามมาตรา 38 ค. (2) เพื่อทำหน้าที่ด้านธุรการ
“แนวทางนี้ไม่จำเป็นต้องใช้งบประมาณเพิ่มหรือบรรจุข้าราชการใหม่ ถือเป็นการบริหารจัดการอัตรากำลังที่มีอยู่ให้เกิดประโยชน์สูงสุด ซึ่งสอดคล้องกับแนวโน้มอัตราการเกิดที่ลดลง ส่งผลให้มีโรงเรียนขนาดเล็กเพิ่มขึ้น และครูเกินเกณฑ์ในบางพื้นที่” นางนฤมล ระบุ
อย่างไรก็ตาม นางนฤมล ยอมรับว่าแม้จะสามารถเกลี่ยอัตราครูไปเป็น 38 ค. (2) ได้บางส่วน แต่ก็ยังไม่เพียงพอกับความต้องการ จึงต้องดำเนินการแบบค่อยเป็นค่อยไปในแต่ละปี พร้อมยืนยันว่า ผู้ที่ได้รับการจัดสรรอัตราดังกล่าว จะยังคงได้รับสิทธิ์และสถานะเช่นเดียวกับข้าราชการครูทั่วไป ส่วนแนวทางให้โรงเรียนขนาดเล็กรวมกลุ่มใช้ธุรการร่วมกัน แม้ สพฐ. เคยนำมาใช้ แต่มีเสียงสะท้อนจากผู้บริหารโรงเรียนว่าขาดความสะดวก หลายโรงเรียนต้องการธุรการประจำของตนเอง จึงจำเป็นต้องหาทางออกที่ยืดหยุ่นและสอดคล้องกับความเป็นจริงในพื้นที่ต่อไป
กลุ่มประชาสัมพันธ์
สำนักงานรัฐมนตรี กระทรวงศึกษาธิการ : รายงาน

ที่มา : https://www.thaigov.go.th/news/contents/details/98411