รัฐบาลไทย-ข่าวทำเนียบรัฐบาล-การขยายระยะเวลาและปรับปรุงหลักเกณฑ์การดำเนินโครงการให้ความช่วยเหลือทางการเงินแก่ผู้ประกอบกิจการใน 3 จังหวัดชายแดนภาคใต้ (ปรับปรุงใหม่) ปี 2568

วันอังคารที่ 24 มิถุนายน 2568
24/06/2568
พิมพ์
การขยายระยะเวลาและปรับปรุงหลักเกณฑ์การดำเนินโครงการให้ความช่วยเหลือทางการเงินแก่ผู้ประกอบกิจการใน 3 จังหวัดชายแดนภาคใต้ (ปรับปรุงใหม่) ปี 2568
ในปัจจุบันสถานการณ์ความไม่สงบในพื้นที่ 3 จังหวัดชายแดนภาคใต้มีแนวโน้มดีขึ้นตามลำดับ แต่ผู้ประกอบการพื้นที่ 3 จังหวัดชายแดนภาคใต้ รวมถึง 4 อำเภอจังหวัดสงขลา ยังคงประสบข้อจำกัดเข้าถึงแหล่งทุน รวมถึงมีต้นทุนการดำเนินธุรกิจที่สูงเมื่อเทียบกับพื้นที่อื่น
นายพรชัย ฐีระเวช ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยว่า แม้ในปัจจุบันสถานการณ์ความไม่สงบในพื้นที่ 3 จังหวัดชายแดนภาคใต้มีแนวโน้มที่ดีขึ้นตามลำดับ แต่ผู้ประกอบการในพื้นที่ 3 จังหวัดชายแดนภาคใต้ (ยะลา ปัตตานี และนราธิวาส) รวมถึง 4 อำเภอในจังหวัดสงขลา (เทพา จะนะ นาทวี และสะบ้าย้อย) จำนวนมากยังคงประสบข้อจำกัดในการเข้าถึงแหล่งทุน รวมถึงมีต้นทุนการดำเนินธุรกิจที่สูงเมื่อเทียบกับพื้นที่อื่น
ดังนั้น เพื่อเสริมสร้างโอกาสให้ผู้ประกอบการในพื้นที่สามารถดำเนินธุรกิจและขยายกิจการได้อย่างต่อเนื่องด้วยต้นทุนต่ำและแบ่งเบาภาระดอกเบี้ย กระทรวงการคลัง จึงขอเสนอการขยายระยะเวลาและปรับปรุงหลักเกณฑ์การดำเนินโครงการให้ความช่วยเหลือทางการเงินแก่ผู้ประกอบกิจการใน 3 จังหวัดชายแดนภาคใต้ (ปรับปรุงใหม่) (โครงการฯ) ปี 2568 ซึ่งคณะรัฐมนตรีในการประชุมเมื่อวันที่ 24 มิถุนายน 2568 มีมติเห็นชอบแล้ว โดยมีสาระสำคัญ ดังนี้
1) วงเงินโครงการฯ 15,000 ล้านบาท โดยแบ่งเป็น วงเงิน 12,000 ล้านบาท สำหรับผู้ประกอบการรายเดิมที่เคยได้รับสินเชื่อของโครงการฯ และวงเงิน 3,000 ล้านบาท สำหรับผู้ประกอบการรายใหม่ที่ยังไม่เคยได้รับสินเชื่อของโครงการฯ มาก่อน
2) วงเงินกู้ต่อราย ผู้ประกอบการที่เคยได้รับสินเชื่อของโครงการฯ วงเงินกู้สูงสุดต่อรายรวมทุกสถาบันการเงินไม่เกินวงเงินที่เคยได้รับสูงสุดไม่เกิน 20 ล้านบาท สำหรับผู้ประกอบการรายใหม่ วงเงินกู้สูงสุดต่อรายรวมทุกสถาบันการเงินไม่เกิน 20 ล้านบาท
3) อัตราดอกเบี้ย ธนาคารออมสินให้สินเชื่อแก่สถาบันการเงินที่เข้าร่วมโครงการฯ ในอัตราร้อยละ 0.01 ต่อปี และสถาบันการเงินปล่อยสินเชื่อให้แก่ผู้ประกอบการในอัตราร้อยละ 1.99 ต่อปี
4) ระยะเวลาการดำเนินโครงการฯ เริ่มตั้งแต่วันที่ 1 กรกฎาคม 2568 ถึงวันที่ 30 ธันวาคม 2570 โดยผู้ประกอบการสามารถยื่นคำขอสินเชื่อได้จนถึงวันที่ 30 มิถุนายน 2569 หรือจนกว่าวงเงินที่กำหนดไว้จะถูกจัดสรรหมด แล้วแต่อย่างใดอย่างหนึ่งถึงก่อน
กระทรวงการคลังเชื่อมั่นว่าการดำเนินการดังกล่าวจะเสริมสร้างความเข้มแข็งให้ผู้ประกอบการสามารถมีเงินทุนหมุนเวียนเพื่อฟื้นฟูและพัฒนากิจการไปได้ ทำให้เกิดความมั่นใจในการประกอบกิจการและมีการลงทุนในพื้นที่อย่างต่อเนื่อง เพื่อประโยชน์ต่อการขยายตัวทางเศรษฐกิจ การจ้างงาน และการพัฒนาคุณภาพชีวิตของประชาชนในพื้นที่อย่างยั่งยืน
ธนาคารออมสิน โทร. 02 299 8000 หรือสายด่วน 1115

ที่มา : https://www.thaigov.go.th/news/contents/details/97781