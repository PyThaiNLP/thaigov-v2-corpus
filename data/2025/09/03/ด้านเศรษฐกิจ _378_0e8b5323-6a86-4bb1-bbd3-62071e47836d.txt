รัฐบาลไทย-ข่าวทำเนียบรัฐบาล-“รมว.อรรถกร” มอบกรมชลประทาน ขุดลอกแก้มลิงขนาดใหญ่ในพื้นที่ จ.นครสวรรค์

วันเสาร์ที่ 2 สิงหาคม 2568
“รมว.อรรถกร” มอบกรมชลประทาน ขุดลอกแก้มลิงขนาดใหญ่ในพื้นที่ จ.นครสวรรค์
“รมว.อรรถกร” มอบกรมชลประทาน ขุดลอกแก้มลิงขนาดใหญ่ในพื้นที่ จ.นครสวรรค์ เก็บกักน้ำช่วงฤดูน้ำหลาก รับมือภัยแล้ง ยกระดับแหล่งน้ำต้นทุนช่วยชาวท่าตะโก
นายอรรถกร ศิริลัทธยากร รัฐมนตรีว่าการกระทรวงเกษตรและสหกรณ์ เปิดเผยภายหลังลงพื้นที่ตรวจราชการและพบปะเกษตรกร พร้อมมอบปัจจัยการผลิตทางการเกษตร โดยมีผู้บริหารกระทรวงเกษตรและสหกรณ์ เข้าร่วม ณ ศาลาท่าตะโกรวมใจ ต.ท่าตะโก อ.ท่าตะโก จ.นครสวรรค์ ว่า การลงพื้นที่ในวันนี้ เพื่อมารับฟังปัญหาของพี่น้องเกษตรกรโดยตรง โดยเฉพาะปัญหาด้านแหล่งน้ำ ที่เกษตรกรและประชาชนในพื้นที่ประสบปัญหาภัยแล้งและน้ำท่วมเป็นประจำทุกปี ส่งผลให้การทำเกษตร (นาข้าว) เกิดความเสียหายและเก็บเกี่ยวผลผลิตได้ไม่เต็มที่ จึงได้มีการประชุมผู้ได้รับผลกระทบในพื้นที่ดังกล่าวเพื่อหาแนวทางแก้ไขปัญหา โดยประชาชนในพื้นที่ต้องการให้เวณคืนที่ดินให้หน่วยงานของรัฐพิจารณาดำเนินโครงการพัฒนาแหล่งน้ำซึ่งมีพื้นที่โดยประมาณ 4,000 ไร่ เพื่อเป็นการบรรเทาปัญหาความเดือดร้อนของประชาชน
นายอรรถกร กล่าวต่อว่า กระทรวงเกษตรและสหกรณ์ โดยกรมชลประทาน ได้มีแผนในการดำเนินโครงการพัฒนาแหล่งน้ำแก้มลิง ในพื้นที่ ต.หัวถนน อ.ท่าตะโก จ.นครสวรรค์ ซึ่งพื้นที่บริเวณที่ตั้งโครงการดังกล่าวเป็นที่ราบลุ่มท้องกระทะ ในฤดูน้ำหลากจะมีน้ำท่วมขังบริเวณกว้างเป็นระยะเวลานาน ประชาชนในพื้นที่ไม่สามารถทำการเกษตรได้ พื้นที่ดังกล่าวมีบริเวณใกล้เคียงกับคลองท่าตะโก ซึ่งจะรับน้ำที่ไหลมาจากตอนบนคือคลองห้วยใหญ่ คลองสาขา และคลองวังแรง อีกทั้งมีน้ำหลากจากตำบลหนองหลวงไหลบ่าเข้าท่วมพื้นที่ในช่วงฤดูฝน
“ผมได้สั่งการให้กรมชลประทานดำเนินการขุดลอกพื้นที่ดังกล่าวให้เป็นลักษณะแก้มลิงขนาดใหญ่ เพื่อเป็นพื้นที่เก็บกักน้ำในช่วงฤดูน้ำหลาก และเป็นแหล่งน้ำต้นทุนให้ราษฎรในพื้นที่ไว้ใช้ในช่วงฤดูแล้ง นอกจากนี้ ยังให้หารือร่วมกับหน่วยงานส่วนท้องถิ่นหาแนวทางบริหารจัดการน้ำเพิ่มเติม ที่จะช่วยลดผลกระทบต่อพื้นที่เศรษฐกิจของ อ.ท่าตะโก ด้วย” นายอรรถกร กล่าว

ที่มา : https://www.thaigov.go.th/news/contents/details/99257