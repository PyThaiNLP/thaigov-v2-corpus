รัฐบาลไทย-ข่าวทำเนียบรัฐบาล- นายกรัฐมนตรีเปิดทำเนียบต้อนรับเยาวชนไทยในสหรัฐอเมริกา  “เยือนแผ่นดินแม่” ย้ำทุกคนคือ Soft Power ที่สำคัญที่สุดของประเทศไทย หวังสร้างแรงบันดาลใจสู่การพัฒนาประเทศไทย 

วันจันทร์ที่ 30 มิถุนายน 2568
30/06/2568
พิมพ์
นายกรัฐมนตรีเปิดทำเนียบต้อนรับเยาวชนไทยในสหรัฐอเมริกา  “เยือนแผ่นดินแม่” ย้ำทุกคนคือ Soft Power ที่สำคัญที่สุดของประเทศไทย หวังสร้างแรงบันดาลใจสู่การพัฒนาประเทศไทย
ด้วยแนวคิดสร้างสรรค์จากประสบการณ์ต่างแดนในประเทศไทย
วันนี้ (30 มิถุนายน 2568) เวลา 10.00 น.  ณ ตึกสันติไมตรี (หลังนอก) ทำเนียบรัฐบาล นายต่อ ศรลัมพ์ กงสุลใหญ่ ณ นครลอสแอนเจลิส สหรัฐอเมริกา พร้อมนายสุรศักดิ์ วงศ์ข้าหลวง ประธานกรรมการฝ่ายสหรัฐอเมริกา นำคณะเยาวชนจากโครงการเยาวชนไทยในสหรัฐอเมริกา เยือนแผ่นดินแม่ 2568 ครั้งที่ 14 และผู้ปกครอง เข้าพบนางสาวแพทองธาร ชินวัตร นายกรัฐมนตรี
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรี ได้กล่าวว่า ขอชื่นชมเยาวชนไทย ที่สามารถพูดสื่อสารภาษาที่ 2 และ3 ได้ดีขอให้เยาวชน คนไทยที่เดินทางมาแผ่นดินแม่ ที่ประเทศไทยของเรา  เก็บภาพและความทรงจำที่ได้เดินทางมาทำเนียบและได้พบกับนายกรัฐมนตรีของประเทศไทยไว้เป็นประวัติศาสตร์ โครงการเยาวชนไทยในสหรัฐอเมริกา เยือนแผ่นดินแม่ เป็นโครงการที่ดี ทุกคนที่เข้าร่วมโครงการฯ เป็นคนไทยซึ่งการที่ได้ไปเรียนต่างประเทศ ก็คือโอกาสที่ดี และการได้กลับมาเรียนรู้วัฒนธรรมไปด้วย ถือว่าเป็นเรื่องที่ดีมาก ๆ เพราะจริง ๆ แล้ว คนไทยคือซอฟต์พาวเวอร์ที่สำคัญที่สุดของประเทศไทย คนจะรู้จักคนไทยในรูปแบบต่าง ๆ ไม่ว่าความมีน้ำใจ เป็นคนชอบช่วยเหลือ เป็นคนที่มีมนุษยสัมพันธ์ที่ดี ขนบธรรมเนียมประเพณีของไทย ซึ่งสิ่งเหล่านี้เป็นสิ่งที่ต่างชาติรับรู้ ทุกคนสามารถนำซอฟต์พาวเวอร์ด้านพื้นฐานและนิสัยของคนไทยไปใช้  ซึ่งการเติบโตขึ้นมาในครอบครัวที่มีพ่อแม่เป็นคนไทยหรืออยู่ในสังคม ของไทย ถือเป็นซอฟต์พาวเวอร์ที่สำคัญของประเทศไทย   ซึ่งเองชื่อว่าต่างชาติหลงเสน่ห์คนไทยเพราะคนไทยมีคาแรคเตอร์ และมีบุคลิกที่อบอุ่นที่เป็นมิตรเสมอ เพราะนี่คือเสน่ห์ของคนไทย
นายกรัฐมนตรี ยังกล่าวต่ออีกว่า โครงการเยาวชนไทยในสหรัฐอเมริกา เยือนแผ่นดินแม่ ใช้เวลาประมาณ 10 กว่าวัน ในการเดินทางไปจังหวัดต่าง ๆ จะได้เห็นวิถีชีวิตของชาวบ้าน จะได้รู้ว่าชาวบ้านทำอาชีพอะไร และหาเลี้ยงชีพอย่างไร อย่างเช่นตนเอง ได้เดินทางไปจังหวัดเชียงรายเพื่อดูเรื่องน้ำท่วม ทำให้เห็นว่าเป็นปัญหาใหญ่มาก ๆ ของประเทศไทย ซึ่งการบริหารจัดการน้ำต้องเป็นไปอย่างเป็นระบบ ขณะนี้รัฐบาลได้พยายามทำอย่างเต็มที่ในเรื่องการบริหารจัดการน้ำ ทั้งนี้  ขอให้เยาวชนคนไทยช่วยกันนำซอฟต์พาวเวอร์ของไทยไปเผยแพร่ให้ทั่วโลกได้รู้จัก
“ พี่เองมีลูก และพอลูกเรียนอินเตอร์ก็บอกว่าเราจะได้วัฒนธรรมไทยหรือไม่  หรือจะสวัสดีไหว้สวย เหมือนคนไทยหรือเปล่า ซึ่งไม่ว่าเรียนที่ไหน ก็จะเห็นความเป็นคนไทยติดตัวไปด้วย พร้อมสนับสนุนโครงการนี้ให้เด็กไทยที่อยู่ต่างประเทศให้กลับมาเรียนรู้วิถีชีวิตพื้นฐานของคนไทยจริง ๆ ขอให้เป็นทริปที่สนุกสนานได้ความรู้ใหม่ ๆ เพิ่มขึ้น  ได้ประสบการณ์ที่สามารถนำไปต่อยอดในชีวิตได้ ถึงวันหนึ่งแล้ว ก็ขอให้กลับมาอยู่ที่บ้านหลังนี้ กลับอยู่ที่ประเทศไทยของเรา ช่วยกันพัฒนาประเทศ ทำให้ประเทศของเรามีแนวคิดความคิดสร้างสรรค์ใหม่ ๆ มีไอเดียใหม่ ๆ กลับมายังประเทศของเรา บ้านหลังนี้ยินดีต้อนรับเสมอ” นายกรัฐมนตรี กล่าว

ที่มา : https://www.thaigov.go.th/news/contents/details/97998