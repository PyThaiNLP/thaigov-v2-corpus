รัฐบาลไทย-ข่าวทำเนียบรัฐบาล-มหาดไทยร่วมประชุม คกก.อำนวยการโครงการพัฒนาและรณรงค์การใช้หญ้าแฝกอันเนื่องมาจากพระราชดำริ ประจำปี 2568

วันศุกร์ที่ 18 กรกฎาคม 2568
18/07/2568
พิมพ์
มหาดไทยร่วมประชุม คกก.อำนวยการโครงการพัฒนาและรณรงค์การใช้หญ้าแฝกอันเนื่องมาจากพระราชดำริ ประจำปี 2568
มหาดไทยร่วมประชุม คกก.อำนวยการโครงการพัฒนาและรณรงค์การใช้หญ้าแฝกอันเนื่องมาจากพระราชดำริ ประจำปี 2568
เมื่อวันที่ 17 ก.ค. 68 นายอรรษิษฐ์ สัมพันธรัตน์ มอบหมายให้ นายขจร ศรีชวโนทัย รองปลัดกระทรวงมหาดไทย หัวหน้ากลุ่มภารกิจด้านสาธารณภัยและพัฒนาเมือง เข้าประชุมคณะกรรมการอำนวยการโครงการพัฒนาและรณรงค์การใช้หญ้าแฝกอันเนื่องมาจากพระราชดำริ ประจำปี 2568 โดยมี นายจรัลธาดา กรรณสูต องคมนตรีในฐานะประธานกรรมการอำนวยการโครงการพัฒนาและรณรงค์การใช้หญ้าแฝกอันเนื่องมาจากพระราชดำริ เป็นประธานการประชุม ณ อาคารสำนักงานโครงการอันเนื่องมาจากพระราชดำริ แขวงบางยี่ขัน เขตบางพลัด กรุงเทพมหานคร และประชุมผ่านสื่ออิเล็กทรอนิกส์
.
การประชุมในวันนี้ ที่ประชุมได้รับทราบเรื่องต่าง ๆ อาทิ การสนับสนุนงบประมาณโครงการพัฒนาและรณรงค์การใช้หญ้าแฝกอันเนื่องมาจากพระราชดำริ ทั้งในด้านส่งเสริม ขยายผล และเผยแพร่ประชาสัมพันธ์ ด้านวิชาการ และติดตามประเมินผล ให้แก่หน่วยงานที่สนองพระราชดำริ, การติดตามผลการดำเนินงานโครงการพัฒนาและรณรงค์การใช้หญ้าแฝกอันเนื่องมาจากพระราชดำริ ซึ่งคณะอนุกรรมการฯ ได้ให้ข้อเสนอแนะในการปลูกหญ้า ทั้งเรื่องพื้นที่การปลูก การดูแลบำรุงรักษา เพื่อเพิ่มประสิทธิภาพการปลูกหญ้าแฝก และการสร้างความร่วมมือด้านการปลูกหญ้าแฝกบนพื้นฐานของหลักปรัชญาของเศรษฐกิจพอเพียงระหว่างประเทศไทยและประเทศเม็กซิโก โดยมีประเด็นที่เกี่ยวข้องกับการใช้ประโยชน์จากหญ้าแฝก อาทิ การขอรับความช่วยเหลือ/ความร่วมมือในการจัดตั้งแหล่งเรียนรู้ในลักษณะเดียวกับศูนย์ศึกษาการพัฒนาอันเนื่องมาจากพระราชดำริ
.
และที่ประชุมยังได้พิจารณา เรื่อง การจัดการประชุมสัมมนาวิชาการหญ้าแฝกและดินโคลนถล่ม ครั้งที่ 8 ซึ่งในปี 2568 สำนักงาน กปร. กำหนดจัดสัมมนาวิชาการโครงการพัฒนาและรณรงค์การใช้หญ้าแฝกอันเนื่องมาจากพระราชดำริ และแนวทางป้องกันกรณีเกิดภัยพิบัติดินถล่ม โดยมีวัตถุประสงค์เพื่อถ่ายทอดองค์ความรู้ทางวิชาการจากการใช้ประโยชน์จากหญ้าแฝกให้แก่หน่วยงานที่เกี่ยวข้องและผู้สนใจ และรวบรวมผลงานทางวิชาการจากหน่วยงานที่เกี่ยวข้องในการใช้ประโยชน์จากหญ้าแฝกด้านป้องกันกรณีเกิดภัยพิบัติดินถล่ม นำมาสนับสนุนการจัดประชุมหญ้าแฝกนานาชาติ ครั้งที่ 8 ระหว่างวันที่ 28-30 สิงหาคม 2568 ณ โรงแรมอัศวิน เขตหลักสี่ กรุงเทพฯ

ที่มา : https://www.thaigov.go.th/news/contents/details/98529