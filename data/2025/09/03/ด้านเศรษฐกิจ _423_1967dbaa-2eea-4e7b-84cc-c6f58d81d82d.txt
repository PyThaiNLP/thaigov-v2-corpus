รัฐบาลไทย-ข่าวทำเนียบรัฐบาล-กรุงไทยลงพื้นที่มอบถุงยังชีพบรรเทาความเดือดร้อนลูกค้าและประชาชน ผู้ประสบอุทกภัยในจังหวัดสุโขทัย

วันพฤหัสบดีที่ 7 สิงหาคม 2568
07/08/2568
พิมพ์
กรุงไทยลงพื้นที่มอบถุงยังชีพบรรเทาความเดือดร้อนลูกค้าและประชาชน ผู้ประสบอุทกภัยในจังหวัดสุโขทัย
ธ.กรุงไทยเร่งให้ความช่วยเหลือลูกค้าประชาชนอย่างเร่งด่วน จากสถานการณ์น้ำท่วมฉับพลันใน จ.สุโขทัย สร้างความเสียหายต่อที่อยู่อาศัย ทรัพย์สิน และการดำรงชีพของประชาชน ลงพื้นที่มอบถุงยังชีพ 500 ชุด เพื่อบรรเทาความเดือดร้อนในเบื้องต้น
ธนาคารกรุงไทยตระหนักถึงความเดือดร้อนของลูกค้าประชาชน จากสถานการณ์น้ำท่วมฉับพลันในจังหวัดสุโขทัย สร้างความเสียหายต่อที่อยู่อาศัย ทรัพย์สิน และการดำรงชีพของประชาชน จึงเร่งให้ความช่วยเหลืออย่างเร่งด่วน โดย ผู้บริหารและพนักงานธนาคาร ได้ลงพื้นที่มอบถุงยังชีพ จำนวน 500 ชุด ประกอบด้วย ข้าวสารและอาหารแห้ง เพื่อบรรเทาความเดือดร้อนในเบื้องต้น พร้อมรับฟังปัญหาของลูกค้า เพื่อให้ความช่วยเหลือได้อย่าง ตรงจุด และให้กำลังใจแก่ผู้ประสบภัยให้ผ่านพ้นวิกฤติไปได้โดยเร็ว
นอกจากนี้ ธนาคาร ร่วมกับ มูลนิธิอาสาเพื่อนพึ่ง (ภาฯ) ยามยาก สภากาชาดไทย เปิดรับบริจาคจาก ผู้มีจิตศรัทธา เพื่อส่งต่อความช่วยเหลือให้แก่ผู้ประสบอุทกภัย ผ่านมูลนิธิอาสาเพื่อนพึ่ง (ภาฯ) ยามยาก สภากาชาดไทย ด้วยการสแกน QR Code E-Donation ผ่านแอปพลิเคชันของทุกธนาคาร ซึ่งข้อมูลการบริจาคจะส่งเข้าระบบลดหย่อนภาษีของกรมสรรพากรอัตโนมัติ หรือ บริจาคผ่านบัญชี ออมทรัพย์ ชื่อบัญชี มูลนิธิอาสา เพื่อนพึ่ง (ภาฯ) ยามยาก สภากาชาดไทย ธนาคารกรุงไทย สาขานานาเหนือ เลขที่ 000-0-601-28-4 หรือดูรายละเอียดเพิ่มเติมได้ที่ https://krungthai.com/link/edonation-flood2025
ทั้งนี้ ธนาคารกรุงไทยพร้อมให้ความช่วยเหลือผู้ประสบภัยอย่างเต็มกำลัง โดยออกมาตรการช่วยเหลือลูกค้าทั้งบุคคลรายย่อยและผู้ประกอบการเอสเอ็มอี เพื่อช่วยลดภาระทางการเงิน ครอบคลุมการลดดอกเบี้ย และลดค่างวดชำระหนี้ พร้อมเสริมสภาพคล่องในการดำรงชีพ ตลอดจนการซ่อมแซมทรัพย์สินและที่อยู่อาศัยที่ได้รับความเสียหาย ลูกค้าที่ประสงค์เข้าร่วมมาตรการความช่วยเหลือของธนาคารสามารถติดต่อที่ ธนาคารกรุงไทย ทุกสาขาทั่วประเทศ ตั้งแต่บัดนี้จนถึงสิ้นปี 2568 สอบถามข้อมูลเพิ่มเติมได้ที่ Krungthai Contact Center โทร 02-111-1111

ที่มา : https://www.thaigov.go.th/news/contents/details/99448