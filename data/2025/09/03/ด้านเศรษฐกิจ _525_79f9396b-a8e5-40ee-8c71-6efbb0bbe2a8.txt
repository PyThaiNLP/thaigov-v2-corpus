รัฐบาลไทย-ข่าวทำเนียบรัฐบาล-ธอส. สานต่อโครงการคุณสู้ เราช่วย เฟส 2 ขยายระยะเวลาลงทะเบียนพร้อมเพิ่มคุณสมบัติ ช่วยเหลือลูกค้ากลุ่มเปราะบางให้ครอบคลุมมากขึ้น

วันจันทร์ที่ 18 สิงหาคม 2568
18/08/2568
พิมพ์
ธอส. สานต่อโครงการคุณสู้ เราช่วย เฟส 2 ขยายระยะเวลาลงทะเบียนพร้อมเพิ่มคุณสมบัติ ช่วยเหลือลูกค้ากลุ่มเปราะบางให้ครอบคลุมมากขึ้น
ธอส. เดินหน้าสานต่อโครงการคุณสู้ เราช่วย เฟส 2 เพิ่มคุณสมบัติให้ลูกค้าสามารถเข้าร่วมโครงการได้ครอบคลุมมากขึ้น พร้อมขยายระยะเวลาลงทะเบียนถึงวันที่ 30 กันยายน 2568 หลังมีลูกค้าเข้าร่วมโครงการในเฟสแรกแล้วกว่า 97,000 บัญชี
ธนาคารอาคารสงเคราะห์ (ธอส.) เดินหน้าสานต่อโครงการคุณสู้ เราช่วย เฟส 2 เพิ่มคุณสมบัติให้ลูกค้าสามารถเข้าร่วมโครงการได้ครอบคลุมมากขึ้น พร้อมขยายระยะเวลาลงทะเบียนถึงวันที่ 30 กันยายน 2568 หลังมีลูกค้าเข้าร่วมโครงการในเฟสแรกแล้วกว่า 97,000 บัญชี ผู้ที่สนใจสามารถลงทะเบียนได้ทางเว็บไซต์ธนาคารแห่งประเทศไทย www.bot.or.th/Khunsoo หรือ แอปพลิเคชัน GHB ALL GEN และ แอปพลิเคชัน GHB ALL BFRIEND
นายกมลภพ วีระพละ กรรมการผู้จัดการธนาคารอาคารสงเคราะห์ (ธอส.) เปิดเผยว่า ธอส. ดำเนินการตามนโยบายกระทรวงการคลังและธนาคารแห่งประเทศไทย (ธปท.) เปิดให้ลูกค้าลงทะเบียนเข้าร่วมโครงการคุณสู้ เราช่วย ตั้งแต่ปี 2567 ที่ผ่านมา โดยปัจจุบันมีลูกค้าลงทะเบียนเข้าร่วมโครงการแล้วกว่า 97,000 บัญชี ธอส. จึงเดินหน้าสานต่อ “โครงการคุณสู้ เราช่วย” เฟส 2 โดยเพิ่มคุณสมบัติลูกค้าเข้าร่วมโครงการ และขยายระยะเวลาให้ลูกค้าเข้าร่วมโครงการถึงวันที่ 30 กันยายน 2568 สำหรับลูกค้าที่มีวงเงินสินเชื่อไม่เกิน 5 ล้านบาท ทำสัญญาก่อนวันที่ 1 มกราคม 2567 ซึ่งเป็นกลุ่มลูกหนี้ที่ไม่ค้างชำระหรือค้างชำระไม่เกิน 30 วัน นับจากวันครบกำหนดชำระ โดยมีประวัติการค้างชำระ และเคยปรับโครงสร้างหนี้ ตั้งแต่ 1 มกราคม 2565 หรือมีหนี้ค้างชำระเกิน 365 วันนับจากวันครบกำหนดชำระ (อ้างอิงข้อมูล ณ วันที่ 31 ตุลาคม 2567) ทั้งนี้ ผู้เข้าร่วมโครงการต้องไม่มีการก่อหนี้ใหม่ภายใน 12 เดือนแรก ยกเว้นในกรณีฉุกเฉิน เช่น การซ่อมแซมบ้านจากเหตุแผ่นดินไหว หรือกู้เพื่อการฟื้นฟูที่จำเป็น โดยลูกค้าที่สนใจเข้าร่วมโครงการคุณสู้ เราช่วย เฟส 2 สามารถลงทะเบียนได้ผ่าน 3 ช่องทาง ประกอบด้วย เว็บไซต์ธนาคารแห่งประเทศไทย www.bot.or.th/Khunsoo หรือ แอปพลิเคชัน GHB ALL GEN และ แอปพลิเคชัน GHB ALL BFRIEND ผู้ที่สนใจเข้าร่วมโครงการสามารถสอบถามรายละเอียดเพิ่มเติมได้ที่ ธอส. ทุกสาขาทั่วประเทศ หรือ G H Bank  Call Center โทร.0-2645-9000 หรือ Facebook Fanpage ธนาคารอาคารสงเคราะห์ และติดตามข่าวสารของธนาคารได้ที่ Application : GHB ALL GEN และ www.ghbank.co.th

ที่มา : https://www.thaigov.go.th/news/contents/details/99845