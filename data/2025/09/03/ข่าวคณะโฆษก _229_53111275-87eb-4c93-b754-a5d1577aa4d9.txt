รัฐบาลไทย-ข่าวทำเนียบรัฐบาล-กรุงเทพฯ เมืองน่าเที่ยวของโลก ครองอันดับ Top 5 จุดหมายที่นักท่องเที่ยวทั่วโลกค้นหาและจองมากที่สุดในฤดูร้อนนี้ สะท้อนความเชื่อมั่น เสน่ห์ของเมืองหลวงไทย  

วันพุธที่ 6 สิงหาคม 2568
06/08/2568
พิมพ์
กรุงเทพฯ เมืองน่าเที่ยวของโลก ครองอันดับ Top 5 จุดหมายที่นักท่องเที่ยวทั่วโลกค้นหาและจองมากที่สุดในฤดูร้อนนี้ สะท้อนความเชื่อมั่น เสน่ห์ของเมืองหลวงไทย
เผยยอด นทท.สะสม ถึง 3 ส.ค. กว่า 19 ล้านคน จีนกลับมาครองแชมป์
วันนี้ (6 สิงหาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า เว็บไซต์ Booking.com แพลตฟอร์มจองที่พักและการเดินทางชั้นนำระดับโลก เผยผลสำรวจแนวโน้มการท่องเที่ยวประจำฤดูร้อนปี 2025 (มิถุนายน-สิงหาคม) โดยพบว่า “กรุงเทพมหานคร” ของประเทศไทย ติดอันดับ 1 ใน 5 จุดหมายปลายทางยอดนิยมของนักท่องเที่ยวจากทั่วโลก
โดยการจัดอันดับนี้ อ้างอิงจากข้อมูลการค้นหาและการจองที่พักของนักเดินทางนับล้านคนทั่วโลก ซึ่งสะท้อนให้เห็นถึงความต้องการเดินทางที่ยังคงแข็งแกร่ง แม้ภาวะเศรษฐกิจโลกจะยังผันผวน ผู้คนยังมองหาการเดินทางเพื่อสัมผัสประสบการณ์ใหม่ ๆ ที่สร้างแรงบันดาลใจ พร้อมให้ความสำคัญกับการท่องเที่ยวอย่างยั่งยืน ซึ่งเป็นหนึ่งในเทรนด์มาแรงของปี 2025
สำหรับรายชื่อ 5 อันดับจุดหมายปลายทางยอดนิยมช่วงซัมเมอร์ 2025 จาก Booking.com ได้แก่ Hurghada – อียิปต์ Sharm El Sheikh – อียิปต์ Tokyo – ญี่ปุ่น Dubai – สหรัฐอาหรับเอมิเรตส์ และ Bangkok – ประเทศไทย ถึงแม้ประเทศไทยจะเผชิญกับสถานการณ์ชายแดนไทย – กัมพูชา แต่กรุงเทพมหานครยังคงเป็นจุดหมายปลายทางที่ครองใจนักเดินทางทั้งจากภูมิภาคเอเชียและทั่วโลก ด้วยเสน่ห์ของความหลากหลายทางวัฒนธรรม อาหารไทยที่มีชื่อเสียงระดับโลก วิถีชีวิตที่มีเอกลักษณ์เฉพาะตัว และแหล่งท่องเที่ยวที่น่าประทับใจทั้งในเมืองและโดยรอบ สะท้อนให้เห็นถึงศักยภาพของกรุงเทพฯ ในการเป็นศูนย์กลางด้านการท่องเที่ยวระดับโลก พร้อมตอบโจทย์นักเดินทางยุคใหม่ที่มองหา “ประสบการณ์” มากกว่าสถานที่
ภาพรวมการท่องเที่ยวของประเทศไทยในสัปดาห์นี้ ข้อมูล ณ วันที่ 4 ส.ค. 68 พบว่า ประเทศไทยมีจำนวนนักท่องเที่ยวชาวต่างชาติสะสมตั้งแต่วันที่ 1 ม.ค. - 3 ส.ค. 68 ที่ผ่านมาทั้งสิ้น 19,569,746 คน โดยจำนวนนักท่องเที่ยวสูงสุด 5 อันดับแรก ได้แก่ จีน (2,733,160 คน) มาเลเซีย (2,700,103 คน) อินเดีย (1,390,693 คน) รัสเซีย (1,124,467 คน) และเกาหลีใต้ (918,372 คน)
“รัฐบาลไทยพร้อมต้อนรับนักท่องเที่ยวจากทั่วโลก ด้วยความเชื่อมั่นในคุณค่าของวัฒนธรรมไทย การบริการที่เป็นเลิศ และมาตรฐานความปลอดภัยระดับสากล เพื่อให้ทุกการเดินทางในประเทศไทย คือประสบการณ์ที่น่าประทับใจไม่รู้ลืม” นางสาวศศิกานต์กล่าว

ที่มา : https://www.thaigov.go.th/news/contents/details/99376