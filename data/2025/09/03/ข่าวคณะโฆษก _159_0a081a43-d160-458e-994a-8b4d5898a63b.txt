รัฐบาลไทย-ข่าวทำเนียบรัฐบาล-โฆษกรัฐบาล เปิดภาพโรงพยาบาลไทยเสียหายหนัก หลังถูกกัมพูชาโจมตีด้วยอาวุธหนัก พบหลายแห่งเสียหายทางโครงสร้าง

วันพฤหัสบดีที่ 31 กรกฎาคม 2568
30/07/2568
พิมพ์
โฆษกรัฐบาล เปิดภาพโรงพยาบาลไทยเสียหายหนัก หลังถูกกัมพูชาโจมตีด้วยอาวุธหนัก พบหลายแห่งเสียหายทางโครงสร้าง
ต้องใช้เวลาซ่อมแซมอีกนาน พร้อมประณามกัมพูชาละเมิดมนุษยธรรมร้ายแรง
วันนี้ (วันพุธที่ 30 กรกฎาคม 2568) เวลา 16.30 น. นายจิรายุ ห่วงทรัพย์ โฆษกประจำสำนักนายกรัฐมนตรี และคณะกรรมการศูนย์เฉพาะกิจบริหารสถานการณ์ชายแดนไทย–กัมพูชา (ศบ.ทก.) ประณามการกระทำของรัฐบาลและกองทัพกัมพูชาอย่างรุนแรง กรณีการใช้อาวุธโจมตีเป้าหมายที่เป็นสถานพยาบาลของไทยในหลายพื้นที่ ซึ่งเป็นการกระทำที่ขัดต่อหลักมนุษยธรรมขั้นพื้นฐานและเป็นการละเมิดกฎหมายระหว่างประเทศอย่างชัดเจน พร้อมเปิดภาพโรงพยาบาลบางส่วนที่ได้รับความเสียหาย ได้แก่ โรงพยาบาลพนมดงรักเฉลิมพระเกียรติ 80 พรรษา, โรงพยาบาลส่งเสริมสุขภาพตำบล (รพ.สต.) คำโปรย, โรงพยาบาลส่งเสริมสุขภาพตำบล (รพ.สต.) โคก, โรงพยาบาลส่งเสริมสุขภาพตำบล (รพ.สต.) ซำเม็ง
นายจิรายุ กล่าวว่า “ประเทศไทยขอเรียกร้องให้ประชาคมโลกจับตามองและประณามการกระทำดังกล่าว ซึ่งต่างจากประเทศไทยที่ยึดมั่นในหลักมนุษยธรรมอย่างเคร่งครัด โดยปฏิบัติการเฉพาะต่อเป้าหมายทางทหารเท่านั้น เพื่อไม่ให้เกิดความสูญเสียแก่พลเรือน”
โดยข้อมูลล่าสุดจากกระทรวงสาธารณสุข ณ วันที่ 30 กรกฎาคม 2568 เวลา 10.00 น. พบว่า จากการโจมตีโดยไม่เลือกเป้าหมายของกัมพูชา ได้ส่งผลให้มีพลเรือนเสียชีวิตแล้ว 15 ราย ในพื้นที่ จ.อุบลราชธานี และศรีสะเกษ บาดเจ็บสาหัส 12 ราย และยังคงนอนรักษาในโรงพยาบาล 11 ราย โดยมีผู้ป่วยที่กลับบ้านได้แล้ว 13 ราย
สำหรับโรงพยาบาลที่ได้รับผลกระทบ มีดังต่อไปนี้
• โรงพยาบาลที่ต้องปิดให้บริการทั้งหมด 11 แห่ง ได้แก่ รพ.น้ำขุ่น, น้ำยืน, นาจะหลวย, กันทรลักษ์, ภูสิงห์, กาบเชิง, พนมดงรัก, ปราสาท, บ้านกรวด, เฉลิมพระเกียรติ, และละหารทราย
•  โรงพยาบาลที่ปิดบริการบางส่วน 9 แห่ง โดยยังคงเปิดห้องฉุกเฉิน
• รพ.สต. ได้รับผลกระทบ 144 แห่ง ปิดบริการ 140 แห่ง เปิดบางส่วน 4 แห่ง
•  โดยเบื้องต้นพบความเสียหายจากการโจมตีโดยตรง 4 แห่ง อยู่ระหว่างการประเมิน ซึ่งคาดว่าอาจต้องใช้เวลาฟื้นฟูโครงสร้างระยะยาว
ทั้งนี้ รัฐบาลมิได้นิ่งนอนใจต่อพี่น้องประชาชนที่ได้รับผลกระทบ โดยมีการช่วยเหลือจากกระทรวงสาธารณสุข โดยจัดตั้งทีมเพื่อช่วยเหลือประชาชน หรือ หน่วยปฏิบัติการพิเศษ 1,168 ทีม (MERT, ALS, MCATT, SEhRT) และลงปฏิบัติงานในพื้นที่แล้วกว่า 494 ทีม  ทั้งยังจัดทีมดูแลสุขภาพจิตในศูนย์พักพิงชั่วคราวแล้วกว่า 21,430 คน
“รัฐบาลไทยยืนยันว่าจะดำเนินการให้การช่วยเหลือประชาชนอย่างเต็มกำลัง และขอให้ทุกฝ่าย รวมถึงสื่อมวลชน และองค์กรระหว่างประเทศ ช่วยกันเรียกร้องความรับผิดชอบจากรัฐบาลกัมพูชา พร้อมทั้งย้ำจุดยืนของไทยในการใช้แนวทางสันติวิธีอย่างต่อเนื่องภายใต้กรอบกฎหมายระหว่างประเทศ โดยปัจจุบันหน่วยงานต่าง ๆ กำลังเก็บหลักฐาน เพื่อเป็นประจักษ์พยานให้ชาวโลกได้รับรู้ต่อไป” นายจิรายุ กล่าว

ที่มา : https://www.thaigov.go.th/news/contents/details/99100