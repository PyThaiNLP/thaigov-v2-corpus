รัฐบาลไทย-ข่าวทำเนียบรัฐบาล-ธ.ก.ส. เปิดตัว “เงินฝากทองเอก” รับดอกเบี้ยทันทีที่เริ่มฝากเงิน

วันศุกร์ที่ 4 กรกฎาคม 2568
04/07/2568
พิมพ์
ธ.ก.ส. เปิดตัว “เงินฝากทองเอก” รับดอกเบี้ยทันทีที่เริ่มฝากเงิน
ธ.ก.ส.เปิดตัวเงินฝากออมทรัพย์พิเศษโครงการ “เงินฝากทองเอก” รับดอกเบี้ยล่วงหน้าเข้าบัญชีเงินฝากทันทีตั้งแต่วันที่เริ่มฝากเงิน ฝากขั้นต่ำ 100,000 บ. สูงสุดไม่เกิน 100 ลบ.ต่อ/ราย ระยะเวลา 9 เดือน รับฝากวันนี้จนถึง 31 ส.ค.2568 ที่ ธ.ก.ส.ทุกสาขาทั่วประเทศ
นายไพศาล หงษ์ทอง รองผู้จัดการ ธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า เพื่อสนับสนุนการออมเงินอย่างต่อเนื่องสำหรับผู้ที่กำลังมองหาผลิตภัณฑ์เงินฝากที่ได้ผลตอบแทนที่แน่นอน ธนาคารจึงได้เปิดตัว “เงินฝากทองเอก” รับดอกเบี้ยร้อยละ 1.60 ต่อปี พิเศษ! รับดอกเบี้ยล่วงหน้าเข้าบัญชีเงินฝากออมทรัพย์คู่โอนทันทีในวันที่ฝากเงิน ฝากขั้นต่ำครั้งละ 100,000 บาท รวมฝากสูงสุดไม่เกิน 100 ล้านบาทต่อราย ส่วนลูกค้า นิติบุคคลและสถาบันที่ไม่มีวัตถุประสงค์เพื่อหากำไร รับฝากขั้นต่ำ 100,000 บาท สูงสุดไม่เกิน 10 ล้านบาทต่อรายระยะเวลา 9 เดือน (ครบกำหนดแบบวันชนวัน) สำหรับบุคลธรรมดาไม่เสียภาษีดอกเบี้ยเงินฝากอีกด้วย ส่วนนิติบุคคลเสียภาษีตามประกาศสรรพากรกรณีหากผู้ฝากถอนเงินฝากบางส่วนหรือปิดบัญชีก่อนครบกำหนดระยะเวลาฝาก 9 เดือน ธนาคารจะเรียกคืนดอกเบี้ยเงินฝากเท่ากับดอกเบี้ยเงินฝากล่วงหน้าทั้งหมดของเงินที่ถอน
​
สำหรับลูกค้าที่สนใจออมเงินกับ “เงินฝากทองเอก” สามารถติดต่อเปิดบัญชีได้ที่สาขาของ ธ.ก.ส. ทั่วประเทศ ตั้งแต่วันนี้จนถึง 31 สิงหาคม 2568 หรือธนาคารจะปิดรับฝากก่อนกำหนดเมื่อมีผู้ฝากเงินครบวงเงินรวมโครงการ 50,000 ล้านบาท ทั้งนี้ กรณีลูกค้าเดิมของธนาคารที่ออมเงินกับผลิตภัณฑ์เงินฝากดอกเบี้ยทันใจ (11 เดือน) เงินฝากทองพันชั่ง (8 เดือน) และเป็นบัญชีเงินฝากเจ้าของคนเดียวที่มีสถานะบัญชี Active สามารถใช้สมุดเงินฝากเล่มเดิมเพื่อฝากเงินฝากทองเอกได้ทั้งจำนวนที่ครบกำหนด หรือฝากเงินใหม่เพิ่มอีกได้ขั้นต่ำครั้งละ 100,000 บาท สูงสุดไม่เกิน 100 ล้านบาทต่อราย ส่วนลูกค้านิติบุคคลและสถาบันที่ไม่มีวัตถุประสงค์เพื่อหากำไร รับฝากขั้นต่ำ 100,000 บาท สูงสุดไม่เกิน 10 ล้านบาทต่อราย สอบถามรายละเอียดเพิ่มเติมได้ที่ Call Center 02 555 0555

ที่มา : https://www.thaigov.go.th/news/contents/details/98167