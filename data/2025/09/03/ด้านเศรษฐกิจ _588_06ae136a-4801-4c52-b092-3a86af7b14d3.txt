รัฐบาลไทย-ข่าวทำเนียบรัฐบาล-กรมการขนส่งทางบก กำชับแอปพลิเคชันผู้ให้บริการรถยนต์หรือรถจักรยานยนต์รับจ้างต้องปฏิบัติตามประกาศคณะกรรมการธุรกรรมทางอิเล็กทรอนิกส์

วันจันทร์ที่ 25 สิงหาคม 2568
กรมการขนส่งทางบก กำชับแอปพลิเคชันผู้ให้บริการรถยนต์หรือรถจักรยานยนต์รับจ้างต้องปฏิบัติตามประกาศคณะกรรมการธุรกรรมทางอิเล็กทรอนิกส์
กรมการขนส่งทางบก กำชับแอปพลิเคชันผู้ให้บริการรถยนต์หรือรถจักรยานยนต์รับจ้างต้องปฏิบัติตามประกาศคณะกรรมการธุรกรรมทางอิเล็กทรอนิกส์ โดยนำรถมาขึ้นทะเบียนให้ถูกต้อง และกำกับดูแลพนักงานขับรถที่อยู่ในสังกัดให้ปฏิบัติตามข้อกำหนดการใช้รถสาธารณะอย่างเคร่งครัด
คณะกรรมการธุรกรรมทางอิเล็กทรอนิกส์ได้ออกประกาศ เรื่อง การดำเนินการอื่นสำหรับผู้ประกอบธุรกิจบริการแพลตฟอร์มดิจิทัล ประเภทบริการรถยนต์หรือรถจักรยานยนต์รับจ้างโดยสารสาธารณะที่มีลักษณะเฉพาะตามมาตรา 18 (3) แห่งพระราชกฤษฎีกาการประกอบธุรกิจบริการแพลตฟอร์มดิจิทัลที่ต้องแจ้งให้ทราบ พ.ศ. 2565 พ.ศ. 2568 เพื่อกำกับดูแลการดำเนินงานของผู้ให้บริการรถยนต์ผ่านแอปพลิเคชัน ให้เป็นไปด้วยความเรียบร้อยและถูกต้องตามกฎหมาย กรมการขนส่งทางบก (ขบ.) ในฐานะหน่วยงานที่เกี่ยวข้องกำชับให้แอปฯ ผู้ให้บริการรถยนต์หรือรถจักรยานยนต์รับจ้างต้องปฏิบัติตามประกาศฯ อย่างเคร่งครัด โดยเร่งรัดให้ผู้ขับรถที่เป็นสมาชิกมาดำเนินการจดทะเบียนให้ถูกต้องก่อนให้บริการ ซึ่งประกาศดังกล่าวจะมีผลบังคับใช้ ในวันที่ 2 ตุลาคม 2568 เป็นต้นไป หากไม่ดำเนินการตามประกาศฯ ดังกล่าวจะมีความผิดตามกฎหมายและมีผลให้ผู้ขับรถที่ยังไม่จดทะเบียนไม่สามารถขับรถให้แอปฯ นั้นได้ ทั้งนี้ ตัวประกาศฯ ยังมีข้อกำหนดที่สำคัญ อาทิ ต้องมีการจัดเก็บค่าบริการตามที่กฎหมายกำหนด ผู้ประกอบการแอปฯ ต้องมีมาตรการกำกับดูแลผู้ขับรถให้ปฏิบัติตามข้อกำหนดการใช้รถสาธารณะ รวมถึงต้องมีมาตรการป้องกันไม่ให้ผู้ขับรถทำความผิดซ้ำ เป็นต้น
สำหรับการจดทะเบียนรถยนต์รับจ้างผ่านระบบแอปฯ สามารถเตรียมเอกสารหลักฐานและดำเนินการได้ที่ ขบ. หรือสำนักงานขนส่งจังหวัดที่รถนั้นจดทะเบียน ซึ่งรถที่นำมาจดทะเบียนเปลี่ยนประเภทเป็นรถยนต์รับจ้างผ่านแอปฯ ได้ต้องมีอายุการใช้งานรถไม่เกิน 9 ปีนับแต่วันที่จดทะเบียนครั้งแรกและต้องทำประกันภัยรถยนต์สาธารณะ ผู้ขับรถต้องมีใบอนุญาตขับรถยนต์สาธารณะต้องจัดเก็บอัตราค่าจ้างบรรทุกคนโดยสารไม่เกินกว่าอัตราที่กฎหมายกำหนด และสามารถจดทะเบียนได้ 1 คน 1 คัน และเมื่อได้รับเครื่องหมายการเป็นรถยนต์รับจ้างผ่านแอปฯ  (สติกเกอร์) ต้องติดเครื่องหมายที่กระจกกันลมหน้าและหลังให้เห็นอย่างชัดเจน
สำหรับแอปฯ ที่มีการให้บริการรถจักรยานยนต์ในการรับส่งผู้โดยสารด้วยนั้น รถที่ให้บริการในระบบจะต้องเป็นรถจักรยานยนต์สาธารณะที่จดทะเบียนถูกต้องตามกฎหมาย โดยจะเป็นรถจักรยานยนต์สาธารณะแบบมีจุดจอด (วิน) หรือรถจักรยานยนต์สาธารณะที่ให้บริการผ่านระบบแอปฯ ก็ได้ ผู้ขับขี่จะต้องมีใบอนุญาตขับรถจักรยานยนต์สาธารณะ ต้องจัดเก็บอัตราค่าจ้างบรรทุกคนโดยสารไม่เกินกว่าอัตราที่กฎหมายกำหนด และกำหนดให้มีการจดทะเบียนรถจักรยานยนต์สาธารณะผ่านระบบแอปฯ ได้ 1 คน 1 คัน การรับคนโดยสารต้องเป็นการเรียกใช้บริการผ่านระบบแอปฯ เท่านั้น เว้นแต่รถจักรยานยนต์สาธารณะแบบมีจุดจอด (วิน) ยังสามารถให้บริการได้ทั้งสองแบบทั้งนี้ หากมีข้อสงสัยสามารถติดต่อสอบถามได้ที่สายด่วน ขบ. 1584 ตลอด 24 ชม.

ที่มา : https://www.thaigov.go.th/news/contents/details/100102