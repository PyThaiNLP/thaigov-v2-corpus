รัฐบาลไทย-ข่าวทำเนียบรัฐบาล-ไทย-คิวบา ฟื้นความสัมพันธ์ด้านสาธารณสุข เห็นพ้องจัดฝึกอบรมเชิงปฏิบัติการด้านการรักษาเบาหวานและเวชศาสตร์ครอบครัว

วันพฤหัสบดีที่ 14 สิงหาคม 2568
ไทย-คิวบา ฟื้นความสัมพันธ์ด้านสาธารณสุข เห็นพ้องจัดฝึกอบรมเชิงปฏิบัติการด้านการรักษาเบาหวานและเวชศาสตร์ครอบครัว
ประเทศไทย และประเทศคิวบา กระชับความสัมพันธ์ตามกรอบความร่วมมือด้านสาธารณสุขที่ลงนามเมื่อปี 2561 และแผนปฏิบัติการ
เน้นความครอบคลุมทุกมิติ ทั้ง โรคติดต่อ/ไม่ติดต่อ เภสัชกรรม ท่องเที่ยวเชิงสุขภาพ เทคโนโลยีชีวภาพ สาธารณสุขมูลฐาน  แพทยศาสตร์ศึกษา หลักประกันสุขภาพ โดยเห็นพ้องจัดฝึกอบรมเชิงปฏิบัติการด้านการรักษาเบาหวานและเวชศาสตร์ครอบครัวร่วมกัน
วันนี้ (14 สิงหาคม 2568) ที่สำนักงานปลัดกระทรวงสาธารณสุข จังหวัดนนทบุรี นายกิตติกร โล่ห์สุนทร ผู้ช่วยรัฐมนตรีประจำกระทรวงสาธารณสุข ให้การต้อนรับ นายเปโดร ปาโปล ซาน ฮอร์เฮ โรดริเกซ (H.E. Mr. Pedro Pablo San Jorge Rodriguez) เอกอัครราชทูตวิสามัญผู้มีอำนาจเต็มแห่งสาธารณรัฐคิวบาประจำประเทศไทยเพื่อหารือความร่วมมือด้านสาธารณสุขระหว่างทั้งสองประเทศ โดยมี นายแพทย์พงศธร พอกเพิ่มดี รองปลัดกระทรวงสาธารณสุข และผู้อำนวยการกองการต่างประเทศ ร่วมหารือ
นายกิตติกร กล่าวว่า ประเทศไทยและคิวบามีความสัมพันธ์ทางการทูตอย่างราบรื่นและเป็นมิตรมาอย่างยาวนาน ซึ่งการหารือกันครั้งนี้เป็นการแลกเปลี่ยนเกี่ยวกับการขยายความร่วมมือด้านสาธารณสุข ภายใต้กรอบบันทึกความเข้าใจระหว่างกระทรวงสาธารณสุขไทยและกระทรวงสาธารณสุขคิวบา ว่าด้วยความร่วมมือด้านสาธารณสุข ที่ได้มีการลงนามไว้ตั้งแต่ปี พ.ศ. 2561 รวมถึงแผนปฏิบัติการภายใต้บันทึกความเข้าใจดังกล่าว โดยเน้นความร่วมมือทั้งด้านโรคติดต่อและโรคไม่ติดต่อ การวิจัยทางการแพทย์ เภสัชวิทยา นโยบายเกี่ยวกับเภสัชกรรม การท่องเที่ยวเชิงสุขภาพ ระบบสุขภาพและการสาธารณสุขมูลฐาน แพทยศาสตร์ศึกษา เทคโนโลยีชีวภาพ และหลักประกันสุขภาพถ้วนหน้า โดยทั้งสองฝ่ายเห็นพ้องให้มีการจัดการฝึกอบรมเชิงปฏิบัติการด้านการรักษาเบาหวานและเวชศาสตร์ครอบครัว โดยจะเชิญผู้เชี่ยวชาญจากคิวบามาเยือนไทยเพื่อแลกเปลี่ยนความรู้และประสบการณ์ในงานฝึกอบรม นอกจากนี้ ยังได้หารือเกี่ยวกับการเชิญผู้บริหารระดับสูงกระทรวงสาธารณสุข เข้าร่วมงานระหว่างประเทศ ณ กรุงฮาวานา สาธารณรัฐคิวบา ด้วย
********************************************* 14 สิงหาคม 2568

ที่มา : https://www.thaigov.go.th/news/contents/details/99705