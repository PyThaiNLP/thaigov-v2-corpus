รัฐบาลไทย-ข่าวทำเนียบรัฐบาล-รมว.นฤมล เยี่ยมเหยื่อเหตุชายแดนไทย-กัมพูชา

วันศุกร์ที่ 25 กรกฎาคม 2568
รมว.นฤมล เยี่ยมเหยื่อเหตุชายแดนไทย-กัมพูชา
“นฤมล“ ลงพื้นที่เยี่ยม ”ยายสะทน“ เหยื่อเหตุระเบิดชายแดนไทย–กัมพูชา
วันนี้ (วันที่ 25 กรกฎาคม พ.ศ. 2568) เวลา 14.30 น. นางนฤมล ภิญโญสินวัฒน์ รัฐมนตรีว่าการกระทรวงศึกษาธิการ (รมว.ศธ.) เปิดเผยว่า ตนเองได้ร่วมมือกับมูลนิธิธรรมนัส พรหมเผ่า เตรียมดำเนินการสร้างบ้านใหม่ให้แก่ครอบครัวของนางสะทน กันภัย อายุ 63 ปี ซึ่งได้รับความสูญเสียอย่างหนักจากเหตุระเบิดบริเวณชายแดนไทย–กัมพูชา โดยสูญเสียหลานชาย เด็กชายน้ำโขง อายุ 8 ขวบ และหลานสาว ด.ญ.กิตติยา บุญแต่ง หรือ “น้องน้ำค้าง” ได้รับบาดเจ็บสาหัส รวมถึงบ้านพักอาศัยที่ได้รับความเสียหายทั้งหมด
โดย นางนฤมล ระบุว่า ความช่วยเหลือครั้งนี้ ถือเป็นการเยียวยาเบื้องต้นทั้งทางกายและจิตใจให้กับครอบครัวผู้ประสบภัย ซึ่งเป็นประชาชนผู้บริสุทธิ์ ความสูญเสียที่เกิดขึ้นสูงเกินกว่าจะรับได้ ในส่วนกระทรวงศึกษาธิการ ตนได้ประสานหน่วยงานในพื้นที่เพื่อเข้าดูแลเยียวยาสภาพจิตใจของเด็กที่ได้รับผลกระทบ โดยจะจัดทีมครู นักจิตวิทยา และเจ้าหน้าที่ที่เกี่ยวข้องลงพื้นที่ให้การดูแลอย่างใกล้ชิด
“ดิฉันได้ไปเยี่ยมครอบครัวของคุณยายสะทน ไปให้กำลังใจ และหากมีเรื่องใดที่ติดขัดหรือต้องการก็ให้แจ้งมาได้เลย ซึ่งคุณยายได้ขอรถไถ รถมอเตอร์ไซค์และรถพ่วงข้าง รวมถึงอุปกรณ์เครื่องใช้ในบ้าน เนื่องจากเหตุความรุนแรงที่เกิดขึ้นเมื่อวาน โดยดิฉันและมูลนิธิธรรมนัสฯ จะจัดหาให้ตามที่คุณยายร้องขอ“ รมว.ศธ. กล่าว
กลุ่มประชาสัมพันธ์ สร.ศธ.: รายงาน

ที่มา : https://www.thaigov.go.th/news/contents/details/98852