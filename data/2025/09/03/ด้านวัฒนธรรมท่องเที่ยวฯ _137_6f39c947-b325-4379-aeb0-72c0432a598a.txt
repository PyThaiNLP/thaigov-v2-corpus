รัฐบาลไทย-ข่าวทำเนียบรัฐบาล-ผู้ช่วย รมว.ท่องเที่ยวฯ ร่วมหารือสมาคมสมาพันธ์ธุรกิจการท่องเที่ยวส่วนภูมิภาคแห่งประเทศไทย มุ่งมั่นขับเคลื่อนการท่องเที่ยวสู่ความยั่งยืน

วันศุกร์ที่ 1 สิงหาคม 2568
ผู้ช่วย รมว.ท่องเที่ยวฯ ร่วมหารือสมาคมสมาพันธ์ธุรกิจการท่องเที่ยวส่วนภูมิภาคแห่งประเทศไทย มุ่งมั่นขับเคลื่อนการท่องเที่ยวสู่ความยั่งยืน
ผู้ช่วย รมว.ท่องเที่ยวฯ ร่วมหารือสมาคมสมาพันธ์ธุรกิจการท่องเที่ยวส่วนภูมิภาคแห่งประเทศไทย มุ่งมั่นขับเคลื่อนการท่องเที่ยวสู่ความยั่งยืน
วันที่ 31 กรกฎาคม 2568 เวลา 10.00 น. ณ กระทรวงการท่องเที่ยวและกีฬา นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา มอบหมายให้ นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ ให้การต้อนรับคณะผู้แทนจากสมาคมสมาพันธ์ธุรกิจการท่องเที่ยวส่วนภูมิภาคแห่งประเทศไทย (Thailand Federation of Provincial Tourist Associations: TFOPTA) ในโอกาสเข้าพบเพื่อหารือและแลกเปลี่ยนความคิดเห็นเกี่ยวกับแนวทางการดำเนินโครงการด้านการท่องเที่ยวในช่วงปีงบประมาณ 2568–2569
โดยการหารือในครั้งนี้ มุ่งเน้นการส่งเสริมบทบาทของภาคเอกชนในระดับภูมิภาค พร้อมทั้งสนับสนุนความร่วมมือเชิงบูรณาการระหว่างภาครัฐและเอกชน เพื่อยกระดับอุตสาหกรรมท่องเที่ยวของไทยให้มีความเข้มแข็ง ยั่งยืน และครอบคลุมพื้นที่ท้องถิ่นอย่างแท้จริง
โดยทางสมาคมฯ ได้เสนอแนวทางการดำเนินงานโครงการสำคัญ อาทิ TFOPTA Roadshow: โครงการโรดโชว์เชื่อมโยงแหล่งท่องเที่ยวระหว่างจังหวัด เพื่อส่งเสริมการเดินทางท่องเที่ยวภายในประเทศ, โครงการส่งเสริมศักยภาพผู้ประกอบการและกระตุ้นเศรษฐกิจการท่องเที่ยว: เพื่อเสริมสร้างขีดความสามารถให้กับผู้ประกอบการท้องถิ่นและกระตุ้นเศรษฐกิจฐานราก, โครงการทูตการท่องเที่ยว: เพื่อสร้างเครือข่ายผู้นำความคิดเห็นและกระตุ้นให้เกิดการบอกต่อผ่านช่องทางสื่อสารต่างๆ และโครงการ Rally ท่องเที่ยวชุมชน: เพื่อประชาสัมพันธ์และส่งเสริมการท่องเที่ยวในชุมชนและเมืองรองที่มีศักยภาพ
ทั้งนี้ กระทรวงการท่องเที่ยวและกีฬา จะประสานความร่วมมือกับหน่วยงานที่เกี่ยวข้อง อาทิ สำนักงานการท่องเที่ยวและกีฬาจังหวัด การท่องเที่ยวแห่งประเทศไทย (ททท.) และกองบัญชาการตำรวจท่องเที่ยว เพื่อสนับสนุนการดำเนินงานของสมาคมฯ ให้เป็นไปอย่างมีประสิทธิภาพ สอดคล้องกับยุทธศาสตร์การท่องเที่ยวของประเทศ และสามารถสร้างรายได้อย่างทั่วถึงให้กับประชาชน

ที่มา : https://www.thaigov.go.th/news/contents/details/99178