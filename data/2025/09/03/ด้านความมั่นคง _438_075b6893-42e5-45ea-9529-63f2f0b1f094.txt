รัฐบาลไทย-ข่าวทำเนียบรัฐบาล-“มหาดไทย“ เปิดเวทีรับฟังความคิดเห็นโครงสร้างบัญชีอัตราเงินเดือนข้าราชการและพนักงานส่วนท้องถิ่น มุ่งยกระดับการบริหารงานบุคคลส่วนท้องถิ่นให้มีประสิทธิภาพ มีความเสมอภาค และเป็นธรรม

วันอังคารที่ 26 สิงหาคม 2568
26/08/2568
พิมพ์
“มหาดไทย“ เปิดเวทีรับฟังความคิดเห็นโครงสร้างบัญชีอัตราเงินเดือนข้าราชการและพนักงานส่วนท้องถิ่น มุ่งยกระดับการบริหารงานบุคคลส่วนท้องถิ่นให้มีประสิทธิภาพ มีความเสมอภาค และเป็นธรรม
“มหาดไทย“ เปิดเวทีรับฟังความคิดเห็นโครงสร้างบัญชีอัตราเงินเดือนข้าราชการและพนักงานส่วนท้องถิ่น มุ่งยกระดับการบริหารงานบุคคลส่วนท้องถิ่นให้มีประสิทธิภาพ มีความเสมอภาค และเป็นธรรม
วันนี้ (26 ส.ค. 68) เวลา 09.00 น. นายอรรษิษฐ์ สัมพันธรัตน์ ปลัดกระทรวงมหาดไทย เป็นประธานการประชุมรับฟังความคิดเห็นของผู้มีส่วนได้เสีย (Stakeholders) โครงการจัดทำโครงสร้างบัญชีอัตราเงินเดือนของพนักงานส่วนท้องถิ่น ณ ห้องประชุมนพวงศ์ 1 ชั้น 2 โรงแรมเดอะ ทวิน ทาวเวอร์ กรุงเทพมหานคร โดยมี นายบุญธรรม เลิศสุขีเกษม กรรมการผู้ทรงคุณวุฒิด้านบริหารและการจัดการในคณะกรรมการมาตรฐานการบริหารงานบุคคลส่วนท้องถิ่น พร้อมด้วยผู้แทนสำนักงานคณะกรรมการข้าราชการพลเรือน (ก.พ.) ผู้แทนกรมส่งเสริมการปกครองท้องถิ่น นายชาคริต สุรณัฐกุล หัวหน้าสำนักงานคณะกรรมการมาตรฐานการบริหารงานบุคคลส่วนท้องถิ่น สำนักงานปลัดกระทรวงมหาดไทย (กถ.สป.) ผู้แทนผู้บริหาร อปท. ผู้แทนข้าราชการและพนักงานส่วนท้องถิ่น บริษัท วินทูเกเตอร์ จำกัด ในฐานะที่ปรึกษาการจัดทำโครงสร้างบัญชีอัตราเดือนของข้าราชการและพนักงานส่วนท้องถิ่น และผู้เกี่ยวข้อง จำนวน 60 คน เข้าร่วม
นายอรรษิษฐ์ กล่าวว่า บุคลากรถือเป็นหัวใจสำคัญของการขับเคลื่อนบทบาทหน้าที่ภารกิจขององค์กรปกครองส่วนท้องถิ่น ซึ่งการพัฒนาคุณภาพชีวิตและความก้าวหน้าของข้าราชการ และพนักงานส่วนท้องถิ่น เป็นสิ่งที่กระทรวงมหาดไทยให้ความสำคัญ จึงได้ดำเนินโครงการจัดทำโครงสร้างบัญชีอัตราเงินเดือนของพนักงานส่วนท้องถิ่นในรูปแบบร้อยละเช่นเดียวกับข้าราชการพลเรือนสามัญ และข้าราชการครูและบุคลากรทางการศึกษา เพื่อยกระดับการบริหารงานบุคคลส่วนท้องถิ่นให้มีประสิทธิภาพ โดยมุ่งเน้นที่การประเมินผลสัมฤทธิ์ของงาน (ผลงานและผลสัมฤทธิ์) และพฤติกรรม (สมรรถนะ) ที่สนองตอบต่อความต้องการของประชาชนเป็นอย่างดี
“การรับฟังความคิดเห็นและข้อเสนอแนะที่เป็นประโยชน์จากทุกฝ่ายที่เกี่ยวข้อง ทั้งจากผู้บริหารท้องถิ่น ปลัดองค์กรปกครองส่วนท้องถิ่น ข้าราชการ พนักงานส่วนท้องถิ่น และหน่วยงานที่เกี่ยวข้อง จะมีส่วนทำให้เกิดโครงสร้างบัญชีอัตราเงินเดือนของข้าราชการและพนักงานส่วนท้องถิ่นในรูปแบบร้อยละที่มีความเหมาะสม สอดคล้องกับระบบจำแนกตำแหน่งแบบแท่ง มีความเสมอภาค เป็นธรรมและมีความน่าเชื่อถือ ถูกต้องตามหลักวิชาการ และความคิดเห็นของทุกท่านจะถูกนำไปพิจารณาอย่างรอบคอบ เพื่อให้เกิดเป็นแนวทางที่ชัดเจนและเป็นประโยชน์สูงสุดต่อข้าราชการและพนักงานส่วนท้องถิ่น และเป็นประโยชน์ต่อการพัฒนาระบบราชการส่วนท้องถิ่นของประเทศไทยในอนาคต” นายอรรษิษฐ์ กล่าว
การรวบรวมข้อคิดเห็นและข้อเสนอแนะในวันนี้ จะถูกนำไปปรับปรุงและพัฒนารูปแบบการเลื่อนเงินเดือน และจัดทำรายงานการศึกษาฉบับสมบูรณ์ โดยบริษัทที่ปรึกษาจะนำเสนอผลการศึกษาการเลื่อนเงินเดือน แบบร้อยละ จำนวน 3 รูปแบบ ได้แก่ 1. แบบใช้ฐานในการคำนวนวณการเลื่อนเงินเดือนจากค่ากลางเดียว ซึ่งคำนวณจากผลรวมของอัตราเงินเดือนสูงสุดและต่ำสุดหารสอง 2. แบบใช้ฐานในการคำนวณการเลื่อนเงินเดือนจากค่ากลางสองค่า โดยมีหลักการคิดเช่นเดียวกับสำนักงาน ก.พ. และ 3. การปรับขึ้นเงินเดือน เป็นร้อยละจากเงินเดือนตนเอง โดยภายหลังจากการรับฟังความคิดเห็นเป็นที่เรียบร้อยแล้ว ขั้นตอนต่อไปจะได้เสนอคณะอนุกรรมการด้านมาตรฐานการบริหารงานบุคคลส่วนท้องถิ่น และคณะกรรมการมาตรฐานการบริหารงานบุคคลส่วนท้องถิ่นพิจารณาจัดทำมาตรฐานกลางเพื่อให้มีผลบังคับใช้ต่อไป

ที่มา : https://www.thaigov.go.th/news/contents/details/100131