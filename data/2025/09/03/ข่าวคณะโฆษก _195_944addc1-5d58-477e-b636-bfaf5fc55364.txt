รัฐบาลไทย-ข่าวทำเนียบรัฐบาล-ประณาม กัมพูชาไม่ใส่ใจศพทหารของตนเอง ขณะที่รัฐบาลไทยประกาศสดุดีวีรกรรมพร้อมเชิดชูทหารไทยคือศักดิ์ศรีของชาติ

วันเสาร์ที่ 2 สิงหาคม 2568
02/08/2568
พิมพ์
ประณาม กัมพูชาไม่ใส่ใจศพทหารของตนเอง ขณะที่รัฐบาลไทยประกาศสดุดีวีรกรรมพร้อมเชิดชูทหารไทยคือศักดิ์ศรีของชาติ
ประณาม กัมพูชาไม่ใส่ใจศพทหารของตนเอง ขณะที่รัฐบาลไทยประกาศสดุดีวีรกรรมพร้อมเชิดชูทหารไทยคือศักดิ์ศรีของชาติ
วันนี้ (2 ส.ค. 68) เวลา 10.00 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า ในช่วงเวลาที่สถานการณ์ชายแดนไทย–กัมพูชายังคงตึงเครียด ประเทศไทยยังคงยึดมั่นในหลักแห่งความเป็นหนึ่งเดียวของชาติ ซึ่งสะท้อนผ่านพลังของประชาชนที่พร้อมยืนหยัดร่วมกัน สนับสนุน รัฐบาลโดยกองทัพไทย บุคลากรทุกหน่วย  และให้เกียรติแก่ผู้ปฏิบัติหน้าที่ปกป้องแผ่นดินอย่างสูงสุดสมเกียรติ
“สิ่งที่ประเทศไทยมี และเป็นจุดแข็งที่ไม่มีใครพรากไปได้ คือความรักชาติของคนไทย ความสามัคคีของคนในชาติที่ไม่สั่นคลอน และความศรัทธาอย่างลึกซึ้งต่อทหารผู้เสียสละในแนวหน้า ซึ่งเป็นเกราะปกป้องประเทศในยามวิกฤต” รองโฆษกรัฐบาลกล่าว
การที่กัมพูชาปฏิเสธว่าร่างทหารที่เสียชีวิตจากเหตุปะทะตามแนวชายแดน “ไม่ใช่ทหารของตน” เป็นการลดทอนเกียรติภูมิของผู้เสียสละอย่างไร้ยางอาย ต่างจากประเทศไทยที่ยึดมั่นในคุณค่าของความเสียสละ และเชิดชูเกียรติทหารในฐานะผู้ปกป้องแผ่นดิน ผู้เป็นหลักชัยแห่งศักดิ์ศรีของชาติ
“รัฐบาลขอยืนยันว่า ทหารไทยทุกนาย และประชาชนผู้เสียสละ คือสัญลักษณ์ของเกียรติภูมิ ความมั่นคง และเอกราชของชาติ การยืนหยัดของพวกเขาคือพลังของประเทศ และจะได้รับการยกย่องด้วยเกียรติยศสูงสุดจากแผ่นดินไทยอย่างสมศักดิ์ศรี“ นางสาวศศิกานต์ กล่าว

ที่มา : https://www.thaigov.go.th/news/contents/details/99232