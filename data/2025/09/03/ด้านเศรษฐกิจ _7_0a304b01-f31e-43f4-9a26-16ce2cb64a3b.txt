รัฐบาลไทย-ข่าวทำเนียบรัฐบาล-รองปลัดฯ ศุภกิจ ดันบุคลากรด่านหน้า เสริมสมรรถนะ เตรียมขึ้นแท่น “อุตสาหกรรมจังหวัด” ชูแนวคิด 3E ขับเคลื่อนภารกิจในพื้นที่ให้บรรลุผล 

วันอังคารที่ 24 มิถุนายน 2568
24/06/2568
พิมพ์
รองปลัดฯ ศุภกิจ ดันบุคลากรด่านหน้า เสริมสมรรถนะ เตรียมขึ้นแท่น “อุตสาหกรรมจังหวัด” ชูแนวคิด 3E ขับเคลื่อนภารกิจในพื้นที่ให้บรรลุผล
รองปลัดฯ ศุภกิจ ดันบุคลากรด่านหน้า เสริมสมรรถนะ เตรียมขึ้นแท่น “อุตสาหกรรมจังหวัด” ชูแนวคิด 3E ขับเคลื่อนภารกิจในพื้นที่ให้บรรลุผล
วันที่ 23 มิถุนายน 2568 นายศุภกิจ บุญศิริ รองปลัดกระทรวงอุตสาหกรรม เป็นประธานเปิดการฝึกอบรมหลักสูตร "พัฒนาสมรรถนะเจ้าหน้าที่สำนักงานอุตสาหกรรมจังหวัด เตรียมความพร้อมเป็นอุตสาหกรรมจังหวัด" โดยมี นายกฤศ จันทร์สุวรรณ ผู้ตรวจราชการกระทรวงอุตสาหกรรม  นางสาวณิรดา วิสุทธิชาติธาดา รองผู้อำนวยการสำนักงานเศรษฐกิจอุตสาหกรรม นางสาวสุนีย์ โสภณ ผู้อำนวยการกองบริหารทรัพยากรบุคคล สำนักงานปลัดกระทรวงอุตสาหกรรม ตลอดจนอุตสาหกรรมจังหวัด และเจ้าหน้าที่ที่เกี่ยวข้อง เข้าร่วม ณ โรงแรมเดอะ ทวิน ทาวเวอร์ กรุงเทพฯ
หลักสูตรดังกล่าวจัดขึ้นเพื่อพัฒนาสมรรถนะเจ้าหน้าที่ที่มีคุณสมบัติเหมาะสมสำหรับการแต่งตั้งให้ดำรงตำแหน่งอุตสาหกรรมจังหวัด โดยมีเป้าหมายหลักเพื่อเสริมสร้างความรู้ ทักษะ และประสบการณ์ในการบริหารงานสำนักงานอุตสาหกรรมจังหวัด พร้อมรองรับบทบาทความเป็น “ด่านหน้า” ของกระทรวงในระดับพื้นที่ ทั้งในด้านการส่งเสริม สนับสนุน และกำกับดูแลภาคอุตสาหกรรมในจังหวัด จัดขึ้นทั้งหมด 2 รุ่น โดยรุ่นที่ 2 มีกลุ่มเป้าหมายเป็นข้าราชการที่ดำรงตำแหน่งอุตสาหกรรมจังหวัดไม่เกิน 2 ปี และกลุ่มผู้ที่มีรายชื่อผ่านการกลั่นกรองเพื่อแต่งตั้งให้ดำรงตำแหน่งประเภทอำนวยการระดับสูง จำนวน 44 คน
นายศุภกิจ กล่าวว่า "เจ้าหน้าที่สำนักงานอุตสาหกรรมจังหวัดในสังกัดสำนักงานปลัดกระทรวงอุตสาหกรรมเปรียบเสมือนผู้แทนของกระทรวงในส่วนภูมิภาค ที่มีบทบาทสำคัญในหลายมิติ ทั้งในด้านนโยบายและแผน การส่งเสริมและพัฒนาอุตสาหกรรม การอนุญาตประกอบกิจการโรงงานและเหมืองแร่ รวมถึงการกำกับดูแลด้านสิ่งแวดล้อมและความปลอดภัย จึงจำเป็นต้องมีความรู้ ความเข้าใจ และสามารถนำกฎหมาย กฎระเบียบ และแนวทางปฏิบัติมาใช้ได้อย่างถูกต้องและเหมาะสม โดยเฉพาะการใช้อำนาจหน้าที่ตาม มาตรา 8 แห่งพระราชบัญญัติโรงงาน พ.ศ. 2535 และที่แก้ไขเพิ่มเติม ซึ่งให้อำนาจแก่พนักงานเจ้าหน้าที่ เช่น อุตสาหกรรมจังหวัด ในการตรวจสอบโรงงาน ควบคุม กำกับ แก้ไข และสั่งการในกรณีที่พบว่าโรงงานประกอบกิจการไม่เป็นไปตามกฎหมาย หรือส่งผลกระทบต่อสิ่งแวดล้อม ความปลอดภัย หรือประชาชนในพื้นที่ โดยสามารถมีคำสั่งให้ปรับปรุง แก้ไข ระงับ หรือแม้แต่สั่งปิดโรงงานชั่วคราวได้ตามสถานการณ์และอำนาจหน้าที่ที่กฎหมายกำหนด ซึ่งถือเป็นกลไกสำคัญในการสร้างความมั่นใจให้แก่ประชาชน และควบคุมไม่ให้เกิดความเสียหายต่อสิ่งแวดล้อมหรือสุขภาพอนามัยของชุมชน ทั้งนี้ อุตสาหกรรมจังหวัดในฐานะหัวหน้าหน่วยงานในระดับจังหวัดมีหน้าที่ขับเคลื่อนยุทธศาสตร์ของกระทรวงสู่การปฏิบัติ โดยต้องสามารถบูรณาการนโยบายจากระดับชาติและกระทรวงลงสู่ระดับจังหวัดอย่างเป็นรูปธรรม เช่น นโยบาย “สู้ เซฟ สร้าง ปฏิรูปอุตสาหกรรมไทย ด้วยหัวและใจ” นโยบาย “ตรวจสุดซอย กากอุตสาหกรรม” รวมถึงแนวนโยบายการพัฒนาอุตสาหกรรมควบคู่กับชุมชนใน 4 มิติ เพื่อให้เกิดประโยชน์สูงสุดแก่ประชาชนในพื้นที่ เพื่อให้งานของสำนักงานอุตสาหกรรมจังหวัดบรรลุวัตถุประสงค์อย่างมีประสิทธิภาพและเป็นรูปธรรม รองปลัดกระทรวงอุตสาหกรรมได้เน้นย้ำถึงการนำหลัก 3E มาใช้เป็นแนวทางสำคัญในการดำเนินงาน ประกอบด้วย
1. Engineering (วิศวกรรม): การใช้ความรู้ทางวิศวกรรมในการตรวจสอบ วิเคราะห์ และวางระบบเพื่อยกระดับมาตรฐานโรงงาน อาทิ การประเมินระบบบำบัดมลพิษ ระบบไฟฟ้า ระบบระบายอากาศ การควบคุมเสียงและฝุ่น รวมถึงการประยุกต์เทคโนโลยีดิจิทัล เช่น i-Auditor และ i-Industry เพื่อเพิ่มประสิทธิภาพการกำกับโรงงาน
2. Enforcement (การบังคับใช้กฎหมาย): การใช้อำนาจตามกฎหมาย เช่น มาตรา 8 ของ พ.ร.บ. โรงงานฯ อย่างเคร่งครัด โปร่งใส และเป็นธรรม เพื่อควบคุม กำกับ หรือแก้ไขการดำเนินกิจการของโรงงานให้เป็นไปตามข้อกำหนด โดยมีเป้าหมายเพื่อความปลอดภัยของประชาชนและสิ่งแวดล้อม
3. Education (การให้ความรู้): การส่งเสริมและสร้างความเข้าใจแก่ผู้ประกอบการ ชุมชน และเจ้าหน้าที่ในพื้นที่ให้ตระหนักถึงบทบาทและหน้าที่ในการร่วมกันดูแลโรงงาน การให้คำแนะนำเชิงวิชาการ การฝึกอบรม และกิจกรรมสร้างการมีส่วนร่วม เพื่อป้องกันปัญหาและส่งเสริมการพัฒนาอุตสาหกรรมอย่างยั่งยืน
นอกจากนี้ ยังเน้นย้ำถึงความจำเป็นในการพัฒนาทักษะการบริหารองค์กรและการบริหารบุคลากรในสำนักงานอุตสาหกรรมจังหวัด เพื่อเพิ่มประสิทธิภาพการทำงานในทุกมิติ และย้ำให้ผู้เข้าร่วมการอบรมทุกคนตระหนักถึงบทบาทความเป็นผู้นำในอนาคต ที่จะต้องนำความรู้และประสบการณ์ที่ได้รับจากการฝึกอบรมไปปรับใช้ในการทำงานให้เกิดผลเป็นรูปธรรม โดยมุ่งหวังให้การปฏิบัติงานของสำนักงานอุตสาหกรรมจังหวัดสามารถตอบสนองความต้องการของประชาชนและผู้ประกอบการในพื้นที่ได้อย่างแท้จริง

ที่มา : https://www.thaigov.go.th/news/contents/details/97761