รัฐบาลไทย-ข่าวทำเนียบรัฐบาล-ปลัด มท. เทรนนิ่งบุคลากรด้านดิจิทัล ย้ำ "คนเป็นสิ่งสำคัญที่สุด" พร้อมฝากต้องพัฒนาความรู้ พัฒนาตนเอง ควบคู่การสร้างเครือข่ายการทำงาน เพื่อยกระดับองค์กรให้รุดหน้าอย่างเต็มกำลัง

วันอังคารที่ 29 กรกฎาคม 2568
29/07/2568
พิมพ์
ปลัด มท. เทรนนิ่งบุคลากรด้านดิจิทัล ย้ำ "คนเป็นสิ่งสำคัญที่สุด" พร้อมฝากต้องพัฒนาความรู้ พัฒนาตนเอง ควบคู่การสร้างเครือข่ายการทำงาน เพื่อยกระดับองค์กรให้รุดหน้าอย่างเต็มกำลัง
ปลัด มท. เทรนนิ่งบุคลากรด้านดิจิทัล ย้ำ "คนเป็นสิ่งสำคัญที่สุด" พร้อมฝากต้องพัฒนาความรู้ พัฒนาตนเอง ควบคู่การสร้างเครือข่ายการทำงาน เพื่อยกระดับองค์กรให้รุดหน้าอย่างเต็มกำลัง
วันนี้ (29 ก.ค. 68) เวลา 09.00 น. นายอรรษิษฐ์ สัมพันธรัตน์ ปลัดกระทรวงมหาดไทย เปิดโครงการพัฒนาศักยภาพบุคลากรด้านระบบดิจิทัลเพื่อเพิ่มประสิทธิภาพในการปฏิบัติงานของสำนักงานปลัดกระทรวงมหาดไทย ณ โรงแรมรอยัลซิตี้ เขตบางพลัด กรุงเทพฯ โดยมี นายปริญ นิทัศน์เอก ผู้อำนวยการศูนย์เทคโนโลยีสารสนเทศและการสื่อสาร พร้อมด้วยวิทยากร และผู้เข้ารับการอบรมจากสำนักงานจังหวัดทั่วประเทศ
นายอรรษิษฐ์ กล่าวว่า ประเทศไทยได้รับการจัดอันดับการเป็นรัฐบาลดิจิทัลอยู่ลำดับที่ 52 จาก 193 ประเทศทั่วโลก และเป็นลำดับที่ 2 ของอาเซียนรองจากประเทศสิงคโปร์ จึงถือว่าเราเป็นประเทศระดับแนวหน้า และเมื่อโฟกัสระดับหน่วยงานพบว่า "สำนักงานปลัดกระทรวงมหาดไทย" อยู่ลำดับที่ 8 จาก 13 หน่วยงานของกระทรวงมหาดไทย (กรม/รัฐวิสาหกิจ) โดยปัจจุบัน บุคลากรของสำนักงานปลัดกระทรวงมหาดไทยได้รับการพัฒนาด้านดิจิทัลมากกว่า 70% ซึ่งจะต้องเติมเต็มเพิ่มเติม อาทิ เรื่อง Big Data และ AI เพื่อใช้ในกระบวนงานำนำเสนอผู้บริหารตัดสินใจดำเนินการต่อไป และเพื่อทำให้คะแนนด้านดิจิทัลของสำนักงานฯ เพิ่มสูงขึ้น ส่งผลให้การจัดลำดับดีขึ้น
"คนเป็นสิ่งสำคัญที่สุดที่ต้องเรียนรู้พัฒนา โดยมีอาจารย์คอยชี้แนะ หากเรารู้อยู่แล้วก็จะทำให้แม่นขึ้น แต่ถ้ายังไม่รู้ก็ได้เติมเต็มได้พัฒนาในจุดที่เราไม่รู้ต่อไป ทุกคนจึงต้องช่วยกันศึกษาหาความรู้จากอาจารย์ผู้บรรยาย และนอกเหนือจากสิ่งที่เราเรียนรู้ "เราต้องได้เพื่อน" ที่ถือเป็นคุณูปการที่สุด เพราะการมีเพื่อนที่ดีสักคนเป็นของขวัญล้ำค่ามากกว่าทุกอย่าง อันจะทำให้เราได้เสริมเติมเต็มชีวิตการทำงาน ชีวิตส่วนตัวจากมิตรภาพที่ดีต่อกัน และการที่มีเครือข่ายมากจะทำให้เกิดการช่วยกันทำให้งานที่เรารับผิดชอบประสบความสำเร็จเร็วขึ้น" นายอรรษิษฐ์ กล่าว
นายอรรษิษฐ์ กล่าวเพิ่มเติมว่า ไม่ว่าอยู่ตำแหน่งไหน ทุกคนมีความสำคัญที่สุดในองค์กร เพราะถ้าขาดเราไปองค์กรก็จะไม่ได้รับการเติมเต็ม ทุกตำแหน่งต้องเกื้อกูลเกื้อหนุนกัน แต่สิ่งสำคัญที่จะทำให้ได้รับการสนับสนุนจากผู้บังคับบัญชา คือ ต้องทำงานเร็ว หนักเอาเบาสู้ เสมอต้นเสมอปลาย ไม่ลืมบุญคุณคน ไม่ทำให้ผู้บังคับบัญชาผิดหวังในงานที่ได้มอบหมาย
การอบรมฯ นี้ มุ่งเน้นเสริมความรู้หลักสูตรด้านดิจิทัล อาทิ Data Governance, Cyber Security Awareness และ AI for Government Services) มีผู้เข้าอบรมรวม 200 คน ทั้งนักวิชาการคอมพิวเตอร์ นายช่างไฟฟ้า นักวิเคราะห์นโยบายและแผน และนักจัดการงานทั่วไป

ที่มา : https://www.thaigov.go.th/news/contents/details/99011