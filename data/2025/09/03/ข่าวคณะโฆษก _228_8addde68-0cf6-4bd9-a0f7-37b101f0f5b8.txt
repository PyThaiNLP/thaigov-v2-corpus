รัฐบาลไทย-ข่าวทำเนียบรัฐบาล-รัฐบาลเดินหน้าปราบปรามยาเสพติดต่อเนื่อง แม้อยู่ในช่วงสถานการณ์ความไม่สงบชายแดนไทย-กัมพูชา กองกำลังผาเมือง จับกุมยาบ้ากว่าล้านเม็ด เผยยอดจับกุมยาเสพติดแล้วกว่า 3.2 หมื่นล้านบาท

วันพุธที่ 6 สิงหาคม 2568
06/08/2568
พิมพ์
รัฐบาลเดินหน้าปราบปรามยาเสพติดต่อเนื่อง แม้อยู่ในช่วงสถานการณ์ความไม่สงบชายแดนไทย-กัมพูชา กองกำลังผาเมือง จับกุมยาบ้ากว่าล้านเม็ด เผยยอดจับกุมยาเสพติดแล้วกว่า 3.2 หมื่นล้านบาท
รัฐบาลเดินหน้าปราบปรามยาเสพติดต่อเนื่อง แม้อยู่ในช่วงสถานการณ์ความไม่สงบชายแดนไทย-กัมพูชา กองกำลังผาเมือง จับกุมยาบ้ากว่าล้านเม็ด เผยยอดจับกุมยาเสพติดแล้วกว่า 3.2 หมื่นล้านบาท
วันพุธที่ 6 สิงหาคม 2568  เวลา 08.30 น.  นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า จากสถานการณ์ชายแดนไทย-กัมพูชา มีกลุ่มขบวนค้ายาเสพติดฉวยโอกาสลักลอบลำเลียงยาเสพติดจากแนวชายแดน โดยใช้ช่องทางธรรมชาติเข้ามาในพื้นที่ประเทศไทย ทั้งนี้ เมื่อวันที่ 2 สิงหาคม 2568 ที่ผ่านมา กองร้อยทหารม้าที่ 3 หน่วยเฉพาะกิจไชยานุภาพ ได้ปฏิบัติการลาดตระเวนเฝ้าตรวจเพื่อป้องกันและสกัดกั้นการกระทำผิดตามพระราชบัญญัติยาเสพติด บริเวณเส้นทางพระธาตุดอยอ่างขาง และเส้นทางแยกบ้านหลวง ตำบลแม่งอน อำเภอฝาง จังหวัดเชียงใหม่ พบกลุ่มขบวนการลักลอบลำเลียงยาเสพติด จึงได้วางกำลังเข้าควบคุมพื้นที่เกิดเหตุไว้ และได้ทำการเข้าตรวจสอบของกลางในพื้นที่เกิดเหตุ ตรวจพบเป้สะพายหลัง จำนวน 9 เป้ ภายในบรรจุยาเสพติดให้โทษ ประเภท 1 (ยาบ้า) เป้ละ 150,000 เม็ด รวมประมาณ ทั้งสิ้น 1,350,000 เม็ด โดยเจ้าหน้าที่ทหารได้ทำการตรวจยึดยาเสพติดดังกล่าว และได้นำของกลางส่งให้กับสถานีตำรวจภูธรฝาง เพื่อดำเนินการตามกฎหมายต่อไป
นายอนุกูล กล่าวต่อว่า จากนโยบายปราบปรามยาเสพติดของรัฐบาลอย่างเข้มข้น ส่งผลให้สามารถสกัดกั้นยาเสพติดได้อย่างเป็นรูปธรรม ตั้งแต่ 1 ตุลาคม 2567 ถึงปัจจุบัน หน่วยกองร้อยทหารม้าที่ 3 หน่วยเฉพาะกิจไชยานุภาพ สามารถสกัดกั้นยาเสพติดได้ 360 ครั้ง จับกุมผู้ต้องหาได้ 381 คน ตรวจยึดยาบ้าได้ 153,702,011 เม็ด  เฮโรอีน 145.8 กิโลกรัม  ไอซ์ 8,192 กิโลกรัม  ฝิ่น 93.5 กก. และเคตามีน 696 กิโลกรัม ซึ่งหากยาเสพติดที่ตรวจยึดได้ดังกล่าว ถูกลำเลียงเข้าสู่พื้นที่กรุงเทพมหานคร จะสร้างความเสียหาย ทางเศรษฐกิจจากมูลค่าของยาเสพติดที่จำหน่ายถึง 32,093,428,650 บาท
“รัฐบาล เน้นย้ำให้ทุกหน่วยในพื้นที่ชายแดนดำเนินการตามนโยบายการสกัดกั้นและปราบปรามยาเสพติดอย่างเข้มข้น เพื่อความมั่นคงและความปลอดภัยของประชาชน  ถึงแม้อยู่ในช่วงสถานการณ์ความไม่สงบชายแดนไทย-กัมพูชา รัฐบาล โดยหน่วยงานความมั่นคงและหน่วยงานที่เกี่ยวข้องยังคงเดินหน้าร่วมมือกันสกัดกั้น ป้องกันและปราบปรามยาเสพติดอย่างต่อเนื่อง ทั้งนี้ ขอความร่วมมือประชาชนร่วมเป็นส่วนสำคัญในการแจ้งเบาะแสยาเสพติด ดังนี้ 1. ผ่านสายด่วน 1386 ได้ตลอด 24 ชั่วโมง และโทรฟรีทุกเครือข่าย 2. ทำหนังสือร้องเรียนถึงสำนักงาน ป.ป.ส. ส่วนกลาง/ส่วนภูมิภาค 3. แจ้งเบาะแสด้วยตนเองได้ที่สำนักงาน ป.ป.ส.ส่วนกลาง/ส่วนภูมิภาค และ 4. การแจ้งผ่านเว็บไซต์ ป.ป.ส. : https://1386.oncb.go.th” นายอนุกูล ระบุ
****

ที่มา : https://www.thaigov.go.th/news/contents/details/99375