รัฐบาลไทย-ข่าวทำเนียบรัฐบาล-วธ. จัดพิธีเจริญพระพุทธมนต์และตักบาตร ถวายพระกุศล เนื่องในวันคล้ายวันประสูติ 98 พรรษา สมเด็จพระสังฆราช

วันพฤหัสบดีที่ 26 มิถุนายน 2568
วธ. จัดพิธีเจริญพระพุทธมนต์และตักบาตร ถวายพระกุศล เนื่องในวันคล้ายวันประสูติ 98 พรรษา สมเด็จพระสังฆราช
วธ. จัดพิธีเจริญพระพุทธมนต์และตักบาตร ถวายพระกุศล เนื่องในวันคล้ายวันประสูติ 98 พรรษา สมเด็จพระสังฆราช
วธ. จัดพิธีเจริญพระพุทธมนต์และตักบาตร ถวายพระกุศล เนื่องในวันคล้ายวันประสูติ 98 พรรษา สมเด็จพระสังฆราช
วันที่ 26 มิถุนายน 2568 เวลา 08.00 น. กระทรวงวัฒนธรรม โดยสำนักงานปลัดกระทรวงวัฒนธรรม เเละกรมการศาสนาจัดพิธีเจริญพระพุทธมนต์และตักบาตรพระสงฆ์ เพื่อถวายพระกุศลเนื่องในโอกาสวันคล้ายวันประสูติ เจริญพระชนมายุ 98 พรรษา สมเด็จพระอริยวงศาคตญาณ (อัมพร อมฺพโร) สมเด็จพระสังฆราช สกลมหาสังฆปริณายก ณ อาคารวัฒนธรรมวิศิษฏ์ กระทรวงวัฒนธรรม เขตห้วยขวาง กรุงเทพมหานคร
พิธีดังกล่าวมีพระสุธีวชิรปฏิภาณ ผู้ช่วยเจ้าอาวาสวัดพระเชตุพนวิมลมังคลาราม เป็นประธานฝ่ายสงฆ์ และนางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม เป็นประธานฝ่ายฆราวาส  พร้อมด้วยนายพลภูมิ วิภัติภูมิประเทศ ผู้ช่วยรัฐมนตรีประจำกระทรวงวัฒนธรรม นายประสพ เรียงเงิน ปลัดกระทรวงวัฒนธรรม ผู้บริหาร ข้าราชการ เเละเจ้าหน้าที่กระทรวงวัฒนธรรมเข้าร่วม
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม กล่าวว่า สมเด็จพระอริยวงศาคตญาณ (อัมพร อมฺพโร) ทรงสร้างคุณูปการที่สำคัญต่อวงการพระพุทธศาสนา ทรงปฏิบัติพระกรณียกิจและพระศาสนกิจในด้านการศึกษาและการศึกษาสงเคราะห์ ทรงเป็นอาจารย์สอนธรรมวินัยแก่ภิกษุสามเณร เป็นกรรมการสนามหลวงแผนกธรรมและแผนกบาลี และประธานศูนย์ธรรมศึกษา ในสำนักเรียนวัดราชบพิธสถิตมหาสีมารามเป็นกรรมการฝ่ายการศึกษาสงเคราะห์ของมหาเถรสมาคม โดยจัดมอบทุนสนับสนุนและส่งเสริมแก่นักเรียนที่มีผลการเรียนดีแต่ขาดแคลนทุนทรัพย์ ทั้งสามัญศึกษาและปริยัติศึกษา ด้านสาธารณูปการ ทรงเป็นประธานกรรมการควบคุมดูแลการปฏิสังชรณ์เสนาสนะวัดราชบพิธสถิตมหาสีมาราม และอุปการะการสร้างและปฏิสังขรณ์สนาสนะให้แก่วัดต่าง ๆ เป็นจำนวนมาก ด้านการสาธารณสงเคราะห์ ทรงรับเป็นประธานมูลนิธิพระอาจารย์ฝั้น อาจาโร และสนับสนุนช่วยเหลือทางราชการ ในการสงเคราะห์ผู้ประสบภัยต่าง ๆ ด้านการเผยแผ่พระพุทธศาสนา ทรงรับอาราธนาแสดงธรรมเทศนาในวันธรรมสวนะ ให้แก่ผู้มารักษาศีลปฏิบัติธรรม ทรงเป็นผู้บุกเบิกนำพระพุทธศาสนาไปเผยแผ่ที่นครชิดนีย์ รัฐนิวเซาท์เวลส์ เครือรัฐออสเตรเลีย วางรากฐานการเผยแผ่พระพุทธศาสนาอย่างมีรูปแบบ ทำให้พระพุทธศาสนาฝ่ายเถรวาทมีความมั่นคงมีวัดและพระสงฆ์ไทยอยู่ประจำที่เครือรัฐออสเตรเลียหลายแห่ง และทรงเป็นผู้แทนมหาเถรสมาคมในคราวที่ประเทศไทยเป็นเจ้าภาพจัดงานวันวิสาชบูชา วันสำคัญของโลก ณ สำนักงานใหญ่ องค์การสหประชาชาติ นครนิวยอร์ก สหรัฐอเมริกา ด้านการปกครองคณะสงฆ์ ทรงดำรงตำแหน่งเจ้าอาวาสวัดราชบพิธสถิมหาสีมาราม ราชวรวิหาร พระอารามหลวงกรรมการมหาเถรสมาคม แม่กองงานพระธรรมทูต และที่ปรึกษาเจ้าคณะภาค ๑๔ - ๑๕ (ธรรมยุต) ประธานกรรมการคณะธรรมยุต กรรมการเถรสมาคมธรรมยุต เป็นพระอุปัชฌาย์ และนายกสภามหาวิทยาลัยมหามกุฎราชวิทยาลัย และนายกกรรมการบริหารมูลนิธิมหามกุฎราชวิทยาลัย ในพระบรมราชูปถัมภ์
รมว.วัฒนธรรม กล่าวต่อไปว่า ในโอกาสอันเป็นมงคลนี้ กระทรวงวัฒนธรรมและพุทธศาสนิกชนชาวไทยทุกคนน้อมสำนึกในพระเมตตาคุณอันเปี่ยมล้นของ สมเด็จพระอริยวงศาคตญาณ (อัมพร อมฺพโร) สมเด็จพระสังฆราช สกลมหาสังฆปริณายก สมเด็จพระสังฆราชพระองค์ที่ 20 แห่งกรุงรัตนโกสินทร์ ผู้ทรงเป็นหลักชัยแห่งพระธรรมวินัย ทรงดำรงพระองค์มั่นคงในพระธรรมและปฏิบัติพระองค์เป็นแบบอย่างที่ดีงามเสมอมาตลอดพระชนม์ชีพ สมเด็จพระสังฆราชฯ ทรงเอาพระทัยใส่และบำรุงการพระศาสนาอย่างไม่เคยขาด อีกทั้งยังทรงเผยแผ่พระพุทธธรรมให้ดำรงอยู่ในใจของพุทธบริษัทและพุทธศาสนิกชนได้อย่างลึกซึ้ง ผ่านการประทานพระธรรมเทศนา พระดำรัส พระโอวาท และพระคติธรรมอันทรงคุณค่า ที่พุทธศาสนิกชนได้น้อมนำไปอบรมบ่มกายใจอยู่เนืองนิตย์ ด้วยพระเมตตาและพระปรีชาสามารถนี้เอง ที่ทำให้พระเกียรติคุณของพระองค์แผ่ขจรขจายไปทั้งในประเทศและนานาประเทศ ยังความร่มเย็นแก่พุทธศาสนาและเป็นสิริมงคลแก่ประเทศชาติสืบไป.

ที่มา : https://www.thaigov.go.th/news/contents/details/97890