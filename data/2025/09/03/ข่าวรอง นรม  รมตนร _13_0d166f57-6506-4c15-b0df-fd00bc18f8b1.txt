รัฐบาลไทย-ข่าวทำเนียบรัฐบาล-รมว.คลัง นำทีมไทยแลนด์พบภาคเอกชนอเมริกา กระชับความร่วมมือทางเศรษฐกิจ

วันพฤหัสบดีที่ 3 กรกฎาคม 2568
รมว.คลัง นำทีมไทยแลนด์พบภาคเอกชนอเมริกา กระชับความร่วมมือทางเศรษฐกิจ
รมว.คลัง นำทีมไทยแลนด์พบภาคเอกชนอเมริกา กระชับความร่วมมือทางเศรษฐกิจ
นายพิชัย ชุณหวชิร รองนายกรัฐมนตรี และรัฐมนตรีว่าการกระทรวงการคลัง เปิดเผยว่า ได้นำทีมประเทศไทย หรือ ทีมไทยแลนด์เข้าพบหอการค้าแห่งสหรัฐอเมริกา (U.S. Chamber of Commerce) ซึ่งนำโดย Mr.Charles Freeman, Senior Vice President, Asia และคณะผู้แทนระดับสูงจากบริษัทชั้นนำของสหรัฐฯ ที่ลงทุนและดำเนินธุรกิจในประเทศไทย เพื่อกระชับความร่วมมือทางเศรษฐกิจ เพื่อแลกเปลี่ยนข้อมูล ความคิดเห็น และข้อเสนอแนะโดยเฉพาะในประเด็นสถานการณ์การค้าการลงทุนภายใต้นโยบายภาษีของสหรัฐฯ รวมถึงการหารือถึงแนวทางแก้ไขปัญหาและอุปสรรคที่ภาคธุรกิจเผชิญเพื่อนำไปสู่การแก้ปัญหาที่ทำให้ไทยเป็นประเทศที่น่าลงทุนมากขึ้น
นอกจากนั้น ยังได้มีการเข้าพบสมาคม US Grains Council เพื่อหารือและเปิดโอกาสการค้าด้านเกษตรกรรมเพิ่มเติมระหว่างไทยและอเมริกา  โดยมุ่งเน้นการยกระดับการค้า แต่ยังรักษาผลประโยชน์ของเกษตรกรไทยไปพร้อมกัน ซึ่งทาง US Grains Council ก็เห็นตรงกันว่าข้อเสนอ ต่าง ๆ นั้นล้วนแต่เป็นประโยชน์กับทั้ง 2 ประเทศ ครอบคลุมกันทั้ง tariff และ non-tariff barrier โดยมีหลายข้อเสนอ US Grains Council ที่น่าสนใจ และทางทีมไทยแลนด์เองก็หวังว่าเขาจะช่วยเป็นพันธมิตรที่สนับสนุนการเจรจาให้บรรลุเป้าหมาย
ภารกิจสุดท้ายในการเดินทางมาครั้งนี้ ยังได้มีการประชุมสรุป  (Debrief) ภายในกับทีมไทยแลนด์ ซึ่งได้รับเกียรติจากผู้แทนจากกระทรวงการคลัง กระทรวงการต่างประเทศ และกระทรวงพาณิชย์ มาร่วมระดมความคิดเห็น เรียกได้ว่าครบทีม ครบมุมมอง พร้อมเดินหน้าขับเคลื่อนภารกิจเพื่อประเทศไทยอย่างเต็มกำลัง
“ผมได้เน้นย้ำว่า ไทยยังคงเดินหน้าเต็มที่ในการเจรจาการค้ากับสหรัฐฯ โดยมุ่งหวังข้อตกลงที่ “win-win” ต่อทุกฝ่าย และขอขอบคุณทุกหน่วยงานของสหรัฐอเมริกาที่ให้การสนับสนุนมาโดยตลอด ทั้งในฐานะเวทีแลกเปลี่ยนข้อคิดเห็น และเป็นกระบอกเสียงให้รัฐบาลไทย ถึงความสำคัญของประเทศไทยในห่วงโซ่เศรษฐกิจโลก
ผมยังได้ยืนยันต่อพันธมิตรภาคเอกชนว่า รัฐบาลยังเดินหน้าสานต่อนโยบายที่ส่งเสริมการค้าและการลงทุน พร้อมรักษาบรรยากาศที่โปร่งใส เป็นมิตร และสามารถคาดการณ์ได้ โดยเรามีเป้าหมายร่วมกันคือ ความร่วมมือทางเศรษฐกิจที่ เป็นประโยชน์ต่อทุกฝ่ายและผมเชื่อมั่นว่า ด้วยความเข้าใจและความไว้วางใจซึ่งกันและกัน ไทยและสหรัฐฯ จะสามารถขับเคลื่อนความสัมพันธ์ทางเศรษฐกิจให้เติบโตได้อย่างยั่งยืน”   รองนายกรัฐมนตรี และรัฐมนตรีว่าการกระทรวงการคลัง กล่าวในตอนท้าย

ที่มา : https://www.thaigov.go.th/news/contents/details/98117