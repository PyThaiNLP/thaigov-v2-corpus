รัฐบาลไทย-ข่าวทำเนียบรัฐบาล-รองนายกรัฐมนตรีและรัฐมนตรีว่าการกระทรวงมหาดไทย รักษาราชการแทนนายกรัฐมนตรี พร้อมด้วยรัฐมนตรีว่าการกระทรวงยุติธรรม แถลงผลการปฏิบัติงานด้านการปราบปรามยาเสพติด

วันพุธที่ 30 กรกฎาคม 2568
30/07/2568
พิมพ์
รองนายกรัฐมนตรีและรัฐมนตรีว่าการกระทรวงมหาดไทย รักษาราชการแทนนายกรัฐมนตรี พร้อมด้วยรัฐมนตรีว่าการกระทรวงยุติธรรม แถลงผลการปฏิบัติงานด้านการปราบปรามยาเสพติด
รองนายกรัฐมนตรีและรัฐมนตรีว่าการกระทรวงมหาดไทย รักษาราชการแทนนายกรัฐมนตรี พร้อมด้วยรัฐมนตรีว่าการกระทรวงยุติธรรม แถลงผลการปฏิบัติงานด้านการปราบปรามยาเสพติด ณ กองบัญชาการตำรวจปราบปรามยาเสพติด (บช.ปส.)
ในวันพุธที่ 30 กรกฎาคม 2568 นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย รักษาราชการแทนนายกรัฐมนตรี พร้อมด้วย พันตำรวจเอก ทวี สอดส่อง รัฐมนตรีว่าการกระทรวงยุติธรรม ร่วมแถลงผลงานการปราบปรามยาเสพติดของสำนักงานตำรวจแห่งชาติ ถือเป็นภารกิจเร่งด่วนของรัฐบาล ในการขับเคลื่อน "แผนปฏิบัติการกวาดล้างยาเสพติด" ภายใต้ชื่อ "NO Drugs NO Dealers ผนึกกำลังชุมชนปลอดยาเสพติด" อย่างเป็นรูปธรรมทั่วประเทศ ซึ่งเป็นนโยบายที่รัฐบาลได้มอบหมายให้ทุกภาคส่วนที่เกี่ยวข้อง ทั้งฝ่ายปกครอง ความมั่นคง และประชาชน ร่วมกันบูรณาการปฏิบัติการอย่างเข้มข้นต่อเนื่องทั่วประเทศ ณ กองบัญชาการตำรวจปราบปรามยาเสพติด (บช.ปส.) ​
โดยผลการดำเนินงานของสำนักงานตำรวจแห่งชาติในรอบเกือบ 10 เดือนที่ผ่านมา (1 ตุลาคม 2567 – 30 กรกฎาคม 2568) สามารถดำเนินคดีเกี่ยวกับยาเสพติดได้ถึง 210,780 คดี จับกุมผู้ต้องหา 211,529 คน และจับตามหมายจับอีก 5,411 ราย นอกจากนี้ ยังสามารถดำเนินคดีในข้อหาสมคบและสนับสนุนการกระทำความผิดได้ 3,122 คดี และคดีฟอกเงิน 235 คดี ยึดของกลางเป็นจำนวนมหาศาล ทั้งยาบ้า จำนวน​กว่า 851.66 ล้านเม็ด ไอซ์ จำนวน​กว่า 41,137 กิโลกรัม เฮโรอีน จำนวน 1,209 กิโลกรัม คีตามีน จำนวน 5,512 กิโลกรัม และยาอี จำนวน 286,726 เม็ด รวมถึงยึดทรัพย์สินจากเครือข่ายค้ายาเสพติดรวมมูลค่ากว่า 12,417 ล้านบาท
นอกจากนี้ สำนักงานตำรวจแห่งชาติได้เปิด “ปฏิบัติการปิดล้อมตรวจค้นเครือข่ายยาเสพติด” อย่างต่อเนื่องทั่วประเทศ ตั้งแต่เดือนมิถุนายน 2567 ถึงกรกฎาคม 2568 จำนวนรวมทั้งสิ้น 8 ครั้ง ผลจากการปฏิบัติการดังกล่าวสามารถปิดล้อมตรวจค้นเครือข่ายได้ 9,252 เครือข่าย ตรวจค้นเป้าหมาย 33,242 จุด ศาลอนุมัติหมายจับ 2,316 หมาย ดำเนินคดี 61,420 คดี จับกุมผู้ต้องหา 62,616 คน จับตามหมายจับได้ 3,346 ราย พร้อมตรวจยึดของกลางเพิ่มเติมอีกจำนวนมหาศาล ประกอบด้วย อาวุธปืน 2,849 กระบอก ยาบ้า 329,773,549 เม็ด เฮโรอีน 1,432.53 กิโลกรัม คีตามีน 1,926.77 กิโลกรัม ไอซ์ 27,974.43 กิโลกรัม ยาอี 108,259 เม็ด มูลค่าทรัพย์สินที่ยึดได้ 4,580 ล้านบาท
ทั้งนี้​ ความสำเร็จดังกล่าวเกิดจากความร่วมมือในระดับนโยบายและภาคปฏิบัติ ไม่ว่าจะเป็นบทบาทของพันตำรวจเอก ทวี สอดส่อง รัฐมนตรี​ว่าการ​กระทรวง​ยุติธรรม​ ที่เน้นย้ำการตัดวงจรแหล่งพักยาในภาคกลาง พลตำรวจเอก กิตติ์รัฐ พันธุ์เพ็ชร ผู้บัญชาการตำรวจแห่งชาติ ที่กำชับให้ทำลายเครือข่ายตั้งแต่ต้นน้ำถึงปลายน้ำ รวมถึงทีมปฏิบัติการของกองบัญชาการตำรวจปราบปรามยาเสพติดที่ลงพื้นที่สืบสวน สกัดจับ และยึดทรัพย์อย่างต่อเนื่อง นอกจากนี้ ยังได้รับความร่วมมือจากหน่วยงานความมั่นคง เช่น กองทัพ หน่วยบัญชาการชายแดน หน่วยข่าวกรองทางทหาร กรมการปกครอง และสำนักงาน ป.ป.ส. ในการสนับสนุนข้อมูลและการวางยุทธศาสตร์การจับกุมอย่างแม่นยำ โดยเฉพาะในเดือนกรกฎาคม 2568 เพียงเดือนเดียว บช.ปส. ได้ร่วมกับหน่วยงานที่เกี่ยวข้อง ปิดล้อมตรวจค้นและจับกุมเครือข่ายค้ายาเสพติดรายสำคัญได้ถึง 19 คดี จับผู้ต้องหา 45 คน พร้อมของกลางยาบ้ากว่า 46 ล้านเม็ด ไอซ์ 1,408 กิโลกรัม และคีตามีน 150 กิโลกรัม ถือเป็นผลลัพธ์ที่สะท้อนถึงประสิทธิภาพของการบูรณาการเชิงยุทธศาสตร์อย่างแท้จริง

ที่มา : https://www.thaigov.go.th/news/contents/details/99085