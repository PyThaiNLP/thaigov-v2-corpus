รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ประชุมผู้บริหารกระทรวงยุติธรรม ครั้งที่ 7/2568 มุ่งแก้ปัญหาความเดือดร้อนของประชาชนให้ครอบคลุม ด้วยกลไกทุกภาคส่วนของกระทรวงยุติธรรม

วันพุธที่ 16 กรกฎาคม 2568
16/07/2568
พิมพ์
รัฐมนตรีว่าการกระทรวงยุติธรรม ประชุมผู้บริหารกระทรวงยุติธรรม ครั้งที่ 7/2568 มุ่งแก้ปัญหาความเดือดร้อนของประชาชนให้ครอบคลุม ด้วยกลไกทุกภาคส่วนของกระทรวงยุติธรรม
รัฐมนตรีว่าการกระทรวงยุติธรรม ประชุมผู้บริหารกระทรวงยุติธรรม ครั้งที่ 7/2568 มุ่งแก้ปัญหาความเดือดร้อนของประชาชนให้ครอบคลุม ด้วยกลไกทุกภาคส่วนของกระทรวงยุติธรรม
ในวันพุธที่ 16 กรกฎาคม 2568 เวลา 13.30 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม
เป็นประธานการประชุมผู้บริหารกระทรวงยุติธรรม ครั้งที่ 7/2568 โดยมี นางพงษ์สวาท นีละโยธิน ปลัดกระทรวงยุติธรรม พร้อมด้วยคณะผู้บริหารหน่วยงานในสังกัดกระทรวงยุติธรรม ผู้แทนสำนักงานยุติธรรมจังหวัดทั่วประเทศ และเจ้าหน้าที่ที่เกี่ยวข้อง เข้าร่วมฯ ณ ห้องประชุม 10 - 01 กระทรวงยุติธรรม และผ่านระบบการประชุมทางไกล (Video Conference)
โดยรัฐมนตรีว่าการกระทรวงยุติธรรม ได้กล่าวขอบคุณปลัดกระทรวงยุติธรรมและบุคลากรที่เกี่ยวข้องในการจัดทำระบบการกระทำผิดซ้ำที่ทำให้ทราบข้อมูลผู้กระทำผิดแบบเรียลไทม์เพื่อการแก้ปัญหาผู้กระทำผิดซ้ำให้ลดลง พร้อมกันนี้ได้แจ้งประเด็นสำคัญในการแก้ปัญหายาเสพติดด้วยแผนยุทธการแทนแผนบูรณาการเกี่ยวกับยาเสพติด เพื่อให้ปัญหาได้รับการบริหารจัดการอย่างชัดเจน ทำให้สังคมตื่นตัว และประชาชนเข้ามาร่วมแก้ปัญหา อีกทั้งผู้เสพมีพื้นที่สำหรับการบำบัดฟื้นฟู และคืนคนที่มีสุขภาพดีให้กับชุมชน สำหรับการช่วยเหลือประชาชนที่ได้รับปัญหาความเดือดร้อนได้มอบหมายให้สำนักงานกองทุนยุติธรรมบริหารจัดการเพื่อให้เกิดความสมดุลในการช่วยเหลือประชาชน พร้อมทั้งมุ่งเน้นการให้ความรู้ทางกฎหมายกับประชาชนเพื่อให้ความยุติธรรมสามารถเข้าถึงประชาชนได้อย่างถ้วนหน้า นอกจากนี้ ในเรื่องพืชกระท่อม มอบหมายให้สำนักงาน ป.ป.ส. เร่งสื่อสารการรับรู้ข้อมูลที่ถูกต้องผ่านสื่อประชาสัมสัมพันธ์ให้แก่ประชาชน อีกทั้งได้มอบหมายให้ทุกส่วนราชการของกระทรวงยุติธรรมเร่งหาแนวทางให้บุคลากรในสังกัดได้รับสวัสดิการหรือสิทธิประโยชน์ที่ดีขึ้น เพื่อเสริมสร้างคุณภาพชีวิตที่ดีให้แก่บุคลากรของกระทรวงยุติธรรม
ทั้งนี้ ที่ประชุมได้รับทราบรายงานงบประมาณรายจ่ายกระทรวงยุติธรรม และรายงานผลการดำเนินงานตามข้อสั่งการรัฐมนตรีว่าการกระทรวงยุติธรรม พร้อมกันนี้ที่ประชุมได้พิจารณาแนวทางการแก้ไขปัญหายาเสพติดเพื่อป้องกันการกระทำผิดซ้ำ : การนำนิติจิตวิทยา (Forensic Psychology) มาใช้กับหน่วยงานในกลุ่มภารกิจด้านพัฒนาพฤตินิสัย และความคืบหน้าการดำเนินการของสำนักงานยุติธรรมจังหวัดเพื่อสนับสนุนแนวทางการดำเนินงานควบคุมการใช้พืชกระท่อมในทางที่ผิด (ข้อสั่งการฯ ครั้งที่ 6/2568) โดยการดำเนินการของกระทรวงยุติธรรมมีเป้าหมายในทิศทางเดียวกันเพื่อให้ประชาชนเป็นศูนย์กลางในการขับเคลื่อนการอำนวยความยุติธรรมอย่างต่อเนื่อง และจะต้องนำความยุติธรรมไปหาประชาชนผ่านกลไกทุกภาคส่วนด้วยความสะดวก และเข้าถึงได้ในทุกพื้นที่

ที่มา : https://www.thaigov.go.th/news/contents/details/98481