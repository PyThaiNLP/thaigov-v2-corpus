รัฐบาลไทย-ข่าวทำเนียบรัฐบาล-ปลัดกระทรวงยุติธรรม เข้าร่วมพิธีเปิดงาน The 3rd UNESCO Global Forum on the Ethics of AI 2025 (GFEAI 2025)

วันพุธที่ 25 มิถุนายน 2568
25/06/2568
พิมพ์
ปลัดกระทรวงยุติธรรม เข้าร่วมพิธีเปิดงาน The 3rd UNESCO Global Forum on the Ethics of AI 2025 (GFEAI 2025)
ปลัดกระทรวงยุติธรรม เข้าร่วมพิธีเปิดงาน The 3rd UNESCO Global Forum on the Ethics of AI 2025 (GFEAI 2025)
ในวันพุธที่ 25 มิถุนายน 2568 เวลา 09.10 น. นางพงษ์สวาท นีละโยธิน ปลัดกระทรวงยุติธรรม เข้าร่วมพิธีเปิดงาน The 3rd UNESCO Global Forum on the Ethics of AI 2025 (GFEAI 2025) โดยมี นางสาวแพทองธาร ชินวัตร นายกรัฐมนตรี เป็นประธานและกล่าวปาฐกถาพิเศษ ภายใต้หัวข้อ “AI Ethical Governance in Action” เพื่อยกระดับบทบาทไทยในเวทีโลกด้านปัญญาประดิษฐ์ และส่งเสริมจริยธรรมปัญญาประดิษฐ์ พร้อมด้วย นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม นายชูศักดิ์ ศิรินิล รัฐมนตรีประจำสำนักนายกรัฐมนตรี นางสาวจิราพร สินธุไพร รัฐมนตรีประจำสำนักนายกรัฐมนตรี นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย รักษา​ราชการ​แทนรัฐมนตรี​ว่าการ​กระทรวง​มหาดไทย​ นางโอเดรย์ อาซูเลย์ (H.E. Ms. Audrey Azoulay) ผู้อำนวยการใหญ่องค์การการศึกษา วิทยาศาสตร์และวัฒนธรรมแห่งสหประชาชาติ (ยูเนสโก) และนางลิเดีย อาร์เธอร์ บริโต ผู้ช่วยผู้อำนวยการใหญ่แห่งยูเนสโก รวมทั้งผู้แทนรัฐมนตรี ผู้บริหารระดับสูงจากประเทศสมาชิกยูเนสโก นักวิชาการ ผู้เชี่ยวชาญ นักธุรกิจชั้นนำ ภาควิชาการ ภาคประชาสังคม และองค์การระหว่างประเทศที่มีบทบาทสำคัญในการกำหนดอนาคตของเทคโนโลยีและนโยบายปัญญาประดิษฐ์ ตลอดจนผู้ที่เกี่ยวข้อง เข้าร่วม ณ ห้องคอนเวนชัน เซ็นเตอร์ ชั้น 22 โรงแรมเซ็นทาราแกรนด์ บางกอก คอนเวนชัน เซ็นเตอร์ แอท เซ็นทรัลเวิลด์ กรุงเทพมหานคร
สำหรับการประชุม GFEAI 2025 เป็นการประชุมวิชาการนานาชาติ เพื่อส่งเสริมการประยุกต์ใช้ปัญญาประดิษฐ์อย่างมีความรับผิดชอบและไม่ละเมิดสิทธิมนุษยชน ตามแนวทางข้อเสนอแนะว่าด้วยจริยธรรมสำหรับปัญญาประดิษฐ์ของยูเนสโก โดยการประชุมในครั้งนี้ ไทยได้รับเกียรติให้เป็นเจ้าภาพจัดขึ้นเป็นครั้งแรก ระหว่างวันที่ 24 - 27 มิถุนายน 2568 ณ กรุงเทพมหานคร โดยมีกระทรวงดิจิทัลเพื่อเศรษฐกิจและสังคมเป็นหน่วยงานหลัก ร่วมกับ กระทรวงศึกษาธิการ กระทรวงการอุดมศึกษา วิทยาศาสตร์ วิจัยและนวัตกรรม และองค์การยูเนสโก ร่วมกันเป็นเจ้าภาพจัดการประชุม

ที่มา : https://www.thaigov.go.th/news/contents/details/97816