รัฐบาลไทย-ข่าวทำเนียบรัฐบาล-“วราวุธ” ชู นโยบายฝ่าวิกฤตประชากร หนุน UNFPA-เครือข่าย สร้างครอบครัวมั่นคง-ประชากรคุณภาพ

วันพุธที่ 2 กรกฎาคม 2568
“วราวุธ” ชู นโยบายฝ่าวิกฤตประชากร หนุน UNFPA-เครือข่าย สร้างครอบครัวมั่นคง-ประชากรคุณภาพ
“วราวุธ” ชู นโยบายฝ่าวิกฤตประชากร หนุน UNFPA-เครือข่าย สร้างครอบครัวมั่นคง-ประชากรคุณภาพ
วันที่ 2 กรกฎาคม 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดงาน UNFPA State of World Population (SWOP) report launch towards the World Population Day 2025 celebration Advancing Rights and choices for Everyone - Shaping a Sustainable Future เพื่อสิทธิและทางเลือกของประชากรทุกคน สร้างอนาคตที่ยั่งยืนร่วมกัน พร้อมปาฐกถาพิเศษ หัวข้อ "นโยบายแบบบูรณาการเพื่อรับมือกับความท้าทายด้านภาวะการเจริญพันธุ์ สู่การพัฒนาประชากรอย่างยั่งยืนและครอบคลุม" โดยมีคุณสิริลักษณ์ เชียงว่อง หัวหน้าสำนักงานกองทุนประชากรแห่งสหประชาชาติ (UNFPA) ประจำประเทศไทย กล่าวต้อนรับ พร้อมด้วยนายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) คณะผู้บริหารกระทรวง พม. และผู้แทนหน่วยงานที่เกี่ยวข้อง เข้าร่วมงาน ณ ห้องอินฟินิตี้ ชั้น G โรงแรมพูลแมน คิง เพาเวอร์ กรุงเทพฯ
นายวราวุธ กล่าวว่า เรื่องประชากรกลายเป็นเรื่องที่สำคัญที่เร่งด่วนในระดับโลก เนื่องจากรายงานสถานการณ์ประชากรโลกของสหประชาชาติประจำปี 2025 หรือ UN State of World Population 2025 สะท้อนให้เห็นถึงการลดลงของอัตราการเจริญพันธุ์ในหลายประเทศทั่วโลก เป็นสัญญาณอันตรายที่จะนำไปสู่สภาวะ “Population Collapse” หรือการล่มสลายของโครงสร้างประชากร และการเจริญพันธุ์ ซึ่งสภาพแวดล้อมเป็นปัจจัยหลักที่ทำให้คนอยากหรือไม่อยากมีบุตร ท่ามกลางความท้าทายต่างๆ อาทิ เศรษฐกิจ ความขัดแย้ง โลกร้อน มลพิษ เทคโนโลยี และอื่นๆ ในขณะที่สถานการณ์ในประเทศไทยนั้น กำลังเผชิญ “วิกฤตประชากร”สังคมสูงวัย อัตราการเกิดต่ำ เด็กมีคุณภาพและผลิตภาพจำกัด และกำลังก้าวเข้าสู่ “สังคมสูงอายุระดับสุดยอด” ภายในอีกไม่ถึง 10 ปี ซึ่งหมายความว่าสังคมไทยจะมีคนที่อายุมากกว่า 60 ปี ถึง 1 ใน 3 ของคนไทยทั้งหมด ซึ่งปัญหาจะทวีความรุนแรงยิ่งขึ้น หากไม่เร่งแก้ไข โดยจะส่งผลกระทบต่อการพัฒนาเศรษฐกิจ สังคม และวิถีชีวิตของทุกคน โดยเฉพาะ “เดอะแบก” และภายในปี 2583 คนวัยทำงาน 100 คน จะต้องเลี้ยงดูผู้พึ่งพิงเกือบ 90 คน
นายวราวุธ กล่าวว่า กระทรวง พม. ได้เตรียมการรับมือจากสถานการณ์ดังกล่าว ด้วยการร่วมมือกับภาคส่วนต่างๆ พัฒนาและขับเคลื่อน “นโยบาย 5 x 5 ฝ่าวิกฤตประชากร” ซึ่งเป็นหนึ่งในนโยบายที่พัฒนาประชากรทุกช่วงวัย ได้แก่ 1. เสริมพลังวัยทำงาน 2. เพิ่มคุณภาพและผลิตภาพเด็ก 3. สร้างพลังผู้สูงอายุ 4. เพิ่มโอกาสและคุณค่าคนพิการ และ 5. การสร้างระบบนิเวศที่เหมาะสมสำหรับการสร้างครอบครัว ซึ่งตนเชื่อว่า หากทุกภาคส่วนร่วมขับเคลื่อนอย่างจริงจัง การลดลงของอัตราการเจริญพันธุ์คงจะมีแนวโน้มที่ดีขึ้นได้
อย่างไรก็ตาม กระทรวง พม. ยังคงมุ่งเน้นการขับเคลื่อนนโยบายด้านครอบครัวไปสู่การปฏิบัติ เพื่อดูแลประชาชนคนไทยในทุกช่วงวัย โดยเฉพาะกลุ่มคนเปราะบาง ผ่านกลไกความร่วมมือในทุกระดับ ทั้งภาครัฐ เอกชน และประชาสังคม รวมถึงองค์กรระหว่างประเทศ ต้องขอขอบคุณ กองทุนประชากรแห่งสหประชาชาติ (UNFPA) และทุกภาคส่วนที่ร่วมเป็นส่วนหนึ่งในการฝ่าวิกฤตประชากรไปด้วยกัน ซึ่งหวังว่าผลจากการจัดงานนี้จะกระตุ้นให้สังคมตระหนักถึงความสำคัญของปัญหาประชากรมากยิ่งขึ้นและร่วมกันเป็นพลังในการสร้างสภาพแวดล้อมและสังคมที่ดี เพื่อให้ทุกคนมีสิทธิและทางเลือกในการสร้างครอบครัวที่มั่นคง นำไปสู่ประชากรที่มีคุณภาพ
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #วันประชากรโลก2025

ที่มา : https://www.thaigov.go.th/news/contents/details/98113