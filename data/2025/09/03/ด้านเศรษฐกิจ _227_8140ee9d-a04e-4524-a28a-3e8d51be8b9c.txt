รัฐบาลไทย-ข่าวทำเนียบรัฐบาล-​“หัวหน้าผู้ตรวจฯ“ ลุยขอนแก่น! ตรวจราชการ – ดันอินทผาลัมแปรรูป สร้างรายได้ชุมชน

วันอาทิตย์ที่ 20 กรกฎาคม 2568
20/07/2568
พิมพ์
​“หัวหน้าผู้ตรวจฯ“ ลุยขอนแก่น! ตรวจราชการ – ดันอินทผาลัมแปรรูป สร้างรายได้ชุมชน
​“หัวหน้าผู้ตรวจฯ“ ลุยขอนแก่น! ตรวจราชการ – ดันอินทผาลัมแปรรูป สร้างรายได้ชุมชน
เมื่อวันที่ 9 กรกฎาคม 2568 นายเดชา จาตุธนานันท์ หัวหน้าผู้ตรวจราชการกระทรวงอุตสาหกรรม ลงพื้นที่ตรวจราชการตามแผนงานประจำปีงบประมาณ พ.ศ. 2568 รอบที่ 2 ณ จังหวัดขอนแก่น โดยมีนายธงชัย เมืองสนธิ์ อุตสาหกรรมจังหวัดขอนแก่น ให้การต้อนรับและรายงานผลการดำเนินงานของสำนักงานฯ
หัวหน้าผู้ตรวจฯ เน้นย้ำให้อุตสาหกรรมจังหวัดดำเนินงานกำกับดูแลกิจการโรงงานในพื้นที่อย่างเคร่งครัด ควบคู่กับการส่งเสริมและพัฒนาอุตสาหกรรมให้สอดคล้องกับแนวทาง MIND ซึ่งมุ่งเน้น “อุตสาหกรรมดี อยู่คู่กับชุมชนอย่างยั่งยืน” พร้อมกันนี้ ได้มอบนโยบายให้สำนักงานอุตสาหกรรมจังหวัดเร่งสำรวจและรวบรวมปัญหา อุปสรรค และข้อเสนอแนะจากผู้ประกอบการในพื้นที่ เพื่อจัดทำแนวทางสนับสนุนการดำเนินธุรกิจอย่างเหมาะสม
ในช่วงบ่าย นายเดชา ลงพื้นที่เยี่ยมชม กลุ่มวิสาหกิจเกษตรกรแปรรูปผลผลิตทางการเกษตรบ้านหนองหลุบและบ้านแดงใหญ่ ตำบลแดงใหญ่ อำเภอเมือง จังหวัดขอนแก่น ซึ่งเป็นตัวอย่างของกลุ่มเกษตรกรที่มีการเชื่อมโยงตลาดให้สมาชิกกลุ่ม และมุ่งส่งเสริม เกษตรมูลค่าสูง โดยเฉพาะ “อินทผาลัม” ซึ่งเป็นพืชเศรษฐกิจสำคัญในพื้นที่ นอกจากนี้ยังมีการปลูกพืชอื่น ๆ เช่น เมล่อน แตงโม มะขามเทศ และมีการแปรรูปผลผลิตเป็น สุราแช่ผลไม้จากอินทผาลัม ภายในโรงผลิตสุราแช่ขนาดเล็กที่จัดตั้งโดยชุมชน ถือเป็นต้นแบบของการต่อยอดผลิตผลทางการเกษตรให้เกิดมูลค่าเพิ่ม และสร้างรายได้อย่างยั่งยืน

ที่มา : https://www.thaigov.go.th/news/contents/details/98584