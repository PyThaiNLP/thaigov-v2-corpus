รัฐบาลไทย-ข่าวทำเนียบรัฐบาล-“ไทยคู่ฟ้า” รายงานชายแดนไทย – กัมพูชา สงบ ทั้งสองฝ่ายยังคงวางกำลังตามแนวที่มั่น ขณะที่ประชาชนจากศูนย์อพยพ 4 จังหวัด เดินทางกลับภูมิลำเนาเรียบร้อยแล้ว

วันอังคารที่ 12 สิงหาคม 2568
12/08/2568
พิมพ์
“ไทยคู่ฟ้า” รายงานชายแดนไทย – กัมพูชา สงบ ทั้งสองฝ่ายยังคงวางกำลังตามแนวที่มั่น ขณะที่ประชาชนจากศูนย์อพยพ 4 จังหวัด เดินทางกลับภูมิลำเนาเรียบร้อยแล้ว
ด้านกองทัพขอความร่วมมือ หากพบวัตถุต้องสงสัย หลีกเลี่ยงเข้าพื้นที่ พร้อมแจ้งเจ้าหน้าที่ทันที
วันนี้ (12 สิงหาคม 2568) เวลา 07.00 น. นายจิรายุ ห่วงทรัพย์ โฆษกประจำสำนักนายกรัฐมนตรี และคณะกรรมการศูนย์เฉพาะกิจบริหารสถานการณ์ชายแดนไทย – กัมพูชา (ศบ.ทก.) เปิดเผยว่า ตั้งแต่ช่วงค่ำของวันจันทร์ที่ 11 สิงหาคม 2568 จนถึงเช้าวันนี้ (วันอังคารที่ 12 สิงหาคม 2568) เหตุการณ์บริเวณพื้นที่ชายแดนไทย – กัมพูชา 7 จังหวัด ไม่มีเหตุปะทะหรือความรุนแรงเกิดขึ้น
ทั้งนี้ กองกำลังของทั้ง 2 ฝ่าย ยังคงวางกำลังตามแนวที่มั่นของตน โดยฝ่ายไทยยึดมั่นปฏิบัติตามข้อตกลงของการประชุม GBC ที่ผ่านมาอย่างเคร่งครัด และมุ่งมั่นรักษาความสงบเป็นสำคัญ
ขณะเดียวกัน ประชาชนที่เคยอาศัยอยู่ในศูนย์อพยพทั้ง 4 จังหวัด ได้เดินทางกลับภูมิลำเนาเรียบร้อยแล้ว อย่างไรก็ตาม หากประชาชนพบพื้นที่ที่ยังไม่ปลอดภัยหรือพบวัตถุต้องสงสัย ขอให้แจ้งเจ้าหน้าที่ฝ่ายปกครองหรือเจ้าหน้าที่ตำรวจ หมายเลข 191 เพื่อประสานหน่วยเก็บกู้วัตถุระเบิดเข้าดำเนินการ
“ทุกหน่วยงานที่เกี่ยวข้องของรัฐบาลยังคงปฏิบัติหน้าที่อย่างแข็งขัน เพื่อรักษาความสงบและอธิปไตยของไทย พร้อมดูแลและเยียวยาประชาชนที่ได้รับผลกระทบ ตลอดจนเร่งฟื้นฟูพื้นที่ทั้งในด้านเศรษฐกิจและสังคม เพื่อให้กลับมาเดินหน้าต่อได้เหมือนเดิม“ นายจิรายุ กล่าว

ที่มา : https://www.thaigov.go.th/news/contents/details/99603