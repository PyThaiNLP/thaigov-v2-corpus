รัฐบาลไทย-ข่าวทำเนียบรัฐบาล-ผู้ตรวจราชการกระทรวงมหาดไทย ให้การต้อนรับผู้ตรวจราชการกระทรวงศึกษาธิการ ในโอกาสเข้าศึกษาดูงานระบบการตรวจราชการและการติดตามประเมินผลของกระทรวงมหาดไทย

วันพุธที่ 3 กันยายน 2568
03/09/2568
พิมพ์
ผู้ตรวจราชการกระทรวงมหาดไทย ให้การต้อนรับผู้ตรวจราชการกระทรวงศึกษาธิการ ในโอกาสเข้าศึกษาดูงานระบบการตรวจราชการและการติดตามประเมินผลของกระทรวงมหาดไทย
ผู้ตรวจราชการกระทรวงมหาดไทย ให้การต้อนรับผู้ตรวจราชการกระทรวงศึกษาธิการ ในโอกาสเข้าศึกษาดูงานระบบการตรวจราชการและการติดตามประเมินผลของกระทรวงมหาดไทย
เมื่อวันที่ 2 ก.ย. 68 เวลา 13.00 น. นายณัฐวัสส์ วิริยานภาภรณ์ หัวหน้าผู้ตรวจราชการกระทรวงมหาดไทย พร้อมด้วย นายนฤชา โฆษาศิวิไลซ์ รองหัวหน้าผู้ตรวจราชการกระทรวงมหาดไทย ร่วมให้การต้อนรับ นายสุรศักดิ์ อินศรีไกร หัวหน้าผู้ตรวจราชการกระทรวงศึกษาธิการ พร้อมด้วยนายชาตรี ม่วงสว่าง ผู้ตรวจราชการกระทรวงศึกษาธิการ นายสมใจ วิเศษทักษิณ ผู้ตรวจราชการกระทรวงศึกษาธิการ ว่าที่ร้อยตรี เจษฎาภรณ์ พรหนองแสน ผู้ตรวจราชการกระทรวงศึกษาธิการ นายพิเชฐร์ วันทอง ผู้ตรวจราชการกระทรวงศึกษาธิการ นายชูสิน วรเดช ผู้ตรวจราชการกระทรวงศึกษาธิการ และบุคลากรในสังกัดกระทรวงศึกษาธิการ รวม 90 คน ในโอกาสเข้าศึกษาดูงานกระทรวงมหาดไทยพร้อมรับฟังการบรรยายให้ความรู้เกี่ยวกับระบบการตรวจราชการและติดตามประเมินผลของกระทรวงมหาดไทย โดยมีหัวหน้าหน่วยงานในสังกัดสำนักงานปลัดกระทรวงมหาดไทย และเจ้าหน้าที่ที่เกี่ยวข้อง ร่วมด้วย
หัวหน้าผู้ตรวจราชการกระทรวงมหาดไทย กล่าวว่า กระทรวงมหาดไทย ได้รับการโปรดเกล้าสถาปนาขึ้น เมื่อวันที่ 1 เมษายน 2435 โดยพระบาทสมเด็จพระจุลจอมเกล้าเจ้าอยู่หัว ซึ่งทรงมอบหมายให้สมเด็จพระเจ้าบรมวงศ์เธอ กรมพระยาดำรงราชานุภาพ เป็นองค์ปฐมเสนาบดีกระทรวงมหาดไทย มีภารกิจอำนาจหน้าที่ในการ "บำบัดทุกข์ บำรุงสุข" ให้กับประชาชนครอบคลุมตั้งแต่เรื่องการรักษาความสงบเรียบร้อย ความมั่นคงภายใน การอำนวยความเป็นธรรมของสังคม การส่งเสริมและพัฒนาการเมืองการปกครอง การบริหารราชการส่วนภูมิภาค การปกครองท้องที่ การพัฒนาชุมชน กิจการสาธารณภัยและการพัฒนาเมือง รวมทั้งการทะเบียนราษฎร ซึ่งพระองค์ท่านได้กล่าวไว้ตอนหนึ่งว่า การเป็นผู้นำนั้น ต้องให้รองเท้าขาดก่อนกางเกง คือ ต้องออกตรวจจนรองเท้าขาด ไม่ใช่นั่งเก้าอี้ จนกางเกงขาด หลักโบราณก็มีอยู่ว่า "จงคิด จงสั่ง จงตรวจ" จากดำรัสข้างต้นขององค์ปฐมเสนาบดีกระทรวงมหาดไทย ได้นำมาเป็นแนวทางในการปฏิบัติราชการโดยเฉพาะแนวคิดเกี่ยวกับการตรวจราชการที่จะต้องออกไปตรวจตราพื้นที่ เพื่อให้เห็นสภาพข้อเท็จจริง ของความเป็นอยู่ของราษฎร และแก้ไขปัญหาได้ตรงจุด
"กระทรวงมหาดไทย ได้ให้ความสำคัญ ในการให้มีการตรวจติดตามผลการปฏิบัติงานอย่างต่อเนื่อง เพื่อประสิทธิภาพของงาน และก่อให้เกิดคุณประโยชน์ต่อประชาชนอย่างแท้จริง นอกจากนี้ ผู้ตรวจราชการของกระทรวงมหาดไทยทุกระดับ โดยภารกิจหน้าที่ นอกจากการตรวจ ติดตาม กำกับ ดูแล เร่งรัดการปฏิบัติงานของหน่วยงานแล้ว ยังมีหน้าที่ในการประสานงาน ระหว่างราชการ
ส่วนกลางกับส่วนภูมิภาค และกับประชาชนในพื้นที่ เพื่อให้สามารถเข้าใจในบาทและภารกิจหน้าที่ของตน ได้รับรู้แนวนโยบาย รวมทั้งการแก้ไขปัญหาที่เกิดขึ้นได้ตรงตามเป้าหมาย" รองหัวหน้าผู้ตรวจราชการกระทรวงมหาดไทย กล่าว
การเข้าศึกษาดูงานของผู้ตรวจราชการกระทรวงศึกษาธิการ และคณะ ในวันนี้ ได้มีการบรรยายพิเศษพร้อมให้ความรู้เกี่ยวกับประวัติและอำนาจหน้าที่ของกระทรวงมหาดไทย ระบบการตรวจราชการและติดตามประเมินผลของกระทรวงมหาดไทย การกำหนดประเด็น/ตัวชี้วัด การติดตามประเมินผล และการรายงาน ระบบอิเล็กทรอนิกส์ในการรายงานผลที่มีประสิทธิภาพ และระบบการป้องกันทางไซเบอร์ ตลอดจนถึงแนวทางการตรวจราชการที่เกี่ยวข้องและสอดคล้องในการตรวจราชการแบบบูรณาการ โดยมี "ศูนย์ดำรงธรรม" เป็นศูนย์บริการประชาชนในการติดต่อสอบถามข้อมูลและรับเรื่องร้องเรียนร้องทุกข์ทุกด้าน โดยมีหน่วยปฏิบัติการเคลื่อนที่เร็วลงพื้นที่ไปติดตาม ข้อร้องเรียนที่ประชาชนแจ้งผ่านศูนย์ดำรงธรรมโดยทันที
ทั้งนี้ กระทรวงมหาดไทยในฐานะกระทรวงหลักด้านการบริหารราชการแผ่นดินในส่วนภูมิภาค ได้มีการวางระบบการตรวจราชการทั้งในมิติฟังก์ชัน พื้นที่ และงานตามนโยบายอย่างครอบคลุมทุกประเด็น ทั้งประเด็นการติดตามและประเมินผลตามนโยบายของกระทรวงมหาดไทย และนโยบายของทุกกระทรวงตามนโยบายของรัฐบาล โดยมีผู้ตรวจราชการกระทรวงมหาดไทย ผู้ตรวจราชการกรม ตลอดจนหัวหน้าหน่วยงานในสังกัดสำนักงานปลัดกระทรวงมหาดไทยและส่วนราชการระดับกรมในสังกัดกระทรวงมหาดไทย เป็นหน่วยสนับสนุนการตรวจราชการเพื่อให้มีข้อมูลการตรวจติดตามและประเมินผล รวมถึงการนิเทศเพื่อพัฒนางานอย่างเป็นระบบ ต่อเนื่อง และเป็นรูปธรรม

ที่มา : https://www.thaigov.go.th/news/contents/details/100359