รัฐบาลไทย-ข่าวทำเนียบรัฐบาล-“รมช.ลิณธิภรณ์” ตั้งเป้ายกระดับคุณภาพ สกร.

วันศุกร์ที่ 25 กรกฎาคม 2568
“รมช.ลิณธิภรณ์” ตั้งเป้ายกระดับคุณภาพ สกร.
“รมช.ลิณธิภรณ์” ตั้งเป้ายกระดับคุณภาพ สกร. เตรียมพลิกโฉมห้องสมุดให้ทันสมัย นำอีบุ๊กมาใช้สร้างการอ่านแก่คนทุกช่วงวัย
วันนี้ (25 กรกฎาคม 2568) ดร.ลิณธิภรณ์ วริณวัชรโรจน์ รัฐมนตรีช่วยว่าการกระทรวงศึกษาธิการ เปิดเผยภายหลังเป็นประธานการประชุมรับมอบนโยบายการขับเคลื่อนงานของกรมส่งเสริมการเรียนรู้ (สกร.) ประจำปี 2568 ณ ห้องประชุมบรรจง ชูสกุลชาติ ชั้น 6 กรมส่งเสริมการเรียนรู้ ว่า จากการรับฟังรายงานสรุปของ สกร. ถือว่าดำเนินการได้ดี แต่เชื่อว่า สกร.ทำให้ดีขึ้นได้อีก ทั้งในส่วนของคุณภาพผู้เรียน การส่งเสริมอาชีพ และการพัฒนาห้องสมุดให้มีชีวิตมากขึ้น
รมช.ลิณธิภรณ์ กล่าวตอนหนึ่งว่า กรมส่งเสริมการเรียนรู้ หรือ สกร. มีภารกิจส่งเสริมและสนับสนุนการเรียนรู้หลากหลาย ทั้งการเรียนรู้ตลอดชีวิต การเรียนรู้เพื่อพัฒนาตนเอง และการเรียนรู้เพื่อคุณวุฒิตามระดับ จึงจะใช้กลไกของ สกร. ในการยกระดับชีวิตของประชาชนให้ดีขึ้น โดยมีเป้าหมายสร้างคุณภาพจัดการศึกษาให้กับผู้เรียน สร้างรายได้ให้กับประชาชนผ่านหลักสูตรอาชีพของศูนย์การเรียนรู้ระดับอำเภอ พร้อมมีแนวคิดเกี่ยวกับจัดทำแอปพลิเคชันอบรมอาชีพออนไลน์ เช่น การแกะสลัก ทำขนม จักรสาน เป็นต้น
“เชื่อว่าเด็ก สกร.ของเราที่มีดีมีอยู่อีกมาก เพียงแต่เราต้องค้นหาให้เจอ และนำมาเจียระไนให้เปล่งประกาย ดังเช่นที่อธิบดี สกร. ได้รายงานว่าพบเพชรแท้ในการเรียน สกร. คือจากสาวโรงงานไปสู่ผู้พิพากษา จึงได้มอบ สกร.ค้นหาเพชรเหล่านี้ให้เจอ เพื่อเชิดชูเป็นต้นแบบที่ดีของ สกร. ต่อไป และนอกจากจะยกระดับคุณภาพการเรียนรู้ตลอดชีวิต สร้างรายได้แก่ประชาชนแล้ว ต้องการจะผลักดันให้ผู้เรียน สกร.ได้มีโอกาสเรียนต่อในต่างประเทศ เช่นเดียวกับผู้เรียนของสำนักงานคณะกรรมการการศึกษาขั้นพื้นฐาน (สพฐ.) ด้วย ในส่วนของพื้นที่การเรียนรู้ เช่น ห้องสมุด สกร.ที่กระจายอยู่ทั่วประเทศ ต้องการจะปรับปรุงให้เป็นห้องสมุดมีชีวิตมากขึ้น มีความทันสมัย นำระบบ e-Book ทั้งในรูปแบบออฟไลน์และออนไลน์ เข้ามาใช้ พร้อม ๆ กับจัดหาหนังสือดีที่มีประโยชน์ มีคุณค่า หนังสือที่มียอดขายสูงสุดในช่วงเวลาหนึ่ง (Best Seller) รองรับผู้อ่านทุกกลุ่มวัย และเปิดพื้นที่เป็นศูนย์กลางการฝึกพัฒนาอบรมหลักสูตรต่าง ๆ ให้กับประชาชน
ในส่วนของผู้เรียน สกร. ขอฝากให้ครูช่วยดูแลเรื่องสุขภาพจิตของผู้เรียนด้วย เพราะมีส่วนสำคัญต่อการเรียนรู้อย่างมีคุณภาพมากขึ้น ส่วนในเรื่องสวัสดิการของครู เมื่อ รมช.ศธ.เข้ามาดูแลตรงนี้ ก็จะทำอย่างเต็มที่ และพร้อมที่จะเปิดรับฟังความคิดเห็น เพื่อยกระดับคุณภาพการเรียนรู้ตลอดชีวิตให้ก้าวไปข้างหน้า ให้ สกร.เป็นหน่วยงานที่ช่วยเพิ่มความหวังให้แก่ประชาชนอย่างมีเกียรติ มีศักดิ์ศรีต่อไป” รมช.ศธ.กล่าว
รมช.ศธ. กล่าวด้วยว่า การจัดสอบเทียบวัดระดับความรู้ ให้ สกร.ดำเนินการตามนโยบายเดิมของอดีต รมว.ศธ.ต่อไปได้ ซึ่งได้มีการจัดสอบไปแล้ว 2 รอบ ส่วนการจัดสอบของสถาบันทดสอบทางการศึกษาแห่งชาติ (สทศ.) นั้น ได้มอบนโยบายว่า สทศ. ควรปรับการจัดทดสอบต่าง ๆ ให้สอดรับกับแนวทางการประเมินนักเรียนระดับนานาชาติ (PISA) พร้อม ๆ กับสอดรับกับหลักสูตรการศึกษาขั้นพื้นฐานของ สพฐ. ที่ปรับเป็นหลักสูตรฐานสมรรถนะ ดังนั้น สทศ. จะต้องปรับกระบวนการทดสอบที่ไม่เน้นรูปแบบท่องจำเช่นเดิม อย่างไรก็ตาม เชื่อว่าจะทำให้การสอบ PISA ในเดือนสิงหาคมนี้ มีแนวโน้มผลคะแนนขยับไปในทิศทางที่ดีขึ้นอย่างแน่นอน
จากนั้น รมช.ศธ. เดินทางต่อไปยังศูนย์การเรียนรู้ระดับแขวงสวนจิตรลดา (วัดสุคันธาราม) เพื่อร่วมกิจกรรมเฉลิมพระเกียรติพระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 28 กรกฎาคม 2568
กลุ่มประชาสัมพันธ์ สร.ศธ.: รายงาน

ที่มา : https://www.thaigov.go.th/news/contents/details/98849