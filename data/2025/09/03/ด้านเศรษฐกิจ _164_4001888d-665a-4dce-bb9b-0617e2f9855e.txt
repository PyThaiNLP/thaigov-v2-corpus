รัฐบาลไทย-ข่าวทำเนียบรัฐบาล-“ฉก.พญานาคราช” จับอะโวคาโดเถื่อนกว่า 6 ตัน มูลค่าเกือบ 5 แสนบาท

วันจันทร์ที่ 14 กรกฎาคม 2568
“ฉก.พญานาคราช” จับอะโวคาโดเถื่อนกว่า 6 ตัน มูลค่าเกือบ 5 แสนบาท
“ฉก.พญานาคราช” จับอะโวคาโดเถื่อนกว่า 6 ตัน มูลค่าเกือบ 5 แสนบาท
พันเอก รวิรักษ์ สัตตบุศย์ คณะที่ปรึกษารัฐมนตรีว่าการกระทรวงเกษตรและสหกรณ์ ในฐานะผู้บังคับหน่วยเฉพาะกิจพญานาคราช (ฉก.พญานาคราช) เปิดเผยว่า ฉก.พญานาคราช โดยด่านตรวจพืชมุกดาหาร ร่วมกับกองร้อยทหารพรานที่ 2105 หน่วยเรือรักษาความสงบเรียบร้อยตามลำแม่น้ำโขง บูรณาการปราบปรามการลักลอบนำเข้า-ส่งออกสินค้าเกษตรผิดกฎหมายในพื้นที่จังหวัดมุกดาหาร โดยได้จับกุมอะโวคาโดเถื่อนในพื้นที่จังหวัดมุกดาหาร 2 จุด รวม 243 ลัง น้ำหนัก 6,100 กิโลกรัม มูลค่ารวมทั้งสิ้นประมาณ 488,000 บาท
เมื่อวันที่ 10 กรกฎาคม 2568 เวลา 05.00 น. นายมงคล ไพรเขียว หัวหน้าด่านตรวจพืชมุกดาหาร นำทีมเข้าตรวจสอบโกดังสินค้า บริษัท กิตติธัช เคที จำกัด เลขที่ 92 หมู่ 1 ตำบลบางทรายใหญ่ อำเภอเมืองมุกดาหาร จังหวัดมุกดาหาร ภายหลังได้รับข้อมูลว่ามีเรือต้องสงสัยจากฝั่ง สปป.ลาว มุ่งหน้ามายังฝั่งไทย เมื่อเรือเทียบท่าฝั่งไทย
พบว่ามีชาย 20-30 กำลังขนย้ายลังสิ่งของขึ้นมาเก็บไว้ที่โกดังสินค้าดังกล่าว ซึ่งเจ้าหน้าที่ได้ขอเข้าตรวจสอบแต่กลุ่มชายดังกล่าววิ่งหนีเข้าไปภายในโกดัง พร้อมเรือที่บรรทุกสิ่งของมาได้หันหัวเรือออกจากฝั่งมุ่งหน้าไปยังฝั่ง สปป.ลาว จากนั้น ได้มีชาย จำนวน 1 คน เดินมาแจ้งกับเจ้าหน้าที่ว่าให้นำหนังสือขอหมายค้นจากศาลมาก่อน ถึงจะสามารถทำการตรวจค้นได้ จนกระทั่งเวลา 17.00 เจ้าหน้าที่ได้นำหมายค้นมาแสดงต่อบุคคลที่ดูแลโกดังสินค้าดังกล่าว จนถึงเวลา 19.00 น. ไม่มีบุคคลใดมาแสดงตัวและไม่สามารถติดต่อบุคคลใดได้แต่อย่างใด เจ้าหน้าที่จึงเดินทางกลับมาอีกครั้งพร้อมหมายค้นในวันที่ 11 กรกฎาคม 2568 เวลา 10.30 น. พร้อมทั้งได้ประสานหน่วยงานในพื้นที่และผู้นำชุมชนร่วมตรวจค้นสิ่งของภายโกดังสินค้า เมื่อเปิดภายในโกดังสินค้าพบว่าเป็นอโวคาโดสดบรรจุอยู่ภายในลังผลไม้สีดำจำนวน 73 ลัง น้ำหนัก 1,850 กิโลกรัม มูลค่าประมาณ 148,000 บาท วางอยู่ภายในโกดังสินค้าและไม่มีบุคคลใดมาแสดงตัวเป็นเจ้าของชุดปฏิบัติการร่วมฯ จึงได้นำของกลางทั้งหมดมายังฐานปฏิบัติการ ร้อย.ฉก.ทพ.2105 บ.บุ่งอุทัย ม.10 ตำบลนาสีนวน อำเภอเมืองมุกดาหาร จังหวัดมุกดาหาร ทั้งนี้ การกระทำดังกล่าวมีความผิดตามมาตรา 8 และ 10 ตาม พ.ร.บ. กักพืช พ.ศ. 2507 และที่แก้ไขเพิ่มเติมฯ และมาตรา 242 พ.ร.บ. ศุลกากร 2560 จึงได้ทำการยึดอายัดเพื่อตรวจสอบและทำการร้องทุกข์กล่าวโทษ ลงบันทึกประจำวันที่สถานีตำรวจภูธรเมืองมุกดาหารดำเนินการในส่วนที่เกี่ยวข้องต่อไป
นอกจากนี้ เมื่อวันที่ 11 กรกฎาคม 2568 เวลา 02.00 น. นายมงคล ไพรเขียว หัวหน้าด่านตรวจพืชมุกดาหาร ได้รับแจ้งจาก น.ท.รุ่งเรือง มาสุทธิ หน.สนเรือมุกดาหาร โดยชุดลาดตระเวนทางเรือได้ตรวจพบเรือเหล็กเครื่องยนต์ติดท้ายพร้อมคนขับ 1 คน พร้อมวัตถุต้องสงสัยจำนวนมากบรรจุภายในเรือดังกล่าว กำลังแล่นเรือจากฝั่ง สปป.ลาว เข้ามายังราชอาณาจักรไทย บริเวณพื้นที่ริมฝั่งแม่น้ำโขง ชุมชนศรีบุญเรือง ตำบลศรีบุญเรือง อำเภอเมืองมุกดาหาร จังหวัดมุกดาหาร จึงแสดงตัวเป็นเจ้าหน้าที่เพื่อขอตรวจสอบ แต่คนขับเรือดังกล่าวเมื่อทราบว่าเป็นเจ้าหน้าที่ได้ทิ้งของกลาง ทิ้งเรือ อาศัยความมืดกระโดดน้ำว่ายเข้าฝั่งและวิ่งหลบหนีไป จากนั้นเจ้าหน้าที่ได้ตรวจสอบวัตถุต้องสงสัยดังกล่าวพบว่าเป็นอาโวคาโดบรรจุลังพลาสติกภายในเรือ ประมาณ 170 ลัง น้ำหนัก 4,250 กิโลกรัม มูลค่าประมาณ 340,000 บาท
มีความผิดฐานร่วมกันนำเข้าหรือนำผ่านซึ่งสิ่งต้องห้ามหรือสิ่งกำกัดนั้น จะต้องนำเข้าหรือผ่านทางด่านตรวจพืชเพื่อให้เจ้าพนักงานเจ้าหน้าที่ตรวจ และต้องปฏิบัติตามหลักเกณฑ์ วิธีการ และเงื่อนไขที่อธิบดีกำหนดตามพระราชบัญญัติกักพืช พ.ศ.2507 มาตรา 10 ประกอบมาตรา 8 และ ร่วมกันลักลอบนำหรือส่งสินค้าเข้ามาในราชอาณาจักรโดยไม่ผ่านพิธีการทางศุลกากร ตามพระราชบัญญัติศุลกากร พ.ศ.2560มาตรารา 242 และเป็นของอันพึงต้องริบตามมาตรา 166 และ 167 ตามพระราชบัญญัติศุลกากร พ.ศ.2560 พร้อมกับทำบันทึกการตรวจยึดส่งด่านศุลกากรมุกดาหาร เพื่อเนินการตามกฎหมายต่อไป

ที่มา : https://www.thaigov.go.th/news/contents/details/98383