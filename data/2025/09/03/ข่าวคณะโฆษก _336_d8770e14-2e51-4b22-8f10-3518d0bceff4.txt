รัฐบาลไทย-ข่าวทำเนียบรัฐบาล-รัฐบาลหนุนเศรษฐกิจดิจิทัล บอร์ดดีอีเคาะเมืองอัจฉริยะ

วันพฤหัสบดีที่ 21 สิงหาคม 2568
21/08/2568
พิมพ์
รัฐบาลหนุนเศรษฐกิจดิจิทัล บอร์ดดีอีเคาะเมืองอัจฉริยะ
ตั้งกลไก AI ไทยขับเคลื่อนประเทศ
วันนี้ (21 ส.ค. 68) เวลา 08.30 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า คณะกรรมการดิจิทัลเพื่อเศรษฐกิจและสังคมแห่งชาติ (บอร์ดดีอี) ได้มีมติเห็นชอบนโยบายและยุทธศาสตร์ข้อมูลประเทศในช่วงสามปีข้างหน้า เพื่อเป็นกรอบสำคัญในการขับเคลื่อนประเทศไทยสู่เศรษฐกิจและสังคมดิจิทัลที่มั่นคงและยั่งยืน โดยมีนายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม นั่งเป็นประธานการประชุม
ยุทธศาสตร์ข้อมูลดังกล่าว ประกอบด้วย 4 ด้านหลัก ได้แก่ การพัฒนาโครงสร้างพื้นฐานข้อมูล การพัฒนาด้านธรรมาภิบาลข้อมูลและการยกระดับคุณภาพการให้บริการ การส่งเสริมการใช้และแลกเปลี่ยนข้อมูล และการพัฒนากำลังคนให้มีทักษะดิจิทัลด้านข้อมูลให้เพียงพอและสอดคล้องกับความต้องการของประเทศ
นอกจากนี้ ยังได้มีการจัดตั้งคณะกรรมการเฉพาะด้านปัญญาประดิษฐ์ (AI) แห่งชาติ เพื่อทำหน้าที่ขับเคลื่อนแผนปฏิบัติการด้าน AI โดยมุ่งเน้นการสร้างคนและเทคโนโลยี การสร้างการเติบโตทางเศรษฐกิจ และการสร้างผลกระทบเชิงบวกต่อสังคมและสิ่งแวดล้อม เพื่อให้การพัฒนา AI ของประเทศดำเนินไปอย่างต่อเนื่องและยั่งยืน
ที่ประชุมยังเห็นชอบการต่ออายุตราสัญลักษณ์เมืองอัจฉริยะให้กับ 16 เมืองทั่วประเทศ และมอบตราสัญลักษณ์พื้นที่อัจฉริยะใหม่แก่ “โครงการภูเก็ตทินิคอนวัลเลย์” เพื่อแสดงถึงความก้าวหน้าในการยกระดับคุณภาพชีวิตของประชาชนผ่านเทคโนโลยีดิจิทัล และพิจารณาแนวทางการบริหารจัดการโครงข่ายอินเทอร์เน็ตสาธารณะ เพื่อให้ประชาชนเข้าถึงบริการได้อย่างทั่วถึง โดยเห็นชอบในหลักการการบริหารจัดการโครงข่ายเน็ตประชารัฐและส่วนต่อขยายตามแนวคิดโครงข่ายแบบเปิด (Open Access Network) และมอบหมายให้สำนักงานคณะกรรมการดิจิทัลเพื่อเศรษฐกิจและสังคมแห่งชาติเป็นหน่วยงานหลักในการขับเคลื่อนต่อไป
“รัฐบาลมุ่งมั่นพัฒนาโครงสร้างพื้นฐานดิจิทัล เมืองอัจฉริยะ และเทคโนโลยีปัญญาประดิษฐ์ เพื่อสร้างโอกาสทางเศรษฐกิจ เพิ่มขีดความสามารถในการแข่งขันของประเทศ และยกระดับคุณภาพชีวิตของประชาชนทุกคนให้ก้าวสู่อนาคตดิจิทัลที่มั่นคงและยั่งยืนร่วมกัน” นางสาวศศิกานต์ กล่าว

ที่มา : https://www.thaigov.go.th/news/contents/details/99955