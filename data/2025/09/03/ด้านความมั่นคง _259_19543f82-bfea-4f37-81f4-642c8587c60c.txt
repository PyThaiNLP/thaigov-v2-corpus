รัฐบาลไทย-ข่าวทำเนียบรัฐบาล-“ภูมิธรรม” รับมอบเงินบริจาคสนับสนุนภารกิจและช่วยเหลือประชาชนชายแดนไทย-กัมพูชาจากสมาคมแต้จิ๋วแห่งประเทศไทย ชมรม-สมาคมจีน รวมกว่า 2.49 ล้านบาท

วันศุกร์ที่ 1 สิงหาคม 2568
01/08/2568
พิมพ์
“ภูมิธรรม” รับมอบเงินบริจาคสนับสนุนภารกิจและช่วยเหลือประชาชนชายแดนไทย-กัมพูชาจากสมาคมแต้จิ๋วแห่งประเทศไทย ชมรม-สมาคมจีน รวมกว่า 2.49 ล้านบาท
“ภูมิธรรม” รับมอบเงินบริจาคสนับสนุนภารกิจและช่วยเหลือประชาชนชายแดนไทย-กัมพูชาจากสมาคมแต้จิ๋วแห่งประเทศไทย ชมรม-สมาคมจีน รวมกว่า 2.49 ล้านบาท
เมื่อวันที่ 31 ก.ค. 68 นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย รักษาราชการแทนนายกรัฐมนตรี รับมอบเงินบริจาค จำนวน 2,490,000 บาท เพื่อใช้ในการเสริมสร้างขีดความสามารถของกำลังพลในการปฏิบัติภารกิจปกป้องประเทศชาติ และช่วยเหลือประชาชนผู้ได้รับผลกระทบจากสถานการณ์ชายแดนไทย – กัมพูชา จาก นายชิม ชินวิริยกุล นายกสมาคมแต้จิ๋วแห่งประเทศไทย พร้อมคณะกรรมการสมาคมแต้จิ๋วแห่งประเทศไทย ชมรม 9 สมาคมจีน และสมาคมจีนอำเภอต่าง ๆ โดยมี นายชนินทร์ รุ่งธนเกียรติ เลขานุการรัฐมนตรีว่าการกระทรวงมหาดไทย พร้อมด้วยคณะผู้บริหารกระทรวงมหาดไทย ร่วมรับมอบ
นายภูมิธรรม กล่าวว่า กระทรวงมหาดไทยในฐานะหน่วยงานที่ทำหน้าที่พิทักษ์พื้นที่ส่วนหลัง ได้จัดตั้งศูนย์เฉพาะกิจบริหารสถานการณ์ชายแดนไทย - กัมพูชา กระทรวงมหาดไทย (ศบ.ทก.มท.) เพื่อบริหารจัดการสถานการณ์และสนับสนุนการปฏิบัติงานของผู้ว่าราชการจังหวัดและนายอำเภอ เพื่อปกป้องและรักษาความปลอดภัยในชีวิตและทรัพย์สินของประชาชนในพื้นที่ 7 จังหวัดชายแดนไทย-กัมพูชา ตลอด 24 ชั่วโมง อีกทั้งได้ให้ทุกจังหวัดดูแลประชาชนโดยจัดศูนย์พักพิงซึ่งขณะนี้มีมากกว่า 780 แห่ง
“ขอขอบคุณสมาคมแต้จิ๋วแห่งประเทศไทย ชมรม 9 สมาคมจีน และสมาคมจีนอำเภอต่าง ๆ ที่แสดงความห่วงใยและน้ำใจต่อบรรดากำลังพลที่กำลังปฏิบัติหน้าที่และพี่น้องประชาชนคนไทย ด้วยการมอบเงินบริจาค จำนวน 2,490,000 บาท ผ่านทางกระทรวงมหาดไทย ซึ่งจะได้มอบให้รัฐบาลเพื่อใช้ตามวัตถุประสงค์และความมุ่งมาดปรารถนาของสมาคมฯ ต่อไป” นายภูมิธรรม กล่าว

ที่มา : https://www.thaigov.go.th/news/contents/details/99193