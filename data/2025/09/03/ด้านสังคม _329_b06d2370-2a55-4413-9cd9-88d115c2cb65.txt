รัฐบาลไทย-ข่าวทำเนียบรัฐบาล-ดีอี เตือนภัย “โจรออนไลน์” เปิดเพจปลอม ชักชวนลงทุนหุ้น “OR” ระวังสูญเงิน – ข้อมูลส่วนบุคคล

วันอาทิตย์ที่ 31 สิงหาคม 2568
ดีอี เตือนภัย “โจรออนไลน์” เปิดเพจปลอม ชักชวนลงทุนหุ้น “OR” ระวังสูญเงิน – ข้อมูลส่วนบุคคล
ดีอี เตือนภัย “โจรออนไลน์” เปิดเพจปลอม ชักชวนลงทุนหุ้น “OR” ระวังสูญเงิน – ข้อมูลส่วนบุคคล
กระทรวงดิจิทัลเพื่อเศรษฐกิจและสังคม (ดีอี) ตรวจพบข่าวปลอมรายสัปดาห์ที่เกี่ยวข้องกับอาชญากรรมออนไลน์ ซึ่งประชาชนให้ความสนใจสูงสุดอันดับที่ 1 เรื่อง “OR เปิดให้ลงทะเบียนร่วมลงทุนหุ้นสามัญ ผ่านเพจ AMZ - New Investor Online” รองลงมาคือเรื่อง “ปปง. เร่งทยอยคืนทรัพย์ให้กับผู้ที่ได้รับผลกระทบจากคอลเซ็นเตอร์ ติดต่อผ่านเพจ Financial Management Assistance Office” โดยขอให้ประชาชน อย่าหลงเชื่อข่าวปลอม หวั่นสร้างความเสียหายทั้งข้อมูลส่วนบุคคล ทรัพย์สิน และอาจส่งผลกระทบต่อประชาชนในสังคมเป็นวงกว้าง ขอให้เลือกเชื่อ - แชร์ ข้อมูลที่เป็นประโยชน์
นายเวทางค์ พ่วงทรัพย์ เลขาธิการคณะกรรมการดิจิทัลเพื่อเศรษฐกิจและสังคมแห่งชาติ (BDE) ในฐานะโฆษกกระทรวงดิจิทัลเพื่อเศรษฐกิจและสังคม (ดีอี) กล่าวถึงผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 22 – 28 สิงหาคม 2568 พบข้อความที่เข้ามาทั้งหมด 973,310 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 793 ข้อความ
สำหรับช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 767 ข้อความ ตามมาด้วยการแจ้งเบาะแสผ่าน Line Official จำนวน 11 ข้อความ ช่องทาง Website จำนวน 15 ข้อความ รวมเรื่องที่ต้องดำเนินการตรวจสอบทั้งหมด 191 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 74 เรื่อง โดยในจำนวนนี้เป็นข่าวปลอมเกี่ยวกับอาชญากรรมออนไลน์ที่ได้รับความสนใจจากประชาชนมากที่สุด 10 อันดับ ได้แก่
อันดับที่ 1 : เรื่อง OR เปิดให้ลงทะเบียนร่วมลงทุนหุ้นสามัญ ผ่านเพจ AMZ - New Investor Online
อันดับที่ 2 : เรื่อง ปปง. เร่งทยอยคืนทรัพย์ให้กับผู้ที่ได้รับผลกระทบจากคอลเซ็นเตอร์ ติดต่อผ่านเพจ Financial Management Assistance Office
อันดับที่ 3 : เรื่อง ติดต่อการไฟฟ้าส่วนภูมิภาคได้ผ่าน Line ID 0613800848
อันดับที่ 4 : เรื่อง SET เปิดให้ศึกษาเรียนฟรีโดยไม่มีค่าใช้จ่าย ผ่านเพจเฟซบุ๊ก สภาวะตลาดหุ้น
อันดับที่ 5 : เรื่อง SET Thailand ให้คำปรึกษาด้านการลงทุน ผ่านไอดีไลน์ @799xsbkk
อันดับที่ 6 : เรื่อง SET เปิดให้เรียนเทรดหุ้น ไม่มีค่าใช้จ่าย เรียนจบมีใบสำเร็จการศึกษามอบให้ ลงทะเบียนได้ที่เพจ “ความรู้ เรื่องหุ้น”
อันดับที่ 7 : เรื่อง SET เปิดลงทะเบียน เรียนเทรดหุ้นฟรี ไม่มีค่าใช้จ่าย ผ่านเพจ ชีพจรหุ้น
อันดับที่ 8 : เรื่อง ปปง. เปิดลงทะเบียนขอรับเงินที่ถูกหลอกลวงคืน ผ่านเพจ Protect and assist online victims
อันดับที่ 9 : เรื่อง กระทรวงยุติธรรม เปิดเพจเฟซบุ๊กสำรอง ชื่อ กระทรวงยุติธรรม Ministry Of Justice Thailand
อันดับที่ 10 : ปปง. เปิดให้ลงทะเบียนเพื่อรับทรัพย์สินคืนจากมิจฉาชีพ ผ่านเพจ Assistance for personnel affected by social media V.1
“เมื่อพิจารณาจากข่าวปลอมที่เกี่ยวข้องกับอาชญากรรมออนไลน์ ซึ่งประชาชนสนใจมากที่สุด จาก 10 อันดับข้างต้น พบว่าเป็นข่าวที่เกี่ยวกับการชักชวนลงทุนหุ้นในหน่วยงานและองค์กรที่น่าเชื่อถือ การให้บริการของหน่วยงานรัฐเกี่ยวกับการเยียวยาความเสียหายจากอาชญากรรมออนไลน์ ซึ่งมีผลกระทบต่อทั้งตัวบุคคลที่เชื่อและแชร์ข้อมูลส่งต่อกันไปเป็นวงกว้าง ทำให้ประชาชนอาจตกเป็นเหยื่อของมิจฉาชีพ สร้างความเสียหายทั้งทรัพย์สินและข้อมูลส่วนบุคคลได้” นายเวทางค์ กล่าว
สำหรับอันดับ 1 เรื่อง “OR เปิดให้ลงทะเบียนร่วมลงทุนหุ้นสามัญ ผ่านเพจ AMZ - New Investor Online” กระทรวงดีอี ประสานงานร่วมกับ บริษัท ปตท. น้ำมันและการค้าปลีก จำกัด (มหาชน) หรือ OR กระทรวงพลังงาน เป็นข้อมูลเท็จ โดยขอชี้แจงว่า กรณีที่มีเพจเฟซบุ๊ก AMZ - New Investor Online ประชาสัมพันธ์เชิญชวนให้ลงทุนหุ้นสามัญ เป็นการกระทำของมิจฉาชีพ โดย OR ไม่ได้มีส่วนเกี่ยวข้องกับการดําเนินการดังกล่าว รวมถึงไม่มีนโยบายเสนอขายหุ้น หรือการลงทุนในลักษณะนี้แต่อย่างใด ดังนั้นขอให้ประชาชนใช้วิจารณญาณในการรับข้อมูลข่าวสาร และใช้ความระมัดระวังในการลงทุนผ่านช่องทางต่าง ๆ
ทั้งนี้ผู้สนใจข้อมูลเกี่ยวกับ OR เพื่อประกอบการพิจารณาลงทุน สามารถศึกษาข้อมูลเพิ่มเติมได้จากลิงก์ https://investor.pttor.com/th/home
นอกจากนี้กระทรวงดีอี ขอเตือนประชาชนว่าการให้ข้อมูลหรือติดตั้งแอปพลิเคชันใดๆ ที่ไม่ได้มาจากช่องทางอย่างเป็นทางการ อาจมีความเสี่ยงต่อการถูกขโมยข้อมูล หรือเงินในบัญชีธนาคารได้
อย่างไรก็ตาม ดีอี มีความห่วงใยประชาชน เรื่องความตระหนักรู้เท่าทันข่าวปลอมที่ถูกแพร่กระจายบนสื่อออนไลน์ โซเชียล ซึ่งหากขาดความรู้เท่าทัน ส่งต่อข้อมูลข่าวปลอม ทำให้เกิดการหลงเชื่อ สร้างความเข้าใจที่คลาดเคลื่อน สร้างความเสียหายต่อทรัพย์สิน หรือข้อมูลส่วนบุคคล และอาจส่งผลกระทบต่อประชาชนในสังคมเป็นวงกว้าง ดังนั้นจึงควรตรวจสอบข้อเท็จจริงของข่าวหรือลิงก์เว็บไซต์ให้แน่ชัด
หากประชาชน พบข่าวน่าสงสัย ข้อมูลบิดเบือน สามารถแจ้งเบาะแส และตรวจสอบข่าวปลอมได้ที่ โทรสายด่วน 1111 ต่อ 87 (24 ชม.) หรือที่
| เว็บไซต์ www.antifakenewscenter.com
| Line ID: @antifakenewscenter
| Facebook : Anti-Fake News Center Thailand
| X : @AFNCThailand
| TikTok : @antifakenewscenter
| IG : afnc_thailand/
-----------------------------------------------------------

ที่มา : https://www.thaigov.go.th/news/contents/details/100299