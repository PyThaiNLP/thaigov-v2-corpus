รัฐบาลไทย-ข่าวทำเนียบรัฐบาล-“รมว.อรรถกร” ลงพื้นที่ร้อยเอ็ด เร่งพัฒนาแหล่งน้ำ “ปตร.ลำน้ำยัง (กุดก่วง)” แก้ภัยแล้งซ้ำซาก เพิ่มพื้นที่รับประโยชน์กว่า 10,000 ไร่ พร้อมมอบปัจจัยการผลิตถึงมือเกษตรกร

วันศุกร์ที่ 1 สิงหาคม 2568
“รมว.อรรถกร” ลงพื้นที่ร้อยเอ็ด เร่งพัฒนาแหล่งน้ำ “ปตร.ลำน้ำยัง (กุดก่วง)” แก้ภัยแล้งซ้ำซาก เพิ่มพื้นที่รับประโยชน์กว่า 10,000 ไร่ พร้อมมอบปัจจัยการผลิตถึงมือเกษตรกร
“รมว.อรรถกร” ลงพื้นที่ร้อยเอ็ด เร่งพัฒนาแหล่งน้ำ “ปตร.ลำน้ำยัง (กุดก่วง)” แก้ภัยแล้งซ้ำซาก เพิ่มพื้นที่รับประโยชน์กว่า 10,000 ไร่ พร้อมมอบปัจจัยการผลิตถึงมือเกษตรกร
นายอรรถกร ศิริลัทธยากร รัฐมนตรีว่าการกระทรวงเกษตรและสหกรณ์ กล่าวภายหลังลงพื้นที่ติดตามความคืบหน้าการก่อสร้างประตูระบายน้ำลำน้ำยัง (กุดก่วง) พร้อมรับฟังปัญหาของเกษตรกรในพื้นที่ ณ วิทยาลัยการอาชีพโพนทอง ต.แวง อ.โพนทอง จ.ร้อยเอ็ด ว่า โครงการประตูระบายน้ำลำน้ำยัง (กุดก่วง) เป็นโครงการที่ช่วยแก้ไขปัญหาขาดแคลนน้ำในช่วงฤดูแล้ง ในพื้นที่ ต.วังสามัคคี อ.โพนทอง จ.ร้อยเอ็ด โดยเริ่มก่อสร้างสถานีสูบน้ำด้วยไฟฟ้าที่บ้านกุดก่วง-วังยาว และระบบส่งน้ำที่มีความยาวกว่า 3,500 เมตร เพื่อสนับสนุนพื้นที่การเกษตรประมาณ 3,024 ไร่ แล้วเสร็จในปี 2554 อย่างไรก็ตาม ในช่วงฤดูแล้งพบว่า ไม่มีน้ำต้นทุนเพียงพอที่จะสูบไปใช้ในพื้นที่เกษตรได้ กรมชลประทานจึงได้ก่อสร้างประตูระบายน้ำลำน้ำยัง (กุดก่วง) เพื่อทดน้ำและเก็บน้ำไว้ใช้ในช่วงฤดูแล้ง มุ่งบรรเทาและแก้ปัญหาขาดแคลนน้ำให้ประชาชนในพื้นที่ มีระยะเวลาดำเนินการ 4 ปี (พ.ศ. 2568 - 2571)
รมว.อรรถกร กล่าวอีกว่า ปัจจุบัน ในปี 2568 มีแผนงานสะสมทั้งโครงการ 0.66 % ผลงานสะสมทั้งโครงการ 1.21 % เร็วกว่าแผน 0.55 % หากแล้วเสร็จ จะสามารถกักเก็บน้ำในลำน้ำยัง ได้ประมาณ 2.2 ล้านลูกบาศก์เมตร ระยะทางประมาณ 11 กิโลเมตร เพื่อช่วยเหลือประชาชนในพื้นที่ตำบลวังสามัคคี และพื้นที่ใกล้เคียง ซึ่งจะมีพื้นที่รับประโยชน์ประมาณ 10,000 ไร่ เป็นแหล่งน้ำเพื่อการเกษตร และอุปโภคบริโภคได้ตลอดทั้งปี รวมทั้งยังช่วยส่งเสริมการเพาะเลี้ยงสัตว์น้ำและการทำประมงพื้นบ้าน ตลอดจนบรรเทาปัญหาน้ำท่วมในพื้นที่ได้อีกด้วย
“โครงการดังกล่าวมีความสำคัญอย่างยิ่งในการแก้ไขปัญหาการขาดแคลนน้ำ ซึ่งเป็นปัญหาสำคัญของภาคการเกษตร ช่วยให้เกษตรกรมีน้ำเพียงพอสำหรับการเพาะปลูก และส่งเสริมการพัฒนาพื้นที่การเกษตรอย่างยั่งยืน นอกจากนี้ ได้มอบหมายให้กรมชลประทานพิจารณาดำเนินการก่อสร้างระบบท่อส่งน้ำ หรือฝายเพิ่มเติม เพื่อกระจายน้ำเข้าสู่พื้นที่การเกษตรอย่างทั่วถึง ช่วยให้เกษตรกรมีน้ำเพียงพอสำหรับการเพาะปลูก และเพิ่มผลผลิตทางการเกษตร” นายอรรถกร กล่าว
ทั้งนี้ นายอรรถกร พร้อมด้วยคณะผู้บริหารกระทรวงเกษตรฯ ได้มอบปัจจัยการผลิตด้านการเกษตรให้แก่ผู้แทนเกษตรกร เพื่อเสริมประสิทธิภาพด้านการผลิตสินค้าเกษตรคุณภาพสูง อาทิ ข้าวสาร จำนวน 10 ตัน เมล็ดพันธุ์/ต้นกล้าพันธุ์ผัก ไข่ไก่ เมล็ดพันธุ์หญ้ารูซี่ ถุงยังชีพสัตว์ บริการทำหมันสุนัขและแมว มอบพันธุ์ปลากินพืช สารเร่งพด. และปุ๋ยหมัก จากหน่วยงานในสังกัดกระทรวงเกษตรและสหกรณ์
จากนั้น นายอรรถกร เดินทางลงพื้นที่ต่อไปยัง โรงเรียนหนองพอกวิทยาลัย ต.รอบเมือง อ.หนองพอก และหอประชุมที่ว่าการอำเภอโพธิ์ชัย ต.ขามเบี้ย อ.โพธิ์ชัย จ.ร้อยเอ็ด เพื่อพบปะเกษตรกรและรับฟังปัญหาในพื้นที่ พร้อมมอบโฉนดเพื่อการเกษตร และปัจจัยการผลิตด้านการเกษตรให้แก่เกษตรกร

ที่มา : https://www.thaigov.go.th/news/contents/details/99201