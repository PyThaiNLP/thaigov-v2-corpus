รัฐบาลไทย-ข่าวทำเนียบรัฐบาล-ครัวไทย ครองใจสายกินทั่วอาเซียน! 

วันเสาร์ที่ 5 กรกฎาคม 2568
05/07/2568
พิมพ์
ครัวไทย ครองใจสายกินทั่วอาเซียน!
ครัวไทย ครองใจสายกินทั่วอาเซียน!
นักท่องเที่ยวแห่ค้นหา “ประสบการณ์สายกิน” ในไทยกว่า 80% รัฐบาลมั่นใจศักยภาพอาหารไทยยึดเวทีโลก
วันนี้ (5 กรกฎาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผย ข่าวดีที่สะท้อนความนิยมของการท่องเที่ยวเชิงอาหารไทยบนเวทีโลก โดยจากการจัดอันดับยอดค้นหาบนแพลตฟอร์มทราเวลโลก้า (Traveloka) พบว่า กว่า 80 อันดับจาก 100 อันดับแรกของประสบการณ์อาหารและเครื่องดื่มที่มีการค้นหาสูงสุดในภูมิภาคอาเซียน อยู่ในประเทศไทย
ข้อมูลดังกล่าวตอกย้ำภาพลักษณ์ของประเทศไทยในฐานะจุดหมายปลายทางด้านการท่องเที่ยวเชิงอาหารที่แข็งแกร่ง โดยรัฐบาลตั้งเป้าชัดเจนที่จะผลักดันไทยก้าวสู่การเป็นศูนย์กลางอาหารระดับโลกภายในปี 2569
จากสถิตินักท่องเที่ยวค้นหาประสบการณ์สายกิน พบว่า กรุงเทพมหานคร ครองอันดับหนึ่งของอาเซียน โดยกว่า 60% ของประสบการณ์อาหารและเครื่องดื่มยอดนิยมบน Traveloka อยู่ในกรุงเทพฯ นอกจากนี้ เมืองท่องเที่ยวสำคัญอย่าง พัทยา เชียงใหม่ ขอนแก่น ภูเก็ต และหัวหิน ต่างได้รับความสนใจเป็นอย่างมากเช่นกัน สะท้อนถึงความหลากหลายของแหล่งท่องเที่ยวสายกินทั่วประเทศ
ทั้งนี้ กระแสการท่องเที่ยวเชิงอาหารเติบโตต่อเนื่องทั่วโลก และประเทศไทยถือเป็นจุดหมายปลายทางสำคัญที่ดึงดูดนักท่องเที่ยวให้เดินทางมาเพื่อสัมผัสรสชาติและวัฒนธรรมอาหารโดยเฉพาะ ซึ่งสอดคล้องกับแผนยุทธศาสตร์ของรัฐบาลในการส่งเสริมอุตสาหกรรมอาหารให้เติบโตเฉลี่ยปีละ 5% พร้อมตั้งเป้าสร้างรายได้จากการค้าขายอาหารเกิน 7 แสนล้านบาทในปีนี้
โดย การท่องเที่ยวแห่งประเทศไทย (ททท.) ได้เดินหน้าโปรโมตการท่องเที่ยวเชิงอาหารผ่านแคมเปญ “เมืองน่าเที่ยว Year of Celebration” ในช่วงฤดูฝน หรือ Green Season ระหว่างเดือนมิถุนายนถึงกันยายน 2568 โดยเน้นส่งเสริม 55 เมืองรองทั่วประเทศ พร้อมกิจกรรมหลากหลาย อาทิ “Gastro Nomad #ตามหารส” สำหรับนักท่องเที่ยวที่หลงใหลในการกิน ซึ่งคาดว่าจะมีนักท่องเที่ยวเข้าร่วมกว่า 10 ล้านคน และสร้างรายได้หมุนเวียนในประเทศไม่ต่ำกว่า 500 ล้านบาท
“รัฐบาลเดินหน้าผลักดันเศรษฐกิจไทยผ่านจุดแข็งด้านอาหารและการท่องเที่ยวอย่างจริงจัง พร้อมสนับสนุนทุกภาคส่วนให้ร่วมกันสร้างชื่อเสียงและรายได้ให้ประเทศ เพื่อให้คนไทยทุกคนเติบโตไปพร้อมกับเศรษฐกิจท่องเที่ยวเชิงอาหารที่แข็งแกร่งและยั่งยืน” นางสาวศศิกานต์กล่าว

ที่มา : https://www.thaigov.go.th/news/contents/details/98197