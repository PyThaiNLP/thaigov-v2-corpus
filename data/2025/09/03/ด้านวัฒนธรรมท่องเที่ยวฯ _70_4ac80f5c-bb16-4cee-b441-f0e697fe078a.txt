รัฐบาลไทย-ข่าวทำเนียบรัฐบาล-รมว.สรวงศ์ ประชุมหัวหน้าส่วนราชการ หารือปรับกลยุทธ์และแผนการทำงานในด้านการท่องเที่ยวและกีฬาเพื่อการขับเคลื่อนงานในครึ่งปีหลัง

วันพุธที่ 16 กรกฎาคม 2568
รมว.สรวงศ์ ประชุมหัวหน้าส่วนราชการ หารือปรับกลยุทธ์และแผนการทำงานในด้านการท่องเที่ยวและกีฬาเพื่อการขับเคลื่อนงานในครึ่งปีหลัง
รมว.สรวงศ์ ประชุมหัวหน้าส่วนราชการ หารือปรับกลยุทธ์และแผนการทำงานในด้านการท่องเที่ยวและกีฬาเพื่อการขับเคลื่อนงานในครึ่งปีหลัง
วันที่ 16 กรกฎาคม 2568 เวลา 11.00 น. ณ อาคารรัฐสภา นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานการประชุมหารือหัวหน้าส่วนราชการ เพื่อปรับกลยุทธ์และแผนการทำงานในด้านการท่องเที่ยวและกีฬาเพื่อการขับเคลื่อนงานในครึ่งปีหลังของปี 2568 โดยมี ผู้บริหารระดับสูง และหัวหน้าส่วนจากหน่วยงานภายใต้สังกัดกระทรวงการท่องเที่ยวและกีฬา เข้าร่วมอย่างพร้อมเพรียง
โดยการประชุมในครั้งนี้ ได้หารือถึงการที่จะยกระดับมาตรฐานความปลอดภัยของนักท่องเที่ยวและพัฒนาสถานที่ท่องเที่ยวต่างๆเพื่อให้พี่น้องประชาชนทุกระดับสามารถเดินทางไปท่องเที่ยวได้อย่างสะดวกสบายและมีความปลอดภัย
ส่วนในด้านการกีฬาได้หารือถึงการเร่งรัดติดตาม การส่งมอบ สนามกีฬา ฯ ระดับอําเภอและตําบล จํานวน 170 แห่ง เพื่อส่งเสริมการออกกำลังกายให้กับประชาชนในพื้นที่ต่างๆ อีกทั้งติดตามการเตรียมความพร้อมการจัดการแข่งขันกีฬาซีเกมส์ ที่ 33, การแข่งขันกีฬาอาเซียนพาราเกมส์ ครั้งที่ 13, การแข่งขันวอลเลย์บอลหญิงชิงแชมป์โลก FIVB Women's Volleyball World Championship และการแข่งขันกีฬาระดับประเทศอีกมากมาย
ทั้งนี้ นายสรวงศ์ เทียนทอง ได้กล่าวขอบคุณทุกหน่วยงานที่ร่วมกันขับเคลื่อนภารกิจของกระทรวงด้วยความมุ่งมั่น พร้อมขอความร่วมมือให้มีการทำงานที่สามารถสะท้อนถึงผลสัมฤทธิ์อย่างเป็นรูปธรรม เพื่อสร้างความเชื่อมั่นให้แก่ประชาชนและสื่อสารผลงานต่อสาธารณชนอย่างมีประสิทธิภาพ

ที่มา : https://www.thaigov.go.th/news/contents/details/98475