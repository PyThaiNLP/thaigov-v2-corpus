รัฐบาลไทย-ข่าวทำเนียบรัฐบาล-พม. ร่วมกับ สภาสมาคมสตรีแห่งชาติฯ แถลงข่าวงานวันสตรีไทย 2568 ชู “สตรีไทยพร้อมใจ สืบสาน รักษา ต่อยอดพระราชปณิธานอย่างยั่งยืน”

วันพุธที่ 23 กรกฎาคม 2568
พม. ร่วมกับ สภาสมาคมสตรีแห่งชาติฯ แถลงข่าวงานวันสตรีไทย 2568 ชู “สตรีไทยพร้อมใจ สืบสาน รักษา ต่อยอดพระราชปณิธานอย่างยั่งยืน”
พม. ร่วมกับ สภาสมาคมสตรีแห่งชาติฯ แถลงข่าวงานวันสตรีไทย 2568 ชู “สตรีไทยพร้อมใจ สืบสาน รักษา ต่อยอดพระราชปณิธานอย่างยั่งยืน”
วันที่ 23 กรกฎาคม 2568 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) และนางสาวสุกัญญา ประจวบเหมาะ ประธานสภาสมาคมสตรีแห่งชาติ ในพระบรมราชินูปถัมภ์ ร่วมเป็นประธานงานแถลงข่าวงาน “วันสตรีไทย ประจำปี 2568” ภายใต้แนวคิด “สตรีไทยพร้อมใจ สืบสาน รักษา ต่อยอดพระราชปณิธานอย่างยั่งยืน” ซึ่งกำหนดจัดขึ้นในวันที่ 1 สิงหาคม 2568 เวลา 16.00 น. ณ ห้องรอยัล จูบิลี่ บอลรูม อาคารชาเลนเจอร์ ศูนย์แสดงสินค้าและการประชุมอิมแพ็ค เมืองทองธานี โดยมีคณะผู้บริหารของกระทรวง พม. และสภาสมาคมสตรีแห่งชาติฯ  สื่อมวลชน เข้าร่วมงาน ณ บริเวณห้องโถง ชั้น 1 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นายอนุกูล กล่าวว่า กระทรวงการพัฒนาสังคมและความมั่นคงของมนุษย์ (พม.) ร่วมกับสภาสมาคมสตรีแห่งชาติ ในพระบรมราชินูปถัมภ์ จัดงานวันสตรีไทย ตั้งแต่ปี 2548 อย่างต่อเนื่องเป็นประจำทุกปี ด้วยความสำนึกในพระมหากรุณาที่คุณของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงพระกรุณาโปรดเกล้าโปรดกระหม่อมพระราชทานให้วันที่ 1 สิงหาคมของทุกปี เป็นวันสตรีไทย รวมทั้งได้พระราชทานแนวพระราชดำริหน้าที่สำคัญเบื้องต้นของสตรีไทย 4 ประการ คือ พึงทำหน้าที่ของแม่ให้สมบูรณ์ พึงทำหน้าที่ของแม่บ้านให้ดี พึงรักษาเอกลักษณ์ความเป็นสตรีไทย และพึงฝึกฝนตนเองให้มีความรู้ความสามารถยิ่งขึ้น นอกจากแนวพระราชดำริแล้ว ยังพระราชทานพระราชานุญาตให้ใช้ “ดอกกล้วยไม้ คัทลียา ควีนสิริกิติ์” เป็นดอกไม้สัญลักษณ์ประจำวันสตรีไทย
ทั้งนี้ กระทรวง พม. โดยกรมกิจการสตรีและสถาบันเครอบครัว , สภาสมาคมสตรีแห่งชาติฯ และหน่วยงานภาคีเครือข่าย ต่างสำนึกในพระมหากรุณาธิคุณอย่างหาที่สุดมิได้ จึงร่วมกันจัดงาน “วันสตรีไทย ประจำปี 2568” ภายใต้แนวคิด “สตรีไทยพร้อมใจ สืบสาน รักษา ต่อยอดพระราชปณิธานอย่างยั่งยืน” เพื่อเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสทรงเจริญพระชนมพรรษา 73 พรรษา ในวันที่ 28 กรกฎาคม 2568 เพื่อเฉลิมพระเกียรติ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสทรงเจริญพระชนมพรรษา 93 พรรษา ในวันที่ 12 สิงหาคม 2568 เพื่อเฉลิมพระเกียรติ สมเด็จพระนางเจ้าฯ พระบรมราชินี เนื่องในโอกาสทรงเจริญพระชนมพรรษา 47 พรรษา ในวันที่ 3 มิถุนายน 2568 ซึ่งได้รับพระมหากรุณาธิคุณจากสมเด็จพระนางเจ้าสุทิดา พัชรสุธาพิมลลักษณ พระบรมราชินี ทรงเสด็จพระราชดำเนินมาเป็นองค์ประธานในพิธีเปิดงาน “วันสตรีไทย ประจำปี 2568” ในวันที่ 1 สิงหาคม 2568 เวลา 16.00 น. ณ ห้องรอยัล จูบิลี่ บอลรูม อาคารชาเลนเจอร์ ศูนย์แสดงสินค้าและการประชุมอิมแพ็ค เมืองทองธานี โดยพระองค์ท่านจะพระราชทานเข็มที่ระลึกแก่ผู้ทำคุณประโยชน์ และเข็มเชิดชูเกียรติแก่สตรีไทยดีเด่น จำนวน 154 ราย
นอกจากนี้ ภายในงาน มีการจัดนิทรรศการสำคัญของกระทรวง พม. ได้แก่ การนำเสนอภารกิจและนโยบายสำคัญที่มีการต่อยอดพระราชปณิธานด้านสตรี , ครอบครัว , การเสริมพลังสตรี และการส่งเสริมความเสมอภาค อาทิ นโยบาย 5x5 ฝ่าวิกฤตประชากร และ พันธกิจสำคัญ (Flagship Projects) 9 ด้าน เพื่อให้สตรีไทยและคนไทยทุกคนมีความมั่นคงในชีวิตและสวัสดิการที่เหมาะสม ซึ่งครอบคลุมประชาชนทุกกลุ่ม ทุกวัย ทั้งเด็ก สตรี ครอบครัว ผู้สูงอายุ คนพิการ ผู้ด้อยโอกาส และกลุ่มเปราะบาง ,  การจำลองการทำงานของสายด่วน พม. โทร. 1300 มีทุกข์ พบปัญหา โทรมาที่ศูนย์ช่วยเหลือสังคม ที่เป็นศูนย์กลางการดูแลช่วยเหลือรอบด้านอย่างต่อเนื่องของศูนย์เร่งรัดจัดการสวัสดิภาพประชาชน (ศรส.) หรือ HuSEC พร้อมหน่วยเคลื่อนที่เร็ว (RRU) ของทีมสหวิชาชีพ , การจำลองการทำงานของศูนย์บริหารการดูแลกลุ่มเปราะบางจากภัยพิบัติ (ศบปภ.) ในสถานการณ์ภัยพิบัติ เพื่อเข้าไปดูแล ช่วยเหลือ และเยียวยากลุ่มเปราะบางจากภัยพิบัติเชิงรุกและครอบคลุมทุกมิติ ภายใต้หลักการ “พม. หนึ่งเดียว” , การจำลองการทำงานของ Family Line ระบบเพื่อนครอบครัว แพลตฟอร์มที่ให้คำปรึกษาแก่ประชาชนและครอบครัว โดยผู้เชี่ยวชาญที่เชื่อมโยงระบบกับภาคีเครือข่าย อีกทั้งเป็นศูนย์กลางการเรียนรู้สำหรับครอบครัวบนดิจิทัลแพลตฟอร์ม 24 ชั่วโมง โดยไม่มีค่าใช้จ่าย และ โครงการเพื่อสตรีโดยเฉพาะโครงการ “Pink Box ของขวัญสร้างแรงบันดาลใจ แทนความห่วงใย เพื่อสตรีไทยมั่นคง” เป็นกล่องของขวัญที่บรรจุด้วยสิ่งของจำเป็นในชีวิตประจำวันและการดูแลสุขอนามัย เพื่อบรรเทาความเดือดร้อนเบื้องต้นให้กับสตรีกลุ่มผู้เปราะบาง
นางสาวสุกัญญา กล่าวว่า ด้วยสำนึกในพระมหากรุณาธิคุณสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่ทรงวิริยะอุตสาหะ ปฏิบัติพระราชกรณียกิจต่าง ๆ หลากหลายด้าน ทรงเป็นต้นแบบให้กับสตรีไทยทั่วประเทศ ทั้งด้านการศึกษา การส่งเสริมอาชีพ ศิลปวัฒนธรรม และด้านอื่นๆ อีกมากมาย เพื่อพสกนิกรไทยมาโดยตลอด สตรีไทยทุกคนจึงพร้อมใจที่จะน้อมนำแนวพระราชดำริมาใช้ในการดำเนินชีวิต และพร้อมใจร่วมสืบสาน รักษา และต่อยอดสิ่งที่พระองค์ท่านได้ริเริ่มไว้ จึงเป็นที่มาของการจัดงาน “วันสตรีไทย ประจำปี 2568” ซึ่งมีการคัดเลือกสตรีไทยดีเด่นเหมือนเช่นทุกปี เป็นสตรีไทยที่มีความพร้อมตามเกณฑ์คุณสมบัติ อาทิ ต้องเป็นสตรีไทยที่มีอายุ 40 ปีบริบูรณ์ขึ้นไป มีความสำเร็จในอาชีพหน้าที่การงาน สร้างชื่อเสียงเกียรติคุณ เป็นที่ยอมรับในสังคมโดยรวม มีจิตอาสา ช่วยเหลือผู้อื่นจนเป็นที่ประจักษ์ เป็นผู้นำ ผู้ริเริ่มในการจัดโครงการหรือกิจกรรมใดๆ ที่ส่งเสริมองค์กรสตรี ซึ่งต้องมีคุณสมบัติที่ประกอบกันครบถ้วนทุกด้าน และในปี 2568 มีสตรีไทยดีเด่นจำนวน 154 ท่าน แบ่งเป็นประเภทสรรหา 10 ท่าน ประเภทองค์กร 89 ท่าน และประเภทจังหวัด 55 ท่าน
นางสาวสุกัญญา กล่าวเพิ่มเติมว่า นอกจากสมเด็จพระนางเจ้าสุทิดา พัชรสุธาพิมลลักษณ พระบรมราชินี ทรงเสด็จพระราชดำเนินมาเป็นองค์ประธานในพิธีเปิดงานวันสตรีไทยแล้ว ยังมีริ้วขบวนอัญเชิญเทียนที่สวยงาม และพระองค์ท่านจะทรงจุดเทียนเปิดงานวันสตรีไทย ประจำปี 2568 รวมถึงพระราชทานพระราชดำรัสเนื่องในวันสตรีไทย ซึ่งนับเป็นพระมหากรุณาธิคุณอย่างหาที่สุดมิได้ นอกจากนี้ สภาสมาคมสตรีแห่งชาติฯ ยังจัดนิทรรศการสำคัญ อาทิ นิทรรศการเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เกี่ยวกับแนวพระราชดำริหน้าที่สำคัญของสตรีไทย 4 ประการ และชุดไทยพระราชนิยม 8 ชุด ซึ่งทางกระทรวงวัฒนธรรมได้ยื่นเรื่องไปยังยูเนสโก้ เพื่อขอให้ขึ้นทะเบียนมรดกโลก ,  นิทรรศการเฉลิมพระเกียรติสมเด็จพระนางเจ้าฯ พระบรมราชินี เกี่ยวกับพระปรีชาสามารถรอบด้านที่ปฏิบัติพระราชกรณียกิจเคียงบ่าเคียงไหล่พระบาทสมเด็จพระเจ้าอยู่หัว เพื่อสร้างแรงบันดาลใจในการเป็นต้นแบบให้กับสตรีไทยยุคใหม่ และการสืบสาน รักษา และต่อยอดพระราชปณิธานแห่งสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง , นิทรรศการสตรีไทยดีเด่น ประจำปี 2568 , นิทรรศการจากตัวแทนเครือข่ายสตรี 4 ภาค โดยจัดแสดงผลิตภัณฑ์และนวัตกรรมสมัยใหม่ และ นิทรรศการมีชีวิต ด้วยการจำลองบรรยากาศให้เสมือนอยู่ในบ้านเรือนไทยที่มีวิถีชีวิตของหญิงไทย ประกอบด้วย 1) เรือนครัว สืบสานอาหารของหวานไทย 2)  ใต้ถุนเรือน สืบสานการทอผ้าไทย มีการสาธิตการทอผ้าจากกลุ่มผ้าไหมบ้านนาหว้า จังหวัดนครพนม และกลุ่มทอผ้าไหมกลุ่มแรกของมูลนิธิส่งเสริมศิลปาชีพในสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ซึ่งเป็นหนึ่งในครูช่างทอ “4 ทหารเสือราชินี” แห่งวงการผ้าไหม 3) ชานแดด จำลองการแสดงโขนผู้หญิง 4) เรือนนอน สาธิตการแกะสลักงานจากสตรี  5) ชานร่ม ต่อยอดหัตถกรรมไทย “หัตถกรรมสตรีรักษ์โลก ECO LADY” และ  6) หน้าต่างเรือน นำเสนอหน้าต่างเปิดสู่อนาคตของสตรีไทยยุคใหม่
ทั้งนี้ ขอเชิญชวนประชาชนทั่วไปร่วมรับชมบรรยากาศ “วันสตรีไทย ประจำปี 2568” ภายใต้แนวคิด “สตรีไทยพร้อมใจ สืบสาน รักษา ต่อยอดพระราชปณิธานอย่างยั่งยืน” ผ่านการถ่ายทอดสดทางสถานีโทรทัศน์แห่งประเทศไทย NBT ในวันที่ 1 สิงหาคม 2568 ตั้งแต่เวลา 16.00 น. เป็นต้นไป
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #วันสตรีไทย2568

ที่มา : https://www.thaigov.go.th/news/contents/details/98713