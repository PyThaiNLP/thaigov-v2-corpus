รัฐบาลไทย-ข่าวทำเนียบรัฐบาล-รองปลัดเกษตรฯ เป็นประธานการประชุมคณะทำงานดำเนินงานโครงการอันเนื่องมาจากพระราชดำริ กระทรวงเกษตรและสหกรณ์ ครั้งที่ 1/2568

วันพฤหัสบดีที่ 3 กรกฎาคม 2568
รองปลัดเกษตรฯ เป็นประธานการประชุมคณะทำงานดำเนินงานโครงการอันเนื่องมาจากพระราชดำริ กระทรวงเกษตรและสหกรณ์ ครั้งที่ 1/2568
รองปลัดเกษตรฯ เป็นประธานการประชุมคณะทำงานดำเนินงานโครงการอันเนื่องมาจากพระราชดำริ กระทรวงเกษตรและสหกรณ์ ครั้งที่ 1/2568
นางอัญชลี สุวจิตตานนท์ รองปลัดกระทรวงเกษตรและสหกรณ์ เป็นประธานการประชุมคณะทำงานดำเนินงานโครงการอันเนื่องมาจากพระราชดำริ กระทรวงเกษตรและสหกรณ์ ครั้งที่ 1/2568 โดยมี นายพรเทพ ศรีธนาธร ผู้ช่วยปลัดกระทรวงเกษตรและสหกรณ์ และผู้บริหารในสังกัดกระทรวงเกษตรและสหกรณ์ เข้าร่วม ณ ห้องประชุมกระทรวงเกษตรและสหกรณ์ 134 และผ่านระบบการประชุมทางไกลออนไลน์ Zoom Meeting สำหรับที่ประชุมได้มีมติเห็นชอบผลการดำเนินโครงการนำร่องการแก้ไขปัญหาทางด้านการเกษตร โดยน้อมนำแนวพระราชดำริมาปรับใช้ใน 3 พื้นที่เป้าหมาย ประจำปีงบประมาณ พ.ศ.2568 ในรอบ 6 เดือน ได้แก่ 1) พื้นที่ตำบลหนองเมือง ตำบลพุคา อำเภอบ้านหมี่ จ.ลพบุรี 2) พื้นที่บ้านหนองกระทิง ตำบลท่ากระดาน อำเภอสนามชัยเขต จ.ฉะเชิงเทรา และ 3) พื้นที่ตำบลก้อ อำเภอลี้ จ.ลำพูน ซึ่งมีการจัดทำกิจกรรม อาทิ การทำแปลงสาธิตเทคโนโลยีข้าวเพื่อลดต้นทุนการผลิต (การปลูกข้าวเปียกสลับแห้ง) กิจกรรมปรับปรุงบำรุงดิน การส่งเสริมการผลิตทางการเกษตรตามแนวปรัชญาเศรษฐกิจพอเพียงด้านการปลูกพืชผักสวนครัว การจัดกิจกรรมถ่ายทอดเทคโนโลยีการถนอมอาหารและแปรรูปผลผลิตทางการเกษตร รวมถึงส่งเสริมการเลี้ยงปลาตะเพียนขาวแบบลดต้นทุน และการจัดเสบียงอาหารสัตว์ให้เกิดการหมุนเวียนพืชทดแทน เป็นต้น เพื่อส่งเสริมให้เกษตรกรปรับเปลี่ยนการเพาะปลูกพืชให้เหมาะสมในแต่ละพื้นที่ และเกิดการพัฒนาด้านประมง ด้านปศุสัตว์ ช่วยให้เกษตรกรมีรายได้เลี้ยงชีพและดูแลชุมชนให้เกิดความมั่งคั่งและยั่งยืน ทั้งนี้ ที่ประชุมได้มอบหมายกองประสานงานโครงการพระราชดำริ และสำนักงานเกษตรและสหกรณ์จังหวัด ทั้ง 3 จังหวัด บูรณาการร่วมกับหน่วยงานในสังกัดกระทรวงเกษตรและสหกรณ์ให้เกิดความสำเร็จในพื้นที่ต่อไป

ที่มา : https://www.thaigov.go.th/news/contents/details/98145