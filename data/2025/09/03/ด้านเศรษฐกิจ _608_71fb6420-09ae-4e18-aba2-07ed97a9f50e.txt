รัฐบาลไทย-ข่าวทำเนียบรัฐบาล-กรมทางหลวง ชวนสัมผัสธรรมชาติผ่าน ทล.4311 พังงา - ทับปุด จังหวัดพังงา

วันพุธที่ 27 สิงหาคม 2568
กรมทางหลวง ชวนสัมผัสธรรมชาติผ่าน ทล.4311 พังงา - ทับปุด จังหวัดพังงา
....
กรมทางหลวง (ทล.) กระทรวงคมนาคม ชวนสัมผัสธรรมชาติผ่านทางหลวงหมายเลข 4311 สายพังงา - ทับปุด จังหวัดพังงา ระยะทาง 22 กิโลเมตร เส้นทางสายธรรมชาติที่โดดเด่นเต็มไปด้วยความงดงามของทัศนียภาพ วิถีชีวิตชาวบ้าน และแหล่งท่องเที่ยวที่น่าสนใจมากมาย เหมาะสำหรับผู้ที่ต้องการท่องเที่ยวเชิงธรรมชาติและวัฒนธรรมอย่างแท้จริง เส้นทางสายนี้เริ่มต้นจากตัวเมืองพังงา มุ่งหน้าสู่อำเภอทับปุด ผ่านภูเขาสลับซับซ้อน ป่าไม้เขียวขจี และหมู่บ้านที่ยังคงรักษาเอกลักษณ์ท้องถิ่นไว้อย่างน่าประทับใจ ตลอดเส้นทางมีจุดแวะท่องเที่ยวมากมายให้นักเดินทางได้สัมผัสและเพลิดเพลิน อาทิ จุดชมวิวท่าไทร วิวสวย ๆ ริมทะเลที่มีความร่มรื่นของป่าไม้ และร่มเงาที่ให้ความรู้สึกได้พักผ่อนจากการเดินทางไกลได้เป็นอย่างดี น้ำตกเต่าทอง น้ำตกขนาดกลางท่ามกลางธรรมชาติร่มรื่น เหมาะแก่การพักผ่อน เล่นน้ำ ท่ามกลางเสียงน้ำไหลและเสียงนกในป่า จุดชมวิวบ่อแสน “ลานจามจุรี บ่อแสน” เป็นอีกหนึ่งสถานที่ไม่ควรพลาด ด้วยเสน่ห์ของต้นจามจุรียักษ์แผ่กิ่งก้านให้ร่มเงาในทุ่งหญ้ากว้างท่ามกลางขุนเขา และเป็นจุดพักผ่อนใกล้ตัวเมืองพังงาอีกด้วย จุดชมวิวบางพัฒน์ ชม ชิม ชอป อาหารและสินค้าพื้นถิ่นที่ตลาดชมเลบ้านบางพัฒน์ด้วยวิวตลาดติดทะเล ถ้ามีเวลาสามารถนั่งชมวิวพระอาทิตย์ตกยามเย็นที่สะท้อนกับชายหาด พร้อมเรียนรู้วิถีประมงแบบเรียบง่ายได้ จุดชมวิวทิวเขาและทะเลหมอกยามเช้า บริเวณเส้นทางบางช่วงสามารถมองเห็นวิวภูเขาและทะเลหมอกในช่วงฤดูฝนและฤดูหนาว สร้างความประทับใจแก่ผู้พบเห็น การเดินทางบนเส้นทางนี้จึงไม่ใช่เพียงการผ่านไป แต่คือการ “ท่องเที่ยวระหว่างทาง” ที่เต็มไปด้วยความสุข ความรู้ และความทรงจำ ถนนสายนี้จึงเป็นอีกหนึ่งเส้นทางท่องเที่ยวที่ควรค่าแก่การมาเยือน ไม่ว่าจะเดินทางเพื่อพักผ่อน หรือแวะชมระหว่างทาง พร้อมมอบประสบการณ์ที่แตกต่างและเติมเต็มความหมายของการเดินทาง
ทล. มุ่งมั่นพัฒนาทางหลวงทุกสายให้มีความสะดวก รวดเร็ว และปลอดภัยในทุกเส้นทาง เพื่อรองรับการคมนาคมที่มีประสิทธิภาพมากยิ่งขึ้น จัดจุดพักรถเพื่อรองรับการเดินทาง เพื่อสนับสนุนการท่องเที่ยวภายในประเทศ กระตุ้นเศรษฐกิจให้เกิดความมั่นคง เข้มแข็ง อย่างยั่งยืน ทั้งนี้ ขอให้ประชาชนเดินทางด้วยความระมัดระวัง สอบถามเส้นทางการจราจรหรือต้องการความช่วยเหลือติดต่อได้ที่แขวงทางหลวงพังงา หมวดทางหลวงในพื้นที่ หรือสายด่วน ทล. โทร. 1586 (โทรฟรี 24 ชั่วโมง)

ที่มา : https://www.thaigov.go.th/news/contents/details/100195