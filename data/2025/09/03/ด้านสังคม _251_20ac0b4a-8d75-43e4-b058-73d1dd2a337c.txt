รัฐบาลไทย-ข่าวทำเนียบรัฐบาล-ปลัดดีอี ร่วมประชุมสุดยอดอาเซียนด้านปัญญาประดิษฐ์ของมาเลเซีย ASEAN AI Malaysia Summit 2025

วันพุธที่ 13 สิงหาคม 2568
ปลัดดีอี ร่วมประชุมสุดยอดอาเซียนด้านปัญญาประดิษฐ์ของมาเลเซีย ASEAN AI Malaysia Summit 2025
ปลัดดีอี ร่วมประชุมสุดยอดอาเซียนด้านปัญญาประดิษฐ์ของมาเลเซีย ASEAN AI Malaysia Summit 2025
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม ได้รับมอบหมายจากรัฐมนตรีว่าการกระทรวงฯ ให้เข้าร่วมการประชุมสุดยอดอาเซียนด้านปัญญาประดิษฐ์ของมาเลเซีย ประจำปี ค.ศ. 2025 (ASEAN AI Malaysia Summit 2025) ระหว่างวันที่ 11 – 13 สิงหาคม 2568 ณ กรุงกัวลาลัมเปอร์ ประเทศมาเลเซีย ซึ่งจัดโดยกระทรวงดิจิทัลแห่งประเทศมาเลเซีย เพื่อหารือและแลกเปลี่ยนความก้าวหน้าด้านปัญญาประดิษฐ์ (AI) ในการสนับสนุนการดำเนินการด้าน AI ของอาเซียน และส่งเสริม การขับเคลื่อนการใช้งาน AI อย่างมีจริยธรรมและมีความรับผิดชอบ โดยที่ประชุมฯ ได้มีการเสวนา การอภิปรายร่วมกัน รวมถึงการประชุมโต๊ะกลม ซึ่งมุ่งเน้นเกี่ยวกับนวัตกรรม การแลกเปลี่ยนความรู้ และการประยุกต์ใช้ AI เพื่อแก้ไขปัญหาทั้งในระดับประเทศและระดับโลก โดยผู้เข้าร่วมการประชุมฯ ประกอบด้วย ผู้แทนระดับรัฐมนตรีและผู้บริหารระดับสูงจากภูมิภาคอาเซียน เลขาธิการอาเซียน คู่เจรจาและหุ้นส่วนเพื่อการพัฒนาของอาเซียน รวมถึงผู้แทนจากภาครัฐ ภาคเอกชน และภาควิชาการ ที่เกี่ยวข้อง
โอกาสนี้ ปลัดกระทรวงฯ ได้ร่วมแลกเปลี่ยนมุมมองนโยบายด้าน AI ของประเทศไทย ในการประชุมโต๊ะกลมรัฐมนตรีอาเซียนด้านปัญญาประดิษฐ์ โดยไทยได้เร่งขับเคลื่อน AI ตามแนวทางกรอบการพัฒนาปัญญาประดิษฐ์แห่งชาติ (National AI Program) ซึ่งจะยกระดับศักยภาพกำลังคนในทุกระดับ เพื่อรองรับการประยุกต์ใช้และการพัฒนาเทคโนโลยี AI ในภาคเศรษฐกิจและสังคมอย่างเป็นระบบ โดยเน้นย้ำการสร้างความพร้อมด้านปัญญาประดิษฐ์ (AI Readiness) การนำปัญญาประดิษฐ์ไปใช้ (AI Adoption) โดยเฉพาะอย่างยิ่ง การส่งเสริมการประสานความร่วมมือระหว่างภาครัฐ ภาคเอกชน ภาคการศึกษา และภาคประชาสังคม อาทิ การจัดตั้งเครือข่ายในรูปแบบภาคีเครือข่าย (Consortium) และการพัฒนา AI Center of Excellence นอกจากนี้ ไทยในฐานะประธานรัฐมนตรีอาเซียนด้านดิจิทัล (ADGMIN) มีความมุ่งมั่นในการทำงานร่วมกับประเทศสมาชิกอาเซียน เพื่อขับเคลื่อนกลยุทธ์ระดับภูมิภาคด้าน AI อย่างมีความรับผิดชอบ สร้างความเชื่อมั่นทางดิจิทัล และรักษาอธิปไตยทาง AI ของภูมิภาค อีกทั้งยังเน้นย้ำถึงการเสริมสร้างความร่วมมือด้านจริยธรรมและนโยบายปัญญาประดิษฐ์ ร่วมกับองค์การระหว่างประเทศ อาทิ องค์กรยูเนสโก ผ่านข้อริเริ่มของไทยในการจัดตั้งศูนย์ปฏิบัติการด้านธรรมาภิบาลปัญญาประดิษฐ์ของภูมิภาค หรือ AI Governance Practice Center (AIGPC) ในประเทศไทย ซึ่งเป็นศูนย์ด้านธรรมาภิบาลปัญญาประดิษฐ์แห่งแรกในภูมิภาคเอเชียแปซิฟิก และสามารถส่งเสริมความร่วมมือในภูมิภาคอาเซียน
-----------------------------------------------------------

ที่มา : https://www.thaigov.go.th/news/contents/details/99662