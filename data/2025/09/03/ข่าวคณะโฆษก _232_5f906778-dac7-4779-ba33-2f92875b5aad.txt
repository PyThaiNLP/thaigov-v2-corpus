รัฐบาลไทย-ข่าวทำเนียบรัฐบาล-โดรน.!!ทางการเกษตรฟังทางนี้… ผู้ใช้งานต้องดำเนินการขึ้นทะเบียนผ่านระบบ UAS Portal  ก่อนเริ่มการอนุญาตให้บินโดรนอีกครั้ง 

วันพุธที่ 6 สิงหาคม 2568
06/08/2568
พิมพ์
โดรน.!!ทางการเกษตรฟังทางนี้… ผู้ใช้งานต้องดำเนินการขึ้นทะเบียนผ่านระบบ UAS Portal  ก่อนเริ่มการอนุญาตให้บินโดรนอีกครั้ง
ย้ำไม่มีการเรียกเก็บค่าธรรมเนียมหรือค่าใช้จ่าย
วันนี้ (6 สิงหาคม 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า สำนักงานการบินพลเรือนแห่งประเทศไทย (กพท.) หรือ CAAT ได้ออกประกาศเชิญชวนเกษตรกรและผู้ใช้งานโดรนเกษตรทุกรายทำการขึ้นทะเบียน โดยมาตรการดังกล่าว เป็นส่วนหนึ่งของการยกระดับมาตรฐานความปลอดภัยและการส่งเสริมการใช้เทคโนโลยีโดรนเพื่อการเกษตรอย่างยั่งยืน
ทั้งนี้ ขอให้เกษตรกรและผู้ใช้งานโดรนเกษตรทุกรายทำการขึ้นทะเบียนตัวโดรน และขอให้ผู้ที่มีคุณสมบัติครบถ้วน ทำการขึ้นทะเบียนผู้บังคับโดรนผ่านระบบ UAS Portal ได้ทั้งทางเว็บไซต์ uasportal.caat.or.th และ Mobile Application “UAS Portal” รองรับทั้งระบบ iOS และ Android
นอกจากนี้ กพท. ได้จัดทำแนวทางและขั้นตอนการดำเนินงานเกี่ยวกับมาตรฐานอากาศยานซึ่งไม่มีนักบินที่ชัดเจน เพื่อกำหนดระดับมาตรฐานสำหรับการใช้งานโดรนเกษตรทั้งระบบ ครอบคลุมการขออนุญาตบิน การขึ้นทะเบียน การตรวจสอบความปลอดภัย และการให้ความรู้ด้านการใช้งานอย่างเหมาะสมแก่เกษตรกร รวมทั้ง แนวทางการขออนุญาตบินโดรนเกษตร และคู่มือการใช้งาน เพื่อให้เกิดระบบการกำกับดูแลที่เหมาะสมและสามารถนำไปใช้ได้จริงในภาคสนาม
อย่างไรก็ดี โดรนเกษตรที่ลงทะเบียนแล้ว จะยังไม่สามารถทำการบินได้จนถึงวันที่ 15 สิงหาคม 2568 โดยหากมีการประกาศให้บินโดรนได้ตามปกติ จะสามารถเข้าสู่ระบบการขออนุญาตทำการบินได้ทันทีหลังจากมีประกาศ ดังนั้น การขึ้นทะเบียนผู้บังคับฯ และโดรนไว้ล่วงหน้าจึงเป็นขั้นตอนสำคัญ
“ปัจจุบัน CAAT ยังไม่มีการเรียกเก็บค่าธรรมเนียมหรือค่าใช้จ่ายใดๆ จนถึงวันที่ 1 กันยายน 2568 จากการขึ้นทะเบียนโดรน การขึ้นทะเบียนผู้บังคับโดรน และการขออนุญาตทำการบินทางการเกษตรแต่อย่างใด” นายอนุกูลระบุ

ที่มา : https://www.thaigov.go.th/news/contents/details/99403