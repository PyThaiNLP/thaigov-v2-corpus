รัฐบาลไทย-ข่าวทำเนียบรัฐบาล-"ธีรรัตน์" Conference ติดตามการช่วยเหลือประชาชนชายแดนไทย-กัมพูชา กำชับทุกจังหวัดเร่งเยียวยาและซ่อมแซมบ้านเรือนที่ได้รับความเสียหาย แบ่งเบาความทุกข์ สร้างความสุขให้ประชาชน

วันจันทร์ที่ 11 สิงหาคม 2568
11/08/2568
พิมพ์
"ธีรรัตน์" Conference ติดตามการช่วยเหลือประชาชนชายแดนไทย-กัมพูชา กำชับทุกจังหวัดเร่งเยียวยาและซ่อมแซมบ้านเรือนที่ได้รับความเสียหาย แบ่งเบาความทุกข์ สร้างความสุขให้ประชาชน
"ธีรรัตน์" Conference ติดตามการช่วยเหลือประชาชนชายแดนไทย-กัมพูชา กำชับทุกจังหวัดเร่งเยียวยาและซ่อมแซมบ้านเรือนที่ได้รับความเสียหาย แบ่งเบาความทุกข์ สร้างความสุขให้ประชาชน ดูแลชีวิตและความปลอดภัยของประชาชนและเจ้าหน้าที่ผู้ปฏิบัติงานอย่างดีที่สุด
วันนี้ (11 ส.ค. 68) เวลา 10.00 น. นางสาวธีรรัตนสำเร็จวาณิชย์ รัฐมนตรีช่วยว่าการกระทรวงมหาดไทย เป็นประธานประชุมติดตามการให้ความช่วยเหลือประชาชนผู้ประสบภัย และเจ้าหน้าที่รัฐ กรณีกองกำลังจากภายนอกประเทศ โดยมี นายบุญธรรม เลิศสุขีเกษม คณะที่ปรึกษา รมช.มหาดไทย นายนพพร บุญแก้ว รองปลัดสำนักนายกรัฐมนตรี นายชัยรัตน์ แก้วเพียงเพ็ญ รองอธิบดีกรมป้องกันและบรรเทาสาธารณภัย นายพรรณรบ เตชะมงคลาภิวัฒน์ รองอธิบดีกรมโยธาธิการและผังเมือง นายธนนท์ พรรพีภาส รองอธิบดีกรมส่งเสริมการปกครองท้องถิ่น พร้อมด้วยผู้ว่าราชการจังหวัดศรีสะเกษ สุรินทร์ บุรีรัมย์ อุบลราชธานี ร่วมประชุมผ่านระบบ Video Conference
นางสาวธีรรัตน์ กล่าวว่า ในขณะนี้พี่น้องประชาชนที่พักอาศัยในศูนย์อพยพทุกพื้นที่ได้เดินทางกลับไปยังภูมิลำเนาเป็นที่เรียบร้อยแล้ว สิ่งที่จังหวัดและอำเภอจะต้องเร่งดำเนินการ คือ "การเยียวยาช่วยเหลือพี่น้องประชาชน" ทั้งในด้านการดำรงชีวิต การซ่อมแซมอาคารบ้านเรือนที่อยู่อาศัย การชดเชยการดำรงชีพของแต่ละครัวเรือน โดยขอให้วางกรอบเวลาการทำงานที่รวดเร็ว ถูกต้อง เพื่อมีข้อมูลการทำงานที่ชัดเจน
"ในด้านการดำรงชีพ ให้สำรวจว่าประชาชนครัวเรือนที่กลับไปแล้วและขาดสิ่งของอุปโภคบริโภค ให้นำถุงยังชีพไปแจกจ่ายบรรเทาความเดือดร้อน โดยสิ่งที่บรรจุในถุงให้เป็นไปตามความเหมาะสม สอดคล้องกับสิ่งที่ประชาชนกำลังได้รับความเดือดร้อน รวมถึงการซ่อมบ้าน และรถรายานพาหนะ ให้ระดมช่างจากภาคส่วนต่าง ๆ ไปช่วยเหลือ และในส่วนของค่าน้ำ ค่าไฟ ที่ขณะนี้ได้มีมาตรการงดการจ่ายค่าน้ำค่าไฟศูนย์พักพิง 780 แห่งที่จังหวัด/อำเภอดำเนินการรวมถึงบ้านเรือนประชาชนในพื้นที่ที่ได้รับผลกระทบเดือนกรกฎาคมและสิงหาคม 2 เดือน หากประชาชนครัวเรือนใดได้จ่ายไปแล้ว ทางการไฟฟ้าและการประปาก็จะนำยอดไปหักในเดือนต่อไป" นางสาวธีรรัตน์ กล่าว
นางสาวธีรรัตน์ กล่าวเพิ่มเติมว่า สิ่งสำคัญคือทางจังหวัดและอำเภอจะต้องร่วมกับองค์กรปกครองส่วนท้องถิ่นสร้างการรับรู้ความเข้าใจประชาสัมพันธ์ให้ประชาชนได้รับรู้ว่าในขณะนี้ภาครัฐกำลังเร่งดำเนินการช่วยเหลือทั้งการซ่อมแซมบ้าน การซ่อมแซมยานพาหนะ มาตรการบรรเทาความเดือดร้อนต่าง ๆ รวมถึงนำทีมบุคลากรทางการแพทย์ให้คำปรึกษาและดูแลสภาพร่างกายและสภาพจิตใจของประชาชน เพื่อให้ประชาชนมีกำลังใจและมีความเชื่อมั่นในการช่วยเหลือจากทุกภาคส่วน
"หากส่วนใดที่สามารถช่วยเหลือได้ตามระเบียบกฎหมายขอให้เร่งดำเนินการตามอำนาจเพื่อพี่น้องประชาชนชายแดนไทย-กัมพูชาได้รับการดูแลอย่างเต็มกำลัง แต่หากสิ่งใดที่ต้องให้ส่วนกลางหรือหน่วยงานที่เกี่ยวข้องพิจารณายกเว้นการปฏิบัติตามระเบียบขอให้ได้แจ้งมาได้ตลอดเวลา ต้องใช้ช่วงเวลานี้ในการเร่งดำเนินการ ทำงานโดยไม่มีวันหยุด เพราะพี่น้องประชาชนต้องการความช่วยเหลือ ต้องการสร้างความคืบหน้า เพื่อให้เขาได้รู้ว่าความเดือดร้อนของเขาเราทุกคนเร่งดำเนินการให้ความช่วยเหลืออย่างเต็มที่" นางสาวธีรรัตน์ กล่าวเพิ่มเติม

ที่มา : https://www.thaigov.go.th/news/contents/details/99599