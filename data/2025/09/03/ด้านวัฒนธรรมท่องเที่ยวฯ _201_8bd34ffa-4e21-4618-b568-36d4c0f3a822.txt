รัฐบาลไทย-ข่าวทำเนียบรัฐบาล-“ปลัดกระทรวงการท่องเที่ยวและกีฬาเปิดงาน ASEAN PLUS THREE Tourism Youth Summit 2025 ชูเป้าหมายลดขยะอาหารสู่การท่องเที่ยวที่ยั่งยืน”

วันอังคารที่ 26 สิงหาคม 2568
“ปลัดกระทรวงการท่องเที่ยวและกีฬาเปิดงาน ASEAN PLUS THREE Tourism Youth Summit 2025 ชูเป้าหมายลดขยะอาหารสู่การท่องเที่ยวที่ยั่งยืน”
“ปลัดกระทรวงการท่องเที่ยวและกีฬาเปิดงาน ASEAN PLUS THREE Tourism Youth Summit 2025 ชูเป้าหมายลดขยะอาหารสู่การท่องเที่ยวที่ยั่งยืน”
วันที่ 26 สิงหาคม 2568 นางสาวนัทรียา ทวีวงศ์ ปลัดกระทรวงการท่องเที่ยวและกีฬา ได้เป็นประธานในพิธีเปิดการประชุมเชิงปฏิบัติการสำหรับเยาวชนด้านการท่องเที่ยวอาเซียนบวกสาม ประจำปี 2568 (ASEAN PLUS THREE Tourism Youth Summit 2025) ซึ่งจัดขึ้นระหว่างวันที่ 25 - 29 สิงหาคม 2568 ณ โรงแรม SD Avenue กรุงเทพฯ
โดยปลัดฯ นัทรียาได้เน้นย้ำถึงบทบาทของประเทศไทยในฐานะเจ้าภาพที่ได้ให้ความสำคัญกับการท่องเที่ยวที่ยั่งยืน และมองว่าปัญหาขยะอาหารเป็นหนึ่งในประเด็นสำคัญของภาคการท่องเที่ยวที่ต้องได้รับการแก้ไขอย่างจริงจัง โดยชี้ให้เห็นว่า ทุกปีประเทศไทยมีขยะอาหารมากถึง 39 เปอร์เซ็นของขยะมูลฝอยทั้งหมด หรือคิดเป็นขยะอาหารมากถึง 9.68 ล้านตันต่อปี สะท้อนให้เห็นว่าการจัดการขยะอาหารในอุตสาหกรรมการท่องเที่ยวมีความสำคัญอย่างยิ่ง กระทรวงการท่องเที่ยวและกีฬาจึงตั้งใจจัดโครงการนี้ เพื่อส่งเสริมการแลกเปลี่ยนความรู้ และแนวทางปฏิบัติที่ดีที่สุดในการบริหารจัดการขยะอาหารในระดับอาเซียน เพื่อพัฒนาเยาวชนให้เป็นกำลังสำคัญในการแก้ไขปัญหานี้ต่อไปในอนาคต
การจัดงานจะมีขึ้นทั้งหมด 3 วัน ประกอบด้วยกิจกรรมที่หลากหลาย ทั้งการบรรยายพิเศษจากผู้เชี่ยวชาญ การศึกษาดูงาน และการจำลองเวทีประชุมอาเซียนสำหรับเยาวชน ซึ่งทั้งหมดนี้มีเป้าหมายเพื่อสร้างความร่วมมือและส่งเสริมองค์ความรู้ด้านการจัดการขยะอาหาร เพื่อขับเคลื่อนการท่องเที่ยวในภูมิภาคอาเซียนบวกสามให้เติบโตอย่างยั่งยืนและมีประสิทธิภาพในระยะยาว

ที่มา : https://www.thaigov.go.th/news/contents/details/100135