รัฐบาลไทย-ข่าวทำเนียบรัฐบาล-เลขานุการฯ รมว.กก. เดินหน้าเต็มกำลัง ตรวจสอบความพร้อมสนามแข่งขันกีฬาอาเซียนพาราเกมส์ ครั้งที่ 13 ที่จังหวัดนครราชสีมา 

วันเสาร์ที่ 30 สิงหาคม 2568
เลขานุการฯ รมว.กก. เดินหน้าเต็มกำลัง ตรวจสอบความพร้อมสนามแข่งขันกีฬาอาเซียนพาราเกมส์ ครั้งที่ 13 ที่จังหวัดนครราชสีมา
เลขานุการฯ รมว.กก. เดินหน้าเต็มกำลัง ตรวจสอบความพร้อมสนามแข่งขันกีฬาอาเซียนพาราเกมส์ ครั้งที่ 13 ที่จังหวัดนครราชสีมา หวังจัดงานให้ยิ่งใหญ่และสร้างประโยชน์อย่างยั่งยืน
วันศุกร์ที่ 29 สิงหาคม 2568 เวลา 10.00 น. นายกฤษฎา ตันเทอดทิตย์ เลขานุการรัฐมนตรีว่าการกระทรวงการท่องเที่ยวและกีฬา พร้อมด้วย ดร.ก้องศักด ยอดมณี ผู้ว่าการการกีฬาแห่งประเทศไทย และคณะฯ ได้เดินทางลงพื้นที่ตรวจเยี่ยมสนามกีฬาเฉลิมพระเกียรติ 80 พรรษาฯ จังหวัดนครราชสีมา ซึ่งเป็นสถานที่หลักในการจัดการแข่งขัน กีฬาอาเซียนพาราเกมส์ ครั้งที่ 13 ที่มีกำหนดจัดขึ้นระหว่างวันที่ 20-26 มกราคม พ.ศ. 2569
ซึ่งการแข่งขันครั้งนี้ จังหวัดนครราชสีมาได้รับเกียรติเป็นเจ้าภาพหลัก โดยจะใช้สนามกีฬาที่มีอยู่เดิมในการจัดการแข่งขัน ซึ่งขณะนี้อยู่ระหว่างการปรับปรุงและพัฒนาให้ได้มาตรฐานระดับสากล เพื่อรองรับนักกีฬาและผู้เข้าร่วมจากทั่วภูมิภาค
นายกฤษฎา กล่าวเน้นย้ำว่า การเตรียมความพร้อมครั้งนี้ไม่เพียงแค่เพื่อการแข่งขันระดับภูมิภาคเท่านั้น แต่ยังเป็นก้าวสำคัญที่มุ่งหวังให้สนามกีฬาเหล่านี้สามารถใช้งานได้อย่างต่อเนื่องเพื่อประโยชน์ของคนในชุมชนในระยะยาว นอกจากนี้ ยังเป็นการส่งเสริมการท่องเที่ยวและยกระดับศักยภาพด้านกีฬาของประเทศไทยให้เป็นที่ยอมรับในระดับนานาชาติอีกด้วย
การเตรียมความพร้อมของสนามกีฬาเฉลิมพระเกียรติ 80 พรรษาฯ จังหวัดนครราชสีมา ได้รับการตรวจสอบและประเมินอย่างใกล้ชิดจากสหพันธ์กีฬาคนพิการอาเซียน (APSF) เพื่อให้มั่นใจว่าการแข่งขันครั้งนี้จะดำเนินไปอย่างราบรื่นและประสบความสำเร็จตามที่ตั้งเป้าหมายไว้
ทั้งนี้ อาเซียนพาราเกมส์ (ASEAN Para Games) เป็นมหกรรมกีฬาที่จัดขึ้นสำหรับนักกีฬาผู้พิการในภูมิภาคเอเชียตะวันออกเฉียงใต้ โดยจะจัดขึ้นหลังจากการแข่งขันซีเกมส์ (SEA Games) สิ้นสุดลง มีวัตถุประสงค์หลักคือการเปิดโอกาสให้นักกีฬาผู้พิการได้แสดงความสามารถทางด้านกีฬา พร้อมทั้งสร้างความตระหนักรู้และส่งเสริมความเท่าเทียมในสังคม
การที่ประเทศไทยได้รับเกียรติเป็นเจ้าภาพในครั้งนี้ จึงเป็นโอกาสสำคัญที่จะได้แสดงศักยภาพในการจัดการแข่งขันกีฬาระดับนานาชาติ และเป็นการตอกย้ำถึงความมุ่งมั่นในการสนับสนุนนักกีฬาผู้พิการอย่างเต็มที่

ที่มา : https://www.thaigov.go.th/news/contents/details/100295