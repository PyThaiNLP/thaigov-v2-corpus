รัฐบาลไทย-ข่าวทำเนียบรัฐบาล-กระทรวงเกษตรฯ – ADB เดินหน้าขยายความร่วมมือ ขับเคลื่อนระบบอาหารและเกษตรด้วยนวัตกรรมและเทคโนโลยี

วันศุกร์ที่ 15 สิงหาคม 2568
กระทรวงเกษตรฯ – ADB เดินหน้าขยายความร่วมมือ ขับเคลื่อนระบบอาหารและเกษตรด้วยนวัตกรรมและเทคโนโลยี
กระทรวงเกษตรฯ – ADB เดินหน้าขยายความร่วมมือ ขับเคลื่อนระบบอาหารและเกษตรด้วยนวัตกรรมและเทคโนโลยี
นายถาวร ทันใจ รองปลัดกระทรวงเกษตรและสหกรณ์ เปิดเผยภายหลังได้รับมอบหมายจาก นายประยูร อินสกุล ปลัดกระทรวงเกษตรและสหกรณ์ ให้ร่วมหารือกับ Mrs. Thuy Trang Dang ผู้แทนธนาคารพัฒนาเอเชีย (Asian Development Bank: ADB) ประจำประเทศไทย ณ ห้องประชุม 134 กระทรวงเกษตรและสหกรณ์ ว่า ในการหารือการขยายความร่วมมือในประเด็นที่มีผลประโยชน์ร่วมกัน โดยเฉพาะการเปลี่ยนผ่านระบบอาหารสู่ความยั่งยืน พร้อมรับมือการเปลี่ยนแปลงสภาพภูมิอากาศ ผ่านการประยุกต์ใช้นวัตกรรมและเทคโนโลยีเป็นหลัก รวมทั้งกระทรวงเกษตรและสหกรณ์ ได้นำเสนอความท้าทายของภาคเกษตรไทย แนวนโยบายตอบสนองต่อความท้าทายดังกล่าว รวมถึงโครงการและระบบงานที่ขับเคลื่อนด้วยนวัตกรรมและเทคโนโลยี อาทิ ปฏิทินผลผลิตทางการเกษตร ศูนย์ปฏิบัติการน้ำอัจฉริยะ ตลอดจนช่วงว่างของการพัฒนาที่ต้องการการสนับสนุน และแนวทางการขับเคลื่อนระบบเกษตรและอาหารให้มีประสิทธิภาพมากขึ้น
ทั้งนี้ ฝ่าย ADB มีความร่วมมือใกล้ชิดในภาคการเกษตร ทั้งการสนับสนุนเชิงวิชาการและงบประมาณ เช่น โครงการ Climate Change Adaptation in Agriculture for Enhanced Recovery and Sustainability of Highlands (ดำเนินการโดยสำนักงานเศรษฐกิจการเกษตร) และโครงการ Lower East Chao Phraya Irrigation System Improvement - Climate Adaptive Strengthening Investment Project (ดำเนินการโดยกรมชลประทาน) พร้อมเห็นโอกาสขยายความร่วมมือด้านนวัตกรรมและเทคโนโลยีในอนาคต
ขณะเดียวกัน ยังมีแผนสนับสนุนไทยภายใต้ยุทธศาสตร์การเปลี่ยนผ่านดิจิทัลในภูมิภาคเอเชียและแปซิฟิก ซึ่งครอบคลุมโครงสร้างพื้นฐานดิจิทัล นโยบายและกฎระเบียบดิจิทัล ระบบรัฐบาลดิจิทัล ความมั่นคงปลอดภัยไซเบอร์และการคุ้มครองข้อมูล ตลอดจนการยกระดับทักษะดิจิทัล เพื่อเสริมสร้างเศรษฐกิจดิจิทัลที่ครอบคลุม ยืดหยุ่น และยั่งยืน โดยเน้นการบูรณาการเทคโนโลยีใหม่ เช่น ปัญญาประดิษฐ์ (AI) การใช้ข้อมูลดาวเทียม และโซลูชันดิจิทัลเพื่อสนับสนุนการพัฒนาอย่างยั่งยืน
ในโอกาสนี้ รองปลัดกระทรวงเกษตรและสหกรณ์ กล่าวขอบคุณ ADB สำหรับการสนับสนุนและความช่วยเหลือทางวิชาการแก่ไทย พร้อมย้ำความสำคัญของการใช้เทคโนโลยีแก้ปัญหาท้าทายภาคเกษตร โดยเฉพาะสังคมสูงอายุและการขาดแคลนแรงงาน และเชื่อว่าการหารือครั้งนี้จะช่วยเสริมสร้างความสัมพันธ์และความร่วมมือระหว่างสองฝ่าย เพื่อเพิ่มศักยภาพการผลิตภาคการเกษตร ส่งเสริมนวัตกรรมและเทคโนโลยีสมัยใหม่ และสนับสนุนการทำเกษตรที่ยั่งยืน สอดคล้องกับการเปลี่ยนแปลงของสภาพภูมิอากาศและสิ่งแวดล้อม

ที่มา : https://www.thaigov.go.th/news/contents/details/99745