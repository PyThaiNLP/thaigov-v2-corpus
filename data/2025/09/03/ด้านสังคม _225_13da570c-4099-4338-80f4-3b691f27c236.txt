รัฐบาลไทย-ข่าวทำเนียบรัฐบาล-“สมศักดิ์” เยี่ยมบุคลากรสาธารณสุขชายแดน “สระแก้ว” ย้ำประชาชนรอให้ปลอดภัยก่อนกลับบ้าน หากพบสิ่งผิดปกติแจ้งจนท.ฝ่ายปกครองในพื้นที่

วันพฤหัสบดีที่ 7 สิงหาคม 2568
“สมศักดิ์” เยี่ยมบุคลากรสาธารณสุขชายแดน “สระแก้ว” ย้ำประชาชนรอให้ปลอดภัยก่อนกลับบ้าน หากพบสิ่งผิดปกติแจ้งจนท.ฝ่ายปกครองในพื้นที่
รัฐมนตรีว่าการกระทรวงสาธารณสุข นำทีมผู้บริหารลงพื้นที่ อ.อรัญประเทศ จ.สระแก้ว ให้กำลังใจเจ้าหน้าที่จากสถานการณ์ความขัดแย้งไทย-กัมพูชา เผย กระทรวงสาธารณสุขจัดทีมดูแลประชาชนในศูนย์พักพิงเต็มที่ ทั้งด้านสุขภาพกาย สุขภาพจิต อนามัยสิ่งแวดล้อม
ย้ำให้รอประกาศแจ้งความปลอดภัยก่อนกลับเข้าบ้าน หากพบสิ่งผิดปกติหรือวัตถุแปลกปลอม ให้แจ้งเจ้าหน้าที่ฝ่ายปกครองในพื้นที่ และหากมีปัญหาสุขภาพเครียด ไม่สบายใจ สามารถแจ้งเจ้าหน้าที่สาธารณสุขในพื้นที่ได้ทันที
วันนี้ (7 สิงหาคม 2568) นายสมศักดิ์ เทพสุทิน รัฐมนตรีว่าการกระทรวงสาธารณสุข พร้อมด้วย น.ส.กานต์กนิษฐ์ แห้วสันตติ ที่ปรึกษารัฐมนตรีว่าการกระทรวงสาธารณสุข นพ.มณเฑียร คณาสวัสดิ์ รองปลัดกระทรวงสาธารณสุข นพ.สมฤกษ์ จึงสมาน อธิบดีกรมการแพทย์แผนไทยและการแพทย์ทางเลือก นพ.ภานุวัฒน์ ปานเกตุ อธิบดีกรมสนับสนุนบริการสุขภาพ และ นพ.โสภณ เอี่ยมศิริถาวร ผู้ตรวจราชการกระทรวงสาธารณสุข เขตสุขภาพที่ 6 ลงพื้นที่ รพ.สต.ท่าข้าม และจุดผ่านแดนบ้านคลองลึก อ.อรัญประเทศ จ.สระแก้ว เพื่อติดตามความพร้อมและให้กำลังใจเจ้าหน้าที่ผู้ปฏิบัติงาน โดยกล่าวว่า จากสถานการณ์ความขัดแย้งชายแดนไทย-กัมพูชา รัฐบาลมีความห่วงใยประชาชนที่ต้องอพยพจากบ้านเรือนไปอยู่ในศูนย์พักพิงต่างๆ โดยเฉพาะกลุ่มเปราะบาง เช่น ผู้สูงอายุ เด็ก ผู้ป่วยติดเตียง และหญิงตั้งครรภ์ ได้ให้ทุกหน่วยงานร่วมกันดูแลอย่างเต็มที่ โดยในส่วนกระทรวงสาธารณสุขได้จัดทีมปฏิบัติการทั้งด้านการแพทย์ อนามัยสิ่งแวดล้อม และสุขภาพจิต หมุนเวียนดูแลต่อเนื่อง สำหรับ จ.สระแก้วแม้จะไม่มีโรงพยาบาลที่ได้รับความเสียหายโดยตรง แต่จากเหตุการณ์ครั้งนี้ก็ได้มีการเตรียมพร้อมทั้งในด้านระบบสาธารณสุขและโครงสร้างพื้นฐานทั้งหมด เพื่อให้มั่นใจว่าประชาชนจะได้รับการดูแลด้านสาธารณสุขอย่างดีที่สุดในทุกสถานการณ์
นายสมศักดิ์กล่าวต่อว่า ขณะนี้มีการประชุมร่วมกันของทั้งสองประเทศ ซึ่งสถานการณ์มีแนวโน้มเป็นไปในทิศทางที่ดี ทั้งนี้ ตนเข้าใจดีว่าพี่น้องประชาชนที่ต้องจากบ้านมานานก็มีความเป็นห่วง อยากออกจากศูนย์พักพิงกลับไปอยู่บ้านโดยเร็ว แต่ขอให้รอฟังประกาศจากหน่วยงานของทางราชการก่อนเพื่อความปลอดภัย และเมื่อกลับไปแล้ว ขอให้สำรวจตรวจตราโดยรอบอย่างละเอียด หากพบสิ่งผิดปกติหรือวัตถุแปลกปลอม ให้แจ้งเจ้าหน้าที่ฝ่ายปกครองในพื้นที่ เช่น กำนันผู้ใหญ่บ้าน รวมถึงหากยังรู้สึกว่าเครียด ไม่สบายใจสามารถแจ้งเจ้าหน้าที่สาธารณสุขในพื้นที่ ให้การช่วยเหลือเยียวยาได้ทันทีเช่นกัน
******************************************** 7 สิงหาคม 2568

ที่มา : https://www.thaigov.go.th/news/contents/details/99478