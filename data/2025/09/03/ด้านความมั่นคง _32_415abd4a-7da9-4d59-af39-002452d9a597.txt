รัฐบาลไทย-ข่าวทำเนียบรัฐบาล-ปลัดจตุพร ปิดงานประชุมวิทยาศาสตร์ทางทะเล ครั้งที่ 8 ส่งเสริมความร่วมมือเพื่อการอนุรักษ์ทะเลไทยอย่างยั่งยืน

วันศุกร์ที่ 27 มิถุนายน 2568
ปลัดจตุพร ปิดงานประชุมวิทยาศาสตร์ทางทะเล ครั้งที่ 8 ส่งเสริมความร่วมมือเพื่อการอนุรักษ์ทะเลไทยอย่างยั่งยืน
ปลัดจตุพร ปิดงานประชุมวิทยาศาสตร์ทางทะเล ครั้งที่ 8 ส่งเสริมความร่วมมือเพื่อการอนุรักษ์ทะเลไทยอย่างยั่งยืน
ปลัดจตุพร ปิดงานประชุมวิทยาศาสตร์ทางทะเล ครั้งที่ 8 ส่งเสริมความร่วมมือเพื่อการอนุรักษ์ทะเลไทยอย่างยั่งยืน
วันที่ 27 มิถุนายน 2568 เวลา 12.00 น. นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม เป็นประธานในพิธีมอบรางวัลผลงานทางวิชาการระดับยอดเยี่ยมในการประชุมวิชาการวิทยาศาสตร์ทางทะเล ครั้งที่ 8 โล่พระราชทาน สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา องค์ประธานมูลนิธิอนุรักษ์แนวปะการังและสิ่งมีชีวิตใต้ทะเลไทย ซึ่งผู้ที่ได้รับคัดเลือกในสาขาการนำเสนอผลงานทางวิชาการภาคโปสเตอร์ระดับยอดเยี่ยม ได้แก่ คุณสิรินยา ศิริมหาวรรณ ในหัวข้อ “การเปลี่ยนแปลงเคมีกายภาพสิ่งแวดล้อมต่อคุณภาพของสาหร่ายพวงองุ่นในบ่อเพาะเลี้ยงระบบเปิดตามแนวชายฝั่ง อ.บ้านแหลม จ.เพชรบุรี“ และผู้ที่ได้รับคัดเลือกในสาขาการนำเสนอผลงานทางวิชาการภาคบรรยายระดับยอดเยี่ยม ได้แก่ คุณศุภกาญจน์ จันทร์แดง ในหัวข้อ “มลภาวะไมโครพลาสติกในอ่าวไทย: การปนเปื้อนในสิ่งแวดล้อมและการสะสมในสิ่งมีชีวิต“ นับเป็นเกียรติประวัติแก่ผู้สร้างสรรค์ผลงานที่มีความโดดเด่นเป็นที่ประจักษ์ โดยมี คณะผู้บริหาร ตลอดจนหน่วยงานต่าง ๆ ที่เข้าร่วมทั้งหมด 67 หน่วยงาน รวม 953 คน ณ โรงแรมเรือรัษฎา จังหวัดตรัง
นายจตุพร บุรุษพัฒน์ กล่าวแสดงความยินดีแก่ผู้ที่ได้รับคัดเลือกการนำเสนอผลงานทางวิชาการ และขอขอบคุณภาคีเครือข่ายทุกภาคส่วน ที่จัดการประชุมครั้งนี้ขึ้น ทำให้ผู้เข้าร่วมการประชุมได้แลกเปลี่ยนองค์ความรู้ แนวคิด ข้อเสนอแนะ และประสบการณ์ ผ่านเวทีการเสวนา การนำเสนอผลงานทางวิชาการ รวมถึงการนำเสนอแนวคิดในการกู้วิกฤตทะเลไทย สอดคล้องกับหลักการบริหารราชการรูปแบบใหม่ ในการเป็นภาครัฐที่เปิดกว้าง หรือ Open Government ที่เปิดโอกาสให้ทุกภาคส่วน ได้เข้ามามีบทบาทในการแก้ไขปัญหาร่วมกับหน่วยงานภาครัฐ อันจะนำไปสู่การกำหนดนโยบายที่มีประสิทธิภาพ อีกทั้งยังสะท้อนให้เห็นถึงศักยภาพและความตื่นตัวในการร่วมกันขับเคลื่อนงานด้านการอนุรักษ์ทรัพยากรทางทะเลและชายฝั่งของประเทศ ที่ส่งผลให้ทรัพยากรและสิ่งมีชีวิตใต้ท้องทะเลไทย ได้รับการดูแลฟื้นฟูให้คืนสู่ความอุดมสมบูรณ์อย่างเป็นรูปธรรม

ที่มา : https://www.thaigov.go.th/news/contents/details/97940