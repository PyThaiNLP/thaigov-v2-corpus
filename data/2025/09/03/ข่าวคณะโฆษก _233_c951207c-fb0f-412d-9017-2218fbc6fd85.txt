รัฐบาลไทย-ข่าวทำเนียบรัฐบาล-วันนี้“กัมพูชาโกหกอะไร..!!“

วันพุธที่ 6 สิงหาคม 2568
วันนี้“กัมพูชาโกหกอะไร..!!“
ศบ.ทก.ย้ำ ข่าวแม่ทัพภาค 2 สั่งเก็บศพทหารเขมร เท็จ100%..  ถามใช่เรื่องอะไรที่ไทยต้องไปเก็บ เรียกร้องผู้นำกัมพูชาอย่าเมินเฉยต่อทหารกล้าของตนเองด้วยการทิ้งร่างให้อีแร้งรุมทึ้ง…!!
วันพุธที่ 6 สิงหาคม 2568 เวลา 14.45 น. นายจิรายุ ห่วงทรัพย์ คณะกรรมการศูนย์เฉพาะกิจบริหารสถานการณ์ชายแดนไทย–กัมพูชา (ศบ.ทก.)เปิดเผยว่า  วันนี้ข่าวมั่ว ข่าวปลอม ข่าวเท็จ ยังมีมาจากฝั่งกัมพูชาอย่างต่อเนื่อง จนวันนี้ต้องติดตามว่า “วันนี้ กัมพูชาโกหกอะไร”  ซึ่งตลอดวันนี้พบการเผยแพร่ข้อความ ในกัมพูชาเป็นจำนวนมาก และถูก IO แปลมาเป็นภาษาไทย ระบุว่า “พล.ท. บุญสิน พาดกลาง แม่ทัพภาคที่ 2 ได้สั่งการให้กำลังพล ไปเก็บศพชาวกัมพูชาที่อยู่บริเวณชายแดน” นั้น
ขอยืนยันว่า ข้อความดังกล่าวเป็นความเท็จ ขอประชาชนอย่าหลงเชื่อ ทั้งนี้ แม่ทัพภาคที่ 2 ได้ออกมาชี้แจงแล้วว่า ไม่เคยมีคำสั่งให้กำลังพลไปปฏิบัติอย่างนั้น ซึ่งผู้เสียชีวิตเป็นชาวกัมพูชา ไม่ใช่หน้าที่ของทหารไทย  มีแต่การเรียกร้องให้ผู้นำกัมพูชา ช่วยสั่งการให้เข้าเก็บร่าง ผู้เสียชีวิตของทหารจำนวนมาก ไปให้ครอบครัวได้ทำพิธีกรรมทางศาสนา อย่าปล่อยทิ้งไว้จนวันนี้อีแร้งลง แลดูไร้มนุษยธรรมและการเชิดชูวีรกรรมของทหารในยามศึกไม่ว่าจะเป็นชาติใด
นายจิรายุ กล่าวว่า จากข้อมูลการตรวจสอบข่าวปลอมรายสัปดาห์ ของกระทรวงดิจิทัลเพื่อเศรษฐกิจและสังคม (ดีอี) ส่วนใหญ่พบว่า เป็นข่าวเกี่ยวกับความมั่นคงระหว่างประเทศไทยและกัมพูชาทั้งหมด โดยมีผลกระทบต่อสังคมส่วนใหญ่ ทำให้เกิดความตื่นตระหนก วิตกกังวล สับสน เข้าใจผิดได้ ขอเน้นย้ำให้ประชาชนตรวจสอบข่าวก่อนกดแชร์ เพราะการเผยแพร่หรือแชร์ข่าวเท็จ เข้าข่าย ผิด พ.ร.บ.คอมพิวเตอร์ มาตรา 14 มีโทษสูงสุด  จำคุก 5 ปี หรือปรับไม่เกิน 100,000 บาท หรือทั้งจำทั้งปรับ
"รัฐบาล ขอให้ผู้เสพข่าว เพิ่มความรู้เท่าทันข่าวปลอมที่ถูกแพร่กระจายบนสื่อโซเชียล ซึ่งส่วนใหญ่เป็นการปั่นจากกัมพูชา ซึ่งหากขาดความรู้เท่าทันส่งต่อข้อมูลข่าวปลอม ทำให้เกิดการหลงเชื่อ สร้างความเข้าใจที่คลาดเคลื่อน และอาจส่งผลกระทบต่อ ความมั่นคงของชาติและประชาชนในสังคมเป็นวงกว้าง ดังนั้น ประชาชนควรตรวจสอบข้อเท็จจริงของข่าวหรือลิงก์เว็บไซต์ให้แน่ชัด ทั้งนี้ ประชาชนสามารถแจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.)" นายจิรายุกล่าว

ที่มา : https://www.thaigov.go.th/news/contents/details/99405