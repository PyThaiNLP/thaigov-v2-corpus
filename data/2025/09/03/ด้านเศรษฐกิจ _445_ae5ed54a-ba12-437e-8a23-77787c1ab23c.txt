รัฐบาลไทย-ข่าวทำเนียบรัฐบาล-เปิดตัวบริการรับชำระภาษีรถประจำปี ผ่านแอปพลิเคชัน “เป๋าตัง” สะดวก สบาย ทำได้ทุกที่พร้อมให้บริการแล้ววันนี้

วันศุกร์ที่ 8 สิงหาคม 2568
08/08/2568
พิมพ์
เปิดตัวบริการรับชำระภาษีรถประจำปี ผ่านแอปพลิเคชัน “เป๋าตัง” สะดวก สบาย ทำได้ทุกที่พร้อมให้บริการแล้ววันนี้
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ร่วมแสดงความยินดีเนื่องในวันคล้ายวันสถาปนากรมการขนส่งทางบก 84 ปี พร้อมเป็นประธานเปิดตัวบริการรับชำระภาษีรถประจำปี ผ่านแอปพลิเคชัน “เป๋าตัง” สะดวก สบาย ทำได้ทุกที่พร้อมให้บริการแล้ววันนี้
วันนี้ (8 สิงหาคม 2568) เวลา 11.00 น. ณ อาคารศูนย์นวัตกรรมและเทคโนโลยีการขนส่งทางถนน กรมการขนส่งทางบก นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เป็นประธานร่วมแสดงความยินดีเนื่องในวันคล้ายวันสถาปนากรมการขนส่งทางบก ครบรอบ 84 ปี “ขับเคลื่อนนวัตกรรมเพื่อการขนส่งที่ปลอดภัย สู่อนาคตที่ยั่งยืน” และร่วมเปิดตัวบริการรับชำระภาษีรถประจำปี ผ่านแอปพลิเคชัน “เป๋าตัง” ซึ่งเป็นความร่วมมือระหว่างกรมการขนส่งทางบก และธนาคารกรุงไทย จำกัด (มหาชน) ที่จะอำนวยความสะดวกให้กับประชาชนในการชำระภาษีรถประจำปีให้ได้รับการบริการที่สะดวก สบาย ลดเวลาการเดินทาง เพิ่มช่องทางในการชำระภาษีรถผ่านระบบออนไลน์ สามารถชำระภาษีรถได้ทุกที่ทุกเวลา ซึ่งพร้อมให้บริการแล้วตั้งแต่วันนี้เป็นต้นไป
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม กล่าวว่า เนื่องในโอกาสครบรอบ 84 ปี วันคล้ายวันสถาปนากรมการขนส่งทางบก ซึ่งเป็นหน่วยงานที่มีความสำคัญในการกำกับ ดูแล พัฒนาระบบการขนส่งทางถนน การให้บริการประชาชนในด้านที่เกี่ยวข้องกับยานพาหนะและการขับขี่ รวมถึงสร้างความปลอดภัยในการใช้รถใช้ถนน ซึ่งต้องขอบคุณผู้บริหาร และบุคลากรของกรมการขนส่งทางบกทุกท่าน ที่มุ่งมั่นปฏิบัติภารกิจสำคัญและมียุทธศาสตร์ขับเคลื่อนพัฒนาภารกิจที่ต่อเนื่องชัดเจน ตั้งแต่ก่อตั้งหน่วยงานจนถึงปัจจุบันในปีที่ 84 เพื่อประโยชน์สูงสุดให้กับประชาชนและประเทศชาติ โดยรัฐบาล และกระทรวงคมนาคม มีความมุ่งมั่นในการยกระดับหน่วยงานภาครัฐสู่เป้าหมายการปฏิบัติภารกิจที่ตอบสนองความต้องการของประชาชนในยุคปัจจุบันซึ่งขับเคลื่อนด้วยเทคโนโลยี จึงมอบหมายให้กรมการขนส่งทางบก ยกระดับพัฒนาในด้านต่าง ๆ โดยการนำเทคโนโลยีที่มีประสิทธิภาพมาใช้ เพื่อกำกับ ดูแล พัฒนาระบบการขนส่งทางถนน และการให้บริการประชาชน รวมถึงขยายความร่วมมือกับหน่วยงานอื่น ๆ ทั้งภายในและภายนอกกระทรวงคมนาคม อันนำมาซึ่งร่วมมือระหว่างกรมการขนส่งทางบก และธนาคารกรุงไทย จำกัด (มหาชน) ที่ได้พัฒนาเทคโนโลยีมาใช้
เพื่ออำนวยความสะดวกให้กับประชาชนที่ใช้บริการชำระภาษีรถยนต์ประจำปี ผ่านช่องทางแอปพลิเคชัน “เป๋าตัง” ได้เป็นผลสำเร็จ ลดภาระด้านเวลาและค่าใช้จ่ายในการเดินทางมาใช้บริการที่กรมการขนส่งทางบก สอดรับกับนโยบายของรัฐบาลและกระทรวงคมนาคม ทั้งนี้ การร่วมมือกันของทั้ง 2 หน่วยงานในการพัฒนาบริการชำระภาษีรถยนต์ประจำปี ผ่านแอป “เป๋าตัง”จะช่วยเพิ่มประสิทธิภาพการให้บริการประชาชนให้มีความสะดวก รวดเร็วมากยิ่งขึ้น และหวังเป็นอย่างยิ่งว่าจะมีการพัฒนาอย่างต่อเนื่อง โดยมีการนำนวัตกรรม เทคโนโลยี มาปรับประยุกต์ใช้กับการกำกับ ดูแล พัฒนาระบบการขนส่งทางถนน และการให้บริการประชาชน อย่างมีประสิทธิภาพต่อไป
นายจิรุตม์ วิศาลจิตร อธิบดีกรมการขนส่งทางบก กล่าวว่า ตลอดระยะเวลา 84 ปี กรมการขนส่งทางบกมุ่งมั่นพัฒนาระบบการขนส่งทางถนน ให้ได้มาตรฐานและมีคุณภาพ ผ่านการควบคุม กำกับ ดูแล บังคับใช้กฎหมายเพื่อทำให้การใช้รถใช้ถนนมีความปลอดภัย รวมถึงมีการนำเทคโนโลยีและนวัตกรรมที่ทันสมัยมาใช้เพื่อยกระดับการให้บริการประชาชน ซึ่งสอดคล้องกับนโยบายของรัฐบาลที่ให้หน่วยงานภาครัฐพัฒนาระบบการให้บริการประชาชนในรูปแบบดิจิทัล เพื่อช่วยลดทั้งค่าใช้จ่ายและเวลาในการเดินทาง พร้อมขับเคลื่อนองค์กรสู่การเป็นมิตรกับสิ่งแวดล้อมอย่างยั่งยืน ด้วยแนวทาง
ลดการใช้กระดาษ (Paperless) โดยที่ผ่านมากรมการขนส่งทางบกได้บูรณาการร่วมกับ ธนาคารกรุงไทย จำกัด (มหาชน) ในการพัฒนาช่องทางการทำธุรกรรมการขอรับใบอนุญาตขับรถระหว่างประเทศผ่านแอปพลิเคชัน “เป๋าตัง” ซึ่งเป็นการนำเทคโนโลยีดิจิทัลเข้ามาปรับเปลี่ยนรูปแบบและวิธีการให้บริการด้านใบอนุญาตขับรถ โดยตั้งแต่เปิดใช้ระบบดังกล่าวเมื่อวันที่ 13 ธันวาคม 2567 จนถึงปัจจุบัน มีจำนวนผู้ใช้บริการออกใบอนุญาตขับรถระหว่างประเทศแล้ว จำนวน 51,257 ฉบับ ซึ่งถือได้ว่าโครงการดังกล่าวได้รับการตอบรับจากประชาชนเป็นอย่างดี
ในวันนี้จึงเป็นอีกหนึ่งก้าวสำคัญที่ทั้งสองหน่วยงานได้ร่วมมือกันต่อยอดพัฒนาการให้บริการชำระภาษีรถประจำปี ผ่านแอปพลิเคชัน “เป๋าตัง” ได้สำเร็จ โดยจากที่แอปฯเป๋าตังในปัจจุบันมีจำนวนผู้ใช้งานมากกว่า 40 ล้านราย ทำให้เชื่อได้ว่าระบบดังกล่าวจะช่วยเพิ่มจำนวนรายได้จากการจัดเก็บภาษีรถประจำปีได้อย่างมีนัยสำคัญ เพราะเป็นการอำนวยความสะดวกแก่ประชาชนที่ต้องการชำระภาษีรถ ให้สามารถทำธุรกรรมทุกขั้นตอนได้ผ่านแอปฯเป๋าตัง ตั้งแต่การยื่นชำระภาษี ชำระเงิน และรอรับเครื่องหมายการเสียภาษีที่บ้านผ่านช่องทางไปรษณีย์ไทย ซึ่งระหว่างที่รอรับการจัดส่งเครื่องหมายฯ ยังสามารถแสดงเครื่องหมายการเสียภาษีผ่านแอปฯเป๋าตังได้ภายในระยะเวลา 15 วันอีกด้วย ยิ่งไปกว่านั้นกรมการขนส่งทางบก และธนาคารกรุงไทย ได้ร่วมกันต่อยอดไปอีกขั้นโดยการพัฒนาระบบการให้บริการต่ออายุใบอนุญาตขับรถผ่านแอปฯเป๋าตัง ซึ่งระบบดังกล่าวสามารถเปิดให้ประชาชนใช้งานได้ภายในปี 2569 นอกจากนี้กรมการขนส่งทางบกได้ดำเนินการวางระบบสำหรับการนำเทคโนโลยีมาใช้ในการจดทะเบียนรถ (e-Service) โดยเป็นการยื่นเอกสารขอจดทะเบียนรถผ่านระบบอิเล็กทรอนิกส์เพื่อลดระยะเวลาการจดทะเบียน ส่งผลให้ประชาชนได้รับความสะดวก รวดเร็ว และช่วยลดการใช้ป้ายแดงระหว่างรอการจดทะเบียนรถ โดยในปี 2569 จะนำร่องใช้กับการจดทะเบียนรถสำหรับรถยนต์นั่งส่วนบุคคลไม่เกิน 7 คน (รย.1) และรถจักรยานยนต์ (รย.12) ก่อนขยายไปยังรถประเภทอื่นๆต่อไป
นายผยง ศรีวณิช กรรมการผู้จัดการใหญ่ ธนาคารกรุงไทย กล่าวว่า ในฐานะธนาคารพาณิชย์ของรัฐ มุ่งมั่นพัฒนา Thailand Open Digital Platform สนับสนุนยุทธศาสตร์ขับเคลื่อนนวัตกรรมดิจิทัลเพื่อภาครัฐอย่างแท้จริง โคยธนาคารส่งเสริมภารกิจของกรมการขนส่งทางบก และกระทรวงคมนาคม อย่างเต็มกำลัง ในการนำเทคโนโลยีสมัยใหม่มาใช้พัฒนาระบบบริการให้มีความสะดวก รวดเร็ว และปลอดภัย เพื่อให้ประชาชนทุกกลุ่มสามารถเข้าถึงบริการภาครัฐได้อย่างทั่วถึง และเท่าเทียม
ในส่วนของความร่วมมือในการให้บริการชำระภาษีรถประจำปีผ่านกระเป๋า KlubRoad บนแอป “เป๋าตัง” ถือเป็นอีกก้าวสำคัญในการยกระดับบริการภาครัฐสู่ระบบดิจิทัล ช่วยให้ประชาชนเข้าถึงบริการได้สะดวก ปลอดภัย และลดภาระค่าใช้จ่าย ซึ่งเป็นการผนึกความร่วมมือครั้งสำคัญเพื่อผลักดันให้เกิดระบบนิเวศ Logistic ด้านการเดินทางได้อย่างเป็นรูปธรรม สอดคล้องกับนโยบายของกระทรวงคมนาคมในการยกระดับบริการภาครัฐให้มีประสิทธิภาพ ครอบคลุม เข้าถึงได้ง่าย และในอนาคตอันใกล้นี้ กรมการขนส่งทางบก และธนาคารกรุงไทย มีแผนร่วมกันในการพัฒนาบริการ ต่ออายุใบอนุญาตขับขี่ภายในประเทศแบบออนไลน์ โดยเชื่อมโยงกับระบบตรวจสุขภาพดิจิทัลภายใต้ระบบนิเวศด้านสุขภาพ พร้อมเดินหน้าเคียงข้างภาครัฐในการนำนวัตกรรมและเทคโนโลยีมาพัฒนาบริการ เพื่อยกระดับคุณภาพชีวิตของประชาชนอย่างยั่งยืน ตามวิสัยทัศน์ “กรุงไทย เคียงข้างไทย สู่ความยั่งยืน”

ที่มา : https://www.thaigov.go.th/news/contents/details/99520