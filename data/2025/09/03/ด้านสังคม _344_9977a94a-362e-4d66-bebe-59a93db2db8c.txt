รัฐบาลไทย-ข่าวทำเนียบรัฐบาล-"วราวุธ" เผย ศบปภ. ส่งทีม พม. 3 จว.ภาคเหนือ ช่วยเหลือกลุ่มเปราะบางเดือดร้อนจากพายุ “คาจิกิ”

วันพุธที่ 3 กันยายน 2568
"วราวุธ" เผย ศบปภ. ส่งทีม พม. 3 จว.ภาคเหนือ ช่วยเหลือกลุ่มเปราะบางเดือดร้อนจากพายุ “คาจิกิ”
"วราวุธ" เผย ศบปภ. ส่งทีม พม. 3 จว.ภาคเหนือ ช่วยเหลือกลุ่มเปราะบางเดือดร้อนจากพายุ “คาจิกิ”
วันที่ 3 กันยายน 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยถึงการช่วยเหลือกลุ่มเปราะบางและประชาชนที่ได้รับผลกระทบจากพายุ "คาจิกิ" ที่มีฝนตกหนัก น้ำป่าไหลหลาก และดินโคลนถล่ม ในพื้นที่หลายจังหวัดทางภาคเหนือ ว่า ได้รับรายงานจากศูนย์บริหารการดูแลกลุ่มเปราะบางจากภัยพิบัติ (ศบปภ.) กระทรวง พม. ว่า ในส่วนของทีมพม.หนึ่งเดียวจังหวัดเชียงใหม่ ทางทีม พม. ได้ลงพื้นที่ที่ศูนย์พักพิงชั่วคราวโรงเรียนบ้านปางอุ๋ง  อำเภอแม่แจ่ม มีจำนวนผู้เข้าพัก 145 ราย แบ่งเป็น เด็ก 49 ราย โดยอายุน้อยสุด 5 เดือน , ผู้ใหญ่  89 ราย , ผู้สูงอายุ  6 ราย โดยอายุสูงสุด 90 ปี และหญิงตั้งครรภ์ 1 ราย ได้เข้าพูดคุยให้กำลังใจแก่ผู้ประสบภัย และให้คำปรึกษาแนะนำในการช่วยเหลือเรื่องสิทธิสวัสดิการสังคมของกระทรวง พม. พร้อมมอบเครื่องอุปโภคบริโภคที่จำเป็นเพื่อบรรเทาความเดือดร้อนเฉพาะหน้า อาทิ ผ้าอ้อมสำเร็จรูป ผ้าห่ม และอุปกรณ์ทำความสะอาด นอกจากนี้ยังได้ดำเนินการพูดคุยสอบถามข้อเท็จจริงจากผู้ประสบภัย เพื่อพิจารณาวางแผนการให้ความช่วยเหลือต่างๆ ทั้งในระยะสั้นและระยะยาว รวมถึงการพิจารณาเงินสงเคราะห์ครอบครัวจากกระทรวง พม.
จังหวัดแม่ฮ่องสอน ทางทีม พม.หนึ่งเดียวจังหวัดแม่ฮ่องสอน ได้ส่งเจ้าหน้าที่เข้าร่วมกิจกรรมจิตอาสา "ร่วมใจฟื้นฟูโรงเรียนบ้านน้ำเพียงดิน" ครั้งที่ 2 เมื่อวันที่ 2 กันยายน 2568 เพื่อบรรเทาความเดือดร้อนของนักเรียน ครู บุคลากรทางการศึกษา และชุมชนโดยรอบ อีกทั้งลงพื้นที่บ้านผาบ่อง ตำบลผาบ่อง อำเภอเมืองแม่ฮ่องสอน เพื่อเยี่ยมครอบครัวเด็กแรกเกิดถึง 2 ขวบ จำนวน 10 ครอบครัว และครอบครัวกลุ่มเปราะบางอีก 5 ครอบครัว พร้อมดำเนินการสอบข้อเท็จจริงผู้ประสบภัย เพื่อพิจารณาวางแผนการให้ความช่วยเหลือเรื่องสิทธิสวัสดิการสังคมของกระทรวง พม.
จังหวัดสุโขทัย ทางทีม พม.หนึ่งเดียวจังหวัดสุโขทัย ได้ร่วมกับหน่วยงานที่เกี่ยวข้องส่งผู้ประสบภัยที่เป็นกลุ่มเปราะบางจากศูนย์ช่วยเหลือผู้ประสบภัยเทศบาลเมืองสุโขทัยธานี (วัดคูหาสุวรรณ) อำเภอเมืองสุโขทัย ให้กลับคืนสู่ที่พักอาศัยและได้ปิดศูนย์ดังกล่าว จากนั้นร่วมประชุมกับกองอำนวยการป้องกันและบรรเทาสาธารณภัยกลาง (กอปภ.ก.) เพื่อติดตามสถานการณ์อุทกภัยและดินถล่มอย่างใกล้ชิดเพื่อเตรียมความพร้อมด้านยานพาหนะในการรับมือสถานการณ์ที่อาจรุนแรงขึ้น
#ข่าวพม #พม #ศรส #esshelpme #5x5ฝ่าวิกฤตประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #SDx2025 #SocialDevelopmentExpo2025  #พายุคาจิกิ #ภาคเหนือ #น้ำท่วม #เชียงใหม่ #แม่ฮ่องสอน #สุโขทัย

ที่มา : https://www.thaigov.go.th/news/contents/details/100374