รัฐบาลไทย-ข่าวทำเนียบรัฐบาล-“ดร.เฉลิมชัย“ เปิดงานผลไม้และของดีป่าละอู ส่งเสริมทุเรียน GI ถิ่นประจวบคีรีขันธ์

วันจันทร์ที่ 14 กรกฎาคม 2568
“ดร.เฉลิมชัย“ เปิดงานผลไม้และของดีป่าละอู ส่งเสริมทุเรียน GI ถิ่นประจวบคีรีขันธ์
“ดร.เฉลิมชัย“ เปิดงานผลไม้และของดีป่าละอู ส่งเสริมทุเรียน GI ถิ่นประจวบคีรีขันธ์
วันที่ 14 กรกฎาคม 2568 เวลา 10.00 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานในพิธีเปิดงานมหกรรมผลไม้และของดีป่าละอู ประจำปีงบประมาณ พ.ศ. 2568 ซึ่งจัดขึ้นเป็นครั้งที่ 12 ระหว่างวันที่ 14 - 20 กรกฎาคม 2568 ณ ลานเอนกประสงค์องค์การบริหารส่วนตำบลห้วยสัตว์ใหญ่ อำเภอหัวหิน จังหวัดประจวบคีรีขันธ์ โดยมีผู้บริหารหน่วยงานภายใต้สังกัดกระทรวงฯ เข้าร่วมเป็นเกียรติในพิธีเปิดฯ และมี นายสิทธิชัย สวัสดิ์แสน ผู้ว่าราชการจังหวัดประจวบคีรีขันธ์ นายสราวุธ ลิ้มอรุณรักษ์ นายกองค์การบริหารส่วนจังหวัดประจวบคีรีขันธ์ และ นายวัชระ กำพร นายกองค์การบริหารส่วนตำบลห้วยสัตว์ใหญ่ ให้การต้อนรับและกล่าวถึงวัตถุประสงค์ของการจัดงาน
ดร.เฉลิมชัย กล่าวว่า “การจัดงานมหกรรมผลไม้และของดีป่าละอู ในปีนี้ ถือว่าเป็นการช่วยส่งเสริมผลผลิตของเกษตรกรในพื้นที่โดยตรง โดยเฉพาะทุเรียนป่าละอู ที่มักถูกสวมชื่อจากทุเรียนนอกพื้นที่ และอย่างยิ่งในปีนี้ที่ทุเรียนของไทยได้รับการสั่งซื้อจากประเทศจีนลดลง การจัดงานในครั้งนี้ถือเป็นโอกาสให้คนไทยได้สนับสนุนและอุดหนุนผลไม้คุณภาพดี ที่เป็นของแท้เฉพาะถิ่นป่าละอู จากแต่ละสวนโดยตรง และในฐานะของกระทรวงทรัพยากรธรรมชาติและสิ่งแวดล้อม พร้อมที่จะช่วยเหลือพี่น้องประชาชนที่อาศัยและทำกินในพื้นที่ป่า ให้ได้รับการแก้ไขปัญหา ให้ได้รับสิทธิในการพัฒนาคุณภาพชีวิตที่เท่าเทียมกับคนไทยทั้งประเทศ มีระบบสาธารณูปโภคขั้นพื้นฐาน เพื่อการประกอบอาชีพที่มั่นคงและยกระดับคุณภาพชีวิตที่ดี วันนี้ขอให้มั่นใจได้ว่า นโยบายของกระทรวงทรัพยากรฯ เน้นย้ำให้เจ้าหน้าที่ทุกหน่วยงานทำงานร่วมกับประชาชนอย่างเป็นมิตร พร้อมและยินดีเข้าช่วยแก้ไขปัญหาด้านทรัพยากรธรรมชาติและสิ่งแวดล้อม เสมือนเป็นคนในครอบครัวเดียวกัน”
ทุเรียนป่าละอู หรือ ทุเรียนหมอนทองป่าละอู คือ ทุเรียนที่ปลูกในพื้นที่ป่าละอู ทั้ง 11 หมู่บ้านของตำบลห้วยสัตว์ใหญ่ อำเภอหัวหิน จังหวัดประจวบคีรีขันธ์ เป็นทุเรียนพันธุ์หมอนทอง และพันธุ์ชะนี ที่มีลักษณะเนื้อหนา สีเหลืองอ่อน เนื้อเนียนละเอียด แห้ง กลิ่นอ่อน รสมันหวาน เม็ดลีบเล็ก ให้ผลผลิตในช่วงเดือนพฤษภาคม - สิงหาคม ลักษณะผลเป็นวงรี ใต้ผลแหลม เปลือกมีสีเขียวปนน้ำตาล ปลายหนามแหลมคมมาก ร่องพูชัดเจน ทุเรียนป่าละอูได้รับการจดทะเบียนสิ่งบ่งชี้ทางภูมิศาสตร์ หรือ GI ในชื่อ “ทุเรียนป่าละอู” กับกรมทรัพย์สินทางปัญญา เลขทะเบียน 5410075 เมื่อวันที่ 21 กุมภาพันธ์ 2554 ทุเรียนป่าละอูจะมีการกำหนดหลักเกณฑ์มาตรฐานเป็นมาตรฐานเดียวกัน เช่น ทุเรียนต้องมีอัตราความสุก 85% และต้องมีสติ๊กเกอร์กำกับเพื่อบอกแหล่งผลิต วันหมดอายุ เพื่อสะดวกต่อการควบคุมคุณภาพ และการตรวจสอบย้อนกลับ

ที่มา : https://www.thaigov.go.th/news/contents/details/98405