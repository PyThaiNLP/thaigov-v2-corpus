รัฐบาลไทย-ข่าวทำเนียบรัฐบาล-ดัชนีความเชื่อมั่นอนาคตเศรษฐกิจภูมิภาค (Thailand Regional Economic Sentiment Index: RSI) ประจำเดือนกรกฎาคม 2568

วันพุธที่ 30 กรกฎาคม 2568
30/07/2568
พิมพ์
ดัชนีความเชื่อมั่นอนาคตเศรษฐกิจภูมิภาค (Thailand Regional Economic Sentiment Index: RSI) ประจำเดือนกรกฎาคม 2568
ดัชนีความเชื่อมั่นอนาคตเศรษฐกิจภูมิภาคประจำเดือนกรกฎาคม 2568 สะท้อนแนวโน้มเศรษฐกิจภูมิภาคในระยะ 6 เดือนข้างหน้าที่ยังเผชิญความไม่แน่นอนของเศรษฐกิจโลก โดยเฉพาะนโยบายปรับขึ้นอัตราภาษีศุลกากรตอบโต้ของสหรัฐฯ และความแปรปรวนของสภาพอากาศ
“ดัชนีความเชื่อมั่นอนาคตเศรษฐกิจภูมิภาคประจำเดือนกรกฎาคม 2568 สะท้อนแนวโน้มเศรษฐกิจภูมิภาคในระยะ 6 เดือนข้างหน้าที่ยังเผชิญความไม่แน่นอนของเศรษฐกิจโลก โดยเฉพาะนโยบายปรับขึ้นอัตราภาษีศุลกากรตอบโต้ของสหรัฐฯ และความแปรปรวนของสภาพอากาศ อย่างไรก็ดี ดัชนีความเชื่อมั่นอนาคตเศรษฐกิจภูมิภาคยังขยายตัวได้ดีในภาคเหนือและภาคตะวันออก โดยมีปัจจัยสนับสนุนจากมาตรการของภาครัฐเป็นสำคัญ”
นายพรชัย ฐีระเวช ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยดัชนีความเชื่อมั่นอนาคตเศรษฐกิจภูมิภาคประจำเดือนกรกฎาคม 2568 จากการประมวลผลข้อมูลการสำรวจภาวะเศรษฐกิจรายจังหวัดจากสำนักงานคลังจังหวัด 76 จังหวัดทั่วประเทศ และสภาอุตสาหกรรมแห่งประเทศไทยเพื่อจัดทำดัชนีความเชื่อมั่นอนาคตเศรษฐกิจภูมิภาคพบว่า “ดัชนีความเชื่อมั่นอนาคตเศรษฐกิจภูมิภาคประจำเดือนกรกฎาคม 2568 สะท้อนแนวโน้มเศรษฐกิจภูมิภาคในระยะ 6 เดือนข้างหน้าที่ยังเผชิญความไม่แน่นอนของเศรษฐกิจโลก โดยเฉพาะนโยบายปรับขึ้นอัตราภาษีศุลกากรตอบโต้ของสหรัฐฯ และความแปรปรวนของสภาพอากาศ อย่างไรก็ดี ดัชนีความเชื่อมั่นอนาคตเศรษฐกิจภูมิภาคยังขยายตัวได้ดีในภาคเหนือและภาคตะวันออก โดยมีปัจจัยสนับสนุนจากมาตรการของภาครัฐเป็นสำคัญ” โดยมีรายละเอียดดังต่อไปนี้
ดัชนีความเชื่อมั่นอนาคตเศรษฐกิจภาคเหนืออยู่ที่ระดับ 74.3 สะท้อนถึงความเชื่อมั่นอนาคตเศรษฐกิจที่ขยายตัวได้ โดยเฉพาะในภาคบริการและการจ้างงาน จากการเข้าสู่ช่วงฤดูการท่องเที่ยวและสภาพอากาศในฤดูหนาวที่เอื้อต่อการเดินทางท่องเที่ยว ประกอบกับมาตรการกระตุ้นเศรษฐกิจของภาครัฐโดยเฉพาะโครงการเที่ยวไทยคนละครึ่ง และมาตรการส่งเสริมการท่องเที่ยวในเมืองรอง ซึ่งช่วยกระตุ้นกำลังซื้อและการเดินทางท่องเที่ยวภายในประเทศ รวมถึงก่อให้เกิดการจ้างงานในท้องถิ่นมากขึ้น อีกทั้งภาคเอกชนยังมีการลงทุนในธุรกิจบริการเพิ่มขึ้น โดยเฉพาะธุรกิจโรงแรมและร้านอาหาร ดัชนีความเชื่อมั่นอนาคตเศรษฐกิจในเขตพัฒนาพิเศษภาคตะวันออก (EEC) ยังส่งสัญญาณบวกต่อเนื่องที่ระดับ 70.4 สอดคล้องกับดัชนีความเชื่อมั่นอนาคตเศรษฐกิจภาคตะวันออกอยู่ที่ระดับ 69.8 สะท้อนถึงความเชื่อมั่นอนาคตเศรษฐกิจที่ขยายตัวได้ โดยเฉพาะในภาคบริการและการจ้างงาน จากแรงสนับสนุนของการท่องเที่ยวที่มีแนวโน้มขยายตัวในหลายพื้นที่ โดยเฉพาะจังหวัดชลบุรีซึ่งเป็นจุดหมายปลายทางยอดนิยมในโครงการเที่ยวไทยคนละครึ่ง นอกจากนี้ ภาครัฐและเอกชนยังมีบทบาทสำคัญในการดำเนินนโยบายกระตุ้นเศรษฐกิจและลงทุนในแหล่งท่องเที่ยวใหม่อย่างต่อเนื่อง ทางด้านดัชนีความเชื่อมั่นอนาคตเศรษฐกิจภาคตะวันออกเฉียงเหนืออยู่ที่ระดับ 69.7 โดยมีแรงสนับสนุนจากภาคเกษตรและการจ้างงานเป็นสำคัญ โดยเฉพาะเมื่อจะเข้าสู่ฤดูกาลเก็บเกี่ยวพืชเศรษฐกิจที่สำคัญ ขณะที่ราคาสินค้าเกษตรมีแนวโน้มปรับตัวสูงขึ้น ประกอบกับสภาพอากาศที่เอื้อต่อการเพาะปลูก และความต้องการสินค้าเกษตรที่มีต่อเนื่อง อีกทั้งความต้องการแรงงานยังมีแนวโน้มเพิ่มขึ้นจากการฟื้นตัวของเศรษฐกิจและการลงทุนที่เพิ่มมากขึ้น ขณะเดียวกันดัชนีความเชื่อมั่นอนาคตเศรษฐกิจภาคตะวันตกอยู่ที่ระดับ 69.7 สะท้อนถึงความเชื่อมั่นอนาคตเศรษฐกิจที่ปรับตัวได้ดี โดยมีแรงสนับสนุนจากภาคบริการและภาคอุตสาหกรรม จากแนวโน้มการฟื้นตัวของเศรษฐกิจไทย และนโยบายกระตุ้นเศรษฐกิจของภาครัฐที่ช่วยกระตุ้นให้ประชาชนมีการบริโภคมากขึ้น รวมถึงนโยบายสนับสนุนภาคการลงทุนส่งผลทำให้เกิดการลงทุนในเครื่องจักรและเทคโนโลยีที่เพิ่มขึ้น ดัชนีความเชื่อมั่นอนาคตเศรษฐกิจภาคใต้อยู่ที่ระดับ 68.2 โดยมีแรงขับเคลื่อนจากภาคบริการและการลงทุน ซึ่งได้แรงหนุนจากการเข้าสู่ฤดูการท่องเที่ยวของทะเลฝั่งอันดามัน โดยเฉพาะในช่วงวันหยุดยาว และการจัดกิจกรรมส่งเสริมการท่องเที่ยวในหลายพื้นที่ รวมถึงมาตรการกระตุ้นเศรษฐกิจที่ภาครัฐดำเนินการอย่างต่อเนื่อง ในขณะที่ภาคอุตสาหกรรมและการจ้างงานยังคงเผชิญแรงกดดันจากต้นทุนที่สูงขึ้นและความไม่แน่นอนทางเศรษฐกิจในประเทศ และนโยบายการปรับขึ้นค่าจ้างขั้นต่ำ ดัชนีความเชื่อมั่นอนาคตเศรษฐกิจภาคกลางอยู่ที่ระดับ 64.3 มีแรงสนับสนุนจากภาคเกษตรและภาคอุตสาหกรรมเป็นสำคัญ จากสภาพอากาศที่เอื้อต่อการเพาะปลูก และมาตรการสนับสนุนการลงทุนและส่งออกของภาครัฐ รวมถึงมาตรการกระตุ้นการท่องเที่ยวอย่างโครงการเที่ยวไทยคนละครึ่ง อย่างไรก็ตาม ผู้ประกอบการบางส่วนยังมีความกังวลต่อสถานการณ์การค้าและเศรษฐกิจโลก โดยเฉพาะนโยบายปรับขึ้นอัตราภาษีศุลกากรตอบโต้ของสหรัฐฯ ประกอบกับสภาพอากาศที่แปรปรวน ซึ่งอาจส่งผลต่อความเชื่อมั่นของผู้ประกอบการ การเดินทางท่องเที่ยว และปริมาณผลผลิตการเกษตร และสำหรับดัชนีความเชื่อมั่นอนาคตเศรษฐกิจ กทม. และปริมณฑล อยู่ที่ระดับ 58.9 โดยมีปัจจัยสนับสนุนจากความเชื่อมั่นในภาคบริการและภาคเกษตรเป็นสำคัญ ทั้งนี้ เสถียรภาพทางเศรษฐกิจทั้งในและต่างประเทศยังเผชิญแรงกดดันจากมาตรการกีดกันทางการค้าของประเทศมหาอำนาจ รวมถึงความแปรปรวนของสภาพภูมิอากาศ ความตึงเครียดทางภูมิรัฐศาสตร์ และระดับหนี้ครัวเรือนที่ยังอยู่ในระดับสูงเป็นสำคัญ

ที่มา : https://www.thaigov.go.th/news/contents/details/99073