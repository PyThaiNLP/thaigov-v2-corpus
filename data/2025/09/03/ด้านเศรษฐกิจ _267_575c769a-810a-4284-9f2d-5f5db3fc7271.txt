รัฐบาลไทย-ข่าวทำเนียบรัฐบาล-กระทรวงเกษตรฯ ชวนเลือกซื้อสินค้าเกษตรพรีเมียมจากผลผลิตเกษตรกรไทย ในงาน “Thailand Agri Intertrade 2025” ระหว่างวันที่ 24 – 27 ก.ค. 68 ตั้งแต่เวลา 10.00 – 18.00 น. ณ ตลาด อ.ต.ก. กรุง

วันพฤหัสบดีที่ 24 กรกฎาคม 2568
กระทรวงเกษตรฯ ชวนเลือกซื้อสินค้าเกษตรพรีเมียมจากผลผลิตเกษตรกรไทย ในงาน “Thailand Agri Intertrade 2025” ระหว่างวันที่ 24 – 27 ก.ค. 68 ตั้งแต่เวลา 10.00 – 18.00 น. ณ ตลาด อ.ต.ก. กรุง
กระทรวงเกษตรฯ ชวนเลือกซื้อสินค้าเกษตรพรีเมียมจากผลผลิตเกษตรกรไทย ในงาน “Thailand Agri Intertrade 2025” ระหว่างวันที่ 24 – 27 ก.ค. 68 ตั้งแต่เวลา 10.00 – 18.00 น. ณ ตลาด อ.ต.ก. กรุงเทพฯ
นางสาวภัทราภรณ์ โสเจยยะ รองปลัดกระทรวงเกษตรและสหกรณ์ เป็นประธานพิธีเปิดงาน “Thailand Agri Intertrade 2025” ที่กำหนดจัดขึ้นระหว่างวันที่ 24 – 27 กรกฎาคม 2568 ณ ตลาด อ.ต.ก. ถนนกำแพงเพชร กรุงเทพฯ ที่รวบรวมสินค้าเกษตรพรีเมียมจากเกษตรกรทั่วประเทศมาไว้ให้ผู้บริโภคเลือกซื้อได้อย่างสะดวกในราคาสุดพิเศษกว่า 40 บูธ มาจัดแสดงและจัดจำหน่าย พร้อมสัมผัสบรรยากาศการตลาดแบบ “Market Experience” ที่รวมไว้ทั้งสินค้า รสชาติ วิถีชีวิต และวัฒนธรรม เพื่อสร้างความสัมพันธ์ระหว่างเกษตรกรและผู้บริโภคให้แน่นแฟ้นยิ่งขึ้น ผ่านกิจกรรมที่น่าสนใจมากมายให้ผู้บริโภคได้เพลิดเพลินอิ่มท้องและอิ่มใจตั้งแต่เวลา 10.00 – 18.00 น. ตลอด 4 วันเต็ม ไม่ว่าจะเป็น คอนเสิร์ตจากศิลปินชื่อดัง อาทิ ก้านตอง ทุ่งเงิน กุ้ง สุทธิราช และตรี ชัยณรงค์ รวมถึงการโชว์ตัวจากหมูแฮม นางสาวไทยปี 2568 การแสดงมายากล การแสดงกายกรรมคอมมาดี้ การเสวนาการเลือกซื้อสินค้าเกษตร กิจกรรมช้อปผลไม้นาทีทอง การแข่งขันปอกผลไม้ และบุฟเฟ่ต์ทุเรียนสุดฟิน เป็นต้น
รองปลัดกระทรวงเกษตรและสหกรณ์ กล่าวว่า กระทรวงเกษตรและสหกรณ์ได้ดำเนินนโยบายที่มุ่งเน้นการส่งเสริมการผลิตสินค้าเกษตรมูลค่าสูงที่มีคุณภาพ ได้มาตรฐาน ตรงกับความต้องการของตลาด พร้อมทั้งสนับสนุนการสร้างแบรนด์สินค้าในระดับจังหวัดและท้องถิ่น การแปรรูปสินค้า การพัฒนารูปแบบผลิตภัณฑ์ รวมถึงการส่งเสริมให้เกษตรกรสามารถเข้าถึงตลาดได้ด้วยตนเอง ผ่านการสร้างแบรนด์ระดับชุมชน และการสร้าง Storytelling ของสินค้าเกษตร ซึ่งจะช่วยเพิ่มความน่าสนใจและเพิ่มมูลค่าทางการตลาดได้อย่างมีประสิทธิภาพอย่าต่อเนื่องและยั่งยืน
สำหรับการจัดงานในครั้งนี้ถือเป็นกลไกสำคัญในการผลักดันนโยบายของกระทรวงให้เกิดผลอย่างเป็นรูปธรรม โดยมุ่งหวังให้เป็นเวทีสำหรับเกษตรกรในการนำเสนอและจำหน่ายสินค้าเกษตรคุณภาพ ทั้งในระดับประเทศและระดับโลก ที่จะเป็นการเปิดตลาดใหม่ ๆ และช่วยลดปัญหาผลผลิตล้นตลาดในแต่ละฤดูกาลได้อย่างเป็นระบบ นอกจากนี้ จากปัญหาผลผลิตล้นตลาดและราคาตกต่ำ ทุกหน่วยงานในสังกัดกระทรวงเกษตรฯ พร้อมที่จะช่วยแก้ไขปัญหาให้กับพี่น้องเกษตรกร โดยสนับสนุนการบริโภคภายในประเทศให้มากขึ้น พร้อมจัดหาตลาดให้แก่เกษตรกรเพิ่มมากขึ้น
ด้าน นายปณิธาน มีไชยโย ผู้อำนวยการ อ.ต.ก. กล่าวว่า หลังจากสร้างกระแสตอบรับอย่างดีในตลาดต่างประเทศจากการจัดแสดงสินค้าและโรดโชว์ Thailand Agri Intertrade 2025 ใน 5 ประเทศศักยภาพทั่วโลก ได้แก่ ออสเตรีย ฟิลิปปินส์ ญี่ปุ่น ซาอุดิอาระเบีย อิสราเอล และจอร์แดน กระทรวงเกษตรฯ โดยองค์การตลาดเพื่อเกษตรกร (อ.ต.ก.) จึงจัดงานดังกล่าวขึ้น เพื่อให้ผู้บริโภคภายในประเทศได้มีโอกาสได้เข้าถึงสินค้าเกษตรที่ผ่านการคัดสรรมาอย่างดีทั้งในด้านคุณภาพ ความปลอดภัย และมีมาตรฐานส่งออก ซึ่งเป็นสินค้าเกษตรพรีเมียมส่งออกคุณภาพสูงโดยตรงจากเกษตรกร พร้อมจำหน่ายในราคาสุดพิเศษ
นอกจากนี้ อ.ต.ก. ยังตั้งใจให้ Thailand Agri Intertrade 2025 เป็นมากกว่างานจำหน่ายสินค้า แต่ยังเป็นเวทีแสดงศักยภาพของเกษตรกรไทย สะท้อนให้เห็นถึงคุณภาพ มาตรฐาน และความพร้อมของสินค้าเกษตรไทยในการแข่งขันกับตลาดโลก ซึ่งครั้งนี้ถือเป็นโอกาสสำคัญที่ผู้บริโภคชาวไทยจะได้สัมผัสสินค้าเกษตรพรีเมียมในราคาที่คุ้มค่าจากเกษตรกรโดยตรง พร้อมทั้งได้เรียนรู้เรื่องราวและที่มาของแต่ละผลิตภัณฑ์จากเกษตรกรผู้ผลิตเอง
“นอกจากการจำหน่ายสินค้า อ.ต.ก. ยังเตรียมกิจกรรมหลากหลายเพื่อสร้างประสบการณ์ตรงให้กับผู้บริโภค อาทิ การให้ชิม ทดลองสินค้า เวิร์กช็อป และกิจกรรมเล่าเรื่องราวเบื้องหลังสินค้า เพื่อเชื่อมโยงผู้บริโภคกับผู้ผลิตอย่างใกล้ชิด โดยตลอดครึ่งปีแรกที่ผ่านมา อ.ต.ก. ได้เดินสายจัดโรดโชว์ในต่างประเทศในเวทีสำคัญ เช่น ออสเตรีย ญี่ปุ่น และประเทศในตะวันออกกลาง เพื่อนำเสนอสินค้าผลไม้ไทย เช่น มะม่วงน้ำดอกไม้ ลำไย กาแฟอินทรีย์ ผลิตภัณฑ์แปรรูป และสินค้าเกษตรเฉพาะกลุ่ม (Niche Market) พร้อมทั้งสร้างโอกาสในการจับคู่ธุรกิจ (Business Matching) ซึ่งได้รับการตอบรับจากต่างประเทศเป็นอย่างดีสะท้อนให้เห็นถึงศักยภาพของสินค้าเกษตรไทยในการขยายตลาดใหม่ ๆ โดยเฉพาะกลุ่มสินค้าที่มีความแตกต่างและคุณภาพสูง ซึ่งผู้บริโภคในต่างประเทศมีความเต็มใจที่จะจ่ายในราคาที่เหมาะสม” นายปณิธาน มีไชยโย กล่าว

ที่มา : https://www.thaigov.go.th/news/contents/details/98759