รัฐบาลไทย-ข่าวทำเนียบรัฐบาล-ผู้ช่วย รมว.ท่องเที่ยวและกีฬา แสดงความยินดีนักซอฟต์บอลไทย U23 คว้าอันดับ 3 เอเชีย พร้อมให้กำลังใจก่อนลุยซีเกมส์ 2025

วันพฤหัสบดีที่ 26 มิถุนายน 2568
ผู้ช่วย รมว.ท่องเที่ยวและกีฬา แสดงความยินดีนักซอฟต์บอลไทย U23 คว้าอันดับ 3 เอเชีย พร้อมให้กำลังใจก่อนลุยซีเกมส์ 2025
ผู้ช่วย รมว.ท่องเที่ยวและกีฬา แสดงความยินดีนักซอฟต์บอลไทย U23 คว้าอันดับ 3 เอเชีย พร้อมให้กำลังใจก่อนลุยซีเกมส์ 2025
วันที่ 26 มิถุนายน 2568 เวลา 11.00 น. ณ กระทรวงการท่องเที่ยวและกีฬา นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ ให้การต้อนรับคณะผู้บริหารและนักกีฬาจากสมาคมกีฬาซอฟต์บอลแห่งประเทศไทย นำโดยนักกีฬาทีมชาติไทยรุ่นอายุไม่เกิน 23 ปี ซึ่งเข้าพบเพื่อแนะนำตัวหลังเสร็จสิ้นภารกิจการแข่งขันระดับนานาชาติ และรับฟังโอวาทก่อนเข้าสู่การเตรียมความพร้อมสำหรับการแข่งขันซีเกมส์ ครั้งที่ 33 พ.ศ. 2568
ในการนี้ นายจักรพล ได้แสดงความยินดีกับทีมนักกีฬาซอฟต์บอลไทย U23 ที่สามารถสร้างผลงานยอดเยี่ยมคว้าอันดับ 3 ของเอเชีย ในการแข่งขันรายการ U23 Men Softball Asia Cup 2025 ได้สำเร็จ ซึ่งถือเป็นความภาคภูมิใจของคนไทยทั้งประเทศ และสะท้อนถึงความสามารถ ความมุ่งมั่นของนักกีฬาไทยในเวทีระดับนานาชาติ
“ขอแสดงความยินดีกับน้องๆ นักกีฬาทุกคนที่สามารถคว้าอันดับ 3 ของเอเชียมาได้สำเร็จ นับเป็นการสร้างภาพลักษณ์ที่ดีให้กับประเทศ และเป็นอีกหนึ่งบทพิสูจน์ว่าเยาวชนไทยมีศักยภาพไม่น้อยหน้าใครบนเวทีโลก สำหรับการแข่งขันซีเกมส์ 2025 ที่จะมาถึง ขอให้น้องๆ ทุกคนมีวินัย ฝึกซ้อมอย่างเต็มที่ และตั้งใจทำให้ถึงเป้าหมาย เพื่อสร้างแรงบันดาลใจให้กับเยาวชนรุ่นใหม่หันมาเล่นกีฬาซอฟต์บอลกันมากขึ้น” นายจักรพลกล่าว
โอกาสนี้ กระทรวงการท่องเที่ยวและกีฬา พร้อมให้การสนับสนุนการพัฒนากีฬาอย่างต่อเนื่อง เพื่อยกระดับศักยภาพนักกีฬาไทยให้ก้าวสู่ความเป็นเลิศทั้งในระดับภูมิภาคและระดับโลกต่อไป

ที่มา : https://www.thaigov.go.th/news/contents/details/97897