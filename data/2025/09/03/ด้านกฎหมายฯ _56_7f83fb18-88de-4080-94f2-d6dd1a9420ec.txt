รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ลงพื้นที่จังหวัดอุบลราชธานี ตรวจเยี่ยมเรือนจำกลางอุบลราชธานี นำ เสก โลโซ สร้างขวัญกำลังใจ-มอบสิ่งของจำเป็นแก่ทหารและผู้อพยพ

วันเสาร์ที่ 9 สิงหาคม 2568
09/08/2568
พิมพ์
รัฐมนตรีว่าการกระทรวงยุติธรรม ลงพื้นที่จังหวัดอุบลราชธานี ตรวจเยี่ยมเรือนจำกลางอุบลราชธานี นำ เสก โลโซ สร้างขวัญกำลังใจ-มอบสิ่งของจำเป็นแก่ทหารและผู้อพยพ
รัฐมนตรีว่าการกระทรวงยุติธรรม ลงพื้นที่จังหวัดอุบลราชธานี ตรวจเยี่ยมเรือนจำกลางอุบลราชธานี นำ เสก โลโซ สร้างขวัญกำลังใจ-มอบสิ่งของจำเป็นแก่ทหารและผู้อพยพ
ในวันเสาร์​ที่ 9 สิงหาคม 2568 พันตำรวจเอก ทวี สอดส่อง รัฐมนตรีว่าการกระทรวงยุติธรรม และคณะ ลงพื้นที่จังหวัดอุบลราชธานี โดยช่วงเช้าได้ตรวจเยี่ยมเรือนจำกลางอุบลราชธานี เพื่อ​พบปะและให้กำลังใจผู้ต้องราชทัณฑ์ ณ เรือนจำกลางอุบลราชธานี ถนนพโลชัย ตำบล​ในเมือง อำเภอ​เมือง จังหวัด​อุบลราชธานี เพื่อเยี่ยมชมห้องสมุดเรือนจำกลางอุบลราชธานีที่ได้รับการปรับปรุงใหม่ และนำนายเสกสรรค์ ศุขพิมาย หรือ เสก โลโซ ร่วมกิจกรรมพูดคุยสร้างแรงบัลดาลใจ และขับร้องเพลงร่วมกับวงเรือนจำกลางอุบลราชธานี โดยมี ว่าที่ร้อยตรีกรกฎ ประเสริฐวงษ์ รองผู้ว่าราชการจังหวัดอุบลราชธานี นายชาญ วชิรเดช รองอธิบดีกรมราชทัณฑ์ พร้อมด้วย​หัวหน้าส่วน​ราชการ​ในสังกัด​กระทรวง​ยุติธรรม​ใน​พื้นที่​จังหวัด​อุบล​ราชธานี​ ร่วมให้การต้อนรับ
โอกาส​นี้​ พันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าวว่า รัฐบาลเข้าใจความทุกข์ของประชาชน อย่างน้อยที่สุด เมื่อประชาชนมีความทุกข์เรื่องการจ่ายเงินเยียวยา รัฐบาลจะต้องมีความรวดเร็ว
นอกจากนี้​ รัฐมนตรีว่าการกระทรวงยุติธรรม ได้ระบุถึงนโยบายการดูแลและการเยียวยาประชาชนและเจ้าหน้าที่ว่า การเยียวยาผู้เสียหายตามกฎหมายของกระทรวงยุติธรรม ที่ผู้เสียหายทุกคนไม่ว่าจะเป็นคนไทยหรือชาวต่างชาติที่ได้รับผลกระทบจากเหตุการณ์ในประเทศไทย สามารถแจ้งความเพื่อรับการช่วยเหลือตามกฎหมายของกระทรวงยุติธรรมได้ โดยผู้เสียชีวิตจะได้รับเงินช่วยเหลือ 200,000 บาท และผู้บาดเจ็บประมาณ 100,000 บาท ซึ่งเป็นมาตรฐานขั้นต่ำที่ต้องดำเนินการอย่างเร่งด่วน โดยผู้เสียหายจะต้องนำหลักฐานการแจ้งความมาแสดงเพื่อยื่นขอรับความช่วยเหลือ นอกเหนือจากเงินเยียวยาตามกฎหมายปกติแล้ว รัฐบาลยังมีมาตรการเยียวยาเฉพาะกิจเพิ่มเติมสำหรับเหตุการณ์สู้รบ โดยประชาชนจะได้รับเงินช่วยเหลือ 800,000 บาท และเจ้าหน้าที่ทหารจะได้รับ 1,000,000 บาท ซึ่งเป็นระเบียบที่เริ่มมีขึ้นตั้งแต่ปี 2559 โดยมีหน่วยงานที่เกี่ยวข้อง เช่น สำนักงบประมาณ กรมบัญชีกลาง กระทรวงการคลัง และ สมช. ฯลฯ ร่วมกันกำหนดเพื่อให้การช่วยเหลือเป็นไปอย่างถูกต้อง
พันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าวถึง การดูแลผู้ต้องราชทัณฑ์ในพื้นที่ชายแดนด้วยว่า สำหรับผู้ต้องราชทัณฑ์ที่อยู่ในพื้นที่ชายแดนและมีความกังวลเรื่องความปลอดภัยของครอบครัว รัฐบาลได้มีการจัดกิจกรรมเพื่อสร้างความเข้าใจและให้กำลังใจ โดยจะมีการจัดให้ผู้ต้องราชทัณฑ์ได้พบกับผู้ลี้ภัยที่เคยผ่านสถานการณ์เดียวกัน เพื่อให้เกิดความรู้สึกเป็นครอบครัวเดียวกันและเห็นถึงความพยายามของรัฐบาลในการดูแลประชาชนในพื้นที่ นอกจากนี้ยังมีการใช้ดนตรีบำบัดและจัดกิจกรรมสันทนาการเพื่อผ่อนคลายความตึงเครียด โดยมีศิลปินอย่าง เสก โลโซ เข้าไปช่วยดูแลและให้กำลังใจทั้งเจ้าหน้าที่ทหารและประชาชน
พันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าวว่า เรือนจำอุบลราชธานี ซึ่งมีผู้ต้องราชทัณฑ์จำนวนมากถึง 5,500 คน ได้เริ่มโครงการพัฒนาศักยภาพผู้ต้องขัง โดยเฉพาะผู้ที่มีความสามารถด้านดนตรี เพื่อให้พวกเขารู้สึกว่าตนเองยังมีคุณค่าและมีศักดิ์ศรีในฐานะมนุษย์ โดยมีการเชิญ เสก โลโซ เข้าไปให้คำแนะนำและเป็นแรงบันดาลใจ เป้าหมายคือการเปลี่ยนบทบาทของเรือนจำจากสถานที่คุมขังให้เป็น "สถานที่สร้างคน" เพื่อให้ผู้ต้องราชทัณฑ์เมื่อพ้นโทษออกไปสามารถเป็นพลเมืองที่ดีและมีส่วนร่วมในการพัฒนาประเทศได้ต่อไป ในพื้นที่ที่มีการสู้รบ อย่างเช่น จังหวัดศรีสะเกษ ได้มีการอพยพผู้ต้องราชทัณฑ์ออกจากเรือนจำเพื่อความปลอดภัย และย้ายไปยังสถานที่ที่เหมาะสมกว่า ซึ่งเป็นเรื่องที่ต้องให้ความสำคัญอย่างเร่งด่วน เพื่อป้องกันปัญหาที่จะเกิดขึ้นในอนาคต โดยเฉพาะในเรื่องคุณภาพชีวิตของผู้ต้องขัง

ที่มา : https://www.thaigov.go.th/news/contents/details/99545