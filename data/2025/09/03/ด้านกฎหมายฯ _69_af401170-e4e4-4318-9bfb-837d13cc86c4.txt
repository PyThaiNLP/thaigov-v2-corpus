รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เป็นประธานในพิธีเปิดงาน  “22 ปี กฎหมายคุ้มครองพยาน ยืนหยัด เคียงคู่กระบวนการยุติธรรมไทย” 

วันอังคารที่ 26 สิงหาคม 2568
26/08/2568
พิมพ์
รัฐมนตรีว่าการกระทรวงยุติธรรม เป็นประธานในพิธีเปิดงาน  “22 ปี กฎหมายคุ้มครองพยาน ยืนหยัด เคียงคู่กระบวนการยุติธรรมไทย”
รัฐมนตรีว่าการกระทรวงยุติธรรม เป็นประธานในพิธีเปิดงาน  “22 ปี กฎหมายคุ้มครองพยาน ยืนหยัด เคียงคู่กระบวนการยุติธรรมไทย”
ในวันอังคารที่ 26 สิงหาคม 2568 เวลา 13.30 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานในพิธีเปิดงาน  “22 ปี กฎหมายคุ้มครองพยาน ยืนหยัด เคียงคู่กระบวนการยุติธรรมไทย” โดยมี นางพงษ์สวาท นีละโยธิน ปลัดกระทรวงยุติธรรม นายยู่สิน จินตภากร ผู้ช่วยรัฐมนตรีประจำกระทรวงยุติธรรม นายไตรยฤทธิ์ เตมหิวงศ์ รองปลัดกระทรวงยุติธรรม นางสาวเอมอร เสียงใหญ่ อธิบดีกรมคุ้มครองสิทธิและเสรีภาพ กล่าวรายงาน และได้รับเกียรติจากผู้แทนกระทรวงกลาโหม ผู้แทนสำนักงานตำรวจแห่งชาติ ผู้แทนสำนักงานคณะกรรมการป้องกันและปราบปรามการทุจริตแห่งชาติ พันตำรวจโท ธัญญะ ระย้า ผู้อำนวยการสำนักงานคุ้มครองพยาน และ นายไพฑูรย์ สว่างกมล ผู้ทรงคุณวุฒิด้านการคุ้มครองพยาน  ร่วมเสวนาในหัวข้อ “22 ปี คุ้มครองพยาน ยืนหยัด เคียงคู่กระบวนการยุติธรรมไทย”นอกจากนี้ ยังมีกิจกรรมภายใต้แนวคิด : “Voice of the shadow” รวมถึง นิทรรศการพัฒนากฎหมาย นิทรรศการแสดงความร่วมมือจากหน่วยงานต่าง ๆ ซึ่งมี ผู้บริหารระดับสูงในสังกัดกระทรวงยุติธรรม หน่วยงานที่เกี่ยวข้อง ข้าราชการ และเจ้าหน้าที่ เข้าร่วม ณ ห้องประชุม 10-09 ชั้น 10 อาคารกระทรวงยุติธรรม
โอกาสนี้ รัฐมนตรีว่าการกระทรวงยุติธรรม กล่าวว่า ในวันนี้ได้เห็นความร่วมมือร่วมใจของหน่วยงานที่มุ่งเป้าหมายไปยังประชาชนอย่างแท้จริง ส่วนใดที่มีข้อจำกัด อุปสรรค์ ได้ร่วมมือกันแก้ไข โดยอาศัยศักยภาพของแต่ละหน่วยงานมาหนุนเสริมกัน ไม่ใช่เพียงแต่ภาครัฐ ยังมีกลไกภาคเอกชนเข้าร่วม จึงนับว่าเป็นการบูรณาการอย่างแท้จริง 22 ปี กฎหมายคุ้มครองพยานของประเทศไทย จึงไม่ได้เป็นเพียงเรื่องล้าสมัย แต่กลับเป็นเรื่องของความก้าวหน้า มีความหวังและสดใส กฎหมายคุ้มครองพยานได้ออกแบบโครงสร้างการดำเนินงานมาอย่างดี กล่าวคือ แม้เล็งเห็นว่าหน่วยงานที่มีภารกิจในด้านคุ้มครองพยาน จะมีหน่วยงานทีเกี่ยวข้องมาก และอาจจะมีการสั่ง และขอความร่วมมือ ซึ่งถือว่าเป็นเรื่องยากพอสมควร จึงได้กำหนดให้มีการจัดตั้งสำนักคุ้มครองพยานขึ้น เป็นหน่วยงานปฏิบัติและหน่วยงานประสานงานในการขับเคลื่อนภารกิจต่าง ๆ ให้ลุล่วงตามกฎหมาย ซึ่งในวันนี้ได้พิสูจน์ให้เห็นแล้วว่าแนวทางและกลไกที่วางไว้มีประสิทธิภาพ ถึงแม้กระนั้นเราก็ยังคงต้องพัฒนาไปข้างหน้า เพื่อ​ก้าวให้ทันกับการเปลี่ยนแปลงของสังคม และการเปลี่ยนแปลงของอาชญากรรมและเทคโนโลยี และเชื่อมั่นเป็นอย่างยิ่งว่า กฎหมายคุ้มครองพยานจะเป็นกลไกที่มีประสิทธิภาพที่สุดกลไกหนึ่งในการสนับสนุนกระบวนการยุติธรรมของประเทศ ที่จะนำมาซึ่งความสงบสุขของสังคม จึงอยากให้ทุกท่านที่มีส่วนเกี่ยวข้องได้ภูมิใจ เพื่อ​สร้างความสัมพันธ์ที่ดีและแน่นแฟ้นสืบต่อไป

ที่มา : https://www.thaigov.go.th/news/contents/details/100162