รัฐบาลไทย-ข่าวทำเนียบรัฐบาล-ผู้ช่วย รมว.ท่องเที่ยวและกีฬา เข้าร่วมประชุมคณะกรรมการนโยบายโครงการกระตุ้นเศรษฐกิจ ครั้งที่ 5/2568

วันพฤหัสบดีที่ 21 สิงหาคม 2568
ผู้ช่วย รมว.ท่องเที่ยวและกีฬา เข้าร่วมประชุมคณะกรรมการนโยบายโครงการกระตุ้นเศรษฐกิจ ครั้งที่ 5/2568
ผู้ช่วย รมว.ท่องเที่ยวและกีฬา เข้าร่วมประชุมคณะกรรมการนโยบายโครงการกระตุ้นเศรษฐกิจ ครั้งที่ 5/2568
วันที่ 20 สิงหาคม 2568 เวลา 14.30 น. ณ ตึกภักดีบดินทร์ ทำเนียบรัฐบาล นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ พร้อมด้วยนายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา เข้าร่วมการประชุมคณะกรรมการนโยบายโครงการกระตุ้นเศรษฐกิจ ครั้งที่ 5/2568 โดยมีนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย รักษาราชการแทนนายกรัฐมนตรี เป็นประธานการประชุม
ในการประชุม รองนายกรัฐมนตรีได้ติดตามความคืบหน้าของ “แผนการขับเคลื่อนเศรษฐกิจ ภายใต้กรอบวงเงิน 157,000 ล้านบาท” ซึ่งก่อนหน้านี้ คณะรัฐมนตรีได้อนุมัติไปแล้ว 2 ระยะ ได้แก่
ระยะที่ 1 เมื่อวันที่ 24 มิถุนายน 2568 วงเงินกว่า 115,000 ล้านบาท
ระยะที่ 2 เมื่อวันที่ 24 กรกฎาคม 2568 วงเงินกว่า 18,400 ล้านบาท
รวมงบประมาณที่อนุมัติไปแล้วกว่า 133,000 ล้านบาท เพื่อใช้กระตุ้นเศรษฐกิจในช่วงที่เหลือของปี รองรับผลกระทบจากมาตรการทางการค้าระหว่างประเทศ โดยเฉพาะจากภาษีตอบโต้ของสหรัฐฯ ทั้งนี้ ยังเหลืองบประมาณส่วนกลางประมาณ 26,000 ล้านบาทที่ต้องพิจารณาการใช้จ่ายให้เกิดประสิทธิภาพสูงสุด
ที่ประชุมคณะกรรมการฯ มีมติรับทราบเรื่องสำคัญ ดังนี้
มติคณะรัฐมนตรีเมื่อวันที่ 5 สิงหาคม 2568 เกี่ยวกับข้อเสนอโครงการกระตุ้นเศรษฐกิจระยะที่ 2
รายงานความคืบหน้าการขอรับจัดสรรและผลการอนุมัติโครงการที่ ครม. เห็นชอบเมื่อวันที่ 24 มิถุนายน 2568
รายงานผลการดำเนินงานของคณะอนุกรรมการกำกับและติดตามผลการขับเคลื่อนเศรษฐกิจ
วงเงินงบกลางเพื่อการกระตุ้นเศรษฐกิจที่ยังเหลืออยู่ประมาณ 26,000 ล้านบาท
นายจักรพล ตั้งสุทธิธรรม ผู้ช่วยรัฐมนตรีฯ กล่าวภายหลังการประชุมว่า กระทรวงการท่องเที่ยวและกีฬาให้ความสำคัญกับการผลักดันโครงการต่าง ๆ ภายใต้กรอบแผนดังกล่าว เพื่อให้เกิดผลสัมฤทธิ์ต่อเศรษฐกิจภาพรวมของประเทศอย่างแท้จริง โดยเฉพาะในภาคการท่องเที่ยวและกีฬา ซึ่งเป็นกลไกสำคัญในการสร้างรายได้ กระจายโอกาสทางเศรษฐกิจสู่ภูมิภาค และสร้างความเข้มแข็งให้กับระบบเศรษฐกิจของประเทศอย่างยั่งยืน

ที่มา : https://www.thaigov.go.th/news/contents/details/99959