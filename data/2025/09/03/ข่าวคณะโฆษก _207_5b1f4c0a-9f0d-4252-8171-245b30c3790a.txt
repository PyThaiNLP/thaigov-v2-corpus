รัฐบาลไทย-ข่าวทำเนียบรัฐบาล-รัฐบาลเดินหน้าพยุงราคาลำไย ดึงสมาคมโรงอบลำไยอบแห้งภาคเหนือ รับซื้อลำไยรูดร่วง เกรด AA ราคากิโลกรัมละ 13 บาท เริ่มวันนี้ถึง 20 สิงหาคม เตรียมเสนอ ครม.ช่วยเหลือไร่ละ 1,400 บาท

วันอาทิตย์ที่ 3 สิงหาคม 2568
03/08/2568
พิมพ์
รัฐบาลเดินหน้าพยุงราคาลำไย ดึงสมาคมโรงอบลำไยอบแห้งภาคเหนือ รับซื้อลำไยรูดร่วง เกรด AA ราคากิโลกรัมละ 13 บาท เริ่มวันนี้ถึง 20 สิงหาคม เตรียมเสนอ ครม.ช่วยเหลือไร่ละ 1,400 บาท
รัฐบาลเดินหน้าพยุงราคาลำไย ดึงสมาคมโรงอบลำไยอบแห้งภาคเหนือ รับซื้อลำไยรูดร่วง เกรด AA ราคากิโลกรัมละ 13 บาท เริ่มวันนี้ถึง 20 สิงหาคม เตรียมเสนอ ครม.ช่วยเหลือไร่ละ 1,400 บาท
วันนี้ (วันอาทิตย์ที่ 3 สิงหาคม 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า จากสถานการณ์ปริมาณผลผลิตลำไยในฤดูกาลผลิตปีนี้ มีลำไยค่อนข้างมาก และขณะนี้ผลผลิตออกสู่ตลาดแล้วประมาณ 30% โดยคาดว่าผลผลิตรวมทั้งฤดูกาลจะอยู่ที่ประมาณ 740,000 ตัน และจะออกสู่ตลาดมากที่สุดในช่วงเดือน ส.ค.2568 ปริมาณ 400,000 ตัน
รัฐบาลได้กำชับให้หน่วยงานที่เกี่ยวข้องติดตามสถานการณ์ราคาลำไยอย่างใกล้ชิดเพื่อลดผลกระทบต่อพี่น้องเกษตรกรชาวสวนลำไย
นายอนุกูล กล่าวว่า รัฐบาล โดยกรมการค้าภายใน กระทรวงพาณิชย์ ได้ดำเนินโครงการช่วยเหลือด้านการตลาดภายใต้ความร่วมมือกับสมาคมโรงอบลำไยอบแห้งภาคเหนือ เพื่อดึงผลผลิตออกจากตลาดสด ดูแลเกษตรกรชาวสวนลำไย กำหนดราคาขั้นต่ำเพื่อพยุงราคาลำไย โดยเริ่มดำเนินการรับซื้อ ตั้งแต่วันที่ 1 ส.ค.2568 ถึงวันที่ 20 ส.ค.2568 ดังนี้ ลำไยรูดร่วงเกรด AA รับซื้อไม่ต่ำกว่ากิโลกรัม (กก.) ละ 13 บาท โดยสนับสนุนค่าบริหารจัดการ 3 บาท/กก. เกรด A รับซื้อไม่ต่ำกว่ากิโลกรัมละ 6 บาท สนับสนุนค่าบริหารจัดการ 2 บาท/กก. และโรงร่อน รับซื้อลำไยรูดร่วง AA อยู่ที่ 12 บาท/กก. และเกรด A ราคา 5 บาท/กก.
ส่วนทางด้าน กระทรวงเกษตรและสหกรณ์ ได้เตรียมเสนอโครงการพัฒนาสวนลำไยคุณภาพ สนับสนุนเกษตรกรในการทำลำไยคุณภาพ วงเงิน 1,000 ล้านบาท สนับสนุนค่าตัดแต่งทรงพุ่ม ตัดแต่งกิ่ง ช่อดอก ไร่ละ 1,000 บาท ไม่เกิน 10 ไร่ต่อครัวเรือน และค่าปัจจัยการผลิต วัสดุการเกษตร ไร่ละ 400 บาท โดยจะนำเสนอ ครม. เพื่อขอความเห็นชอบต่อไป
“รัฐบาลให้ความสำคัญต่อปัญหาเกษตรกรชาวสวนลำไย โดยในระยะเร่งด่วน กระทรวงเกษตรฯ ได้ประสานกับกระทรวงพาณิชย์ สนับสนุนสินเชื่อปลอดดอกเบี้ยแก่ผู้รับซื้อลำไยเพื่อนำไปแปรรูปเป็นลำไยอบแห้ง รวมถึงร่วมกับองค์การตลาดเพื่อเกษตรกร (อ.ต.ก.) ดึงผลผลิตลำไยออกจากระบบตลาดสด เพื่อลดปริมาณส่วนเกิน พร้อมกับจับมือหลายหน่วยงาน เช่น กระทรวงศึกษาธิการ กระทรวงยุติธรรม และบริษัท ไปรษณีย์ไทย จำกัด เพื่อช่วยกระจายผลผลิตลำไยถึงมือผู้บริโภคโดยตรง ทั้งนี้  ขอให้องค์กรปกครองส่วนท้องถิ่น จังหวัด และอำเภอ เร่งช่วยกันประชาสัมพันธ์ว่าตอนนี้ ทั้งโรงอบแปรรูป และโรงร่อน พร้อมที่จะรับซื้อยืนราคานี้ต่อเนื่องไปอีกไม่น้อยกว่า 20 วัน ตั้งแต่วันที่ 1 - 20 ส.ค.2568  ซึ่งพี่น้องชาวสวนไม่มีความจำเป็นที่จะต้องเร่งเก็บลำไย เพื่อให้คุณภาพสินค้าตรงกับความต้องการของตลาด และขายได้ราคาดีขึ้น” นายอนุกูล ระบุ

ที่มา : https://www.thaigov.go.th/news/contents/details/99270