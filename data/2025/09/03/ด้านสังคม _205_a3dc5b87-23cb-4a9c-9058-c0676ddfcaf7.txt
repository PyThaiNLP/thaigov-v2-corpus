รัฐบาลไทย-ข่าวทำเนียบรัฐบาล-“สมศักดิ์” - “ชัยชนะ” หนุน 8 จังหวัดนำร่อง ป้องกัน แก้ไขปัญหายาเสพติดด้านการบำบัดและฟื้นฟูผู้ติดยาอย่างเข้มข้นในรูปแบบมินิธัญญารักษ์นอกโรงพยาบาล

วันจันทร์ที่ 4 สิงหาคม 2568
“สมศักดิ์” - “ชัยชนะ” หนุน 8 จังหวัดนำร่อง ป้องกัน แก้ไขปัญหายาเสพติดด้านการบำบัดและฟื้นฟูผู้ติดยาอย่างเข้มข้นในรูปแบบมินิธัญญารักษ์นอกโรงพยาบาล
กระทรวงสาธารณสุข ลงนามบันทึกข้อตกลงความร่วมมือมินิธัญญารักษ์นอกโรงพยาบาลในรูปแบบแม่ข่ายกับภาคีเครือข่ายในพื้นที่นำร่อง 8 จังหวัด 10 หน่วยบริการ รวม 50 หน่วยงาน
เดินหน้าป้องกันและแก้ไขปัญหายาเสพติดด้านการบำบัดรักษาและฟื้นฟูผู้ติดยาเสพติดให้ครอบคลุมทุกมิติ มุ่งสู่เป้าหมายลดจำนวนผู้เสพรายใหม่ ฟื้นฟูผู้ที่เคยหลงผิดให้กลับมาใช้ชีวิตได้ปกติสุข ลดผลกระทบจากยาเสพติดอย่างยั่งยืน
วันนี้ (4 สิงหาคม 2568) ที่ กรมสนับสนุนบริการสุขภาพ กระทรวงสาธารณสุข นายสมศักดิ์ เทพสุทิน รัฐมนตรีว่าการกระทรวงสาธารณสุข พร้อมด้วย นายชัยชนะ เดชเดโช รัฐมนตรีช่วยว่าการกระทรวงสาธารณสุข และ นพ.โอภาส การย์กวินพงศ์ ปลัดกระทรวงสาธารณสุข ร่วมเป็นสักขีพยานในพิธีลงนามบันทึกข้อตกลงความร่วมมือ การป้องกันและแก้ไขปัญหายาเสพติดด้านการบำบัดรักษาและฟื้นฟูผู้ติดยาเสพติด ระหว่างกระทรวงสาธารณสุขและภาคีเครือข่ายในพื้นที่นำร่อง 8 จังหวัด ได้แก่ กาญจนบุรี  ฉะเชิงเทรา นครศรีธรรมราช นราธิวาส ปทุมธานี ยะลา สุราษฎร์ธานี และหนองคาย โดยนายสมศักดิ์ได้กล่าวว่า รัฐบาลมีนโยบายผลักดันวาระแห่งชาติเรื่องการแก้ไขปัญหายาเสพติด ให้เป็นวาระของจังหวัด อำเภอ หมู่บ้าน และชุมชนทั่วประเทศ ซึ่งต้องอาศัยการทำงานร่วมกันของจังหวัด ฝ่ายปกครอง และเจ้าหน้าที่สาธารณสุข ในการขับเคลื่อนให้ครบถ้วนทุกมิติ ตั้งแต่การป้องกันไม่ให้ยาเสพติดเข้าสู่ประเทศ การปราบปรามการแพร่ระบาดของยาเสพติดในชุมชน ตลอดจนการฟื้นฟูคนดีกลับสู่สังคมซึ่งความร่วมมือในครั้งนี้ จะเป็นอีกหนึ่่งก้าวสำคัญในการสร้างระบบการบำบัดรักษาและฟื้้นฟูผู้ติดยาเสพติด ที่่เข้มแข็ง ครอบคลุมและมีประสิทธิภาพ เน้นการมีส่วนร่วมในระดับพื้นที่ โดยมีเป้าหมาย คือ ร่วมกันลดจำนวนผู้เสพรายใหม่ ฟื้้นฟูผู้ที่เคยหลงผิดให้กลับมาใช้ชีวิตได้อย่างปกติสุข และลดผลกระทบจากยาเสพติดอย่างยั่งยืน
นายสมศักดิ์ กล่าวต่อว่า ภายใต้ข้อตกลงความร่วมมือนี้ ภาคีเครือข่ายในพื้นที่นำร่องทั้ง 8 จังหวัด 10 หน่วยบริการ รวม 50 หน่วยงาน ประกอบด้วย อำเภอ 10 อำเภอ สำนักงานสาธารณสุขอำเภอ 10 แห่ง โรงพยาบาล 10 แห่ง องค์กรปกครองส่วนท้องถิ่น 10 แห่ง (องค์การบริหารส่วนจังหวัด 3 แห่ง เทศบาล 2 แห่ง องค์การบริหารส่วนตำบล 5 แห่ง) และสถานีตำรวจภูธร 10 แห่ง จะมีบทบาท ดังนี้ 1) อำเภอ กำกับ ติดตาม และขับเคลื่อนนโยบายด้านการป้องกันและแก้ไขปัญหา    ยาเสพติด ด้านการบำบัดรักษา ด้านการฟื้นฟูสมรรถภาพผู้ติดยาเสพติด และด้านฟื้นฟูสภาพทางสังคม ในพื้นที่ ให้เป็นไปตามยุทธศาสตร์ชาติ สนับสนุนการ  บูรณาการความร่วมมือระหว่างหน่วยงานที่เกี่ยวข้องในระดับจังหวัด จัดประชุมคณะทำงานหรือคณะกรรมการที่เกี่ยวข้องเพื่อผลักดันการดำเนินงานให้เกิดผลเป็นรูปธรรม 2) สำนักงานสาธารณสุขอำเภอ กำหนดแนวทาง และดำเนินงานด้านการบำบัดรักษาและฟื้นฟูผู้ติดยาเสพติด อำนวยการและกำกับติดตามหน่วยคัดกรองในพื้นที่ให้เป็นไปตามวัตถุประสงค์ พัฒนาศักยภาพบุคลากรสาธารณสุขด้านการดูแลผู้ติดยาเสพติด ติดตามผลการบำบัดและเฝ้าระวังการกลับมาใช้ยาเสพติดซ้ำของผู้ผ่านการรักษา โดยบูรณาการความร่วมมือกับครอบครัว ชุมชน และหน่วยงานในกระบวนการบำบัด
3) โรงพยาบาล ให้บริการด้านการคัดกรอง ประเมิน วินิจฉัย และบำบัดรักษาผู้ติดยาเสพติด จัดระบบการดูแลผู้ป่วยตามบริบทพื้นที่ ทั้งแบบผู้ป่วยนอก ผู้ป่วยใน และระบบส่งต่อ สนับสนุนการอบรมและพัฒนาศักยภาพบุคลากรที่ปฏิบัติงานด้านยาเสพติดในหน่วยบริการประสานความร่วมมือกับหน่วยงานภาคี เช่น ตำรวจ ชุมชน อบจ. และครอบครัว ในกระบวนการ รักษาและติดตาม บันทึกและรายงานข้อมูลผู้รับบริการเข้าสู่ระบบฐานข้อมูลที่เกี่ยวข้อง เช่น โปรแกรม สารสนเทศของกระทรวงสาธารณสุข 4) องค์กรปกครองส่วนท้องถิ่น สนับสนุนอาคาร สถานที่และสิ่งจำเป็น เพื่ออำนวยความสะดวก หรือทรัพยากรที่จำเป็นต่อการดำเนินงานด้านการบำบัดรักษาและฟื้นฟูผู้ติดยาเสพติด ส่งเสริมบทบาทขององค์กรปกครองส่วนท้องถิ่นในการป้องกันและแก้ไขปัญหายาเสพติดในชุมชน ร่วมบูรณาการ กิจกรรมและโครงการฟื้นฟูสมรรถภาพผู้ผ่านการบำบัดในระดับพื้นที่ และ 5) สถานีตำรวจภูธร คัดกรองและส่งต่อผู้เสพ/ผู้ติดยาเสพติด เข้าสู่กระบวนการบำบัดรักษาตามขั้นตอนทางกฎหมาย สนับสนุนการรักษาความปลอดภัยและติดตามเฝ้าระวังผู้ผ่านการบำบัดไม่ให้กลับไปยุ่งเกี่ยวกับยาเสพติดร่วมประชุม บูรณาการข้อมูลและดำเนินการด้านกฎหมายควบคู่กับการฟื้นฟูในพื้นที่เป้าหมาย
********************************************* 4 สิงหาคม 2568

ที่มา : https://www.thaigov.go.th/news/contents/details/99305