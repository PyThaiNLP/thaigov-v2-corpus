รัฐบาลไทย-ข่าวทำเนียบรัฐบาล-เตือนภัยประชาชน! รัฐบาลระดมกำลังกวาดล้างคดีหลอกลวงออนไลน์ พบผู้หญิงวัยทำงานตกเป็นเหยื่อ 64% รัฐบาลลุยใช้กฎหมาย DPS คุมแพลตฟอร์มคุ้มครองผู้บริโภค ฝ่าฝืนมีบทลงโทษ

วันเสาร์ที่ 19 กรกฎาคม 2568
19/07/2568
พิมพ์
เตือนภัยประชาชน! รัฐบาลระดมกำลังกวาดล้างคดีหลอกลวงออนไลน์ พบผู้หญิงวัยทำงานตกเป็นเหยื่อ 64% รัฐบาลลุยใช้กฎหมาย DPS คุมแพลตฟอร์มคุ้มครองผู้บริโภค ฝ่าฝืนมีบทลงโทษ
เตือนภัยประชาชน! รัฐบาลระดมกำลังกวาดล้างคดีหลอกลวงออนไลน์ พบผู้หญิงวัยทำงานตกเป็นเหยื่อ 64% รัฐบาลลุยใช้กฎหมาย DPS คุมแพลตฟอร์มคุ้มครองผู้บริโภค ฝ่าฝืนมีบทลงโทษ
วันนี้ ( 19 กรกฎาคม 2568 ) เวลา  08.45 น. นายอนุกูล พฤกษานุศักดิ์  รองโฆษกประจำสำนักนายกรัฐมนตรี เปิดเผยว่า รัฐบาล โดยสำนักงานพัฒนาธุรกรรมทางอิเล็กทรอนิกส์ (สพธอ.) หรือ ETDA รายงานสถิติการร้องเรียนในช่วงปี 2567 พบกรณีมีโฆษณาหลอกลวงกว่า 3,381 เรื่อง ทั้งการหลอกลงทุน แอบอ้างบุคคลมีชื่อเสียง ขายสินค้าปลอม รวมถึงการปลอมแปลงเป็นสถาบันการเงินหรือสร้างเพจปลอม สร้างความเสียหายรวมกว่า 19,000 ล้านบาท ภายในเวลาเพียง 1 ปี ขณะที่กองบัญชาการตำรวจสืบสวนสอบสวนอาชญากรรมทางเทคโนโลยี (บช.สอท.) รายงานว่า ในปี 2567 มีการแจ้งความคดีอาชญากรรมไซเบอร์มากกว่า 400,000 คดี มูลค่าความเสียหายรวมสูงกว่า 60,000 ล้านบาท และในช่วงครึ่งแรกของปี 2568 มีการแจ้งความสะสมแล้วถึง 166,000 คดี โดยกว่า 50% เป็นคดีเกี่ยวกับการซื้อขายออนไลน์ ซึ่งกลุ่มผู้เสียหายหลักคือ “ผู้หญิงวัยทำงาน” คิดเป็นสัดส่วนสูงถึง 64% สะท้อนให้เห็นว่ากลุ่มผู้ใช้งานดิจิทัลประจำตกเป็นเป้าหมายหลักของกลุ่มมิจฉาชีพ
รัฐบาลโดยกระทรวงดิจิทัลเพื่อเศรษฐกิจและสังคม ได้ยกระดับการกำกับดูแล หากยังพบความเสี่ยง แพลตฟอร์มอาจถูกจัดให้เป็น “แพลตฟอร์มที่มีความเสี่ยงสูง” ซึ่งต้องปฏิบัติตามหน้าที่เพิ่มเติมตามกฎหมาย และจะมีบทลงโทษหากฝ่าฝืน โดยล่าสุด สพธอ. ได้ออกประกาศ ที่ ธพด. 4/2568 เรื่อง กำหนดรายชื่อบริการแพลตฟอร์มดิจิทัลประเภทตลาดสินค้า ที่ต้องปฏิบัติตามมาตรา 20 แห่งพระราชกฤษฎีกาการประกอบธุรกิจบริการแพลตฟอร์มดิจิทัล ที่ต้องแจ้งให้ทราบ พ.ศ. 2568 ซึ่งมีผลบังคับใช้ตั้งแต่วันที่ 10 กรกฎาคม 2568 ที่ผ่านมา
“รัฐบาลสั่งการให้หน่วยงานที่เกี่ยวข้องบูรณาการความร่วมมืออย่างเป็นระบบ เพื่อป้องกันและรับมือกับปัญหาการหลอกลวงทางออนไลน์ โดยเฉพาะการกำกับดูแลแพลตฟอร์มดิจิทัลภายใต้กฎหมาย DPS ซึ่งได้มีการวางกลไกการดำเนินงานที่ครอบคลุม ตั้งแต่ระดับนโยบายจนถึงการปฏิบัติ เสริมบทบาทความรับผิดชอบของผู้ให้บริการแพลตฟอร์มดิจิทัล ต่อเนื้อหาที่ปรากฏบนระบบของตนเอง ขอย้ำเตือนประชาชนเพิ่มความระมัดระวัง ต้อง ตรวจสอบข้อมูลก่อนทำธุรกรรมทางออนไลน์ทุกครั้ง หากพบพฤติกรรมต้องสงสัยสามารถแจ้งผ่านสายด่วนศูนย์ปฏิบัติการแก้ไขปัญหาอาชญากรรมออนไลน์ 1441 หรือเว็บไซต์ www.thaipoliceonline.com”  นายอนุกูล   กล่าว

ที่มา : https://www.thaigov.go.th/news/contents/details/98552