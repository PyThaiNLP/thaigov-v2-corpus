รัฐบาลไทย-ข่าวทำเนียบรัฐบาล-“มหาดไทย” คว้ารางวัล ITA Awards 2025 ขับเคลื่อนคุณธรรม-ความโปร่งใส บรรลุแผนแม่บทภายใต้ยุทธศาสตร์ชาติ 

วันศุกร์ที่ 15 สิงหาคม 2568
15/08/2568
พิมพ์
“มหาดไทย” คว้ารางวัล ITA Awards 2025 ขับเคลื่อนคุณธรรม-ความโปร่งใส บรรลุแผนแม่บทภายใต้ยุทธศาสตร์ชาติ
“มหาดไทย” คว้ารางวัล ITA Awards 2025 ขับเคลื่อนคุณธรรม-ความโปร่งใส บรรลุแผนแม่บทภายใต้ยุทธศาสตร์ชาติ "ยอดเยี่ยม" 100% มุ่งมั่นเดินหน้าพัฒนาธรรมาภิบาลต่อเนื่อง
วันนี้ (15 ส.ค. 68) เวลา 13.30 น. นายอรรษิษฐ์ สัมพันธรัตน์ ปลัดกระทรวงมหาดไทย มอบหมายให้ นายเชษฐา โมสิกรัตน์ รองปลัดกระทรวงมหาดไทย รับรางวัล ITA AWARDS 2025 ในงานประกาศผลการประเมินคุณธรรมและความโปร่งใส ในการดำเนินงานของหน่วยงานภาครัฐ ประจำปี 2568 และพิธีมอบรางวัล ITA AWARDS 2025 โดยมี นายจุมพฏ วรรณฉัตรสิริ ผู้ว่าราชการจังหวัดบึงกาฬ นางสาวชุติพร เสชัง ผู้ว่าราชการจังหวัดนครสวรรค์ นายวินัย โตเจริญ รองอธิบดีกรมการปกครอง นายสุรพล เจริญภูมิ รองอธิบดีกรมส่งเสริมการปกครองท้องถิ่น นายปรัชญา เปปะตัง รองผู้ว่าราชการจังหวัดลพบุรี นายวราดิศร อ่อนนุช รองผู้ว่าราชการจังหวัดสิงห์บุรี นายสมหวัง อารีย์เอื้อ รองผู้ว่าราชการจังหวัดบึงกาฬ นายบูรณิศ ยุกตะนันทน์ ผู้อำนวยการองค์การตลาด และผู้แทนหน่วยงานที่ได้รับรางวัลทั้งส่วนกลาง ภูมิภาค และท้องถิ่น ร่วมงาน ณ สำนักงาน ป.ป.ช. (สนามบินน้ำ) อ.เมืองนนทบุรี จ.นนทบุรี
ในปีนี้ สำนักงานปลัดกระทรวงมหาดไทย ได้รับรางวัล "หน่วยงานที่ได้รับมอบหมายให้กำกับติดตามฯ ตามมติคณะรัฐมนตรี" ที่มีการขับเคลื่อน ITA บรรลุเป้าหมายตามแผนแม่บทภายใต้ยุทธศาสตร์ชาติฯ "ยอดเยี่ยม" ซึ่งมีหน่วยงานภายใต้การกำกับฯ จำนวน 76 หน่วยงาน ได้คะแนนเฉลี่ย 95.53 คะแนน ร้อยละ 100
นอกจากนี้ ยังมีราชการบริหารส่วนภูมิภาคในสังกัดสำนักงานปลัดกระทรวงมหาดไทย ที่มีผลการประเมินตามหลักเกณฑ์ที่คณะกรรมการ ป.ป.ช. ให้ความเห็นชอบได้รับรางวัล ITA AWARDS 2025 ประกอบด้วย.
รางวัลประเภทที่ 1 รางวัลระดับหน่วยงาน
ประเภท รางวัลหน่วยงานที่มีผลการประเมินสูงสุด กลุ่มราชการส่วนภูมิภาค (จังหวัด) ได้แก่ จังหวัดบึงกาฬ ได้คะแนน 99.75 คะแนน อยู่ในระดับ "ผ่านดีเยี่ยม" และประเภท รางวัลหน่วยงานที่มีพัฒนาการสูงสุด กลุ่มราชการส่วนภูมิภาค (จังหวัด) ได้แก่ จังหวัดลพบุรี ได้คะแนน 89.98 คะแนน มีคะแนนเพิ่มขึ้น 7.09 คะแนน
รางวัลประเภทที่ 2 รางวัลระดับจังหวัด ที่มีการขับเคลื่อน ITA บรรลุเป้าหมายตามแผนแม่บทภายใต้ยุทธศาสตร์ชาติฯ "ยอดเยี่ยม" ประจำปีงบประมาณ พ.ศ. 2568 จำนวน 3 รางวัล ดังนี้ (1) รางวัลจังหวัด Size S ได้แก่ จังหวัดสิงห์บุรี ได้คะแนนเฉลี่ย 97.64 คะแนน ร้อยละที่ผ่าน 100 (2) รางวัลจังหวัด Size M ได้แก่ จังหวัดบึงกาฬ ได้คะแนนเฉลี่ย 98.98 คะแนน ร้อยละที่ผ่าน 100 และ (3) รางวัลจังหวัด Size L ได้แก่ จังหวัดนครสวรรค์ ได้คะแนนเฉลี่ย 98.02 คะแนน ร้อยละที่ผ่าน 100
ทั้งนี้ สำหรับการประเมิน ITA ประจำปี 2568 มีผลการประเมินภาพรวมระดับประเทศอยู่ที่ 93.82 คะแนน เพิ่มขึ้นจากปีก่อน 0.77 คะแนน และสูงกว่าค่าเป้าหมายตามแผนแม่บทภายใต้ยุทธศาสตร์ชาติ (ประเด็นการต่อต้านการทุจริตและประพฤติมิชอบ) โดยมีหน่วยงานที่มีคะแนนผ่านเกณฑ์จำนวน 7,832 หน่วยงาน คิดเป็น 94.17% ของหน่วยงานทั้งหมดที่เข้ารับการประเมิน เพิ่มขึ้นจากปีก่อน 1.73%
สำหรับการมอบรางวัล ITA Awards 2025 เพื่อยกย่องเชิดชูเกียรติและสร้างขวัญกำลังใจแก่หน่วยงานภาครัฐที่ผ่านการประเมิน ITA และมีผลงานโดดเด่นในด้านคุณธรรมและความโปร่งใส เพื่อส่งเสริมและกระตุ้นให้หน่วยงานภาครัฐตระหนักถึงความสำคัญของการบริหารงานตามหลักธรรมาภิบาล และนำผลการประเมิน ITA ไปใช้พัฒนาองค์กรอย่างต่อเนื่อง อันจะนำไปสู่การสร้างความเชื่อมั่นและความไว้วางใจจากประชาชน

ที่มา : https://www.thaigov.go.th/news/contents/details/99755