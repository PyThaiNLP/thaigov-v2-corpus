รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา เปิดงาน “Amazing Thailand Saneh Thai Gala Night” ตอกย้ำ Soft Power ไทย ประกาศความพร้อมต้อนรับนักท่องเที่ยวทั่วโลก

วันอังคารที่ 1 กรกฎาคม 2568
รมว.ท่องเที่ยวและกีฬา เปิดงาน “Amazing Thailand Saneh Thai Gala Night” ตอกย้ำ Soft Power ไทย ประกาศความพร้อมต้อนรับนักท่องเที่ยวทั่วโลก
รมว.ท่องเที่ยวและกีฬา เปิดงาน “Amazing Thailand Saneh Thai Gala Night” ตอกย้ำ Soft Power ไทย ประกาศความพร้อมต้อนรับนักท่องเที่ยวทั่วโลก
วันที่ 30 มิถุนายน 2568 ณ ห้องนภาลัย แกรนด์ บอลรูม โรงแรมดุสิตธานี กรุงเทพมหานคร นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานเปิดงาน “Amazing Thailand Saneh Thai Gala Night” ซึ่งจัดโดยการท่องเที่ยวแห่งประเทศไทย (ททท.) ภายใต้แนวคิด “Myth of Siam – A Gala of Timeless Wonder” เพื่อต้อนรับแขกผู้มีเกียรติจากโครงการ “Be My Guest” พร้อมทั้งพันธมิตรในอุตสาหกรรมท่องเที่ยว ผู้ทรงอิทธิพลด้าน Soft Power ทั้งจากในและต่างประเทศ โดยมีเป้าหมายหลักเพื่อยกระดับภาพลักษณ์ประเทศไทยสู่การเป็นจุดหมายปลายทางท่องเที่ยวระดับโลก ในโอกาสเฉลิมฉลองปีแห่งการท่องเที่ยว Amazing Thailand Grand Tourism and Sports Year 2025
นายสรวงศ์ กล่าวว่า “กระทรวงการท่องเที่ยวและกีฬา โดย ททท. ตั้งใจจัดงานนี้ให้เป็นเวทีสำคัญในการเผยแพร่เสน่ห์ของประเทศไทยในหลากหลายมิติ ทั้งด้านวัฒนธรรม ศิลปะ อาหาร และภูมิปัญญาท้องถิ่น พร้อมแสดงให้เห็นถึงศักยภาพ ความพร้อม และความปลอดภัยของประเทศไทยในการต้อนรับนักท่องเที่ยวจากทั่วทุกมุมโลก โดยเฉพาะการใช้พลัง Soft Power เพื่อดึงดูดความสนใจจากนักท่องเที่ยวกลุ่มเป้าหมายทั่วโลก”
ภายในงาน มีการนำเสนอวัฒนธรรมไทยผ่านการแสดงหุ่นละครเล็กเรื่องรามเกียรติ์ ตอนหนุมานจับนางสุพรรณมัจฉา การแสดงศิลปวัฒนธรรม 5 ภูมิภาค พร้อมด้วยการแสดงจากศิลปิน T-POP วง 4EVE ที่สร้างชื่อเสียงบนเวทีนานาชาติ และไฮไลต์สำคัญคือการนำเสนอ “อาหารไทย” ในรูปแบบ Fine Dining Mapping ด้วยเมนูสุดสร้างสรรค์จากวัตถุดิบท้องถิ่น ถ่ายทอดรสชาติอัตลักษณ์ไทยสู่ระดับสากล
งานนี้ยังได้รับเกียรติจากผู้บริหารระดับสูงของกระทรวง อาทิ นายจักรพล ตั้งสุทธิธรรม ผู้ช่วยรัฐมนตรีฯ, นายจักรพรรดิ์ คล่องพยาบาล ที่ปรึกษารัฐมนตรีฯ, นายกฤษฎา ตันเทอดทิตย์ เลขานุการรัฐมนตรีฯ, นางสาวฐาปนีย์ เกียรติไพบูลย์ ผู้ว่าการ ททท. รวมถึงแขกคนสำคัญจากวงการ Soft Power อาทิ นางมาริสา สุโกศล, นางมยุรี ชัยพรหมประสิทธิ์, นายเสริมคุณ คุณาวงศ์ และดาราศิลปินชื่อดังที่มีบทบาทในการสื่อสารวัฒนธรรมไทยสู่สายตาชาวโลก อาทิ บัวขาว บัญชาเมฆ, ปอป้อ ทรัพย์สิรี, บี้ ธรรศภาคย์, นิสามณี, อาเล็ก ธีรเดช, ป้อง ณวัฒน์, เดียร์น่า ฟลีโป, เจมส์ ธีรดนย์, เจนนี่ ปาหนัน และอีกมากมาย
นอกจากนี้ ยังมีกิจกรรม “5 Must Do in Thailand” ที่เปิดโอกาสให้ผู้เข้าร่วมงานได้สัมผัสประสบการณ์วิถีไทยอย่างลึกซึ้ง ทั้ง Must Taste-Thai Fine Drink, Must Try-Seek Thai Wonder, Must Buy-Take Thai Home, Must Seek-Thai Aesthetic Rituals และ Must See-The Rhythm of Siam พร้อมของที่ระลึกพิเศษ “Thailand in the Box” ที่รวบรวมของดีจาก 5 ภูมิภาคของไทย เพื่อส่งต่อความทรงจำอันน่าประทับใจ
“งานในค่ำคืนนี้ คือการยืนยันว่า ‘เสน่ห์ไทย’ คือ Soft Power ที่ทรงพลังอย่างยิ่ง เราพร้อมแล้วที่จะต้อนรับนักท่องเที่ยวจากทั่วโลก ด้วยความอบอุ่นอย่างไทย พร้อมมอบประสบการณ์ที่แตกต่างและน่าจดจำ ซึ่งจะเป็นฟันเฟืองสำคัญในการขับเคลื่อนประเทศไทยสู่การเป็น Tourism Hub ของภูมิภาคในอนาคต” นายสรวงศ์ กล่าวสรุป

ที่มา : https://www.thaigov.go.th/news/contents/details/98036