รัฐบาลไทย-ข่าวทำเนียบรัฐบาล-แถลงผลสำเร็จการหารือภาคเอกชนชั้นนำระดับโลก ลงทุนในไทยกว่า 5.5 แสนล้านบาท ในช่วง 2 ปี ย้ำความเชื่อมั่นภาคเอกชนต่อเศรษฐกิจไทย!

วันพุธที่ 6 สิงหาคม 2568
06/08/2568
พิมพ์
แถลงผลสำเร็จการหารือภาคเอกชนชั้นนำระดับโลก ลงทุนในไทยกว่า 5.5 แสนล้านบาท ในช่วง 2 ปี ย้ำความเชื่อมั่นภาคเอกชนต่อเศรษฐกิจไทย!
พร้อมเดินหน้าความร่วมมือรัฐ-เอกชน มูลค่าลงทุนกว่า 5.1 หมื่นล้านบาท สร้างแรงงานทักษะสูง ตอบโจทย์การเติบโตของภาคอุตสาหกรรม
วันนี้ (วันพุธที่ 6 สิงหาคม 2568) เวลา 11.00 น. ณ ตึกสันติไมตรี (หลังใน) ทำเนียบรัฐบาล นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย รักษาราชการแทนนายกรัฐมนตรี แถลงข่าวภายหลังเป็นประธานการหารือกับผู้บริหารบริษัทชั้นนำระดับโลก ในงาน “Prime Minister Meets Investors: Confidence in Thailand’s Future - Prime Minister’s Dialogue with Global Investors” โดยนายอนุกูล พฤกษานุศักดิ์ รองโฆษกประจำสำนักนายกรัฐมนตรี สรุปสาระสำคัญของการแถลงข่าว ดังนี้
นายอนุกูล กล่าวว่า การหารือในวันนี้ รัฐบาลได้เชิญผู้บริหารระดับสูงจาก 30 บริษัทชั้นนำระดับโลกในอุตสาหกรรมเป้าหมายของประเทศ ได้แก่ เซมิคอนดักเตอร์และอิเล็กทรอนิกส์ขั้นสูง รวมถึงแผงวงจรพิมพ์ (PCB) ยานยนต์ไฟฟ้าและแบตเตอรี่ ดิจิทัล และอุตสาหกรรมอาหารและเทคโนโลยีชีวภาพ โดยทุกบริษัทมีการลงทุน รวมถึงการขยายการลงทุนขนาดใหญ่ในไทยช่วง 2 ปีที่ผ่านมา มูลค่ารวมกว่า 5.5 แสนล้านบาท มีการจ้างงานรวมกว่า 53,000 ตำแหน่ง มาร่วมแลกเปลี่ยนและสร้างความเชื่อมั่นในการลงทุนและการดำเนินธุรกิจในไทย โดยเฉพาะในช่วงเวลาสำคัญนี้ หลังจากที่รัฐบาลสหรัฐฯ ประกาศขึ้นภาษีนำเข้าสินค้าจากไทยในอัตราร้อยละ 19
รัฐบาลมุ่งส่งเสริมและดึงดูดให้เกิดการลงทุนอย่างต่อเนื่อง เพื่อขับเคลื่อนกลไกทางเศรษฐกิจและสังคม สนับสนุนความร่วมมือระหว่างภาคเอกชนและสถาบันการศึกษาในการสร้างบุคลากรที่มีทักษะสอดรับกับความต้องการของอุตสาหกรรมยุทธศาสตร์ รวมถึงเกิดการถ่ายทอดความรู้และความช่วยเหลือให้แก่เกษตรกรในการเพิ่มผลผลิตและการเพาะปลูกที่สอดคล้องกับมาตรฐานโลก เพิ่มขีดความสามารถในการส่งออกสินค้าเกษตรไทยไปต่างประเทศ
นายอนุกูล กล่าวว่า ภายหลังการหารือกับนักลงทุนทั้ง 30 บริษัท รองนายกฯ ภูมิธรรม จะร่วมเป็นสักขีพยานการลงนามบันทึกข้อตกลงความร่วมมือ (MOU) ระหว่างสำนักงานคณะกรรมการการอาชีวศึกษา สำนักงานคณะกรรมการส่งเสริมการลงทุน (BOI) และผู้ผลิตแผงวงจรพิมพ์ (PCB) ชั้นนำระดับโลก 6 ราย ซึ่งมีเงินลงทุนรวมกว่า 51,000 ล้านบาท เพื่อพัฒนากำลังคนด้านอาชีวศึกษาให้ตอบโจทย์อุตสาหกรรม โดยความร่วมมือนี้จะก่อให้เกิดการจ้างงานทันที 1,880 อัตรา รวมกันไม่น้อยกว่า 3,000 อัตราภายใน 5 ปี เกิดการพัฒนาหลักสูตรร่วมกันระหว่างสถานศึกษาอาชีวศึกษาและภาคอุตสาหกรรม
ความร่วมมือนี้เป็นหนึ่งในตัวอย่างสำคัญที่สะท้อนให้เห็นว่า นอกจากโครงการลงทุนขนาดใหญ่จะสร้างเม็ดเงินเข้าสู่ประเทศแล้ว ยังเกิดการยกระดับการพัฒนาบุคลากรไทย โดยเฉพาะอย่างยิ่งนักเรียนระดับอาชีวศึกษา พร้อมยกระดับทักษะให้สอดคล้องกับความต้องการของอุตสาหกรรมที่ใช้เทคโนโลยีระดับโลก ซึ่งจะช่วยเพิ่มขีดความสามารถในการแข่งขันของประเทศในระยะยาว
“การลงทุนจากบริษัทระดับโลกเหล่านี้ จะช่วยผลักดันให้เศรษฐกิจไทยเติบโต สร้างรายได้หมุนเวียนภายในประเทศหลายแสนล้านบาทต่อปี อีกทั้งยังช่วยต่อยอดไปยังภาคเกษตรกรรม การศึกษา และธุรกิจท้องถิ่นในพื้นที่ต่าง ๆ ได้อย่างเป็นรูปธรรม” นายอนุกูลกล่าว

ที่มา : https://www.thaigov.go.th/news/contents/details/99388