รัฐบาลไทย-ข่าวทำเนียบรัฐบาล-"ธีรรัตน์" พบปะให้กำลังใจสมาชิกกองทุนพัฒนาบทบาทสตรีและเยี่ยมชมผลิตภัณฑ์ OTOP บ้านกมลา หนุนเสริมการส่งเสริมเศรษฐกิจฐานรากควบคู่บทบาทสตรี เพื่อความยั่งยืน

วันเสาร์ที่ 28 มิถุนายน 2568
28/06/2568
พิมพ์
"ธีรรัตน์" พบปะให้กำลังใจสมาชิกกองทุนพัฒนาบทบาทสตรีและเยี่ยมชมผลิตภัณฑ์ OTOP บ้านกมลา หนุนเสริมการส่งเสริมเศรษฐกิจฐานรากควบคู่บทบาทสตรี เพื่อความยั่งยืน
"ธีรรัตน์" พบปะให้กำลังใจสมาชิกกองทุนพัฒนาบทบาทสตรีและเยี่ยมชมผลิตภัณฑ์ OTOP บ้านกมลา หนุนเสริมการส่งเสริมเศรษฐกิจฐานรากควบคู่บทบาทสตรี เพื่อความยั่งยืน
เมื่อวานนี้ (27 มิ.ย. 68) เวลา 18.00 น. นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย รักษาราชการแทนรัฐมนตรีว่าการกระทรวงมหาดไทย ลงพื้นที่พบปะให้กำลังใจและเยี่ยมชมผลิตภัณฑ์ OTOP กลุ่มวิสาหกิจชุมชนบ้านกมลา และสมาชิกกองทุนพัฒนาบทบาทสตรี โดยมี นายโสภณ สุวรรณรัตน์ ผู้ว่าราชการจังหวัดภูเก็ต พร้อมด้วยนายธรรมรงค์ ช่วยอักษร ปลัดอำเภอ รักษาราชการแทนนายอำเภอกะทู้ น.ส.เรวดี ชูทอง พัฒนาการอำเภอกะทู้ นายสันทัด คุ้มมิตร รองนายก อบต.กมลา กำนัน ผู้ใหญ่บ้าน และสมาชิกกลุ่มฯ ร่วมให้การต้อนรับ ณ องค์การบริหารส่วนตำบลกมลา อ.กะทู้ จ.ภูเก็ต
น.ส.ธีรรัตน์ กล่าวว่า ในวันนี้ตนได้เห็นความเข้มแข็งที่สำคัญของตำบลกมลา คือ ได้มีผู้นำสตรีที่เป็นผู้ที่รวมจิตรวมใจรวมทีมให้พี่น้องสตรีได้มีอาชีพ มีรายได้ เป็นที่พึ่งพาของสมาชิกในครอบครัวได้ ซึ่งเป็นความมุ่งหมายของรัฐบาลภายใต้การนำของ น.ส.แพทองธาร ชินวัตร นายกรัฐมนตรี ที่อยากให้พี่น้องสตรีไทยของเราดูแลซึ่งกันและกัน ได้สร้างอาชีพสร้างเศรษฐกิจที่เข้มแข็งตั้งแต่ฐานราก มีผลิตภัณฑ์ที่สวยงามมาก
"วันนี้พี่ ๆ ทุกคนได้นำเสนอผลิตภัณฑ์อย่างหลากหลาย สะท้อนอัตลักษณ์ของชุมชนที่ได้รับการต่อยอดพัฒนาอย่างสร้างสรรค์ อาทิ ผลิตภัณฑ์แปรรูปจากส้มควาย ผ้าลายสายแร่ ผ้าปาเต๊ะ ผ้าปัก กระเป๋าสาน มุกอันดามัน ซึ่งเป็นที่น่าดีใจ และต้องขอขอบคุณท่านผู้ว่าราชการจังหวัดภูเก็ตที่ได้ให้การสนับสนุนในทุกมิติ ทั้งการพัฒนาสินค้า OTOP ที่ได้รับการรับรองเป็นสินค้าที่มาจากแหล่งผลิตที่เฉพาะเจาะจงตามสิ่งบ่งชี้ทางภูมิศาสตร์ (GI) ของจังหวัด นั่นคือ ผลิตภัณฑ์แปรรูปจากส้มควาย เป็นการพัฒนาต่อเนื่องทำให้สินค้าได้รับการยอมรับและมีมาตรฐานทำให้นักท่องเที่ยวทั้งชาวไทยและชาวต่างประเทศสามารถเลือกซื้อสินค้าได้ รวมถึงการส่งเสริมสมาชิกกองทุนพัฒนาบทบาทสตรี ซึ่งเป็นพลังของสตรีที่สามารถช่วยเหลือกันได้และสร้างความเข้มแข็ง ตั้งแต่ระดับชุมชนจนถึงระดับจังหวัด" น.ส.ธีรรัตน์ กล่าว
น.ส.ธีรรัตน์ กล่าวเพิ่มเติมว่า ขอให้ท่านพัฒนาการอำเภอ ได้ส่งเสริมการพัฒนาในด้าน packaging รวมถึงการนำเสนอผลงานด้วยช่องทางการตลาดของกรมการพัฒนาชุมชน ทั้งเว็บไซต์ OTOPtoday.com รวมถึงแคตตาล็อก OTOP เพื่อเพิ่มช่องทางการเข้าถึงการจำหน่ายสินค้า แล้วในโอกาสนี้ ขอเชิญชวนพี่น้องประชาชนและนักท่องเที่ยวทุกท่านที่มีโอกาสเดินทางมายังจังหวัดภูเก็ต ได้มาเยี่ยมชมเลือกซื้อสินค้าของกลุ่มวิสาหกิจชุมชนในพื้นที่บ้านกมลา อ.กะทู้ จ.ภูเก็ต ซึ่งสามารถเดินทางมาได้ที่องค์การบริหารส่วนตำบลกมลา ในทุกวัน

ที่มา : https://www.thaigov.go.th/news/contents/details/97971