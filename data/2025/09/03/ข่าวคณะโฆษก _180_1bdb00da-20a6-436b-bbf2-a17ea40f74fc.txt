รัฐบาลไทย-ข่าวทำเนียบรัฐบาล-รัฐบาลย้ำ หมอไทยไม่เลือกปฎิบัติดูแลผู้ป่วยทั้งไทยและกัมพูชา ยืนยัน สหภาพแพทย์ผู้ปฏิบัติงาน ปฏิบัติหน้าที่และจริยธรรมวิชาชีพ เคารพในความเป็นมนุษย์  วอนหยุดสร้างความเกลียดชัง

วันศุกร์ที่ 1 สิงหาคม 2568
01/08/2568
พิมพ์
รัฐบาลย้ำ หมอไทยไม่เลือกปฎิบัติดูแลผู้ป่วยทั้งไทยและกัมพูชา ยืนยัน สหภาพแพทย์ผู้ปฏิบัติงาน ปฏิบัติหน้าที่และจริยธรรมวิชาชีพ เคารพในความเป็นมนุษย์  วอนหยุดสร้างความเกลียดชัง
รัฐบาลย้ำ หมอไทยไม่เลือกปฎิบัติดูแลผู้ป่วยทั้งไทยและกัมพูชา ยืนยัน สหภาพแพทย์ผู้ปฏิบัติงาน ปฏิบัติหน้าที่และจริยธรรมวิชาชีพ เคารพในความเป็นมนุษย์  วอนหยุดสร้างความเกลียดชัง
วันนี้ ( 1 สิงหาคม 2568 ) เวลา 8.10 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า จากสถานการณ์ความขัดแย้งระหว่างประเทศไทยและกัมพูชา ส่งผลให้ประชาชนของทั้งสองประเทศต้องบาดเจ็บ และเสียชีวิต รัฐบาล โดยกระทรวงสาธารณสุข และบุคลากรทางการแพทย์ ย้ำ ประเทศไทยให้การรักษาดูแลรักษาผู้บาดเจ็บทุกคนทั้งคนไทยและคนกัมพูชา โดยไม่เลือกปฏิบัติ
ทั้งนี้ ทางสหภาพแพทย์ผู้ปฏิบัติงานได้ออกมายืนยันแล้วว่า “โรงพยาบาลต้องเป็นพื้นที่ปลอดภัย บุคลากรทางการแพทย์จะต้องไม่ถูกเป็นเป้าหมายของการโจมตี ตามกฎหมายมนุษยธรรมระหว่างประเทศ และที่สำคัญ เหตุผลทางมนุษยธรรม สหภาพฯ ขอประณามอย่างสูงสุด ต่อทุกการการโจมตีที่เกิดขึ้นกับโรงพยาบาล ทุกความสูญเสียที่เกิดขึ้นกับบุคลากรทางการแพทย์ และผู้ป่วยในการดูแลของเรา ไม่ใช่เพียงแต่เหตุการณ์ที่ผ่านมา แต่ทุกเหตุการณ์ที่กำลังเกิดขึ้นทั่วโลก และเมื่อเหตุการณ์ความขัดแย้งสงบลง หลังการเจรจาหยุดยิงอย่างไม่มีเงื่อนไข สหภาพฯ ในฐานะผู้ปฏิบัติหน้าที่รักษา เยียวยา ยืนยันที่จะปฏิบัติตามหน้าที่และจริยธรรมวิชาชีพ เคารพในความเป็นมนุษย์อย่างไร้เงื่อนไข ไม่ว่าจะเป็นผู้ป่วยชาวไทย ชาวกัมพูชา หรือสัญชาติใดก็ตาม เราจะให้ความดูแลทางการแพทย์เพื่อช่วยเหลือชีวิตโดยไม่เลือกปฏิบัติ ไม่สร้างความเกลียดชัง เพราะเราเข้าใจว่าความเป็นมนุษย์ในวินาทีแห่งความเป็นความตายไม่เกี่ยวข้องกับสถานที่เกิด”
“รัฐบาล สั่งการทุกหน่วยงานเร่งเยียวยาความสูญเสียที่เกิดขึ้น และมุ่งการแก้ไขปัญหาด้วยวิธีการทางสันติ เพื่อที่จะไม่เกิดความสูญเสียเพิ่มเติม โดยเฉพาะความสูญสียด้านชีวิต ขอให้ทุกภาคส่วนร่วมเป็นกำลังใจให้ผู้ปฏิบัติหน้าที่ด้วยความเสียสละ ขออย่ายุยง ปลุกปั่น สร้างความเข้าใจผิด บั่นทอนกำลังใจผู้ปฏิบัติหน้าที่ทุกคน” นางสาวศศิกานต์ ย้ำ

ที่มา : https://www.thaigov.go.th/news/contents/details/99176