รัฐบาลไทย-ข่าวทำเนียบรัฐบาล-ไทย–กัมพูชา ตกลงหยุดยิงพร้อมกันเที่ยงคืน ! คืนนี้ แบบไม่มีเงื่อนไข พร้อมจัดการประชุมอย่างไม่เป็นทางการระหว่างแม่ทัพของทั้งสองประเทศเช้าวันพรุ่งนี้ 

วันจันทร์ที่ 28 กรกฎาคม 2568
28/07/2568
พิมพ์
ไทย–กัมพูชา ตกลงหยุดยิงพร้อมกันเที่ยงคืน ! คืนนี้ แบบไม่มีเงื่อนไข พร้อมจัดการประชุมอย่างไม่เป็นทางการระหว่างแม่ทัพของทั้งสองประเทศเช้าวันพรุ่งนี้
ขณะที่การประชุมGBC จะเริ่มคุย 4 ส.ค.นี้
วันนี้ (28 กรกฎาคม 2568) เวลา 17.00 น. ตามเวลากรุงกัวลาลัมเปอร์  ณ เมืองปุตราจายา ประเทศมาเลเซีย นายจิรายุ ห่วงทรัพย์ โฆษกประจำสำนักนายกรัฐมนตรี คณะกรรมการศูนย์เฉพาะกิจสถานการณ์บริเวณชายแดนไทย-กัมพูชา (ศบ.ทก.) เปิดเผยว่า  ภายหลัง การประชุมหารือถึงสถานการณ์ชายแดนไทย-กัมพูชา ที่ทำเนียบนายกรัฐมนตรีมาเลเซีย และได้แถลงข่าวร่วมกัน โดยนายอันวาร์ อิบราฮิม นายกรัฐมนตรีมาเลเซีย ในฐานะประธานอาเซียน สมเด็จฯ ฮุน มาเนต นายกรัฐมนตรีกัมพูชา และนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย รักษาการนายกรัฐมนตรี โดยสรุปสาระสำคัญดังนี้
นายอันวาร์ กล่าวขอบคุณและพอใจในบรรยากาศของการหารือที่เต็มไปด้วยความจริงใจ ของทั้งสองฝ่าย ที่ได้แสดงความต้องการหยุดยิงทันที  ซึ่งการเข้าร่วมและความร่วมมือของทุกฝ่ายในการประชุมนี้ เป็นเครื่องยืนยันถึงความมุ่งมั่นร่วมกันในการสร้างสันติภาพ การเจรจา และเสถียรภาพในภูมิภาคทั้งนี้กัมพูชาและไทย ได้บรรลุความเข้าใจร่วมกันในดังนี้
1. ตกลงหยุดยิงทันทีโดยไม่มีเงื่อนไข มีผลตั้งแต่เวลา 24.00 น. คืนนี้(เวลาท้องถิ่น) ของวันจันทร์ที่ 28 กรกฎาคม 2025 ซึ่งถือเป็นก้าวแรกที่สำคัญในการคลี่คลายสถานการณ์ และฟื้นฟูสันติภาพและความมั่นคง
2. ให้มีการจัดประชุมอย่างไม่เป็นทางการระหว่างผู้บัญชาการกองกำลังของ2ประเทศได้แก่ กองทัพภาคที่ 1 และ 2 ของฝ่ายไทย และกองทัพภาคที่ 4 และ 5 ของฝ่ายกัมพูชา โดยให้มีขึ้นในเวลา 07.00 น. ของวันอังคารที่ 29 กรกฎาคม 2025(เช้าวันพรุ่งนี้)
- จากนั้นจะมีการประชุมกับผู้ช่วยทูตฝ่ายทหาร (Defense Attaches) โดยมีประธานอาเซียนเป็นผู้จัด หากทั้งสองฝ่ายเห็นชอบร่วมกัน
3. การจัดการประชุมของคณะกรรมการชายแดนทั่วไป (General Border Committee - GBC) ในวันที่ 4 สิงหาคม 2025 โดยประเทศกัมพูชาเป็นเจ้าภาพ
โดยนายกรัฐมนตรีมาเลเซียในฐานะประธานอาเซียนในปัจจุบัน พร้อมทำหน้าที่ประสานงานจัดตั้งทีมผู้สังเกตการณ์ เพื่อตรวจสอบและรับรองการปฏิบัติตามข้อตกลงหยุดยิงดังกล่าว
ทั้งนี้ ทั้งสองฝ่ายยังตกลงที่จะฟื้นฟูช่องทางการสื่อสารโดยตรงระหว่างนายกรัฐมนตรี รัฐมนตรีว่าการกระทรวงการต่างประเทศ และรัฐมนตรีว่าการกระทรวงกลาโหม ของแต่ละประเทศ
การประชุมครั้งนี้ เป็นการยืนยันเจตจำนงร่วมกันของประเทศมาเลเซีย กัมพูชา และไทย ในการยึดมั่นหลักกฎหมายระหว่างประเทศ การอยู่ร่วมกันโดยสันติ และความร่วมมือพหุภาคี ในการแสวงหาแนวทางแก้ไขอย่างเป็นธรรมและยั่งยืนต่อสถานการณ์ในปัจจุบัน
โอกาสนี้ นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย รักษาการนายกรัฐมนตรี  ได้กล่าวขอบคุณ นายอันวาร์ อิบราฮิม นายกรัฐมนตรีมาเลเซีย รัฐบาล จีน  และประธานาธิบดีสหรัฐอเมริการ นายโดนัลด์ ทรัมป์ ที่ได้แสดงความปรารถนาดีและความห่วงความกังวล  ซึ่งการหารือสะท้อนความต้องการของไทย ที่จะหาทางออกอย่างสันติ ในขณะเดียวกันจำเป็นต้องรักษาซึ่งอธิปไตยและชีวิตของประชาชน
โดยทั้งสองฝ่ายได้ตกลงที่จะหยุดยิงโดย มีมาตรการเพื่อสร้างความเชื่อมั่นว่าความตกลงการหยุดยิงดังกล่าวจะดำเนินอย่างลุล่วงโดยสุจริตใจจากทั้งสองฝ่าย    ขณะที่ นายกรัฐมนตรีกัมพูชา สมเด็จฯ ฮุน มาเนต เห็นพ้องที่จะหยุดยิงทันทีเที่ยงคืน วันนี้ และดำเนินการตามข้อตกลงในการหารือครั้งนี้ต่อไป

ที่มา : https://www.thaigov.go.th/news/contents/details/98962