รัฐบาลไทย-ข่าวทำเนียบรัฐบาล-​รองปลัด สธ. เผย เหตุปะทะชายแดนกัมพูชามีผู้ป่วยเพิ่ม 2 ราย รพ.เปิดเฉพาะฉุกเฉินเพิ่ม 1 แห่ง เน้นดูแลสุขาภิบาล อนามัยสิ่งแวดล้อม ควบคุมโรคในศูนย์พักพิง

วันศุกร์ที่ 25 กรกฎาคม 2568
​รองปลัด สธ. เผย เหตุปะทะชายแดนกัมพูชามีผู้ป่วยเพิ่ม 2 ราย รพ.เปิดเฉพาะฉุกเฉินเพิ่ม 1 แห่ง เน้นดูแลสุขาภิบาล อนามัยสิ่งแวดล้อม ควบคุมโรคในศูนย์พักพิง
รองปลัดกระทรวงสาธารณสุข เผยความคืบหน้าเหตุปะทะบริเวณชายแดนไทย-กัมพูชา มีประชาชนเสียชีวิตเท่าเดิม 13 ราย บาดเจ็บเพิ่ม 2 ราย รวมบาดเจ็บสะสม 33 ราย ในจำนวนนี้ยังรักษาในโรงพยาบาล       15 ราย
โรงพยาบาลปราสาท จ.สุรินทร์ ปรับให้บริการเฉพาะฉุกเฉิน เร่งดูแลสุขอนามัยในศูนย์พักพิง หลังมีผู้อพยพเข้าพักแล้วกว่า 63,000 ราย และติดตามประเมินสภาพจิตใจผู้ได้รับผลกระทบจากเหตุการณ์
บ่ายวันนี้ (25 กรกฎาคม 2568) ที่ศูนย์ปฏิบัติการฉุกเฉินด้านการแพทย์และสาธารณสุข กระทรวงสาธารณสุข นพ.วีรวุฒิ อิ่มสำราญ รองปลัดกระทรวงสาธารณสุข กล่าวภายหลังเป็นประธานการประชุมติดตามการดูแลด้านการแพทย์และสาธารณสุข กรณีชายแดนไทย-กัมพูชา ว่า ข้อมูลเมื่อเวลา 14.00 น. มีประชาชนเสียชีวิตเท่าเดิม 13 ราย ส่วนผู้บาดเจ็บเพิ่มขึ้น 2 ราย รวมบาดเจ็บสะสม 33 ราย ในจำนวนนี้กลับบ้านได้แล้ว 18 ราย เหลือพักรักษาในโรงพยาบาล 15 ราย เป็นผู้ป่วยอาการหนัก 10 ราย และอาการปานกลาง 5 ราย ดังนี้  จ.อุบลราชธานี 5 ราย รักษาที่ รพ.สรรพสิทธิประสงค์ 4 ราย อาการหนัก 2 ราย ปานกลาง 2 ราย และโรงพยาบาลสมเด็จพระยุพราชเดชอุดม 1 ราย อาการปานกลาง, จ.ศรีสะเกษ 8 ราย รักษาที่ รพ.ศรีสะเกษ อาการหนัก 7 ราย และปานกลาง 1 ราย, จ.สุรินทร์ 1 ราย อาการหนัก รักษาที่ รพ.สุรินทร์ และ จ.บุรีรัมย์ 1 ราย อาการปานกลาง รักษาที่ รพ.บุรีรัมย์
นพ.วีรวุฒิกล่าวต่อว่า สำหรับโรงพยาบาลที่ต้องปิดบริการยังคงเดิม  7 แห่ง แต่มีโรงพยาบาลที่เปิดบริการเฉพาะฉุกเฉินเพิ่มขึ้นอีก 1 แห่ง คือ รพ.ปราสาท รวมเปิดบริการเฉพาะส่วน 5 แห่ง มีการอพยพประชาชน รวม 91,810 ราย ในจำนวนนี้อยู่ในศูนย์พักพิง 4 จังหวัด 287 แห่ง รวม 63,359 คน ได้กำชับให้ดูแลด้านการจัดการสุขาภิบาลสิ่งแวดล้อม อนามัยสิ่งแวดล้อม และป้องกันควบคุมโรคติดต่อ และให้ทีมเยียวยาจิตใจในภาวะวิกฤต (MCATT) ติดตามประเมินสภาพจิตใจผู้ได้รับผลกระทบจากเหตุการณ์อย่างต่อเนื่อง ทั้งครอบครัวผู้เสียชีวิต ผู้บาดเจ็บ และผู้อพยพ ขณะที่ผู้ป่วยฟอกไต อ.กันทรลักษ์ จ.ศรีสะเกษ ซึ่งมีจำนวน 342 คน ได้ประสานคลินิกและศูนย์ไตเทียม 3 แห่งช่วยดูแลแล้ว ทั้งนี้ ได้เตรียมความพร้อมของระบบการแพทย์ฉุกเฉิน โดยจัดรถพยาบาลระดับสูง (ALS) ไว้ 98 คัน รถพยาบาล BLS 60 คัน และชุดปฏิบัติการฉุกเฉินเบื้องต้น 40 คัน พร้อมสำรองยา เวชภัณฑ์ และเลือด ซึ่งขณะนี้ยังมีพอเพียง
***************************************** 25 กรกฎาคม 2568

ที่มา : https://www.thaigov.go.th/news/contents/details/98862