รัฐบาลไทย-ข่าวทำเนียบรัฐบาล-รมช.อัครา ลุยชลบุรี ดัน "ปลานิลแปลงใหญ่" ต้นแบบสร้างรายได้ ใช้นโยบาย "ตลาดนำ นวัตกรรมเสริม เพิ่มรายได้" สร้างรายได้ให้เกษตรกรอย่างยั่งยืน

วันพุธที่ 9 กรกฎาคม 2568
รมช.อัครา ลุยชลบุรี ดัน "ปลานิลแปลงใหญ่" ต้นแบบสร้างรายได้ ใช้นโยบาย "ตลาดนำ นวัตกรรมเสริม เพิ่มรายได้" สร้างรายได้ให้เกษตรกรอย่างยั่งยืน
รมช.อัครา ลุยชลบุรี ดัน "ปลานิลแปลงใหญ่" ต้นแบบสร้างรายได้ ใช้นโยบาย "ตลาดนำ นวัตกรรมเสริม เพิ่มรายได้" สร้างรายได้ให้เกษตรกรอย่างยั่งยืน
นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ ลงพื้นที่พบปะเกษตรกรผู้เลี้ยงปลานิล อ.พนัสนิคม จ.ชลบุรี พร้อมปล่อยลูกปูม้าคืนสู่ทะเล เพื่อช่วยฟื้นฟูทรัพยากรธรรมชาติทางทะเล โดยมี ดร.ณมาณิตา กลับบ้านเกาะ ผู้ช่วยรัฐมนตรีประจำกระทรวงเกษตรและสหกรณ์ นายธนสาร ธรรมสอน เลขานุการผู้ช่วยรัฐมนตรีว่าการกระทรวงเกษตรและสหกรณ์ นางสาวอิงอร ปัญญากิจ ผู้ตรวจราชการกระทรวงเกษตรและสหกรณ์ นายประเทศ ซอรักษ์ รองอธิบดีกรมประมง นายอดิเรก อุ่นโอสถ รองผู้ว่าราชการจังหวัดชลบุรี และเจ้าหน้าที่ส่วนจังหวัด เข้าร่วม ณ กลุ่มวิสาหกิจชุมชนปลานิลแปลงใหญ่ ต.ท่าข้าม อ.พนัสนิคม จ.ชลบุรี เพื่อนำผลสำเร็จของกลุ่มวิสาหกิจชุมชนปลานิลไปขยายผลต่อในพื้นที่ทำประมงในพื้นที่ภาคเหนือ
รมช.อัครา กล่าวว่า การดำเนินกิจกรรมของกลุ่มวิสาหกิจชุมชนปลานิลแปลงใหญ่ตำบลท่าข้าม เป็นตัวอย่างในการสร้างรายได้ให้ชุมชนในพื้นที่อื่น ซึ่งมีศูนย์เรียนรู้การเพิ่มประสิทธิภาพการผลิตสินค้าเกษตร โดยการเลี้ยงปลาแบบลดต้นทุนด้วยการใช้สวิงแขวน การสร้างอาหารธรรมชาติ การเลี้ยงปลาแบบผสมผสาน เพื่อควบคุมปริมาณอาหาร ลดปัญหาน้ำเสีย สร้างการเลี้ยงปลาแบบ Zero Waste และมีการสร้างสถานีพลังงานชุมชนวิสาหกิจชุมชนปลานิลแปลงใหญ่ตำบลท่าข้าม รวมถึงระบบตรวจวัดติดตามแจ้งเตือนค่าออกซิเจน และสถานีตรวจวัดอากาศเหนือบ่อเพาะเลี้ยง ผ่านแอปพลิเคชั่น เพิ่มการเลี้ยงปลาด้วยเทคโนโลยีอย่างมีประสิทธิภาพสูงสุด อีกทั้งสร้างปลาแปรรูปเพื่อจำหน่ายสร้างรายได้ให้ชุมชนอย่างยั่งยืน ถือเป็นชุมชนตัวอย่างที่ควรนำองค์ความรู้ไปขยายสู่ชุมชนเกษตรกรผู้ทำประมงให้เกิดรายได้อย่างมั่นคง โดยการผลักดันให้ทำเกษตรแปลงใหญ่ และเสริมด้วยนโยบายตลาดนำ นวัตกรรมเสริม เพิ่มรายได้ เพื่อให้เกษตรกรไทยมีความเป็นอยู่ที่ดียิ่งขึ้น
จากนั้นรัฐมนตรีช่วยว่าการกระทรวงเกษตรและสหกรณ์ เดินทางต่อไปยังธนาคารสัตว์น้ำกลุ่มประมงเรือเล็กหน้าวัดโกมุท อ.เมืองชลบุรี จ.ชลบุรี เพื่อมอบนโยบายให้กรมประมงส่งเสริมการสร้างอาชีพให้กลุ่มชาวประมงในพื้นที่ โดยใช้นักวิจัยของกรมประมงศึกษาน้ำหาพันธุ์สัตว์น้ำที่เหมาะกับการเพาะเลี้ยงในพื้นที่ รวมถึงให้ชาวประมงทำงานร่วมกับศูนย์เพาะพันธุ์สัตว์น้ำจืดและเค็มของกรมประมง ทดแทนการออกเดินเรือจับสัตว์น้ำตามฤดูกาล ที่กำลังถูกภาวะโลกร้อนทำให้การแพร่พันธุ์ของสัตว์น้ำลดลง จึงต้องร่วมกันอนุรักษ์ธรรมชาติ และอาชีพประมงไปพร้อมกัน
ทั้งนี้ รมช.อัครา ได้สนับสนุนให้กลุ่มประมงในพื้นที่ขึ้นทะเบียนเกษตรกรผู้เพาะเลี้ยงสัตว์น้ำและรวมกันเป็นกลุ่มประมงแปลงใหญ่ บูรณาการร่วมกับกรมประมงและส่วนจังหวัด ในการร่างโครงการที่ต้องการพัฒนาอาชีพและชุมชนในพื้นที่ ส่งผ่านกระทรวงเกษตรและสหกรณ์ เพื่อให้ ส.ส.ในพื้นที่นำไปเสนอในสภาให้เกิดเป็นโครงการที่ชาวประมงต้องการขับเคลื่อนในพื้นที่ จนเกิดเป็นชุมชนเข้มแข็งอย่างแท้จริง

ที่มา : https://www.thaigov.go.th/news/contents/details/98304