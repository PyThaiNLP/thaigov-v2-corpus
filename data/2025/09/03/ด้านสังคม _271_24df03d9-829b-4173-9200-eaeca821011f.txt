รัฐบาลไทย-ข่าวทำเนียบรัฐบาล-พม. หนุน เยาวชนค้นหาตัวตน เป็นต้นกล้าดี สร้างการเปลี่ยนแปลง พัฒนาตนเอง-ชุมชน-สังคม-ประเทศชาติ

วันจันทร์ที่ 18 สิงหาคม 2568
พม. หนุน เยาวชนค้นหาตัวตน เป็นต้นกล้าดี สร้างการเปลี่ยนแปลง พัฒนาตนเอง-ชุมชน-สังคม-ประเทศชาติ
พม. หนุน เยาวชนค้นหาตัวตน เป็นต้นกล้าดี สร้างการเปลี่ยนแปลง พัฒนาตนเอง-ชุมชน-สังคม-ประเทศชาติ
วันที่ 17 สิงหาคม 2568 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานในพิธีปิดโครงการค่ายเยาวชนค้นหาตัวตน : ต้นกล้าดี รุ่นที่ 2 พร้อมมอบเกียรติบัตรแก่เยาวชนผู้เข้าร่วมโครงการฯ โดยมี นางอภิญญา ชมภูมาศ อธิบดีกรมกิจการเด็กและเยาวชน กล่าวรายงาน ซึ่งมี คณะผู้บริหารกระทรวงการพัฒนาสังคมและความมั่นคงของมนุษย์ พร้อมด้วย  นายสรชัด สุจิตต์ สมาชิกสภาผู้แทนราษฎรจังหวัดสุพรรณบุรี นายกลวัชร ทรัพย์ส่งสุข รองผู้ว่าราชการจังหวัดสุพรรณบุรี ผู้แทนหน่วยงาน ทีม พม.หนึ่งเดียว จังหวัดสุพรรณบุรี และผู้แทนหน่วยงานที่เกี่ยวข้องเข้าร่วม ณ โรงแรมศรีอู่ทอง แกรนด์ จังหวัดสุพรรณบุรี
นายอนุกูล กล่าวว่า กระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.) ได้ดำเนินโครงการค่ายเยาวชนค้นหาตัวตน : ต้นกล้าดี รุ่นที่ 2 โดยคัดเลือกผู้แทนเด็กและเยาวชนจาก 77 จังหวัดๆ ละ 4 คน รวม 308 คน เข้าร่วมโครงการครั้งนี้ ระหว่างวันที่ 14 - 17 สิงหาคม 2568 ณ จังหวัดสุพรรณบุรี และ นครปฐม โดยมีวัตถุประสงค์เพื่อส่งเสริมและสนับสนุนให้เด็กและเยาวชน ได้เรียนรู้และค้นหาตนเอง พร้อมพัฒนาทักษะชีวิต คิดวิเคราะห์ ทำงานร่วมกับผู้อื่น อีกทั้งเพื่อเสริมสร้างจิตสำนึกสาธารณะ ด้วยรูปแบบค่ายกิจกรรม ที่มุ่งเน้นการลงมือปฏิบัติจริง การเรียนรู้จากประสบการณ์จริง ผ่านบริบทชุมชน ตลอดจนเสริมทักษะสำคัญสำหรับเยาวชนในศตวรรษที่ 21 อาทิ การคิดเชิงวิพากษ์ การสื่อสาร การรู้เท่าทันสื่อและเทคโนโลยี  และการอยู่ร่วมกันอย่างสร้างสรรค์
นายอนุกูล กล่าวเพิ่มเติมว่า โครงการส่งเสริมและพัฒนาเด็กและเยาวชนครั้งนี้ สะท้อนให้เห็นว่าเยาวชนมีองค์ความรู้ในการพัฒนาตนเอง มีข้อคิดเห็นที่ท้าทายในปัจจุบัน สามารถสร้างความตระหนักรู้ เรียนรู้และสื่อสารออกไปทำให้สังคมเข้าใจความคิดของเยาวชน ทั้งนี้ ตนมุ่งหวังให้เยาวชนที่เข้าร่วมโครงการฯ นำความรู้ที่ได้ไปขยาย ปรับเปลี่ยนข้อท้าทายในการพัฒนาชุมชน สังคม และประเทศของเรา รวมทั้งปรับปรุงตนเองให้ดีขึ้นในการใช้ชีวิตประจำวันกับครอบครัว เกิดการพัฒนาตนเองอย่างแท้จริง มีแซนด์บ็อกซ์ (Sandbox) ของตนเอง ไม่ว่าจะเป็นพื้นที่บ้าน พื้นที่โรงเรียน พื้นที่ชุมชน โดยพื้นที่ดังกล่าวจะทำอะไรให้เกิดผลลัพธ์ มีการเปลี่ยนแปลงตนเองอะไรบ้าง โดยต้องใช้โอกาสในช่วงเวลาที่เราเป็นเยาวชนให้คุ้มค่ามากที่สุด ด้วยการใช้แนวคิดในการพัฒนาตนเองและสังคมรวมทั้งประเทศชาติ อีกทั้งขอให้เยาวชนทุกคนมีกำลังใจ มีความภาคภูมิใจในตนเอง เปิดพื้นที่ให้ตนเองทำเพื่อชุมชนและสังคม
"อย่างไรก็ตาม หวังเป็นอย่างยิ่งว่าโครงการนี้จะเป็นโครงการที่สร้างผลลัพธ์ที่ดีให้กับต้นกล้าเยาวชนทุกคนสามารถนำประสบการณ์ที่ได้รับไปพัฒนาตนเองอย่างต่อเนื่องและมีบทบาทร่วมสร้างสังคมที่เข้มแข็ง อีกทั้งสามารถใช้ผลลัพธ์จากโครงการนี้นำไปขยายผลในการต่อยอดพัฒนากิจกรรมหรือรูปแบบการเรียนรู้สำหรับเยาวชนในระดับพื้นที่อย่างยั่งยืน และพัฒนาประเทศต่อไป" นายอนุกูล กล่าว
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #ค่ายเยาวชน #ต้นกล้าดีรุ่นที่2 #สุพรรณบุรี #นครปฐม

ที่มา : https://www.thaigov.go.th/news/contents/details/99821