รัฐบาลไทย-ข่าวทำเนียบรัฐบาล-สรวงศ์ เทียนทอง นำทีมท่องเที่ยวฯ ผนึกกำลัง แพทองธาร เปิดมิติใหม่เศรษฐกิจสร้างสรรค์ในงาน SPLASH 2025

วันพุธที่ 9 กรกฎาคม 2568
สรวงศ์ เทียนทอง นำทีมท่องเที่ยวฯ ผนึกกำลัง แพทองธาร เปิดมิติใหม่เศรษฐกิจสร้างสรรค์ในงาน SPLASH 2025
สรวงศ์ เทียนทอง นำทีมท่องเที่ยวฯ ผนึกกำลัง แพทองธาร เปิดมิติใหม่เศรษฐกิจสร้างสรรค์ในงาน SPLASH 2025
วันที่ 8 กรกฎาคม 2568 - เวลา 14.00 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา นำคณะผู้บริหารกระทรวงการท่องเที่ยวและกีฬา เข้าร่วมงาน "SPLASH - Soft Power Forum 2025" ซึ่งจัดขึ้นอย่างยิ่งใหญ่ระหว่างวันที่ 8-11 กรกฎาคม 2568 ณ ศูนย์การประชุมแห่งชาติสิริกิติ์ โดยมี นางสาวแพทองธาร ชินวัตร รัฐมนตรีว่าการกระทรวงวัฒนธรรม เป็นประธานในพิธีเปิด และมี นายสุรพงษ์ สืบวงศ์ลี ประธานคณะกรรมการพัฒนาซอฟต์พาวเวอร์แห่งชาติ พร้อมด้วย นายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา, นางสาวฐาปนีย์ เกียรติไพบูลย์ ผู้ว่าการการท่องเที่ยวแห่งประเทศไทย และ พลตำรวจโท ศักย์ศิรา เผือกอ่ำ ผู้บัญชาการตำรวจท่องเที่ยว เข้าร่วมอย่างพร้อมเพรียง ตอกย้ำวิสัยทัศน์ร่วมของรัฐบาลในการผลักดันซอฟต์พาวเวอร์ให้เป็นเครื่องยนต์ตัวใหม่ขับเคลื่อนเศรษฐกิจของประเทศ
นายสรวงศ์ เทียนทอง กล่าวว่า "งาน SPLASH 2025 ถือเป็นภาพสะท้อนที่ชัดเจนของศักยภาพประเทศไทย และเป็นหัวใจสำคัญในการขับเคลื่อนนโยบายของกระทรวงการท่องเที่ยวและกีฬา 14 อุตสาหกรรมที่จัดแสดงในงานนี้ ตั้งแต่อาหาร ภาพยนตร์ แฟชั่น ไปจนถึงกีฬาอย่างมวยไทย ล้วนเป็นแม่เหล็กชั้นดีที่ดึงดูดนักท่องเที่ยวจากทั่วโลก กระทรวงฯ พร้อมที่จะต่อยอดพลังสร้างสรรค์เหล่านี้ให้เกิดเป็นมูลค่าทางเศรษฐกิจที่จับต้องได้ สร้างประสบการณ์ที่น่าประทับใจ และยกระดับประเทศไทยสู่การเป็นจุดหมายปลายทางระดับโลก (Tourism Hub) อย่างแท้จริง"
ในโอกาสนี้ นางสาวแพทองธาร ชินวัตร รัฐมนตรีว่าการกระทรวงวัฒนธรรม ได้กล่าวเปิดงานและนำเสนอ 5 กลยุทธ์หลักในการยกระดับอุตสาหกรรมซอฟต์พาวเวอร์ ซึ่งประกอบด้วย อาหารไทย, มวยไทย, Thai Wellness, ภาพยนตร์ไทย และอัญมณีไทย ซึ่งทุกกลยุทธ์ล้วนสอดประสานและส่งเสริมเป้าหมายของอุตสาหกรรมการท่องเที่ยวโดยตรง
ขณะที่ นายสุรพงษ์ สืบวงศ์ลี ประธานคณะกรรมการพัฒนาซอฟต์พาวเวอร์แห่งชาติ ได้ย้ำถึงบทบาทของรัฐบาลในการเป็น "ผู้สนับสนุน" ที่จะเปิดทางให้ภาคเอกชนนำทัพ ซึ่งนโยบายที่เริ่มในวันนี้อาจเห็นผลในอีก 10 ปีข้างหน้า แต่เป็นการวางรากฐานที่สำคัญเพื่อการเติบโตอย่างยั่งยืนของประเทศ
นายสรวงศ์ฯ พร้อมคณะ ได้เยี่ยมชมโซนกิจกรรมต่างๆ ที่น่าสนใจ โดยเฉพาะอย่างยิ่ง โซนอุตสาหกรรมกีฬา ที่นำเสนอแนวคิด "The Masterpiece of Thai Power" ผ่านมวยไทย และ โซนอุตสาหกรรมการท่องเที่ยวและเวลเนส ที่นำเสนอแนวคิด "Manifesto Your Travel" ซึ่งแสดงให้เห็นถึงศักยภาพในการสร้างสรรค์กิจกรรมและบริการรูปแบบใหม่ๆ ที่จะตอบสนองความต้องการของนักท่องเที่ยวยุคใหม่ได้เป็นอย่างดี
การผนึกกำลังของคณะผู้บริหารในครั้งนี้ ถือเป็นการส่งสัญญาณที่ชัดเจนว่ารัฐบาลมีความมุ่งมั่นและพร้อมทำงานร่วมกันอย่างบูรณาการ เพื่อเปลี่ยน "ทุนวัฒนธรรม" ให้เป็น "โอกาสทางเศรษฐกิจ" และผลักดันให้ซอฟต์พาวเวอร์ไทยเปล่งประกายบนเวทีโลกอย่างเต็มภาคภูมิ

ที่มา : https://www.thaigov.go.th/news/contents/details/98290