รัฐบาลไทย-ข่าวทำเนียบรัฐบาล-​กระทรวงอุตสาหกรรม ชู “เขตนวัตกรรมมูลค่าสูงสงขลา” พิมพ์เขียวทางรอดเศรษฐกิจหาดใหญ่

วันอังคารที่ 1 กรกฎาคม 2568
01/07/2568
พิมพ์
​กระทรวงอุตสาหกรรม ชู “เขตนวัตกรรมมูลค่าสูงสงขลา” พิมพ์เขียวทางรอดเศรษฐกิจหาดใหญ่
​กระทรวงอุตสาหกรรม ชู “เขตนวัตกรรมมูลค่าสูงสงขลา” พิมพ์เขียวทางรอดเศรษฐกิจหาดใหญ่
หาดใหญ่, สงขลา – นายศุภกิจ บุญศิริ รองปลัดกระทรวงอุตสาหกรรม เผยพิมพ์เขียวทางรอดเศรษฐกิจหาดใหญ่ ในงาน Hatyai Economic Forum Summit 2025 ชี้ทางรอดท่ามกลางพายุแห่งการเปลี่ยนแปลงทางเศรษฐกิจโลก ต้องปรับตัวด้วยนวัตกรรม ชูโครงการ “เขตนวัตกรรมมูลค่าสูงสงขลา” เป็นฟันเฟืองตัวใหม่ นำเศรษฐกิจหาดใหญ่ก้าวสู่ความยั่งยืน
เมื่อวันที่ 28 มิถุนายน 2568 นายศุภกิจ บุญศิริ รองปลัดกระทรวงอุตสาหกรรม ได้กล่าวปาฐกถาพิเศษในหัวข้อ “ทางรอดเศรษฐกิจหาดใหญ่” จัดโดยสภาอุตสาหกรรมจังหวัดสงขลา มีผู้เข้าร่วมกว่า 200 คน ณ โรงแรมนิวซีซั่นสแควร์ หาดใหญ่ ว่า ปัจจุบันเศรษฐกิจไทยกำลังเผชิญหน้ากับการเปลี่ยนแปลงจากสภาวะเศรษฐกิจโลกชะลอตัว การเปลี่ยนแปลงทางเทคโนโลยีอย่างรวดเร็ว (Technological Disruption) การเปลี่ยนแปลงสภาพภูมิอากาศและกติกาโลกด้านสิ่งแวดล้อมที่เข้มข้นขึ้น และการเข้าสู่สังคมสูงวัยอย่างสมบูรณ์ (Aged Society) รวมถึงการแข่งขันทางเศรษฐกิจภายในประเทศที่สูงขึ้นจากกลุ่มทุนต่างชาติ กระทรวงอุตสาหกรรม นำโดย นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ได้กำหนดนโยบาย “สู้ เซฟ สร้าง” เพื่อเป็นแนวทางในการปฏิรูปอุตสาหกรรมไทย โดยมุ่ง “สู้” กับธุรกิจที่ทำลายสิ่งแวดล้อมและสินค้าผิดกฎหมายที่ไม่ได้มาตรฐาน  “เซฟ” ผู้ประกอบการที่ดีและผู้บริโภค พร้อมยกระดับแบรนด์ “Made in Thailand” ให้เป็นสินค้าที่ “ถูกมาตรฐาน” ไม่ใช่แค่ราคาถูก  และ “สร้าง” อุตสาหกรรมเศรษฐกิจยุคใหม่ เพื่อขับเคลื่อนเศรษฐกิจไทยให้เชื่อมโยงกับเศรษฐกิจโลก หัวใจสำคัญของนโยบาย “สร้าง” คือการผลักดัน “เขตนวัตกรรมมูลค่าสูง (Thailand Innovation District : TID)” ซึ่งเป็นการสร้างระบบนิเวศที่สมบูรณ์สำหรับธุรกิจที่ใช้นวัตกรรมและเทคโนโลยีขั้นสูง ณ จังหวัดสงขลา ที่เป็นหนึ่งในพื้นที่เป้าหมายของโครงการดังกล่าว ซึ่งการประชุมคณะรัฐมนตรีนอกสถานที่
ณ จังหวัดสงขลา เมื่อวันที่ 18 กุมภาพันธ์ 2568 ได้เห็นชอบโครงการพัฒนาเขตนวัตกรรมมูลค่าสูงภาคใต้ฝั่งอ่าวไทยแล้ว
“กระทรวงอุตสาหกรรมพร้อมผลักดัน และสนับสนุนให้เกิดเขตนวัตกรรมมูลค่าสูง ซึ่งจะตอบโจทย์การเตรียมความพร้อมของผู้ประกอบการต่อความท้าทายและการเปลี่ยนแปลง ควบคู่ไปกับการมีเศรษฐกิจสีเขียวและเศรษฐกิจหมุนเวียน ตามนโยบายการปฏิรูปอุตสาหกรรมไทย ของรัฐมนตรีว่าการกระทรวงอุตสาหกรรม” พร้อมทั้งเชื่อมั่นว่า หาดใหญ่มีความเชื่อมโยงสูงกับเศรษฐกิจไทยไม่ว่าจะเป็นการค้าการลงทุนและการท่องเที่ยวในภูมิภาคอาเซียน ซึ่งเมื่อประเทศรอด หาดใหญ่ก็จะรอด และเมื่อหาดใหญ่แข็งแกร่ง ประเทศไทยก็จะแข็งแกร่งเช่นเดียวกัน” นายศุภกิจ กล่าวปิดท้าย

ที่มา : https://www.thaigov.go.th/news/contents/details/98057