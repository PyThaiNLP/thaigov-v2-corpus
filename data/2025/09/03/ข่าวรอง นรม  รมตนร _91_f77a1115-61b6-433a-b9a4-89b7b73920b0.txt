รัฐบาลไทย-ข่าวทำเนียบรัฐบาล-รองนายกฯ ประเสริฐ ลงพื้นที่สุราษฏร์ ติดตามการพัฒนาทักษะความรู้เพื่อขับเคลื่อนและยกระดับกำลังคนดิจิทัลระดับอำเภอ 

วันอาทิตย์ที่ 10 สิงหาคม 2568
10/08/2568
พิมพ์
รองนายกฯ ประเสริฐ ลงพื้นที่สุราษฏร์ ติดตามการพัฒนาทักษะความรู้เพื่อขับเคลื่อนและยกระดับกำลังคนดิจิทัลระดับอำเภอ
รองนายกฯ ประเสริฐ ลงพื้นที่สุราษฏร์ ติดตามการพัฒนาทักษะความรู้เพื่อขับเคลื่อนและยกระดับกำลังคนดิจิทัลระดับอำเภอ
วันนี้ (10 สิงหาคม 2568) นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม ลงพื้นที่ตรวจเยี่ยมและติดตามการดำเนินงานโครงการส่งเสริมและพัฒนาทักษะความรู้เพื่อขับเคลื่อนและยกระดับกำลังคนดิจิทัลระดับอำเภอ ณ ศูนย์ดิจิทัลชุมชน วิทยาลัยสารพัดช่างสุราษฎร์ธานี โดยมีนายธีรุตม์ ศุภวิบูลย์ผล ผู้ว่าราชการจังหวัดสุราษฎร์ธานี พร้อมด้วยนางสาวพิยะดา สุดกังวาล ที่ปรึกษาด้านการสื่อสาร นายธีรวุฒิ  ธงภักดิ์ รองเลขาธิการคณะกรรมการดิจิทัลเพื่อเศรษฐกิจและสังคมแห่งชาติ (BDE) นางสาวพัชราภรณ์ สิริวรเวชยางกูล รองผู้อำนวยการสำนักงานสถิติแห่งชาติ ตลอดจนสถิติจังหวัดสุราษฎร์ธานี และสถิติจังหวัดในพื้นที่ภาคใต้ ผู้อำนวยการวิทยาลัยสารพัดช่างสุราษฎร์ธานี และประชาชนในพื้นที่ให้การต้อนรับ
นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม กล่าวว่า รัฐบาลโดยกระทรวงดิจิทัลเพื่อเศรษฐกิจและสังคม (DE) ได้ตระหนักถึงความสำคัญของการยกระดับคุณภาพชีวิตของประชาชนในทุกพื้นที่เพื่อให้ประชาชนสามารถเข้าถึงโอกาสใหม่ ๆ และให้ความสำคัญกับการสร้าง “ทุนมนุษย์ดิจิทัล” ที่มีความรู้ สามารถนำเทคโนโลยีดิจิทัลมาประยุกต์ใช้ได้อย่างมีประสิทธิภาพ ดังนั้น หนึ่งในกลไกสำคัญ คือ การพัฒนา “เจ้าหน้าที่บริหารงานดิจิทัลระดับอำเภอ” ให้มีบทบาทเป็นผู้ประสานงานหลักระหว่างหน่วยงานภาครัฐในพื้นที่ เช่น สถิติจังหวัด หน่วยงานราชการในอำเภอ และประชาชน โดยเจ้าหน้าที่เหล่านี้ต้องทำหน้าที่คล้าย “พนักงานขาย” ที่มีหน้าที่ลงพื้นที่ สำรวจความต้องการด้านดิจิทัลของประชาชน ทั้งในเรื่องความรู้ หลักสูตร และบริการที่จำเป็น พร้อมทั้งสนับสนุนการใช้งานศูนย์ดิจิทัลชุมชนให้เกิดประโยชน์สูงสุด ซึ่งภายใต้ "โครงการส่งเสริมและพัฒนาทักษะความรู้เพื่อขับเคลื่อนและยกระดับกำลังคนดิจิทัลระดับอำเภอ" ที่ดำเนินการโดยสำนักงานคณะกรรมการดิจิทัลเพื่อเศรษฐกิจและสังคมแห่งชาติ ได้จัดให้มีการแต่งตั้งเจ้าหน้าที่ดิจิทัลอำเภอ จำนวน 878 คนทั่วประเทศ โดยเริ่มปฏิบัติหน้าที่ในแต่ละอำเภอทั่วประเทศตั้งแต่วันที่ 1 สิงหาคม พ.ศ. 2568 เป็นต้นไป โดยเชื่อมั่นว่า เจ้าหน้าที่บริหารงานดิจิทัลระดับอำเภอจะเป็นพลังสำคัญในการจุดประกายความรู้ดิจิทัลให้กับชุมชนทั่วประเทศต่อไป นอกจากนี้ ศูนย์ดิจิทัลชุมชนจะไม่เป็นเพียงแค่สถานที่ แต่ต้องกลายเป็น "ศูนย์กลางการเรียนรู้และบริการดิจิทัล" ของชุมชน ผ่านการฝึกอบรมและการให้บริการโดยใช้อุปกรณ์คอมพิวเตอร์และเทคโนโลยีที่เหมาะสม เพื่อให้ประชาชนทุกกลุ่มสามารถเข้าถึงโอกาสในการเรียนรู้และพัฒนาได้อย่างเท่าเทียม
ทั้งนี้ รองนายกฯ ประเสริฐ พร้อมคณะ ยังได้ตรวจเยี่ยมการดำเนินงานของศูนย์ดิจิทัลชุมชนวิทยาลัยสารพัดช่างสุราษฎร์ธานี โดยศูนย์ดิจิทัลชุมชนแห่งนี้มีวัตถุประสงค์เพื่อเป็นแหล่งเรียนรู้เทคโนโลยีดิจิทัลในการขับเคลื่อนแผนพัฒนาดิจิทัลเพื่อเศรษฐกิจและสังคม ทั้งยังมีการให้บริการและกิจกรรมต่างๆ อาทิ ให้คำปรึกษาและส่งเสริมการซื้อขายออนไลน์ จัดอบรมความรู้และพัฒนาทักษะการใช้เทคโนโลยี แนะนำบริการภาครัฐและบริการดิจิทัลที่น่าสนใจ มีอุปกรณ์ดิจิทัล เช่น เครื่องคอมพิวเตอร์และ Free WiFi เพื่อลดภาระค่าใช้จ่ายของประชาชน ส่งเสริมการเรียนรู้ตลอดชีวิต โดยเฉพาะด้านอาชีพ ทั้งนี้ นับตั้งแต่ปี พ.ศ. 2566 – ปัจจุบัน มีผู้เข้ามาใช้บริการแล้วกว่า 4,500 คน
เปิดให้บริการกับประชาชนทั่วไป นักเรียน นักศึกษา และคนพิการทางการเคลื่อนไหว/ทางจิตใจ เปิดให้บริการในวันจันทร์-ศุกร์ เวลา 08.30-16.30 น. หยุดวันเสาร์-อาทิตย์ รวมถึงวันหยุดนักขัตฤกษ์

ที่มา : https://www.thaigov.go.th/news/contents/details/99579