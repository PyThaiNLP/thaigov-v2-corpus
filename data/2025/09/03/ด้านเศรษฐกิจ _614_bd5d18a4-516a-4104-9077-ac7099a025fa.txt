รัฐบาลไทย-ข่าวทำเนียบรัฐบาล-กรมทางหลวงชนบท ยกระดับมาตรฐานทางถนนสาย นม.4040 อำเภอครบุรี จังหวัดนครราชสีมา แล้วเสร็จและเปิดให้สัญจรแล้ว สนับสนุนยุทธศาสตร์การท่องเที่ยวและรองรับการเดินทางอย่างมีประสิทธิภาพ

วันพฤหัสบดีที่ 28 สิงหาคม 2568
กรมทางหลวงชนบท ยกระดับมาตรฐานทางถนนสาย นม.4040 อำเภอครบุรี จังหวัดนครราชสีมา แล้วเสร็จและเปิดให้สัญจรแล้ว สนับสนุนยุทธศาสตร์การท่องเที่ยวและรองรับการเดินทางอย่างมีประสิทธิภาพ
......
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า เนื่องจากถนนทางหลวงชนบทสาย นม.4040 แยก ทล.2365 - บ้านโคกใบบัว อำเภอครบุรี จังหวัดนครราชสีมา ตั้งอยู่ในพื้นที่ชุมชนและแหล่งเกษตรกรรม เชื่อมต่อสถานที่ราชการและแหล่งท่องเที่ยว มีการใช้งานเป็นระยะเวลานานประกอบกับมีปริมาณการจราจรมากกว่า 3,600 คันต่อวัน โดยเฉพาะรถบรรทุกขนาดใหญ่วิ่งผ่านเป็นประจำ ส่งผลให้สภาพถนนเดิมบางช่วงชำรุดเสียหาย กรมทางหลวงชนบท (ทช.) จึงได้ขยายความกว้างและปรับปรุงโครงสร้างทางให้มีความมั่นคงแข็งแรงมากขึ้น ด้วยวิธี Pavement In-Place Recycling ระยะทาง 4.082 กิโลเมตร พร้อมติดตั้งไฟฟ้าแสงสว่าง และอุปกรณ์อำนวยความปลอดภัย ใช้งบประมาณ 37.920 ล้านบาท แบ่งการก่อสร้างออกเป็น 4 ช่วง ดังนี้ ช่วงที่ 1 กม. ที่ 4+425 - 5+550 ระยะทาง 1.125 กิโลเมตร ช่วงที่ 2 กม.ที่ 7+935 - 9+500 ระยะทาง 1.565 กิโลเมตร ช่วงที่ 3 กม.ที่ 10+062 - 11+375 ระยะทาง 1.313 กิโลเมตร พร้อมขยายความกว้างของถนนเดิม จาก 8.00 เป็น 12.00 เมตร และช่วงที่ 4 กม. ที่ 11+850 - 11+929 ระยะทาง 0.079 กิโลเมตร
โครงการฯ ก่อสร้างแล้วเสร็จและเปิดให้สัญจรแล้ว ซึ่งช่วยให้ประชาชนเดินทางได้สะดวกและปลอดภัยมากขึ้น พร้อมสนับสนุนการท่องเที่ยวของจังหวัด โดยเฉพาะบริเวณเขื่อนลำแซะที่สามารถชมวิวธรรมชาติและสะพานไม้ 100 ปี ที่ทอดยาวผ่านทุ่งนาสวยงาม เป็นการกระตุ้นเศรษฐกิจในพื้นที่อย่างมีประสิทธิภาพ รวมทั้งเป็นการพัฒนาโครงสร้างพื้นฐานด้านคมนาคมขนส่งและยกระดับมาตรฐานชั้นทาง เพื่อรองรับการขนส่งพืชผลทางการเกษตรให้รวดเร็วและปลอดภัยยิ่งขึ้น

ที่มา : https://www.thaigov.go.th/news/contents/details/100217