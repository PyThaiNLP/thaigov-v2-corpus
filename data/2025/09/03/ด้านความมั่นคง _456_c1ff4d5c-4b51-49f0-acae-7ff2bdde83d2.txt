รัฐบาลไทย-ข่าวทำเนียบรัฐบาล-ปลัดมหาดไทย เปิดอบรมสร้างความเข้าใจการยื่นบัญชีทรัพย์สินฯ เจ้าพนักงานของรัฐในสังกัดกระทรวงมหาดไทย จับมือ ป.ป.ช. สร้างความโปร่งใสในการขับเคลื่อนงานบำบัดทุกข์ บำรุงสุขประชาชน

วันพฤหัสบดีที่ 28 สิงหาคม 2568
28/08/2568
พิมพ์
ปลัดมหาดไทย เปิดอบรมสร้างความเข้าใจการยื่นบัญชีทรัพย์สินฯ เจ้าพนักงานของรัฐในสังกัดกระทรวงมหาดไทย จับมือ ป.ป.ช. สร้างความโปร่งใสในการขับเคลื่อนงานบำบัดทุกข์ บำรุงสุขประชาชน
ปลัดมหาดไทย เปิดอบรมสร้างความเข้าใจการยื่นบัญชีทรัพย์สินฯ เจ้าพนักงานของรัฐในสังกัดกระทรวงมหาดไทย จับมือ ป.ป.ช. สร้างความโปร่งใสในการขับเคลื่อนงานบำบัดทุกข์ บำรุงสุขประชาชน
วันนี้ (28 ส.ค. 68) เวลา 09.15 น. นายอรรษิษฐ์ สัมพันธรัตน์ ปลัดกระทรวงมหาดไทย เป็นประธานเปิดการอบรมพร้อมร่วมรับฟังการให้ความรู้ เรื่อง การยื่นบัญชีทรัพย์สินและหนี้สินของเจ้าพนักงานของรัฐในสังกัดกระทรวงมหาดไทย ประจำปี 2568 ณ ห้องประชุมราชบพิธ ชั้น 5 อาคารดำรงราชานุสรณ์ กระทรวงมหาดไทย โดยได้รับเกียรติจากวิทยากรผู้ทรงคุณวุฒิจากสำนักงาน ป.ป.ช. มาบรรยายให้ความรู้
นายอรรษิษฐ์ กล่าวว่า คณะกรรมการ ป.ป.ช. ได้มีประกาศกำหนดตำแหน่งของเจ้าพนักงานของรัฐซึ่งจะต้องยื่นบัญชีทรัพย์สินและหนี้สินต่อคณะกรรมการ ป.ป.ช. เพิ่มเติม ซึ่งเป็นตำแหน่งประเภทบริหารและอำนวยการในสังกัดกระทรวงมหาดไทย ทั้งส่วนกลางและส่วนภูมิภาค โดยมีผลใช้บังคับตั้งแต่วันที่ 1 ตุลาคม 2568 เป็นต้นไป โดยจะต้องยื่นบัญชีทรัพย์สินและหนี้สินฯ ภายใน 60 วัน (ตั้งแต่วันที่ 2 ตุลาคม 2568 ถึงวันที่ 30 พฤศจิกายน 2568) จึงเป็นที่มาของการจัดกิจกรรมการอบรมให้ความรู้การยื่นบัญชีทรัพย์สินและหนี้สินของเจ้าพนักงานของรัฐในสังกัดกระทรวงมหาดไทย ประจำปีงบประมาณ พ.ศ. 2568 ในวันนี้ เพื่อเป็นการสร้างความรู้ความเข้าใจเกี่ยวกับการยื่นบัญชีทรัพย์สินและหนี้สินของเจ้าพนักงานของรัฐในสังกัดกระทรวงมหาดไทยให้เป็นไปอย่างถูกต้อง อีกทั้งเตรียมความพร้อมให้กับเจ้าพนักงานของรัฐที่เตรียมเข้าสู่ตำแหน่งที่กำหนดให้มีหน้าที่ยื่นบัญชีทรัพย์สินและหนี้สิน รวมถึงบุคลากรในสังกัดกระทรวงมหาดไทยที่เกี่ยวข้อง
"ขอขอบคุณวิทยากรผู้ทรงคุณวุฒิ สำนักงาน ป.ป.ช. ที่ให้เกียรติมาอภิปรายให้ความรู้ ข้อกฎหมาย การจัดทำบัญชีทรัพย์สินและหนี้สิน และระบบการยื่นบัญชีทรัพย์สินและหนี้สิน (Online Declaration System : ODS) อันจะเป็นประโยชน์ในการยื่นบัญชีทรัพย์สินและหนี้สินของเจ้าพนักงานของรัฐ ตลอดจนการปฏิบัติราชการโดยคำนึงถึงหลักความโปร่งใส ตรวจสอบได้ เป็นไปตามหลักธรรมาภิบาล เพื่อประโยชน์สูงสุดของประชาชน" นายอรรษิษฐ์ กล่าวเพิ่มเติม
สำหรับตำแหน่งเจ้าพนักงานของรัฐในสังกัดกระทรวงมหาดไทยที่ต้องยื่นบัญชีทรัพย์สินเพิ่มเติมตามประกาศนี้ ได้แก่ ผู้ตรวจราชการกระทรวงมหาดไทย ผู้ช่วยปลัดกระทรวงมหาดไทย หัวหน้าสำนักงานจังหวัด ผู้ตรวจราชการกรมทุกกรม ผู้อำนวยการสำนักกิจการความมั่นคงภายใน ปค. ผู้อำนวยการสำนักบริหารการทะเบียน ปค. ผู้อำนวยการสำนักอำนวยการกองอาสารักษาดินแดน ปค. ปลัดจังหวัด นายอำเภอ ผู้อำนวยการสำนักจัดการที่ดินของรัฐ ทด. ผู้อำนวยการสำนักมาตรฐานการทะเบียนที่ดิน ทด. ผู้อำนวยการสำนักมาตรฐานการออกหนังสือสำคัญ ทด. และผู้อำนวยการสำนักส่งเสริมธุรกิจอสังหาริมทรัพย์ ทด.
การอบรมในวันนี้ นางวรสุดา รัตนสุคนธ์ รกน.ที่ปรึกษาด้านการบริหารงานจังหวัดแบบบูรณาการ นายอัธยา นวลอุทัย ผู้ช่วยปลัดกระทรวงมหาดไทย ผู้ตรวจราชการกรม และหัวหน้าหน่วยงานระดับสำนัก/กอง กรมในสังกัดกระทรวงมหาดไทย ร่วมรับฟัง พร้อมทั้งถ่ายทอดสดผ่านระบบออนไลน์ (Zoom Meeting) ไปยังหัวหน้าสำนักงานจังหวัด ปลัดจังหวัด นายอำเภอ และบุคลากรที่เกี่ยวข้อง รวมจำนวนทั้งสิ้น 1,142 คน ร่วมรับฟัง

ที่มา : https://www.thaigov.go.th/news/contents/details/100226