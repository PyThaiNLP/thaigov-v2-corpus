รัฐบาลไทย-ข่าวทำเนียบรัฐบาล- ครม. มีมติ ตั้ง “วิทัย รัตนากร ”  ดำรงตำแหน่งผู้ว่าการธนาคารแห่งประเทศไทย มีผล 1 ตุลาคม นี้ 

วันอังคารที่ 22 กรกฎาคม 2568
22/07/2568
พิมพ์
ครม. มีมติ ตั้ง “วิทัย รัตนากร ”  ดำรงตำแหน่งผู้ว่าการธนาคารแห่งประเทศไทย มีผล 1 ตุลาคม นี้
ครม. มีมติ ตั้ง “วิทัย รัตนากร ”  ดำรงตำแหน่งผู้ว่าการธนาคารแห่งประเทศไทย มีผล 1 ตุลาคม นี้
วันนี้ (22 กรกฎาคม 2568)  นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า รัฐมนตรีว่าการกระทรวงการคลัง เสนอคณะรัฐมนตรีเพื่อพิจารณาให้ความเห็นชอบแต่งตั้ง นายวิทัย รัตนากร ดำรงตำแหน่ง ผู้ว่าการธนาคารแห่งประเทศไทย เพื่อทดแทนตำแหน่งที่จะว่าง เนื่องจาก นายเศรษฐพุฒิ สุทธิวาทนฤพุฒิ ผู้ว่าการธนาคารแห่งประเทศไทยจะครบวาระการดำรงตำแหน่ง ในวันที่ 30 กันยายน 2568 โดยให้มีผลตั้งแต่วันที่ 1 ตุลาคม 2568 เป็นต้นไป
ทั้งนี้ อ้างถึงเรื่องเดิมที่ คณะรัฐมนตรีมีมติ (29 กรกฎาคม 2563 ) เห็นชอบแต่งตั้ง นายเศรษฐพุฒิสุทธิวาทนฤพุฒิ ให้ดำรงตำแหน่ง ผู้ว่าการธนาคารแห่งประเทศไทย เพื่อทดแทนตำแหน่งที่จะว่างโดยให้มีผลตั้งแต่วันที่ 1 ตุลาคม 2563 เป็นต้นไป ตามที่รัฐมนตรีว่าการกระทรวงการคลังเสนอและมีพระบรมราชโองการโปรดเกล้าโปรดกระหม่อมแต่งตั้ง นายเศรษฐพุฒิ ฯ ให้ดำรงตำแหน่งผู้ว่าการธนาคารแห่งประเทศไทย ตามประกาศสำนักนายกรัฐมนตรี ลงวันที่ 21 สิงหาคม 2563
นายจิรายุ กล่าวต่อไป ว่า สำนักเลขาธิการคณะรัฐมนตร ได้ให้ความเห็นว่า รัฐมนตรีว่าการกระทรวงการคลังได้พิจารณาเสนอแต่งตั้ง นายวิทัย รัตนากร เป็นผู้ว่าการธนาคารแห่งประเทศไทย เนื่องจากเป็นผู้ที่มีความรู้ความสามารถ และประสบการณ์ด้านเศรษฐศาสตร์ ด้านการเงินธนาคาร และมีคุณสมบัติตามที่กฎหมายกำหนดซึ่งเป็นไปตามข้อกฎหมาย ประกอบกับคณะรัฐมนตรีได้มีมติ ให้นายกรัฐมนตรีเป็นผู้พิจารณาให้ความเห็นชอบหรืออนุมัติ
ดังนั้น จึงเห็นควร เห็นชอบตามที่รัฐมนตรีว่าการกระทรวงการคลังเสนอ โดยให้นำเสนอคณะรัฐมนตรีเพื่อทราบ และหากไม่มีข้อทักท้วงหรือไม่มีความเห็นเป็นอย่างอื่น ให้ถือเป็นมติคณะรัฐมนตรีตามที่เสนอ ทั้งนี้ สำนักเลขาธิการคณะรัฐมนตรีจะได้ขอให้สำนักงานองคมนตรีนำความกราบบังคมทูลพระกรุณาโปรดเกล้าโปรดกระหม่อมแต่งตั้งต่อไป   โดยที่ประชุมมีมติเห็นชอบ

ที่มา : https://www.thaigov.go.th/news/contents/details/98656