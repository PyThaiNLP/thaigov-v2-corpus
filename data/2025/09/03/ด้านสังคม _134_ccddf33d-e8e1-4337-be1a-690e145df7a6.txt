รัฐบาลไทย-ข่าวทำเนียบรัฐบาล-รองนายกฯ ประเสริฐ ห่วงใย ปชช. สั่งการดูแลระบบสื่อสาร ประสานงานศูนย์อพยพ แนวชายแดนไทย - กัมพูชา เตือนระวังข่าวปลอม สร้างความตื่นตระหนก

วันพฤหัสบดีที่ 24 กรกฎาคม 2568
รองนายกฯ ประเสริฐ ห่วงใย ปชช. สั่งการดูแลระบบสื่อสาร ประสานงานศูนย์อพยพ แนวชายแดนไทย - กัมพูชา เตือนระวังข่าวปลอม สร้างความตื่นตระหนก
รองนายกฯ ประเสริฐ ห่วงใย ปชช. สั่งการดูแลระบบสื่อสาร ประสานงานศูนย์อพยพ แนวชายแดนไทย - กัมพูชา เตือนระวังข่าวปลอม สร้างความตื่นตระหนก
นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) กล่าวว่า จากเหตุการณ์ความไม่สงบบริเวณชายแดนไทย - กัมพูชา ที่เกิดขึ้นนั้น ตนได้สั่งการให้หน่วยงานในสังกัดกระทรวงดีอี พื้นที่จังหวัดแนวชายแดนไทย-กัมพูชา ได้แก่ จ.อุบลราชธานี ศรีษะเกษ สุรินทร์ และ บุรีรัมย์ ประสานงานให้ความช่วยเหลือประชาชนร่วมกับหน่วยงานที่เกี่ยวข้อง พร้อมทั้งให้ บริษัท โทรคมนาคมแห่งชาติ จำกัด (มหาชน) หรือ NT ดูแลอำนวยความสะดวกด้านระบบสื่อสารโทรคมนาคมให้กับกองกำลังทหารในพื้นที่ และติดตั้งจุดให้บริการ Free Wi-Fi ในพื้นที่บริเวณศูนย์พักพิงชั่วคราว เพื่อให้บริการแก่ประชาชน
ขณะเดียวกัน จากการที่มีการเผยแพร่ข้อมูลที่เกี่ยวข้องกับประเด็นความไม่สงบเป็นจำนวนมาก ทางศูนย์ต่อต้านข่าวปลอมประเทศไทย (Anti-Fake News Center) ได้ตรวจสอบพบว่ามีการเผยแพร่ข้อมูลหรือข่าวสารที่บิดเบือนไปจากความเป็นจริงปะปนอยู่ ซึ่งหากมีการส่งต่อข้อมูลที่ไม่เป็นความจริงอาจสร้างความตื่นตระหนก และมีผลกระทบต่อประชาชนในสังคมเป็นวงกว้าง
ดังนั้นจึงขอความร่วมมือประชาชนติดตามข้อมูลข่าวสารจากแหล่งข่าวที่เป็นทางการ หรือจากหน่วยงานด้านความมั่นคง เพื่อความถูกต้องและแม่นยำของข้อมูล หรือสามารถติดตาม และตรวจสอบข้อมูลของข่าวจากช่องทางหลักของศูนย์ต่อต้านข่าวปลอมประเทศไทย หรือ โทรสายด่วน 1111 ตลอด 24 ชม. โดยหากพบโพสต์ ข้อความต้องสงสัย สามารถส่งลิงก์หรือภาพหลักฐานเพื่อตรวจสอบได้ตามช่องทางดังกล่าว
“กระทรวงดีอีขอแสดงความเสียใจอย่างสุดซึ้งต่อครอบครัวของผู้เสียชีวิตจากเหตุการณ์ความไม่สงบที่เกิดขึ้นบริเวณชายแดนไทย–กัมพูชา และขอส่งความห่วงใยไปยังพี่น้องประชาชนในพื้นที่ใกล้เคียงที่ได้รับผลกระทบจากสถานการณ์ครั้งนี้ รวมทั้งขอส่งกำลังใจให้เจ้าหน้าที่ทุกหน่วยงานที่กำลังปฏิบัติหน้าที่ในพื้นที่ ขอให้ทุกท่านปฏิบัติภารกิจด้วยความระมัดระวัง เข้มแข็ง และยึดมั่นในความปลอดภัยเป็นสำคัญ และขอขอบคุณในความเสียสละที่ทุ่มเทเพื่อประเทศชาติอย่างเต็มความสามารถ” รองนายกฯ ประเสริฐ กล่าว
--------------------------------------------------------------------------------------

ที่มา : https://www.thaigov.go.th/news/contents/details/98778