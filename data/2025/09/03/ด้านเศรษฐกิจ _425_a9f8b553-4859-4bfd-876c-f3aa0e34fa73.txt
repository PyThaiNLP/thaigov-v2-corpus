รัฐบาลไทย-ข่าวทำเนียบรัฐบาล-ออมสินเคียงข้างคนไทยทุกวิกฤต ขานรับนโยบายรัฐ เร่งเพิ่มสภาพคล่องด้วย 4 สินเชื่อพิเศษ ดอกเบี้ย 0% นาน 3 เดือนแรก เยียวยาเหตุชายแดน-น้ำท่วม

วันพฤหัสบดีที่ 7 สิงหาคม 2568
07/08/2568
พิมพ์
ออมสินเคียงข้างคนไทยทุกวิกฤต ขานรับนโยบายรัฐ เร่งเพิ่มสภาพคล่องด้วย 4 สินเชื่อพิเศษ ดอกเบี้ย 0% นาน 3 เดือนแรก เยียวยาเหตุชายแดน-น้ำท่วม
ธ.ออมสินออกสินเชื่อเงื่อนไขพิเศษ 4 ประเภท โดยทุกประเภทคิดอัตราดอกเบี้ย 0% นาน 3 เดือนแรก ไม่ต้องรับภาระดอกเบี้ยช่วงเริ่มต้น ช่วยเหลือประชาชนและผู้ประกอบการจำนวนมากที่ยังประสบปัญหาทางการเงินจากการต้องหยุดประกอบอาชีพ ขาดรายได้ หรือทรัพย์สินเสียหาย
นายวีระชัย อมรถกลสุเวช รองผู้อำนวยการธนาคารออมสินอาวุโส รักษาการผู้อำนวยการธนาคารออมสิน เปิดเผยว่า ธนาคารมีความห่วงใยอย่างยิ่งต่อสถานการณ์ความไม่สงบบริเวณชายแดนไทย–กัมพูชา และอุทกภัยในพื้นที่ภาคเหนือ ซึ่งก่อให้เกิดความเสียหายทั้งต่อทรัพย์สิน การดำรงชีวิต และส่งผลกระทบอย่างรุนแรงต่อสภาพจิตใจของพี่น้องประชาชน ในการนี้ ธนาคารได้ดำเนินมาตรการให้ความช่วยเหลืออย่างเป็นรูปธรรม โดยสอดคล้องกับนโยบายของกระทรวงการคลัง ภายใต้การกำกับดูแลของนายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง ที่ให้ความสำคัญกับการดูแลประชาชนในพื้นที่อย่างเร่งด่วน โดยให้สถาบันการเงินของรัฐออกมาตรการทางการเงินเพื่อบรรเทาความเดือดร้อนที่เกิดขึ้น ล่าสุด ธนาคารได้ออก สินเชื่อเงื่อนไขพิเศษ 4 ประเภท โดยทุกประเภทคิดอัตราดอกเบี้ย 0% นาน 3 เดือนแรก ไม่ต้องรับภาระดอกเบี้ยในช่วงเริ่มต้น เพื่อช่วยเหลือประชาชนและผู้ประกอบการจำนวนมากที่ยังประสบปัญหาทางการเงินจากการต้องหยุดประกอบอาชีพ ขาดรายได้ หรือทรัพย์สิน/ที่อยู่อาศัยได้รับความเสียหาย ให้สามารถเข้าถึงแหล่งเงินทุนและฟื้นคืนสู่สภาวะปกติได้เร็วขึ้น
มาตรการสินเชื่อเงื่อนไขพิเศษ เปิดให้ประชาชนที่ได้รับผลกระทบสามารถยื่นกู้ได้ตั้งแต่บัดนี้ที่ธนาคารออมสินทุกสาขา ดังนี้
- สินเชื่อฉุกเฉิน เพื่อเสริมสภาพคล่อง ไม่ต้องใช้หลักประกัน วงเงินกู้สูงสุดไม่เกิน 20,000 บาทต่อราย ไม่ต้องชำระทั้งดอกเบี้ยและเงินต้นใน 3 เดือนแรก เดือนที่ 4 เป็นต้นไป อัตราดอกเบี้ย 0.60% ต่อเดือน ระยะเวลาผ่อนชำระสูงสุดไม่เกิน 24 เดือน สำหรับผู้มีอาชีพ มีรายได้ สัญชาติไทย ที่มีอายุ 20 ปีบริบูรณ์ขึ้นไป
- สินเชื่อฟื้นฟูบ้าน เพื่อต่อเติมซ่อมแซมที่อยู่อาศัย วงเงินกู้สูงสุดไม่เกิน 500,000 บาทต่อราย อัตราดอกเบี้ย 0% ต่อปี 3 เดือนแรก เดือนที่ 4 – 24 = 2.000% ต่อปี ปีที่ 3 = MRR – 3.350% และปีที่ 4 เป็นต้นไป = MRR – 0.750% ต่อปี ระยะเวลาชำระคืนเงินกู้สูงสุดไม่เกิน 10 ปี สำหรับลูกค้าใหม่ กรณีลูกค้าเดิมผ่อนชำระไม่เกินระยะเวลาคงเหลือตามสัญญาเดิม โดยธนาคารสนับสนุนค่าประเมินหลักทรัพย์ตามจ่ายจริงแต่ไม่เกิน 3,000 บาทต่อราย - สินเชื่อฟื้นฟูรายย่อย เพื่อเป็นเงินทุนหรือซ่อมแซมสถานประกอบการ ไม่ต้องใช้หลักประกัน วงเงินกู้สูงสุดไม่เกิน 300,000 บาทต่อราย ไม่ต้องชำระทั้งเงินต้นและดอกเบี้ยใน 3 เดือนแรก อัตราดอกเบี้ยเดือนที่ 4 เป็นต้นไป = 15.00% ต่อปี ระยะเวลาผ่อนชำระสูงสุดไม่เกิน 84 เดือน สำหรับผู้ประกอบอาชีพอิสระหรือบุคคลธรรมดา ที่มีอายุ 20 ปีบริบูรณ์ขึ้นไป
- สินเชื่อฟื้นฟู SME เพื่อช่วยเหลือผู้ประกอบการในการฟื้นฟูกิจการ อัตราดอกเบี้ย 0% ต่อปี 3 เดือนแรก และเดือนที่ 4 เป็นต้นไป ดอกเบี้ยเริ่มต้น 2.99% ต่อปี สำหรับวงเงินกู้ไม่เกิน 10 ล้านบาท
*ทั้งนี้ ให้กู้เท่าที่จำเป็นและความสามารถในการชำระคืน เงื่อนไขเป็นไปตามที่ธนาคารกำหนด
ธนาคารออมสินยังคงยึดมั่นบทบาท “ธนาคารเพื่อสังคม” ที่อยู่เคียงข้างคนไทยในทุกสถานการณ์ และพร้อมเป็นพลังทางการเงินในการฟื้นฟูชีวิตความเป็นอยู่และขับเคลื่อนเศรษฐกิจของประเทศ ที่ผ่านมาธนาคารได้ส่งความช่วยเหลืออย่างเต็มกำลัง ทั้งการจัดส่งถุงยังชีพ “ออมสินห่วงใย” ไปยังพื้นที่ประสบภัยพิบัติทั้ง 2 เหตุการณ์แล้วกว่า 2,500 ชุด เพื่อบรรเทาความเดือดร้อนเฉพาะหน้า สนับสนุนงบประมาณจัดซื้อสิ่งของจำเป็น รวมกว่า 2.5 ล้านบาท พร้อมออกมาตรการเร่งด่วน “พักชำระหนี้อัตโนมัติ 3 เดือน โดยไม่คิดดอกเบี้ย และธนาคารเป็นผู้รับภาระดอกเบี้ยแทนลูกหนี้ทั้งหมดในช่วงเวลาดังกล่าว” เพื่อลดภาระทางการเงินให้ลูกหนี้ได้ฟื้นตัว ศึกษารายละเอียดเพิ่มเติมเกี่ยวกับสินเชื่อได้ที่เว็บไซต์ www.gsb.or.th

ที่มา : https://www.thaigov.go.th/news/contents/details/99451