รัฐบาลไทย-ข่าวทำเนียบรัฐบาล-ซัดเขมร “ตีหน้าเศร้าเล่าความเท็จ” ปั้นเรื่องใส่ร้ายไทย โจมตีปราสาทพระวิหาร ยันทุกหลักฐานชี้ชัด ไม่เคยแตะ 

วันศุกร์ที่ 25 กรกฎาคม 2568
25/07/2568
พิมพ์
ซัดเขมร “ตีหน้าเศร้าเล่าความเท็จ” ปั้นเรื่องใส่ร้ายไทย โจมตีปราสาทพระวิหาร ยันทุกหลักฐานชี้ชัด ไม่เคยแตะ
ชี้ติดนิสัยปล่อยข่าวปลอมทุกวันทั้ง ๆ ที่หลักฐานชัด เขมร ถล่มทั้งโรงเรียนพื้นที่ประชาชนและโรงพยาบาลของไทย
นายจิรายุ ห่วงทรัพย์ กรรมการศูนย์เฉพาะกิจบริหารสถานการณ์บริเวณชายแดนไทย–กัมพูชา (ศบ.ทก.) กล่าวถึงการแถลงการณ์จากกระทรวงวัฒนธรรมและวิจิตรศิลป์ของกัมพูชา ที่กล่าวหาว่ากองทัพไทยใช้อาวุธโจมตีปราสาทพระวิหาร แหล่งมรดกโลกนั้น
ขอเรียนว่าเป็นข่าวปล่อยของกัมพูชาที่ “มั่ว.. เป็นเท็จโดยสิ้นเชิง..! เป็นการกล่าวหาที่บิดเบือนและห่างไกลความจริงอย่างร้ายแรง” พร้อมยืนยันว่าการปะทะที่เกิดขึ้นเมื่อวันที่ 24 กรกฎาคมนั้น ฝ่ายกัมพูชาเป็นฝ่ายเปิดฉากยิงก่อน โดยจุดปะทะอยู่ห่างจากตัวปราสาทพระวิหารถึงกว่า 2 กิโลเมตร
ทั้งนี้ แถลงการณ์ของกัมพูชาแบบนี้ไม่ใช่เพียงแต่แค่  “มั่ว”แต่ยัง“เพ้อเจ้อ เอาดีใส่ตัว..เอาชั่วใส่ประเทศอื่น ”และถือเป็นการใส่ร้ายที่หวังผลทางการเมืองแบบไร้จริยธรรม ฝ่ายไทยมีหลักฐานภาพถ่าย พิกัด และการบันทึกทางทหารที่สามารถพิสูจน์ข้อเท็จจริงทุกประการ  และเตรียมส่งมอบข้อมูลเหล่านี้ให้ประชาคมโลกผ่านช่องทางการทูตอยู่แล้ว
นายจิรายุ กล่าวต่อไปว่าพฤติกรรมของฝ่ายกัมพูชาติดนิสัย เอาดีใส่ตัวเอาชั่วให้คนอื่น วัน ๆ ปล่อยแต่ข่าวมั่วข่าวปลอมพยายามบิดเบือนสถานการณ์เพื่อเบี่ยงเบนความสนใจจากข้อเท็จจริงที่ว่า กัมพูชาเป็นฝ่ายยิงใส่ทหารไทยก่อน และยังมีพฤติกรรมเป็น “อาชญากรรมสงคราม” ยิงอาวุธหนักใส่โรงพยาบาล โรงเรียน และพลเรือนอย่างต่อเนื่อง
ทั้งนี้ ศบ.ทก.ยืนยันว่า การปฏิบัติการทางทหารมีความเป็นสุภาพบุรุษ ยึดหลักมนุษยธรรมและกฎหมายระหว่างประเทศอย่างเคร่งครัด การปฏิบัติการทั้งหมดมุ่งเป้าเฉพาะกำลังทหารของฝ่ายตรงข้าม ไม่มีการโจมตีพลเรือน สิ่งก่อสร้างของพลเรือน หรือแหล่งมรดกวัฒนธรรมแต่อย่างใด ตรงกันข้ามกับคำกล่าวอ้างในแถลงการณ์กัมพูชาที่ระบุว่าไทยได้ระเบิด วัดและ โบราณสถาณสำคัญ วัด และ พื้นที่พลเรือน ล้วนแต่เป็นข่าวโคมลอยที่ไม่มีหลักฐานใดๆมาแสดงแม้แต่น้อย ส่วนใหญ่ออกมาพูดหลังจากสื่อมวลชนทั่วโลกนำเสนอความโคตรเยี่ยมไร้มนุษยธรรมของกัมพูชาในการโจมตีโรงพยาบาลโรงเรียนและพื้นที่สาธารณะของพลเรือนไทยทำให้ได้รับบาดเจ็บล้มตาย
“กองทัพไทย มีความเป็นสุภาพบุรุษในการรบ ไม่เคยโจมตีปราสาท ไม่เคยแตะต้องมรดกโลก และไม่เคยเล็งเป้าไปยังพลเรือน ต่างจาก กัมพูชา ที่พยายาม ตีหน้าเศร้าเล่าความเท็จ สร้างภาพตัวเองเป็นผู้ถูกกระทำ ทั้งที่ความจริงคือผู้เริ่มต้นความรุนแรง และยังบิดเบือนข้อมูลจนกลาย เป็นนิสัย” นายจิรายุกล่าว

ที่มา : https://www.thaigov.go.th/news/contents/details/98850