รัฐบาลไทย-ข่าวทำเนียบรัฐบาล-“ธีรรัตน์” มอบเงินช่วยเหลือครอบครัวผู้เสียชีวิตจากดินสไลด์และอุทกภัยบ้านปางอุ๋ง ก่อนลงพื้นที่เยี่ยมประชาชนและกำลังพลผู้ปฏิบัติงาน ย้ำรัฐบาลและกระทรวงมหาดไทยติดตามสถานการณ์และให้ควา

วันอาทิตย์ที่ 31 สิงหาคม 2568
31/08/2568
พิมพ์
“ธีรรัตน์” มอบเงินช่วยเหลือครอบครัวผู้เสียชีวิตจากดินสไลด์และอุทกภัยบ้านปางอุ๋ง ก่อนลงพื้นที่เยี่ยมประชาชนและกำลังพลผู้ปฏิบัติงาน ย้ำรัฐบาลและกระทรวงมหาดไทยติดตามสถานการณ์และให้ควา
“ธีรรัตน์” มอบเงินช่วยเหลือครอบครัวผู้เสียชีวิตจากดินสไลด์และอุทกภัยบ้านปางอุ๋ง ก่อนลงพื้นที่เยี่ยมประชาชนและกำลังพลผู้ปฏิบัติงาน ย้ำรัฐบาลและกระทรวงมหาดไทยติดตามสถานการณ์และให้ความช่วยเหลืออย่างใกล้ชิด
วันนี้ (31 ส.ค. 68) เวลา 13.00 น. นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ลงพื้นที่ตรวจติดตามสถานการณ์อุทกภัยในพื้นที่อำเภอแม่แจ่ม จังหวัดเชียงใหม่ โดยมี นายทศพล เผื่อนอุดม ผู้ตรวจราชการกระทรวงมหาดไทย นายศิวกร บัวป้อง รองผู้ว่าราชการจังหวัดเชียงใหม่ นายจำนง สวัสดิ์วงศ์ ผอ.ศูนย์อำนวยการป้องกันและบรรเทาสาธารณภัย นายดุสิต พงศาพิพัฒน์ หัวหน้าสำนักงานป้องกันและบรรเทาสาธารณภัยจังหวัดเชียงใหม่ นายเกรียงศักดิ์ บุญตาปวน นายอำเภอแม่แจ่ม นางสาวศรีโสภา โกฏคำลือ สมาชิกสภาผู้แทนราษฎรจังหวัดเชียงใหม่ พร้อมหน่วยงานที่เกี่ยวข้อง ร่วมลงพื้นที่
ในจุดแรก นางสาวธีรรัตน์ และคณะ ตรวจเยี่ยมศูนย์พักพิงชั่วคราวช่วยเหลือผู้ประสบอุทกภัย อบต.แม่ศึก ซึ่งตั้งอยู่ที่อาคารเรียนของโรงเรียนปางอุ๋ง ต.แม่ศึก อ.แม่แจ่ม จ.เชียงใหม่ ซึ่งมีประชาชนพักอาศัย จำนวน 137 คน พร้อมมอบถุงยังชีพให้กับประชาชนที่พักอาศัยในศูนย์พักพิง โดยศูนย์แห่งนี้ นายอำเภอแม่แจ่มได้บูรณาการสรรพกำลังทุกหน่วยงานที่เกี่ยวข้อง ทั้งสำนักงานพัฒนาสังคมและความมั่นคงของมนุษย์จังหวัดเชียงใหม่ สำนักงานสาธารณสุขจังหวัดเชียงใหม่ และภาคีเครือข่ายอาสาสมัครทุกภาคส่วน ร่วมดูแลช่วยเหลือประชาชน โดยมีองค์การบริหารส่วนตำบลแม่ศึก รับผิดชอบการบริหารจัดการศูนย์พักพิงชั่วคราว โดยในระหว่างการตรวจเยี่ยม นางสาวธีรรัตน์ได้ประสานไปยังนายวราวุธ ศิลปอาชา รมว.การพัฒนาสังคมและความมั่นคงของมนุษย์ เพื่อขอรับการสนับสนุนบุคลากรเพิ่มเติมด้วย
จากนั้น เดินทางต่อไปยังบริเวณจุดเกิดเหตุดินสไลด์หลังฝนตกหนักต่อเนื่องในพื้นที่หมู่บ้านปางอุ๋ง จ.เชียงใหม่ มีบ้านเรือนได้รับความเสียหายอย่างหนัก ส่งผลให้มีผู้เสียชีวิตและผู้ได้รับบาดเจ็บ ซึ่ง นางสาวธีรรัตน์ ได้มอบเงินช่วยเหลือค่าจัดการศพแก่ครอบครัวผู้เสียชีวิต รายละ 29,700 บาท ตามกฎหมายว่าด้วยการป้องกันและบรรเทาสาธารณภัย ขณะที่ในบริเวณที่เกิดเหตุมีกำลัง อส. 500 นาย และ ชรบ. 200 นาย รวมถึง จนท.กรมอุทยานแห่งชาติ สัตว์ป่า และพันธุ์พืช สนับสนุนภารกิจรื้อถอนท่อนไม้และอาคารที่พังเสียหาย แล้วเดินทางต่อไปยังบริเวณที่ตั้งทีมค้นหาผู้สูญหาย (USAR) ของกรมป้องกันและบรรเทาสาธารณภัยเพื่อให้กำลังใจเจ้าหน้าที่ที่กำลังอยู่ระหว่างภารกิจค้นหาผู้สูญหาย
น.ส.ธีรรัตน์ กล่าวว่า จากสถานการณ์ที่เกิดเหตุดินสไลด์และอุทกภัยที่บ้านปางอุ๋ง อ.แม่แจ่ม จ.เชียงใหม่ เมื่อวันพุธที่ 27 ส.ค. 68 ที่ผ่านมา กระทรวงมหาดไทยและรัฐบาลได้ติดตามสถานการณ์อย่างต่อเนื่องและใกล้ชิด ซึ่งในขณะนี้ในพื้นที่ยังต้องเร่งทำงาน โดยได้มีการส่งเครื่องจักรกลที่จำเป็นลงไปในพื้นที่อยู่แล้ว ซึ่งผู้ตรวจราชการกระทรวงมหาดไทย รองผู้ว่าฯ เชียงใหม่ ปภ.จังหวัด กรมการปกครอง ได้เสริมกำลัง อส. 500 นายจาก 19 จังหวัด และ จ.เชียงใหม่ ชรบ. 200 นาย และอปพร. รวมถึงอาสาสมัครต่าง ๆ จากทั่วประเทศที่จะเข้ามาเพื่อที่จะเร่งเคลียร์พื้นที่และสำรวจความเสียหาย
"วันนี้ได้ลงพื้นที่ติดตามสถานการณ์ความสูญเสียที่บ้านปางอุ๋ง อำเภอแม่แจ่ม เพื่อประเมินสภาพความเสียหายที่เกิดขึ้น พร้อมทั้งได้กล่าวให้กำลังใจแก่พี่น้องประชาชนที่ได้รับผลกระทบ รวมถึงครอบครัวผู้เสียชีวิตและผู้ได้รับบาดเจ็บ ตลอดจนผู้ที่พักอาศัยอยู่ในศูนย์พักพิงชั่วคราวที่ได้จัดเตรียมไว้ในพื้นที่ นอกจากนี้ ยังได้ตรวจสอบความพร้อมเพียงพอและพร้อมของเครื่องมือ อุปกรณ์ และกำลังเจ้าหน้าที่ เพื่อให้การช่วยเหลือประชาชนสามารถดำเนินการได้อย่างรวดเร็วและมีประสิทธิภาพ" น.ส.ธีรรัตน์ กล่าว
น.ส.ธีรรัตน์ กล่าวเพิ่มเติมว่า การลงพื้นที่วันนี้ได้พบว่ามีหลายหน่วยงานที่ได้เข้ามาช่วยเหลือร่วมทำงานแบบบูรณาการทั้งในส่วนของกระทรวงมหาดไทย พม. ที่ได้พูดคุยกับพี่น้องประชาชน สาธารณสุขในการช่วยเหลือผู้ที่ได้รับบาดเจ็บ อีกทั้งในส่วนของกระทรวงทรัพยากรธรรมชาติและสิ่งแวดล้อม นำ จนท.ลงมาช่วยเหลือด้วย เพราะตรงนี้เป็นพื้นที่ของกรมอุทยานฯ ซึ่งจะได้หาที่พักที่ปลอดภัยให้กับผู้ที่ได้รับผลกระทบต่อไปโดยจะดำเนินการให้รวดเร็วที่สุด เพื่อที่จะให้พี่น้องประชาชนเกิดความอุ่นใจว่ามีเจ้าหน้าที่เข้ามาช่วยเหลือเต็มกำลัง ซึ่งเมื่อวานนี้กรมชลประทานได้เข้ามาดูในเรื่องของการปรับพื้นที่ให้มีความมั่นคงแข็งแรงก่อนในจุดที่เป็นแนวรับน้ำหรือพื้นที่ที่มีความเสี่ยงว่าอาจจะเกิดดินโคลนถล่มและการสไลด์ของดินอีก โดยจะทำให้มีความแข็งแรงขึ้น หลังจากนั้นจะได้ดูว่าพื้นที่ไหนที่จะสามารถตั้งที่อยู่อาศัยให้ผู้ที่บ้านได้รับความเสียหาย ซึ่งอาจจะไม่ใช่ที่บริเวณนี้ เพราะว่าหลาย ๆ ครอบครัวได้แจ้งว่ายินดีที่จะย้ายออกจากบริเวณพื้นที่เดิม โดยที่ไม่อยากให้ห่างไกลจากญาติพี่น้องของเขาหรือที่ที่จะต้องทำนา ทำสวน ทำไร่ แต่ก็ต้องเป็นพื้นที่ที่ปลอดภัยไม่เกิดเหตุการณ์ซ้ำแบบนี้อีก

ที่มา : https://www.thaigov.go.th/news/contents/details/100306