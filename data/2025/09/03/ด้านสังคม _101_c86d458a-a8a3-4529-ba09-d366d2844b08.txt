รัฐบาลไทย-ข่าวทำเนียบรัฐบาล-“สมศักดิ์” ลงภาคใต้ จัด 11 คลินิกเชิงรุกบริการทุกช่วงวัยฯ ช่วยคนไทยเข้าถึงบริการสุขภาพ

วันศุกร์ที่ 18 กรกฎาคม 2568
“สมศักดิ์” ลงภาคใต้ จัด 11 คลินิกเชิงรุกบริการทุกช่วงวัยฯ ช่วยคนไทยเข้าถึงบริการสุขภาพ
รัฐมนตรีว่าการกระทรวงสาธารณสุข เปิดโครงการบริการทุกช่วงวัย ด้วยความห่วงใย จากกระทรวงสาธารณสุข เขตสุขภาพที่ 11 จังหวัดพังงา ภาคใต้ ยกระดับการเข้าบริการสุขภาพ สร้างความรอบรู้ด้านสุขภาพ ช่วยลดความเสี่ยงและลดค่าใช้จ่ายด้านสุขภาพ
เผย มีประชาชนใน 44 จังหวัด เข้าถึงบริการสุขภาพผ่านโครงการฯ กว่า 31 ล้านคน พร้อมติดตามโครงการพัฒนาผลิตภัณฑ์ทางการแพทย์ขั้นสูง ที่โรงพยาบาลวชิระภูเก็ต ซึ่งเป็น 1 ในสถานพยาบาลนำร่อง (ATMPs sandbox) เพิ่มโอกาสเข้าถึงการรักษาที่ทันสมัยและมีประสิทธิภาพในราคาที่เหมาะสม
วันนี้ (18 ก.ค. 2568) ณ ลาวิด้า ซาน่า เขาหลัก จ.พังงา นายสมศักดิ์ เทพสุทิน รัฐมนตรีว่าการกระทรวงสาธารณสุข เป็นประธานในพิธีเปิดโครงการบริการทุกช่วงวัย ด้วยความห่วงใย จากกระทรวงสาธารณสุข “อสม. มั่นคง สาธารณสุขเข้มแข็ง เพื่อคนไทยห่างไกล NCDs” จังหวัดพังงา โดยมี นายบุญธรรม ถาวรทัศนกิจ รองผู้ว่าราชการจังหวัดพังงา ผู้บริหาร บุคลากรกระทรวงสาธารณสุข อสม. กว่า 1,500 คน เข้าร่วม
นายสมศักดิ์ กล่าวว่า กระทรวงสาธารณสุขให้ความสำคัญกับการดูแลสุขภาพของประชาชนทุกช่วงวัยซึ่งปัจจุบันประเทศไทยมีผู้สูงอายุประมาณ 14 ล้านคน หรือประมาณ 21% ของประชากรรวม ทำให้ต้องเผชิญกับความท้าทายด้านสุขภาพ โดยเฉพาะอย่างยิ่งโรคไม่ติดต่อเรื้อรัง หรือ NCDs รวมถึงปัญหาสุขภาพอื่นๆ เช่น การมองเห็น สุขภาพช่องปาก และการได้ยิน เป็นต้น การคัดกรอง ป้องกันโรค รวมทั้งค้นหาผู้ป่วยตั้งแต่ระยะเริ่มแรก จะช่วยป้องกันและลดความเสี่ยงด้านสุขภาพ ส่งผลต่อการลดค่าใช้จ่ายของประชาชนได้ โดยการจัดโครงการบริการทุกช่วงวัย ด้วยความห่วงใยจากกระทรวงสาธารณสุข ใน 44 จังหวัด ที่ผ่านมา มีประชาชนเข้าถึงบริการสุขภาพแล้วกว่า 31 ล้านคน ส่วนในวันนี้ มีคลินิก/หน่วยบริการ รวม 11 คลินิก ได้แก่ คลินิกโรคอ้วน, คลินิก NCDs, คลินิกโรคไต, คลินิกโรคหลอดเลือดสมองและคัดกรองความเสี่ยงโรคเส้นเลือดหัวใจและหลอดเลือด, คลินิกโรคตาและต้อกระจก, คลินิกข้อกระดูกและกายภาพ, คลินิกคัดกรองการได้ยินและการตรวจหู คอ จมูก, คลินิกคัดกรองมะเร็ง, คลินิกทันตกรรม, คลินิกเวชศาสตร์วิถีชีวิต และรถให้บริการสุขภาพจิตเคลื่อนที่ พร้อมทั้งมอบเครื่องช่วยฟัง จำนวน 10 เครื่อง
จากนั้น ได้เดินทางไปยังโรงพยาบาลวชิระภูเก็ต จังหวัดภูเก็ต เพื่อตรวจเยี่ยมและติดตามการดำเนินงาน และเปิดเผยว่า โรงพยาบาลวชิระภูเก็ต เป็น 1 ในสถานพยาบาลนำร่อง (ATMPs sandbox) ในการดำเนินโครงการพัฒนาผลิตภัณฑ์ทางการแพทย์ขั้นสูง (Advanced Therapy Medicinal Products หรือ ATMPs) ซึ่งมีการลงนามบันทึกข้อตกลง (MOA) และลงนามบันทึกความเข้าใจ (MOU) กับ บริษัท เมดีซ กรุ๊ป จํากัด (มหาชน) เพื่อสร้างระบบต้นแบบของการผลิตและใช้ผลิตภัณฑ์ทางการแพทย์ขั้นสูงที่ได้มาตรฐานสากล มีเป้าหมายเพื่อเพิ่มโอกาสในการเข้าถึงการรักษาที่ทันสมัยและมีประสิทธิภาพในราคาที่เหมาะสม โดยไม่ต้องพึ่งพาการนำเข้ายาและการรักษาจากต่างประเทศ เริ่มต้นจาก 3 กลุ่มโรคที่พบมากในประเทศไทย ได้แก่ โรคหมอนรองกระดูกเสื่อม กลุ่มโรคผิวหนังและการชะลอวัย และมะเร็งลำไส้ โดยบริษัทฯ จะรับผิดชอบด้านการจัดหาและพัฒนาผลิตภัณฑ์ ATMPs ทั้งในส่วนที่เกี่ยวกับเซลล์บำบัด หรือเทคโนโลยีทางการแพทย์ที่ล้ำสมัยอื่นๆ พร้อมสนับสนุนบุคลากรและค่าใช้จ่ายในการดำเนินงานตลอดระยะเวลา 10 ปีของโครงการ
*********************************************** 18 กรกฎาคม 2568

ที่มา : https://www.thaigov.go.th/news/contents/details/98539