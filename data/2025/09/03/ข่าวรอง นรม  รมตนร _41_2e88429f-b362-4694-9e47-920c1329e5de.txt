รัฐบาลไทย-ข่าวทำเนียบรัฐบาล-‘จิราพร‘ สั่ง ล้มผังรายการ NBT เกาะติดสถานการณ์ไทย-กัมพูชา พร้อมสนับสนุนภารกิจการสื่อสารหน่วยงานรัฐ 24 ชม. ย้ำ! ต้องรวดเร็ว ชัดเจน รอบด้าน

วันพฤหัสบดีที่ 24 กรกฎาคม 2568
24/07/2568
พิมพ์
‘จิราพร‘ สั่ง ล้มผังรายการ NBT เกาะติดสถานการณ์ไทย-กัมพูชา พร้อมสนับสนุนภารกิจการสื่อสารหน่วยงานรัฐ 24 ชม. ย้ำ! ต้องรวดเร็ว ชัดเจน รอบด้าน
‘จิราพร‘ สั่ง ล้มผังรายการ NBT เกาะติดสถานการณ์ไทย-กัมพูชา พร้อมสนับสนุนภารกิจการสื่อสารหน่วยงานรัฐ 24 ชม. ย้ำ! ต้องรวดเร็ว ชัดเจน รอบด้าน
วันนี้ (วันที่ 24 กรกฎาคม 2568) นางสาวจิราพร สินธุไพร รัฐมนตรีประจำสำนักนายกรัฐมนตรี เปิดเผยว่า จากสถานการณ์ตึงเครียดที่บริเวณชายแดนไทย-กัมพูชา ตนในฐานะที่กำกับดูแลกรมประชาสัมพันธ์ ได้กำชับให้เกาะติดสถานการณ์อย่างใกล้ชิด และสนับสนุนการดำเนินงานของหน่วยงานภาครัฐที่เกี่ยวข้อง ตลอด 24 ชั่วโมง โดยในวันนี้ ภายหลังจากที่นายภูมิธรรม เวชยชัย รองนายกรัฐมนตรี ในฐานะประธานสภาความมั่นคงแห่งชาติ เป็นประธานการประชุมสภาความมั่นคงแห่งชาติ ครั้งที่ 7/2568 ได้กำหนดมาตรการในการควบคุมสถานการณ์ โดยมอบให้ศูนย์เฉพาะกิจบริหารสถานการณ์บริเวณชายแดนไทย - กัมพูชา (ศบ.ทก.) บริหารจัดการสถานการณ์ชายแดนและบูรณาการทำงานกับกองทัพ กระทรวง การต่างประเทศ สำนักงานสภาความมั่นคงแห่งชาติ กระทรวงมหาดไทย กระทรวง ทบวง กรม ที่เกี่ยวข้อง พร้อมเน้นย้ำให้มีการนำเสนอข้อมูลข่าวสาร และข้อเท็จจริงที่ถูกต้องแก่ประชาชนอย่างทันท่วงที เพื่อป้องกันการบิดเบือนข้อมูลและการใช้ข่าวปลอม
.
“ขอให้ประชาชนในพื้นที่ชายแดนที่ได้รับผลกระทบ ปฏิบัติตามมาตรการในการหลบภัยของรัฐบาลเพื่อรักษาชีวิตและทรัพย์สินของพี่น้องทุกท่าน ซึ่งเป็นสิ่งที่รัฐบาลให้ความสำคัญสูงสุด โดยสามารถติดตามรายงานข้อมูลข่าวสารสถานการณ์ชายแดนไทย-กัมพูชา จากสื่อภาครัฐ ทั้งจากกองทัพ กรมประชาสัมพันธ์ และสื่อทำเนียบรัฐบาล ซึ่งจะมีการสื่อสารทั้งภาษาไทยและภาษาอังกฤษในทุกช่องทาง” นางสาวจิราพรกล่าว
.
ทั้งนี้ หลังได้รับรายงานสถานการณ์ชายแดนยกระดับความตึงเครียด NBT ได้ล้มผังรายการทันที และเกาะติดสถานการณ์อย่างใกล้ชิด โดยประชาชนสามารถติดตามรายงานความเคลื่อนไหวสถานการณ์ชายแดนไทย-กัมพูชา ได้ทาง สื่อโทรทัศน์ กดเลข 2 ช่อง NBT สื่อวิทยุ FM 92.50 MHz และ AM 891 KHz สื่อออนไลน์ทางเพจกรมประชาสัมพันธ์, NBT-เอ็นบีที,  NBT Connext, สำนักงานประชาสัมพันธ์ในพื้นที่ประสบภัย เพจ Live Streaming ทาง prdee.prd.go.th รวมถึงช่องทางการสื่อสารภาคภาษาอังกฤษทางเพจ Facebook NBT World

ที่มา : https://www.thaigov.go.th/news/contents/details/98782