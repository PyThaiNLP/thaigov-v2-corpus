รัฐบาลไทย-ข่าวทำเนียบรัฐบาล-กระทรวงเกษตรฯ เชิญเที่ยวชมงาน “สีสรรพรรณไม้ เทิดไท้บรมราชินีนาถ” ครั้งที่ 17

วันพฤหัสบดีที่ 24 กรกฎาคม 2568
กระทรวงเกษตรฯ เชิญเที่ยวชมงาน “สีสรรพรรณไม้ เทิดไท้บรมราชินีนาถ” ครั้งที่ 17
กระทรวงเกษตรฯ เชิญเที่ยวชมงาน “สีสรรพรรณไม้ เทิดไท้บรมราชินีนาถ” ครั้งที่ 17 ระหว่างวันที่ 8 - 13 สิงหาคม 2568 ภายใต้แนวคิด “พฤกษาเฉลิมราชย์ 93 พรรษา สืบสาน รักษา ต่อยอด พระราชปณิธาน เทิดไท้พระบรมราชชนนีพันปีหลวง“
ท่านผู้หญิงจรุงจิตต์ ทีขะระ กรรมการและเลขาธิการมูลนิธิสวนสมเด็จพระนางเจ้าสิริกิติ์ฯ เป็นประธานการจัดงานแถลงข่าวการจัดงาน “สีสรรพรรณไม้ เทิดไท้บรมราชินีนาถ” ประจำปี 2568 ครั้งที่ 17 โดยมี นายพรเทพ ศรีธนาธร ผู้ช่วยปลัดกระทรวงเกษตรและสหกรณ์ ร่วมงานแถลงข่าว พร้อมด้วยผู้แทนหน่วยงานภาครัฐ และผู้แทนหน่วยงานภาคเอกชน เข้าร่วม ณ สวนสมเด็จพระนางเจ้าสิริกิติ์ฯ เขตจตุจักร กรุงเทพมหานคร
ในส่วนของกระทรวงเกษตรและสหกรณ์ พร้อมหน่วยงานในสังกัดทั้ง 17 หน่วยงาน ได้ร่วมจัดนิทรรศการ นำเสนอผลการดำเนินงานโครงการและกิจกรรมต่าง ๆ ระหว่างวันที่ 8 - 13 สิงหาคม 2568 ภายใต้แนวคิด “พฤกษาเฉลิมราชย์ 93 พรรษา สืบสาน รักษา ต่อยอด พระราชปณิธาน เทิดไท้พระบรมราชชนนีพันปีหลวง” โดยน้อมนำแนวพระราชดำริของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง และพระบาทสมเด็จพระเจ้าอยู่หัว มาจัดแสดงในรูปแบบนิทรรศการที่มีชีวิต สำหรับการจัดนิทรรศการดังกล่าวจะนำเสนอการพัฒนาที่เชื่อมโยงตั้งแต่ต้นทาง กลางทาง และปลายทาง อาทิ การสร้างน้ำภายใต้ปฏิบัติการฝนหลวง การพัฒนาแหล่งน้ำ ระบบกระจายน้ำ การจัดระบบอนุรักษ์ดินและน้ำ เพื่อฟื้นฟูระบบนิเวศทรัพยากรป่าต้นน้ำ ภายใต้โครงการรักษ์น้ำเพื่อพระแม่ของแผ่นดิน การพัฒนาคุณภาพชีวิตเกษตรกรและชุมชนบนพื้นที่สูง โครงการบ้านเล็กในป่าใหญ่ การสร้างอาชีพเพื่อเพิ่มรายได้ การปลูกกาแฟร่วมยางพารา และการต่อยอดการแปรรูป กาแฟคั่ว กาแฟคั่วบด และกาแฟสด (กาแฟโรบัสตาภูสิงห์) การสืบสานงานหัตถศิลป์พื้นถิ่นที่สวยงามและเป็นเอกลักษณ์ แสดงถึงวัฒนธรรมภูมิปัญญาท้องถิ่น การทอผ้าไหมและผลิตภัณฑ์ผ้าไหมย้อมครามและพันธุ์ไม้ย้อมสี การสาธิตเทคนิคการย้อมครามทับสีธรรมชาติเพื่อเพิ่มความหลากหลายสี นอกจากนี้ ภายในงานยังมีการจัดกิจกรรมสาธิตและฝึกอาชีพ อาทิ การสอนทำขนมจีนน้ำยาปลาตะโกก (น้ำยาหัวโจก) การทำคราฟโซดาจากผลมัลเบอร์รี่ การทำสครับจากกากกาแฟ การใช้ประโยชน์จากดอกปทุมมา/ดอกไม้กินได้ (บุษบาห่มผ้า) การจำหน่ายสินค้าเกษตรและผลิตภัณฑ์แปรรูป ได้แก่ กาแฟ ชา ข้าวดอย บัตเตอร์นัท เสาวรส เมล่อน ฟักทองญี่ปุ่น ผลิตภัณฑ์แปรรูปจากห่านหัวสิงโต และนม UHT ตราวาริชภูมิ ซึ่งเป็นผลผลิตของเกษตรกรที่ได้รับการส่งเสริมภายใต้โครงการอันเนื่องมาจากพระราชดำริ กระทรวงเกษตรและสหกรณ์ ซึ่งผู้เข้าร่วมกิจกรรมจะได้รับความรู้ เพื่อสานต่ออาชีพ
นายพรเทพ ศรีธนาธร ผู้ช่วยปลัดกระทรวงเกษตรและสหกรณ์ กล่าวว่า กระทรวงเกษตรและสหกรณ์ ขอเชิญชวนพี่น้องประชาชนในเขตกรุงเทพฯ และจังหวัดใกล้เคียงมาร่วมชมนิทรรศการ ซื้อสินค้าเกษตรคุณภาพ และรับของที่ระลึกบริเวณพื้นที่จัดแสดงผลงานของกระทรวงเกษตรและสหกรณ์ ได้ภายในงาน “สีสรรพรรณไม้ เทิดไท้บรมราชินีนาถ” ประจำปี 2568 ครั้งที่ 17 ซึ่งจัดขึ้นระหว่างวันที่ 8 - 13 สิงหาคม 2568 ตั้งแต่เวลา 09.00 น. - 20.00 น. ณ สวนจากภูผาสู่มหานที กรุงเทพมหานครและขอเชิญชวนประชาชนร่วมจุดเทียนชัย ถวายพระพรชัยมงคล เนื่องในโอกาสมหามงคลเฉลิมพระชนมพรรษา สมเด็จพระบรมราชชนนีพันปีหลวง ในวันที่ 12 สิงหาคม 2568 เวลา 17.00 น. ณ บริเวณหน้าอาคารราชพฤกษ์ สวนจากภูผาสู่มหานที

ที่มา : https://www.thaigov.go.th/news/contents/details/98712