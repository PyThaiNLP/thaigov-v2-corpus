รัฐบาลไทย-ข่าวทำเนียบรัฐบาล-ดีอี เตือนภัย “โจรออนไลน์” เปิดเว็บปลอม “จองตั๋วการบินไทย” ระวังหลอกดูดเงิน-ข้อมูลส่วนบุคคล

วันอาทิตย์ที่ 29 มิถุนายน 2568
ดีอี เตือนภัย “โจรออนไลน์” เปิดเว็บปลอม “จองตั๋วการบินไทย” ระวังหลอกดูดเงิน-ข้อมูลส่วนบุคคล
ดีอี เตือนภัย “โจรออนไลน์” เปิดเว็บปลอม “จองตั๋วการบินไทย” ระวังหลอกดูดเงิน-ข้อมูลส่วนบุคคล
กระทรวงดิจิทัลเพื่อเศรษฐกิจและสังคม (ดีอี) ตรวจพบข่าวปลอมรายสัปดาห์ที่เกี่ยวข้องกับอาชญากรรมออนไลน์ ซึ่งประชาชนให้ความสนใจสูงสุดอันดับที่ 1 เรื่อง “การบินไทย เปิดเว็บไซต์ใหม่ ให้ซื้อบัตรโดยสารในราคาพิเศษ” รองลงมาคือเรื่อง “กรมการขนส่งทางบก เปิดให้บริการทำใบขับขี่สำหรับคนจีน ผ่านเพจ Thai Driver's License” โดยขอให้ประชาชน อย่าหลงเชื่อข่าวปลอม เลือกเชื่อ-แชร์ ข้อมูลที่เป็นประโยชน์ หวั่นสร้างความสูญเสียทั้งข้อมูลส่วนบุคคล ทรัพย์สิน และอาจส่งผลกระทบต่อประชาชนในสังคมเป็นวงกว้าง
นายเวทางค์ พ่วงทรัพย์ เลขาธิการคณะกรรมการดิจิทัลเพื่อเศรษฐกิจและสังคมแห่งชาติ (BDE) ในฐานะโฆษกกระทรวงดิจิทัลเพื่อเศรษฐกิจและสังคม (ดีอี) กล่าวถึงผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 20 – 26 มิถุนายน 2568 พบข้อความที่เข้ามาทั้งหมด 1,219,754 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 671  ข้อความ
สำหรับช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 648 ข้อความ ตามมาด้วยการแจ้งเบาะแสผ่าน Line Official จำนวน 21 ข้อความ ผ่านเว็บไซต์ จำนวน 1 ข้อความ และผ่าน Facebook จำนวน 1 ข้อความ รวมเรื่องที่ต้องดำเนินการตรวจสอบทั้งหมด 201 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 55 เรื่อง โดยในจำนวนนี้เป็นข่าวปลอมเกี่ยวกับอาชญากรรมออนไลน์ที่ได้รับความสนใจจากประชาชนมากที่สุด 10 อันดับ ได้แก่
อันดับที่ 1 : เรื่อง การบินไทย เปิดเว็บไซต์ใหม่ ให้ซื้อบัตรโดยสารในราคาพิเศษ
อันดับที่ 2 : เรื่อง กรมการขนส่งทางบก เปิดให้บริการทำใบขับขี่สำหรับคนจีน ผ่านเพจ Thai Driver's License
อันดับที่ 3 : เรื่อง เพจเพนนี่ ไวน์ โดยตลาดหลักทรัพย์ฯ ชวนเข้ากลุ่มศึกษาหุ้น กำไร 300% ใน 3 วัน
อันดับที่ 4 : เรื่อง ปตท. ส่ง SMS แจ้งลิงก์ตรวจสอบคะแนน รับโปรโมชันพิเศษ
อันดับที่ 5 : เรื่อง ก.ล.ต. เปิดเว็บไซต์ใหม่สำหรับการลงทุน
อันดับที่ 6 : เรื่อง ปปง. เปิดให้ผู้เสียหายส่งหลักฐาน ตามเงินคืนจากการถูกหลอก ผ่านเพจ Central Investigation Bureau Region 9
อันดับที่ 7 : เรื่อง ก.ล.ต. ชักชวนลงทุนหุ้นทองคำ ทั้งระยะสั้น และระยะยาว
อันดับที่ 8 : เรื่อง เจ้าหน้าที่ วิจิตรา เพจเฟซบุ๊กของกรมการขนส่งทางบก เปิดรับทำใบขับขี่
อันดับที่ 9 : เรื่อง ทำใบขับขี่ออนไลน์ได้ทุกประเภท ติดต่อเพจเฟซบุ๊ก จิรนันท์
อันดับที่ 10 : เรื่อง ตลาดหลักทรัพย์ฯ เปิดเพจเฟซบุ๊กชื่อ Investment teaching
“เมื่อพิจารณาจากข่าวปลอมที่ประชาชนสนใจมากที่สุด จาก 10 อันดับข้างต้น พบว่าเป็นข่าวการให้บริการของหน่วยงานรัฐ การชักชวนให้ลงทุนโดยอ้างชื่อของหน่วยงานที่น่าเชื่อถือ ซึ่งอาจทำให้ประชาชนที่สนใจเกิดความเข้าใจผิด มีผลกระทบต่อทั้งตัวบุคคลที่เชื่อและแชร์ข้อมูลส่งต่อกันไปเป็นวงกว้าง เกิดความสับสน โดยประชาชนอาจตกเป็นเหยื่อของมิจฉาชีพ สร้างความเสียหายทั้งทรัพย์สินและข้อมูลส่วนบุคคลได้” นายเวทางค์ กล่าว
สำหรับอันดับ 1 เรื่อง “การบินไทย เปิดเว็บไซต์ใหม่ ให้ซื้อบัตรโดยสารในราคาพิเศษ” กระทรวงดีอี ได้ร่วมตรวจสอบกับ บริษัท การบินไทย จำกัด (มหาชน) พบว่าเป็นข้อมูลเท็จ โดยขอให้ประชาชนระวัดระวังอย่าหลงเชื่อ โดยเว็บไซต์ดังกล่าวเป็นเว็บไซต์ปลอม ที่เลียนแบบแอบอ้างโดยใช้ชื่อเป็นสายการบินไทย และใช้ URL ที่คล้ายกับของจริง  เพื่อหลอกลวงให้ประชาชนซื้อบัตรโดยสารผ่านเว็บไซต์ดังกล่าว
ทั้งนี้ เว็บไซต์ทางการของบริษัทมี 2 ลิงก์ เท่านั้น คือ
1. https://www.thaiairways.com/en-th/
2. https://www.thaiairways.com/th-th/
อย่างไรก็ตาม ดีอี มีความห่วงใยประชาชน เรื่องความตระหนักรู้เท่าทันข่าวปลอมที่ถูกแพร่กระจายบนสื่อออนไลน์ โซเชียล ซึ่งหากขาดความรู้เท่าทัน ส่งต่อข้อมูลข่าวปลอม ทำให้เกิดการหลงเชื่อ สร้างความเข้าใจที่คลาดเคลื่อน สร้างความเสียหายต่อทรัพย์สิน หรือข้อมูลส่วนบุคคล และอาจส่งผลกระทบต่อประชาชนในสังคมเป็นวงกว้าง ดังนั้นจึงควรตรวจสอบข้อเท็จจริงของข่าวหรือลิงก์เว็บไซต์ให้แน่ชัด
สามารถแจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.)
|  Line ID: @antifakenewscenter | เว็บไซต์ www.antifakenewscenter.com
--------------------------------------------------------------------------------------

ที่มา : https://www.thaigov.go.th/news/contents/details/97980