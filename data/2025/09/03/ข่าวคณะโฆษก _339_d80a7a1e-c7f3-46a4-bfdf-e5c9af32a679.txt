รัฐบาลไทย-ข่าวทำเนียบรัฐบาล-ไทยเจ้าภาพจัด “ศึกวอลเลย์บอลหญิงชิงแชมป์โลก 2025”

วันศุกร์ที่ 22 สิงหาคม 2568
22/08/2568
พิมพ์
ไทยเจ้าภาพจัด “ศึกวอลเลย์บอลหญิงชิงแชมป์โลก 2025”
ไทยเจ้าภาพจัด “ศึกวอลเลย์บอลหญิงชิงแชมป์โลก 2025” รัฐบาลเชิญชวนร่วมเชียร์ กระตุ้นท่องเที่ยวไทยคึกคัก
วันนี้ (22 สิงหาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาลขอเชิญชวนพี่น้องประชาชนร่วมเป็นเจ้าภาพที่ดี ในการแข่งขันวอลเลย์บอลหญิงชิงแชมป์โลก 2025 (FIVB Volleyball Women’s World Championship 2025) ซึ่งประเทศไทยได้รับเกียรติเป็นเจ้าภาพ ระหว่างวันที่ 22 สิงหาคม – 7 กันยายน 2568 โดยขอให้คนไทยร่วมเชียร์และส่งกำลังใจให้นักตบลูกยางสาวทีมชาติไทย พร้อมทั้งต้อนรับนักท่องเที่ยวจากทั่วโลกอย่างอบอุ่น
ข้อมูลจากอโกด้า แพลตฟอร์มด้านการท่องเที่ยว ระบุว่า การแข่งขันครั้งนี้ช่วยดึงดูดนักท่องเที่ยวต่างชาติเข้าสู่ประเทศไทยเพิ่มขึ้น โดยเฉพาะจังหวัดนครราชสีมาและภูเก็ต ซึ่งเป็นสนามแข่งขันหลัก กลายเป็นจุดหมายสำคัญที่มีนักท่องเที่ยวเกาหลีใต้ ญี่ปุ่น และมาเลเซีย เดินทางเข้ามามากที่สุด
ทั้งนี้ แม้ทีมชาติเกาหลีใต้ไม่ได้เข้าร่วมในปีนี้ แต่ความสนใจจากแฟนกีฬาชาวเกาหลียังคงสูง สะท้อนภาพลักษณ์ของประเทศไทยในฐานะจุดหมายปลายทางด้านกีฬาระดับโลก สอดคล้องกับแคมเปญ Amazing Thailand Grand Tourism and Sports Year 2025 ที่ภาครัฐและการท่องเที่ยวแห่งประเทศไทย (ททท.) ร่วมกันผลักดัน
รัฐบาลยังย้ำว่า การจัดแข่งขันครั้งนี้ไม่เพียงสะท้อนศักยภาพของไทยในการเป็นเจ้าภาพกีฬาระดับโลก แต่ยังเป็นโอกาสสำคัญในการดึงดูดอีเวนต์กีฬานานาชาติในอนาคต อาทิ MotoGP ซีเกมส์ 2025 และอาเซียนพาราเกมส์ เพื่อเสริมสร้างเศรษฐกิจการท่องเที่ยวให้เติบโตต่อเนื่อง
“รัฐบาลขอเชิญชวนคนไทยทุกคน ร่วมเชียร์นักกีฬาทีมชาติไทย และร่วมเป็นเจ้าภาพที่ดีในการต้อนรับนักท่องเที่ยวจากทั่วโลก เพื่อร่วมกันแสดงพลังของความเป็นไทยที่อบอุ่น เป็นมิตร สร้างความเชื่อมั่นว่าไทยพร้อมเป็นศูนย์กลางกีฬานานาชาติของภูมิภาคและของโลก” นางสาวศศิกานต์กล่าว

ที่มา : https://www.thaigov.go.th/news/contents/details/99994