รัฐบาลไทย-ข่าวทำเนียบรัฐบาล-กรมศุลกากรจับกุมผู้โดยสาร สัญชาติออสเตรเลีย พยายามลักลอบนำเมทแอมเฟตามีน (ไอซ์) ออกนอกราชอาณาจักร มูลค่ากว่า 1.2 ล้านบาท

วันอาทิตย์ที่ 17 สิงหาคม 2568
17/08/2568
พิมพ์
กรมศุลกากรจับกุมผู้โดยสาร สัญชาติออสเตรเลีย พยายามลักลอบนำเมทแอมเฟตามีน (ไอซ์) ออกนอกราชอาณาจักร มูลค่ากว่า 1.2 ล้านบาท
กรมศุลกากรจับกุมชายสัญชาติออสเตรเลียซุกยาไอซ์ในก้อนสบู่และกระเป๋าสัมภาระ น้ำหนักรวม 4.26 กิโลกรัม มูลค่าประมาณ 1,276,500 บาท เตรียมออกนอกราชอาณาจักรไทยไปสู่ประเทศออสเตรเลีย
นายพันธ์ทอง ลอยกุลนันท์ ที่ปรึกษาด้านการพัฒนาและบริหารการจัดเก็บภาษี ในฐานะโฆษกกรมศุลกากร เปิดเผยว่า กรมศุลกากรเพิ่มความเข้มงวดในการเฝ้าระวังการลักลอบนำเข้าและส่งออกยาเสพติดในทุกช่องทาง ซึ่งในวันนี้ (17 สิงหาคม 2568) กรมศุลกากร โดยกองสืบสวนและปราบปราม ได้บูรณาการร่วมกับหน่วยสกัดกั้นยาเสพติดทางท่าอากาศยานนานาชาติ (Airport Interdiction Task Force : ATIF) สำนักงานคณะกรรมการป้องกันและปราบปรามยาเสพติด (ป.ป.ส.) และกองบัญชาการตำรวจปราบปรามยาเสพติด (บช.ปส.) ร่วมกันวิเคราะห์ข้อมูลการข่าว พบว่ามีผู้โดยสารชาย ชาวออสเตรเลีย อายุ 68 ปี มีความเสี่ยงในการลักลอบนำยาเสพติดให้โทษออกไปนอกราชอาณาจักร โดยมีกำหนดเดินทางออกจากท่าอากาศยานสุวรรณภูมิ ประเทศไทย ปลายทางท่าอากาศยานนานาชาติเพิร์ท เมืองเพิร์ท ประเทศออสเตรเลีย เจ้าหน้าที่ชุดตรวจค้นจับกุมจึงนำกระเป๋าสัมภาระของผู้โดยสารผ่านเครื่องเอกซเรย์ พบสิ่งผิดปกติในกระเป๋าเดินทางทรงแข็ง สีดำ เมื่อตรวจค้นเพิ่มเติมพบวัตถุต้องสงสัยเป็นเกล็ดสีขาว ซุกซ่อนอยู่ภายในช่องลับของกระเป๋าเดินทาง กระเป๋าสะพายข้าง และภายในก้อนสบู่ จำนวน 12 ก้อน เจ้าหน้าที่ฯ จึงใช้ชุดน้ำยาทดสอบ ONCB051 MARQUIS  REAGENT พบว่าวัตถุดังกล่าวทำปฏิกิริยากับน้ำยาเคมีและเปลี่ยนเป็นสีน้ำตาล จึงเชื่อได้ว่าเป็นยาเสพติดให้โทษประเภท 1 เมทแอมเฟตามีน (ไอซ์) น้ำหนักรวมสิ่งห่อหุ้มประมาณ 4.26 กิโลกรัม มูลค่าประมาณ 1,276,500 บาท
กรณีนี้ เป็นการลักลอบนำยาเสพติดให้โทษประเภท 1 เมทแอมเฟตามีน (ไอซ์) ออกไปนอกราชอาณาจักร และมียาเสพติดให้โทษประเภท 1 เมทแอมเฟตามีน (ไอซ์)  ไว้ในครอบครอง อันเป็นความผิดตามมาตรา 242 ประกอบมาตรา 252 มาตรา 166 และมาตรา 167 แห่งพระราชบัญญัติศุลกากร พ.ศ. 2560 และกฎหมายอื่นที่เกี่ยวข้อง
โฆษกกรมศุลกากร กล่าวต่ออีกว่า  กรมศุลกากรได้ให้ความสำคัญในการปกป้องสังคมให้ปลอดภัย โดยเข้มงวดในการป้องกันและปราบปรามการลักลอบนำเข้าและส่งออกยาเสพติดและสินค้าผิดกฎหมายตามนโยบายรัฐบาล สำหรับสถิติรวมปีงบประมาณ 2568 (1 ตุลาคม 2567 – 14 สิงหาคม 2568) กรมศุลกากรสามารถจับกุมยาเสพติดประเภทต่าง ๆ อาทิ ไอซ์ เฮโรอีน โคเคน และยาบ้า รวมทั้งสิ้น 197 คดี มูลค่ารวมกว่า 1,265 ล้านบาท
https://www.facebook.com/share/p/1JN93tU5eq/

ที่มา : https://www.thaigov.go.th/news/contents/details/99793