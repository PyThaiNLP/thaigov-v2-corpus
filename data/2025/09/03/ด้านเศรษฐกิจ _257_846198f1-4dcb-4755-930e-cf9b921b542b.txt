รัฐบาลไทย-ข่าวทำเนียบรัฐบาล-​ปลัดฯ ณัฐพล ร่วมฉลอง 50 ปี “อ๊าร์ท-เสรีนา ปิสตัน” ชื่นชมเป็นต้นแบบอุตสาหกรรมยานยนต์ไทย เดินหน้าสู่เทคโนโลยีสะอาด

วันพุธที่ 23 กรกฎาคม 2568
23/07/2568
พิมพ์
​ปลัดฯ ณัฐพล ร่วมฉลอง 50 ปี “อ๊าร์ท-เสรีนา ปิสตัน” ชื่นชมเป็นต้นแบบอุตสาหกรรมยานยนต์ไทย เดินหน้าสู่เทคโนโลยีสะอาด
​ปลัดฯ ณัฐพล ร่วมฉลอง 50 ปี “อ๊าร์ท-เสรีนา ปิสตัน” ชื่นชมเป็นต้นแบบอุตสาหกรรมยานยนต์ไทย เดินหน้าสู่เทคโนโลยีสะอาด
เมื่อวันที่ 21 กรกฎาคม 2568 นายณัฐพล รังสิตพล ปลัดกระทรวงอุตสาหกรรม เข้าร่วมและกล่าวเปิดงานฉลองครบรอบ 50 ปี บริษัท อ๊าร์ท-เสรีนา ปิสตัน จำกัด พร้อมร่วมแสดงความยินดีกับความสำเร็จของบริษัทฯ ที่ยืนหยัดพัฒนาเทคโนโลยีและคุณภาพมาอย่างต่อเนื่อง มีผู้บริหารภาครัฐ อาทิ นายนฤตม์ เทอดสถีรศักดิ์ เลขาธิการคณะกรรมการส่งเสริมการลงทุน นายปิ่นสาย สุรัสวดี อธิบดีกรมสรรพากร ตลอดจนผู้บริหารภาคเอกชน นำโดย นายซันโจ ชินโก ประธานบริหาร บริษัท อ๊าร์ท เมทัล แมนูแฟคเจอริ่ง จำกัด  ให้เกียรติเข้าร่วมยินดีกับ นายซะไก ทสึโตมุ ประธานบริหาร บริษัท อ๊าร์ท-เสรีนา ปิสตัน จำกัด  และนายสุทธิศักดิ์ โหสกุล ประธานบริหารร่วม ณ ห้องบอลรูม 2 โรงแรมเดอะ ริทซ์-คาร์ลตัน กรุงเทพฯ
นายณัฐพล กล่าวว่า ปัจจุบันอุตสาหกรรมยานยนต์ไทยกำลังเผชิญกับความท้าทายจากการเปลี่ยนแปลงของบริบทโลก ทั้งสงครามการค้า การแข่งขันด้านเทคโนโลยี ต้นทุนพลังงานที่สูงขึ้น และปัญหาแรงงานในสังคมผู้สูงวัย แต่รัฐบาลยังคงเดินหน้าสนับสนุนอุตสาหกรรมอย่างต่อเนื่อง ผ่านมาตรการลดหย่อนภาษี การส่งเสริมการลงทุน การยกระดับแรงงานฝีมือ และการส่งเสริมการใช้ชิ้นส่วนผลิตในประเทศ เพื่อรักษาความสามารถในการแข่งขันและสร้างความยั่งยืน พร้อมกล่าวชื่นชมบริษัท อ๊าร์ท-เสรีนา ปิสตัน จำกัด ว่าเป็นแบบอย่างของภาคอุตสาหกรรมไทยที่ดำเนินธุรกิจอย่างมีความรับผิดชอบ ใช้เทคโนโลยีขั้นสูงและยึดหลักธรรมาภิบาลมาโดยตลอด มีส่วนสำคัญในการผลักดันห่วงโซ่อุตสาหกรรมยานยนต์ไทยให้เข้มแข็ง และยังเป็นต้นแบบของความร่วมมือไทย–ญี่ปุ่นที่ถ่ายทอดทั้งองค์ความรู้และวัฒนธรรมองค์กรที่เน้นประสิทธิภาพและคุณภาพสูง
สำหรับบริษัท อ๊าร์ท-เสรีนา ปิสตัน จำกัด ก่อตั้งในปี 2517 จากความร่วมมือระหว่างบริษัท Art Metal MFG จากญี่ปุ่น และ Seri Wattana Industry ของไทย เริ่มต้นผลิตลูกสูบส่งให้ Honda และ Yamaha ก่อนเติบโตอย่างมั่นคง แม้ต้องเผชิญกับอุปสรรคทั้งด้านเงินทุนและเทคโนโลยี ในปี 2533 บริษัทได้ย้ายโรงงานไปยังนิคมอุตสาหกรรมลาดกระบัง และขยายการผลิตอย่างก้าวกระโดด โดยเข้าร่วมโครงการ IMV ของ Toyota ในปี 2545 จนปัจจุบันครองส่วนแบ่งการตลาดอันดับ 1 ของไทย และมีส่วนช่วยให้ Art Group เป็นผู้นำตลาดลูกสูบระดับโลก โดยในยุคเปลี่ยนผ่านสู่ยานยนต์ไฟฟ้า บริษัทฯ ยังคงพัฒนาเทคโนโลยีอย่างต่อเนื่อง เพื่อตอบสนองความต้องการของอุตสาหกรรมโลกที่เปลี่ยนไป ทั้งยังเผชิญกับการแข่งขันจากผู้ผลิตหน้าใหม่ได้อย่างมั่นใจ ด้วยพื้นฐานการดำเนินงานที่เน้นนวัตกรรม ความแม่นยำ และความยั่งยืนเป็นหลัก

ที่มา : https://www.thaigov.go.th/news/contents/details/98720