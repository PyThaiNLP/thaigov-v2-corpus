รัฐบาลไทย-ข่าวทำเนียบรัฐบาล-ปลัด มท. เผยชุดปฏิบัติการพิเศษกรมการปกครองสนธิกำลังตำรวจ สน.บางเขน บุกทลายบ่อนพนันกลางกรุง จัดระเบียบสังคม จัดการความกังวลทำให้ประชาชนไร้ทุกข์ พบเจ้ามือเป็นชาวไทยและชาวกัมพูชา มีเง

วันเสาร์ที่ 5 กรกฎาคม 2568
05/07/2568
พิมพ์
ปลัด มท. เผยชุดปฏิบัติการพิเศษกรมการปกครองสนธิกำลังตำรวจ สน.บางเขน บุกทลายบ่อนพนันกลางกรุง จัดระเบียบสังคม จัดการความกังวลทำให้ประชาชนไร้ทุกข์ พบเจ้ามือเป็นชาวไทยและชาวกัมพูชา มีเง
ปลัด มท. เผยชุดปฏิบัติการพิเศษกรมการปกครองสนธิกำลังตำรวจ สน.บางเขน บุกทลายบ่อนพนันกลางกรุง จัดระเบียบสังคม จัดการความกังวลทำให้ประชาชนไร้ทุกข์ พบเจ้ามือเป็นชาวไทยและชาวกัมพูชา มีเงินหมุนเวียนจำนวนมาก พร้อมขยายผลเพิ่มเติม
เมื่อวานนี้ (4 ก.ค. 68) นายอรรษิษฐ์ สัมพันธรัตน์ ปลัดกระทรวงมหาดไทย เปิดเผยว่า ตนได้รับบัญชาจากนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย รักษาราชการแทนนายกรัฐมนตรี ภายหลังจากได้รับรายงานจาก นายไชยวัฒน์ จุนถิระพงศ์ อธิบดีกรมการปกครอง เมื่อช่วงเช้าวันนี้ เกี่ยวกับเบาะแสที่ประชาชนได้แจ้งมายังศูนย์ดำรงธรรมถึงความเดือดร้อนจากการลักลอบเปิดบ่อนการพนันในชุมชนสะพานไหม เขตสายไหม กรุงเทพมหานคร
"นายภูมิธรรม เวชยชัย ได้เน้นย้ำในการมอบนโยบายเมื่อช่วงเช้าวันนี้ว่า กระทรวงมหาดไทย ต้องดำเนินการในเรื่องการปราบปรามยาเสพติดที่ถือเป็นเรือธงอันดับ 1 รวมถึงการปราบปรามผู้มีอิทธิพล อาชญากรข้ามชาติและภัยร้ายแรงต่าง ๆ ด้วยการทำงานเชิงรุก และบูรณาการกับหน่วยงานด้านความมั่นคง ทั้งหน่วยทหาร ตำรวจ ป.ป.ส. ป.ป.ง. เพื่อทำให้ประชาชนไร้กังวล สร้างหลักประกันความสุขให้กับพี่น้องประชาชน ซึ่งเรื่องบ่อนการพนันรวมถึงแก๊งอิทธิพลต่าง ๆ และแหล่งมั่วสุมทุกเรื่อง ต้องดำเนินการอย่างเด็ดขาด และทันทีที่ท่านได้รับรายงานได้สั่งการให้ตนดำเนินการโดยทันที" นายอรรษิษฐ์ กล่าว
นายอรรษิษฐ์ กล่าวว่า ทั้งนี้ เมื่อเวลา 15.30 น. ตนได้สั่งการให้นายไชยวัฒน์ จุนถิระพงศ์ อธิบดีกรมการปกครอง พร้อมด้วยนายรณรงค์ ทิพย์ศิริ รองอธิบดีกรมการปกครอง นายเรืองลักษณ์ เรืองยังมี ผู้อำนวยการสำนักการสอบสวนและนิติการ นายอิสรา เจริญศรี ผู้อำนวยการสำนักอำนวยการกองอาสารักษาดินแดน และนายศักดิ์ชัย โรจนรัตน์ ผู้อำนวยการศูนย์ปฏิบัติการบังคับใช้กฎหมายพนักงานฝ่ายปกครอง นำกำลังพนักงานฝ่ายปกครองและสมาชิกกองอาสารักษาดินแดน บูรณาการสนธิกำลังร่วมกับเจ้าหน้าที่ตำรวจสถานีตำรวจนครบาลบางเขน เปิดปฏิบัติการ "ปิดบ่อนสะพานใหม่" ซึ่งเป็นบ่อนการพนันขนาดใหญ่ ตั้งอยู่ในชุมชนสะพานใหม่ ซอยพหลโยธิน 52 เขตสายไหม กรุงเทพมหานคร หนำซ้ำอยู่ใกล้สถานีรถไฟฟ้าเพียง 300 เมตร ไม่สนใจสายตาเจ้าหน้าที่ หรือชาวบ้านที่พักอาศัยอยู่บริเวณนั้น ถือเป็นการกระทำที่ท้าทายและไม่เกรงกลัวกฎหมาย
ชุดปฏิบัติการพิเศษจึงได้ส่งสายลับพนักงานฝ่ายปกครองเข้าไปภายในทำทีเป็นผู้เล่น จึงพบว่า บ่อนการพนันแห่งนี้ มีลักษณะเปิดให้เข้าเล่นพนันไฮโล และมีเครื่องคอมพิวเตอร์ไว้สำหรับเล่นพนันออนไลน์ ภายในมีการจัดการอย่างเป็นระบบ รับฝากโทรศัพท์ มีประตูทางออกหลายทาง และมีการให้บริการอาหารเป็นอย่างดี จึงได้เริ่มปฏิบัติการ "ปิดบ่อนสะพานใหม่" โดยขณะเข้าจับกุมพบมีพนักงานของบ่อนที่อยู่บริเวณทางเข้าคอยเฝ้าระวังและพยายามส่งสัญญาณด้วยวิทยุสื่อสารเข้าไปด้านในบ่อน แต่ไม่สามารถทำได้เนื่องจากถูกเจ้าหน้าที่ควบคุมตัวเสียก่อน จากนั้น เจ้าหน้าที่ชุดจับกุมจึงได้บุกเข้าไปทลายด้านในบ่อน พบนักพนันจำนวนมากวิ่งหนีกันแตกกระเจิงเพื่อจะออกตามทางที่บ่อนได้สร้างไว้แต่ไม่สามารถออกได้ เพราะเจ้าหน้าที่ได้นำกำลังปิดกั้นทุกทางออกไว้แล้ว
นายอรรษิษฐ์ กล่าวเพิ่มเติมว่า จากการสอบสวนพบว่า บ่อนแห่งนี้มีเจ้ามือเป็นคนไทยและคนต่างด้าวสัญชาติกัมพูชา โดยมีการผลัดเปลี่ยนเจ้ามือกันเป็นกะ สลับกันไปตลอดทั้งวัน โดยสามารถจับกุมเจ้ามือและนักพนันได้กว่า 70 คน พร้อมของกลางเงินสดมูลค่ากว่า 800,000 บาท นอกจากนี้ ยังตรวจสอบพบว่า มีเงินหมุนเวียนภายในบ่อนการพนันนี้อีกเป็นจำนวนมาก และพบมียอดเงินหมุนเวียนในบัญชีอีกเป็นจำนวนมาก โดยในขณะนี้ชุดจับกุมอยู่ระหว่างการสอบสวนขยายผลเพื่อตามจับกุมผู้กระทำความผิดที่เหลือมาดำเนินคดีตามกฎหมาย
"การจับกุมบ่อนการพนันครั้งนี้ เป็นการดำเนินการตามนโยบายปราบปรามผู้มีอิทธิพลซึ่งเป็นนโยบายที่สำคัญของกระทรวงมหาดไทย และถือเป็นนโยบายเน้นหนักที่นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย รักษาราชการแทนนายกรัฐมนตรี ได้ให้ความสำคัญอย่างยิ่งยวด โดยพนักงานฝ่ายปกครองจะทำหน้าที่บังคับใช้กฎหมายร่วมกับหน่วยงานด้านความมั่นคงเพื่อให้เกิดความสงบเรียบร้อยในบ้านเมืองอย่างเต็มที่ ทั้งนี้ หากประชาชนท่านใดพบเบาะแสบ่อนการพนัน หรือเรื่องอื่นใดที่สร้างความไม่สงบเรียบร้อยให้แก่บ้านเมือง สามารถแจ้งศูนย์ดำรงธรรมจังหวัดและอำเภอ หรือร้องเรียนผ่านสายด่วนศูนย์ดำรงธรรมกระทรวงมหาดไทย หมายเลข 1567 ได้ตลอด 24 ชั่วโมง" นายอรรษิษฐ์ กล่าวในช่วงท้าย

ที่มา : https://www.thaigov.go.th/news/contents/details/98202