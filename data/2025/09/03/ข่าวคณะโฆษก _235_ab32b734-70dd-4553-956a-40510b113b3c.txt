รัฐบาลไทย-ข่าวทำเนียบรัฐบาล-ศบ.ทก.รายงาน 7  จังหวัดชายแดนตั้งแต่  18.00 น. วานนี้-เช้านี้  07.00 น.  ไม่มีการปะทะ เหตุการณ์ปกติ

วันพฤหัสบดีที่ 7 สิงหาคม 2568
07/08/2568
พิมพ์
ศบ.ทก.รายงาน 7  จังหวัดชายแดนตั้งแต่  18.00 น. วานนี้-เช้านี้  07.00 น.  ไม่มีการปะทะ เหตุการณ์ปกติ
“ไทยคู่ฟ้า” รายงานสถานการณ์ชายแดนไทย-กัมพูชา เหตุการณ์ยังสงบ ส่วนหน้ารายงานไม่มีเหตุปะทะ ตลอดคืนที่ผ่านมาจนถึงเช้านี้
วันนี้ (7 สิงหาคม 2568) เวลา 07.00 น. นายจิรายุ ห่วงทรัพย์ โฆษกประจำสำนักนายกรัฐมนตรี คณะกรรมการศูนย์เฉพาะกิจบริหารสถานการณ์ชายแดนไทย–กัมพูชา (ศบ.ทก.) เปิดเผยว่า ตั้งแต่ช่วงดึกของคืนที่ผ่านมา จนถึงช่วงเช้าเวลา 07.00 น. ของวันนี้  ไม่มีรายงานเหตุการณ์ ปะทะตามแนวชายแดนไทย-กัมพูชา ในทุกพื้นที่ 7 จังหวัดชายแดน
โฆษกประจำสำนักนายกรัฐมนตรี   กรรมการศูนย์เฉพาะกิจบริหารสถานการณ์ชายแดนไทย–กัมพูชา (ศบ.ทก.) กล่าวว่า  ขอให้ผู้ว่าราชการจังหวัดทั้ง 7 จังหวัด รวมทั้งฝ่ายปกครอง ทั้งระดับอำเภอ ตำบล ผู้ใหญ่บ้าน เร่งสำรวจความปลอดภัยในพื้นที่รับผิดชอบและแจ้งลูกบ้าน  หากพบว่า มีความปลอดภัย สามารถเดินทางกลับภูมิลำเนาได้  ส่วนพื้นที่ใดยังไม่มีความปลอดภัย  ก็ให้มีการระบุอย่างชัดเจน เพื่อให้ประชาชนชะลอการเดินทางกลับภูมิลำเนา
ทั้งนี้  หากประชาชนพบเห็นอากาศยานไร้คนขับหรือโดรนยังมีการบินรุกล้ำเข้ามาในพื้นที่เสี่ยง  ขอให้แจ้งเจ้าหน้าที่ตำรวจ หรือฝ่ายปกครอง ทั้งระดับนายอำเภอ กำนัน ผู้ใหญ่บ้าน ได้ทันที

ที่มา : https://www.thaigov.go.th/news/contents/details/99431