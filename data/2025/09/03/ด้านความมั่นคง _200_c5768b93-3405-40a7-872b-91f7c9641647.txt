รัฐบาลไทย-ข่าวทำเนียบรัฐบาล-“ดร.เฉลิมชัย” แถลงเตรียมพร้อมรับมืออุทกภัย – ทุกหน่วยงาน ทส. พร้อมเข้าให้การช่วยเหลือประชาชนอย่างเต็มที่ ยึดหลัก “ประชาชนเป็นศูนย์กลาง”

วันศุกร์ที่ 25 กรกฎาคม 2568
“ดร.เฉลิมชัย” แถลงเตรียมพร้อมรับมืออุทกภัย – ทุกหน่วยงาน ทส. พร้อมเข้าให้การช่วยเหลือประชาชนอย่างเต็มที่ ยึดหลัก “ประชาชนเป็นศูนย์กลาง”
“ดร.เฉลิมชัย” แถลงเตรียมพร้อมรับมืออุทกภัย – ทุกหน่วยงาน ทส. พร้อมเข้าให้การช่วยเหลือประชาชนอย่างเต็มที่ ยึดหลัก “ประชาชนเป็นศูนย์กลาง”
วันที่ 25 กรกฎาคม 2568 เวลา 11.00 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) แถลงข่าวแนวทางการเตรียมพร้อมรับมือและแก้ไขปัญหาอุทกภัย แผ่นดินถล่ม และการช่วยเหลือผู้ประสบภัย ณ ห้องแถลงข่าว ชั้น 1 กระทรวงทรัพยากรธรรมชาติและสิ่งแวดล้อม โดยเน้นย้ำการทำงานของกระทรวงฯ ต้องยึดประชาชนเป็นหลัก พร้อมทำงานร่วมกับทุกภาคส่วนเพื่อให้ความช่วยเหลือประชาชนอย่างดีที่สุด
ดร.เฉลิมชัย รมว.ทส. เปิดเผยว่า กระทรวงทรัพยากรฯ ได้เตรียมความพร้อมทุกด้าน ทั้งด้านบุคลากร เครื่องมือ และอุปกรณ์ เพื่อสนับสนุนการปฏิบัติงานของหน่วยงานต่าง ๆ และบูรณาการการช่วยเหลือประชาชนที่ได้รับผลกระทบจากเหตุภัยพิบัติ โดยเฉพาะจากเหตุการณ์พายุ “วิภา” ที่อาจก่อให้เกิดอุทกภัยและดินถล่มในหลายพื้นที่ ซึ่งในการดำเนินงานได้มีการจัดเตรียมกำลังเจ้าหน้าที่กว่า 2,000 คน พร้อมให้ความช่วยเหลือประชาชนและสัตว์เลี้ยง นอกจากนี้ กรมอุทยานแห่งชาติ สัตว์ป่า และพันธุ์พืช ได้เตรียมการสนับสนุนกำลังเจ้าหน้าที่กว่า 10,000 นาย เข้าช่วยเหลือประชาชนในพื้นที่เสี่ยงภัย พร้อมจัดสัตวแพทย์ประจำศูนย์พักพิงสัตว์เลี้ยง ด้านกรมทรัพยากรน้ำบาดาล และกรมทรัพยากรน้ำ ผลิตน้ำดื่มบรรจุขวดไม่ต่ำกว่า 200,000 ขวด เพื่อแจกจ่ายช่วยเหลือผู้ประสบภัย พร้อมทั้งเร่งสูบน้ำออกจากพื้นที่บ้านเรือน เส้นทางคมนาคม และสาธารณูปโภคหลัก เพื่อให้กลับมาใช้งานได้โดยเร็ว ส่วนกรมควบคุมมลพิษ ได้มีการเฝ้าระวังไม่ให้เกิดมลพิษเพิ่มเติมจากสถานที่กำจัดขยะในพื้นที่น้ำท่วม และเตรียมแผนฟื้นฟูสิ่งแวดล้อมหลังน้ำลด
สำหรับพื้นที่ที่สถานการณ์เริ่มคลี่คลาย ดร.เฉลิมชัย รมว.ทส. ได้สั่งการให้หน่วยงานเร่งระดมกำลังเจ้าหน้าที่ เครื่องจักร และเครื่องมือ เข้าฟื้นฟูและทำความสะอาดพื้นที่บ้านเรือน จัดการขยะ เปิดเส้นทางสัญจรให้ประชาชนกลับมาใช้ชีวิตได้ตามปกติ ด้านการวางแผนรับมือภัยพิบัติในระยะต่อไป ได้มอบหมายให้สำนักงานทรัพยากรธรรมชาติและสิ่งแวดล้อมจังหวัด (ทสจ.) เร่งประสานและจัดเตรียมทรัพยากรในพื้นที่ให้พร้อม ทั้งเครื่องจักร วัสดุอุปกรณ์ และเจ้าหน้าที่ อีกทั้งให้กรมทรัพยากรน้ำและกรมทรัพยากรธรณี วิเคราะห์สถานการณ์น้ำและดินถล่ม แจ้งเตือนประชาชนในพื้นที่เสี่ยงภัยอย่างต่อเนื่อง โดยทำงานร่วมกับกองบัญชาการป้องกันและบรรเทาสาธารณภัยแห่งชาติ พร้อมกันนี้ให้กรมอุทยานแห่งชาติฯ กรมป่าไม้ และกรมทรัพยากรทางทะเลและชายฝั่ง กำหนดมาตรการเฝ้าระวังพื้นที่ท่องเที่ยวธรรมชาติ ห้ามนักท่องเที่ยวเข้าพื้นที่เสี่ยงภัย และจัดเจ้าหน้าที่ดูแลตลอด 24 ชั่วโมง และให้ศูนย์เทคโนโลยีดิจิทัลและอากาศยาน จัดทำแผนบินสำรวจพื้นที่เสี่ยงภัย และประสานความช่วยเหลือกับจังหวัด เพื่อลดความซ้ำซ้อนในการทำงาน นอกจากนี้ ให้หน่วยงานระดับกรมและ ทสจ. รายงานสถานการณ์และผลการให้ความช่วยเหลือมายัง ศูนย์อำนวยการและประสานงานช่วยเหลือผู้ประสบอุทกภัย ทส. (ศอป.ทส.) ทุกวัน จนกว่าสถานการณ์จะเข้าสู่ภาวะปกติ เพื่อให้การช่วยเหลือเป็นไปอย่างมีประสิทธิภาพ รวดเร็ว และทั่วถึง

ที่มา : https://www.thaigov.go.th/news/contents/details/98842