รัฐบาลไทย-ข่าวทำเนียบรัฐบาล-รองปลัดกระทรวงกลาโหม ให้การต้อนรับ พันเอก Laszlo Pallos (ลาสโล ปาโลช) ผู้ช่วยทูตทหารฮังการีประจำประเทศไทย (คนแรก)

วันพุธที่ 25 มิถุนายน 2568
รองปลัดกระทรวงกลาโหม ให้การต้อนรับ พันเอก Laszlo Pallos (ลาสโล ปาโลช) ผู้ช่วยทูตทหารฮังการีประจำประเทศไทย (คนแรก)
วันอังคารที่ ๒๔ มิถุนายน ๒๕๖๘ เวลา ๑๐.๓๐ น. พลเอก ธราพงษ์ มะละคำ รองปลัดกระทรวงกลาโหม ได้ให้การต้อนรับ พันเอก Laszlo Pallos (ลาสโล ปาโลช) ผู้ช่วยทูตทหารฮังการี/กรุงเทพ ฯ ซึ่งมีถิ่นพำนัก ณ กรุงฮานอย สาธารณรัฐสังคมนิยมเวียดนาม ณ ห้องพระบารมีปกเกล้า
ในศาลาว่าการกลาโหม โดยมี นายซานโดร์ ซีโปซ (H.E. Mr. Sandor Sipos) เอกอัครราชทูตฮังการีประจำประเทศไทย เป็นผู้นำเข้าเยี่ยมคำนับ สำหรับความสัมพันธ์ของทั้งสองประเทศนั้น มีความสัมพันธ์อันดีระหว่างกันมายางยาวนานกว่า ๑๕๖ ปี และเพิ่งครบรอบ ๕๑ ปี ของการสถาปนาความสัมพันธ์ทางการทูต และในโอกาสอันดีนี้ รองปลัดกระทรวงกลาโหมได้แสดงความยินดีกับพันเอก Laszlo Pallos ในโอกาสเข้ารับตำแหน่งผู้ช่วยทูตทหารฮังการีคนแรก โดยเชื่อมั่นว่าการทำงานของท่านจะช่วยเสริมสร้างความร่วมมือทางทหารให้เกิดผลเป็นรูปธรรมและพัฒนาความสัมพันธ์ระหว่างทั้งสองประเทศให้แน่นแฟ้นยิ่งขึ้นที่ผ่านมาฮังการีมุ่งมั่นที่จะขยายความร่วมมือกับไทยในทุกมิติ โดยเฉพาะอย่างยิ่งด้านเศรษฐกิจ
สำหรับความสัมพันธ์ทางทหาร กองทัพไทยมุ่งเน้นการพัฒนาความร่วมมือทางทหารกับนานาประเทศ และเห็นว่าไทยและฮังการีมีโอกาสขยายความร่วมมือด้านการทหารในมิติต่าง ๆ อาทิ การฝึกศึกษาทางทหาร การแลกเปลี่ยนองค์ความรู้และประสบการณ์ด้านอุตสาหกรรมป้องกันประเทศ และการถ่ายทอดองค์ความรู้และเทคโนโลยี โดยกระทรวงกลาโหมยินดีประสานงานกับกระทรวงกลาโหมฮังการี เพื่อหารือในรายละเอียดต่อไป
การปฏิบัติการด้านการบิน ด้วยความที่ฮังการีเป็นประเทศผู้ใช้งานเครื่องบินขับไล่ Gripen เช่นเดียวกับไทย กระทรวงกลาโหมหวังที่จะได้แลกเปลี่ยนประสบการณ์และองค์ความรู้ด้านการส่งกำลังบำรุง การซ่อมบำรุง และการปฏิบัติการนำหมู่ทางยุทธวิธีร่วมกัน กระทรวงกลาโหมไทยแสดงความพร้อมที่จะประสานงานกับกระทรวงกลาโหมฮังการี เพื่อหารือในรายละเอียดของความร่วมมือเหล่านี้ต่อไป นอกจากนี้ยังได้ขอบคุณฮังการีที่ได้ส่งบริษัทมาเข้าร่วมงาน Defense & Security 2023 สำหรับครั้งต่อไป Defense & Security 2025 กำหนดจัดขึ้นระหว่าง ๑๐ - ๑๓ พฤศจิกายน ๒๕๖๘ ก็หวังว่าจะได้รับการสนับสนุนจากฮังการีเช่นที่ผ่านมา
ในช่วงท้ายของการหารือ รองปลัดกระทรวงกลาโหม ได้ขอบคุณสำหรับการหารือในวันนี้ และได้ย้ำถึงความพร้อมที่จะทำงานร่วมกับผู้ช่วยทูตทหารฮังการี/กรุงเทพ ฯ คนใหม่ เพื่อสานต่อและพัฒนาความร่วมมือด้านการทหาร โดยเฉพาะอย่างยิ่งในมิติของเทคโนโลยีทางการทหารและการแลกเปลี่ยนข้อมูลด้านยุทโธปกรณ์ ซึ่งจะเป็นรากฐานสำคัญในการเสริมสร้างศักยภาพของกองทัพไทยและกระชับมิตรภาพระหว่างสองประเทศให้แข็งแกร่งยิ่งขึ้นในอนาคต

ที่มา : https://www.thaigov.go.th/news/contents/details/97811