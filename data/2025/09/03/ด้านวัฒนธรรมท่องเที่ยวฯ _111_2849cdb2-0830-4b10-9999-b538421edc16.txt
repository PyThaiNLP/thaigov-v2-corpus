รัฐบาลไทย-ข่าวทำเนียบรัฐบาล-รัฐมนตรีท่องเที่ยวและกีฬา ลงพื้นที่ จ.บุรีรัมย์ เยี่ยมให้กำลังใจผู้อพยพและผู้บาดเจ็บจากเหตุชายแดนไทย–กัมพูชา

วันเสาร์ที่ 26 กรกฎาคม 2568
รัฐมนตรีท่องเที่ยวและกีฬา ลงพื้นที่ จ.บุรีรัมย์ เยี่ยมให้กำลังใจผู้อพยพและผู้บาดเจ็บจากเหตุชายแดนไทย–กัมพูชา
รัฐมนตรีท่องเที่ยวและกีฬา ลงพื้นที่ จ.บุรีรัมย์ เยี่ยมให้กำลังใจผู้อพยพและผู้บาดเจ็บจากเหตุชายแดนไทย–กัมพูชา
วันที่ 26 กรกฎาคม 2568 นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา ลงพื้นที่ตรวจเยี่ยมและให้กำลังใจประชาชนผู้ได้รับผลกระทบจากเหตุการณ์สู้รบบริเวณชายแดนไทย–กัมพูชา ณ จังหวัดบุรีรัมย์ ตามข้อสั่งการของรักษาการนายกรัฐมนตรี โดยได้เข้าเยี่ยมผู้บาดเจ็บและผู้อพยพที่ศูนย์ฟื้นฟูสมรรถภาพทางการแพทย์ โรงพยาบาลบุรีรัมย์ ซึ่งได้ปรับพื้นที่ให้เป็นศูนย์รองรับผู้ประสบเหตุจากชายแดน อ.บ้านกรวด จ.บุรีรัมย์
รัฐมนตรีว่าการกระทรวงการท่องเที่ยวและกีฬา ได้ให้กำลังใจประชาชนที่เข้าพักพิงภายในศูนย์ฯ ซึ่งประกอบด้วยผู้สูงอายุ เด็กเล็ก ผู้ป่วย และประชาชนทั่วไป ซึ่งถูกอพยพมาจากพื้นที่ชายแดน และเคลื่อนย้ายจากศูนย์พักพิงชั่วคราวที่สนามช้างอินเตอร์เนชั่นแนลเซอร์กิตมายังศูนย์ฟื้นฟูของโรงพยาบาล โดยสามารถรองรับได้มากกว่า 1,000 คน
จากนั้น รัฐมนตรีฯ ได้เดินทางไปยังโรงพยาบาลบุรีรัมย์ เพื่อเยี่ยมอาการของทหารที่ได้รับบาดเจ็บจากเหตุปะทะชายแดน ซึ่งมีอาการบาดเจ็บเล็กน้อยบริเวณศีรษะ และยังได้เยี่ยมประชาชนอีก 1 รายที่ได้รับบาดเจ็บจากสะเก็ดกระสุนบริเวณขา ซึ่งขณะนี้อาการปลอดภัยและอยู่ในระหว่างการพักฟื้น
นายสรวงศ์ เทียนทอง กล่าวว่า “ในฐานะผู้แทนรัฐบาล ขอส่งกำลังใจมายังพี่น้องประชาชนในพื้นที่ชายแดนไทย–กัมพูชา และขอชื่นชมการบริหารจัดการของจังหวัดบุรีรัมย์ ที่สามารถดูแลและอำนวยความสะดวกให้กับประชาชนผู้ได้รับผลกระทบได้อย่างมีประสิทธิภาพ โดยเฉพาะกลุ่มเปราะบางอย่างผู้ป่วย เด็กเล็ก และผู้สูงอายุ ซึ่งแสดงถึงความเข้มแข็งของระบบสาธารณสุขและความร่วมมือของทุกภาคส่วน”
กระทรวงการท่องเที่ยวและกีฬา ขอยืนหยัดเคียงข้างประชาชน พร้อมส่งต่อความห่วงใยและกำลังใจแด่เจ้าหน้าที่ผู้เสียสละปฏิบัติหน้าที่ทุกคน รวมถึงประชาชนในพื้นที่ชายแดนที่ยังคงได้รับผลกระทบ เพื่อให้ผ่านพ้นสถานการณ์นี้ไปด้วยความปลอดภัย

ที่มา : https://www.thaigov.go.th/news/contents/details/98896