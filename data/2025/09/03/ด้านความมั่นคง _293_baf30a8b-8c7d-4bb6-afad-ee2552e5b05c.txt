รัฐบาลไทย-ข่าวทำเนียบรัฐบาล-ปลัดมหาดไทย ประชุมติดตามความคืบหน้าการแข่งขัน SEA GAMES Thailand 2025

วันพุธที่ 6 สิงหาคม 2568
06/08/2568
พิมพ์
ปลัดมหาดไทย ประชุมติดตามความคืบหน้าการแข่งขัน SEA GAMES Thailand 2025
ปลัดมหาดไทย ประชุมติดตามความคืบหน้าการแข่งขัน SEA GAMES Thailand 2025
เมื่อวานนี้ (5 ส.ค. 68) เวลา 16.30 น. นายอรรษิษฐ์ สัมพันธรัตน์ ปลัดกระทรวงมหาดไทย ในฐานะคณะกรรมการจัดการแข่งขันกีฬาซีเกมส์ ครั้งที่ 33 พ.ศ. 2568 และกีฬาอาเซียนพาราเกมส์ ครั้งที่ 13 พ.ศ. 2568 ร่วมประชุมคณะกรรมการฯ เพื่อติดตามการเตรียมการจัดการแข่งขันฯ โดยมี นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา ประธานคณะกรรมการฯ เป็นประธานการประชุม และมีผู้แทนหน่วยงานที่เกี่ยวข้อง ร่วมประชุม ณ ห้องประชุม 1 ชั้น 2 กระทรวงการท่องเที่ยวและกีฬา ถ.ราชดำเนินนอก กรุงเทพฯ และผ่านระบบออนไลน์ โดย นางสาวมัณฑนา สินนะ ผู้เชี่ยวชาญเฉพาะด้านยุทธศาสตร์ พร้อมด้วยข้าราชการกลุ่มงานยุทธศาสตร์ด้านพัฒนาชุมชนและส่งเสริมการปกครองท้องถิ่น สำนักนโยบายและแผน สำนักงานปลัดกระทรวงมหาดไทย เข้าร่วมการประชุมด้วย
การแข่งขันกีฬาซีเกมส์ 2025 หรือกีฬาซีเกมส์ ครั้งที่ 33 (SEA GAMES Thailand 2025) จัดขึ้นระหว่างวันที่ 9 - 20 ธันวาคม 2568 โดยมีกรุงเทพมหานครและปริมณฑล จังหวัดชลบุรี และจังหวัดสงขลา เป็นเจ้าภาพหลัก ซึ่งการประชุมเพื่อติดตามความคืบหน้าเตรียมการจัดการแข่งขันฯ ในวันนี้มีวาระการประชุม เช่น รายงานความก้าวหน้าการดำเนินงานของคณะกรรมการ 4 ฝ่าย ได้แก่ คกก.สำนักงานเลขานุการและประสานงานระหว่างประเทศ คกก.บริหารการจัดการแข่งขัน คกก.ฝ่ายสนับสนุนและบริการ และคกก.ฝ่ายเทคนิคกีฬา รวมถึงการเตรียมการจัดประชุมหัวหน้าคณะนักกีฬา 1st Chef de Mission Seminar (CDM) และการรายงานความก้าวหน้าการจัดการแข่งขันกีฬาซีเกมส์ ครั้งที่ 33 และกีฬาอาเซียนพาราเกมส์ ครั้งที่ 13 ในการประชุมคณะกรรมการ กกท. เป็นต้น

ที่มา : https://www.thaigov.go.th/news/contents/details/99390