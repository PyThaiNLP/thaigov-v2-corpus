รัฐบาลไทย-ข่าวทำเนียบรัฐบาล-เอกนัฏ ลุยชัยภูมิ ปั้นมันสำปะหลังเป็นพลังงาน–สร้างรายได้สู่ชุมชน ดันระบบอนุญาตออนไลน์ สะดวก โปร่งใส สกัดนายหน้าทุนเทา

วันเสาร์ที่ 30 สิงหาคม 2568
30/08/2568
พิมพ์
เอกนัฏ ลุยชัยภูมิ ปั้นมันสำปะหลังเป็นพลังงาน–สร้างรายได้สู่ชุมชน ดันระบบอนุญาตออนไลน์ สะดวก โปร่งใส สกัดนายหน้าทุนเทา
เอกนัฏ ลุยชัยภูมิ ปั้นมันสำปะหลังเป็นพลังงาน–สร้างรายได้สู่ชุมชน ดันระบบอนุญาตออนไลน์ สะดวก โปร่งใส สกัดนายหน้าทุนเทา
วันที่ 18 สิงหาคม 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม พร้อมด้วยคณะผู้บริหารกระทรวงอุตสาหกรรม ได้แก่ นายวีรพงษ์ เอี่ยมเจริญชัย ผู้ตรวจราชการกระทรวงอุตสาหกรรม นายปณตสรรค์ สูจยานนท์ รองอธิบดีกรมโรงงานอุตสาหกรรม และนายสุรพล ปลื้มใจ รองอธิบดีกรมส่งเสริมอุตสาหกรรม ลงพื้นที่ตรวจเยี่ยมโรงงานอุตสาหกรรมมันสำปะหลังในจังหวัดชัยภูมิ
คณะได้เยี่ยมชม บริษัท สยาม ควอลิตี้ สตาร์ช จำกัด ผู้ประกอบการผลิตแป้งมันสำปะหลัง แป้งมันสำปะหลังแปรรูป และผลิตก๊าซชีวภาพ พร้อมร่วมประชุมหารือแนวทางการพัฒนาอุตสาหกรรมมันสำปะหลังทั้งด้านเศรษฐกิจและสิ่งแวดล้อม โดยมี นายอนันต์ นาคนิยม ผู้ว่าราชการจังหวัดชัยภูมิ ให้การต้อนรับ ตลอดจน นายวีรวัฒน์ เลิศวนวัฒนา ประธานเจ้าหน้าที่บริหาร บริษัท สยาม ควอลิตี้ สตาร์ช จำกัด ได้กล่าวแนะนำกิจการภาพรวมของบริษัทฯ และโรงเรียนชุมชนบ้านหนองแวง (คุรุราษฎร์อุปถัมภ์) ที่บริษัทฯ เข้าไปร่วมพัฒนาในเชิงวิชาการ ศิลปะหัตถกรรม และตั้งศูนย์การเรียนรู้มันสำปะหลัง ณ สำนักงานและโรงงานบริษัท สยาม ควอลิตี้ สตาร์ช จำกัด อำเภอบำเหน็จณรงค์ จ.ชัยภูมิ
จากนั้นคณะรัฐมนตรีว่าการกระทรวงอุตสาหกรรมได้เดินทางไปตรวจเยี่ยมบริษัท ตงจิต สตาร์ช จำกัด ประกอบกิจการผลิตแป้งมันสำปะหลัง/ผลิตก๊าซชีวภาพ โดยมีนายวรวัต ตันติเฉลิมพันธุ์ เจ้าของกิจการ บริษัท ตงจิต สตาร์ช จำกัด และผู้บริหารฯ ให้การต้อนรับ ณ สำนักงานบริษัทฯ
นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม กล่าวว่า อุตสาหกรรมมันสำปะหลังถือเป็นเครื่องยนต์สำคัญที่เชื่อมโยงกับโมเดลเศรษฐกิจ BCG (Bio–Circular–Green Economy) ใช้วัตถุดิบท้องถิ่นเกือบ 100% สร้างรายได้แก่เกษตรกร และยังสามารถพัฒนาเป็นพลังงานชีวภาพ รวมทั้งสร้างความเข้มแข็งแก่ภาคอุตสาหกรรมในระดับท้องถิ่นและประเทศ พร้อมย้ำให้สำนักงานอุตสาหกรรมจังหวัดชัยภูมิทำงานกับท้องถิ่น เพื่อดูแลด้านสิ่งแวดล้อมและการจัดการน้ำเสียอย่างใกล้ชิด
“ตนเองเป็นรองประธานบอร์ดบีโอไอ ได้กำหนดหลักเกณฑ์เงื่อนไขให้นักลงทุนที่ขอรับการส่งเสริมการลงทุนต้องมีสัดส่วนการใช้วัตถุดิบที่ผลิตในประเทศ หรือ Local Content ที่เหมาะสมในแต่ละสาขาอุตสาหกรรม เพื่อให้ประเทศได้รับประโยชน์อย่างแท้จริง แต่สำหรับอุตสาหกรรมเกษตร ไม่ได้ห่วงอะไรเพราะใช้ Local Content เกือบ 100% มีการจ้างงานสร้างรายได้และประโยชน์ตกถึงมือพี่น้องเกษตรกร โดยเราต้องทบทวนพืชเศรษฐกิจที่ทำแล้วได้กำไร ซึ่งมันสำปะหลังเป็นอีกหนึ่งในพืชเศรษฐกิจที่มีศักยภาพและสามารถแข่งขันได้ เพราะมีเกษตรกรเป็นจำนวนมาก โรงงานที่เข้มแข็ง และสินค้ามีความหลากหลาย
นอกจากนี้ ผู้แทนภาคเอกชนได้เสนอให้กระทรวงอุตสาหกรรมเร่งปรับปรุงขั้นตอนการขออนุญาตที่ใช้เวลานาน และสนับสนุนการใช้เครื่องจักรกลทางการเกษตร (Machinization) เพื่อลดการพึ่งพาแรงงานคนและเพิ่มประสิทธิภาพการผลิต ขณะที่ผู้ว่าราชการจังหวัดชัยภูมิได้ขอบคุณมาตรการลดการเผาอ้อยของกระทรวงอุตสาหกรรมในปีนี้ ซึ่งช่วยลดฝุ่น PM 2.5 และการส่งเสริมให้โรงงานได้มีส่วนร่วมดูแลชุมชน  ทำให้ปัญหาความไม่เข้าใจกันน้อยลง
นายเอกนัฏ กล่าวเพิ่มเติมว่า ขั้นตอนการอนุญาตต่าง ๆ ควรมีความรวดเร็ว โปร่งใส และพัฒนาเป็นระบบอิเล็กทรอนิกส์ เพื่อเปิดโอกาสให้ผู้ประกอบการไทยและนักลงทุนต่างชาติสามารถดำเนินการได้ด้วยตนเอง ไม่ต้องใช้บริการนายหน้าทุนเทา การขออนุญาตที่ยากใช่ว่าจะสามารถสกัดธุรกิจสีเทาได้ ขั้นตอนการขออนุญาตจึงต้องไม่ยุ่งยาก พร้อมย้ำเจตนารมณ์ผลักดันภาคอุตสาหกรรมไทยเติบโตอย่างมั่นคงและยั่งยืน

ที่มา : https://www.thaigov.go.th/news/contents/details/100296