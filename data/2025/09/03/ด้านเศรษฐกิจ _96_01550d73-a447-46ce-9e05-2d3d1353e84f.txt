รัฐบาลไทย-ข่าวทำเนียบรัฐบาล-กระทรวงเกษตรฯ เตรียมพร้อมมาตรการรับมืออุทกภัยและภัยพิบัติ ในห้วงกรกฎาคมนี้

วันพุธที่ 2 กรกฎาคม 2568
กระทรวงเกษตรฯ เตรียมพร้อมมาตรการรับมืออุทกภัยและภัยพิบัติ ในห้วงกรกฎาคมนี้
กระทรวงเกษตรฯ เตรียมพร้อมมาตรการรับมืออุทกภัยและภัยพิบัติ ในห้วงกรกฎาคมนี้
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังเข้าร่วมการประชุมติดตามสถานการณ์น้ำและการช่วยเหลือ ผู้ประสบอุทกภัยและภัยพิบัติต่าง ๆ โดยมีนายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม เป็นประธาน พร้อมด้วยผู้บริหารระดับสูงของกระทรวงเกษตรและสหกรณ์ และผู้แทนหน่วยงานที่เกี่ยวข้องเข้าร่วม ณ ห้องประชุมศูนย์ปฏิบัติการน้ำอัจฉริยะ ชั้น 3 อาคาร 99 ปี หม่อมหลวงชูชาติ กำภู กรมชลประทาน สามเสน และผ่านระบบประชุมออนไลน์ ว่า จากการประชุมดังกล่าว รองนายกรัฐมนตรีฯ ได้มีข้อสั่งการเร่งด่วนที่เกี่ยวข้องกับกระทรวงเกษตรฯ ดังนี้ 1) มอบหมายกรมชลประทานตรวจสอบอาคารชลศาสตร์ ให้พร้อมใช้งาน และเตรียมเครื่องมือเครื่องจักรต่าง ๆ พร้อมให้การช่วยเหลือ 2) ติดตามสถานการณ์ ข้อมูลข่าวสาร เพื่อแจ้งเตือนเกษตรกรและประชาชนในพื้นที่เสี่ยงเตรียมรับสถานการณ์ 3) เมื่อเกิดภัยให้เร่งระดมทรัพยากรให้ความช่วยเหลือผู้ประสบอุทกภัย เช่น เครื่องสูบน้ำ เรือตรวจการณ์ เสบียงอาหารสัตว์ ถุงยังชีพสัตว์ หัวเชื้อจุลินทรีย์ เป็นต้น รวมทั้งบูรณาการทำงานกับทุกส่วนราชการ และ 4) เมื่อสถานการณ์คลี่คลาย เร่งสำรวจความเสียหายและให้การช่วยเหลือตามระเบียบที่เกี่ยวข้องทันที
สำหรับกระทรวงเกษตรฯ ได้เตรียม “มาตรการป้องกันและบรรเทาสาธารณภัยด้านการเกษตรในช่วงฤดูฝน ปี 2568 กระทรวงเกษตรและสหกรณ์” แบ่งเป็น
การป้องกันและเตรียมความพร้อม ได้แก่
แผนป้องกันและบรรเทาภัยอันเกิดจากน้ำ
พื้นที่ส่งเสริมการปลูกข้าว ปี 2568 รอบที่ 1
การพัฒนาแหล่งน้ำ ขุดบ่อน้ำในไร่นานอกเขตชลประทาน
การขุดลอกปรับปรุงแหล่งน้ำในพื้นที่ ส.ป.ก. รวมทั้งก่อสร้างแหล่งน้ำ ฝายและระบบส่งน้ำ
ปฏิบัติการฝนหลวง
ปรับปรุงข้อมูลทะเบียนเกษตรกรให้เป็นปัจจุบัน
ตรวจสอบฟาร์มสัตว์ดุร้าย
ให้คำแนะนำพื้นที่ในการลดความเสี่ยง
วางแผนการอพยพสัตว์ สถานที่อพยพ และคอกพักสัตว์เคลื่อนที่
จัดทำบัญชีทรัพยากร ยานพาหนะเครื่องจักรกล เครื่องมือ เป็นต้น
การเผชิญเหตุ และการบรรเทาทุกข์ ได้แก่
เร่งระบายน้ำ
อพยพสัตว์ สนับสนุนเสบียงอาหารสัตว์ ดูแลสุขภาพสัตว์
สนับสนุนเรือตรวจการณ์และเจ้าหน้าที่
ช่วยเหลือและแจ้งเตือนสถานการณ์
กรณีฝนน้อยกว่าค่าปกติ : ปฏิบัติการฝนหลวง/สนับสนุนรถบรรทุกน้ำ เป็นต้น
การฟื้นฟูให้ดีกว่าเดิม ได้แก่
สำรวจและประเมินความเสียหาย
จัดหน่วยเคลื่อนที่
สนับสนุนพันธุ์สัตว์น้ำ เมล็ดพันธุ์ดี
ซ่อมแซมโครงสร้างด้านชลประทาน เครื่องมือ เครื่องจักรกล
บำบัดน้ำเสีย ปรับปรุงบำรุงดิน
ลดภาระหนี้สิน/สนับสนุนเงินกู้ดอกเบี้ยต่ำ เป็นต้น
นอกจากนี้ ที่ประชุมได้กำหนดพื้นที่เสี่ยงและการเตรียมมาตรการรับมืออุทกภัยในห้วงเดือนกรกฎาคม 2568 และการแก้ไขปัญหาสถานการณ์อุทกภัย และมาตรการรับมืออุทกภัยในจังหวัดที่มีความเสี่ยงจะเกิดปัญหาอุทกภัยในช่วงเดือนกรกฎาคม 2568 ได้แก่ จังหวัดเชียงราย จังหวัดน่าน จังหวัดหนองคาย จังหวัดสกลนคร จังหวัดบึงกาฬ จังหวัดนครพนม และจังหวัดมุกดาหาร อีกด้วย

ที่มา : https://www.thaigov.go.th/news/contents/details/98099