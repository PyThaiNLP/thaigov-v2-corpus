รัฐบาลไทย-ข่าวทำเนียบรัฐบาล-​‘จิราพร’ อัด กลุ่มคนหน้าเดิมใช้คลิปเสียงคุยฮุนเซนเป็นข้ออ้างชุมนุม ปลุกระดมเพื่อปูทางเรียกรัฐประหาร

วันอาทิตย์ที่ 29 มิถุนายน 2568
29/06/2568
พิมพ์
​‘จิราพร’ อัด กลุ่มคนหน้าเดิมใช้คลิปเสียงคุยฮุนเซนเป็นข้ออ้างชุมนุม ปลุกระดมเพื่อปูทางเรียกรัฐประหาร
​‘จิราพร’ อัด กลุ่มคนหน้าเดิมใช้คลิปเสียงคุยฮุนเซนเป็นข้ออ้างชุมนุม ปลุกระดมเพื่อปูทางเรียกรัฐประหาร
วันนี้ (วันที่ 29 มิถุนายน 2568) นางสาวจิราพร สินธุไพร รัฐมนตรีประจำสำนักนายกรัฐมนตรี รักษาราชการแทนรัฐมนตรีว่าการกระทรวงอุดมศึกษา วิทยาศาสตร์ วิจัย และนวัตกรรม กล่าวถึงกรณีที่มีแกนนำบนเวทีรวมพลังแผ่นดินปกป้องอธิปไตยไทย ที่อนุสาวรีย์ชัยสมรภูมิ เมื่อ 28 มิ.ย. 68 ที่ผ่านมา ว่า เนื้อหาการปราศรัยบนเวทีโดยกลุ่มคนหน้าเดิมเป็นการชี้นำสังคม เพื่อให้เกิดการเคลื่อนไหวล้มรัฐบาลที่มาจากการเลือกตั้ง เรียกร้องให้มีการใช้อำนาจนอกระบบ ซึ่งประวัติศาสตร์ที่ผ่านมาได้พิสูจน์แล้วว่าการรัฐประหารทำให้ประเทศถอยหลัง เป็นการทำลายโครงสร้างการเมือง เศรษฐกิจ และสังคม ของประเทศอย่างย่อยยับ
“รัฐบาลเคารพสิทธิเสรีภาพในการชุมนุมโดยสงบของพี่น้องประชาชนตามรัฐธรรมนูญ แต่การปราศรัยของแกนนำที่เรียกร้องให้มีการรัฐประหารอย่างเปิดเผย เป็นการกระทำที่เกินสิทธิเสรีภาพตามรัฐธรรมนูญ และเป็นปฏิปักษ์ต่อระบอบประชาธิปไตย การกระทำเช่นนี้ประชาชนคงต้องช่วยกันตั้งคำถามตัวโตๆ ว่า แกนนำจงใจใช้ประเด็นคลิปเสียงการสนทนาระหว่างผู้นำไทยกับกัมพูชามาเป็นข้ออ้างเพื่อปลุกระดมให้เกิดการชุมนุม แต่ปลายทางที่ซ่อนอยู่คือการพยายามปูทางให้เกิดการรัฐประหารใช่หรือไม่? ในสถานการณ์เช่นนี้ จึงขอเรียกร้องให้คนไทยร่วมกันยืนยันต่อต้านการรัฐประหาร” นางสาวจิราพร กล่าว

ที่มา : https://www.thaigov.go.th/news/contents/details/97981