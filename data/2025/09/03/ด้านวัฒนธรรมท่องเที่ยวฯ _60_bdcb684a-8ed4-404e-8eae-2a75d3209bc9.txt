รัฐบาลไทย-ข่าวทำเนียบรัฐบาล-ผู้ช่วยรัฐมนตรีฯ เปิดการประชุมบูรณาการแผนปฏิบัติการ ททท. ปี 2569  กำหนดแนวทางมุ่งขับเคลื่อนอุตสาหกรรมท่องเที่ยวไทยสู่การปรับสมดุลตลาด

วันจันทร์ที่ 14 กรกฎาคม 2568
ผู้ช่วยรัฐมนตรีฯ เปิดการประชุมบูรณาการแผนปฏิบัติการ ททท. ปี 2569  กำหนดแนวทางมุ่งขับเคลื่อนอุตสาหกรรมท่องเที่ยวไทยสู่การปรับสมดุลตลาด
ผู้ช่วยรัฐมนตรีฯ เปิดการประชุมบูรณาการแผนปฏิบัติการ ททท. ปี 2569  กำหนดแนวทางมุ่งขับเคลื่อนอุตสาหกรรมท่องเที่ยวไทยสู่การปรับสมดุลตลาด
วันที่ 14 กรกฎาคม 2568 เวลา 09.00 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา มอบหมายให้ นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬาและโฆษกกระทรวงฯ เป็นประธานเปิดการประชุมบูรณาการแผนปฏิบัติการ ททท. ปี 2569 (Tourism Authority of Thailand Action Plan 2026 : TATAP 2026) กำหนดนโยบายและทิศทางการตลาด สำหรับใช้เป็นกรอบปฏิบัติงานในการเดินหน้าขับเคลื่อนอุตสาหกรรมท่องเที่ยว มุ่งปรับสมดุลโครงสร้างตลาด เจาะกลุ่มนักท่องเที่ยวคุณภาพ และยกระดับสินค้าและบริการทางการท่องเที่ยวสู่มาตรฐานความยั่งยืน (Move toward Sustainability) โดยมี นายจาตุรนต์ ภักดีวานิช อธิบดีกรมการท่องเที่ยว นางสาวฐาปนีย์  เกียรติไพบูลย์ ผู้ว่าการ ททท. คณะกรรมการและผู้บริหาร ผู้อำนวยการสำนักงาน ททท. ส่วนกลาง ส่วนภูมิภาค และจากทุกภูมิภาคทั่วโลก เข้าร่วม ณ โรงแรมดุสิตธานี กรุงเทพฯ
นายจักรพล ผู้ช่วยรัฐมนตรีฯ กล่าวว่า “การท่องเที่ยวไทยต้องก้าวให้ทันกับโลกที่เปลี่ยนแปลงอย่างรวดเร็ว และบริบททางการท่องเที่ยวที่เปลี่ยนแปลงไป โดยเปลี่ยนจากการเน้นปริมาณมุ่งสู่คุณภาพ ด้วยการมุ่งเน้นกลุ่มนักท่องเที่ยวที่มีการใช้จ่ายสูง กลุ่มความสนใจพิเศษ อาทิ Health & Wellness การท่องเที่ยวสำราญทางน้ำ ตลอดจนนักท่องเที่ยวที่รับผิดชอบต่อสังคมและสิ่งแวดล้อม การกระจายความเสี่ยง ลดการพึ่งพิงตลาดใดตลาดหนึ่ง สร้างสมดุลระหว่างตลาดในประเทศและต่างประเทศ รวมถึงตลาดระยะใกล้และระยะไกล ส่งเสริมเศรษฐกิจฐานราก กระจายรายได้สู่ผู้ประกอบการท้องถิ่นผ่านการเชื่อมโยงการท่องเที่ยวเมืองหลักสู่เมืองน่าเที่ยว และเตรียมพร้อมรับมือวิกฤตในทุกรูปแบบ ขณะเดียวกันต้องส่งเสริมให้ผู้มีส่วนได้ส่วนเสียในอุตสาหกรรมท่องเที่ยวตระหนักและปรับตัวสู่ความยั่งยืนในทุกมิติ”
ทั้งนี้ ททท. กำหนดให้มีการแถลงทิศทางการส่งเสริมการตลาดการท่องเที่ยว ปี 2569 ในวันที่ 21 กรกฎาคม 2568 ณ ศูนย์การประชุมแห่งชาติสิริกิติ์ กรุงเทพฯ โดยในเวลา 9.00 น. - 17.00 น. จะมีการจัดกิจกรรม Market Briefing นำเสนอสถานการณ์ตลาดและแนวทางการส่งเสริมตลาดของททท. สำนักงานต่างประเทศในแต่ละพื้นที่ทั่วโลก และการจัดกิจกรรม Tourism Clinic เปิดโอกาสให้ผู้ประกอบการธุรกิจได้พบปะหารือกับผู้อำนวยการ ททท. สำนักงานต่างประเทศ เพื่อหาโอกาสในการทำตลาดศักยภาพ ปิดท้ายด้วยการแถลงทิศทางการดำเนินงานด้านการตลาด ททท. ปี 2569 แก่ผู้ที่เกี่ยวข้อง ทั้งภาครัฐ ผู้ประกอบการภาคเอกชนในแวดวงอุตสาหกรรมท่องเที่ยว เวลา 17.30 น. โดยผู้ที่สนใจสามารถรับชมได้ทาง YouTube Channel : Amazing Thailand

ที่มา : https://www.thaigov.go.th/news/contents/details/98392