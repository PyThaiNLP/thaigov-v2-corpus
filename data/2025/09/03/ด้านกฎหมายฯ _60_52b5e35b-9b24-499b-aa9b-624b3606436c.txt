รัฐบาลไทย-ข่าวทำเนียบรัฐบาล-รัฐมนตรี​ว่าการ​กระทรวง​ยุติธรรม เดินหน้าปราบปรามนักค้ายาเสพติด นำทีมแถลงข่าว เปิดยุทธการ NO Drugs NO Dealers ทลายเครือข่ายชายแดนใต้

วันเสาร์ที่ 16 สิงหาคม 2568
16/08/2568
พิมพ์
รัฐมนตรี​ว่าการ​กระทรวง​ยุติธรรม เดินหน้าปราบปรามนักค้ายาเสพติด นำทีมแถลงข่าว เปิดยุทธการ NO Drugs NO Dealers ทลายเครือข่ายชายแดนใต้
รัฐมนตรี​ว่าการ​กระทรวง​ยุติธรรม เดินหน้าปราบปรามนักค้ายาเสพติด นำทีมแถลงข่าว เปิดยุทธการ NO Drugs NO Dealers ทลายเครือข่ายชายแดนใต้
ในวันเสาร์​ที่ 16 สิงหาคม 2568 ณ ศูนย์ปฏิบัติการตำรวจส่วนหน้า จังหวัดยะลา พันตำรวจ​เอก​ ทวี สอดส่อง รัฐมนตรีว่าการกระทรวงยุติธรรม ในฐานะประธานคณะกรรมการติดตาม เร่งรัดการดำเนินงานป้องกันและแก้ไขปัญหายาเสพติด ลงพื้นที่จังหวัดยะลา เพื่อแถลงผลการปราบปรามยาเสพติดครั้งใหญ่ในพื้นที่จังหวัดชายแดนภาคใต้ ภายใต้แผนปฏิบัติการ “NO Drugs NO Dealers” โดยมี นายเดชอิศม์ ขาวทอง รัฐมนตรีช่วยว่าการกระทรวงมหาดไทย พลโท ไพศาล หนูสังข์ ผอ.รมน. ภาค 4 พลตำรวจตรี อาชาน จันทร์ศิริ รอง ผบช.ภ.9 พันตำรวจ​โท วรรณพงษ์ คชรักษ์ เลขาธิการ ศอ.บต. นายวิชาญ ชัยเศรษฐสัมพันธ์ รองผู้ว่าราชการจังหวัดนราธิวาส พร้อมด้วย​หัวหน้าส่วน​ราชการ​ในสังกัด​กระทรวง​ยุติธรรม​ในพื้นที่​จังหวัด​ยะลา และเจ้าหน้าที่​ที่​เกี่ยวข้อง​ เข้าร่วม
โอกาส​นี้​ รัฐมนตรีว่าการกระทรวงยุติธรรม กล่าวว่า รัฐบาลมีนโยบายให้การปราบปรามยาเสพติดเป็นวาระแห่งชาติ โดยเฉพาะในพื้นที่จังหวัดชายแดนภาคใต้ที่มักถูกใช้เป็นจุดพักยาและเส้นทางลำเลียงไปสู่ประเทศเพื่อนบ้าน ซึ่งเจ้าหน้าที่จากหลายหน่วยงานได้บูรณาการกำลังเพื่อขับเคลื่อนนโยบายดังกล่าวอย่างต่อเนื่อง ขณะที่ผลจากการสืบสวนและติดตามกลุ่มผู้ลักลอบลำเลียงยาเสพติด ทำให้สามารถจับกุมนักค้ายาเสพติดรายสำคัญได้ 1 เครือข่าย พร้อมตรวจยึดยาไอซ์กว่า 900 กิโลกรัม และได้ยึดทรัพย์สินที่เกี่ยวเนื่องกับการกระทำผิดในอีก 1 เครือข่าย รวม 2 เครือข่าย คิดเป็นมูลค่าทรัพย์สินทั้งหมดประมาณ 20 ล้านบาท
โดยผลการจับกุมเครือข่ายนักค้ายาเสพติดรายสำคัญ จำนวน 1 เครือข่าย และดำเนินการยึดทรัพย์สินที่เกี่ยวเนื่องกับการกระทำผิดในคดียาเสพติด จำนวน 1 เครือข่าย รวมเป็น 2 เครือข่าย ดังนี้
เครือข่ายที่ 1 เมื่อวันที่ 14 สิงหาคม 2568 เจ้าหน้าที่ตำรวจจังหวัดนราธิวาสได้ขยายผลการสืบสวนและจับกุม นายจีรพงษ์ พันเพชร อายุ 37 ปี พร้อมของกลางยาไอซ์ 900 กิโลกรัม ซุกซ่อนในรถกระบะที่จอดทิ้งไว้ริมถนนในอำเภอตากใบ โดยเจ้าหน้าที่สืบทราบว่ามีการลำเลียงยาเสพติดจากภาคกลางมายังนราธิวาสนานกว่า 2 เดือน และได้รับแจ้งจากสายลับว่าจะมีการส่งมอบยาในวันเกิดเหตุ จากการตรวจสอบเบื้องต้นพบว่ายาเสพติดที่ยึดได้มีมูลค่าสูงถึง 135 ล้านบาท และมีการยึดทรัพย์สินที่เกี่ยวเนื่องในเครือข่ายนี้มูลค่าประมาณ 800,000 บาท ขณะนี้อยู่ระหว่างการขยายผลสืบสวนเพื่อดำเนินคดีกับผู้ร่วมขบวนการต่อไป
เครือข่ายที่ 2 เป็นการขยายผลจากการจับกุมผู้ต้องหา 3 คน พร้อมยาไอซ์ 615 กิโลกรัมในอำเภอสุไหงโก-ลก เมื่อวันที่ 12 มิถุนายน 2568 เจ้าหน้าที่ได้ขอศาลอนุมัติหมายจับผู้ร่วมขบวนการอีก 4 คน ซึ่งอยู่ระหว่างหลบหนี และได้เข้าตรวจค้นเพื่อยึดทรัพย์สินใน 5 เป้าหมายที่เกี่ยวข้องเมื่อวันที่ 14 สิงหาคม 2568 ผลการตรวจค้นสามารถยึดทรัพย์สินได้ 13 รายการ เช่น ที่ดินพร้อมสิ่งปลูกสร้าง 2 แปลง, รถยนต์ 4 คัน, อาวุธปืน 3 กระบอก และเจ็ตสกี 2 ลำ แม้จะไม่พบผู้ต้องหาตามหมายจับ แต่เจ้าหน้าที่จะยังคงสืบสวนและติดตามจับกุมผู้กระทำผิดมาดำเนินคดีตามกฎหมายอย่างต่อเนื่อง เพื่อทำลายเครือข่ายยาเสพติดในพื้นที่ให้หมดสิ้นไป

ที่มา : https://www.thaigov.go.th/news/contents/details/99776