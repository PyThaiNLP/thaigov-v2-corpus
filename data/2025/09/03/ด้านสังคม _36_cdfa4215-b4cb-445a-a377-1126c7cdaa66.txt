รัฐบาลไทย-ข่าวทำเนียบรัฐบาล-พม. - วัดเบญฯ - มูลนิธิเผยแพร่พระพุทธศาสนาฯ จัดพิธีกราบลาบรรพชาอุปสมบทราษฎรบนพื้นที่สูง 2568 ถวายเป็นพระราชกุศล

วันจันทร์ที่ 30 มิถุนายน 2568
พม. - วัดเบญฯ - มูลนิธิเผยแพร่พระพุทธศาสนาฯ จัดพิธีกราบลาบรรพชาอุปสมบทราษฎรบนพื้นที่สูง 2568 ถวายเป็นพระราชกุศล
พม. - วัดเบญฯ - มูลนิธิเผยแพร่พระพุทธศาสนาฯ จัดพิธีกราบลาบรรพชาอุปสมบทราษฎรบนพื้นที่สูง 2568 ถวายเป็นพระราชกุศล
วันที่ 27 มิถุนายน 2568 ที่วัดเบญจมบพิตรดุสิตวนาราม กรุงเทพมหานคร นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานในพิธีกราบลาบรรพชาอุปสมบทราษฎรบนพื้นที่สูงประจำปี 2568 เพื่อถวายพระราชกุศล เนื่องในโอกาสวันเฉลิมพระชนมพรรษาพระบาทสมเด็จพระเจ้าอยู่หัว 28 กรกฎาคม 2568 โดยมี นายกันตพงศ์ รังษีสว่าง อธิบดีกรมพัฒนาสังคมและสวัสดิการ กล่าวรายงาน ซึ่งจัดโดยกระทรวงการพัฒนาสังคมและความมั่นคงของมนุษย์ (พม.) โดยกรมพัฒนาสังคมและสวัสดิการ (พส.) ร่วมกับมูลนิธิเผยแพร่พระพุทธศาสนาแก่ชนถิ่นกันดารในพระราชูปถัมภ์สมเด็จพระศรีนครินทราบรมราชชนนี และเป็นส่วนหนึ่งของการสืบสานโครงการ “พระธรรมจาริก” อันทรงคุณค่า ทั้งนี้ มีผู้เข้ารับการบรรพชาอุปสมบทจำนวน 196 รูป แบ่งเป็นการบรรพชาสามเณร จำนวน 99 รูป และการอุปสมบทพระภิกษุ จำนวน 97 รูป จากราษฎรกลุ่มชาติพันธุ์บนพื้นที่สูง 14 จังหวัดทั่วประเทศ
นายอนุกูล กล่าวว่า โครงการพระธรรมจาริกเกิดขึ้นตั้งแต่ปี 2508 จากความร่วมมือระหว่างกรมประชาสงเคราะห์ (ชื่อเดิมของกรมพัฒนาสังคมและสวัสดิการ) และมูลนิธิเผยแพร่พระพุทธศาสนาแก่ชนถิ่นกันดารฯ เพื่อเผยแผ่พระพุทธศาสนาในกลุ่มชาติพันธุ์บนพื้นที่สูง ซึ่งมีวัฒนธรรม วิถีชีวิต และความเชื่อต่างจากสังคมกระแสหลัก ซึ่งตลอดระยะเวลากว่า 6 ทศวรรษ กรมพัฒนาสังคมและสวัสดิการ กระทรวง พม. ได้ร่วมมือกับพระธรรมจาริกที่เป็นพระนักสาธารณสงเคราะห์พัฒนาคุณภาพชีวิตประชาชนบนพื้นที่สูงที่มีมากถึง 1,015,894 คน จาก 10 กลุ่มชาติพันธุ์ อาทิ กะเหรี่ยง ม้ง เมี่ยน และลาหู่ โดยมุ่งเน้นการยกระดับทั้งด้านเศรษฐกิจ สังคม วัฒนธรรม สิ่งแวดล้อม และการเข้าถึงสิทธิและสวัสดิการสังคมขั้นพื้นฐานอย่างเท่าเทียม ซึ่งปัจจุบัน มีผู้เข้ารับการบรรพชาอุปสมบทแล้วจำนวน 12,167 รูป มีพระภิกษุและสามเณรในโครงการพระธรรมจาริก จำนวน 595 รูป และมีอาศรมพระธรรมจาริก จำนวน 315 แห่งทั่วประเทศ ทำหน้าที่เป็น “นักพัฒนาในผ้าเหลือง” ที่นอกจากจะเผยแผ่ธรรมะแล้ว ยังอบรมศีลธรรมและพัฒนาคุณภาพชีวิตให้กับชุมชนต่างๆ ได้สามารถพึ่งพาตนเองได้อย่างมั่นคงและยั่งยืน
นอกจากนี้ ยังได้รับพระมหากรุณาธิคุณจากพระบรมวงศานุวงศ์มาอย่างต่อเนื่อง ทั้งในรูปแบบของทุนเล่าเรียนหลวง ศาลาปฏิบัติธรรม และพระราชทรัพย์ส่วนพระองค์ ซึ่งถือเป็นพลังศรัทธาอันสำคัญที่เกื้อหนุนการธำรงพระพุทธศาสนาในพื้นที่ห่างไกล ดังนั้น พระธรรมจาริกจึงไม่ใช่เพียงพระสงฆ์ที่เดินทางไปจำพรรษาบนยอดดอย หากแต่เป็น “สะพานใจ” ที่เชื่อมระหว่างศาสนา วัฒนธรรม และการพัฒนาเข้าด้วยกันอย่างกลมกลืน
นายอนุกูล กล่าวเพิ่มเติมว่า วันนี้ ยังมีการจัดพิธีปลงผมนาคราษฎรบนพื้นที่สูง และ บริษัท เคาน์เตอร์เซอร์วิส จำกัด ได้ร่วมบริจาคอาหารและน้ำดื่ม และเป็นตัวแทนส่งมอบเงินบริจาคการกุศลจากผู้มีจิตศรัทธาทั่วประเทศ รวมเป็นเงิน 239,000 บาท ทั้งนี้ กระทรวง พม. ขอเชิญผู้มีจิตศรัทธาร่วมเป็นเจ้าภาพมอบผ้าไตรและเครื่องอัฐบริขาร ในพิธีบรรพชาอุปสมบทราษฎรบนพื้นที่สูง ประจำปี 2568 ตั้งแต่วันนี้ถึง 29 มิถุนายน 2568 ณ วัดเบญจมบพิตรดุสิตวนาราม กรุงเทพมหานคร หรือร่วมทำกุศลบุญผ่านบัญชีธนาคาร มูลนิธิเผยแพร่พระพุทธศาสนาแก่ชนถิ่นกันดาร และ e-Donation ซึ่งสามารถนำไปลดหย่อนภาษีได้ ทั้งนี้ สามารถสอบถามรายละเอียดเพิ่มเติมได้ที่ Line : @thammahighland
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #พิธีปลงผมนาค_ราษฎรบนพื้นที่สูง #บวชชาวเขา

ที่มา : https://www.thaigov.go.th/news/contents/details/98019