รัฐบาลไทย-ข่าวทำเนียบรัฐบาล-ศบ.ทก. เผยไทยเดินหน้าหารือต่อเนื่อง GBC  ที่มาเลเซีย ชี้กัมพูชาต้องหยุดยิงถาวร 

วันอังคารที่ 5 สิงหาคม 2568
ศบ.ทก. เผยไทยเดินหน้าหารือต่อเนื่อง GBC  ที่มาเลเซีย ชี้กัมพูชาต้องหยุดยิงถาวร
มั่นใจรัฐบาลยึดหลักกฎหมาย ผลประโยชน์ชาติและศักดิ์ศรีไทยไม่ยอมให้ใครมารุกราน
วันนี้ (5 สิงหาคม 2568) เวลา 14.00 น. นายจิรายุ ห่วงทรัพย์ คณะกรรมการ ศบ.ทก. เผยถึงการประชุมเลขานุการคณะกรรมการชายแดนทั่วไป (General Border Committee – GBC) ของฝ่ายไทย ที่เริ่มขึ้นในวันนี้เป็นวันที่สอง เวลา 09.00 น. ตามเวลาท้องถิ่นมาเลเซีย  ซึ่งเป็นการหารือเชิงเทคนิคและความมั่นคงกับฝ่ายกัมพูชาอย่างต่อเนื่อง เพื่อผลักดันการปฏิบัติตามข้อตกลงหยุดยิงให้เกิดผลในทางปฏิบัติอย่างยั่งยืน
ทั้งนี้การหารือในครั้งนี้มีเป้าหมายเพื่อวางแนวทางการบริหารจัดการพื้นที่ชายแดนให้เกิดเสถียรภาพในระยะยาว โดยเฉพาะการยุติการกระทำที่อาจนำไปสู่ความขัดแย้งรอบใหม่ พร้อมยกระดับมาตรการคุ้มครองประชาชนในพื้นที่ให้มีความปลอดภัยสูงสุด
โดยในช่วงเช้าของวันนี้ พลเอก ทรงวิทย์ หนุนภักดี ผู้บัญชาการทหารสูงสุด ได้เข้าร่วมประชุมผ่านระบบ VDO Conference เพื่อให้กำลังใจแก่คณะผู้แทนฝ่ายไทย พร้อมทั้งให้แนวทางสำคัญในฐานะผู้นำสูงสุดของกองทัพ โดยเน้นย้ำให้ยึดหลักกฎหมายของประเทศไทย,กฎหมายระหว่างประเทศ, ผลประโยชน์แห่งชาติ และศักดิ์ศรีของประเทศไทยเป็นหลักในการดำเนินงาน
นายจิรายุ กล่าวต่อไปว่า "คณะเจรจาของฝ่ายไทยดำเนินการอย่างรอบคอบ รอบด้าน และใช้สติเป็นเครื่องมือในการสร้างสันติภาพ เพื่อประโยชน์สูงสุดของประชาชนและประเทศชาติ ภายใต้หลักนิติธรรมระหว่างประเทศ โดยรัฐบาลจะเดินหน้าสร้างสันติภาพที่ยั่งยืนและถาวร ผ่านเวทีการหารือในทุกระดับ โดยยังคงยึดมั่นในเจตนารมณ์แห่งสันติวิธี แต่จะไม่ยอมให้ใครบิดเบือนข้อเท็จจริง หรือกระทำการที่ละเมิดต่อความมั่นคงและศักดิ์ศรีของประเทศได้"
#ทีมประเทศไทย
#TeamTHAILAND
#รอบคอบรอบด้านใช้สติสร้างสันติ

ที่มา : https://www.thaigov.go.th/news/contents/details/99349