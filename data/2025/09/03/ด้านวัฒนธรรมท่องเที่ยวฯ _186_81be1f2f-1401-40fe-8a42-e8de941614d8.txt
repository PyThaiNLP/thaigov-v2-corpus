รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา เปิดการแข่งขันวอลเลย์บอลนัดพิเศษเฉลิมฉลองครบรอบ 50 ปี ความสัมพันธ์ทางการทูตไทย-จีน ในเกมกระชับมิตร ก่อนลุยศึกชิงแชมป์โลก 2025

วันพุธที่ 20 สิงหาคม 2568
รมว.ท่องเที่ยวและกีฬา เปิดการแข่งขันวอลเลย์บอลนัดพิเศษเฉลิมฉลองครบรอบ 50 ปี ความสัมพันธ์ทางการทูตไทย-จีน ในเกมกระชับมิตร ก่อนลุยศึกชิงแชมป์โลก 2025
รมว.ท่องเที่ยวและกีฬา เปิดการแข่งขันวอลเลย์บอลนัดพิเศษเฉลิมฉลองครบรอบ 50 ปี ความสัมพันธ์ทางการทูตไทย-จีน ในเกมกระชับมิตร ก่อนลุยศึกชิงแชมป์โลก 2025
วันที่ 19 สิงหาคม 2568 เวลา 16.00 น. ณ อินดอร์สเตเดียม หัวหมาก นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานเปิดการแข่งขันวอลเลย์บอลนัดพิเศษระหว่างทีมชาติหญิงไทยและทีมชาติหญิงจีน เพื่อร่วมเฉลิมฉลองในวาระครบรอบ 50 ปี การสถาปนาความสัมพันธ์ทางการทูตระหว่างราชอาณาจักรไทยและสาธารณรัฐประชาชนจีน โดยมี นายจักรพล ตั้งสุทธิธรรม ผู้ช่วยรัฐมนตรีประจำกระทรวงฯ และโฆษกกระทรวงฯ, นายจักรพรรดิ์ คล่องพยาบาล ที่ปรึกษารัฐมนตรีฯ, นายกฤษฎา ตันเทอดทิตย์ เลขานุการรัฐมนตรีฯ,  นายหยาง เสี่ยวหลง ที่ปรึกษาฝ่ายวัฒนธรรม สถานเอกอัครราชทูตสาธารณรัฐประชาชนจีนประจำราชอาณาจักรไทย เข้าร่วมพิธี และนายสมพร ใช้บางยาง นายกสมาคมกีฬาวอลเลย์บอลแห่งประเทศไทย กล่าวรายงาน บรรยากาศภายในงานเต็มไปด้วยความอบอุ่นและมิตรภาพ
การแข่งขันเป็นไปอย่างเข้มข้นตลอดทั้ง 3 เซต โดยผลปรากฏว่าทีมชาติจีนสามารถเอาชนะทีมชาติไทยไปได้ด้วยสกอร์ 3-0 เซต (25-22, 25-22 และ 25-18) ถึงแม้ว่าผลการแข่งขันจะเป็นไปตามที่คาดการณ์ไว้ แต่ถือเป็นเกมที่ทั้งสองทีมได้ทดสอบความสามารถและเป็นการเตรียมความพร้อมก่อนเข้าสู่การแข่งขันที่สำคัญในอนาคต
หลังจบการแข่งขันในเซตที่สาม ทั้งสองทีมได้สร้างสีสันด้วยการจัดทีมผสมในเซตที่สี่ เพื่อให้แฟนวอลเลย์บอลได้ชื่นชมการเล่นของนักกีฬาทั้งสองชาติร่วมกัน ซึ่งได้รับเสียงปรบมือและสร้างความประทับใจให้แก่ผู้ชมเป็นอย่างมาก
สำหรับการแข่งขันในครั้งนี้ ถือเป็นการอุ่นเครื่องและเตรียมความพร้อมของทั้งสองทีมก่อนการแข่งขันวอลเลย์บอลหญิงชิงแชมป์โลก 2025 ที่ประเทศไทยเป็นเจ้าภาพ โดยทีมชาติไทยจะเปิดสนามพบกับทีมชาติอียิปต์ในวันที่ 22 สิงหาคม และทีมชาติจีนจะพบกับทีมชาติเม็กซิโกในวันที่ 23 สิงหาคม ณ สนามเดียวกัน แฟนวอลเลย์บอลสามารถติดตามชมและให้กำลังใจนักกีฬาวอลเลย์บอลทีมชาติไทยได้ทางช่อง PPTV HD 36

ที่มา : https://www.thaigov.go.th/news/contents/details/99911