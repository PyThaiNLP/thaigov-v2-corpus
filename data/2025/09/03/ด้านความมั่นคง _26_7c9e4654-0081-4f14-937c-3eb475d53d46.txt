รัฐบาลไทย-ข่าวทำเนียบรัฐบาล-"แพทองธาร" นำคณะพบปะให้กำลังใจเจ้าหน้าที่และกำลังพลฝ่ายปกครองพื้นที่ อ.อรัญประเทศ ย้ำ ขอบคุณทุกฝ่ายช่วยกันทำหน้าที่ดูแลพี่น้องประชาชนให้อยู่เย็นเป็นสุข

วันพฤหัสบดีที่ 26 มิถุนายน 2568
26/06/2568
พิมพ์
"แพทองธาร" นำคณะพบปะให้กำลังใจเจ้าหน้าที่และกำลังพลฝ่ายปกครองพื้นที่ อ.อรัญประเทศ ย้ำ ขอบคุณทุกฝ่ายช่วยกันทำหน้าที่ดูแลพี่น้องประชาชนให้อยู่เย็นเป็นสุข
"แพทองธาร" นำคณะพบปะให้กำลังใจเจ้าหน้าที่และกำลังพลฝ่ายปกครองพื้นที่ อ.อรัญประเทศ ย้ำ ขอบคุณทุกฝ่ายช่วยกันทำหน้าที่ดูแลพี่น้องประชาชนให้อยู่เย็นเป็นสุข
วันนี้ (26 มิ.ย. 68) เวลา 14.00 น. น.ส.แพทองธาร ชินวัตร นายกรัฐมนตรี เยี่ยมให้กำลังใจเจ้าหน้าที่ฝ่ายปกครอง ณ ค่ายสุรสิงหนาท อ.อรัญประเทศ จ.สระแก้ว โดยมี พล.อ.ณัฐพล นาคพาณิชย์ รมช.กลาโหม นายอรรษิษฐ์ สัมพันธรัตน์ ปลัดกระทรวงมหาดไทย นายไชยวัฒน์ จุนถิระพงศ์ อธิบดีกรมการปกครอง นายสันติ รังษิรุจิ ผู้ตรวจราชการกระทรวงมหาดไทย นายปริญญา โพธิสัตย์ ผู้ว่าราชการจังหวัดสระแก้ว พร้อมด้วยพนักงานฝ่ายปกครอง กำนัน ผู้ใหญ่บ้าน ผู้บริหารองค์กรปกครองส่วนท้องถิ่น สมาชิกกองอาสารักษาดินแดน ชุดรักษาความปลอดภัยหมู่บ้าน ทหาร และตำรวจ รวม 700 นาย ร่วมพิธี
.
โอกาสนี้ น.ส.แพทองธาร และคณะ ตรวจเยี่ยมมอบอาหาร เครื่องดื่ม อาทิ ข้าวเหนียว ไก่ย่าง น้ำดื่ม พร้อมเครื่องอุปโภคบริโภค และกล่าวพบปะให้กำลังใจกำลังพล
.
นายกรัฐมนตรี กล่าวว่า ตนมีความยินดีอย่างยิ่งที่ได้มาติดตามการแก้ไขสภาพปัญหาชายแดนไทย-กัมพูชา ทั้งเรื่องปัญหาอาชญากรรมข้ามชาติ สแกมเมอร์ ซึ่งพวกเราทุกคนต่างเป็นห่วงความเป็นอยู่ของพี่น้องประชาชน และวันนี้เป็นโอกาสดีที่ได้มาฟังปัญหาพี่น้องประชาชนโดยตรง และทราบว่ายังมีตรงไหนที่รัฐบาลช่วยเพิ่มเติมได้อีกและสนับสนุนพี่น้องประชาชนเพิ่มเติมได้อีก ทั้งนี้ ต้องขอขอบคุณกำลังสำคัญ ณ ที่นี้ทุกคน ไม่ว่าจะเป็นกำนัน ผู้ใหญ่บ้าน สมาชิกกองอาสารักษาดินแดน ชุดรักษาความปลอดภัยหมู่บ้าน ตำรวจ ทหาร ทุกท่าน ที่ให้ความร่วมมือทำงานกันอย่างบูรณาการปกป้องพี่น้องประชาชนในพื้นที่ของตนเองให้อยู่เย็นเป็นสุข ปลอดภัย ซึ่งเรื่องนี้เป็นเรื่องที่สำคัญมาก ๆ และเป็นเรื่องที่รัฐบาลให้ความสำคัญมาก ๆ นั่นคือ "ชีวิตและความเป็นอยู่ของพี่น้องประชาชน"
.
นายกรัฐมนตรี กล่าวเพิ่มเติมว่า ต้องขอขอบคุณตัวแทนท้องที่ ท้องถิ่นทุกท่านที่ทำงานกันอย่างครบทุกด้าน ทำงานอย่างหนัก เพื่อดูแลพี่น้องประชาชนอย่างดีที่สุด ขอขอบคุณและขอบอกว่า วันนี้ที่ได้มาเจอทุกท่านหลาย ๆ พื้นที่ ต่างมีความน่ารักมาก ซึ่งตนอยากมาให้กำลังใจคนในพื้นที่ แต่กลับกลายเป็นคนในพื้นที่ให้กำลังใจตน จึงขอขอบคุณทุกท่านจากใจจริง "ตนในฐานะนายกรัฐมนตรีขอทำหน้าที่ของตนให้ดีที่สุดเช่นกัน"
.
โดยตลอดช่วงบ่าย นายกรัฐมนตรี พร้อมด้วย รัฐมนตรีช่วยว่าการกระทรวงกลาโหม ปลัดกระทรวงมหาดไทย และคณะ ได้ลงพื้นที่ อ.อรัญประเทศ ตามแนวชายแดนไทย-กัมพูชา โดยเดินทางตรวจเยี่ยมและให้กำลังใจเจ้าหน้าที่ทหาร ณ กองร้อยทหารพราน 1202 บ้านป่าไร่ และไปพบปะมอบสิ่งของอุปโภคบริโภคให้กับคณะครูและนักเรียนโรงเรียนตำรวจตระเวนชายแดนประชารัฐบำรุง 1 ซึ่งในการตรวจเยี่ยมสถานที่ทั้ง 2 แห่งนี้ ได้สำรวจหลุมหลบภัย ซึ่งอยู่ในบริเวณดังกล่าว อีกด้วย

ที่มา : https://www.thaigov.go.th/news/contents/details/97895