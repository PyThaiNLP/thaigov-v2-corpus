รัฐบาลไทย-ข่าวทำเนียบรัฐบาล-"ปลัด มท." มอบนโยบายผู้บริหารสำนักงานปลัดกระทรวงมหาดไทย ย้ำ บทบาทเป็นนักประสาน นักบูรณาการ หนุนเสริมขับเคลื่อน 8 นโยบาย Quick Wins ให้เกิดประโยชน์กับประชาชนเป็นรูปธรรมอย่างยั่งยืน

วันอังคารที่ 19 สิงหาคม 2568
19/08/2568
พิมพ์
"ปลัด มท." มอบนโยบายผู้บริหารสำนักงานปลัดกระทรวงมหาดไทย ย้ำ บทบาทเป็นนักประสาน นักบูรณาการ หนุนเสริมขับเคลื่อน 8 นโยบาย Quick Wins ให้เกิดประโยชน์กับประชาชนเป็นรูปธรรมอย่างยั่งยืน
"ปลัดมหาดไทย" มอบนโยบายผู้บริหารสำนักงานปลัดกระทรวงมหาดไทย ย้ำ บทบาทเป็นนักประสาน นักบูรณาการ หนุนเสริมขับเคลื่อน 8 นโยบาย Quick Wins ให้เกิดประโยชน์กับประชาชนเป็นรูปธรรมอย่างยั่งยืน
วันนี้ (19 ส.ค. 68) เวลา 09.00 น. นายอรรษิษฐ์ สัมพันธรัตน์ ปลัดกระทรวงมหาดไทย เป็นประธานการประชุมชี้แจงนโยบายและภารกิจสำคัญของกระทรวงมหาดไทยในโครงการประชุมเชิงปฏิบัติการเพื่อขับเคลื่อนการจัดทำแผนพัฒนาพื้นที่และการสนับสนุนโครงการอันเนื่องมาจากพระราชดำริ ประจำปี 2568 ณ โรงแรมปรินซ์ พาเลซ ถ.ดำรงรักษ์ เขตป้อมปราบศัตรูพ่าย กรุงเทพฯ
นายอรรษิษฐ์ กล่าวว่า สำนักงานปลัดกระทรวงมหาดไทย มีบทบาทสำคัญในการเป็นหน่วยบูรณาการงานของทุกส่วนราชการ ตลอดจนหน่วยงานรัฐวิสาหกิจทุกหน่วย โดยในส่วนของราชการบริหารส่วนภูมิภาคคือ "จังหวัด" มี "หัวหน้าสำนักงานจังหวัด" ซึ่งมีหน้าที่ทำงานใกล้ชิดกับผู้ว่าราชการจังหวัดในฐานะ "เสนาธิการของจังหวัด" ที่ต้องมีคุณลักษณะการทำงาน และมีความมุ่งมั่นตั้งใจในการทำงาน เป็นนักประสาน นักบูรณาการ ที่มีความใกล้ชิดอย่างยืนยงสถาพรกับท่านผู้ว่าราชการจังหวัด นั่นหมายความว่า ต้องมีความรอบรู้งานทุกเรื่องของกระทรวงมหาดไทย รวมถึงงานทุกเรื่องของทุกกระทรวง ทุกภาคส่วนที่เกิดขึ้นในพื้นที่จังหวัด ที่สำคัญ "ต้องเป็นที่ยอมรับของหัวหน้าส่วนราชการอื่น" ถูกพูดถึงในทางที่ดี เป็นผู้ประสานสิบทิศ ขอรับการสนับสนุนภารกิจอะไรไม่เคยพลาด และทุกงานทำได้อย่างรวดเร็ว เสมอต้นเสมอปลาย
"ในส่วนของผู้อำนวยการกลุ่มงานหรือข้าราชการระดับชำนาญการ ปฏิบัติการ ต้องพึงตระหนักถึงความเป็นสมาชิกของสำนักงานจังหวัดที่มีความรับผิดชอบงานสำคัญของจังหวัด แม้บางคนจะอยู่คนละกลุ่มงาน แต่ด้วยภารกิจของสำนักงานจังหวัดที่มักจะมีสิ่งที่คาดไม่ถึงหรือภาระงานแปลกใหม่เกิดขึ้นในพื้นที่จังหวัดจนทำให้ตัวเราอาจจะต้องไปทำงานของกลุ่มงานอื่นหรือช่วยสนับสนุนหน่วยงานอื่นตามบริบทของงานที่มีการปรับเปลี่ยนอยู่ตลอดเวลา ดังนั้น คนของสำนักงานจังหวัดจึงต้องมีความรอบรู้งานครอบคลุมทุกกลุ่มงานและทุกภาระงานที่อาจจะเพิ่มเติมนอกเหนือจากภาระหน้าที่ของสำนักงานจังหวัด ขอให้ได้หมั่นเรียนรู้งาน สั่งสมประสบการณ์ และสนับสนุนงานของผู้บังคับบัญชาอย่างเข้มข้นต่อเนื่อง เพราะเมื่อเติบโตขึ้นก็ต้องควบคุมกำกับการบริหารราชการของทุกส่วนราชการในพื้นที่จังหวัด" นายอรรษิษฐ์ กล่าว
ในที่ประชุมวันนี้ ปลัดกระทรวงมหาดไทย และผู้บริหารระดับสูงยังได้กำชับนโยบายสำคัญเร่งด่วนของกระทรวงมหาดไทย (8 Quick Wins: 3 ไร้ทุกข์ 5 สร้างสุข) ที่แม้จะเป็นงานตามฟังชั่นของกรม แต่สำนักงานปลัดกระทรวงมหาดไทย ต้องเป็นหน่วยบูรณาการ เพื่อให้ทุกนโยบายเกิดผลเป็นรูปธรรม เกิดประโยชน์กับประชาชนอย่างจริงจังและต่อเนื่อง ได้แก่ "3 ไร้ทุกข์" 1) เร่งปฏิบัติการกวาดล้างยาเสพติดเชิงรุกทุกพื้นที่ 2) เร่งจัดระเบียบสังคมและปราบปรามผู้มีอิทธิพล 3) สร้างพื้นที่ทั่วประเทศไทยให้ปลอดภัยสำหรับทุกคน "5 สร้างสุข" 1) เร่งแก้ปัญหาหนี้ครัวเรือน อย่างเป็นระบบ คืนรอยยิ้มให้ครอบครัว 2) เร่งสร้างเสริมสุขภาวะและการศึกษาชุมชน/หมู่บ้านเพื่อคุณภาพชีวิตที่ดี 3) เร่งสร้างเมืองคึกคัก เน้น Soft Power รักษ์ศิลปวัฒนธรรม สร้างนวัตกรรมและยกระดับเศรษฐกิจฐานรากให้เข้มแข็ง 4) เร่งปรับปรุงบริการภาครัฐ ให้สะดวก รวดเร็ว ตรงใจ ทันสมัย ทันโลก ภายใต้แนวคิด “การบริการภาครัฐ รวดเร็ว ตรงใจ ตอบสนองความต้องการประชาชน” และ 5) เร่งปรับปรุงระบบรับเรื่องร้องทุกข์ ให้เข้าถึงและแก้ปัญหาเบ็ดเสร็จ เร็วขึ้น
การประชุมในวันนี้ นายขจร ศรีชวโนทัย รองปลัดกระทรวงมหาดไทย หัวหน้ากลุ่มภารกิจด้านสาธารณภัยและพัฒนาเมือง นายเชษฐา โมสิกรัตน์ รองปลัดกระทรวงมหาดไทย ด้านบริหาร นายณัฐวัสส์ วิริยานภาภรณ์ หัวหน้าผู้ตรวจราชการกระทรวงมหาดไทย นายบุญช่วย หอมยามเย็น รกน.ที่ปรึกษาด้านความมั่นคง นายวรณัฎฐ์ หนูรอด รกน.ที่ปรึกษาด้านการปกครอง นางวรสุดา รัตนสุคนธ์ รกน.ที่ปรึกษาด้านการบริหารงานจังหวัดแบบบูรณาการ ร่วมมอบแนวทาง โดยมี นายอัธยา นวลอุทัย ผู้ช่วยปลัดกระทรวงมหาดไทย หัวหน้าหน่วยงานในสังกัดสำนักงานปลัดกระทรวงมหาดไทย หัวหน้าสำนักงานจังหวัด ผู้เชี่ยวชาญ ผู้อำนวยการกลุ่มงานยุทธศาสตร์และข้อมูลเพื่อการพัฒนาจังหวัด และข้าราชการในสังกัดสำนักงานจังหวัดทั้ง 76 จังหวัด ร่วมประชุม

ที่มา : https://www.thaigov.go.th/news/contents/details/99873