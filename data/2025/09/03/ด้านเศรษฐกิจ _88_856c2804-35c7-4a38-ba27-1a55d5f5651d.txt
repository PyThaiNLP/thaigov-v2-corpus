รัฐบาลไทย-ข่าวทำเนียบรัฐบาล-​“ดีพร้อม” ดันซอฟต์พาวเวอร์แฟชั่นไทย คัด 3 แบรนด์ชนะเลิศ ชูศักยภาพนักออกแบบไทย โชว์ผลงานสู่ระดับสากล ตามนโยบาย รมว.เอกนัฏ

วันอังคารที่ 1 กรกฎาคม 2568
01/07/2568
พิมพ์
​“ดีพร้อม” ดันซอฟต์พาวเวอร์แฟชั่นไทย คัด 3 แบรนด์ชนะเลิศ ชูศักยภาพนักออกแบบไทย โชว์ผลงานสู่ระดับสากล ตามนโยบาย รมว.เอกนัฏ
​“ดีพร้อม” ดันซอฟต์พาวเวอร์แฟชั่นไทย คัด 3 แบรนด์ชนะเลิศ ชูศักยภาพนักออกแบบไทย โชว์ผลงานสู่ระดับสากล ตามนโยบาย รมว.เอกนัฏ
กรุงเทพฯ 17 มิถุนายน 2568 - นางดวงดาว ขาวเจริญ รองอธิบดีกรมส่งเสริมอุตสาหกรรม ได้รับมอบหมายจาก นางสาวณัฏฐิญา เนตยสุภา อธิบดีกรมส่งเสริมอุตสาหกรรม เป็นประธานในพิธีปิดกิจกรรมพัฒนานักออกแบบดีพร้อมในอุตสาหกรรมสร้างสรรค์ (DIPROM Thai Designer Lab) โดยมี นางสาวนันท์ บุญยฉัตร ผู้อำนวยการกองพัฒนาอุตสาหกรรมสร้างสรรค์ ผู้บริหาร เจ้าหน้าที่ (DIPROM) ผู้ประกอบการ และสื่อมวลชน เข้าร่วม ณ ลาน Co-Event Space Zone A ชั้น G ศูนย์การค้ายูเนี่ยน มอลล์ ลาดพร้าว
กรมส่งเสริมอุตสาหกรรม หรือ ดีพร้อม (DIPROM) ดำเนินการตามนโยบาย “ดีพร้อมคอมมูนิตี้ ที่นี่มีแต่ให้” ของนางสาวณัฏฐิญา เนตยสุภา อธิบดีกรมส่งเสริมอุตสาหกรรม ในการสนับสนุนพลังสร้างสรรค์ หรือ Soft Power ของประเทศไทย ผ่านการส่งเสริมและสนับสนุนอุตสาหกรรมไทยด้วย 6 กลไกที่สำคัญ คือ 1) การวิเคราะห์ข้อมูลเชิงลึก (Data Analytic) 2) การเทคโนโลยี ดิจิทัล นวัตกรรม และความคิดสร้างสรรค์ (Technology /Digital /Innovation /Creative) 3) การสนับสนุนให้เข้าถึงแหล่งเงินทุน (Funding) 4) การเชื่อมสิทธิประโยชน์ (Privilege) 5) การเชื่อมโยงเครือข่ายพันธมิตร (Networking) และ 6) การผลักดันธุรกิจสู่สากล (Connect to the world) เพื่อให้วิสาหกิจไทยในระบบการพัฒนาสามารถ “สร้างงาน สร้างรายได้ สร้างเครือข่าย” เพิ่มศักยภาพวิสาหกิจไทยให้สามารถยกระดับธุรกิจให้เติบโต และแข่งขันได้อย่างมั่นคง
ในปีงบประมาณ พ.ศ. 2568 ดีพร้อม โดยกองพัฒนาอุตสาหกรรมสร้างสรรค์ (กส.กสอ.) ได้จัดกิจกรรมพัฒนานักออกแบบดีพร้อมในอุตสาหกรรมสร้างสรรค์ หรือ DIPROM Thai Designer Lab มีวัตถุประสงค์เพื่อพัฒนาศักยภาพของนักออกแบบให้มีการต่อยอดองค์ความรู้ สามารถนำเครื่องมือเทคโนโลยีและนวัตกรรมมาประยุกต์ใช้ ทั้งในด้านการออกแบบ กระบวนการผลิต การตลาด สามารถสร้างความโดดเด่นเป็นอัตลักษณ์ให้กับแบรนด์ของตนเอง และตอบโจทย์ความต้องการของผู้บริโภคยุคปัจจุบัน พร้อมก้าวสู่การเป็นแบรนด์ที่รู้จักในระดับสากล สอดคล้องตามนโยบาย “ปฏิรูปอุตสาหกรรม” ด้วยการเสริมแกร่งห่วงโซ่อุปทาน สร้างอุตสาหกรรมเศรษฐกิจใหม่ พัฒนาทักษะบุคลากร รวมถึงการสร้างความเท่าเทียมในการแข่งขันของ SMEs ไทย เพื่อเพิ่มขีดความสามารถในการแข่งขันผู้ประกอบการไทยสู่สากล ของนายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ซึ่งในปีงบประมาณ พ.ศ. 2568 มีผู้ประกอบการได้รับคัดเลือกเข้าร่วมกิจกรรม จำนวน 28 ราย ยกระดับผ่านหลักสูตรสำหรับพัฒนานักออกแบบ ประกอบด้วย 1) การฝึกอบรมถ่ายทอดองค์ความรู้ด้านการทำธุรกิจแฟชั่น การสร้างแบรนด์ การออกแบบ การสร้างความเชื่อมั่นในแบรนด์สินค้า และการตลาดที่สามารถตอบสนองตามความต้องการของผู้บริโภค 2) การศึกษาดูงาน ณ LV The Place Bangkok และ OHM Thailand เพื่อสร้างแรงบันดาลใจในการออกแบบ 3) การจัดกิจกรรมค่ายปฏิบัติการออกแบบ (Design Lab) โดยมีนักออกแบบมืออาชีพในการให้คำปรึกษาแนะนำเชิงลึก บ่มเพาะไอเดียสร้างสรรค์ เสริมเทคนิค และแนวคิดด้านการออกแบบพัฒนาผลิตภัณฑ์และบริการสู่ระดับสากล 4) การให้คำปรึกษาแนะนำด้านการออกแบบและพัฒนาผลิตภัณฑ์ต้นแบบที่ตรงกับความต้องการของตลาด แต่ยังคงความเป็นเอกลักษณ์ของแบรนด์ไว้ และ 5) การจัดประกวดผลิตภัณฑ์ต้นแบบ ในหัวข้อ Soft Power โดยมีผลงานผ่านการคัดเลือกได้รับรางวัลชนะเลิศ จำนวน 3 แบรนด์ ได้แก่ แบรนด์ Feel Youth แบรนด์ PAKAPAN.s และแบรนด์ LUUMI ซึ่งทั้ง 3 แบรนด์ จะได้รับโอกาสในการนำสินค้าไปจัดแสดงที่งาน Lifestyle Week Tokyo Big Sight ซึ่งจะจัดขึ้นระหว่างวันที่ 2 - 4 กรกฎาคม 2568 ณ ประเทศญี่ปุ่น อีกด้วย

ที่มา : https://www.thaigov.go.th/news/contents/details/98068