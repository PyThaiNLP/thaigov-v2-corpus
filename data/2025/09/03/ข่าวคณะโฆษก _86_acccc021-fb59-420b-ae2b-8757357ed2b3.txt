รัฐบาลไทย-ข่าวทำเนียบรัฐบาล-ศบ.ทก. ประชุม ฝ่ายเลขาฯ วันนี้ รับฟังผลสอบ “กับระเบิด” ของ ทภ2. ก่อนนำเข้าคณะใหญ่ พรุ่งนี้

วันอาทิตย์ที่ 20 กรกฎาคม 2568
20/07/2568
พิมพ์
ศบ.ทก. ประชุม ฝ่ายเลขาฯ วันนี้ รับฟังผลสอบ “กับระเบิด” ของ ทภ2. ก่อนนำเข้าคณะใหญ่ พรุ่งนี้
ศบ.ทก. ประชุม ฝ่ายเลขาฯ วันนี้ รับฟังผลสอบ “กับระเบิด” ของ ทภ2. ก่อนนำเข้าคณะใหญ่ พรุ่งนี้ 09.30 น. เพื่อกำหนดท่าทีตอบโต้
วันนี้ (20 กรกฎาคม 2568) นายจิรายุ ห่วงทรัพย์ โฆษกประจำสำนักนายกรัฐมนตรีเปิดเผยว่า ภายหลังจากกองทัพภาคที่ 2 ได้รายงานผลสอบกรณีกับระเบิดที่จังหวัดอุบลราชธานีเย็นวานนี้ พล.อ.ณัฐพล นาคพาณิชย์ รัฐมนตรีช่วยว่าการกระทรวงกลาโหม ในฐานะ
ผู้อำนวยการศูนย์เฉพาะกิจบริหารสถานการณ์บริเวณชายแดนไทย–กัมพูชา(ศบ.ทก.) ได้เรียกประชุมฝ่ายเลขาฯ ของคณะกรรมการ ศบ.ทก.ในวันนี้ เวลา 14.00 น. โดยจะเป็นการกำหนดแนวทางกรณีกองทัพภาคที่ 2 รายงานผลการตรวจสอบกรณีกำลังพลที่จังหวัดอุบลราชธานี ปฏิบัติภารกิจลาดตระเวนรักษาความสงบในพื้นที่ช่องบกและเหยียบกับระเบิด ทำให้ได้รับบาดเจ็บ 3 นาย
ทั้งนี้ ได้สั่งการให้กองทัพภาคที่ 2 เก็บข้อมูลหลักฐาน และผลการพิสูจน์ ทั้งหมดรายงานผลเป็นลายลักษณ์อักษรให้ฝ่ายเลขาฯ ศบ.ทก.ทราบ
นายจิรายุกล่าวต่อไปว่าจากนั้นในวันพรุ่งนี้ (วันจันทร์ที่ 21 กรกฎาคม 2568) เวลา 09.30 น. จะเป็นการประชุมคณะกรรมการ ศบ.ทก. ชุดใหญ่ที่สภาความมั่นคงแห่งชาติ (สมช.) เต็มคณะทั้งจากกระทรวงการต่างประเทศ และฝ่ายความมั่นคงที่เป็นคณะกรรมการของ ศบ.ทก. เข้าร่วม เพื่อหารือถึงผลการพิสูจน์กับระเบิด และการกำหนดท่าทีที่จะดำเนินการต่อไป

ที่มา : https://www.thaigov.go.th/news/contents/details/98566