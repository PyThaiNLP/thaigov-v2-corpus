รัฐบาลไทย-ข่าวทำเนียบรัฐบาล-ปลัดดีอี ร่วมการประชุม Asia Summit of the Global Anti-Scam Alliance ณ สิงคโปร์

วันอังคารที่ 2 กันยายน 2568
ปลัดดีอี ร่วมการประชุม Asia Summit of the Global Anti-Scam Alliance ณ สิงคโปร์
ปลัดดีอี ร่วมการประชุม Asia Summit of the Global Anti-Scam Alliance ณ สิงคโปร์
วันที่ 2 กันยายน 2568 ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม เข้าร่วมการประชุม Asia Summit of the Global Anti-Scam Alliance ณ สาธารณรัฐสิงคโปร์
การประชุมดังกล่าว เป็นเวทีสำคัญที่รวบรวมผู้นำจากภาครัฐ ภาคเอกชน และองค์กรที่เกี่ยวข้อง เพื่อหารือแนวทางการแก้ไขปัญหาการหลอกลวงออนไลน์ โดยมุ่งเน้นประเด็นสำคัญ อาทิ การหลอกลวงโดยใช้เทคโนโลยีปัญญาประดิษฐ์ (AI) การพัฒนากลไกการแบ่งปันข้อมูล และการยกระดับความรับผิดชอบของภาคอุตสาหกรรม
ปลัดกระทรวงดิจิทัลฯ ได้ร่วมการเสวนาภายใต้หัวข้อ Tackling Scams in Southeast Asia โดยแลกเปลี่ยนมุมมองระหว่างภาครัฐและภาคเอกชนเกี่ยวกับความท้าทายของภูมิภาคอาเซียนในการรับมือกับปัญหาการฉ้อโกงและการหลอกลวงทางออนไลน์ พร้อมทั้งเสนอประเด็นสำคัญ ได้แก่ การจัดตั้งคณะทำงาน ASEAN Working Group on Anti-Online Scams (WG-AS) เพื่อเป็นกลไกความร่วมมือระดับภูมิภาคในการป้องกันและปราบปรามการหลอกลวงออนไลน์
ในโอกาสนี้ ปลัดกระทรวงดิจิทัลฯ ยังได้กล่าวถึงความสำคัญของการพัฒนากฎหมายที่เข้มแข็งและทันสมัย โดยประเทศไทยได้ประกาศใช้พระราชกำหนดมาตรการป้องกันและปราบปรามอาชญากรรมทางเทคโนโลยี (ฉบับที่ 2) พ.ศ. 2568 ซึ่งกำหนดให้ผู้ให้บริการทางการเงิน โทรคมนาคม สื่อสังคมออนไลน์ และสินทรัพย์ดิจิทัล ต้องยกระดับมาตรการป้องกันความเสี่ยงและร่วมรับผิดชอบต่อความเสียหายที่เกิดขึ้น
ทั้งนี้ ปลัดกระทรวงดิจิทัลฯ เน้นย้ำว่า การต่อสู้กับปัญหาการหลอกลวงออนไลน์ ไม่ใช่การต่อสู้กับเทคโนโลยี แต่เป็นการจัดการกับผู้ที่นำเทคโนโลยีมาใช้ในทางที่ผิด ซึ่งเป็นต้นตอของปัญหาสำคัญที่ทุกภาคส่วนต้องร่วมมือกันแก้ไข

ที่มา : https://www.thaigov.go.th/news/contents/details/100336