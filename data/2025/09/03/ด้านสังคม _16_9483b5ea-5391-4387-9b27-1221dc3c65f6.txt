รัฐบาลไทย-ข่าวทำเนียบรัฐบาล-“วราวุธ” เผย พม.-ตม.-เมืองพัทยา-ตร.ท่องเที่ยว จับมือ ลุย จัดระเบียบขอทาน พบ หน้าเก่า-ใหม่ ทั้งไทย-ต่างด้าว ชี้ กำลังแก้กฎหมายใหม่เข้มกว่าเดิม

วันพฤหัสบดีที่ 26 มิถุนายน 2568
“วราวุธ” เผย พม.-ตม.-เมืองพัทยา-ตร.ท่องเที่ยว จับมือ ลุย จัดระเบียบขอทาน พบ หน้าเก่า-ใหม่ ทั้งไทย-ต่างด้าว ชี้ กำลังแก้กฎหมายใหม่เข้มกว่าเดิม
“วราวุธ” เผย พม.-ตม.-เมืองพัทยา-ตร.ท่องเที่ยว จับมือ ลุย จัดระเบียบขอทาน พบ หน้าเก่า-ใหม่ ทั้งไทย-ต่างด้าว ชี้ กำลังแก้กฎหมายใหม่เข้มกว่าเดิม
วันที่ 25 มิถุนายน 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ศูนย์เร่งรัดจัดการสวัสดิภาพประชาชน (ศรส.) กระทรวง พม. รายงานให้ทราบถึงกรณีที่ ศรส.จังหวัดชลบุรี ลงพื้นที่จัดระเบียบขอทานประจำเดือนมิถุนายน 2568 ในพื้นที่เมืองพัทยาเมื่อช่วงเย็นของวันที่ 23 มิ.ย. 68 โดยได้บูรณาการร่วมกับตำรวจภูธรเมืองพัทยา สำนักงานพัฒนาสังคมและความมั่นคงของมนุษย์จังหวัดชลบุรี ตำรวจท่องเที่ยวเมืองพัทยา ตรวจคนเข้าเมืองจังหวัดชลบุรี (ตม.พัทยา) สำนักสวัสดิการสังคม เมืองพัทยา ฝ่ายรักษาความสงบเรียบร้อย (กิจการพิเศษ) และฝ่ายนโยบายและแผนงานเทศกิจ สำนักปลัดเมืองพัทยา ลงพื้นที่ชายหาดพัทยาตลอดแนว พัทยาสาย 2 และบริเวณหน้าวัดชัยมงคล
จากการตรวจสอบพบผู้ทำการขอทาน จำนวนทั้งสิ้น 15 ราย เป็นผู้ทำการขอทานคนไทย จำนวน 7 ราย เป็น ชาย 5 ราย หญิง 2 ราย และ ผู้ทำการขอทานต่างด้าว สัญชาติกัมพูชา 3 ราย เป็นหญิงทั้งหมดและมีผู้ติดตามสัญชาติกัมพูชา 5 รายเป็นเด็กชาย 2 ราย และเด็กหญิง 3 ราย โดยอายุต่ำสุด 1 ขวบครึ่ง และอายุมากที่สุด 13 ขวบ จากนั้น เจ้าหน้าที่ตำรวจได้นำผู้ทำการขอทานทั้ง 15 ราย มายัง สภ.พัทยา เพื่อดำเนินการสอบประวัติ ทำบันทึกจับกุม ลงบันทึกประจำวัน และเปรียบเทียบค่าปรับ
สำหรับขอทานไทย 7 รายนั้น เจ้าหน้าที่ศูนย์คุ้มครองคนไร้ที่พึ่ง สังกัดกรมพัฒนาสังคมและสวัสดิการ กระทรวง พม. ได้ดำเนินการสอบประวัติ และทำบันทึกตักเตือนตามพระราชบัญญัติควบคุมการขอทาน พ.ศ. 2559 และจะดำเนินการติดตามเยี่ยมบ้าน เพื่อวางแผนให้ความช่วยเหลือด้านสิทธิสวัสดิการสังคมตามภารกิจกระทรวง พม.
ส่วนขอทานต่างด้าว 3 ราย และผู้ติดตาม 5 ราย ได้ดำเนินการตามพระราชบัญญัติควบคุมการขอทาน พ.ศ. 2559 ซึ่งพบว่าเป็นรายเดิมทั้งหมด โดยแม่ 2 ราย และเด็ก 5 ราย รวม 7 ราย ทางเจ้าหน้าที่ตำรวจฝากตัวชั่วคราว ที่บ้านพักเด็กและครอบครัวจังหวัดชลบุรี ก่อนส่งตัวให้ ตม. เพื่อผลักดันกลับประเทศต้นทาง ดังนั้นอีก 1 รายจึงได้ฝากขังที่สภ.พัทยา
ทั้งนี้ทั้งหมดถูกแจ้ง 2 ข้อกล่าวหา ได้แก่ 1. กระทำความผิดตามพระราชบัญญัติควบคุมการขอทาน พ.ศ 2559 มาตรา 13 ห้ามบุคคลใดทำการขอทานโดยการขอเงินหรือทรัพย์สินจากผู้อื่นเพื่อเลี้ยงชีวิตไม่ว่าจะเป็นการขอด้วยวาจาข้อความหรือการแสดงกิริยาอาการใด และ 2. เป็นบุคคลต่างด้าวที่หลบหนีเข้ามาในราชอาณาจักรไทยโดยไม่ได้รับอนุญาต
อย่างไรก็ตาม ขณะนี้คณะทํางานพัฒนา ปรับปรุง และ แก้ไขกฎหมายเพื่อความมั่นคงของมนุษย์ กระทรวง พม. ได้ดำเนินการทบทวนและปรับปรุงพระราชบัญญัติควบคุมการขอทาน พ.ศ. .... ภายใต้หลักการกําหนดความผิด และกําหนดโทษทางอาญา แก่ผู้แสวงหาประโยชน์จากคนขอทานและคนขอทาน , การให้อํานาจกับพนักงานเจ้าหน้าที่ในการบังคับใช้กฎหมาย , การกําหนดแนวทางการคุ้มครองและพัฒนาคุณภาพชีวิตคนขอทาน ตลอดจนการกําหนดมาตรการในการส่งเสริมสนับสนุนและพัฒนาบุคคลที่แสดงความสามารถให้มีความเหมาะสม โดยยกเลิกพระราชบัญญัติควบคุมการขอทาน พ.ศ. 2559 ฉบับเดิม และยกร่างฉบับใหม่ ตามที่มีแผนการดําเนินการเริ่มตั้งแต่ วันที่ 30 มิ.ย. 68 เสนอร่างพระราชบัญญัติควบคุมการขอทาน พ.ศ. .... ต่อคณะทํางานพัฒนา ปรับปรุง และ แก้ไขกฎหมายเพื่อความมั่นคงของมนุษย์ , ก.ค. 68 รับฟังความเห็นผ่านระบบกลางทางกฎหมาย เวียนหน่วยงาน และเวทีรับฟังความคิดเห็น , ส.ค. 68 เสนอคณะกรรมการควบคุมการขอทาน , ก.ย. 68 เสนอต่อ รมว.พม. เพื่อเสนอเข้าที่ประชุม ครม.
อย่างไรก็ตามขอเน้นย้ำว่า ขอทานเป็นการกระทำผิดกฎหมาย และเราไม่ควรให้เงินด้วยความสงสาร หากพบเห็นขอทาน ขอให้พี่น้องประชาชนแจ้งมาที่ศูนย์เร่งรัดจัดการสวัสดิภาพประชาชน (ศรส.) กระทรวง พม. ผ่านสายด่วน พม. โทร. 1300 ตลอด 24 ชั่วโมง
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #ขอทาน #พัทยา #ชลบุรี

ที่มา : https://www.thaigov.go.th/news/contents/details/97861