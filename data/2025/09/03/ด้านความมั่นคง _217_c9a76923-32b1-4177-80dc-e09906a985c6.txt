รัฐบาลไทย-ข่าวทำเนียบรัฐบาล-"ธีรรัตน์" เข้าเยี่ยมอาการประชาชนและกำลังพลที่บาดเจ็บจากเหตุการณ์ปะทะชายแดนไทย-กัมพูชา และตรวจเยี่ยมศูนย์สนับสนุนการอพยพฯ

วันจันทร์ที่ 28 กรกฎาคม 2568
28/07/2568
พิมพ์
"ธีรรัตน์" เข้าเยี่ยมอาการประชาชนและกำลังพลที่บาดเจ็บจากเหตุการณ์ปะทะชายแดนไทย-กัมพูชา และตรวจเยี่ยมศูนย์สนับสนุนการอพยพฯ
"ธีรรัตน์" เข้าเยี่ยมอาการประชาชนและกำลังพลที่บาดเจ็บจากเหตุการณ์ปะทะชายแดนไทย-กัมพูชา และตรวจเยี่ยมศูนย์สนับสนุนการอพยพฯ พร้อมฝากผู้ว่าฯ เชิญชวนกลุ่มเยาวชน และกลุ่มสันทนาการที่สนใจ จัดกิจกรรมผ่อนคลายความตึงเครียดในศูนย์พักพิงพื้นที่ต่าง ๆ
เมื่อวานนี้ (27 ก.ค. 68) เวลา 13.30 น. นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เดินทางไปยังโรงพยาบาลสรรพสิทธิประสงค์ อ.เมืองอุบลราชธานี จ.อุบลราชธานี เพื่อติดตามอาการและเยี่ยมให้กำลังใจประชาชนและครอบครัวของประชาชนผู้ได้รับบาดเจ็บ แล้วเดินทางต่อไปยังโรงพยาบาลค่ายสรรพสิทธิประสงค์ อ.วารินชำราบ จ.อุบลราชธานี เพื่อติดตามอาการและเยี่ยมให้กำลังใจกำลังพลทหารที่ได้รับบาดเจ็บจากการปฏิบัติหน้าที่เหตุปะทะชายแดนไทย-กัมพูชา โดยมี นายสมบัติ ไตรศักดิ์ ผู้ตรวจราชการกระทรวงมหาดไทย นายไชยวัฒน์ จุนถิระพงศ์ อธิบดีกรมการปกครอง ว่าที่ พ.ต.อดิศักดิ์ น้อยสุวรรณ ผู้ว่าราชการจังหวัดอุบลราชธานี นายชัยรัตน์ แก้วเพียงเพ็ญ รองอธิบดีกรมป้องกันและบรรเทาสาธารณภัย นายภพ ภูสมปอง รองผู้ว่าราชการจังหวัดอุบลราชธานี เเละนางสาวกิตติ์ธัญญา วาจาดี สมาชิกสภาผู้แทนราษฎรจังหวัดอุบลราชธานี ร่วมลงพื้นที่ด้วย
จากนั้น นางสาวธีรรัตน์ และคณะ เดินทางต่อไปยัง ศูนย์สนับสนุนการอพยพประชาชนและพิทักษ์พื้นที่ส่วนหลังจังหวัดอุบลราชธานี อ.เมืองอุบลราชธานี จ.อุบลราชธานี โดยได้ร่วมลำเลียงเครื่องอุปโภคบริโภคขึ้นรถ 6 ล้อ เพื่อนำไปแจกจ่ายยังศูนย์พักพิงชั่วคราวในพื้นที่จังหวัดอุบลราชธานี ใช้ในการดูแลประชาชนในศูนย์พักพิง พร้อมทั้งให้กำลังใจเจ้าหน้าที่ จิตอาสา กำนัน ผู้ใหญ่บ้าน และขอบคุณผู้ให้การสนับสนุนสิ่งของต่าง ๆ
นางสาวธีรรัตน์ กล่าวว่า ในช่วงบ่ายวันนี้ ตนด้อยลงไปติดตามอาการของผู้ได้รับบาดเจ็บ ทั้งกำลังพลและพลเรือน และให้กำลังใจผู้ได้รับบาดเจ็บรวมถึงครอบครัว และได้ตรวจเยี่ยมศูนย์พักพิง ทั้งเรื่องของอาหารการกิน น้ำ ยารักษาโรค และที่นอนว่ามีเพียงพอหรือไม่ โดยขอชื่นชมจังหวัดอุบลราชธานีที่ถือว่ามีการบริหารจัดการที่ดี โดยที่หอประชุมที่ว่าการอำเภอเมืองอุบลราชธานีเป็นจุดรับบริจาคของจังหวัดที่พี่น้องประชาชน หน่วยงาน องค์กรต่าง ๆ สามารถเดินทางมามอบที่นี่ได้ ซึ่งเจ้าหน้าที่จะคัดแยกข้าวของเครื่องใช้ อาหารแห้งเป็นประเภท แล้วจะตรวจสอบความต้องการของศูนย์พักพิงแต่ละแห่ง ว่ามีความต้องการสิ่งของประเภทใด ก็จะลำเลียงไปให้ถึงมือพี่น้องประชาชนให้เร็วที่สุด ครบถ้วนมากที่สุด ทันต่อความต้องการและจำนวนของพี่น้องประชาชนที่เพิ่มเข้ามา
และจากการลงพื้นที่วันนี้พบว่า สิ่งของจำเป็นที่ยังมีความต้องการในขณะนี้ เช่น มุ้ง ที่นอนสำหรับเด็ก และบางศูนย์จะเป็นอาหารสำเร็จรูป ซึ่งท่านที่มีความประสงค์ก็สามารถที่จะบริจาคได้ทุกวัน และในวันนี้ ตนมีความประทับใจที่ได้เห็นพี่น้องประชาชนได้บริจาคข้าวมาเป็นกระสอบเลย เราก็จะได้กระจายไปยังศูนย์พักพิงต่าง ๆ เพื่อให้โรงครัวพระราชทานได้ประกอบอาหารทำข้าวกล่องไปแจกจ่ายได้
.
ในวันนี้ตนยังได้ฝากท่านผู้ว่าราชการจังหวัดอุบลราชธานีและท่านนายอำเภอพื้นที่ที่ตั้งของศูนย์พักพิง ได้เชิญชวนโรงเรียน สถานศึกษา มหาวิทยาลัย กลุ่มเยาวชน หรือวงดนตรีที่สนใจ หรือแม้แต่พี่น้องประชาชนที่ประสงค์จะรวมกลุ่มกันไปทำกิจกรรมสันทนาการ เพื่อผ่อนคลายความตึงเครียดให้กับพี่น้องประชาชนในศูนย์พักพิง ซึ่งส่วนใหญ่เป็นผู้สูงอายุ สตรี และเด็กเล็ก โดยหากกลุ่มเยาวชนหรือกลุ่มสันทนาการใดมีความประสงค์จะทำกิจกรรมดังกล่าว สามารถติดต่อได้ที่ ศาลากลางจังหวัด หรือหอประชุมที่ว่าการอำเภอเมืองอุบลราชธานี เพื่อจัดยานพาหนะรับ-ส่งและจัดคิว อันจะช่วยลดภาวะความเครียดและช่วยสนับสนุนบทบาทนักจิตวิทยาและผู้ให้คำปรึกษาด้านสุขภาพจิตได้อีกด้วย
.

ที่มา : https://www.thaigov.go.th/news/contents/details/98960