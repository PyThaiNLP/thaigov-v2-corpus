รัฐบาลไทย-ข่าวทำเนียบรัฐบาล-รัฐบาลเปิดตัวโครงการ VOC-UP พร้อมลงนาม MOU ระหว่างภาครัฐ-เอกชนระดับโลก เดินหน้าพัฒนากำลังคนเชิงรุก รองรับการลงทุน และการเติบโตของภาคอุตสาหกรรม 

วันพุธที่ 6 สิงหาคม 2568
06/08/2568
พิมพ์
รัฐบาลเปิดตัวโครงการ VOC-UP พร้อมลงนาม MOU ระหว่างภาครัฐ-เอกชนระดับโลก เดินหน้าพัฒนากำลังคนเชิงรุก รองรับการลงทุน และการเติบโตของภาคอุตสาหกรรม
ดันอุตสาหกรรม PCB ให้เกิดมูลค่าราว 5.1 หมื่นล้านบาท
วันนี้ (วันพุธที่ 6 สิงหาคม 2568) เวลา 11.30 น. ณ ตึกสันติไมตรี (หลังนอก) ทำเนียบรัฐบาล นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย รักษาราชการแทนนายกรัฐมนตรี เป็นประธานการเปิดตัวโครงการความร่วมมือพัฒนากำลังคนอาชีวศึกษาเพื่อสร้างแรงงานทักษะสูงรองรับการลงทุน Vocational Education Upskill (VOC-UP: ยกระดับอาชีวะไทย อัปสกิลกำลังคนไทยสู่อนาคต) และพิธีลงนามบันทึกความเข้าใจความร่วมมือ (MOU) ระหว่างภาครัฐกับภาคเอกชนระดับโลก 6 ราย โดยนายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยสาระสำคัญของงาน ดังนี้
นายอนุกูล กล่าวว่า โครงการ VOC-UP เป็นความร่วมมือระหว่างสำนักงานคณะกรรมการการอาชีวศึกษา กระทรวงศึกษาธิการ สำนักงานคณะกรรมการส่งเสริมการลงทุน (BOI) และภาคเอกชน 6 ราย ได้แก่ บริษัท Wus Printed Circuit (Thailand) บริษัท Gold Circuit บริษัท Unimicron Thailand บริษัท Thai Xing บริษัท Starteam Global และ บริษัท KCE Electronics เพื่อพัฒนาหลักสูตรอาชีวศึกษาเชิงรุก ผลิตกำลังคนทักษะสูงตรงตามความต้องการของตลาดอุตสาหกรรม
โดยความร่วมมือดังกล่าวนับเป็นก้าวสำคัญในการยกระดับการจัดอาชีวศึกษาให้สอดรับกับความเปลี่ยนแปลงของโลกอุตสาหกรรม ตามนโยบายของรัฐบาลในการส่งเสริมการเรียนสายอาชีพเพื่อการมีงานทำ โดยเน้นการเรียนรู้ด้วยการจัดอาชีวศึกษาระบบทวิภาคี การฝึกอบรม Upskill – Reskill – New Skill รวมถึงการออกแบบหลักสูตรร่วมกับสถานประกอบการ เพื่อให้ผู้เรียนมีสมรรถนะตรงตามความต้องการของเศรษฐกิจใหม่
นอกจากนี้ โครงการความร่วมมือดังกล่าวยังเป็นการวางแผนกำลังคนเชิงรุกเพื่อรองรับอุตสาหกรรมเป้าหมายของประเทศ ทำให้เกิดการพัฒนาปัจจัยสนับสนุนการลงทุน โดยเฉพาะการเตรียมพร้อมด้านบุคลากร เพื่อให้การผลิตกำลังคนเป็นไปอย่างตรงจุด ตรงกลุ่มมากที่สุด โดยเฉพาะในกลุ่มอุตสาหกรรมใหม่ เช่น การผลิตแผงวงจรอิเล็กทรอนิกส์ (PCB) ที่ไทยกำลังก้าวขึ้นมาเป็นผู้ผลิต 1 ใน 5 ของโลก
“ความร่วมมือในครั้งนี้มีเงินลงทุนรวมกว่า 51,000 ล้านบาท ซึ่งจะก่อให้เกิดการจ้างงานทันที 1,880 อัตรา รวมกันไม่น้อยกว่า 3,000 อัตราภายใน 5 ปี และในระยะยาวคาดว่าจะเปิดโอกาสในการจ้างงานกว่า 10,000 ตำแหน่งทั่วประเทศ และคาดว่าจะช่วยผลักดันอุตสาหกรรม PCB ให้เกิดมูลค่าราว 5.1 หมื่นล้านบาท“ นายอนุกูล กล่าว

ที่มา : https://www.thaigov.go.th/news/contents/details/99393