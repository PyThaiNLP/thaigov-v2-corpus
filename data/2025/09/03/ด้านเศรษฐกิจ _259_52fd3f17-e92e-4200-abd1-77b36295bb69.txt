รัฐบาลไทย-ข่าวทำเนียบรัฐบาล-"รมว.อรรถกร" เตรียมลุย น่าน–สุโขทัย 25 – 26 ก.ค.นี้ ตรวจสถานการณ์น้ำท่วม หลังพายุวิภาถล่ม เร่งดูแลเกษตรกรที่ได้รับผลกระทบ

วันพฤหัสบดีที่ 24 กรกฎาคม 2568
"รมว.อรรถกร" เตรียมลุย น่าน–สุโขทัย 25 – 26 ก.ค.นี้ ตรวจสถานการณ์น้ำท่วม หลังพายุวิภาถล่ม เร่งดูแลเกษตรกรที่ได้รับผลกระทบ
"รมว.อรรถกร" เตรียมลุย น่าน–สุโขทัย 25 – 26 ก.ค.นี้ ตรวจสถานการณ์น้ำท่วม หลังพายุวิภาถล่ม เร่งดูแลเกษตรกรที่ได้รับผลกระทบ ย้ำ ไม่ปล่อยให้เผชิญภัยพิบัติโดยลำพัง
นายอรรถกร ศิริลัทธยากร รัฐมนตรีว่าการกระทรวงเกษตรและสหกรณ์ เปิดเผยว่า เนื่องจากสถานการณ์น้ำท่วมเมืองในพื้นที่จังหวัดน่านจากอิทธิพลพายุวิภา ทำให้เกิดฝนตกหนักและน้ำทะลักพนังกั้นหลากเข้าท่วมตัวเมือง รวมถึงเขตเพาะปลูกและเลี้ยงสัตว์ของเกษตรกรเป็นวงกว้าง ทำให้เกษตรกรจำนวนมากได้รับความเสียหายทั้งพืชผลทางการเกษตร และแหล่งน้ำสำหรับทำกิน โดยตนจะลงพื้นที่จังหวัดน่านและสุโขทัย ในวันที่ 25 – 26 ก.ค. 68 นี้ เพื่อตรวจติดตามสถานการณ์การจัดการน้ำ พร้อมตรวจเยี่ยมโครงการต่าง ๆ ที่ได้รับผลกระทบจากภัยแล้ง-อุทกภัย รวมถึงดูแลความเดือดร้อนของประชาชนและเกษตรกรอย่างใกล้ชิด
โดยในวันที่ 25 ก.ค. 68 เวลา 12.00 น. ตนจะเดินทางไปยังจังหวัดน่าน เพื่อตรวจเยี่ยมสถานการณ์น้ำในพื้นที่เกษตรที่ได้รับผลกระทบ พร้อมหารือกับฝ่ายปกครอง ท้องถิ่นและเกษตรกร เพื่อกำหนดแนวทางการช่วยเหลือและบริหารจัดการน้ำอย่างเป็นระบบ รวมถึงมอบถุงยังชีพให้กับเกษตรกรที่ประสบภัยด้วย และในวันที่ 26 ก.ค. 68 จะเดินทางต่อไปยังจังหวัดสุโขทัย ซึ่งถือได้ว่าเป็นพื้นที่รองรับมวลน้ำลุ่มน้ำยม โดยเฉพาะน้ำยมสายหลักที่ไหลผ่านตัวเมืองสุโขทัย ซึ่งตนจะลงตรวจเยี่ยมสถานที่สำคัญ ได้แก่ ประตูระบายน้ำ คลองยม-น่าน ประตูระบายน้ำ กม.22 ต.คลองกระจง อ.สวรรคโลก จุดส่งน้ำสถานีสูบน้ำด้วยไฟฟ้า คลองยม-น่าน สะพานพระร่วง และจุดเสี่ยงริมห้วยแม่ถัง ระบบจัดการน้ำในพื้นที่รับผิดชอบของกรมชลประทาน พร้อมทั้งร่วมประชุมกับผู้แทนหน่วยงานและผู้นำชุมชนในพื้นที่ลุ่มน้ำยม และรับฟังข้อเสนอแนะจากประชาชนในพื้นที่โดยตรง
"ผมได้เน้นย้ำให้ทุกหน่วยงานที่เกี่ยวข้องร่วมมือกันอย่างใกล้ชิดในการดำเนินการช่วยเหลือประชาชน ทั้งส่วนกลางและหน่วยงานท้องถิ่น เพื่อให้การช่วยเหลือเป็นไปอย่างมีประสิทธิภาพ และลดผลกระทบที่จะเกิดขึ้นให้มากที่สุด รวมทั้งกำชับให้กรมชลประทานบริหารจัดการน้ำอย่างเข้มงวด ควบคุมสถานการณ์จนกว่าจะคลี่คลาย และกระทรวงเกษตรฯ ขอยืนยันว่า เราจะไม่ปล่อยให้ประชาชนและพี่น้องเกษตรกรต้องเผชิญภัยพิบัติโดยลำพังอย่างแน่นอน" นายอรรถกร กล่าว

ที่มา : https://www.thaigov.go.th/news/contents/details/98736