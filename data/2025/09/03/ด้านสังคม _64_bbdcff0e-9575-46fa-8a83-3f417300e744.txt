รัฐบาลไทย-ข่าวทำเนียบรัฐบาล-“สมศักดิ์” ต้อนรับ 2 รมช. ป้ายแดง ร่วมเดินหน้านโยบายยกระดับงานสาธารณสุข สร้างเศรษฐกิจสุขภาพไทย

วันศุกร์ที่ 4 กรกฎาคม 2568
“สมศักดิ์” ต้อนรับ 2 รมช. ป้ายแดง ร่วมเดินหน้านโยบายยกระดับงานสาธารณสุข สร้างเศรษฐกิจสุขภาพไทย
รัฐมนตรีว่าการกระทรวงสาธารณสุข ให้การต้อนรับ 2 รัฐมนตรีช่วยว่าการกระทรวงสาธารณสุข ในการประชุมผู้บริหารระดับสูง พร้อมร่วมเป็นสักขีพยาน MOU เชื่อมโยงข้อมูลบริการด้านสาธารณสุข บน Digital Health Platform
ระหว่าง สธ. - สพฉ. รับส่งข้อมูลผ่านแพลตฟอร์ม “หมอพร้อม” ช่วยผู้ป่วยฉุกเฉินได้รับการช่วยเหลือรวดเร็ว แม่นยำ และมอบโล่เกียรติคุณให้สำนักงานเขตสุขภาพที่ 8 ซึ่งมีจำนวนจังหวัดที่มีความครอบคลุมวัคซีนพื้นฐานมากที่สุด 5 อันดับแรกของประเทศ เผยความคืบหน้านโยบายลดโรค NCDs ล่าสุด ขยายผลการนับคาร์บในประชาชนได้กว่า 37 ล้านคน ผู้ป่วยคลินิก NCDs รักษาหาย เข้าเกณฑ์โรคสงบ 20,741 ราย หยุดยา/ลดยาได้อีก 38,312 ราย ช่วยลดค่าใช้จ่ายได้กว่า 603 ล้านบาทต่อปี ส่วนผลการดำเนินงาน Medical & Wellness Hub สามารถสร้างมูลค่าทางเศรษฐกิจทั้งทางตรงและทางอ้อมได้ประมาณ 5.28 แสนล้านบาท อีกทั้งอยู่ระหว่างการพัฒนาระบบฝากครรภ์ดิจิทัล ช่วยบุคลากรเข้าถึงข้อมูลสะดวก ประชาชนทราบประวัติฝากครรภ์และความรู้สุขภาพ เตรียม Kick Off สิงหาคม นี้
วันนี้ (4 กรกฎาคม 2568) ที่ กระทรวงสาธารณสุข จ.นนทบุรี นายสมศักดิ์ เทพสุทิน รัฐมนตรีว่าการกระทรวงสาธารณสุข กล่าวภายหลังเป็นประธานการประชุมผู้บริหารระดับสูงกระทรวงสาธารณสุข ครั้งที่ 7/2568 ว่า วันนี้ได้ให้การต้อนรับและแสดงความยินดีกับนายอนุชา สะสมทรัพย์ และ นายชัยชนะ เดชเดโช ที่ได้รับพระบรมราชโองการโปรดเกล้าฯ ให้ดำรงตำแหน่งรัฐมนตรีช่วยว่าการกระทรวงสาธารณสุข และ นายกองตรี ดร.ธนกฤต จิตรอารีย์รัตน์ ซึ่งได้รับการแต่งตั้งให้ดำรงตำแหน่งเลขานุการรัฐมนตรีว่าการกระทรวงสาธารณสุข นอกจากนี้ ยังมีพิธีลงนามบันทึกข้อตกลงความร่วมมือการเชื่อมโยงข้อมูลบริการด้านสาธารณสุข บน Digital Health Platform ของกระทรวงสาธารณสุข ระหว่าง นพ.โอภาส การย์กวินพงศ์ ปลัดกระทรวงสาธารณสุข และ ดร.พิเชษฐ์ หนองช้าง เลขาธิการสถาบันการแพทย์ฉุกเฉินแห่งชาติ ซึ่งจะช่วยเพิ่มช่องทางการเข้าถึงบริการและยกระดับประสิทธิภาพในการรับส่งข้อมูลผ่านแพลตฟอร์ม ”หมอพร้อม” ทำให้ผู้ป่วยฉุกเฉินได้รับการช่วยเหลืออย่างรวดเร็ว แม่นยำ และมีประสิทธิภาพมากยิ่งขึ้น โดยปัจจุบันมีผู้ใช้งานหมอพร้อมผ่าน Application และ Line OA ถึงกว่า 40 ล้านคนทั่วประเทศ และยังได้มอบโล่เกียรติคุณให้กับสำนักงานเขตสุขภาพที่ 8 ซึ่งมีผลงานเด่นด้านการสร้างเสริมภูมิคุ้มกันโรค โดยมีจำนวนจังหวัดที่มีความครอบคลุมวัคซีนพื้นฐาน (MMR2) มากที่สุดอยู่ใน 5 อันดับแรกของประเทศคือ หนองคาย และ อุดรธานี
นายสมศักดิ์ กล่าวต่อว่า ที่ประชุมได้รับทราบความก้าวหน้าการดำเนินงานสำคัญ อาทิ โครงการคนไทยห่างไกลโรค NCDs ล่าสุด ขยายผลการเรียนรู้นับคาร์บแล้ว 37,197,253 คน ส่วนการจัดตั้งคลินิก NCDs รักษาหายมีผู้เข้ารับบริการ 223,492 ราย ในจำนวนนี้เข้าเกณฑ์โรคสงบ 20,741 ราย หยุดยาได้ 14,715 ราย และลดยาได้อีก 23,597 ราย ส่งผลให้สามารถลดค่าใช้จ่ายได้ประมาณ 603.48 ล้านบาทต่อปี ขณะที่การดำเนินงานตามนโยบาย Medical & Wellness Hub ตั้งแต่เดือน กุมภาพันธ์ -  พฤษภาคม 2568 ทั้งการยกระดับภูมิปัญญาไทย ยกระดับสมุนไพรไทย ส่งเสริมการท้องเที่ยวเชิงสุขภาพ ศูนย์กลางอุตสาหกรรมเครื่องมือทางการแพทย์ ศูนย์กลางด้านการแพทย์และสุขภาพมูลค่าสูง และการดูแลสุขภาพบุคคลและความงาม  สามารถสร้างมูลค่าทางเศรษฐกิจทั้งทางตรงและทางอ้อมได้ประมาณ 5.28 แสนล้านบาท แผนการพัฒนาระบบฝากครรภ์ดิจิทัลและสมุดฝากครรภ์อิเล็กทรอนิกส์ ให้บริการข้อมูลสำหรับหญิงตั้งครรภ์บนหมอพร้อม Application ที่จะช่วยให้ข้อมูลไม่สูญหายทราบประวัติฝากครรภ์ตนเองและความรู้สุขภาพ ขณะที่บุคลากรการแพทย์เข้าถึงข้อมูลการบริการช่วยเพิ่มคุณภาพและความปลอดภัยในการดูแลผู้ป่วย โดยจะ Kick Off ในเดือนวันแม่แห่งชาติ สิงหาคม 2568 นี้
******************************************** 4 กรกฎาคม 2568

ที่มา : https://www.thaigov.go.th/news/contents/details/98164