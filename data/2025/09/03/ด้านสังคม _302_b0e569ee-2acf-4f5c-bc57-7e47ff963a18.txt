รัฐบาลไทย-ข่าวทำเนียบรัฐบาล-องคมนตรี ตรวจเยี่ยม รพร.สายบุรี จ.ปัตตานี - รพร.ยะหา จ.ยะลา พัฒนาศักยภาพบริการเฉพาะทาง และใช้เทคโนโลยีทันสมัย เพิ่มการเข้าถึง ปชช.

วันจันทร์ที่ 25 สิงหาคม 2568
องคมนตรี ตรวจเยี่ยม รพร.สายบุรี จ.ปัตตานี - รพร.ยะหา จ.ยะลา พัฒนาศักยภาพบริการเฉพาะทาง และใช้เทคโนโลยีทันสมัย เพิ่มการเข้าถึง ปชช.
องคมนตรี ติดตามการพัฒนางานโรงพยาบาลสมเด็จพระยุพราชสายบุรี จ.ปัตตานี และโรงพยาบาลสมเด็จพระยุพราชยะหา จ.ยะลา
มีการยกระดับคุณภาพการให้บริการด้านการแพทย์เฉพาะทาง และเป็นโรงพยาบาลอัจฉริยะ ระดับเพชร เพิ่มการเข้าถึงบริการของประชาชนด้วยเทคโนโลยีที่ทันสมัย พร้อมทั้งเดินหน้าตามนโยบายคนไทยห่างไกล NCDs ช่วยลดค่ายาผู้ป่วยเบาหวานใน 2 จังหวัด ได้กว่า 130,000 บาทต่อปี
วันนี้ (25 สิงหาคม 2568) ที่ โรงพยาบาลสมเด็จพระยุพราชสายบุรี จ.ปัตตานี นายพลากร สุวรรณรัฐ องคมนตรี รองประธานกรรมการมูลนิธิโรงพยาบาลสมเด็จพระยุพราช พร้อมด้วย นายชัยชนะ เดชเดโช รัฐมนตรีช่วยว่าการกระทรวงสาธารณสุข นพ.อภิชาต วชิรพันธ์ ผู้ตรวจราชการกระทรวงสาธารณสุข เขตสุขภาพที่ 12 คณะผู้บริหาร และหน่วยงานที่เกี่ยวข้อง ลงพื้นที่ตรวจเยี่ยม รับฟังผลการดำเนินงาน พร้อมมอบถุงพระราชทาน และให้กำลังใจบุคลากรผู้ปฏิบัติงาน
นายชัยชนะ กล่าวว่า โรงพยาบาลสมเด็จพระยุพราชสายบุรี มีการพัฒนาศักยภาพการให้บริการอย่างต่อเนื่อง อาทิ เปิดให้บริการศูนย์ฟอกเลือดด้วยเครื่องไตเทียม โดยบริษัทเอกชน จำนวน 16 เตียง สัปดาห์ละ 6 วัน วันละ 3 รอบ ช่วยเพิ่มการเข้าถึงบริการ ลดระยะเวลารอคอย และลดค่าใช้จ่ายในการเดินทางให้ผู้ป่วย ปัจจุบันมีผู้ป่วยฟอกไตจำนวน 113 ราย ในจำนวนนี้เป็นผู้ป่วยในพื้นที่อำเภอสายบุรี 56 ราย, พัฒนาระบบดูแลผู้ป่วยหลอดเลือดสมองตีบ/อุดตันเฉียบพลัน ด้วยการให้ยาละลายลิ่มเลือดภายใน 4.5 ชั่วโมง ด้วยระบบ Fast Track, ดำเนินโครงการเบาหวานหยุดยาได้ฯ ปี 2567 มีผู้เข้าร่วม 102 ราย หยุดยาได้ 56 ราย คิดเป็น 54.90% ลดยาได้ 22 ราย และมีระดับน้ำตาลสะสมในเลือดลดลง 56 ราย ช่วยลดการเกิดภาวะแทรกซ้อน ลดค่ายา 47,520 บาทต่อปี และลดค่าเดินทางได้ถึง 92,400 บาทต่อปี อีกทั้งเป็นโรงพยาบาลอัจฉริยะ ระดับเพชร มีมาตรการรักษาความปลอดภัยของข้อมูล มีห้องศูนย์ควบคุมหลักและระบบเทคโนโลยีสารสนเทศที่ได้มาตรฐาน และใช้เทคโนโลยีช่วยอำนวยความสะดวกผู้รับบริการ ตั้งแต่การลงทะเบียนเข้ารับการรักษา การวัดสัญญาณชีพ การบริการแบบไร้กระดาษและการนัดหมายออนไลน์ เป็นต้น
นายชัยชนะ กล่าวต่อว่า องคมนตรี และคณะ ยังได้ตรวจเยี่ยมและรับฟังผลการดำเนินงานของโรงพยาบาลสมเด็จพระยุพราชยะหา จ.ยะลา เปิดอาคารญาฮาเปี่ยมสุข และเยี่ยมชมหอผู้ป่วยมินิธัญญารักษ์ ซึ่งให้บริการบำบัดฟื้นฟูผู้ป่วยยาเสพติด จำนวน 12 เตียง เป็นการขยายพื้นที่บริการและเพิ่มการเข้าถึงของผู้ป่วย ลดความแออัดในการเข้ารับการบำบัดรักษาและฟื้นฟูสมรรถภาพระยะยาวในโรงพยาบาลเฉพาะทาง โดยปี 2567 มีผู้เข้ารับการบำบัดแบบสมัครใจ 103 ราย และแบบบังคับบำบัด 8 ราย นอกจากนี้ โรงพยาบาลยังได้ขยายบริการด้านศัลยกรรม เปิดบริการห้องผ่าตัดร่วมกับศัลยแพทย์ รพ.ยะลา ให้บริการผ่าตัดผู้ป่วยศัลยกรรมทั่วไป ศัลยกรรมหลอดเลือด ศัลยกรรมเด็ก และส่องกล้องทางเดินอาหาร รวม 169 ราย, ดำเนินโครงการเบาหวานวิถีใหม่ฯ มีผู้เข้ารับบริการในคลินิก NCDs 130 คน มีระดับน้ำตาลสะสมในเลือด น้อยกว่า 7 มิลลิกรัมเปอร์เซ็นต์ 25 ราย ปรับลดยาได้ 23 ราย เปลี่ยนจากยาฉีดเป็นยากิน 2 ราย วางแผนหยุดยา 4 ราย หยุดยาได้แล้ว 6 ราย ลดปริมาณการใช้ยาได้รวม 86,640 บาท อีกทั้งยังเป็นแหล่งผลิตยาสมุนไพรสนับสนุนการใช้ยาภายในเครือข่ายบริการสาธารณสุข จ.ยะลา โดยมีมูลค่าการกระจายยามากกว่า 5 ล้านบาทต่อปี และเป็นโรงพยาบาลอัจฉริยะ ระดับเพชร มีระบบ YAHA Happiness เพิ่มความรวดเร็วในการส่งต่อข้อมูลระหว่างโรงพยาบาลชุมชนและโรงพยาบาลส่งเสริมสุขภาพตำบล, ระบบ Paperless ลดการใช้เอกสารในหอผู้ป่วย, บริการ Home Ward, บริการ Telemedicine และมีระบบ Dashboard เฝ้าระวังการติดเชื้อ เป็นต้น
***************************************** 25 สิงหาคม 2568

ที่มา : https://www.thaigov.go.th/news/contents/details/100109