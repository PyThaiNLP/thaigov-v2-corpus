รัฐบาลไทย-ข่าวทำเนียบรัฐบาล-​รองปลัดฯ ศุภกิจ รับมอบเครื่องปรับอากาศพลังงานสะอาด โซล่าเซลล์ สนับสนุนสำนักงานอุตสาหกรรมฉะเชิงเทรา สู่ Smart Green Office

วันอังคารที่ 29 กรกฎาคม 2568
29/07/2568
พิมพ์
​รองปลัดฯ ศุภกิจ รับมอบเครื่องปรับอากาศพลังงานสะอาด โซล่าเซลล์ สนับสนุนสำนักงานอุตสาหกรรมฉะเชิงเทรา สู่ Smart Green Office
​รองปลัดฯ ศุภกิจ รับมอบเครื่องปรับอากาศพลังงานสะอาด โซล่าเซลล์ สนับสนุนสำนักงานอุตสาหกรรมฉะเชิงเทรา สู่ Smart Green Office
วันที่ 25 กรกฎาคม 2568 นายศุภกิจ บุญศิริ รองปลัดกระทรวงอุตสาหกรรม เป็นประธานในพิธีรับมอบเครื่องปรับอากาศที่ใช้สารทำความเย็นธรรมชาติ และแผงโซล่าเซลล์บนหลังคา ภายใต้กองทุนนวัตกรรมสำหรับอุตสาหกรรมทำความเย็น (EGAT Cooling Innovation Fund : CIF) โดยมี นายกฤศ จันทร์สุวรรณ ผู้ตรวจราชการกระทรวงอุตสาหกรรม นายสุรศักดิ์ จันทร์ชุม อุตสาหกรรมจังหวัดฉะเชิงเทรา นายนพพล พันธ์เงิน ผู้ช่วยผู้ว่าการผลิตไฟฟ้า 1 นายเอกรัฐ สมินทรปัญญา ผู้ช่วยผู้ว่าการแผนงานโรงไฟฟ้า นายสาโรช กิจประเสริฐ ผู้อำนวยการโรงไฟฟ้าบางปะกง และเจ้าหน้าที่ที่เกี่ยวข้องเข้าร่วม ณ สำนักงานอุตสาหกรรมจังหวัดฉะเชิงเทรา อำเภอเมืองฉะเชิงเทรา จังหวัดฉะเชิงเทรา
สำนักงานอุตสาหกรรมจังหวัดฉะเชิงเทรา ได้รับการสนับสนุนจากการไฟฟ้าฝ่ายผลิตแห่งประเทศไทย (กฟผ.) ภายใต้กองทุน EGAT Cooling Innovation Fund: CIF เพื่อดำเนินโครงการติดตั้งเครื่องปรับอากาศระบบ Inverter ที่ใช้สารทำความเย็น R-290 ขนาด 28,000 BTU จำนวน 6 เครื่อง ซึ่งเป็นสารทำความเย็นธรรมชาติที่เป็นมิตรต่อสิ่งแวดล้อม และติดตั้งระบบผลิตไฟฟ้าจากพลังงานแสงอาทิตย์ (On-Grid PV System) บนหลังคาอาคารสำนักงาน
นายศุภกิจ บุญศิริ กล่าวว่า โครงการดังกล่าวถือเป็นความร่วมมือที่สำคัญระหว่างกระทรวงอุตสาหกรรมและการไฟฟ้าฝ่ายผลิตแห่งประเทศไทย ที่จะช่วยลดการใช้พลังงานไฟฟ้าจากภาครัฐได้อย่างเป็นรูปธรรม ส่งเสริมการใช้เทคโนโลยีพลังงานสะอาด ลดการปล่อยก๊าซเรือนกระจก และสนับสนุนการใช้ระบบทำความเย็นที่ปลอดภัยต่อสิ่งแวดล้อม สอดคล้องกับหลักการดำเนินงานของกระทรวงอุตสาหกรรมที่เน้นความสมดุลระหว่างการพัฒนาอุตสาหกรรมกับการดูแลสิ่งแวดล้อมและความปลอดภัย ตามเจตนารมณ์ของรัฐมนตรีว่าการกระทรวงอุตสาหกรรม นายเอกนัฏ พร้อมพันธุ์ ที่ให้ความสำคัญกับการยกระดับการประกอบกิจการโรงงานให้ดีตั้งแต่เริ่มต้น พร้อมยึดหลักความปลอดภัยและสิ่งแวดล้อม และกำกับดูแลตามพระราชบัญญัติกากอุตสาหกรรมอย่างเคร่งครัด โดยโครงการนี้ยังสามารถเป็นต้นแบบให้หน่วยงานภาครัฐและเอกชนนำไปปรับใช้ในอนาคต เพื่อส่งเสริมการใช้เทคโนโลยีที่ยั่งยืน อันเป็นการขับเคลื่อนนโยบายเศรษฐกิจสีเขียวอย่างเป็นรูปธรรม
นอกจากนี้ รองปลัดกระทรวงอุตสาหกรรมและคณะ ได้เดินทางไปเยี่ยมชมโรงไฟฟ้าพลังความร้อนร่วมบางปะกง ชุดที่ 1 รับฟังผลการดำเนินงานด้านพลังงานของโรงไฟฟ้า ซึ่งตอบสนองต่อแนวนโยบาย MIND 4 มิติ ของกระทรวงฯ และเยี่ยมชม "ตลาดนัดอุตสาหกรรมคู่ชุมชน คนดีมี MIND" ซึ่งรวบรวมผลิตภัณฑ์จากสถานประกอบการท้องถิ่นและชุมชนที่ได้รับการส่งเสริมจากสำนักงานอุตสาหกรรมจังหวัดฉะเชิงเทรา และโรงไฟฟ้าบางปะกง รวม 10 ราย ได้แก่ บริษัท ผลไม้แปรรูปวรพร จำกัด วิสาหกิจเกษตรปลอดภัยสูงอำเภอบ้านโพธิ์ วิสาหกิจชุมชนกลุ่มขนมแม่บุญมี วิสาหกิจชุมชนเกษตรแปรรูปบ้านคลองบางนาง วิสาหกิจชุมชนทิพย์วารี  วิสาหกิจชุมชนแปรรูปผลิตภัณฑ์จากเห็ดเยื่อไผ่ กลุ่มโอเจเฮลท์ตี วิสาหกิจชุมชนแปรรูปผลผลิตเกษตรอำเภอบางคล้า ณัฐรินทร์ มะพร้าวน้ำหอม มินิ มูร่าห์ ฟาร์ม
โดยกิจกรรมตลาดนัดอุตสาหกรรมดังกล่าวมีวัตถุประสงค์เพื่อส่งเสริมเศรษฐกิจฐานราก สร้างความเข้มแข็งให้กับชุมชนรอบโรงงาน และช่วยเปิดโอกาสทางการตลาดแก่วิสาหกิจให้นำสินค้ามาจำหน่ายให้กับพนักงานในโรงงานโดยตรง ซึ่งจะเป็นประโยชน์แก่ทั้งผู้ผลิตและผู้บริโภค

ที่มา : https://www.thaigov.go.th/news/contents/details/99022