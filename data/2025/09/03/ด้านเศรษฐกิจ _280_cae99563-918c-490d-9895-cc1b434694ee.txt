รัฐบาลไทย-ข่าวทำเนียบรัฐบาล-“สคร. ติดตามการเบิกจ่ายงบลงทุนของรัฐวิสาหกิจอย่างใกล้ชิดหวังช่วยกระตุ้นเศรษฐกิจ”

วันศุกร์ที่ 25 กรกฎาคม 2568
25/07/2568
พิมพ์
“สคร. ติดตามการเบิกจ่ายงบลงทุนของรัฐวิสาหกิจอย่างใกล้ชิดหวังช่วยกระตุ้นเศรษฐกิจ”
การเบิกจ่ายงบลงทุนของรัฐวิสาหกิจที่อยู่ในการติดตามของ สคร. อย่างใกล้ชิด จำนวน 43 แห่ง โดยในปี 2568 มีกรอบงบลงทุน จำนวน 263,887 ล้านบาท และมีผลการเบิกจ่ายสะสมจนถึงสิ้นเดือนมิถุนายน 2568 จำนวน 149,448 ล้านบาท หรือคิดเป็นร้อยละ 103 ของแผนการเบิกจ่าย
นายธิบดี วัฒนกุล ผู้อำนวยการสำนักงานคณะกรรมการนโยบายรัฐวิสาหกิจ (สคร.) เปิดเผยว่า การเบิกจ่ายงบลงทุนของรัฐวิสาหกิจที่อยู่ในการติดตามของ สคร. อย่างใกล้ชิด จำนวน 43 แห่ง แบ่งออกเป็น 2 กลุ่ม ได้แก่ กลุ่มรัฐวิสาหกิจที่ใช้ปีบัญชีตามปีงบประมาณ (รัฐวิสาหกิจปีงบประมาณ) และกลุ่มรัฐวิสาหกิจที่ใช้ปีบัญชีตามปีปฏิทิน (รัฐวิสาหกิจปีปฏิทิน) โดยในปี 2568 มีกรอบงบลงทุน จำนวน 263,887 ล้านบาท และมีผลการเบิกจ่ายสะสมจนถึงสิ้นเดือนมิถุนายน 2568 จำนวน 149,448 ล้านบาท หรือคิดเป็นร้อยละ 103 ของแผนการเบิกจ่าย ประกอบด้วยผลการเบิกจ่ายงบลงทุนของรัฐวิสาหกิจปีงบประมาณ (ตั้งแต่เดือนตุลาคม 2567 - เดือนมิถุนายน 2568) 34 แห่ง จำนวน 95,162 ล้านบาท หรือคิดเป็นร้อยละ 100 ของแผนการเบิกจ่าย และรัฐวิสาหกิจปีปฏิทิน (ตั้งแต่เดือนมกราคม 2568 - เดือนมิถุนายน 2568) 9 แห่ง จำนวน 54,286 ล้านบาท หรือคิดเป็นร้อยละ 109 ของแผนการเบิกจ่าย ทั้งนี้ รัฐวิสาหกิจปีงบประมาณที่เบิกจ่ายได้ไม่ต่ำกว่าร้อยละ 95 ของแผนการเบิกจ่ายและมีมูลค่าสูงสุด 3 อันดับแรก ได้แก่ การรถไฟแห่งประเทศไทย (รฟท.) การรถไฟฟ้าขนส่งมวลชนแห่งประเทศไทย (รฟม.) และการประปานครหลวง สำหรับรัฐวิสาหกิจปีปฏิทินที่เบิกจ่ายได้ไม่ต่ำกว่าร้อยละ 95 ของแผนการเบิกจ่ายและมีมูลค่าสูงสุด 3 อันดับแรก ได้แก่ การไฟฟ้าส่วนภูมิภาค การไฟฟ้าฝ่ายผลิตแห่งประเทศไทย และการไฟฟ้านครหลวง
นางสาวปิยวรรณ ล่ามกิจจา ที่ปรึกษาด้านพัฒนารัฐวิสาหกิจ กล่าวเพิ่มเติมว่า ผลการเบิกจ่ายของรัฐวิสาหกิจ ณ เดือนมิถุนายน 2568 มีมูลค่าสูงกว่าเป้าหมายถึง 3,914 ล้านบาท โดยโครงการลงทุนขนาดใหญ่ของรัฐวิสาหกิจที่สำคัญและสามารถเบิกจ่ายได้สูงกว่าแผน ได้แก่ โครงการรถไฟฟ้าสายสีม่วง ช่วงเตาปูน - ราษฎร์บูรณะ ของ รฟม. โครงการก่อสร้างรถไฟ สายเด่นชัย - เชียงราย - เชียงของ ของ รฟท. และโครงการรถไฟความเร็วสูงไทย - จีน ระยะที่ 1 (ช่วงกรุงเทพมหานคร - นครราชสีมา) ของ รฟท. ซึ่งเบิกจ่ายได้ร้อยละ 103 ร้อยละ 116 และร้อยละ 101 ตามลำดับ
นายธิบดี วัฒนกุล ผู้อำนวยการ สคร. กล่าวสรุปว่า การเบิกจ่ายงบลงทุนของรัฐวิสาหกิจเข้าสู่ช่วงไตรมาสที่ 3 ของรัฐวิสาหกิจปีงบประมาณ และไตรมาสที่ 2 ของรัฐวิสาหกิจปีปฏิทิน ซึ่งภาพรวมการเบิกจ่ายงบลงทุนของรัฐวิสาหกิจปีบัญชี 2568 ยังคงเป็นไปตามเป้าหมายการเบิกจ่ายที่สูงกว่าร้อยละ 95 ของแผนการลงทุน โดยรัฐวิสาหกิจส่วนใหญ่ได้เร่งรัดการเบิกจ่ายงบลงทุนส่งผลให้ในภาพรวมมีผลการเบิกจ่ายงบลงทุนคิดเป็นร้อยละ 57 ของกรอบงบลงทุน ทั้งนี้ สคร. ยังคงกำกับติดตามการเบิกจ่ายงบลงทุนของรัฐวิสาหกิจอย่างใกล้ชิด เพื่อให้การลงทุนของรัฐวิสาหกิจเป็นไปตามเป้าหมายเพื่อช่วยกระตุ้นระบบเศรษฐกิจและเพิ่มขีดความสามารถในการแข่งขันของประเทศ

ที่มา : https://www.thaigov.go.th/news/contents/details/98812