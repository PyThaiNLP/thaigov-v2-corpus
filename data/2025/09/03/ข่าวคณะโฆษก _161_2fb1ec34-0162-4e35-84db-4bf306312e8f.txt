รัฐบาลไทย-ข่าวทำเนียบรัฐบาล-รมว. กต. หารือกับ รอง นรม./รมว. กต. เวียดนาม และ รมว.กต. ญี่ปุ่น ชี้แจงพัฒนาการสถานการณ์ชายแดน เน้นย้ำจุดยืนไทยในการยึดมั่นตามข้อตกลงหยุดยิงและพร้อมป้องกันอธิปไตยเมื่อถูกรุกราน

วันพุธที่ 30 กรกฎาคม 2568
30/07/2568
พิมพ์
รมว. กต. หารือกับ รอง นรม./รมว. กต. เวียดนาม และ รมว.กต. ญี่ปุ่น ชี้แจงพัฒนาการสถานการณ์ชายแดน เน้นย้ำจุดยืนไทยในการยึดมั่นตามข้อตกลงหยุดยิงและพร้อมป้องกันอธิปไตยเมื่อถูกรุกราน
ด้านเวียดนามและญี่ปุ่นเข้าใจท่าทีไทย หนุนแนวทางที่จะนำไปสู่สันติภาพในภูมิภาค
วันพุธที่ 30 กรกฎาคม 2568 เวลา 19.00 น. นายจิรายุ ห่วงทรัพย์ โฆษกประจำสำนักนายกรัฐมนตรี  คณะกรรมการศูนย์เฉพาะกิจบริหารสถานการณ์บริเวณชายแดนไทย-กัมพูชา (ศบ.ทก.) เปิดเผยถึงผลการหารือระหว่างนายมาริษ เสงี่ยมพงษ์ รัฐมนตรีว่าการกระทรวงการต่างประเทศ กับนายบุ่ย แทงห์ เซิน (H.E. Mr. Bui Thanh Son) รองนายกรัฐมนตรีและรัฐมนตรีว่าการกระทรวงการต่างประเทศของสาธารณรัฐสังคมนิยมเวียดนาม ซึ่งได้เดินทางเยือนประเทศไทยในฐานะแขกของกระทรวงการต่างประเทศ
ในโอกาสการเยือนครั้งนี้ รองนายกรัฐมนตรีและรัฐมนตรีว่าการกระทรวงการต่างประเทศเวียดนาม ได้สอบถามเกี่ยวกับสถานการณ์ชายแดนไทย-กัมพูชา ที่มีความตึงเครียดในช่วงที่ผ่านมา โดยเวียดนามในฐานะประเทศสมาชิกอาเซียนได้แสดงความห่วงใยต่อพัฒนาการของสถานการณ์ดังกล่าว พร้อมแสดงจุดยืนสนับสนุนการหยุดยิงและแนวทางการแก้ไขปัญหาด้วยสันติวิธี ผ่านการพูดคุยและการทูตที่สร้างสรรค์ เพื่อรักษาเสถียรภาพและสันติภาพของภูมิภาคเอเชียตะวันออกเฉียงใต้โดยรวม
ทั้งนี้ นายมาริษ รัฐมนตรีว่าการกระทรวงการต่างประเทศได้แสดงความขอบคุณต่อฝ่ายเวียดนามที่เข้าใจจุดยืนของไทย และยืนยันว่า ไทยให้ความสำคัญต่อหลักการอยู่ร่วมกันอย่างสันติ ความจริงใจระหว่างประเทศเพื่อนบ้าน และการใช้แนวทางทางการทูต เพื่อคลี่คลายปัญหาที่เกิดขึ้น
นอกเหนือจากประเด็นสถานการณ์ชายแดนแล้ว ทั้งสองฝ่ายยังได้หารือถึงแนวทางในการยกระดับความร่วมมือทวิภาคีในมิติต่าง ๆ ที่จะวางรากฐานความร่วมมือระยะยาวในทุกมิติ รวมถึงการสนับสนุนการเชื่อมโยงในภูมิภาคผ่านโครงสร้างพื้นฐาน การพัฒนาเส้นทางคมนาคม การส่งเสริมอุตสาหกรรมท่องเที่ยวข้ามพรมแดน และการแลกเปลี่ยนการเยือนระหว่างผู้นำระดับสูง
ทั้งสองฝ่ายยังเห็นพ้องถึงความร่วมมือในระดับพหุภาคี โดยนายกรัฐมนตรีเวียดนามเตรียมเยือนไทย ในโอกาสเข้าร่วมการประชุมสุดยอดผู้นำแม่โขง-ล้านช้าง ครั้งที่ 5 ซึ่งมีกำหนดจัดขึ้นในช่วงปลายปีนี้ ซึ่งนอกจากจะเป็นเวทีหารือความร่วมมือระดับอนุภูมิภาคแล้ว ยังเป็นโอกาสสำคัญในการสานต่อความสัมพันธ์เชิงยุทธศาสตร์ระหว่างไทยกับเวียดนามให้แน่นแฟ้นยิ่งขึ้น
โอกาสนี้ รัฐมนตรีว่าการกระทรวงการต่างประเทศยังได้หารือทางโทรศัพท์กับ นายอิวายะ ทาเกชิ (H.E. Mr. Iwaya Takeshi)  รัฐมนตรีว่าการกระทรวงการต่างประเทศญี่ปุ่น ซึ่งได้แสดงความห่วงกังวลต่อสถานการณ์ตึงเครียดบริเวณชายแดนไทย-กัมพูชา พร้อมสอบถามความคืบหน้าล่าสุดเกี่ยวกับการดำเนินการของฝ่ายไทย
โดยไทยได้ชี้แจงข้อเท็จจริงต่อ รมว.กต.ญี่ปุ่น และเน้นย้ำถึงความมุ่งมั่นในการแก้ไขสถานการณ์ผ่านกลไกทวิภาคีไทย-กัมพูชา ด้วยความจริงใจและสันติวิธีตามหลักการของอาเซียน ซึ่ง รมว.กต. ญี่ปุ่นสนับสนุนและแสดงความพร้อมที่จะมีบทบาทช่วยเหลือ หากทุกฝ่ายเห็นพ้องต้องกัน ทั้งในฐานะมิตรประเทศของไทยและหุ้นส่วนเพื่อสันติภาพในภูมิภาค
นอกจากนี้ ทั้งสองฝ่ายยังได้หารือแนวทางการส่งเสริมความร่วมมือไทย-ญี่ปุ่นในมิติต่าง ๆ โดยเฉพาะด้านเศรษฐกิจ การค้า และการลงทุน พร้อมกันนี้ ฝ่ายไทยได้เชิญ รมว.กต.ญี่ปุ่นเดินทางเยือนไทย เพื่อผลักดันความร่วมมือให้เกิดผลอย่างเป็นรูปธรรมต่อไปในอนาคต
“การหารือในครั้งนี้เป็นสัญญาณบวกที่สะท้อนถึงบทบาทเชิงรุกของไทย ในการชี้แจงต่อนานาชาติ โดยยืนยันว่าไทยยึดมั่นในแนวทางสันติ และพร้อมประสานงานกับทุกฝ่ายเพื่อรักษาเสถียรภาพในภูมิภาค ทั้งยังสะท้อนให้เห็นว่าหลายประเทศ รวมถึงเวียดนามและญี่ปุ่น เข้าใจสถานการณ์ที่เกิดขึ้น และเข้าใจแนวทางของไทยในการแก้ไขปัญหาด้วยความอดทน อดกลั้น อยู่บนพื้นฐานของข้อตกลงระหว่างประเทศและหลักการของความเป็นเพื่อนบ้านที่ดี” นายจิรายุกล่าว

ที่มา : https://www.thaigov.go.th/news/contents/details/99109