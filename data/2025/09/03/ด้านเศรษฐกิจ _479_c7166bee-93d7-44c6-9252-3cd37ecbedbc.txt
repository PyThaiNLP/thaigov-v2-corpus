รัฐบาลไทย-ข่าวทำเนียบรัฐบาล-ไทย - ญี่ปุ่น สานสัมพันธ์แลกเปลี่ยนองค์ความรู้ มุ่งพัฒนาความร่วมมือระหว่างกัน

วันพุธที่ 13 สิงหาคม 2568
ไทย - ญี่ปุ่น สานสัมพันธ์แลกเปลี่ยนองค์ความรู้ มุ่งพัฒนาความร่วมมือระหว่างกัน
ไทย - ญี่ปุ่น สานสัมพันธ์แลกเปลี่ยนองค์ความรู้ มุ่งพัฒนาความร่วมมือระหว่างกัน
นายถาวร ทันใจ รองปลัดกระทรวงเกษตรและสหกรณ์ หารือร่วมกับ นายซันนาเบะ เคนิอิชิ ผู้อำนวยการกองส่งเสริมการผลิตพืชประจำภูมิภาค กรมการผลิตธัญพืช (Mr. SANNABE Kenichi Director of the Regional Agriculture Production Division, Crop Production Bureau, MAFF) พร้อมด้วยนางสาวไปรยา เศวตจินดา ผู้อำนวยการสำนักการเกษตรต่างประเทศ ผู้แทนจากกรมส่งเสริมการเกษตร กรมวิชาการเกษตร และสำนักงานเศรษฐกิจการเกษตร เข้าร่วม ณ ห้องประชุมกระทรวงเกษตรสหกรณ์
ในการหารือครั้งนี้ ทางญี่ปุ่นให้ความสนใจและสอบถามข้อมูลทั้งในด้านนโยบาย และมาตรการในการส่งเสริมการผลิตอ้อยเพื่อใช้เป็นวัตถุดิบในการผลิตน้ำตาลของไทย ซึ่งกระทรวงเกษตรและสหกรณ์ได้แลกเปลี่ยนข้อมูลและมาตรการที่มีการส่งเสริมเพื่อเพิ่มประสิทธิภาพในการผลิต โดยภายหลังจากรับทราบข้อมูล ฝ่ายญี่ปุ่นได้ชื่นชมที่ประเทศไทยได้ปรับเปลี่ยนการเพาะปลูกจากใช้แรงงานคนมาเป็นเครื่องจักรกลทางการเกษตร และแสดงความสนใจเกี่ยวกับการผลิตเอทานอลของไทย
นอกจากนี้ ทั้งสองฝ่ายได้หารือถึงความเป็นไปได้ในการทำความร่วมมือในการพัฒนาการใช้เครื่องจักรกลทางการเกษตรที่เหมาะสมกับการปลูกอ้อยโรงงาน เนื่องจากไทยยังคงมีพื้นที่ปลูกอ้อยขนาดเล็กเช่นเดียวกับของญี่ปุ่น

ที่มา : https://www.thaigov.go.th/news/contents/details/99680