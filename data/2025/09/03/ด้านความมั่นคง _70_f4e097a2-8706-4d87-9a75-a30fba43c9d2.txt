รัฐบาลไทย-ข่าวทำเนียบรัฐบาล-“ปลัด มท. อรรษิษฐ์ สัมพันธรัตน์” นำทีมมหาดไทยผนึกกำลังภาคีเครือข่ายพัฒนาสื่อประชาสัมพันธ์เสริมสร้างความรับรู้เข้าใจเพื่อ “ลดภาวะคลอดก่อนกำหนดเชิงรุก”

วันศุกร์ที่ 4 กรกฎาคม 2568
04/07/2568
พิมพ์
“ปลัด มท. อรรษิษฐ์ สัมพันธรัตน์” นำทีมมหาดไทยผนึกกำลังภาคีเครือข่ายพัฒนาสื่อประชาสัมพันธ์เสริมสร้างความรับรู้เข้าใจเพื่อ “ลดภาวะคลอดก่อนกำหนดเชิงรุก”
“ปลัด มท. อรรษิษฐ์ สัมพันธรัตน์” นำทีมมหาดไทยผนึกกำลังภาคีเครือข่ายพัฒนาสื่อประชาสัมพันธ์เสริมสร้างความรับรู้เข้าใจเพื่อ “ลดภาวะคลอดก่อนกำหนดเชิงรุก”
เมื่อวันที่ 3 ก.ค. 68 นายอรรษิษฐ์ สัมพันธรัตน์ ปลัดกระทรวงมหาดไทย เป็นประธานการหารือและร่วมพิจารณาการผลิตสื่อประชาสัมพันธ์โครงการสร้างเสริมสุขภาพเชิงรุกเพื่อลดภาวะคลอดก่อนกำหนด โดยมี นายสัมพันธ์ จารุมิลินท รองประธานกรรมการบริหาร บริษัท ทรูวิชั่นส์ กรุ๊ป จำกัด นายรณรงค์ ทิพย์ศิริ รองอธิบดีกรมการปกครอง นายสุรพล เจริญภูมิ รองอธิบดีกรมส่งเสริมการปกครองท้องถิ่น นายแพทย์ปกรณ์ ตุงคะเสรีรักษ์ รองอธิบดีกรมอนามัย ผู้แทนกรุงเทพมหานคร นายเสรี กัณฑ์โรจน์ ผู้อำนวยการสำนักนโยบายและแผน สำนักงานปลัดกระทรวงมหาดไทย นางบุณฑริก หิรัญบูรณะ ผู้เชี่ยวชาญเฉพาะด้านนโยบายและยุทธศาสตร์ สนผ.สป.มท. พร้อมผู้แทนกองสารนิเทศ สำนักงานปลัดกระทรวงมหาดไทย และหน่วยงานที่เกี่ยวข้อง ร่วมด้วย
ในการหารือวันนี้ ที่ประชุมได้ร่วมแลกเปลี่ยนเกี่ยวกับแนวทางการพัฒนาสื่อประชาสัมพันธ์ พร้อมร่วมรับชมสื่อประชาสัมพันธ์โครงการเสริมสร้างสุขภาพเชิงรุกเพื่อลดภาวะคลอดก่อนกำหนด ที่ได้รับการออกแบบให้สอดแทรกองค์ความรู้ที่มุ่งเน้นการดูแลหญิงตั้งครรภ์อย่างเป็นระบบ ทั้งในด้านการป้องกัน การให้ความรู้ การดูแลรักษา และการสร้างเครือข่ายสุขภาพระดับชุมชน ความยาวไม่เกิน 2 นาที รวม 20 ตอน ผลิตโดย บริษัท ทรูวิชั่นส์ กรุ๊ป จำกัด ภาคีเครือข่ายภาคสื่อสารมวลชนของโครงการฯ
ในด้านการเผยแพร่ประชาสัมพันธ์ กระทรวงมหาดไทย โดยสำนักงานปลัดกระทรวงมหาดไทย จะได้บูรณาการร่วมกับกรมการปกครอง กรมส่งเสริมการปกครองท้องถิ่น กรุงเทพมหานคร และทุกส่วนราชการ รัฐวิสาหกิจ ตลอดจนจังหวัดทั้ง 76 จังหวัด ขยายผลผ่านช่องทางประชาสัมพันธ์ทั้งรูปแบบโซเชียลมีเดีย สถานีโทรทัศน์ สถานีวิทยุกระจายเสียง หอกระจายข่าวหมู่บ้าน/ชุมชน เสียงตามสายขององค์กรปกครองส่วนท้องถิ่น ป้ายบิลบอร์ด จอ LED โครงการสร้างการรับรู้สู่ชุมชน ตลอดจนช่องทางสื่อสารอื่น ๆ ให้เข้าถึงประชาชนทุกช่วงวัย และทุกกลุ่มอายุ เพื่อทำให้โครงการเสริมสร้างสุขภาพเชิงรุกเพื่อลดภาวะคลอดก่อนกำหนด ได้รับการเผยแพร่ขยายผลเพื่อสร้างความเข้าใจแก่หญิงตั้งครรภ์และครอบครัวเกี่ยวกับการดูแลตนเองและการเฝ้าระวังความเสี่ยงอย่างต่อเนื่อง ร่วมกันดูแลหญิงตั้งครรภ์ ตั้งแต่การให้คำปรึกษา การส่งต่อ ไปจนถึงการสร้างสิ่งแวดล้อมที่เอื้อต่อสุขภาพของแม่และเด็กอย่างยั่งยืน เพื่อบรรลุเป้าหมายในการลดอัตราการคลอดก่อนกำหนดของประเทศไทยได้อย่างมีนัยสำคัญ และจะเป็นการสร้างรากฐานที่มั่นคงให้กับการพัฒนาคุณภาพชีวิตของประชาชนโดยเฉพาะมารดาและเด็กไทยให้มีสุขภาพที่แข็งแรงสมบูรณ์ต่อไป

ที่มา : https://www.thaigov.go.th/news/contents/details/98160