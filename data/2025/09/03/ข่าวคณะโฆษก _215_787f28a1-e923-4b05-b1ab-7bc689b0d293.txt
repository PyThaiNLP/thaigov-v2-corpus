รัฐบาลไทย-ข่าวทำเนียบรัฐบาล-ปภ. เผยยังคงมีพื้นที่น้ำท่วม 4 จังหวัด 8 อำเภอ เร่งให้สำรวจความเสียหาย-ช่วยเหลือครอบครัวผู้เสียชีวิตและผู้บาดเจ็บตามระเบียบและหลักเกณฑ์ฯ

วันจันทร์ที่ 4 สิงหาคม 2568
04/08/2568
พิมพ์
ปภ. เผยยังคงมีพื้นที่น้ำท่วม 4 จังหวัด 8 อำเภอ เร่งให้สำรวจความเสียหาย-ช่วยเหลือครอบครัวผู้เสียชีวิตและผู้บาดเจ็บตามระเบียบและหลักเกณฑ์ฯ
ปภ. เผยยังคงมีพื้นที่น้ำท่วม 4 จังหวัด 8 อำเภอ เร่งให้สำรวจความเสียหาย-ช่วยเหลือครอบครัวผู้เสียชีวิตและผู้บาดเจ็บตามระเบียบและหลักเกณฑ์ฯ
วันนี้ (4 สิหาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี  เปิดเผยว่า รัฐบาล โดยกรมป้องกันและบรรเทาสาธารณภัย (ปภ.) กระทรวงมหาดไทยได้ติดตามสถานการณ์น้ำและพื้นที่ที่ได้รับผลกระทบจากพายุโซนร้อน “วิภา” มาอย่างต่อเนื่อง  ซึ่งปัจจุบันยังคงมีผลกระทบสถานการณ์น้ำในพื้นที่ 4 จังหวัด ได้แก่ จังหวัดน่าน เชียงราย สุโขทัย และจังหวัดพิษณุโลก มีประชาชนได้รับผลกระทบกว่า 3,165 ครัวเรือน 11,705 คน ภาพรวมสถานการณ์ระดับน้ำจังหวัดน่าน เชียงราย และจังหวัดสุโขทัยลดลง ขณะที่จังหวัดพิษณุโลกระดับน้ำเพิ่มขึ้น
รัฐบาลได้สั่งการหน่วยงานที่เกี่ยวข้องเร่งสำรวจและรายงานความเสียหายเพิ่มเติม พร้อมบูรณาการหน่วยงานทุกภาคส่วนให้ความช่วยเหลือประชาชนอย่างต่อเนื่อง พร้อมเน้นย้ำเร่งช่วยเหลือเยียวยาตามระเบียบและหลักเกณฑ์เกี่ยวข้อง โดยเฉพาะผู้บาดเจ็บและผู้เสียชีวิต
ทั้งนี้ ข้อมูลตั้งแต่วันที่ 21 กรกฎาคม 2568 จนถึงปัจจุบัน มีสถานการณ์อุทกภัยในพื้นที่ 12 จังหวัด ได้แก่ น่าน เชียงราย พะเยา ลำปาง เชียงใหม่ แม่ฮ่องสอน แพร่ สุโขทัย พิษณุโลก ตาก อุตรดิตถ์ และเลย รวม 74 อำเภอ 365 ตำบล 2,390 หมู่บ้าน ประชาชนได้รับผลกระทบกว่า 74,591 ครัวเรือน 233,487 คน มีผู้เสียชีวิต 6 ราย
“ปัจจุบันภาพรวมสถานการณ์ส่วนใหญ่คลี่คลายยังคงมีบางพื้นที่อำเภอที่มีน้ำท่วมขัง รัฐบาลกำชับกรมป้องกันและบรรเทาสาธารณภัยในฐานะหน่วยงานกลางในการป้องกันและบรรเทาสาธารณภัย ให้ติดตามสถานการณ์อย่างต่อเนื่องโดยให้บูรณาการแก้ไขปัญหาและให้ความช่วยเหลือประชาชนจากหน่วยงานทุกภาคส่วนในการช่วยเหลือผู้ประสบภัย สนับสนุนเครื่องอุปโภค บริโภค ถุงยังชีพ อุปกรณ์ และสิ่งจำเป็นอื่นๆ รวมทั้งการทำความสะอาด ซ่อมแซมบ้านเรือนที่พักอาศัย สิ่งสาธารณะประโยชน์ เพื่อคืนและฟื้นฟูพื้นที่ให้ประชาชนให้กลับคืนสู่สภาวะปกติอย่างเร็ว“ นางสาวศศิกานต์ ระบุ

ที่มา : https://www.thaigov.go.th/news/contents/details/99294