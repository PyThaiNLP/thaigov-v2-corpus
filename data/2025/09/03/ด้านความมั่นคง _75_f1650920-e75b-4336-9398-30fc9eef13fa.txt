รัฐบาลไทย-ข่าวทำเนียบรัฐบาล-"ดร.เฉลิมชัย"  ปิดหลักสูตร ปธส. 12 มุ่งหวังสร้างผู้นำการเปลี่ยนแปลงเพื่อสิ่งแวดล้อมที่ยั่งยืน 

วันศุกร์ที่ 4 กรกฎาคม 2568
"ดร.เฉลิมชัย"  ปิดหลักสูตร ปธส. 12 มุ่งหวังสร้างผู้นำการเปลี่ยนแปลงเพื่อสิ่งแวดล้อมที่ยั่งยืน
"ดร.เฉลิมชัย"  ปิดหลักสูตร ปธส. 12 มุ่งหวังสร้างผู้นำการเปลี่ยนแปลงเพื่อสิ่งแวดล้อมที่ยั่งยืน
วันที่ 4 กรกฎาคม 2568 เวลา 14.00 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานในพิธีปิดการอบรม หลักสูตรประกาศนียบัตรธรรมาภิบาลสิ่งแวดล้อมสำหรับนักบริหารระดับสูง รุ่นที่ 12 (ปธส.12) พร้อมรับฟังข้อเสนอผลงานวิชาการ IS Conference Day ภายใต้แนวคิด “Leading Forward: Transforming Business for a Resilient and Net-Zero Future” และข้อเสนอเชิงนโยบายจากผู้เข้ารับการอบรม โดยมี นายนราพัฒน์ แก้วทอง ผู้ช่วยรัฐมนตรีประจำกระทรวงฯ นายอภิชาต ศักดิเศรษฐ์ ที่ปรึกษา รมว.ทส. นายพิรุณ สัยยะสิทธิ์พานิช อธิบดีกรมการเปลี่ยนแปลงสภาพภูมิอากาศและสิ่งแวดล้อม พร้อมด้วย รองปลัดกระทรวงฯ ผู้ตรวจราชการกระทรวงฯ หัวหน้าส่วนราชการภายใต้สังกัดกระทรวงฯ และผู้เข้ารับการฝึกอบรม เข้าร่วมในพิธี ณ โรงแรมอัศวิน แกรนด์ คอนเวนชั่น กรุงเทพมหานคร
ดร.เฉลิมชัย รมว.ทส. ได้กล่าวเน้นย้ำกับผู้ผ่านการอบรม หลักสูตร ปธส.12 ว่า การดูแลสิ่งแวดล้อมไม่ใช่หน้าที่ของใครคนใดคนหนึ่ง แต่เป็นความรับผิดชอบร่วมกันของทุกภาคส่วนในสังคม ไม่ว่าจะเป็นภาครัฐ เอกชน หรือประชาชนทั่วไป เพราะในท้ายที่สุด ปัญหาสิ่งแวดล้อมจะส่งผลกระทบต่อทุกคนในชีวิตประจำวัน ถ้าทุกคนเริ่มลงมือทำตั้งแต่วันนี้ พรุ่งนี้จะต้องดีกว่าวันนี้ เราสามารถสร้างสิ่งแวดล้อมที่ดีขึ้นได้ ขอเพียงมีจิตสำนึก ความร่วมมือ และความตั้งใจจริงในการเปลี่ยนแปลง ซึ่งกระทรวงทรัพยากรธรรมชาติและสิ่งแวดล้อมพร้อมสนับสนุนทุกการขับเคลื่อนที่นำไปสู่การพัฒนาที่ยั่งยืน ทั้งนี้ หวังเป็นอย่างยิ่งว่า ปธส. รุ่นที่ 12 จะเป็นผู้นำก้าวสำคัญที่มีวิสัยทัศน์ด้านสิ่งแวดล้อม พร้อมรับมือกับความท้าทายใหม่ ๆ ของโลก และร่วมสร้างอนาคตที่ยั่งยืนให้กับประเทศและประชาคมโลกในระยะยาวต่อไป

ที่มา : https://www.thaigov.go.th/news/contents/details/98193