รัฐบาลไทย-ข่าวทำเนียบรัฐบาล-รองปลัดเกษตรฯ เป็นประธานการประชุมคณะอนุกรรมการด้านการเกษตรโครงการศูนย์ภูฟ้าพัฒนาฯ ผลักดันโครงการเพิ่มรายได้ให้เกษตรกร

วันพฤหัสบดีที่ 21 สิงหาคม 2568
รองปลัดเกษตรฯ เป็นประธานการประชุมคณะอนุกรรมการด้านการเกษตรโครงการศูนย์ภูฟ้าพัฒนาฯ ผลักดันโครงการเพิ่มรายได้ให้เกษตรกร
รองปลัดเกษตรฯ เป็นประธานการประชุมคณะอนุกรรมการด้านการเกษตรโครงการศูนย์ภูฟ้าพัฒนาฯ ผลักดันโครงการเพิ่มรายได้ให้เกษตรกร
นางอัญชลี สุวจิตตานนท์ รองปลัดกระทรวงเกษตรและสหกรณ์ เปิดเผยภายหลังเป็นประธานการประชุมคณะอนุกรรมการด้านการเกษตรโครงการศูนย์ภูฟ้าพัฒนาอันเนื่องมาจากพระราชดำริในสมเด็จพระเทพรัตนราชสุดาฯ สยามบรมราชกุมารี ครั้งที่ 1/2568 โดยมี ผู้บริหารสังกัดกระทรวงเกษตรและสหกรณ์ เข้าร่วม ณ ห้องประชุมกระทรวงเกษตรและสหกรณ์ 134 และผ่านระบบ Zoom Cloud Meeting ว่า ที่ประชุมได้รับทราบผลการดำเนินโครงการศูนย์ภูฟ้าพัฒนาฯ ในช่วงเดือนตุลาคม – 15 สิงหาคม 2568 ที่ผ่านมา ซึ่งหน่วยงานในสังกัดกระทรวงเกษตรฯ ได้เข้าไปส่งเสริมและสนับสนุนเกษตรกร อาทิ การผลิตกาแฟอะราบิก้า การผลิตเมล็ดพันธุ์พืชผักหมุนเวียน การทำปุ๋ยพืชสด การเลี้ยงปลาในบ่อดิน การผลิตและจัดการไม้เศรษฐกิจ เป็นต้น โดยมุ่งเน้นพัฒนาทักษะและองค์ความรู้เกษตรกรให้สามารถนำไปปรับใช้ในพื้นที่จริง และเกิดผลลัพธ์อย่างเป็นรูปธรรม เพื่อผลักดันให้เกษตรกรมีรายได้ไม่ต่ำกว่า 30,000 บาท/ครัวเรือน/เดือน
นอกจากนี้ ที่ประชุมมีมติเห็นชอบให้ขยายกรอบระยะเวลาการดำเนินงาน (ด้านการเกษตร) โครงการศูนย์ภูฟ้าพัฒนาฯ ไปจนถึงปี 2570 และมอบหมายให้คณะทำงานด้านเกษตรโครงการศูนย์ภูฟ้าพัฒนาฯ ทบทวนแผนดำเนินการ/กิจกรรม/งบประมาณ ที่จะดำเนินการในช่วงปี 2569 – 2570 เพื่อเสนอต่อที่ประชุมนครั้งถัดไป

ที่มา : https://www.thaigov.go.th/news/contents/details/99969