รัฐบาลไทย-ข่าวทำเนียบรัฐบาล-“สุริยะ” เผยโครงการรถไฟฟ้าสายสีม่วง สัญญา 3 ช่วงผ่านฟ้า – สะพานพุทธ เริ่มเจาะอุโมงค์ลอดแม่น้ำเจ้าพระยา หลังงานโยธาล่าสุดคืบหน้า 59.49% เร็วกว่าแผนที่กำหนด 

วันจันทร์ที่ 4 สิงหาคม 2568
“สุริยะ” เผยโครงการรถไฟฟ้าสายสีม่วง สัญญา 3 ช่วงผ่านฟ้า – สะพานพุทธ เริ่มเจาะอุโมงค์ลอดแม่น้ำเจ้าพระยา หลังงานโยธาล่าสุดคืบหน้า 59.49% เร็วกว่าแผนที่กำหนด
....
นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม เปิดเผยถึงโครงการรถไฟฟ้าสายสีม่วง ช่วงเตาปูน - ราษฎร์บูรณะ (วงแหวนกาญจนาภิเษก) สัญญาที่ 3 ช่วงผ่านฟ้า – สะพานพุทธ ว่า ภายในวันนี้ ( 4 สิงหาคม 2568 ) ได้เริ่มเดินเครื่องหัวเจาะอุโมงค์ เป็นที่เรียบร้อยแล้ว ซึ่งเป็นการเจาะอุโมงค์ลอดใต้แม่น้ำเจ้าพระยาบริเวณสะพานพระปกเกล้า ซึ่งถือเป็นอุโมงค์ลอดใต้แม่น้ำเจ้าพระยาแห่งที่ 2 ของประเทศไทย จากปัจจุบันนี้มีความคืบหน้าด้านโยธาล่าสุด 59.49% ซึ่งเร็วกว่าแผนที่ตั้งเป้าไว้ 51.52% สำหรับขั้นตอนการขุดเจาะอุโมงค์ คาดจะแล้วเสร็จภายใน พฤษภาคม 2569  ทั้งนี้ในปี 2571 จะเปิดให้ประชาชนใช้บริการช่วงเตาปูน - หอสมุดแห่งชาติ และทยอยเร่งรัดเปิดให้บริการตลอดสายภายในปี 2573
ทั้งนี้โครงการรถไฟฟ้าสายสีม่วง ช่วงเตาปูน - ราษฎร์บูรณะ (วงแหวนกาญจนาภิเษก) มีระยะทางรวมทั้งสิ้น 23.63 กิโลเมตร จำนวน 17 สถานี เป็นโครงสร้างทางวิ่งใต้ดิน 14.29 กิโลเมตร สถานีใต้ดิน 10 สถานี และโครงสร้างทางวิ่งยกระดับ 9.34 กิโลเมตร สถานียกระดับ 7 สถานี มีแนวเส้นทางเริ่มต้นจากสถานีเตาปูน ซึ่งเป็นสถานีร่วมกับรถไฟฟ้ามหานคร สายฉลองรัชธรรม (MRT สายสีม่วง) และรถไฟฟ้ามหานคร สายเฉลิมรัชมงคล (MRT สายสีน้ำเงิน)
นายสุริยะ กล่าวต่อว่า ในช่วงการระหว่างดำเนินการก่อสร้างนั้น ได้เน้นย้ำ ให้กรมการขนส่งทางราง (ขร.) การรถไฟฟ้าขนส่งมวลชนแห่งประเทศไทย (รฟม.) และทุกฝ่ายที่เกี่ยวข้อง รวมถึง ผู้รับจ้าง ต้องปฏิบัติตามมาตรการความปลอดภัยในงานก่อสร้างอย่างเคร่งครัด และจัดการจราจรระหว่างการก่อสร้างให้เหมาะสม เพื่ออำนวยความสะดวกในการเดินทางให้แก่ผู้ใช้รถใช้ถนน ดำเนินมาตรการรับมือในช่วงฤดูฝนไม่ให้เกิดน้ำท่วมขังในพื้นที่ก่อสร้าง ควบคู่กับการดำเนินงานตามมาตรการลดผลกระทบด้านสิ่งแวดล้อม คุณภาพอากาศ และฝุ่นละอองในระหว่างการก่อสร้างอย่างเคร่งครัดต่อเนื่อง เพื่อให้เกิดความปลอดภัยและความมั่นใจแก่ประชาชนในทุกด้าน
ทั้งนี้กระทรวงคมนาคมพร้อมที่จะพัฒนาระบบขนส่งสาธารณะเพื่อพฤติกรรมการเดินทางของประชาชนในทุกด้านอย่างครบวงจร เพื่อลดการใช้รถยนต์ส่วนบุคคล ทั้งในพื้นที่กรุงเทพมหานครและพื้นที่ต่อเนื่องสู่ทุกภูมิภาคเพิ่มประสิทธิภาพระบบขนส่งสาธารณะ
ในส่วนมาตรการอัตราค่าโดยสาารถไฟฟ้าสูงสุดไม่เกิน 20 บาท (20 บาทตลอดสาย) เตรียมเปิดให้ประชาชนลงทะเบียนใช้สิทธิผ่านแอปฯ “ทางรัฐ“ ในวันที่ 25 สิงหาคม 2568 ตั้งแต่เวลา 00.01 น. เป็นต้นไป  และจะเริ่มมาตรการรถไฟฟ้า 20 บาทตลอดสายในวันที่ 1 ตุลาคม 2568 โดยภายหลังเริ่มนโยบายดังกล่าว คาดว่า จะมีประชาชนใช้บริการเพิ่มมากกว่า 250,000 คนต่อวัน จากเดิมที่มีการใช้บริการ ประมาณ 150,000 คนต่อวัน

ที่มา : https://www.thaigov.go.th/news/contents/details/99303