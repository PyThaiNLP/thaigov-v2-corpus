รัฐบาลไทย-ข่าวทำเนียบรัฐบาล-ประเทศไทยอยู่ในช่วง 24 ชั่วโมงสุดท้ายก่อนทราบผลภาษีการค้าจากสหรัฐฯ

วันพฤหัสบดีที่ 31 กรกฎาคม 2568
31/07/2568
พิมพ์
ประเทศไทยอยู่ในช่วง 24 ชั่วโมงสุดท้ายก่อนทราบผลภาษีการค้าจากสหรัฐฯ
ในช่วงเวลานี้ มีคำถามจากพี่น้องประชาชนและภาคธุรกิจจำนวนมากว่า “ประเทศไทยจะถูกจัดเก็บภาษีการค้าใหม่จากสหรัฐฯ ภายใต้นโยบาย Reciprocal Tariff ของประธานาธิบดีทรัมป์ในอัตราเท่าใด?”
วันนี้ (31 กรกฎาคม 2568) นายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง ขอเรียนชี้แจงว่า เรายังไม่ทราบผลลัพธ์อย่างเป็นทางการในขณะนี้ แต่คาดว่าจะได้รับการแจ้งผลจากทางสหรัฐฯ ภายใน 24 ชั่วโมงข้างหน้า สิ่งสำคัญที่ผมอยากสื่อสาร ณ เวลานี้ คือ ทีมเจรจาของประเทศไทยได้ทำงานอย่างเต็มที่ และรอบคอบในทุกมิติ ทั้งด้านข้อมูล สถิติการค้า ข้อกฎหมายระหว่างประเทศ และผลกระทบต่อภาคการผลิต การส่งออก การจ้างงาน และความมั่นคงทางเศรษฐกิจในภาพรวม เรามุ่งมั่นเสนอเงื่อนไขและข้อแลกเปลี่ยนที่ไทยสามารถยอมรับได้
โดยพยายามรักษาผลประโยชน์ของประเทศไว้ให้มากที่สุด และในขณะเดียวกัน ก็ต้องรับฟังและวิเคราะห์ข้อเรียกร้องจากฝั่งสหรัฐฯ ซึ่งถือเป็นหนึ่งในคู่เจรจาที่ “แข็ง” และ “ซับซ้อน” ที่สุด โดยเฉพาะเนื้อหาในกรอบ ART Agreement (Agreement on Reciprocal Tariffs) ที่มีข้อผูกพันและเงื่อนไขหลากหลาย
ตลอดหลายสัปดาห์ที่ผ่านมา ทีมไทยได้ส่งข้อเสนอและข้อสังเกตกลับไปกลับมากับทางสหรัฐฯ หลายรอบ ด้วยท่าทีสร้างสรรค์ มีเหตุมีผล และอยู่บนพื้นฐานของความเสมอภาค เพื่อหาทางออกร่วมกันภายใต้ความสัมพันธ์ทางเศรษฐกิจที่ยั่งยืนระหว่างทั้งสองประเทศ แม้ขณะนี้เรายังไม่สามารถคาดการณ์ผลลัพธ์ได้แต่ขอให้ทุกท่านมั่นใจว่าทีมเจรจาของไทยไม่ได้เงียบ ไม่ได้นิ่งเฉย และไม่ได้ประนีประนอมโดยง่าย ทุกประเด็นล้วนผ่านกระบวนการวิเคราะห์อย่างลึกซึ้ง และเป็นไปเพื่อประโยชน์สูงสุดของชาติ หากผลการเจรจาออกมาดีเกินคาด เราทุกคนคงจะดีใจไปด้วยกันแต่หากผลออกมาน้อยกว่าที่หวังไว้ ผมหวังว่าทุกท่านจะเข้าใจว่า รัฐบาลและทีมเจรจาได้พยายามอย่างถึงที่สุดแล้ว
“ผมในฐานะรองนายกรัฐมนตรีและรัฐมนตรีว่าการกระทรวงการคลัง ขอขอบคุณสำหรับทุกกำลังใจ และหวังว่าเราจะก้าวผ่านความท้าทายนี้ด้วยความร่วมมือและพลังใจของพวกเราทุกคน” รองนายกรัฐมนตรีและรัฐมนตรีว่าการกระทรวงการคลัง กล่าวในตอนท้าย

ที่มา : https://www.thaigov.go.th/news/contents/details/99136