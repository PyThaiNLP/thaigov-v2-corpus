รัฐบาลไทย-ข่าวทำเนียบรัฐบาล-“ภูมิธรรม” เผยความไม่ชัดเจนทางการเมืองสร้างความสับสนและผลกระทบต่อเศรษฐกิจ 

วันพุธที่ 3 กันยายน 2568
03/09/2568
พิมพ์
“ภูมิธรรม” เผยความไม่ชัดเจนทางการเมืองสร้างความสับสนและผลกระทบต่อเศรษฐกิจ
เห็นควรคืนอำนาจให้ประชาชน ย้ำทุกอย่างเป็นไปตามกระบวนการของระบอบประชาธิปไตย
วันนี้ (3 ก.ย. 68) เวลา 10.35 น. ณ ตึกบัญชาการ 1 ทำเนียบรัฐบาล นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย ปฏิบัติหน้าที่แทนนายกรัฐมนตรี กล่าวว่า ขณะนี้สถานการณ์ทางการเมืองที่เกิดขึ้นสะท้อนให้เห็นว่าระบบประชาธิปไตยกำลังเผชิญกับความบิดเบี้ยว โดยการตัดสินใจจะร่วมกันจัดตั้งรัฐบาลของพรรคภูมิใจไทยและพรรคประชาชน  แต่พรรคประชาชนจะไม่เข้าร่วมเป็นรัฐบาลนั้น ส่งผลให้การเมืองแบ่งออกเป็น 3 กลุ่ม คือ พรรคเพื่อไทยทำหน้าที่ฝ่ายค้าน พรรคภูมิใจไทยเป็นรัฐบาลเสียงข้างน้อย ส่วนพรรคประชาชนอยู่ในสถานะทั้งฝ่ายรัฐบาลและฝ่ายค้าน ซึ่งไม่เคยเกิดขึ้นมาก่อน
รองนายกรัฐมนตรี กล่าวต่อว่า สถานการณ์เช่นนี้ทำให้บรรยากาศทางการเมืองเกิดความไม่ชัดเจน เกิดการดึงตัวสมาชิกสภาผู้แทนราษฎร สร้างความสับสนให้แก่ประชาชน นอกจากนี้ สถานการณ์ทางเศรษฐกิจในปัจจุบันยังคงมีปัญหา หากไม่สามารถสร้างความเชื่อมั่นกลับคืนสู่ประเทศได้ จะยิ่งทำให้เศรษฐกิจได้รับผลกระทบและเผชิญกับปัญหารุมเร้าเพิ่มมากขึ้น
ทั้งนี้ จากการหารือร่วมกัน โดยเฉพาะในมุมมองของฝ่ายกฎหมาย มีความเห็นตรงกันว่าควรคืนอำนาจให้ประชาชนเป็นผู้ตัดสินใจ อย่างไรก็ตาม เรื่องนี้ถือเป็นพระราชอำนาจ จึงไม่มีบุคคลใดมีสิทธิ์ตัดสินใจได้เอง และต้องขึ้นอยู่กับพระบรมราชวินิจฉัยในสถานการณ์ต่าง ๆ
“ในฐานะผู้ปฏิบัติหน้าที่แทนนายกรัฐมนตรี ได้พิจารณาและรวบรวมความคิดเห็นต่าง ๆ อย่างรอบด้าน เห็นควรนำความขึ้นกราบบังคมทูล เพื่อถวายรายงานสถานการณ์ให้ทรงทราบ เพื่อสามารถแก้ไขปัญหาที่เกิดขึ้นได้อย่างเหมาะสม ดังนั้น จึงได้ตัดสินใจยื่นทูลเกล้าฯ ไปตั้งแต่เมื่อวานนี้แล้ว อย่างไรก็ตาม จะต้องรอให้ทุกอย่างเป็นไปตามกระบวนการของระบอบประชาธิปไตย” รองนายกรัฐมนตรี กล่าว

ที่มา : https://www.thaigov.go.th/news/contents/details/100361