รัฐบาลไทย-ข่าวทำเนียบรัฐบาล-รษก.นายกฯ ภูมิธรรม หารือทางโทรศัพท์กับประธานอาเซียน และนายกฯ มาเลเซีย 

วันอังคารที่ 19 สิงหาคม 2568
19/08/2568
พิมพ์
รษก.นายกฯ ภูมิธรรม หารือทางโทรศัพท์กับประธานอาเซียน และนายกฯ มาเลเซีย
ติดตามสถานการณ์ชายแดนไทย–กัมพูชา เดินหน้าการทำงานคณะผู้สังเกตการณ์ชั่วคราว (IOT) ภายใต้กรอบ GBC พร้อมขอบคุณมาเลเซียสนับสนุนท่าทีไทยแก้ปัญหาอย่างสันติ
วันนี้ (19 สิงหาคม 2568) นายจิรายุ ห่วงทรัพย์ โฆษกประจำสำนักนายกรัฐมนตรี และคณะกรรมการศูนย์เฉพาะกิจบริหารสถานการณ์ชายแดนไทย – กัมพูชา (ศบ.ทก.) เปิดเผยว่า วันนี้ นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย รักษาราชการแทนนายกรัฐมนตรี ได้หารือทางโทรศัพท์กับ ดาโต๊ะ เซอรี อันวาร์ อิบราฮิม นายกรัฐมนตรีมาเลเซีย เพื่อแลกเปลี่ยนความคิดเห็นและติดตามความคืบหน้าของสถานการณ์ชายแดนไทย-กัมพูชา โดยเฉพาะประเด็นการดำเนินงานของคณะผู้สังเกตการณ์ชั่วคราว (Interim Observer Team: IOT)
โดย รองนายกรัฐมนตรีกล่าวถึงการพูดคุยในครั้งมีนายมาริษ เสงี่ยมพงษ์ รัฐมนตรีว่าการกระทรวงการต่างประเทศ พลเอก ณัฐพล นาคพาณิชย์ รัฐมนตรีช่วยว่าการกระทรวงกลาโหม และนายพรหมินทร์ เลิศสุริย์เดช เลขาธิการนายกรัฐมนตรี เข้าร่วมด้วย โดยรองนายกรัฐมนตรีฯ ได้เน้นย้ำว่า ฝ่ายไทยยืนยันให้คณะผู้สังเกตการณ์ชั่วคราว (IOT) ดำเนินงานตามหลักการและกรอบการดำเนินงานตามที่ประชุมคณะกรรมการชายแดนทั่วไป (General Border Committee: GBC) สมัยวิสามัญ ได้ตกลงกันไว้ เมื่อวันที่ 7 สิงหาคม 2568 ซึ่ง IOT ยังอยู่ในช่วงเริ่มต้นการดำเนินงาน โดยหากมีข้อเสนอแนะเกี่ยวกับการดำเนินงานของ IOT ก็สามารถนำเข้าสู่การพิจารณาของที่ประชุม GBC ครั้งต่อไปในเดือนหน้า เพื่อประเมินผลต่อไป
ทั้งนี้ รองนายกรัฐมนตรีฯ ยังได้ขอบคุณประธานอาเซียนและนายกรัฐมนตรีมาเลเซียที่มีส่วนช่วยผลักดันให้สถานการณ์คลี่คลายไปในทางที่ดี และแสดงความพร้อมที่จะสนับสนุนท่าทีของไทยในการแสวงหาทางออกอย่างสันติและบนพื้นฐานของกรอบการหารือทวิภาคีไทย-กัมพูชาต่อไป

ที่มา : https://www.thaigov.go.th/news/contents/details/99897