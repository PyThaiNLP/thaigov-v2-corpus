รัฐบาลไทย-ข่าวทำเนียบรัฐบาล-วราวุธ แถลง พม. เตรียมจัดงาน SDx 2025 ระดม ภาคีเครือข่าย ไทย-นานาชาติ กระตุ้นสังคม ตระหนัก “วิกฤตซ้อนวิกฤต : โครงสร้างประชากรและสภาพภูมิอากาศ"

วันอังคารที่ 26 สิงหาคม 2568
วราวุธ แถลง พม. เตรียมจัดงาน SDx 2025 ระดม ภาคีเครือข่าย ไทย-นานาชาติ กระตุ้นสังคม ตระหนัก “วิกฤตซ้อนวิกฤต : โครงสร้างประชากรและสภาพภูมิอากาศ"
วราวุธ แถลง พม. เตรียมจัดงาน SDx 2025 ระดม ภาคีเครือข่าย ไทย-นานาชาติ กระตุ้นสังคม ตระหนัก “วิกฤตซ้อนวิกฤต : โครงสร้างประชากรและสภาพภูมิอากาศ"
วันที่ 26 สิงหาคม 2568 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า กระทรวงการพัฒนาสังคมและความมั่นคงของมนุษย์ (พม.) ได้กำหนดจัดงาน Social Development Expo 2025 (SDx 2025) ภายใต้แนวคิด Demographic and Climate Crises ระหว่าง วันที่ 17 - 18 กันยายน 2568 ที่ศูนย์การประชุมแห่งชาติสิริกิติ์ เพื่อเป็นเวทีระดับชาติและนานาชาติในการเสริมสร้างความร่วมมือจากภาคีเครือข่ายทุกภาคส่วนของสังคมทั้งในและต่างประเทศ สำหรับการเตรียมความพร้อมรับมือและการจัดการต่อประเด็นท้าทายวิกฤตซ้อนวิกฤต ได้แก่ วิกฤตโครงสร้างประชากรที่ประชากรสูงอายุเพิ่มขึ้นเด็กเกิดใหม่ลดลง วัยแรงงานน้อยลง และวิกฤตสภาพภูมิอากาศที่เกิดภัยพิบัติทางธรรมชาติมีความถี่และความรุนแรงมากขึ้น ซึ่งส่งผลกระทบต่อพี่น้องกลุ่มเปราะบางและประชาชนทุกคน ไม่ว่าจะเป็นเด็ก เยาวชน สตรี ผู้สูงอายุ คนพิการ และผู้ด้อยโอกาสในสังคม เพื่อการแลกเปลี่ยนเรียนรู้แนวปฏิบัติที่ดี (Best Practice) ร่วมกันในการคุ้มครองทางสังคมสำหรับประชาชนกลุ่มเปราะบาง รวมถึงการสื่อสารนโยบายและนวัตกรรมทางสังคมที่สำคัญของกระทรวง พม. อาทิ นโยบาย 5x5 ฝ่าวิกฤตประชากร , พันธกิจสำคัญ (Flagship Projects) 9 ด้าน ศูนย์เร่งรัดจัดการสวัสดิภาพประชาชน (ศรส.) ศูนย์บริหารการดูแลกลุ่มเปราะบางจากภัยพิบัติ (ศบปภ.) นวัตกรรมการพัฒนาคุณภาพชีวิตคนทุกช่วงวัย โดยมีการจัดกิจกรรมที่น่าสนใจมากมาย อาทิ การปาฐกถาพิเศษ , การประชุมระดับสูงของสมาชิกอาเซียนและหน่วยงานขององค์การสหประชาชาติและองค์กรระหว่างประเทศ , เวทีวิชาการนานาชาติ , การประชุมในรูปแบบของ World Cafe และนิทรรศการ กระทรวง พม. และภาคีเครือข่ายทั้งในและต่างประเทศ โดยในวันอังคารที่ 2 กันยายน 2568 นี้ เวลา 15.00 น. ตนจะแถลงข่าวถึงงานการจัดงาน SDx 2025 ที่กระทรวง พม. จึงขอเชิญชวนสื่อมวลชนร่วมรับฟังเพื่อร่วมประชาสัมพันธ์งาน เราหวังกระตุ้นให้พี่น้องกลุ่มเปราะบางและประชาชนทั่วไปในสังคม ได้รับทราบตระหนักถึงสถานการณ์และผลกระทบความรุนแรงของ "วิกฤตซ้อนวิกฤต : โครงสร้างประชากรและสภาพภูมิอากาศ" ซึ่งเราทุกคนได้รับผลกระทบด้วยกันทั้งสิ้น มาร่วมกันจัดการวิกฤตซ้อนวิกฤตดังกล่าวซึ่งไม่ใช่เป็นหน้าที่ของคนใดคนหนึ่งหรือหน่วยงานใดหน่วยงานหนึ่ง
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #ชายแดนไทยกัมพูชา #SDx2025 #SocialDevelopment Expo2025 #วิกฤตโครงสร้างประชากร #วิกฤตสภาพภูมิอากาศ

ที่มา : https://www.thaigov.go.th/news/contents/details/100128