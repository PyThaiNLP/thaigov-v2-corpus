รัฐบาลไทย-ข่าวทำเนียบรัฐบาล-​ก.อุตฯ ร่วมพิธีรับพระราชทานเหรียญพระบรมรูปฯ พระบาทสมเด็จพระเจ้าอยู่หัว เนื่องในโอกาสเฉลิมพระชนมพรรษา 6 รอบ

วันอังคารที่ 1 กรกฎาคม 2568
01/07/2568
พิมพ์
​ก.อุตฯ ร่วมพิธีรับพระราชทานเหรียญพระบรมรูปฯ พระบาทสมเด็จพระเจ้าอยู่หัว เนื่องในโอกาสเฉลิมพระชนมพรรษา 6 รอบ
​ก.อุตฯ ร่วมพิธีรับพระราชทานเหรียญพระบรมรูปฯ พระบาทสมเด็จพระเจ้าอยู่หัว เนื่องในโอกาสเฉลิมพระชนมพรรษา 6 รอบ
วันที่ 30 มิถุนายน 2568  นางสาวชลาริน นิลพิฤกษ์ ผู้อำนวยการกองกลาง สำนักงานปลัดกระทรวงอุตสาหกรรม ได้รับมอบหมายจาก นายณัฐพล รังสิตพล ปลัดกระทรวงอุตสาหกรรม เข้าร่วมพิธีมอบเหรียญพระบรมรูปพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ให้แก่หัวหน้าส่วนราชการและผู้แทนหน่วยงานระดับกระทรวง ผู้แทนเหล่าทัพและตำรวจ  ส่วนราชการในสังกัดสำนักนายกรัฐมนตรี ส่วนราชการอิสระตามรัฐธรรมนูญ ส่วนราชการอิสระ หน่วยงานของรัฐ และรัฐวิสาหกิจ เพื่อเชิญเหรียญพระราชทานไปมอบให้แก่ข้าราชการ ทหาร ตำรวจ พนักงานราชการ รวมถึงเจ้าหน้าที่ของหน่วยงานต่าง ๆ เพื่อเป็นขวัญและกำลังใจในการปฏิบัติหน้าที่ ณ ห้อง 109 สำนักงานปลัดสำนักนายกรัฐมนตรี ทำเนียบรัฐบาล
เหรียญพระบรมรูปพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 สร้างขึ้นตามพระดำริของสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ทรงพระดำริพร้อมด้วยคณะสงฆ์ จัดสร้างเหรียญพระบรมรูปถวาย เพื่อเป็นที่ระลึกแห่งมงคลสมัย และเพื่อเป็นเครื่องเฉลิมพระธรรมบารมี ครั้นถึงมหามงคลสมัยที่พระบาทสมเด็จพระเจ้าอยู่หัว ทรงเจริญพระชนมพรรษา 6 รอบ ซึ่งได้รับพระราชทานพระบรมราชานุญาตในการจัดสร้าง พร้อมทั้งทรงพระกรุณาโปรดเกล้าฯ พระราชทานพระบรมราชานุญาตมอบเหรียญพระบรมรูป จำนวน 500,000 เหรียญ ให้ปลัดสำนักนายกรัฐมนตรีดำเนินการเชิญไปมอบแก่ข้าราชการ ทหาร ตำรวจ ตลอดจนประชาชนที่สมควรได้รับพระราชทาน เพื่อเป็นที่เจริญพระราชสิริสวัสดิพิพัฒนมงคล เฉลิมพระบารมีให้แผ่ไพศาล
โดยการเข้าร่วมพิธีพระราชทานเหรียญพระบรมรูปพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ครั้งนี้ มีหน่วยงานราชการ องค์กรอิสระ  รัฐวิสาหกิจและองค์กรมหาชน เข้าพิธีรับมอบฯ กว่า 80 หน่วยงาน

ที่มา : https://www.thaigov.go.th/news/contents/details/98055