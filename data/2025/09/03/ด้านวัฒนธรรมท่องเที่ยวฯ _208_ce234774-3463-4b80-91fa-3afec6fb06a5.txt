รัฐบาลไทย-ข่าวทำเนียบรัฐบาล-กระทรวงการท่องเที่ยวและกีฬา มุ่งยกระดับบุคลากรท่องเที่ยวชั้นนำ ผ่านหลักสูตร TME รุ่นที่ 6 เตรียมพร้อมขับเคลื่อนอุตสาหกรรมสู่การเติบโตอย่างยั่งยืน

วันพฤหัสบดีที่ 28 สิงหาคม 2568
กระทรวงการท่องเที่ยวและกีฬา มุ่งยกระดับบุคลากรท่องเที่ยวชั้นนำ ผ่านหลักสูตร TME รุ่นที่ 6 เตรียมพร้อมขับเคลื่อนอุตสาหกรรมสู่การเติบโตอย่างยั่งยืน
กระทรวงการท่องเที่ยวและกีฬา มุ่งยกระดับบุคลากรท่องเที่ยวชั้นนำ ผ่านหลักสูตร TME รุ่นที่ 6 เตรียมพร้อมขับเคลื่อนอุตสาหกรรมสู่การเติบโตอย่างยั่งยืน
วันที่ 27 สิงหาคม 2568 – นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา เป็นประธานในพิธีปิดการอบรมและมอบประกาศนียบัตรแก่ผู้สำเร็จการอบรมหลักสูตรการบริหารการท่องเที่ยวสำหรับผู้บริหารระดับสูง (Tourism Management Program for Executives: TME) รุ่นที่ 6 จำนวน 37 ท่าน โดยมี นางสาวฐาปนีย์ เกียรติไพบูลย์ ผู้ว่าการการท่องเที่ยวแห่งประเทศไทย (ททท.) ผู้บริหารระดับสูง และแขกผู้มีเกียรติเข้าร่วมงาน ณ ห้องชมชลธี หอประชุมกองทัพเรือ กรุงเทพมหานคร
นายจักรพล ตั้งสุทธิธรรม ได้กล่าวแสดงความยินดีในนามของนายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา แก่ผู้บริหารระดับสูงทั้งจากภาครัฐและเอกชนที่สำเร็จการอบรมในครั้งนี้ พร้อมเน้นย้ำถึงความสำคัญของหลักสูตร TME ซึ่งเป็นกลไกสำคัญในการพัฒนาศักยภาพบุคลากรในอุตสาหกรรมท่องเที่ยวของไทย
"กระทรวงการท่องเที่ยวและกีฬาให้ความสำคัญอย่างยิ่งกับการพัฒนาบุคลากร ซึ่งเป็นหัวใจของการขับเคลื่อนอุตสาหกรรมท่องเที่ยว ผมเชื่อมั่นว่าความรู้และประสบการณ์ที่ทุกท่านได้รับจากหลักสูตร TME ตลอดระยะเวลาการอบรม จะเป็นเครื่องมือสำคัญในการนำไปประยุกต์ใช้ให้เกิดประโยชน์สูงสุดต่อองค์กรและประเทศชาติ และทุกท่านจะเป็นผู้นำที่สร้างการเปลี่ยนแปลงให้กับอุตสาหกรรมท่องเที่ยวไทยได้อย่างแท้จริง"
ผู้ช่วยรัฐมนตรีฯ กล่าวเพิ่มเติมว่า "โลกแห่งการท่องเที่ยวเปลี่ยนแปลงอย่างรวดเร็ว ความรู้ความเข้าใจในตลาดการท่องเที่ยวสมัยใหม่จึงเป็นสิ่งจำเป็นอย่างยิ่ง หลักสูตร TME ได้พิสูจน์แล้วว่าเป็นเวทีแห่งการแลกเปลี่ยนเรียนรู้และสร้างสรรค์องค์ความรู้ใหม่ๆ ให้กับผู้บริหาร และหวังเป็นอย่างยิ่งว่าเครือข่าย TME ที่แข็งแกร่ง ทั้งระหว่างรุ่นปัจจุบัน รุ่นก่อนหน้า และรุ่นต่อๆ ไปในอนาคต จะเป็นพลังอันยิ่งใหญ่ในการร่วมกันผลักดันและยกระดับการท่องเที่ยวของไทยให้เติบโตอย่างมีคุณภาพและยั่งยืน"
ทั้งนี้ กระทรวงการท่องเที่ยวและกีฬาพร้อมให้การสนับสนุนและทำงานร่วมกับทุกภาคส่วนในห่วงโซ่อุปทานของอุตสาหกรรมท่องเที่ยว เพื่อบูรณาการการทำงานร่วมกันอย่างเต็มประสิทธิภาพ สร้างงาน สร้างรายได้ และลดความเหลื่อมล้ำทางเศรษฐกิจและสังคมให้กับประเทศต่อไป
สำหรับหลักสูตร TME เป็นหลักสูตรที่จัดขึ้นโดยการท่องเที่ยวแห่งประเทศไทย (ททท.) โดยมีวัตถุประสงค์เพื่อพัฒนาศักยภาพผู้บริหารระดับสูงในอุตสาหกรรมท่องเที่ยวให้มีความพร้อมรับมือกับความท้าทายและบริบทของโลกที่เปลี่ยนแปลงไป ซึ่งนับเป็นอีกหนึ่งภารกิจสำคัญของกระทรวงการท่องเที่ยวและกีฬาในการเสริมสร้างความแข็งแกร่งให้กับอุตสาหกรรมท่องเที่ยวไทยในระยะยาว

ที่มา : https://www.thaigov.go.th/news/contents/details/100216