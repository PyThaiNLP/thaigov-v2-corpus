รัฐบาลไทย-ข่าวทำเนียบรัฐบาล-ไฟเขียว! กรมการจัดหางาน ยกเลิกชะลอจัดส่งแรงงานไทยไปทำงานอิสราเอล ย้ำเงื่อนไขเฉพาะทำงานในพื้นที่สีเขียว

วันพุธที่ 16 กรกฎาคม 2568
16/07/2568
พิมพ์
ไฟเขียว! กรมการจัดหางาน ยกเลิกชะลอจัดส่งแรงงานไทยไปทำงานอิสราเอล ย้ำเงื่อนไขเฉพาะทำงานในพื้นที่สีเขียว
นายสมชาย มรกตศรีวรรณ อธิบดีกรมการจัดหางาน เปิดเผยว่า กรมการจัดหางานได้ประกาศ ยกเลิกการชะลอการจัดส่งแรงงานไทยไปทำงานในรัฐอิสราเอล ทุกวิธีการเดินทาง หลังสถานการณ์ในพื้นที่มีแนวโน้มคลี่คลายลง
และทางการอิสราเอลได้มีมาตรการรองรับแรงงานไทยอย่างชัดเจน โดยเน้นย้ำว่า การจัดส่งแรงงานในระยะนี้จะดำเนินการ เฉพาะในพื้นที่ที่ทางการอิสราเอลประกาศว่าเป็นพื้นที่ปลอดภัย หรือพื้นที่สีเขียวเท่านั้น
ทั้งนี้ กรมการจัดหางานจะดำเนินการภายใต้มาตรการควบคุมอย่างเข้มงวด เพื่อให้แรงงานไทยมีความมั่นใจในความปลอดภัยสูงสุด โดยแรงงานที่จะเดินทางไปต้องได้รับการยืนยันจากหน่วยงานที่เกี่ยวข้องว่าเป็นพื้นที่ที่สามารถทำงานได้อย่างปลอดภัยจริง บริษัทจัดหางานและผู้รับอนุญาตจะต้องตรวจสอบข้อมูลให้รอบคอบก่อนการจัดส่งแรงงานไปยังพื้นที่ดังกล่าว
นายสมชาย กล่าวเพิ่มเติมว่า “กรมการจัดหางานให้ความสำคัญสูงสุดกับความปลอดภัยของแรงงานไทย และ  จะติดตามประเมินสถานการณ์ในพื้นที่อิสราเอลอย่างใกล้ชิด หากมีความเปลี่ยนแปลงใด ๆ ที่อาจกระทบต่อแรงงานไทย กรมฯ พร้อมพิจารณาปรับมาตรการทันที”
ทั้งนี้ โปรดติดตามข่าวสารอย่างใกล้ชิดจากกองบริหารแรงงานไทยไปต่างประเทศผ่านเว็บไซต์doe.go.th/overseas เพื่อป้องกันการถูกหลอกลวง หรือสามารถสอบถามรายละเอียดเพิ่มเติมได้ที่ สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือกองบริหารแรงงานไทยไปต่างประเทศ โทร. 0 2245 0978 และ0 2245 9430 หรือสายด่วนกระทรวงแรงงาน โทร. 1506 กด 2 กรมการจัดหางาน หรือสายด่วนกรมการจัดหางาน โทร1694

ที่มา : https://www.thaigov.go.th/news/contents/details/98460