รัฐบาลไทย-ข่าวทำเนียบรัฐบาล-ดีอี เตือนภัย “มิจฉาชีพ” เปิดเว็บไซต์ปลอม “กรมบัญชีกลาง” ระวังโดนหลอกติดตั้งแอปฯ ดูดเงิน - ข้อมูลส่วนบุคคล

วันอาทิตย์ที่ 10 สิงหาคม 2568
ดีอี เตือนภัย “มิจฉาชีพ” เปิดเว็บไซต์ปลอม “กรมบัญชีกลาง” ระวังโดนหลอกติดตั้งแอปฯ ดูดเงิน - ข้อมูลส่วนบุคคล
ดีอี เตือนภัย “มิจฉาชีพ” เปิดเว็บไซต์ปลอม “กรมบัญชีกลาง” ระวังโดนหลอกติดตั้งแอปฯ ดูดเงิน - ข้อมูลส่วนบุคคล
กระทรวงดิจิทัลเพื่อเศรษฐกิจและสังคม (ดีอี) ตรวจพบข่าวปลอมรายสัปดาห์ที่เกี่ยวข้องกับอาชญากรรมออนไลน์ ซึ่งประชาชนให้ความสนใจสูงสุดอันดับที่ 1 เรื่อง “กรมบัญชีกลางเปิดเว็บไซต์ใหม่สำหรับใช้ประชาสัมพันธ์” รองลงมาคือเรื่อง “ธนาคารกรุงไทยยืดเวลาลงทะเบียนสินเชื่อ เปิดลงทะเบียนผ่าน TikTok ktb9895” โดยขอให้ประชาชน อย่าหลงเชื่อข่าวปลอม เลือกเชื่อ-แชร์ ข้อมูลที่เป็นประโยชน์ หวั่นสร้างความเสียหายทั้งข้อมูลส่วนบุคคล ทรัพย์สิน และอาจส่งผลกระทบต่อประชาชนในสังคมเป็นวงกว้าง
นายเวทางค์ พ่วงทรัพย์ เลขาธิการคณะกรรมการดิจิทัลเพื่อเศรษฐกิจและสังคมแห่งชาติ (BDE) ในฐานะโฆษกกระทรวงดิจิทัลเพื่อเศรษฐกิจและสังคม (ดีอี) กล่าวถึงผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 1 – 7 สิงหาคม 2568 พบข้อความที่เข้ามาทั้งหมด 1,005,783 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 1,232 ข้อความ
สำหรับช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 1,187  ข้อความ ตามมาด้วยการแจ้งเบาะแสผ่าน Line Official จำนวน 11 ข้อความ ช่องทาง Facebook จำนวน 33 ข้อความ และช่องทาง Twitter จำนวน 1 ข้อความ รวมเรื่องที่ต้องดำเนินการตรวจสอบทั้งหมด 257 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 84 เรื่อง โดยในจำนวนนี้เป็นข่าวปลอมเกี่ยวกับอาชญากรรมออนไลน์ที่ได้รับความสนใจจากประชาชนมากที่สุด 10 อันดับ ได้แก่
อันดับที่ 1 : เรื่อง กรมบัญชีกลางเปิดเว็บไซต์ใหม่สำหรับใช้ประชาสัมพันธ์
อันดับที่ 2 : เรื่อง ธนาคารกรุงไทยยืดเวลาลงทะเบียนสินเชื่อ เปิดลงทะเบียนผ่าน TikTok ktb9895
อันดับที่ 3 : เรื่อง ธนาคารกรุงไทยยกเลิกแบล็กลิสต์บูโร ปล่อยยืมสินเชื่อ ผ่านบัญชี TikTok ktb.thailand.onli
อันดับที่ 4 : เรื่อง กรมการขนส่งทางบก เปิดรับทำใบขับขี่ออนไลน์ผ่านเพจ พัชรา
อันดับที่ 5 : เรื่อง OR เปิดเสนอขายหุ้นสามัญ IPO ผ่านเพจ Amazon Café Certified Premium
อันดับที่ 6 : เรื่อง ธนาคารกรุงไทย ปล่อยสินเชื่อ ผ่านบัญชี TikTok mrkkpkwqx3r
อันดับที่ 7 : เรื่อง SET เปิดหลักสูตรพื้นฐานการลงทุน เทรดเป็นใน 25 วัน เปิดสอนฟรี ผ่านเพจ Investor academy
อันดับที่ 8 : เรื่อง ลงทุนหุ้นออนไลน์ พร้อมผู้เชี่ยวชาญที่ได้รับอนุญาตจาก ก.ล.ต. ให้คำแนะนำ
อันดับที่ 9 : เรื่อง ร่วมลงทุนหุ้น OR ผ่านเพจ Amazon Thai Business รับผลตอบแทนเริ่มต้น 298 บาทต่อวัน
อันดับที่ 10 : ตลาดหลักทรัพย์ฯ เปิด 8 คลาสเรียนเทรด ฟรี ลงทะเบียนที่เพจ พื้นฐาน แนวความรู้
“เมื่อพิจารณาจากข่าวปลอมที่เกี่ยวข้องกับอาชญากรรมออนไลน์ ซึ่งประชาชนสนใจมากที่สุด จาก 10 อันดับข้างต้น พบว่าเป็นข่าวที่เกี่ยวกับการให้บริการของหน่วยงานรัฐ การให้บริการสินเชื่อของธนาคารรัฐ และการชักชวนให้ลงทุนโดยอ้างชื่อหน่วยงานที่น่าเชื่อถือ ซึ่งมีผลกระทบต่อทั้งตัวบุคคลที่เชื่อและแชร์ข้อมูลส่งต่อกันไปเป็นวงกว้าง ทำให้ประชาชนอาจตกเป็นเหยื่อของมิจฉาชีพ สร้างความเสียหายทั้งทรัพย์สินและข้อมูลส่วนบุคคลได้” นายเวทางค์ กล่าว
สำหรับอันดับ 1 เรื่อง “กรมบัญชีกลางเปิดเว็บไซต์ใหม่สำหรับใช้ประชาสัมพันธ์” กระทรวงดีอี ได้ประสานงานร่วมกับ กรมบัญชีกลาง กระทรวงการคลัง ตรวจสอบแล้วพบว่าเป็นข้อมูลเท็จ โดยขอชี้แจง เว็บไซต์ดังกล่าวเป็นเว็บไซต์ปลอมที่มีผู้ไม่หวังดีสร้างขึ้น โดยขณะนี้กรมบัญชีกลางยังไม่มีการเปิดเว็บไซต์ใหม่และไม่มีการให้โหลดติดตั้งแอปพลิเคชันใหม่ใด ๆ ทั้งสิ้น โดยประชาชนสามารถติดตามข้อมูลข่าวสารจากกรมบัญชีกลางได้ทางเว็บไซต์ทางการของกรมบัญชีกลาง คือ www.cgd.go.th เท่านั้น
กระทรวงดีอี ขอเตือนประชาชนว่าการให้ข้อมูลหรือติดตั้งแอปพลิเคชันใด ๆ ที่ไม่ได้มาจากช่องทางอย่างเป็นทางการ อาจมีความเสี่ยงต่อการถูกขโมยข้อมูล หรือถูกหลอกให้โอนเงินได้
อย่างไรก็ตาม ดีอี มีความห่วงใยประชาชน เรื่องความตระหนักรู้เท่าทันข่าวปลอมที่ถูกแพร่กระจายบนสื่อออนไลน์ โซเชียล ซึ่งหากขาดความรู้เท่าทัน ส่งต่อข้อมูลข่าวปลอม ทำให้เกิดการหลงเชื่อ สร้างความเข้าใจที่คลาดเคลื่อน สร้างความเสียหายต่อทรัพย์สิน หรือข้อมูลส่วนบุคคล และอาจส่งผลกระทบต่อประชาชนในสังคมเป็นวงกว้าง ดังนั้นจึงควรตรวจสอบข้อเท็จจริงของข่าวหรือลิงก์เว็บไซต์ให้แน่ชัด
สามารถแจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.)
|  Line ID: @antifakenewscenter | เว็บไซต์ www.antifakenewscenter.com
--------------------------------------------------------------------------------------

ที่มา : https://www.thaigov.go.th/news/contents/details/99570