รัฐบาลไทย-ข่าวทำเนียบรัฐบาล-ผู้ช่วย รมว.ท่องเที่ยวและกีฬา เยี่ยมชมศูนย์ IBC การแข่งขันเวิลด์เกมส์ ครั้งที่ 12 ณ เมืองเฉิงตู

วันศุกร์ที่ 15 สิงหาคม 2568
ผู้ช่วย รมว.ท่องเที่ยวและกีฬา เยี่ยมชมศูนย์ IBC การแข่งขันเวิลด์เกมส์ ครั้งที่ 12 ณ เมืองเฉิงตู
ผู้ช่วย รมว.ท่องเที่ยวและกีฬา เยี่ยมชมศูนย์ IBC การแข่งขันเวิลด์เกมส์ ครั้งที่ 12 ณ เมืองเฉิงตู
วันศุกร์ที่ 15 สิงหาคม 2568 นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ พร้อมคณะประกอบด้วย นายกฤษฎา ตันเทอดทิตย์ เลขานุการรัฐมนตรีฯ, นายต้น ณ ระนอง คณะที่ปรึกษาของรัฐมนตรีฯ, นางสาววนิดา พันธ์สอาด รองปลัดกระทรวงการท่องเที่ยวและกีฬา และกรรมการ กกท., นายธรรมวรรธ วงศ์เจริญยศ กรรมการ กกท., นายมีชัย อินวู๊ด รองผู้ว่าการ กกท. ฝ่ายบริหาร และ นางโปรดปราน สมานมิตร รองผู้ว่าการ กกท. ฝ่ายกีฬาอาชีพและกีฬามวย ได้เดินทางเข้าเยี่ยมชม ศูนย์ถ่ายทอดวิทยุและโทรทัศน์นานาชาติ (International Broadcast Centre: IBC) ประจำการแข่งขันกีฬาเวิลด์เกมส์ ครั้งที่ 12 ณ เมืองเฉิงตู สาธารณรัฐประชาชนจีน
การเยี่ยมชมครั้งนี้มีวัตถุประสงค์เพื่อศึกษาระบบการบริหารจัดการด้านการถ่ายทอดสดและการสื่อสารในงานแข่งขันกีฬาระดับโลก ซึ่งศูนย์ IBC ทำหน้าที่เป็นหัวใจสำคัญในการกระจายสัญญาณภาพและเสียงไปยังผู้ชมทั่วโลก ครอบคลุมทั้งการถ่ายทอดสดทางโทรทัศน์ วิทยุ และสื่อดิจิทัล
นายจักรพล กล่าวว่า การได้เยี่ยมชมและแลกเปลี่ยนข้อมูลกับผู้จัดงานเป็นโอกาสอันดีที่จะนำประสบการณ์และเทคโนโลยีที่ทันสมัยมาใช้ในการพัฒนาศักยภาพของประเทศไทย ในการเป็นเจ้าภาพจัดการแข่งขันกีฬาระดับนานาชาติในอนาคต เพื่อยกระดับมาตรฐานการถ่ายทอดสดให้มีคุณภาพสูง สอดคล้องกับมาตรฐานสากล และเพิ่มศักยภาพการประชาสัมพันธ์ภาพลักษณ์ของประเทศสู่สายตาชาวโลก
การลงพื้นที่ในครั้งนี้ยังสะท้อนถึงความมุ่งมั่นของกระทรวงการท่องเที่ยวและกีฬาและการกีฬาแห่งประเทศไทย ในการพัฒนาทั้งด้านการจัดการแข่งขันและการเผยแพร่กิจกรรมกีฬา เพื่อเสริมสร้างบทบาทของประเทศไทยในเวทีกีฬาระดับโลกอย่างต่อเนื่อง

ที่มา : https://www.thaigov.go.th/news/contents/details/99751