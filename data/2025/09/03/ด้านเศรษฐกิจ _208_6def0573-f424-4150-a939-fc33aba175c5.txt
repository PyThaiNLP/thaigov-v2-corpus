รัฐบาลไทย-ข่าวทำเนียบรัฐบาล-“รมว.อรรถกร” นำ กระทรวงเกษตรฯ เปิดคลินิกเกษตรเคลื่อนที่ในพระราชานุเคราะห์ฯ จ.นครศรี ยกระดับบริการถึงมือเกษตรกร หนุนองค์ความรู้ เพิ่มรายได้ ลดความเหลื่อมล้ำ

วันศุกร์ที่ 18 กรกฎาคม 2568
“รมว.อรรถกร” นำ กระทรวงเกษตรฯ เปิดคลินิกเกษตรเคลื่อนที่ในพระราชานุเคราะห์ฯ จ.นครศรี ยกระดับบริการถึงมือเกษตรกร หนุนองค์ความรู้ เพิ่มรายได้ ลดความเหลื่อมล้ำ
“รมว.อรรถกร” นำ กระทรวงเกษตรฯ เปิดคลินิกเกษตรเคลื่อนที่ในพระราชานุเคราะห์ฯ จ.นครศรี ยกระดับบริการถึงมือเกษตรกร หนุนองค์ความรู้ เพิ่มรายได้ ลดความเหลื่อมล้ำ
นายอรรถกร ศิริลัทธยากร รัฐมนตรีว่าการกระทรวงเกษตรและสหกรณ์ เป็นประธานเปิดโครงการคลินิกเกษตรเคลื่อนที่ในพระราชานุเคราะห์ สมเด็จพระบรมโอรสาธิราช ฯ สยามมกุฎราชกุมาร เฉลิมพระเกียรติ เนื่องในโอกาสวันเฉลิมพระชนมพรรษาพระบาทสมเด็จพระเจ้าอยู่หัว วันที่ 28 กรกฎาคม 2568 โดยมี ศ.ดร.นฤมล ภิญโญสินวัฒน์ รัฐมนตรีว่าการกระทรวงศึกษาธิการ นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ นายประยูร อินสกุล ปลัดกระทรวงเกษตรและสหกรณ์ นายพีรพันธ์ คอทอง อธิบดีกรมส่งเสริมการเกษตร นางจิราพร อมาตยกุล รองผู้ว่าราชการจังหวัดนครศรีธรรมราช และผู้บริหารในสังกัดกระทรวงเกษตรและสหกรณ์ เข้าร่วม ณ ศูนย์ขยายพันธุ์พืชที่ 4 จังหวัดนครศรีธรรมราช ต.นาบอน อ.นาบอน จ.นครศรีธรรมราช
นายอรรถกร กล่าวว่า ด้วยสำนึกในพระมหากรุณาธิคุณอันหาที่สุดมิได้ ที่พระบาทสมเด็จพระเจ้าอยู่หัวทรงบำเพ็ญพระราชกรณียกิจนานัปการ กระทรวงเกษตรและสหกรณ์ โดยคณะกรรมการโครงการคลินิกเกษตรเคลื่อนที่ในพระราชานุเคราะห์ สมเด็จพระบรมโอรสาธิราช ฯ สยามมกุฎราชกุมาร จึงได้ร่วมกันจัดงานโครงการคลินิกเกษตรเคลื่อนที่ในพระราชานุเคราะห์ สมเด็จพระบรมโอรสาธิราช ฯ สยามมกุฎราชกุมาร เฉลิมพระเกียรติ เนื่องในโอกาสวันเฉลิมพระชนมพรรษาพระบาทสมเด็จพระเจ้าอยู่หัว 28 กรกฎาคม 2568 ระดับประเทศ ระหว่างวันที่ 17 – 18 กรกฎาคม 2568 ณ ศูนย์ขยายพันธุ์พืชที่ 4 จังหวัดนครศรีธรรมราช ต.นาบอน อ.นาบอน จ.นครศรีธรรมราช และระดับจังหวัด อีก 76 จังหวัด ซึ่งกำหนดจัดงานในห้วงระหว่างวันที่ 1 – 31 กรกฎาคม 2568 โดยมีเป้าหมายเกษตรกรรวมกว่า 8,900 ราย
ทั้งนี้ คลินิกเกษตรเคลื่อนที่ฯ ถือเป็นกลไกสำคัญในการยกระดับบริการด้านการเกษตรให้ถึงมือเกษตรกร อย่างทั่วถึง สร้างโอกาสให้เกษตรกรเข้าถึงองค์ความรู้และนวัตกรรมใหม่ๆ อย่างแท้จริง ทั้งยังเป็นสัญลักษณ์ของความห่วงใยจากในหลวงและพระราชวงศ์ ที่ทรงติดตามปัญหาเกษตรไทยมาโดยตลอด เปิดโอกาสให้เกษตรกรในพื้นที่ที่ห่างไกลได้รับบริการและแก้ไขปัญหาด้านการเกษตรได้อย่างถูกต้องตามหลักวิชาการครบถ้วน เข้าถึงองค์ความรู้ทางด้านการเกษตร เทคโนโลยี และนวัตกรรมด้านการเกษตรใหม่ๆ ที่สามารถนำไปปรับใช้ในพื้นที่ของตน รวมถึงการได้รับการสนับสนุนปัจจัยการผลิตด้านการเกษตรต่างๆ จากหน่วยงานในสังกัดกระทรวงเกษตรและสหกรณ์ เพื่อต่อยอดในพื้นที่การเกษตรได้อีกทางหนึ่งด้วย โดยมีการบูรณาการความร่วมมือกันระหว่างหน่วยงานวิชาการ หน่วยงานส่งเสริม ร่วมพัฒนาฟื้นฟูเกษตรกรให้สามารถทำการผลิตทางการเกษตรได้อย่างมีประสิทธิภาพและยั่งยืน
ด้านอธิบดีกรมส่งเสริมการเกษตร กล่าวเพิ่มเติมว่า กิจกรรมภายในงานประกอบด้วย พิธีถวายพระพรชัยมงคล และนิทรรศการเฉลิมพระเกียรติ พร้อมกิจกรรมคลินิกเกษตรเคลื่อนที่รวม 11 คลินิก ได้แก่ คลินิกดิน พืช ข้าว ปศุสัตว์ ประมง ชลประทาน สหกรณ์ บัญชี กฎหมาย หม่อนไหม และคลินิกส่งเสริมการเกษตร โดยมีหน่วยงานภาครัฐและเอกชนกว่า 30 หน่วยงานเข้าร่วม นอกจากนี้ ยังมี กิจกรรมฝึกอาชีพเสริม เพิ่มรายได้ฟรี จากคลินิกส่งเสริมการเกษตรมากกว่า 10 หลักสูตร อาทิ การขยายพันธุ์พืช การเลี้ยงผึ้งโพรง-ชันโรง และการซ่อมเครื่องยนต์ทางการเกษตร พร้อมด้วยกิจกรรมจำหน่ายสินค้าเกษตรคุณภาพ และ Live สดขายมังคุดคุณภาพ จากเกษตรกรในพื้นที่ รวมถึงสินค้าจาก Young Smart Farmer จังหวัดนครศรีธรรมราช

ที่มา : https://www.thaigov.go.th/news/contents/details/98535