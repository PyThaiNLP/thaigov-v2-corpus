รัฐบาลไทย-ข่าวทำเนียบรัฐบาล-สธ. โชว์ผลงานระบบบริการสุขภาพดิจิทัล ยกระดับรพ.ในสังกัด เป็น รพ.อัจฉริยะ ประชาชนรับบริการไร้รอยต่อ ทั่วถึงและเป็นธรรม

วันศุกร์ที่ 29 สิงหาคม 2568
สธ. โชว์ผลงานระบบบริการสุขภาพดิจิทัล ยกระดับรพ.ในสังกัด เป็น รพ.อัจฉริยะ ประชาชนรับบริการไร้รอยต่อ ทั่วถึงและเป็นธรรม
กระทรวงสาธารณสุข จัดประชุมวิชาการและแสดงผลงานการพัฒนาระบบบริการสุขภาพดิจิทัล (Digital Health Forum) ของโรงพยาบาลในสังกัด มุ่งสู่การเป็นโรงพยาบาลอัจฉริยะ
เพื่อประชาชนเข้าถึงบริการอย่างไร้รอยต่อ ทั่วถึงและเป็นธรรม เกิดระบบบริการและบริหารจัดการที่มีคุณภาพ รวดเร็ว ปลอดภัย ลดภาระงานของเจ้าหน้าที่ ล่าสุดมีโรงพยาบาลอัจฉริยะในสังกัดแล้ว 902 แห่ง
วันนี้ (29 สิงหาคม 2568) ที่ โรงแรมแกรนด์ ริชมอนด์ สไตลิช คอนเวนชั่น โฮเทล จังหวัดนนทบุรี นายแพทย์โสภณ เอี่ยมศิริถาวร หัวหน้าผู้ตรวจราชการกระทรวงสาธารณสุข เปิดการประชุมวิชาการและแสดงผลงานการยกระดับระบบบริการสุขภาพดิจิทัล (Digital Health Forum) กระทรวงสาธารณสุข ประจำปีงบประมาณ พ.ศ. 2568 โดยมี นายแพทย์วิจักษณ์ กาญจนอุทัย ผู้อำนวยการสำนักสุขภาพดิจิทัล ผู้บริหารกระทรวงสาธารณสุข ผู้รับผิดชอบงานด้านดิจิทัลสุขภาพจากหน่วยงานส่วนกลาง ส่วนภูมิภาค รวมทั้งหน่วยงานภาครัฐและหน่วยงานภาคเอกชนที่เกี่ยวข้อง ร่วมงานกว่า 1,000 คน
นายแพทย์โสภณกล่าวว่า  กระทรวงสาธารณสุข มุ่งยกระดับระบบบริการสุขภาพด้วยเทคโนโลยีดิจิทัลให้โรงพยาบาลในสังกัดสำนักงานปลัดกระทรวงสาธารณสุขพัฒนาเป็นโรงพยาบาลอัจฉริยะ เพื่อประชาชนสามารถเข้าถึงระบบบริการสุขภาพได้อย่างไร้รอยต่อ ทั่วถึงและเป็นธรรม และระบบบริการและบริหารจัดการของโรงพยาบาลมีคุณภาพ รวดเร็ว ปลอดภัย ลดภาระงานของเจ้าหน้าที่ ด้วยการเชื่อมต่อข้อมูลที่ทำให้บุคลากรทางการแพทย์เข้าถึงข้อมูลที่สำคัญของผู้ป่วยได้แบบเรียลไทม์ มีความแม่นยำในการวินิจฉัย และมั่นใจได้ว่าข้อมูลที่เกิดขึ้นมีความถูกต้อง ภายใต้ความมั่นคงปลอดภัยทางไซเบอร์ โดยล่าสุดมี โรงพยาบาลที่ลงทะเบียนเป็นโรงพยาบาลอัจฉริยะรวม 902 แห่ง ผ่านเกณฑ์ระดับเพชร 197 แห่ง ระดับทอง 32 แห่ง และระดับเงิน 673 แห่ง
“การจัดประชุมวิชาการและแสดงผลงานการยกระดับระบบบริการสุขภาพดิจิทัลครั้งนี้ เป็นโอกาสที่บุคลากรจะได้แลกเปลี่ยนเรียนรู้ และกระตุ้นให้เกิดความคิดสร้างสรรค์ในการสร้างนวัตกรรมพัฒนาระบบบริการสุขภาพดิจิทัลในหน่วยงาน ที่จะช่วยเพิ่มประสิทธิภาพในการให้บริการประชาชน รวมทั้งเป็นการสร้างเครือข่ายการพัฒนาระบบสุขภาพดิจิทัลของกระทรวงสาธารณสุขที่เข้มแข็งและมีความยั่งยืน” นายแพทย์โสภณกล่าว
ด้านนายแพทย์วิจักษณ์ กล่าวว่า สำนักสุขภาพดิจิทัล ได้ขับเคลื่อนนโยบายการยกระดับโรงพยาบาลให้เป็นโรงพยาบาลอัจฉริยะ ตั้งแต่ปีงบประมาณ 2567 เพื่อส่งเสริมและสนับสนุนการบริหารจัดการภายในโรงพยาบาลให้มีคุณภาพและลดขั้นตอนการปฏิบัติงาน รวมถึงอำนวยความสะดวกในการรับบริการสุขภาพของประชาชน โดยมีการปรับปรุงเกณฑ์และแนวทางการประเมินเพื่อพัฒนาสู่การเป็นโรงพยาบาลอัจฉริยะ 4 ด้าน ได้แก่ 1) ด้านโครงสร้าง 2) การบริหารจัดการ 3) ความปลอดภัยและธรรมาภิบาล และ 4) ด้านบุคลากร รวมทั้งสิ้น 1,000 คะแนน และจัดตั้งคณะกรรมการประเมินฯ ในระดับจังหวัดและระดับเขต เพื่อรายงานผลมายังสำนักสุขภาพดิจิทัลต่อไป
************************************************* 29 สิงหาคม 2568

ที่มา : https://www.thaigov.go.th/news/contents/details/100268