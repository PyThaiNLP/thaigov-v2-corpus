รัฐบาลไทย-ข่าวทำเนียบรัฐบาล-รองปลัด มท. “ขจร” เปิดอบรมเพิ่มประสิทธิภาพจัดทำแผนพัฒนากลุ่มจังหวัด ปี 68 มุ่งเสริมสมรรถนะเจ้าหน้าที่ขับเคลื่อนแผนพัฒนาพื้นที่แบบบูรณาการ ตอบสนองความต้องการของประชาชนอย่างเป็นรูปธร

วันพุธที่ 25 มิถุนายน 2568
25/06/2568
พิมพ์
รองปลัด มท. “ขจร” เปิดอบรมเพิ่มประสิทธิภาพจัดทำแผนพัฒนากลุ่มจังหวัด ปี 68 มุ่งเสริมสมรรถนะเจ้าหน้าที่ขับเคลื่อนแผนพัฒนาพื้นที่แบบบูรณาการ ตอบสนองความต้องการของประชาชนอย่างเป็นรูปธร
รองปลัด มท. “ขจร” เปิดอบรมเพิ่มประสิทธิภาพจัดทำแผนพัฒนากลุ่มจังหวัด ปี 68 มุ่งเสริมสมรรถนะเจ้าหน้าที่ขับเคลื่อนแผนพัฒนาพื้นที่แบบบูรณาการ ตอบสนองความต้องการของประชาชนอย่างเป็นรูปธรรม
เมื่อวันที่ 24 มิ.ย. 68 เวลา 10.30 น. นายอรรษิษฐ์ สัมพันธรัตน์ ปลัดกระทรวงมหาดไทย มอบหมายให้นายขจร ศรีชวโนทัย รองปลัดกระทรวงมหาดไทย เป็นประธานเปิดโครงการประชุมเชิงปฏิบัติการเพื่อเพิ่มประสิทธิภาพการจัดทำแผนพัฒนาพื้นที่ในระดับกลุ่มจังหวัด ปี 2568 โดยมี น.ส.ปาณิสรา กาญจนะจิตรา รองผู้ว่าราชการจังหวัดนนทบุรี นายกัฬชัย เทพวรชัย รองผู้ว่าราชการจังหวัดระยอง นายจักรพันธ์ รัตนเสถียร ผู้อำนวยการสำนักพัฒนาและส่งเสริมการบริหารราชการจังหวัด (สบจ.) สำนักงานปลัดกระทรวงมหาดไทย พร้อมด้วยหัวหน้าสำนักงานจังหวัดจากกลุ่มจังหวัดภาคกลางปริมณฑล และกลุ่มจังหวัดภาคตะวันออก 1 ผู้เชี่ยวชาญ และเจ้าหน้าที่ที่เกี่ยวข้อง ร่วมประชุม ณ โรงแรมปรินซ์ พาเลซ กรุงเทพฯ
นายขจร กล่าวว่า กระทรวงมหาดไทยเป็นองค์กรหลักและกลไกสำคัญในการนำนโยบายที่สำคัญของรัฐบาลไปสู่การพัฒนาเชิงพื้นที่แบบบูรณาการ (Area-Based) ในระดับกลุ่มจังหวัด จังหวัด อำเภอ ตำบล หมู่บ้านและชุมชน เพื่อให้เกิดการพัฒนาที่ยั่งยืนในทุกมิติ และยกระดับและพัฒนาคุณภาพชีวิตของประชาชน โดยใช้อำนาจหน้าที่ตามพระราชกฤษฎีกาว่าด้วยการบริหารงานเชิงพื้นที่แบบบูรณาการ พ.ศ. 2565 ที่มีเจตนารมณ์เพื่อรวมการบริหารงานจังหวัด กลุ่มจังหวัดและภาคเข้าด้วยกัน ส่งผลให้แผนพัฒนาจังหวัดและกลุ่มจังหวัด ซึ่งเป็นจุดเชื่อมต่อระหว่างนโยบายและแผนระดับชาติ (Top-down) กับการเสนอปัญหาความต้องการของประชาชนในพื้นที่ (Bottom-up) มีความสำคัญอย่างยิ่งยวดในฐานะที่เป็นกลไกในการถ่ายทอดนโยบายของรัฐบาล และนโยบายของกระทรวงมหาดไทยสู่การดำเนินการอย่างเป็นรูปธรรมในพื้นที่
"ผู้ว่าราชการจังหวัดเปรียบเสมือนแม่ทัพใหญ่ของพื้นที่ที่ต้องระดมสรรพกำลัง ทรัพยากร งบประมาณ บุคลากร เพื่อบูรณาการให้บรรลุเป้าหมายการพัฒนาจังหวัด 20 ปี หรือทิศทางการพัฒนากลุ่มจังหวัดที่กำหนดไว้ ในขณะที่ท่านหัวหน้าสำนักงานจังหวัด ท่านผู้อำนวยการกลุ่มงาน เปรียบเสมือนเสนาธิการที่จะสนับสนุนขับเคลื่อนงานบำบัดทุกข์ บำรุงสุข ขับเคลื่อนแผนงาน/โครงการในลักษณะบูรณาการเพื่อให้การพัฒนาจังหวัดและกลุ่มจังหวัดบรรลุเป้าหมายที่กำหนดไว้ และสามารถแก้ไขปัญหาให้พี่น้องประชาชนในพื้นที่ได้อย่างเป็นรูปธรรม สอดคล้องกับความต้องการของประชาชนอย่างแท้จริง” นายขจร กล่าว
ด้าน นายจักรพันธ์ รัตนเสถียร กล่าวว่า การดำเนินโครงการประชุมเชิงปฏิบัติการฯ จัดขึ้นระหว่างวันที่ 24 - 25 มี.ค. 68 โดยมีความมุ่งหมายให้ผู้เข้าร่วมโครงการมีความรู้ความเข้าใจ ได้รับการพัฒนาศักยภาพและสมรรถนะในการดำเนินงานเพื่อขับเคลื่อนการจัดทำแผนพัฒนาพื้นที่ภายใต้พระราชกฤษฎีกาว่าด้วยการบริหารงานเชิงพื้นที่แบบบูรณาการ พ.ศ. 2565 สามารถยกระดับศักยภาพการจัดทำและประสานแผนพัฒนาพื้นที่อย่างเป็นระบบ มีประสิทธิภาพ และประสิทธิผลมากขึ้น สามารถตอบสนองความต้องการของพื้นที่ได้อย่างแท้จริง

ที่มา : https://www.thaigov.go.th/news/contents/details/97823