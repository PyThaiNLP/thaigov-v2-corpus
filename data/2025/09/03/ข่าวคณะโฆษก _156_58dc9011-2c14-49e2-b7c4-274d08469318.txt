รัฐบาลไทย-ข่าวทำเนียบรัฐบาล-รัฐบาลเฝ้าระวังโรคในศูนย์พักพิงชายแดน – คุมเข้มไข้หวัดนกจากกัมพูชา ป้องกันไข้เลือดออกศรีสะเกษอย่างรัดกุม

วันพุธที่ 30 กรกฎาคม 2568
30/07/2568
พิมพ์
รัฐบาลเฝ้าระวังโรคในศูนย์พักพิงชายแดน – คุมเข้มไข้หวัดนกจากกัมพูชา ป้องกันไข้เลือดออกศรีสะเกษอย่างรัดกุม
รัฐบาลเฝ้าระวังโรคในศูนย์พักพิงชายแดน – คุมเข้มไข้หวัดนกจากกัมพูชา ป้องกันไข้เลือดออกศรีสะเกษอย่างรัดกุม
วันนี้ (30 กรกฎาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาลมีความห่วงใยในสถานการณ์ด้านสุขภาพของประชาชนที่ได้รับผลกระทบจากเหตุการณ์ตามแนวชายแดนไทย–กัมพูชา โดยเฉพาะกลุ่มผู้ที่อยู่ในศูนย์พักพิง ซึ่งเป็นพื้นที่เสี่ยงต่อการแพร่ระบาดของโรคติดต่อ รัฐบาล โดยกรมควบคุมโรค กระทรวงสาธารณสุข จึงเร่งดำเนินมาตรการควบคุมโรคอย่างเข้มข้นและรอบด้าน
ในเบื้องต้น ได้มีการจัดส่งวัคซีนป้องกันไข้หวัดใหญ่ลงพื้นที่ศูนย์พักพิง พร้อมทั้งแจกจ่ายหน้ากากอนามัย เจลแอลกอฮอล์ และเน้นย้ำให้มีการปรุงอาหารที่สะอาด ปรุงสุกใหม่ทุกมื้อ รวมถึงรณรงค์การล้างมืออย่างสม่ำเสมอ ในกรณีที่พบผู้ป่วยโดยเฉพาะในกลุ่มผู้สูงอายุ เจ้าหน้าที่จะดำเนินการแยกตัวออกจากผู้อื่นและนำส่งสถานพยาบาลทันที เพื่อป้องกันการแพร่ระบาดในวงกว้าง
ขณะเดียวกัน รัฐบาลได้เฝ้าระวังสถานการณ์โรคไข้หวัดนกในประเทศกัมพูชาอย่างใกล้ชิด โดยพบว่ามีผู้ป่วยสะสมในปี 2568 จำนวน 13 ราย เสียชีวิตแล้ว 6 ราย ทั้งหมดติดเชื้อสายพันธุ์ H5N1 ซึ่งเป็นสายพันธุ์รุนแรง แม้ประเทศไทยจะไม่พบการติดเชื้อไข้หวัดนกในคนมานานกว่า 19 ปี แต่รัฐบาลยังคงใช้มาตรการเชิงรุกภายใต้แนวคิด “สุขภาพหนึ่งเดียว” (One Health) โดยประสานความร่วมมือกับกรมปศุสัตว์ และกรมอุทยานแห่งชาติ สัตว์ป่า และพันธุ์พืช เพื่อป้องกันการแพร่เชื้อข้ามพรมแดน
สำหรับโรคไข้เลือดออก ซึ่งพบการระบาดสูงสุดในช่วงเดือนกุมภาพันธ์ถึงสิงหาคม ปีนี้มีผู้ป่วยสะสมทั่วประเทศแล้วกว่า 30,000 ราย โดยจังหวัดศรีสะเกษถือเป็นพื้นที่ที่ต้องเฝ้าระวังอย่างใกล้ชิด รัฐบาลได้จัดส่งยาทากันยุง พร้อมสนับสนุนการทำความสะอาดพื้นที่พักอาศัย การจัดการขยะ และการควบคุมสิ่งแวดล้อมในศูนย์พักพิงอย่างต่อเนื่อง เพื่อจำกัดแหล่งเพาะพันธุ์ยุงลายและลดความเสี่ยงของการระบาด
นอกจากนี้ ยังมีการติดตามสถานการณ์โรคระบบทางเดินหายใจอื่น ๆ เช่น RSV ซึ่งพบการระบาดเพิ่มขึ้นในกลุ่มเด็กเล็กอายุต่ำกว่า 4 ปี ขณะนี้ยังไม่พบผู้เสียชีวิต และผู้ป่วยส่วนใหญ่สามารถรักษาได้ตามอาการ
“รัฐบาลขอยืนยันว่าสถานการณ์ด้านสาธารณสุขอยู่ภายใต้การดูแลอย่างใกล้ชิด ด้วยมาตรการที่รัดกุมและรอบด้าน เพื่อปกป้องสุขภาพและความปลอดภัยของประชาชนอย่างเต็มความสามารถ พร้อมเดินหน้าทุกภารกิจด้วยความรับผิดชอบ มุ่งมั่นให้ประเทศก้าวข้ามความท้าทายครั้งนี้อย่างมั่นคงและเป็นหนึ่งเดียว” นางสาวศศิกานต์ กล่าว

ที่มา : https://www.thaigov.go.th/news/contents/details/99082