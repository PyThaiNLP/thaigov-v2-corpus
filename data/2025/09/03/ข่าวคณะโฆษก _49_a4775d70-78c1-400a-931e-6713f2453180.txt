รัฐบาลไทย-ข่าวทำเนียบรัฐบาล-ไทยเดินเกมรุก! ยื่นข้อเสนอทางการค้ารอบใหม่แก่สหรัฐฯ เล็งเปิดตลาดให้สินค้าเกษตรและพลังงานสหรัฐฯ หวังลดอัตราภาษีนำเข้า 

วันจันทร์ที่ 7 กรกฎาคม 2568
ไทยเดินเกมรุก! ยื่นข้อเสนอทางการค้ารอบใหม่แก่สหรัฐฯ เล็งเปิดตลาดให้สินค้าเกษตรและพลังงานสหรัฐฯ หวังลดอัตราภาษีนำเข้า
ยืนยันรัฐบาลเดินหน้าเต็มที่โดยยึดผลประโยชน์ชาติเป็นหลักพร้อมรับมือวางกรอบช่วยนักธุรกิจส่งออกและภาคการเกษตรทันที
วันนี้ (วันจันทร์ที่ 7 กรกฎาคม 2568) เวลา 17.30 น.  นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง ได้ชี้แจงความคืบหน้าในการเจรจาการค้ากับสหรัฐอเมริกา โดยไทยได้ยื่นข้อเสนอฉบับปรับปรุงใหม่ต่อสหรัฐฯ อย่างเป็นทางการ เมื่อคืนวันอาทิตย์ที่ 6 กรกฎาคม 2568 ซึ่งมีเป้าหมายเพื่อเพิ่มมูลค่าการค้าทวิภาคีระหว่างสองประเทศ และลดการเกินดุลการค้าของไทยต่อสหรัฐฯ ลงให้ได้ถึงร้อยละ 70 ภายในระยะเวลา 5 ปี และคาดว่าจะสามารถสร้างความสมดุลทางการค้าได้ภายใน 7-8 ปี ซึ่งเร็วกว่าแผนเดิมที่เคยเสนอไว้ว่าจะลดดุลการค้าภายใน 10 ปี
ทั้งนี้ ข้อเสนอฉบับใหม่ของไทยมีรายละเอียดที่ชัดเจนขึ้น ทั้งในด้านการเปิดตลาดสำหรับสินค้าเกษตรและอุตสาหกรรมจากสหรัฐฯ และการเพิ่มการจัดซื้อพลังงานและเครื่องบินจากบริษัทของสหรัฐฯ โดยในส่วนของการเปิดตลาดนั้น ไทยได้เน้นสินค้าในกลุ่มที่ยังขาดแคลนหรือผลิตไม่ได้ในประเทศ เพื่อไม่ให้กระทบต่อเกษตรกรและผู้ประกอบการไทย ขณะเดียวกัน ยังได้เสนอการลดอุปสรรคที่ไม่ใช่ภาษี และปรับปรุงกระบวนการที่เกี่ยวข้อง เพื่อเพิ่มความคล่องตัวทางการค้าและเพิ่มความสามารถในการแข่งขัน
นอกจากนี้ ประเทศไทยยังได้แสดงความมุ่งมั่นอย่างชัดเจนในการจัดซื้อพลังงานจากสหรัฐฯ โดยเฉพาะก๊าซธรรมชาติเหลว (LNG) จากโครงการก๊าซในรัฐอะแลสกา ซึ่งบริษัทเอกชนของไทยอยู่ระหว่างเจรจาซื้อ LNG ปริมาณสูงเป็นระยะเวลา 20 ปี ขณะเดียวกัน บริษัทไทยด้านเคมีภัณฑ์หลายแห่ง ให้คำมั่นว่าจะนำเข้าก๊าซอีเทนจากสหรัฐฯ มากขึ้น นอกจากนี้ สายการบินของไทยยังได้ส่งสัญญาณแผนการจัดซื้อเครื่องบิน Boeing ในจำนวนสูงขึ้น
“รัฐบาลมุ่งมั่นปกป้องเศรษฐกิจไทยที่อาจจะได้รับผลกระทบจากมาตรการทางภาษีของสหรัฐฯ โดยที่ผ่านมา รัฐบาลโดยทีมไทยแลนด์ ได้หารือร่วมกับภาคส่วนต่าง ๆ ทั้งภายในประเทศและจากฝั่งสหรัฐฯ อย่างต่อเนื่อง เพื่อจัดทำข้อเสนอที่รอบคอบ ครอบคลุม และเน้นผลประโยชน์ร่วมกันของทั้งสองประเทศ รัฐบาลขอยืนยันว่าจะเดินหน้าเจรจาอย่างมืออาชีพ และเร่งรัดเพื่อให้ได้ข้อสรุปจากสหรัฐฯ ก่อนครบกำหนดระยะเวลาของการชะลอมาตรการภาษีของสหรัฐฯ
ทั้งนี้ รัฐบาลยังเตรียมมาตรการช่วยเหลือให้กับภาคธุรกิจและเกษตรกรที่ได้รับผลกระทบจากมาตรการภาษีในครั้งนี้ หากสหรัฐฯ ประกาศอัตราภาษีนำเข้าที่เรียกเก็บจากไทย หรือออกมาตรการอื่นๆที่มากกว่าที่ประเมินไว้ในเบื้องต้น

ที่มา : https://www.thaigov.go.th/news/contents/details/98249