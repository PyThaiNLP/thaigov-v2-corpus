รัฐบาลไทย-ข่าวทำเนียบรัฐบาล-กระทรวงเกษตรฯ เชิญชวนร่วม “งานเดิน - วิ่ง เฉลิมพระเกียรติ ประจำปี พ.ศ. 2568” ในวันที่ 30 ส.ค. นี้

วันจันทร์ที่ 4 สิงหาคม 2568
กระทรวงเกษตรฯ เชิญชวนร่วม “งานเดิน - วิ่ง เฉลิมพระเกียรติ ประจำปี พ.ศ. 2568” ในวันที่ 30 ส.ค. นี้
กระทรวงเกษตรฯ เชิญชวนร่วม “งานเดิน - วิ่ง เฉลิมพระเกียรติ ประจำปี พ.ศ. 2568” ในวันที่ 30 ส.ค. นี้
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังเป็นประธานงานแถลงข่าวการจัด “งานเดิน - วิ่ง เฉลิมพระเกียรติ ประจำปี พ.ศ. ๒๕๖๘” โดยมีนายเศรษฐเกียรติ กระจ่างวงษ์ เลขาธิการสำนักงานการปฏิรูปที่ดินเพื่อเกษตรกรรม (ส.ป.ก.) นายวัชระ กระแสฉัตร์ รองผู้ว่าราชการจังหวัดพระนครศรีอยุธยา นายนพพล พวงดาวเรือง ประธานชมรมนักวิ่งกรุงเก่าจังหวัดพระนครศรีอยุธยา และเจ้าหน้าที่ที่เกี่ยวข้อง เข้าร่วม ณ ศาลาพระมิ่งขวัญ ชั้น 2 ศูนย์ส่งเสริมและพัฒนาอาชีพเสริมนอกภาคการเกษตร ตำบลช้างใหญ่ อำเภอบางไทร จังหวัดพระนครศรีอยุธยา ว่า การจัดงานฯ ดังกล่าว มีวัตถุประสงค์เพื่อเป็นการแสดงถึงความจงรักภักดี และเพื่อเฉลิมพระเกียรติ เนื่องในโอกาสเฉลิมพระชนมพรรษาพระบาทสมเด็จพระเจ้าอยู่หัว 73 พรรษา สมเด็จพระนางเจ้าสิริกิติ์พระบรมราชินีนาถ พระบรมราชชนนีพันปีหลวง 93 พรรษา และสมเด็จพระนางเจ้าฯ พระบรมราชินี 47 พรรษาที่จะถึงนี้ อีกทั้งยังเป็นการเผยแพร่พระเกียรติคุณของพระองค์ในพระราชกรณียกิจที่สำคัญที่พระองค์ทรงส่งเสริมงานด้านศิลปาชีพ ศิลปหัตถกรรมพื้นบ้านของไทยให้เป็นที่รู้จักอย่างกว้างขวาง และเพื่อเป็นการประชาสัมพันธ์เปิดพื้นที่ภายในศูนย์ส่งเสริมและพัฒนาอาชีพเสริมนอกภาคการเกษตร ที่อยู่ภายใต้การดำเนินงานของ ส.ป.ก. ให้ประชาชนทั่วไป    ได้รู้จักแหล่งท่องเที่ยว แหล่งเรียนรู้ และฝึกอาชีพด้านงานศิลปหัตถกรรม ที่ต้องการสื่อถึงการอนุรักษ์ศิลปหัตถกรรมไทย ให้เกิดการอนุรักษ์ สืบสาน และต่อยอดมรดกทางภูมิปัญญาให้คงอยู่คู่ผืนแผ่นดินไทยสืบไป
ด้านนายเศรษฐเกียรติ กระจ่างวงษ์ เลขาธิการสำนักงานการปฏิรูปที่ดินเพื่อเกษตรกรรม (ส.ป.ก.) กล่าวเพิ่มเติมว่า ไฮไลท์ของการจัดงานในครั้งนี้ ทาง ส.ป.ก. ได้จัดนิทรรศการแสดงผลงานของศิษย์เก่า ศิษย์ปัจจุบัน รวมถึงได้จัดให้มีการจำหน่ายผลิตภัณฑ์ของศิษย์เก่า อีกทั้งยังเปิดแผนกฝึกอบรมให้กับผู้ที่สนใจได้เยี่ยมชมการดำเนินงาน และจัดเตรียมกิจกรรม craft workshop งานหัตถกรรมของศูนย์ฯ ได้แก่ การเพ้นท์ลายสีสันงานกระเบื้อง และการประดิษฐ์พวงกุญแจผ้า ไว้ให้ประชาชนที่เข้าร่วมงานได้ร่วมสร้างสรรค์งานฝีมือ เพื่อส่งเสริมให้ประชาชนได้ใช้เวลาร่วมกันภายในครอบครัว พร้อมทั้งได้รับความรู้ ด้านงานหัตถกรรมจากการร่วมกิจกรรมในครั้งนี้ด้วย
สำหรับกิจกรรมวิ่งมีทั้งหมด 3 ระยะ ได้แก่ 1) ฮาล์ฟมาราธอน ระยะ 21 กิโลเมตร ชิงถ้วยพระราชทานพระบาทสมเด็จพระเจ้าอยู่หัว โดยมีค่าสมัคร 589 บาท (จะได้รับเสื้อที่ระลึก, เบอร์วิ่ง, เหรียญรางวัล พร้อมเสื้อ Finisher เมื่อเข้าเส้นชัย)
2) มินิมาราธอน ระยะ 10 กิโลเมตร ชิงถ้วยพระราชทานสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง และ 3) ฟันรัน ระยะ 5 กิโลเมตร ชิงถ้วยพระราชทานสมเด็จพระนางเจ้าฯ พระบรมราชินี โดยทั้ง 2 ระยะ จะมีค่าสมัคร 489 บาท (จะได้รับเสื้อที่ระลึก, เบอร์วิ่ง, เหรียญรางวัล) ผู้ที่สนใจสามารถสมัครเข้าร่วมกิจกรรมครั้งนี้ได้ที่ Facebook.com/ royalcelebationrun ของชมรมนักวิ่งกรุงเก่าจังหวัดพระนครศรีอยุธยา โดยรายได้หลังจากหักค่าใช้จ่ายทั้งหมดแล้ว ทางชมรมจะมอบให้กับมูลนิธิไชยยงค์ ชูชาติ ของ ส.ป.ก. เพื่อเป็นทุนให้แก่ผู้ผ่านการฝึกอบรมในโครงการส่งเสริมการดำเนินงาน อันเนื่องมาจากพระราชดำริ กิจกรรมพัฒนาและส่งเสริมศิลปหัตถกรรม หลักสูตรศิลปหัตถกรรมระยะยาวของ ส.ป.ก. ต่อไป
กระทรวงเกษตรฯ ขอเชิญชวนพี่น้อง ประชาชนชาวจังหวัดพระนครศรีอยุธยาและทุกท่านที่สนใจ มาร่วมสัมผัสมนต์เสน่ห์แห่งอดีต และความงดงามของจังหวัดพระนครศรีอยุธยา เมืองมรดกโลกที่เต็มไปด้วยประวัติศาสตร์ วัฒนธรรม และธรรมชาติ ที่สวยงาม ตลอดจนเรียนรู้วิถีชีวิตความเป็นอยู่ของชาวอยุธยา ในเชิงวัฒนธรรมและภูมิปัญญาไทย ผ่านการท่องเที่ยวกับศูนย์ส่งเสริมและพัฒนาอาชีพเสริมนอกภาคการเกษตร และเข้าร่วมโครงการ “งานเดิน - วิ่ง เฉลิมพระเกียรติ ประจำปี พ.ศ. 2568” ในวันที่ 30 สิงหาคมนี้ เพื่อเป็นการเทิดพระเกียรติแด่ล้นเกล้าล้นกระหม่อมทั้ง 3 พระองค์ ที่ทรงพระปรีชาสามารถ และพระมหากรุณาธิคุณ ในงานด้านศิลปหัตถกรรม และเป็นการอนุรักษ์ สืบสาน ต่อยอดงานศิลปหัตถกรรมของชาติให้คงอยู่กับประเทศไทยสืบไป อีกทั้งยังสามารถพัฒนาศูนย์ฯ แห่งนี้ ให้เป็นสถานที่ท่องเที่ยว รวมทั้งเป็นการส่งเสริมให้ประชาชนมีสุขภาพที่ดีตลอดไป

ที่มา : https://www.thaigov.go.th/news/contents/details/99320