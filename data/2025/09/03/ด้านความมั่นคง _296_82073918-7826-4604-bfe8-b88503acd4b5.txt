รัฐบาลไทย-ข่าวทำเนียบรัฐบาล-สำนักงานปลัดกระทรวงกลาโหมรับมอบหน้ากากอนามัย และผลิตภัณฑ์อาหารแปรรูป มุ่งส่งเสริมขวัญและกำลังใจให้ทหารที่ปฏิบัติภารกิจแนวชายแดน

วันพุธที่ 6 สิงหาคม 2568
สำนักงานปลัดกระทรวงกลาโหมรับมอบหน้ากากอนามัย และผลิตภัณฑ์อาหารแปรรูป มุ่งส่งเสริมขวัญและกำลังใจให้ทหารที่ปฏิบัติภารกิจแนวชายแดน
ในห้วงเวลาที่ประเทศชาติกำลังเผชิญสถานการณ์ความไม่สงบตามแนวชายแดน ท่ามกลางภารกิจอันหนักหน่วงของเหล่าทหารกล้า ความร่วมแรงร่วมใจจากภาคประชาชนและภาคเอกชนได้หลั่งไหล เข้ามาอย่างไม่ขาดสาย
โดยในวันนี้ (วันพุธที่ ๖ สิงหาคม ๒๕๖๘ เวลา ๑๐.๐๐ นาฬิกา) พลเอก สนิธชนก สังขจันทร์ ปลัดกระทรวงกลาโหม ให้เกียรติเป็นประธานในพิธีรับมอบหน้ากากอนามัย และผลิตภัณฑ์อาหารแปรรูปจาก กลุ่มบริษัท ทีพีซีเอส จำกัด (มหาชน) และ บริษัท โตดี๊ดี ฟู้ดส์ จำกัด ณ ห้องสุรศักดิ์มนตรี ในศาลาว่าการกลาโหม เพื่อนำไปมอบให้แก่ทหารและเจ้าหน้าที่ผู้ปฏิบัติงานในพื้นที่ชายแดน ซึ่งกำลังปฏิบัติหน้าที่ท่ามกลางสถานการณ์ตึงเครียดจากการสู้รบตามแนวชายแดนไทย - กัมพูชา ตั้งแต่วันที่ ๒๔ กรกฎาคม ๒๕๖๘ ที่ผ่านมา
สถานการณ์ดังกล่าวได้ส่งผลกระทบต่อความมั่นคงของชีวิตและทรัพย์สินของพี่น้องประชาชน ในพื้นที่แนวชายแดนอย่างหลีกเลี่ยงไม่ได้ ขณะที่เหล่าทหารหาญและเจ้าหน้าที่ทุกนาย ยังคงยืนหยัดปฏิบัติหน้าที่ด้วยความเสียสละ อดทน และมุ่งมั่น เพื่อธำรงไว้ซึ่งอธิปไตยแห่งราชอาณาจักรไทย
ในโอกาสนี้ ปลัดกระทรวงกลาโหม ได้กล่าวแสดงความขอบคุณอย่างจริงใจต่อภาคเอกชน ทั้งสองบริษัทที่ได้เล็งเห็นถึงความสำคัญของภารกิจดังกล่าว พร้อมร่วมเป็นส่วนหนึ่งในการสนับสนุนกำลังพลในพื้นที่ห่างไกล การสนับสนุนครั้งนี้ ไม่เพียงแค่เป็นการส่งมอบสิ่งของที่จำเป็นในชีวิตประจำวัน แต่ยังเป็นการส่งต่อพลังใจ ความห่วงใย และความภาคภูมิใจจากคนไทยทั่วประเทศ ไปสู่ผู้ที่ปฏิบัติภารกิจปกป้องผืนแผ่นดิน
"การที่ประชาชนและภาคเอกชนหันมามีส่วนร่วมสนับสนุนเจ้าหน้าที่ของรัฐในช่วงเวลาที่ยากลำบากนี้คือภาพสะท้อนแห่งพลังสามัคคีของคนไทย ซึ่งเป็นแรงขับเคลื่อนสำคัญให้ทหารหาญทุกนายไม่รู้สึกโดดเดี่ยว ขวัญและกำลังใจจึงเป็นเสบียงหล่อเลี้ยงจิตใจที่ประเมินค่าไม่ได้"
ทั้งนี้ หน้ากากอนามัยและผลิตภัณฑ์อาหารแปรรูปที่ได้รับในครั้งนี้ จะถูกลำเลียงส่งตรงไปยังพื้นที่ปฏิบัติงานแนวชายแดนในทันที โดยจะถูกจัดสรรอย่างเหมาะสมแก่กำลังพลในพื้นที่ เพื่อช่วยเสริมสร้างความมั่นคงด้านสุขภาพและโภชนาการ ท่ามกลางสภาวการณ์ที่เต็มไปด้วยความท้าทาย
การมอบสิ่งของสนับสนุนในวันนี้ ถือเป็นอีกหนึ่งบทพิสูจน์ว่า "ไม่มีทหารคนใดต่อสู้เพียงลำพัง" เพราะยังมีคนไทยอีกมากมายที่ยังคงยืนหยัดอยู่ข้างหลัง พร้อมเป็นพลังเงียบที่ส่งต่อความห่วงใยและแรงใจให้พี่น้องทหารหาญเดินหน้าปฏิบัติหน้าที่อันทรงเกียรติเพื่อประเทศชาติอย่างมั่นคงและปลอดภัย

ที่มา : https://www.thaigov.go.th/news/contents/details/99407