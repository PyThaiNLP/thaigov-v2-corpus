รัฐบาลไทย-ข่าวทำเนียบรัฐบาล-ไทยร่วมพิธีเปิดการประชุม UNFSS+4 ที่เอธิโอเปีย เร่งขับเคลื่อนความร่วมมือเปลี่ยนผ่านสู่ระบบเกษตรและอาหารที่ยั่งยืน

วันอังคารที่ 29 กรกฎาคม 2568
ไทยร่วมพิธีเปิดการประชุม UNFSS+4 ที่เอธิโอเปีย เร่งขับเคลื่อนความร่วมมือเปลี่ยนผ่านสู่ระบบเกษตรและอาหารที่ยั่งยืน
ไทยร่วมพิธีเปิดการประชุม UNFSS+4 ที่เอธิโอเปีย เร่งขับเคลื่อนความร่วมมือเปลี่ยนผ่านสู่ระบบเกษตรและอาหารที่ยั่งยืน
เมื่อวันที่ 28 กรกฎาคม 2568 นายถาวร ทันใจ รองปลัดกระทรวงเกษตรและสหกรณ์ เปิดเผยภายหลังร่วมพิธีเปิดการประชุมระดับโลก The Second Stocktake of the UN Food Systems Summit (UNFSS+4) พร้อมด้วยคณะผู้แทนประเทศไทย ณ สำนักงานคณะกรรมาธิการเศรษฐกิจแห่งสหประชาชาติสำหรับแอฟริกา (UNECA) ว่า สำหรับการประชุม UNFSS+4 จัดขึ้นเพื่อทบทวนความก้าวหน้าของการเปลี่ยนผ่านสู่ระบบเกษตรและอาหารที่ยั่งยืนตามเป้าหมายที่ริเริ่มจากการประชุมสุดยอดผู้นำระบบอาหารโลกเมื่อปี 2564 โดยเวทีนี้ถือเป็นโอกาสสำคัญที่ผู้นำโลก ผู้เชี่ยวชาญ และผู้แทนจากภาครัฐ เอกชน ภาคประชาสังคม และองค์การระหว่างประเทศจากทั่วโลก ร่วมแลกเปลี่ยนแนวทางการดำเนินงานและยกระดับความร่วมมือให้เกิดผลอย่างเป็นรูปธรรม
นายอันโตนิโอ กูเตอร์เรส เลขาธิการสหประชาชาติ กล่าวว่า สภาวะทางเศรษฐกิจจากวิกฤตการค้า (trade shocks) ที่ส่งผลให้ราคาสินค้าอาหารพุ่งสูงจนกระทบต่อการเข้าถึงอาหารคุณภาพ โดยในปัจจุบัน ประชากรโลกกว่า 1 ใน 3 ยังไม่มีโอกาสบริโภคอาหารที่ดีต่อสุขภาพ ขณะที่อีก 1 ใน 3 ของอาหารกลับสูญเสียหรือถูกทิ้งไปอย่างไร้ประโยชน์ ส่งผลให้โลกต้องแบกรับต้นทุนความสูญเสียจากระบบอาหารที่ไม่ยั่งยืนสูงถึงกว่า 10,000 ล้านดอลลาร์สหรัฐต่อปี ซึ่งมากกว่าผลิตภัณฑ์มวลรวมภายในประเทศของทวีปแอฟริกาถึงสามเท่า อีกทั้ง ยังชี้ให้เห็นว่าเกือบ 40% ของแรงงานทั่วโลกเกี่ยวข้องกับระบบอาหาร แต่หลายคนยังคงเผชิญความยากจนอย่างต่อเนื่อง พร้อมเน้นว่าความขัดแย้งในหลายพื้นที่ เช่น กาซาและซูดาน รวมถึงปัญหาสภาพภูมิอากาศและความขาดแคลนอาหาร ล้วนเป็นปัจจัยเร่งให้เกิดความหิวโหย ซึ่งกลายเป็นอุปสรรคสำคัญต่อสันติภาพและความมั่นคงของโลก พร้อมเรียกร้องว่า “ความหิวโหยไม่ควรถูกใช้เป็นอาวุธในสงคราม”
ด้าน ดร. ฉู ตงหยู ผู้อำนวยการใหญ่องค์การอาหารและเกษตรแห่งสหประชาชาติ (FAO) ได้เน้นย้ำถึงแนวทางหลักเพื่อการเปลี่ยนผ่านระบบเกษตรและอาหาร ได้แก่ 1) การส่งเสริมบทบาทของเยาวชน คือพลังขับเคลื่อนสำคัญของระบบอาหารในอนาคต ทั้งในฐานะผู้ผลิต ผู้แปรรูป นักวิทยาศาสตร์ และผู้ประกอบการรุ่นใหม่ จึงต้องเร่งดำเนินการเพื่อลดช่องว่างด้านการศึกษา การจ้างงาน และการเป็นผู้นำ โดยเฉพาะในกลุ่มเยาวสตรี 2) การขยายการใช้เทคโนโลยีและนวัตกรรมการเอาชนะอุปสรรคเชิงระบบต้องอาศัยเทคโนโลยีและนวัตกรรมที่เหมาะสม ซึ่ง FAO ผลักดันการใช้เครื่องมือ ATIO (Agrifood Systems Technologies and Innovations Outlook) เพื่อช่วยประเทศต่าง ๆ ประยุกต์ใช้เทคโนโลยี เช่น เกษตรดิจิทัล ปัญญาประดิษฐ์ และเกษตรแม่นยำ และ 3) การวางรากฐานการเปลี่ยนผ่านบนหลักการ “สิทธิในการเข้าถึงอาหาร”เป็นหัวใจของการเปลี่ยนแปลงระบบ ทั้งในด้านความโปร่งใส การมีส่วนร่วม ความรับผิดชอบ และการไม่ทิ้งใครไว้ข้างหลัง โดย FAO ทำหน้าที่เป็นกลไกสนับสนุนพันธมิตรโลกเพื่อลดความยากจนและความหิวโหย ภายใต้กรอบความร่วมมือ Global Alliance Against Poverty and Hunger ที่จัดตั้งขึ้นในปีนี้ภายใต้การนำของบราซิลในฐานะประธาน G20 เพื่อระดมการสนับสนุนด้านการเงินและเทคนิคที่สอดคล้องกับลำดับความสำคัญของประเทศต่าง ๆ
นอกจากนี้ การประชุม UNFSS+4 ครั้งนี้จึงถือเป็นเวทีสำคัญในการผลักดันการดำเนินการร่วมกันจากทุกภาคส่วนของโลก เพื่อเร่งขับเคลื่อนการเปลี่ยนแปลงระบบเกษตรและอาหารให้มีความยั่งยืน ครอบคลุม และสร้างความมั่นคงทางอาหารให้กับประชากรทั่วโลกอย่างแท้จริง

ที่มา : https://www.thaigov.go.th/news/contents/details/98973