รัฐบาลไทย-ข่าวทำเนียบรัฐบาล-"ธีรรัตน์" เปิดกิจกรรมเยาวชนพิทักษ์น้ำ หนุนเด็กและเยาวชนลุกขึ้นมาเป็นพลังที่สำคัญในการรักษาทรัพยากรน้ำให้คงอยู่คู่กับประเทศและโลกอย่างยั่งยืน

วันอังคารที่ 15 กรกฎาคม 2568
15/07/2568
พิมพ์
"ธีรรัตน์" เปิดกิจกรรมเยาวชนพิทักษ์น้ำ หนุนเด็กและเยาวชนลุกขึ้นมาเป็นพลังที่สำคัญในการรักษาทรัพยากรน้ำให้คงอยู่คู่กับประเทศและโลกอย่างยั่งยืน
"ธีรรัตน์" เปิดกิจกรรมเยาวชนพิทักษ์น้ำ หนุนเด็กและเยาวชนลุกขึ้นมาเป็นพลังที่สำคัญในการรักษาทรัพยากรน้ำให้คงอยู่คู่กับประเทศและโลกอย่างยั่งยืน
วันนี้ (15 ก.ค. 68) เวลา 08.00 น. นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เป็นประธานเปิดกิจกรรมเยาวชนพิทักษ์น้ำ ครั้งที่ 1 ของการประปานครหลวง ณ โรงเรียนวัดประชาศรัทธาธรรม (เสาหิน) เขตบางซื่อ กรุงเทพฯ โดยมี นางสาวสุวรา ทวิชศรี ผู้ว่าการการประปานครหลวง นายศักดิ์ชัย ศิริวรรณ ผู้อำนวยการเขตบางซื่อ พร้อมด้วยผู้บริหาร คณะครู และนักเรียน โรงเรียนวัดประชาศรัทธาธรรม โรงเรียนวัดมัชฌันติการาม โรงเรียนวัดเลียบราษฎร์บำรุง และภาคีเครือข่ายร่วมกิจกรรม
นางสาวธีรรัตน์ กล่าวว่า "น้ำ" ถือเป็นทรัพยากรธรรมชาติที่มีความสำคัญต่อการดำรงชีวิตของมนุษย์ ทั้งในด้านการอุปโภค และบริโภค ซึ่งในภาวะปัจจุบัน ได้เกิดสภาพปัญหาและความท้าทายด้านทรัพยากรน้ำที่มีแนวโน้มที่จะทวีความรุนแรงเพิ่มขึ้น โดยเฉพาะปัญหาด้านแหล่งน้ำ ทั้งในเชิงปริมาณและคุณภาพ หากไม่มีแนวทางการจัดการและแก้ไขที่มีประสิทธิภาพก็จะส่งผลกระทบ ต่อการเกิดเหตุการณ์วิกฤติต่าง ๆ อย่างต่อเนื่องได้ในอนาคต
"กระทรวงมหาดไทย ภายใต้การนำของนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย มีภารกิจสำคัญในการบำบัดทุกข์ บำรุงสุข ดูแลประโยชน์สุขของประชาชน ด้วยการทำให้ประชาชนลดความกังวล และได้รับการเพิ่มพูนความสุขที่มากขึ้น ซึ่งในด้านน้ำเพื่อการอุปโภคบริโภคนั้น หากทุกคนสามารถเข้าถึงน้ำสะอาด ปลอดภัย อย่างทั่วถึง และเพียงพอ จะยังผลให้เกิดการยกระดับคุณภาพชีวิตของชุมชน ให้มีน้ำที่สะอาด คุณภาพดีไว้ใช้อย่างเพียงพอ นำไปสู่การพัฒนาประเทศในอนาคตอย่างยั่งยืนต่อไป" นางสาวธีรรัตน์ กล่าว
นางสาวธีรรัตน์ กล่าวเพิ่มเติมว่า ขอเชิญชวนน้อง ๆ นักเรียนผู้เข้าร่วมกิจกรรมในวันนี้ทุกคนได้ลุกขึ้นมาเป็นกำลังสำคัญของประเทศชาติในการรักษาทรัพยากรอันมีค่ายิ่งนี้ ที่กล่าวเช่นนี้เพราะพวกเราทุกคนล้วนแต่เป็นผู้ที่มีส่วนร่วมในการดูแลประเทศของพวกเรา ซึ่ง "กิจกรรมเยาวชนพิทักษ์น้ำ" ถือเป็นกลไกการขับเคลื่อนหนึ่งที่สำคัญที่จะช่วยสร้างความรู้ความเข้าใจ และเสริมสร้างจิตสำนึกในการดูแลรักษาทรัพยากรน้ำให้เกิดความยั่งยืน สอดคล้องตามเป้าหมาย SDGs โดยมีน้อง ๆ ทุกคนเป็นพลังที่จะทำให้ "น้ำ" อันเป็นทรัพยากรอันมีค่าของชีวิตนี้ยังคงอยู่ตลอดไป
ด้าน นางสาวสุวรา กล่าวว่า กิจกรรมเยาวชนพิทักษ์น้ำ ภายใต้โต้โครงการ "เยาวชนพิทักษ์น้ำและเครือข่ายโรงเรียนพิทักษ์น้ำ" จัดขึ้นเพื่อสร้างเครือข่ายพิทักษ์น้ำของการประปานครหลวง ซึ่งเป็นการส่งเสริมสนับสนุน กระตุ้น และปลูกจิตสำนึกให้แก่เยาวชน สร้างการตระหนักรู้ถึงความสำคัญของทรัพยากรน้ำ สิ่งแวดล้อม และการใช้น้ำอย่างรู้คุณค่าขยายผลเป็นวงกว้าง รวมทั้งเป็นกำลังสำคัญในการอนุรักษ์ทรัพยากรน้ำและสิ่งแวดล้อม อย่างยั่งยืน ต่อยอดสู่ครอบครัว ชุมชน และหน่วยงานต่าง ๆ โดยมีโรงเรียนร่วมเป็นเครือข่ายสนับสนุน ซึ่งในวันนี้มีจำนวน 3 แห่ง ได้แก่ โรงเรียนวัดมัชฌันติการาม โรงเรียนวัดเลียบราษฎร์บำรุง และโรงเรียนวัดประชาศรัทธาธรรม

ที่มา : https://www.thaigov.go.th/news/contents/details/98426