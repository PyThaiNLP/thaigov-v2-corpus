รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เปิดการประชุมระหว่างประเทศว่าด้วยกลไกการฟื้นฟูกิจการ : แนวทางปฏิบัติเพื่อการฟื้นตัวทางธุรกิจอย่างยั่งยืน

วันพุธที่ 9 กรกฎาคม 2568
09/07/2568
พิมพ์
รัฐมนตรีว่าการกระทรวงยุติธรรม เปิดการประชุมระหว่างประเทศว่าด้วยกลไกการฟื้นฟูกิจการ : แนวทางปฏิบัติเพื่อการฟื้นตัวทางธุรกิจอย่างยั่งยืน
รัฐมนตรีว่าการกระทรวงยุติธรรม เปิดการประชุมระหว่างประเทศว่าด้วยกลไกการฟื้นฟูกิจการ : แนวทางปฏิบัติเพื่อการฟื้นตัวทางธุรกิจอย่างยั่งยืน
ในวันพุธที่ 9 กรกฎาคม 2568 เวลา 09.00 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานในพิธีเปิดการประชุมระหว่างประเทศว่าด้วยกลไกการฟื้นฟูกิจการ : แนวทางปฏิบัติเพื่อการฟื้นตัวทางธุรกิจอย่างยั่งยืน (International Conference on Corporate Reorganization Mechanism : Best Practices for Sustainable Business Recovery) โดยมี นางพงษ์สวาท นีละโยธิน ปลัดกระทรวงยุติธรรม เป็นผู้กล่าวต้อนรับ และมี นางจิรภา สินธุนาวา รองปลัดกระทรวงยุติธรรม นายโกมล พรมเพ็ง รองปลัดกระทรวงยุติธรรม เข้าร่วม และนายเสกสรร สุขแสง อธิบดีกรมบังคับคดี เป็นผู้กล่าวรายงาน ในรูปแบบการประชุมทางไกลผ่านจอภาพ (Video Conference)
สำหรับการประชุมในครั้งนี้ กระทรวงยุติธรรม โดยกรมบังคับคดี ร่วมกับ องค์การระหว่างประเทศที่เกี่ยวข้องจัดขึ้น โดยได้รับเกียรติจากผู้แทนประเทศสมาชิกอาเซียน ได้แก่ เนการาบรูไนดารุสซาลาม สาธารณรัฐอินโดนีเซีย สาธารณรัฐประชาธิปไตยประชาชนลาว สาธารณรัฐแห่งสหภาพเมียนมาร์ สาธารณรัฐฟิลิปินส์ สาธารณรัฐสิงคโปร์ สาธารณรัฐสังคมนิยมเวียดนาม ราชอาณาจักรไทย และสาธารณรัฐประชาธิปไตยติมอร์-เลสเต เข้าร่วมประชุมในฐานะผู้สังเกตการณ์ และประเทศคู่เจรจา ได้แก่ ประเทศญี่ปุ่น และสาธารณรัฐเกาหลี รวมถึงเจ้าพนักงานบังคับคดีของประเทศไทย จำนวนกว่า 500 คน เข้าร่วม
พันตำรวจเอก ทวี สอดส่อง รัฐมนตรีว่าการกระทรวงยุติธรรม  กล่าวถึงความสำคัญของการประชุมในครั้งนี้ว่า ในโลกยุคปัจจุบันที่เผชิญกับวิกฤตเศรษฐกิจ ความผันผวนทางการเงิน และผลกระทบจากการเปลี่ยนแปลงอย่างรวดเร็วในระดับโลก กระบวนการยุติธรรม รวมถึงกรมบังคับคดีที่เป็นระบบย่อยของกระบวนการยุติธรรม จำเป็นต้องปฏิรูปเพื่อให้มีประสิทธิภาพ เป็นธรรม สะดวก รวดเร็ว ไม่เลือกปฏิบัติ ลดความเหลื่อมล้ำ โดยยึดประชาชนเป็นศูนย์กลาง เพื่อเป็นสังคมที่มีความสงบสุขที่รัฐพึงให้ความช่วยเหลือทางกฎหมายที่จำเป็นและเหมาะสมแก่ประชาชน ดังนั้น การฟื้นฟูกิจการจึงมิใช่เพียงเครื่องมือทางกฎหมายสำหรับธุรกิจขนาดใหญ่ แต่ยังเป็นสิ่งจำเป็นสำหรับกลุ่มวิสาหกิจขนาดกลางและขนาดย่อม รวมถึงบุคคลธรรมดา ประเทศไทยในฐานะรัฐภาคีของประชาคมระหว่างประเทศ ได้ตระหนักถึงความสำคัญของแนวทาง “การให้โอกาส” แทน “การลงโทษ” และกำลังอยู่ระหว่างการพิจารณาร่างพระราชบัญญัติล้มละลายฉบับใหม่ร่างกฎหมายฉบับนี้ถือเป็นก้าวสำคัญของระบบกฎหมายไทย โดยเน้นการปฏิรูปแนวทางฟื้นฟูฐานะของลูกหนี้ ให้สามารถเริ่มต้นใหม่ได้อย่างสุจริต และมีศักยภาพต่อไป
นางพงษ์สวาท นีละโยธิน ปลัดกระทรวงยุติธรรม กล่าวใจความสำคัญตอนหนึ่งว่า การประชุมนี้เป็นการเปิดโอกาสให้ประเทศสมาชิกอาเซียน และประเทศคู่เจรจา ได้แก่ สาธารณรัฐประชาชนจีน ประเทศญี่ปุ่น และสาธารณัฐเกาหลี และหน่วยงานหรือองค์กรระหว่างประเทศที่เกี่ยวข้องกับการบังคับคดีล้มละลายและการฟื้นฟูกิจการของลูกหนี้ ได้มาประชุมหารือร่วมกัน โดยมีวัตถุประสงค์เพื่อแลกเปลี่ยนความรู้ ประสบการณ์ และแนวปฏิบัติที่เป็นเลิศด้านการฟื้นฟูกิจการ ตลอดจนเป็นการพัฒนาเครือข่ายความร่วมมือระหว่างกัน ดังนั้น การประชุมในวันนี้ จึงจะมีส่วนช่วยให้ผู้แทนจากทุกประเทศที่เข้าร่วมการประชุม ได้รับองค์ความรู้ที่เป็นประโยชน์ รวมทั้งเป็นโอกาสอันดีที่จะได้แบ่งความรู้และแนวคิด สำหรับนำไปใช้ในการทบทวนและพัฒนากฎหมาย กฎ ระเบียบ และแนวปฏิบัติที่ดีด้านการฟื้นฟูกิจการของลูกหนี้ ทั้งในระดับประเทศและระหว่างประเทศให้มีประสิทธิภาพมากยิ่งขึ้น
สำหรับการประชุมดังกล่าว ได้มีการนำเสนอและอภิปรายแบบกลุ่ม 7 หัวข้อ ดังนี้
หัวข้อที่ 1 การนำเสนอ “การขับเคลื่อนกฎหมายฟื้นฟูกิจการของลูกหนี้สำหรับผู้ประกอบธุรกิจที่เป็นวิสาหกิจขนาดกลางและขนาดย่อม”
หัวข้อที่ 2 การนำเสนอ “บทบาทของสถาบันการเงินในการผลักดันให้เกิดความสำเร็จในการฟื้นฟูกิจการ”
หัวข้อที่ 3 การอภิปรายแบบกลุ่ม “การปรับโครงสร้างธุรกิจของ SME กลยุทธ์สำหรับผู้ประกอบการรายย่อยในบริบทประเทศภูมิภาคอาเซียน”
หัวข้อที่ 4 การนำเสนอ “บทบาทของศาลและเจ้าพนักงานพิทักษ์ทรัพย์ สู่ความสำเร็จในการฟื้นฟูกิจการ”
หัวข้อที่ 5 การนำเสนอ “บทบาทสำคัญของผู้เชี่ยวชาญด้านล้มละลายในการฟื้นฟูกิจการ”
หัวข้อที่ 6 การนําเสนอ “การฟื้นฟูกิจการที่ขับเคลื่อนด้วยเทคโนโลยีปัญญาประดิษฐ์ พยากรณ์ผลลัพธ์ของการฟื้นฟูกิจการ”
และหัวข้อที่ 7 การอภิปรายแบบกลุ่ม “ความท้าทายและแนวโน้มในอนาคตของกระบวนการฟื้นฟูกิจการ”
ทั้งนี้ กรมบังคับคดีจะได้รวบรวมความรู้ ประสบการณ์ และแนวปฏิบัติของแต่ละประเทศไปศึกษา วิเคราะห์ เพื่อนำไปปรับใช้ในการพัฒนาแก้ไขปรับปรุงกฎหมาย และระบบการบังคับคดีแพ่ง การบังคับคดีล้มลาย ของประเทศไทยให้มีประสิทธิภาพต่อไป

ที่มา : https://www.thaigov.go.th/news/contents/details/98301