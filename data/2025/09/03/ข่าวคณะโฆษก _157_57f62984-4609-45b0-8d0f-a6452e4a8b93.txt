รัฐบาลไทย-ข่าวทำเนียบรัฐบาล-โฆษกฯ แจง กรณีกัมพูชาออกแถลงการณ์กล่าวหา ฝ่ายไทยมีการใช้ระเบิดคลัสเตอร์  ยืนยันว่า รัฐบาลไทยไม่มีการใช้อาวุธดังกล่าว

วันพุธที่ 30 กรกฎาคม 2568
30/07/2568
พิมพ์
โฆษกฯ แจง กรณีกัมพูชาออกแถลงการณ์กล่าวหา ฝ่ายไทยมีการใช้ระเบิดคลัสเตอร์  ยืนยันว่า รัฐบาลไทยไม่มีการใช้อาวุธดังกล่าว
โฆษกฯ แจง กรณีกัมพูชาออกแถลงการณ์กล่าวหา ฝ่ายไทยมีการใช้ระเบิดคลัสเตอร์  ยืนยันว่า รัฐบาลไทยไม่มีการใช้อาวุธดังกล่าว
วันที่ 29 กรกฎาคม 2568 นายจิรายุ ห่วงทรัพย์ โฆษกประจำสำนักนายกรัฐมนตรี คณะกรรมการศูนย์เฉพาะกิจบริหารสถานการณ์บริเวณชายแดนไทย–กัมพูชา (ศบ.ทก.) เปิดเผยว่า เมื่อวานนี้ (28 กรกฎาคม 2568) รัฐบาลกัมพูชาได้ออกจดหมายจากกรุงพนมเปญ ลงวันที่ 28 กรกฎาคม 2568 ไปยังผู้แทนถาวรของฟิลิปปินส์ประจำสหประชาชาติ และองค์การระหว่างประเทศอื่น ๆ ในนครเจนีวา สวิตเซอร์แลนด์ ซึ่งรัฐบาลไทยเชื่อว่า มีการออกจดหมายฉบับนี้ก่อนที่จะมีการเจรจาหยุดยิงที่เมืองปุตราจายา ในมาเลเซีย
จดหมายดังกล่าว ระบุว่า รัฐบาลกัมพูชาโดยหน่วยงานปฏิบัติการและช่วยเหลือเหยื่อทุ่นระเบิดแห่งกัมพูชา (CMAA) ขอส่งหนังสือด่วนฉบับนี้ เพื่อแจ้งการกระทำที่ร้ายแรงและทวีความรุนแรงขึ้นของกองทัพไทย ที่มีการใช้ระเบิดลูกปราย (cluster bomb) หรือ ระเบิดพวง อย่างผิดกฎหมายในดินแดนกัมพูชา
ทั้งนี้ รัฐบาลไทยขอย้ำว่า ไม่เคยใช้อาวุธดังกล่าว และรัฐบาลยืนยันการปฏิบัติทางทหารอย่างถูกต้อง เป็นสุภาพบุรุษทางทหาร โดยไทยเป็นฝ่ายถูกรุกรานและต้องปกป้องอธิปไตย จึงขอเรียนให้พี่น้องประชาชนทราบว่า รัฐบาลไทย ได้มีการชี้แจงเรื่องดังกล่าว ไปยังส่วนต่าง ๆ ที่เกี่ยวข้องต่อไป

ที่มา : https://www.thaigov.go.th/news/contents/details/99095