รัฐบาลไทย-ข่าวทำเนียบรัฐบาล-สุดคึกคัก กองถ่ายหนังต่างชาติบุกไทย ครึ่งปีแรก กวาดรายได้เข้าประเทศ 2.8 พันล้าน คาดทั้งปีสร้างรายได้เข้าประเทศ 10,000 ล้านบาท

วันเสาร์ที่ 19 กรกฎาคม 2568
19/07/2568
พิมพ์
สุดคึกคัก กองถ่ายหนังต่างชาติบุกไทย ครึ่งปีแรก กวาดรายได้เข้าประเทศ 2.8 พันล้าน คาดทั้งปีสร้างรายได้เข้าประเทศ 10,000 ล้านบาท
สุดคึกคัก กองถ่ายหนังต่างชาติบุกไทย ครึ่งปีแรก กวาดรายได้เข้าประเทศ 2.8 พันล้าน คาดทั้งปีสร้างรายได้เข้าประเทศ 10,000 ล้านบาท
วันนี้ ( 19 กรกฎาคม 2568 ) เวลา 09.10 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า กรมการท่องเที่ยว กระทรวงการท่องเที่ยวและกีฬา เปิดเผยว่า ข้อมูลจากกองกิจการภาพยนตร์และวีดิทัศน์ต่างประเทศ กรมการท่องเที่ยว กระทรวงการท่องเที่ยวและกีฬา พบว่าการถ่ายทำภาพยนตร์ต่างประเทศในประเทศไทย ในช่วง 6 เดือน  (1 ม.ค. – 30 มิ.ย. 68) มีการถ่ายทำภาพยนตร์ต่างประเทศในประเทศไทย จำนวน 279 เรื่อง จากทั่วโลกมีรายได้จากการถ่ายทำภาพยนตร์ต่างประเทศ 2,866 ล้านบาท โดยรวบรวมจากสถิติการขออนุญาตถ่ายทำภาพยนตร์ต่างประเทศในประเทศไทย ซึ่งเป็นค่าใช้จ่ายที่เกิดขึ้นจริง และได้กระจายรายได้ไปสู่ภาคธุรกิจต่าง ๆ ทั้งภาคอุตสาหกรรมภาพยนตร์ ธุรกิจท่องเที่ยว และธุรกิจที่เกี่ยวเนื่องอื่น ๆ รวมทั้ง สามารถประชาสัมพันธ์ประเทศไทยไปสู่สายตาผู้ชมภาพยนตร์ทั่วโลก ส่งผลให้เกิดการท่องเที่ยวตามรอยภาพยนตร์ต่อไป
ทั้งนี้ ประเทศที่เข้ามาถ่ายทำมากสุด 4 ประเทศแรก ได้แก่ อินเดีย เกาหลี ญี่ปุ่น จีน ส่วนจังหวัดที่ได้รับความนิยม 3 อันดับแรก ได้แก่ กรุงเทพฯ ปทุมธานี ชลบุรี เป็นต้น โดยในปี 2568 กองกิจการภาพยนตร์และวีดิทัศน์ต่างประเทศ กรมการท่องเที่ยว คาดว่าจะสร้างรายได้จากกองถ่ายภาพยนตร์ต่างประเทศหรือกองหนังต่างชาติ จำนวน 10,000 ล้านบาท ซึ่งสูงกว่าเป้าหมายการทำงานที่กรมการท่องเที่ยววางเป้าหมายไว้ที่ 7,500 ล้านบาท
“คาดว่าในปีนี้จะมีภาพยนตร์ฟอร์มยักษ์หลายเรื่องที่เข้ามาถ่ายทำในไทย เช่น จูราสสิค เวิลด์ ไวท์ โลตัส เป็นต้น ทั้งนี้ คาดการณ์ว่าจะมีเรื่องอื่น ๆ ที่สนใจเข้ามาถ่ายทำในไทยอย่างต่อเนื่อง  รัฐบาล เดินหน้าผลักดันไทยเป็น Premiere Filming Destination ซึ่งมาตรการส่งเสริมการถ่ายทำภาพยนตร์ต่างประเทศในประเทศไทย โดยการคืนเงินกองถ่ายต่างชาติสูงสุด 30% จะช่วยดึงดูดผู้ผลิตภาพยนตร์จากทั่วโลกตัดสินใจเข้ามาถ่ายทำภาพยนตร์เพิ่มขึ้น ซึ่งจะส่งผลดีต่อเศรษฐกิจในประเทศ สร้างรายได้ให้กับหลายภาคส่วน ไม่ว่าจะเป็นโรงแรม ร้านอาหาร ธุรกิจบริการ ตลอดจนชุมชนท้องถิ่นที่เกี่ยวข้องโดยตรงกับสถานที่ถ่ายทำ เป็นการช่วยกระตุ้นการท่องเที่ยวและสร้างภาพลักษณ์เชิงบวกให้กับประเทศไทยในเวทีโลก” นางสาวศศิกานต์ ระบุ

ที่มา : https://www.thaigov.go.th/news/contents/details/98553