รัฐบาลไทย-ข่าวทำเนียบรัฐบาล-รองปลัด สธ. เผย “น้ำท่วม” จากพายุวิภายังกระทบ 4 จังหวัด สถานบริการสาธารณสุขปิด 9 แห่ง “รพ.น่าน” น้ำเริ่มลด เตรียมฟื้นฟูเพื่อกลับมาให้บริการ

วันศุกร์ที่ 25 กรกฎาคม 2568
รองปลัด สธ. เผย “น้ำท่วม” จากพายุวิภายังกระทบ 4 จังหวัด สถานบริการสาธารณสุขปิด 9 แห่ง “รพ.น่าน” น้ำเริ่มลด เตรียมฟื้นฟูเพื่อกลับมาให้บริการ
รองปลัดกระทรวงสาธารณสุข เผย สถานการณ์น้ำท่วมจาก “พายุวิภา” ยังมีสถานการณ์ใน 4 จังหวัด คือ น่าน เชียงราย พะเยา และลำปาง
พบบาดเจ็บ 6 ราย สูญหาย 2 ราย ไม่มีผู้เสียชีวิต สถานบริการสาธารณสุขได้รับผลกระทบ 19 แห่ง ปิดบริการ 9 แห่ง รพ.น่าน ระดับน้ำลดแล้ว เตรียมฟื้นฟูเพื่อกลับมาให้บริการเร็วที่สุด
วันนี้ (25 กรกฎาคม 2568) นพ.วีรวุฒิ อิ่มสำราญ รองปลัดกระทรวงสาธารณสุข เปิดเผยความคืบหน้าสถานการณ์อุทกภัย วาตภัย และดินโคลนถล่มจากอิทธิพลของพายุวิภา ว่า ขณะนี้ยังมีสถานการณ์ใน 4 จังหวัด รวม 37 อำเภอ ได้แก่ เชียงราย 15 อำเภอ น่าน 12 อำเภอ พะเยา 8 อำเภอ และลำปาง 2 อำเภอ มีผู้บาดเจ็บรวม 6 ราย สูญหาย 2 ราย ไม่มีรายงานผู้เสียชีวิต ส่วนสถานบริการสาธารณสุขได้รับผลกระทบสะสม 19 แห่ง ประกอบด้วย โรงพยาบาล 7 แห่ง สาธารณสุขอำเภอ (สสอ.) 6 แห่ง และโรงพยาบาลส่งเสริมสุขภาพตำบล (รพ.สต.) 9 แห่ง แบ่งตามพื้นที่ได้ดังนี้ จ.น่าน 12 แห่ง ได้แก่ รพ.เวียงสา รพ.เชียงกลาง รพ.น่าน รพ.แม่จริม สสอ.เมืองน่าน สสอ.บ่อเกลือ รพ.สต.ริม รพ.สต.ป่าคา รพ.สต.ดอนต้น รพ.สต.บ้านดอนมูล  รพ.สต.กองควาย และ รพ.สต.ม่วงตึ๊ด, จ.พะเยา 1 แห่ง คือ รพ.เชียงคำ และ จ.เชียงราย 6 แห่ง ได้แก่ รพ.เทิง รพ.ดอยหลวง สสอ.เทิง รพ.สต.ตุ้มเหนือ รพ.สต.รักแผ่นดิน และ รพ.สต.ร่มโพธิ์ทัย ในจำนวนนี้ต้องปิดบริการ 9 แห่ง ได้แก่ รพ.น่าน สสอ.เมืองน่าน สสอ.บ่อเกลือ และ รพ.สต. ทั้ง 6 แห่งใน จ.น่าน
นพ.วีรวุฒิกล่าวต่อว่า ในการดูแลด้านการแพทย์และสาธารณสุข สำนักงานสาธารณสุขจังหวัดน่าน เชียงราย และพะเยา ได้เปิดศูนย์ปฏิบัติการฉุกเฉินด้านการแพทย์และสาธารณสุข (PHEOC) มีการสั่งการตามแผนและประสานทุกภาคส่วนในพื้นที่ เช่น ตำรวจ ทหาร องค์กรปกครองส่วนท้องถิ่น (อปท.) ร่วมสนับสนุนการให้ความช่วยเหลือ ล่าสุด รพ.น่าน ซึ่งได้รับผลกระทบหนัก ระดับน้ำเริ่มลดแล้ว ทีมปฏิบัติการด้านอนามัยสิ่งแวดล้อม กรมอนามัย และทีมวิศวกรรมการแพทย์ กรมสนับสนุนบริการสุขภาพ เตรียมเข้าฟื้นฟูโรงพยาบาลเพื่อให้กลับมาบริการประชาชนได้ตามปกติโดยเร็ว ส่วน รพ.เทิง จ.เชียงราย ได้ตั้งจุดบริการผู้ป่วยฉุกเฉินที่ รพ.สต.บ้านปางค่า รพ.สต.งิ้ว และวัดศรีมหาโพธิ์ ภาพรวมให้การดูแลกลุ่มเปราะบาง 142,474 ราย แบ่งเป็น ผู้ป่วยติดบ้าน/ติดเตียง 1,077 ราย ผู้พิการ 24,081 ราย หญิงตั้งครรภ์ 2,360 ราย และผู้สูงอายุ 114,956 ราย
***************************************** 25 กรกฎาคม 2568

ที่มา : https://www.thaigov.go.th/news/contents/details/98847