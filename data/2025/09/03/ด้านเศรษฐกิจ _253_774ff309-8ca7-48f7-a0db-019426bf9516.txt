รัฐบาลไทย-ข่าวทำเนียบรัฐบาล-ปลัดเกษตรฯ กำชับทุกหน่วยงานในสังกัดเตรียมรับมือพายุโซนร้อนกำลังแรง “วิภา (WIPHA)” 

วันพุธที่ 23 กรกฎาคม 2568
ปลัดเกษตรฯ กำชับทุกหน่วยงานในสังกัดเตรียมรับมือพายุโซนร้อนกำลังแรง “วิภา (WIPHA)”
ปลัดเกษตรฯ กำชับทุกหน่วยงานในสังกัดเตรียมรับมือพายุโซนร้อนกำลังแรง “วิภา (WIPHA)”
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังเป็นประธานการประชุมศูนย์ติดตามและแก้ไขปัญหาภัยพิบัติด้านการเกษตร กระทรวงเกษตรและสหกรณ์ ครั้งที่ 3/2568 โดยมีผู้บริหารหน่วยงานในสังกัด และเจ้าหน้าที่ที่เกี่ยวข้องเข้าร่วม ณ ห้องประชุม 134-135 กระทรวงเกษตรและสหกรณ์ และผ่านระบบ การประชุมออนไลน์ไปยังสำนักงานเกษตรและสหกรณ์จังหวัด 76 จังหวัดทั่วประเทศ ว่า จากสถานการณ์พายุโซนร้อนกำลังแรง “วิภา (WIPHA)” ทำให้เกิดฝนตกหนักถึงหนักมากในพื้นที่ภาคเหนือ ภาคอีสานตอนบน และภาคกลาง ด้านตะวันตกของประเทศไทย ซึ่งอาจส่งผลกระทบให้เกิดน้ำท่วมฉับพลัน น้ำป่าไหลหลากในช่วงวันที่ 22-24 กรกฎาคมนี้ กระทรวงเกษตรและสหกรณ์จึงเตรียมความพร้อมทุกหน่วยงานในสังกัดทั้งส่วนกลางและภูมิภาค ร่วมบูรณาการเพื่อรับมือกับสถานการณ์อุทกภัยที่อาจเกิดขึ้นกับเกษตรกรและประชาชน ทั้งด้านพืช ประมง และ ปศุสัตว์ โดยสั่งการให้หน่วยงานในสังกัดที่เกี่ยวข้องดำเนินการ ดังนี้ 1) ผู้ตรวจราชการกระทรวงเกษตรและสหกรณ์ ในฐานะผู้อำนวยการศูนย์ติดตามและแก้ไขปัญหาภัยพิบัติด้านการเกษตรจังหวัด ตรวจติดตาม บูรณาการทรัพยากรและการปฏิบัติงานของหน่วยงานในพื้นที่เพื่อแก้ไขปัญหาในระยะเร่งด่วนและระยะฟื้นฟู 2) เกษตรและสหกรณ์จังหวัด ในฐานะรองผู้อำนวยการศูนย์ติดตามและแก้ไขปัญหาภัยพิบัติด้านการเกษตรจังหวัด ดำเนินการประเมิน วิเคราะห์สถานการณ์ สำรวจพื้นที่เสี่ยงด้านพืช ประมง และปศุสัตว์ และเตรียมข้อมูลที่จำเป็นเพื่อจัดทำแผนเผชิญเหตุ เตรียมมาตรการป้องกันแก้ไขปัญหาเพื่อหยุดยั้งความเสียหาย เช่น การเร่งระบายน้ำออกจากพื้นที่ลุ่มต่ำ การอพยพสัตว์ การบำบัดน้ำเสียในพื้นที่เกษตร และสำรวจความเสียหายและการเยียวยาช่วยเหลือตามระเบียบกระทรวงการคลังฯ เป็นต้น โดยประสานงานร่วมกับกองอำนวยการป้องกันและบรรเทาสาธารณภัยจังหวัดอย่างต่อเนื่อง 3) หน่วยงานในสังกัด อาทิ กรมชลประทาน เตรียมความพร้อมเครื่องมือ-เครื่องจักร และเจ้าหน้าที่เพื่อรับมือจุดเสี่ยงที่อาจเกิดอุทกภัย กรมปศุสัตว์ เตรียมการอพยพสัตว์ จัดเตรียมเสบียง-อาหารสัตว์ เวชภัณฑ์ และทีมแพทย์ดูแลสุขภาพสัตว์ กรมประมง เตรียมการเฝ้าระวังบ่อปลา กระชังในพื้นที่เสี่ยง และสนับสนุนการดำเนินงาน ตามประกาศงดเดินเรือจังหวัด กรมพัฒนาที่ดิน เตรียมวัสดุอุปกรณ์เพื่อบำบัดน้ำเสีย ฟื้นฟูปรับปรุงบำรุงดิน และกรมฝนหลวงและการบินเกษตร เตรียมพร้อมอากาศยานเพื่อสนับสนุนการปฏิบัติการช่วยเหลือในพื้นที่ประสบอุทกภัย
เป็นต้น
อย่างไรก็ตาม กระทรวงเกษตรและสหกรณ์ ขอให้เกษตรกรและประชาชนในพื้นที่เสี่ยง ติดตามข่าวสารและสถานการณ์อย่างใกล้ชิด เพื่อเตรียมรับมือกับอุทกภัยที่อาจเกิดขึ้นในช่วงเวลาดังกล่าว ทั้งนี้ หากมีข้อสงสัยหรือต้องการความช่วยเหลือด้านการเกษตร สามารถติดต่อสำนักงานเกษตรและสหกรณ์จังหวัดในพื้นที่ของท่านได้ รวมทั้งติดตามข่าวสาร การรายงานสถานการณ์ประจำวัน และมาตรการให้ความช่วยเหลือต่าง ๆ ได้ที่เว็บไซต์กระทรวงเกษตรและสหกรณ์ https://www.moac.go.th

ที่มา : https://www.thaigov.go.th/news/contents/details/98705