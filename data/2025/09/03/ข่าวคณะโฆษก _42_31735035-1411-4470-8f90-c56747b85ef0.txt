รัฐบาลไทย-ข่าวทำเนียบรัฐบาล-รัฐบาลเดินหน้าลดค่าไฟจริงจัง “พีระพันธุ์” เตรียมรื้อโครงสร้างไฟฟ้า หนุนติดโซลาร์รูฟท็อปง่ายขึ้น แก้ปัญหาค่าไฟแพงถึงต้นตอ

วันเสาร์ที่ 5 กรกฎาคม 2568
05/07/2568
พิมพ์
รัฐบาลเดินหน้าลดค่าไฟจริงจัง “พีระพันธุ์” เตรียมรื้อโครงสร้างไฟฟ้า หนุนติดโซลาร์รูฟท็อปง่ายขึ้น แก้ปัญหาค่าไฟแพงถึงต้นตอ
รองโฆษกประจำสำนักนายกรัฐมนตรี “ศศิกานต์” เผย รัฐบาลเดินหน้าลดค่าไฟจริงจัง “พีระพันธุ์” เตรียมรื้อโครงสร้างไฟฟ้า หนุนติดโซลาร์รูฟท็อปง่ายขึ้น แก้ปัญหาค่าไฟแพงถึงต้นตอ
วันนี้ (5 กรกฎาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี กล่าวในรายการ “เสียงจากใจไทยคู่ฟ้า” ออกอากาศวันที่ 5 กรกฎาคม 2568 ว่ารัฐบาลโดย นายพีระพันธุ์ สาลีรัฐวิภาค รองนายกรัฐมนตรีและรัฐมนตรีว่าการกระทรวงพลังงาน กำลังเร่งเดินหน้าปฏิรูประบบโครงสร้างไฟฟ้าของประเทศครั้งใหญ่ เพื่อแก้ไขปัญหาราคาค่าไฟฟ้าที่ประชาชนต้องแบกรับมานาน และเพื่อให้เกิดความเป็นธรรมกับทุกภาคส่วน
ที่ผ่านมาประชาชนจำนวนมากสงสัยว่า ทำไมประเทศไทยซึ่งมีโรงไฟฟ้าเอง แต่ยังต้องจ่ายค่าไฟแพง สาเหตุสำคัญมาจากโครงสร้างระบบไฟฟ้าที่ซับซ้อน และการพึ่งพาภาคเอกชนในการผลิตไฟฟ้ามากเกินไป  ซึ่งสาเหตุที่ต้นทุนค่าไฟของประเทศไทยสูง เพราะต้องนำเข้าก๊าซแอลเอ็นจีจากต่างประเทศ ซึ่งมีราคาผันผวนตามตลาดโลก อีกทั้งยังมีสัญญาซื้อขายไฟจากเอกชนที่ยาวถึง 20 ปี ทำให้ประชาชนต้องแบกรับราคาที่ไม่เป็นธรรมทุกเดือน
ล่าสุด นายพีระพันธุ์ ได้ประกาศแนวทางสำคัญ เตรียม “รื้อแผนพีดีพี” หรือแผนพัฒนากำลังผลิตไฟฟ้าของประเทศครั้งใหม่
เพื่อให้หน่วยงานของรัฐ อย่างการไฟฟ้าฝ่ายผลิตแห่งประเทศไทย (กฟผ.) มีบทบาทมากขึ้น ลดการพึ่งพาเอกชน และลดต้นทุนค่าไฟอย่างแท้จริง
พร้อมผลักดันกฎหมายส่งเสริมการใช้พลังงานแสงอาทิตย์ ที่จะทำให้ประชาชนสามารถติดตั้งโซลาร์เซลล์บนหลังคาได้ง่ายขึ้น ไม่ต้องผ่านขั้นตอนขออนุญาตให้ยุ่งยากอีกต่อไป เพียงแค่ “แจ้ง” ก็สามารถดำเนินการได้ ซึ่งขณะนี้ ร่างพระราชบัญญัติดังกล่าวอยู่ระหว่างนำเสนอคณะรัฐมนตรีเพื่อพิจารณาเห็นชอบ
นอกจากนี้ นายพีระพันธุ์ยังเร่งเจรจากับผู้ผลิตโดยตรง เพื่อให้คนไทยเข้าถึงโซลาร์เซลล์ในราคาประหยัด เพื่อให้คนไทยเข้าถึงพลังงานสะอาดแบบสบายกระเป๋ามากขึ้น ทั้งนี้ การลดค่าไฟไม่ใช่แค่การช่วยภาคครัวเรือน แต่ยังช่วยลดต้นทุนการผลิตของภาคธุรกิจและอุตสาหกรรมอีกด้วย โรงงานกว่า 7 หมื่นแห่งทั่วประเทศต้องใช้ไฟฟ้าปริมาณมาก หากค่าไฟถูกลง สินค้าก็มีโอกาสถูกลง ประชาชนได้ประโยชน์ทั้งทางตรงและทางอ้อม เศรษฐกิจก็จะหมุนเวียนดีขึ้น
"รัฐบาลขอย้ำว่า พลังงานคือเรื่องความมั่นคงของชาติและความเป็นอยู่ของคนไทย และเข้าใจดีว่าปัญหาค่าไฟฟ้าที่สะสมมานานสร้างความเดือดร้อนให้กับพี่น้องประชาชนไม่น้อย  รัฐบาลกำลังเดินหน้าแก้ไขอย่างจริงจังทุกมิติ ขอให้ทุกคนมั่นใจและร่วมเป็นกำลังใจให้การปฏิรูปครั้งนี้สำเร็จ เพื่อประโยชน์ของคนไทยทุกคนอย่างแท้จริง” นางสาวศศิกานต์ กล่าว

ที่มา : https://www.thaigov.go.th/news/contents/details/98198