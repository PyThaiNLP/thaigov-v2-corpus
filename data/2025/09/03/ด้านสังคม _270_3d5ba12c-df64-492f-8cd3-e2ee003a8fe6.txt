รัฐบาลไทย-ข่าวทำเนียบรัฐบาล-ดีอี เตือนภัย “มิจฉาชีพ” เปิดเพจปลอม “การบินไทย” หลอกลงทุนซื้อ-ขายหุ้น ระวังสูญเงิน - ข้อมูลส่วนบุคคล

วันอาทิตย์ที่ 17 สิงหาคม 2568
ดีอี เตือนภัย “มิจฉาชีพ” เปิดเพจปลอม “การบินไทย” หลอกลงทุนซื้อ-ขายหุ้น ระวังสูญเงิน - ข้อมูลส่วนบุคคล
ดีอี เตือนภัย “มิจฉาชีพ” เปิดเพจปลอม “การบินไทย” หลอกลงทุนซื้อ-ขายหุ้น ระวังสูญเงิน - ข้อมูลส่วนบุคคล
กระทรวงดิจิทัลเพื่อเศรษฐกิจและสังคม (ดีอี) ตรวจพบข่าวปลอมรายสัปดาห์ที่เกี่ยวข้องกับอาชญากรรมออนไลน์ ซึ่งประชาชนให้ความสนใจสูงสุดอันดับที่ 1 เรื่อง “การบินไทย เปิดให้ซื้อขายหุ้นอีกครั้ง เริ่มต้น 3,000 บาท รับปันผล 930 บาท/วัน” รองลงมาคือเรื่อง “PTT ส่งลิงก์ สุ่มแจกของขวัญวันแม่ ลุ้นรับเงิน 10,000 บาท” โดยขอให้ประชาชน อย่าหลงเชื่อข่าวปลอม หวั่นสร้างความเสียหายทั้งข้อมูลส่วนบุคคล ทรัพย์สิน และอาจส่งผลกระทบต่อประชาชนในสังคมเป็นวงกว้าง ขอให้เลือกเชื่อ-แชร์ ข้อมูลที่เป็นประโยชน์
นายเวทางค์ พ่วงทรัพย์ เลขาธิการคณะกรรมการดิจิทัลเพื่อเศรษฐกิจและสังคมแห่งชาติ (BDE) ในฐานะโฆษกกระทรวงดิจิทัลเพื่อเศรษฐกิจและสังคม (ดีอี) กล่าวถึงผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 8 – 14 สิงหาคม 2568 พบข้อความที่เข้ามาทั้งหมด 986,493 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 815 ข้อความ
สำหรับช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 795 ข้อความ ตามมาด้วยการแจ้งเบาะแสผ่าน Line Official จำนวน 14 ข้อความ ช่องทาง Facebook จำนวน 2 ข้อความ และช่องทาง Twitter จำนวน 1 ข้อความ รวมเรื่องที่ต้องดำเนินการตรวจสอบทั้งหมด 184 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 92 เรื่อง โดยในจำนวนนี้เป็นข่าวปลอมเกี่ยวกับอาชญากรรมออนไลน์ที่ได้รับความสนใจจากประชาชนมากที่สุด 10 อันดับ ได้แก่
อันดับที่ 1 : เรื่อง การบินไทย เปิดให้ซื้อขายหุ้นอีกครั้ง เริ่มต้น 3,000 บาท รับปันผล 930 บาท/วัน
อันดับที่ 2 : เรื่อง PTT ส่งลิงก์ สุ่มแจกของขวัญวันแม่ ลุ้นรับเงิน 10,000 บาท
อันดับที่ 3 : เรื่อง ธ.ออมสิน ปล่อยสินเชื่อ ผ่าน TikTok ชื่อ centershop
อันดับที่ 4 : เรื่อง ธนาคารออมสิน ปล่อยกู้สินเชื่อสวัสดิการ ผ่านเพจ สิnเชื่อ เงินด่วน-GSB Loans
อันดับที่ 5 : เรื่อง SET เปิดสอนคอร์สเรียนปูพื้นฐานหุ้นฟรี 21 วัน
อันดับที่ 6 : เรื่อง ให้คำปรึกษาด้านการลงทุนผ่าน LINE โดยทีมผู้เชี่ยวชาญ ภายใต้การรับรองจากสำนักงาน ก.ล.ต.
อันดับที่ 7 : เรื่อง ปปง. เปิดให้ลงทะเบียนขอทรัพย์สินคืนจากมิจฉาชีพ ผ่านเพจ Victim screening office
อันดับที่ 8 : เรื่อง ลงทะเบียนแอปฯ Digital Pension สำหรับข้าราชการเกษียณ ผ่านบัญชีไลน์ บำเหน็จบำนาญ
อันดับที่ 9 : เรื่อง PTT เปิดให้ลงทุนระยะสั้นและระยะยาว มีผู้เชี่ยวชาญคอยดูแลตลอดการลงทุน ผ่านไลน์ PTT Ord Shs official
อันดับที่ 10 : กรมการขนส่ง เปิดทำใบขับขี่ออนไลน์ ทำได้ทุกจังหวัด ถูกต้องตามกฎหมาย ผ่านเพจ อมรรัตน์
“เมื่อพิจารณาจากข่าวปลอมที่เกี่ยวข้องกับอาชญากรรมออนไลน์ ซึ่งประชาชนสนใจมากที่สุด จาก 10 อันดับข้างต้น พบว่าเป็นข่าวที่เกี่ยวกับการชักชวนให้ลงทุนโดยอ้างชื่อหน่วยงานที่น่าเชื่อถือ การให้บริการของหน่วยงานรัฐ การให้บริการสินเชื่อของธนาคารรัฐ ซึ่งมีผลกระทบต่อทั้งตัวบุคคลที่เชื่อและแชร์ข้อมูลส่งต่อกันไปเป็นวงกว้าง ทำให้ประชาชนอาจตกเป็นเหยื่อของมิจฉาชีพ สร้างความเสียหายทั้งทรัพย์สินและข้อมูลส่วนบุคคลได้” นายเวทางค์ กล่าว
สำหรับอันดับ 1 เรื่อง “การบินไทย เปิดให้ซื้อขายหุ้นอีกครั้ง เริ่มต้น 3,000 บาท รับปันผล 930 บาท/วัน” กระทรวงดีอี ได้ประสานงานร่วมกับ บริษัท การบินไทย จำกัด (มหาชน) กระทรวงคมนาคม ตรวจสอบพบว่าเป็นข้อมูลเท็จ โดยขอชี้แจงว่า เพจเฟซบุ๊กดังกล่าวเป็นเพจปลอมที่มิจฉาชีพสร้างขึ้น เพื่อใช้ในการหลอกลวงประชาชนและนักลงทุน ซึ่งได้มีการชักชวนร่วมลงทุนหรือซื้อขายหุ้นการบินไทย (THAI) ผ่านเพจเฟซบุ๊ก โดยทางบริษัทฯ ไม่มีส่วนเกี่ยวข้องกับเพจดังกล่าวแต่อย่างใด และขอย้ำเตือนประชาชน หากพบเพจในลักษณะดังกล่าว อย่าหลงเชื่อ อย่ากดลิงก์ใด ๆ อย่าโอนเงิน หรือทำธุรกรรมใด ๆ เพื่อความปลอดภัยในทรัพย์สิน
นอกจากนี้กระทรวงดีอี ขอเตือนประชาชนว่าการให้ข้อมูลหรือติดตั้งแอปพลิเคชันใดๆ ที่ไม่ได้มาจากช่องทางอย่างเป็นทางการ อาจมีความเสี่ยงต่อการถูกขโมยข้อมูล หรือเงินในบัญชีธนาคารได้
อย่างไรก็ตาม ดีอี มีความห่วงใยประชาชน เรื่องความตระหนักรู้เท่าทันข่าวปลอมที่ถูกแพร่กระจายบนสื่อออนไลน์ โซเชียล ซึ่งหากขาดความรู้เท่าทัน ส่งต่อข้อมูลข่าวปลอม ทำให้เกิดการหลงเชื่อ สร้างความเข้าใจที่คลาดเคลื่อน สร้างความเสียหายต่อทรัพย์สิน หรือข้อมูลส่วนบุคคล และอาจส่งผลกระทบต่อประชาชนในสังคมเป็นวงกว้าง ดังนั้นจึงควรตรวจสอบข้อเท็จจริงของข่าวหรือลิงก์เว็บไซต์ให้แน่ชัด
หากประชาชน พบข่าวน่าสงสัย ข้อมูลบิดเบือน สามารถแจ้งเบาะแส และตรวจสอบข่าวปลอมได้ที่ โทรสายด่วน 1111 ต่อ 87 (24 ชม.) หรือที่
| เว็บไซต์ www.antifakenewscenter.com
| Line ID: @antifakenewscenter
| Facebook : Anti-Fake News Center Thailand
| X : @AFNCThailand
| TikTok : @antifakenewscenter
| IG : afnc_thailand/
----------------------------------------------------------------

ที่มา : https://www.thaigov.go.th/news/contents/details/99784