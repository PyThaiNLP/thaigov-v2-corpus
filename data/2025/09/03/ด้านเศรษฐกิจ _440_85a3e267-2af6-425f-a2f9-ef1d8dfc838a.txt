รัฐบาลไทย-ข่าวทำเนียบรัฐบาล-สคร. จัดอบรมผู้บริหารสูงสุดของรัฐวิสาหกิจ ภายใต้หลักสูตร “ยกระดับการบริหารจัดการรัฐวิสาหกิจตามระบบประเมินผล” (SOE PRO)

วันศุกร์ที่ 8 สิงหาคม 2568
08/08/2568
พิมพ์
สคร. จัดอบรมผู้บริหารสูงสุดของรัฐวิสาหกิจ ภายใต้หลักสูตร “ยกระดับการบริหารจัดการรัฐวิสาหกิจตามระบบประเมินผล” (SOE PRO)
สคร. จัดอบรมหลักสูตร “ยกระดับการบริหารจัดการรัฐวิสาหกิจตามระบบประเมินผล” สำหรับผู้บริหารสูงสุดของรัฐวิสาหกิจเป็นครั้งแรก โดยมีรองนายกฯ และ รมว.คลัง เปิดการอบรม
สำนักงานคณะกรรมการนโยบายรัฐวิสาหกิจ (สคร.) ได้จัดอบรมหลักสูตร “ยกระดับการบริหารจัดการรัฐวิสาหกิจตามระบบประเมินผล” หรือ SOE PRO (SOE Performance and Results Optimization through Performance Evaluation System) สำหรับผู้บริหารสูงสุดของรัฐวิสาหกิจ (CEO) เป็นครั้งแรก โดยมีรองนายกรัฐมนตรีและรัฐมนตรีว่าการกระทรวงการคลัง (นายพิชัย ชุณหวชิร) เป็นประธานเปิดการอบรม พร้อมด้วยนายลวรณ แสงสนิท ปลัดกระทรวงการคลัง นางสาวศุกร์ศิริ อภิญญานุวัฒน์ รองปลัดกระทรวงการคลัง หัวหน้ากลุ่มภารกิจด้านทรัพย์สิน ให้เกียรติเข้าร่วมการอบรม ในการนี้ รองนายกรัฐมนตรีและรัฐมนตรีว่าการกระทรวงการคลัง (นายพิชัย ชุณหวชิร) ให้เกียรติเป็นวิทยากรบรรยายในหัวข้อ “การดำเนินนโยบายการคลังเพื่อขับเคลื่อนเศรษฐกิจ” แก่ผู้เข้าร่วมการอบรมซึ่งประกอบด้วยผู้บริหารสูงสุดของรัฐวิสาหกิจ ผู้บริหารของหน่วยงานของรัฐ และผู้บริหารระดับสูงของ สคร.
การอบรมในครั้งนี้เป็นหนึ่งในความตั้งใจของ สคร. ที่มีบทบาทในการพัฒนาและกำกับดูแลรัฐวิสาหกิจ และเป็นผู้วางระบบและกรอบการดำเนินงานให้แก่รัฐวิสาหกิจ ซึ่ง สคร. ติดตามและกำกับดูแลประสิทธิภาพการดำเนินงานของรัฐวิสาหกิจ ผ่านระบบประเมินผลการดำเนินงานรัฐวิสาหกิจที่ไม่ใช่การวัดแค่ “ผลลัพธ์” (Output) ของการดำเนินงานผ่านระบบ KPIs เท่านั้น แต่จะวัดถึง “กระบวนการ” ในการดำเนินงานของรัฐวิสาหกิจควบคู่ไปด้วย เพื่อผลักดันให้รัฐวิสาหกิจพัฒนาระบบการบริหารจัดการขององค์กรในด้านต่างๆ ให้ทัดเทียมกับมาตรฐานการบริหารจัดการองค์กรระดับสากล อันจะส่งผลให้รัฐวิสาหกิจสามารถบรรลุผลการดำเนินงานตามที่คาดหวังไว้ โดยการอบรมจะมีการเชื่อมโยงกับ Enablers แต่ละด้าน สคร. หวังว่า การอบรมครั้งนี้จะไม่เพียงแต่ให้ความรู้เชิงวิชาการเท่านั้น ยังถือเป็นเวทีสำคัญสำหรับการแลกเปลี่ยนองค์ความรู้ในการบริหารจัดการองค์กร ซึ่งจะเป็นประโยชน์ต่อองค์กรและประเทศในระยะยาวต่อไป

ที่มา : https://www.thaigov.go.th/news/contents/details/99495