รัฐบาลไทย-ข่าวทำเนียบรัฐบาล-ด่วน! ทหารพัฒนาเคลื่อนกำลังรับมือ “พายุวิภา” พร้อมช่วยเหลือประชาชนในพื้นที่เสี่ยงภัย

วันพุธที่ 23 กรกฎาคม 2568
ด่วน! ทหารพัฒนาเคลื่อนกำลังรับมือ “พายุวิภา” พร้อมช่วยเหลือประชาชนในพื้นที่เสี่ยงภัย
พลเอก ทรงวิทย์ หนุนภักดี ผู้บัญชาการทหารสูงสุด ได้สั่งการให้ศูนย์บรรเทาสาธารณภัย หน่วยบัญชาการทหารพัฒนา เร่งจัดกำลังพลและยุทโธปกรณ์เข้าสู่พื้นที่ที่อาจได้รับผลกระทบจากพายุโซนร้อน “วิภา”
ซึ่งมีแนวโน้มก่อให้เกิดฝนตกหนัก น้ำป่าไหลหลาก และน้ำล้นตลิ่งในหลายจังหวัดทั่วประเทศ
หน่วยบัญชาการทหารพัฒนาได้ระดม “ชุดบรรเทาสาธารณภัยเคลื่อนที่เร็ว” จำนวน 60 ชุด พร้อมด้วยหน่วยบรรเทาสาธารณภัยจากสำนักงานพัฒนาภาคอีก 5 ชุด ซึ่งมีเครื่องมือและยุทโธปกรณ์เฉพาะกิจ อาทิ เรือท้องแบน รถวางสะพานเครื่องหนุนมั่น (Mobile Floating Bridge) สำหรับกรณีสะพานขาดหรือเสียหาย เครื่องมือช่าง รถครัวสนาม และรถผลิตน้ำประปาเคลื่อนที่ ซึ่งทั้งหมดได้เข้าสู่พื้นที่เพ่งเล็งในภาคเหนือ ภาคตะวันออกเฉียงเหนือตอนบน ภาคกลางฝั่งตะวันออก และบางส่วนของภาคใต้เป็นที่เรียบร้อยแล้ว
นอกจากนี้ ยังได้มีการวางกำลังและยุทโธปกรณ์ในระดับเตรียมพร้อมตลอด 24 ชั่วโมง โดยมีการติดตามและเฝ้าระวังสถานการณ์อย่างใกล้ชิด เพื่อให้สามารถเข้าช่วยเหลือประชาชนได้อย่างรวดเร็ว ทันท่วงที และมีประสิทธิภาพในกรณีเกิดเหตุฉุกเฉิน
ปฏิบัติการในครั้งนี้ สะท้อนถึงความมุ่งมั่นของกองทัพไทย ในการยืนหยัดเคียงข้างพี่น้องประชาชนในทุกวิกฤติ พร้อมทำหน้าที่ “ทหารของประชาชน” เพื่อปกป้องชีวิต ทรัพย์สิน และสร้างความอบอุ่นใจแก่ประชาชนทั่วประเทศ
#สำนักงานปลัดกระทรวงกลาโหม #กองทัพไทย #กองบัญชาการกองทัพไทย #กองทัพบก #กองทัพเรือ #กองทัพอากาศ #ทหารบก #ทหารเรือ #ทหารอากาศ #เหล่าทัพ

ที่มา : https://www.thaigov.go.th/news/contents/details/98686