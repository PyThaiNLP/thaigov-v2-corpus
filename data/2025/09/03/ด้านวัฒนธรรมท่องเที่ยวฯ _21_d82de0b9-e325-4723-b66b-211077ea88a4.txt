รัฐบาลไทย-ข่าวทำเนียบรัฐบาล-ผู้ช่วย รมว. ท่องเที่ยวฯ  ตอกย้ำความมุ่งมั่นของรัฐบาลในการผลักดันไทยสู่ "Pride Destination" ระดับโลกในงาน PATTAYA INTERNATIONAL PRIDE FESTIVAL 2025

วันอาทิตย์ที่ 29 มิถุนายน 2568
ผู้ช่วย รมว. ท่องเที่ยวฯ  ตอกย้ำความมุ่งมั่นของรัฐบาลในการผลักดันไทยสู่ "Pride Destination" ระดับโลกในงาน PATTAYA INTERNATIONAL PRIDE FESTIVAL 2025
ผู้ช่วย รมว. ท่องเที่ยวฯ  ตอกย้ำความมุ่งมั่นของรัฐบาลในการผลักดันไทยสู่ "Pride Destination" ระดับโลกในงาน PATTAYA INTERNATIONAL PRIDE FESTIVAL 2025
วันที่ 28 มิถุนายน 2568 ณ ศูนย์การค้าเซ็นทรัล เมืองพัทยา ชลบุรี นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ ได้รับมอบหมายจากนายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา ให้เป็นประธานในพิธีเปิดงาน PATTAYA INTERNATIONAL PRIDE FESTIVAL 2025 ณ ศูนย์การค้าเซ็นทรัล พัทยา โดยได้กล่าวถึงวิสัยทัศน์และนโยบายของรัฐบาลในการส่งเสริมความเท่าเทียมและสนับสนุนการท่องเที่ยวสำหรับกลุ่มผู้มีความหลากหลายทางเพศ (LGBTQIAN+)
พิธีเปิดงานได้รับเกียรติจากผู้บริหารและตัวแทนจากหลายภาคส่วนเข้าร่วมอย่างคับคั่ง อาทิ นายปรเมศวร์ งามพิเชษฐ์ นายกเมืองพัทยา, นายพัชรพัชร์ ศรีธัญญนนท์ นายอำเภอบางละมุง, นายรัฐกิจ เฮงตระกูล คณะที่ปรึกษาของรัฐมนตรีว่าการกระทรวงการท่องเที่ยวและกีฬา, นางสาวณชเล บุญญาภิสมภาร ประธานมูลนิธิซิสเตอร์ และนายขวัญชัย บุญอารีย์ ผู้จัดการทั่วไป ศูนย์การค้าเซ็นทรัล พัทยา
ในคำกล่าวเปิดงาน นายจักรพลกล่าวว่า ขบวน Pride Parade ที่ยิ่งใหญ่ริมชายหาดพัทยาในปีนี้ ได้สะท้อนให้เห็นว่าเมืองพัทยาเป็นพื้นที่แห่งการยอมรับความเท่าเทียม และการเฉลิมฉลองในตัวตน นอกเหนือจากการเป็นเมืองท่องเที่ยวระดับโลก
นายจักรพลได้กล่าวถึงความตั้งใจของรัฐบาลที่ให้ความสำคัญกับประเด็นความหลากหลายและความเท่าเทียม โดยระบุว่าหนึ่งในความคืบหน้าที่สำคัญคือการมีผลบังคับใช้ของ "พ.ร.บ.สมรสเท่าเทียม" ซึ่งเป็นไปตามแนวทางของนายกรัฐมนตรี เศรษฐา ทวีสิน และแพทองธาร ชินวัตร ที่ได้เน้นย้ำในประเด็นนี้ กฎหมายดังกล่าวซึ่งแก้ไขประมวลกฎหมายแพ่งและพาณิชย์ให้บุคคลสามารถสมรสกันได้โดยไม่จำกัดเพศ ถือเป็นก้าวสำคัญในการส่งเสริมสิทธิและความเท่าเทียมในประเทศไทย
สำหรับด้านการท่องเที่ยว นายจักรพลกล่าวว่ารัฐบาลได้ประกาศให้ปีนี้เป็นปีแห่งการท่องเที่ยวและกีฬา (Amazing Thailand Grand Tourism and Sports Year) เพื่อขับเคลื่อนเศรษฐกิจของประเทศ โดยในเดือนมิถุนายนนี้ ได้มีการกำหนดธีม "Thailand Love Wins Festival" เพื่อร่วมเฉลิมฉลองเทศกาล Pride Month ซึ่งนายจักรพลกล่าวว่าเป็นแนวทางที่สะท้อนถึงการส่งเสริมการท่องเที่ยวที่ครอบคลุมทุกกลุ่ม (Inclusive Tourism) และตอกย้ำภาพลักษณ์ของไทยในฐานะจุดหมายปลายทางที่เป็นมิตรต่อชุมชนผู้มีความหลากหลายทางเพศ
ในช่วงท้าย นายจักรพลได้กล่าวขอบคุณทุกภาคส่วนที่มีส่วนร่วมในการผลักดันให้เทศกาลนี้เกิดขึ้นอย่างยิ่งใหญ่ พร้อมแสดงความหวังว่างานในปีนี้จะช่วยส่งเสริมเศรษฐกิจการท่องเที่ยวของเมืองพัทยาและจังหวัดชลบุรีอย่างต่อเนื่อง ในฐานะ "Pride Destination" ที่ทุกคนจากทั่วโลกต้องมาเยือน ก่อนจะปิดท้ายด้วยการเปิดงาน PATTAYA INTERNATIONAL PRIDE FESTIVAL 2025 อย่างเป็นทางการ

ที่มา : https://www.thaigov.go.th/news/contents/details/97983