รัฐบาลไทย-ข่าวทำเนียบรัฐบาล-รมว.ท่องเที่ยวฯ “สรวงศ์ เทียนทอง” เปิดมหกรรมโปงลางโคราช ชูนโยบาย Soft Power ดันดนตรีอีสานกระตุ้นเศรษฐกิจฐานราก

วันเสาร์ที่ 9 สิงหาคม 2568
รมว.ท่องเที่ยวฯ “สรวงศ์ เทียนทอง” เปิดมหกรรมโปงลางโคราช ชูนโยบาย Soft Power ดันดนตรีอีสานกระตุ้นเศรษฐกิจฐานราก
รมว.ท่องเที่ยวฯ “สรวงศ์ เทียนทอง” เปิดมหกรรมโปงลางโคราช ชูนโยบาย Soft Power ดันดนตรีอีสานกระตุ้นเศรษฐกิจฐานราก
นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานในพิธีเปิดการประกวดดนตรีพื้นบ้านวงโปงลางชิงถ้วยพระราชทานสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ประจำปี พ.ศ. 2568 ตอกย้ำนโยบายรัฐบาลในการใช้มิติวัฒนธรรมและกิจกรรมนันทนาการเป็นเครื่องมือขับเคลื่อนเศรษฐกิจสร้างสรรค์ (Creative Economy) และผลักดัน Soft Power ของไทยให้เป็นที่ประจักษ์ในระดับนานาชาติ
เมื่อวันที่ 8 สิงหาคม 2568 เวลา 13.00 น. ณ โคราชฮอลล์ ชั้น 4 ศูนย์การค้าเซ็นทรัล โคราช จังหวัดนครราชสีมา นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา (รมว.กก.) พร้อมด้วยนายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา ได้เดินทางมาเป็นประธานในพิธีเปิดการประกวดฯ โดยมีนายสุรพันธ์ ศิลปสุวรรณ รองผู้ว่าราชการจังหวัดนครราชสีมา กล่าวต้อนรับ พร้อมด้วยคณะผู้บริหารกระทรวงฯ, กรมพลศึกษา, ศิลปินแห่งชาติ และแขกผู้มีเกียรติเข้าร่วมงานอย่างคับคั่ง
นายสรวงศ์ กล่าวในพิธีเปิดว่า รัฐบาลให้ความสำคัญอย่างยิ่งกับการพัฒนาทรัพยากรมนุษย์ โดยมีนโยบายที่ชัดเจนในการใช้กิจกรรมนันทนาการเพื่อเสริมสร้างสุขภาวะและพัฒนาทักษะสู่ความเป็นเลิศ "กระทรวงการท่องเที่ยวและกีฬา โดยกรมพลศึกษา ได้รับมอบหมายให้ส่งเสริมกิจกรรมที่ทรงคุณค่า โดยเฉพาะดนตรีพื้นบ้านโปงลาง ซึ่งไม่เพียงแต่เป็นภูมิปัญญานันทนาการท้องถิ่นอีสานที่ต้องอนุรักษ์สืบสาน แต่ยังเป็นหนึ่งในต้นทุนทางวัฒนธรรมที่สำคัญ สามารถต่อยอดเป็น Soft Power ที่สร้างมูลค่าทางเศรษฐกิจได้อย่างมหาศาล"
รมว.ท่องเที่ยวและกีฬา เน้นย้ำว่า "การจัดงานประกวดในครั้งนี้ นอกจากจะเป็นเวทีให้เด็กและเยาวชนได้แสดงความสามารถและภาคภูมิใจในอัตลักษณ์ของตนเองแล้ว ยังมีส่วนสำคัญในการกระตุ้นเศรษฐกิจระดับท้องถิ่นและภูมิภาคอย่างเป็นรูปธรรม การเดินทางมาร่วมงานของคณะผู้เข้าประกวดและผู้ชมจากทั่วประเทศ ก่อให้เกิดการใช้จ่ายทั้งในด้านที่พัก, ร้านอาหาร, ของที่ระลึก และการท่องเที่ยวในจังหวัดนครราชสีมาและพื้นที่ใกล้เคียง ซึ่งสอดคล้องกับนโยบายของรัฐบาลที่ต้องการเชื่อมโยงวัฒนธรรมเข้ากับการพัฒนาเศรษฐกิจอย่างยั่งยืน"
สำหรับภารกิจในครั้งนี้ นายสรวงศ์ได้ประกอบพิธีเปิดกรวยถวายราชสักการะเบื้องหน้าพระบรมฉายาลักษณ์สมเด็จพระบรมราชชนนีพันปีหลวง จากนั้นได้ทำพิธีเปิดงานด้วยการตีโปงลางเพื่อเป็นปฐมฤกษ์ พร้อมทั้งมอบโล่ขอบคุณแก่จังหวัดนครราชสีมาและศูนย์การค้าเซ็นทรัล โคราช ในฐานะผู้สนับสนุนหลัก ภายหลังเสร็จสิ้นพิธีเปิด รัฐมนตรีว่าการกระทรวงการท่องเที่ยวและกีฬาได้ให้สัมภาษณ์สื่อมวลชน, เยี่ยมชมนิทรรศการเฉลิมพระเกียรติฯ และร่วมชมการแสดงของวงที่เข้าประกวดในรุ่นอายุไม่เกิน 18 ปี เพื่อเป็นขวัญและกำลังใจแก่เยาวชน
ทั้งนี้ การประกวดดนตรีพื้นบ้านวงโปงลางฯ จัดขึ้นโดยสำนักนันทนาการ กรมพลศึกษา อย่างต่อเนื่องมาตั้งแต่ปี พ.ศ. 2549 และได้รับพระมหากรุณาธิคุณพระราชทานถ้วยรางวัลชนะเลิศตั้งแต่ปี พ.ศ. 2553 เป็นต้นมา โดยการประกวดในปี 2568 นี้ จัดขึ้นระหว่างวันที่ 8-10 สิงหาคม 2568 แบ่งออกเป็น 4 รุ่นอายุ และได้รับเกียรติจากศิลปินแห่งชาติหลายท่านร่วมเป็นคณะกรรมการตัดสิน อาทิ ดร.ฉวีวรรณ พันธุ, ดร.ฉลาด ส่งเสริม และนายทรงศักดิ์ ประทุมสินธุ์

ที่มา : https://www.thaigov.go.th/news/contents/details/99546