รัฐบาลไทย-ข่าวทำเนียบรัฐบาล-“อนุชา” เปิดศูนย์การแพทย์แผนไทยและการแพทย์ทางเลือกครบวงจร แห่งแรกของเขตสุขภาพที่ 5 ที่จังหวัดนครปฐม ช่วยขับเคลื่อนนโยบายเศรษฐกิจสุขภาพ          

วันศุกร์ที่ 8 สิงหาคม 2568
“อนุชา” เปิดศูนย์การแพทย์แผนไทยและการแพทย์ทางเลือกครบวงจร แห่งแรกของเขตสุขภาพที่ 5 ที่จังหวัดนครปฐม ช่วยขับเคลื่อนนโยบายเศรษฐกิจสุขภาพ
รัฐมนตรีช่วยว่าการกระทรวงสาธารณสุข “อนุชา สะสมทรัพย์” เปิดศูนย์การแพทย์แผนไทยและการแพทย์ทางเลือกครบวงจร แห่งแรกของเขตสุขภาพที่ 5 ที่ จังหวัดนครปฐม
ช่วยประชาชนเข้าถึงบริการการแพทย์แผนไทยฯ ที่มีคุณภาพ ปลอดภัย ได้มาตรฐาน ลดความแออัด สนับสนุนการแพทย์ครบวงจรและตอบโจทย์ด้านเศรษฐกิจสุขภาพ รวมทั้งสร้างรายได้ให้เกษตรกรผู้ปลูกสมุนไพร เน้นย้ำ สมุนไพรไทย ไทยใช้ ไทยเจริญ
วันนี้ (8 สิงหาคม 2568) นายอนุชา สะสมทรัพย์ รัฐมนตรีช่วยว่าการกระทรวงสาธารณสุข เป็นประธานเปิดศูนย์การแพทย์แผนไทยและการแพทย์ทางเลือก สาขาเขตสุขภาพที่ 5 ที่ โรงพยาบาลสามพราน (เก่า) จังหวัดนครปฐม โดยมี นพ.สมฤกษ์ จึงสมาน อธิบดีกรมการแพทย์แผนไทยและการแพทย์ทางเลือก นางสาวอโรชา นันทมนตรี ผู้ว่าราชการจังหวัดนครปฐม ภญ.สุภัทรา บุญเสริม ผู้ตรวจราชการกระทรวงสาธารณสุข เขตสุขภาพที่ 5 พร้อมด้วยผู้บริหาร บุคลากรกระทรวงสาธารณสุข หน่วยงานที่เกี่ยวข้อง และประชาชนในพื้นที่ เข้าร่วมกว่า 300 คน โดยกล่าวว่า การจัดตั้งศูนย์การแพทย์แผนไทยและการแพทย์ทางเลือก เป็นหนึ่งในกลไกการขับเคลื่อนนโยบายเศรษฐกิจสุขภาพของกระทรวงสาธารณสุข ด้วยการนำภูมิปัญญาการแพทย์แผนไทยและการแพทย์ทางเลือกมาสร้างคุณค่าและมูลค่าต่อผู้รับบริการและผู้มีส่วนได้ส่วนเสีย ช่วยสร้างความได้เปรียบในการแข่งขันและสนับสนุนการแพทย์ครบวงจร รวมทั้งยังช่วยลดความเหลื่อมล้ำในการเข้าถึงบริการที่มีคุณภาพ ปลอดภัย ได้มาตรฐาน ลดความแออัดในโรงพยาบาล และสร้างรายได้ให้กับเกษตรกรผู้ปลูกสมุนไพร โดยขอย้ำว่า สมุนไพรไทย ไทยใช้ ไทยเจริญ
นายอนุชา กล่าวต่อว่า ศูนย์การแพทย์แผนไทยฯ แห่งนี้ เป็นความร่วมมือระหว่างกรมการแพทย์แผนไทยและการแพทย์ทางเลือก องค์การบริหารส่วนจังหวัดนครปฐม สำนักงานสาธารณสุขจังหวัดนครปฐมและโรงพยาบาลสามพราน ประกอบด้วย 4 อาคารหลัก ได้แก่ 1.อาคารคลังยาและโรงงานผลิตยาแผนไทย 2.อาคารร้านรักษ์ยาไทย 3.อาคารผู้ป่วยนอกและหน่วยงานวิจัย พัฒนา ผลิตภัณฑ์สมุนไพร เครื่องสำอางห้องปฏิบัติการ และ 4.อาคารศูนย์การแพทย์แผนไทยและการแพทย์ทางเลือก โดยจะเป็นต้นแบบการให้บริการด้านการแพทย์แผนไทยและการแพทย์ทางเลือก รวมถึงเป็นแหล่งเรียนรู้ด้านงานวิชาการ การฝึกอบรม ศึกษาดูงาน และการศึกษาวิจัย ในเขตสุขภาพที่ 5 ซึ่งจะช่วยยกระดับการดูแลสุขภาพและคุณภาพชีวิตที่ดีให้กับประชาชนจังหวัดนครปฐม และจังหวัดใกล้เคียง ด้วยองค์ความรู้ด้านการแพทย์แผนไทยฯ ควบคู่การแพทย์แผนปัจจุบันได้เป็นอย่างดี
ด้าน นพ.สมฤกษ์ กล่าวว่า ปัจจุบัน กรมฯ มีศูนย์การแพทย์แผนไทยและการแพทย์ทางเลือก รวม 13 แห่งทั่วประเทศ ให้บริการตรวจรักษา ส่งเสริม ป้องกันและฟื้นฟูสุขภาพ ด้วยการนวด อบ ประคบ ฝังเข็มและยาสมุนไพร สามารถเบิกค่ารักษาได้ตามสิทธิการรักษาของผู้ป่วย มีคลินิกเฉพาะทางโรคเรื้อรัง 5 กลุ่มโรค/อาการ ได้แก่ 1.คลินิกรักษาอาการปวดเรื้อรังและนอนไม่หลับ (Chronic pain & Insomnia) 2.คลินิกพาร์กินสันและหลอดเลือดสมอง 3.คลินิกสะเก็ดเงิน 4.คลินิกการดูแลแบบประคับประคอง (Palliative care) และ 5.คลินิกบำบัดยาเสพติดด้วยสมุนไพร (Harm reduction) โดยในส่วนของศูนย์การแพทย์แผนไทยฯ ที่โรงพยาบาลสามพราน (เก่า) จังหวัดนครปฐม เปิดให้บริการ ทุกวันจันทร์ - ศุกร์ (ยกเว้นวันหยุดนักขัตฤกษ์) เวลา 08.30-16.30 น.
*********************************************** 8 สิงหาคม 2568

ที่มา : https://www.thaigov.go.th/news/contents/details/99501