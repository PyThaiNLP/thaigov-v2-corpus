รัฐบาลไทย-ข่าวทำเนียบรัฐบาล-ปลัดกระทรวงยุติธรรม ปล่อยคาราวานนำผู้ก้าวพลาดออกไปลอกท่อระบายน้ำ พื้นที่กรุงเทพมหานครและปริมณฑลที่ประสบปัญหาน้ำท่วมขัง (CSR) เพื่อเฉลิมพระเกียรติพระบาทสมเด็จพระเจ้าอยู่หัว

วันพุธที่ 23 กรกฎาคม 2568
ปลัดกระทรวงยุติธรรม ปล่อยคาราวานนำผู้ก้าวพลาดออกไปลอกท่อระบายน้ำ พื้นที่กรุงเทพมหานครและปริมณฑลที่ประสบปัญหาน้ำท่วมขัง (CSR) เพื่อเฉลิมพระเกียรติพระบาทสมเด็จพระเจ้าอยู่หัว
ปลัดกระทรวงยุติธรรม ปล่อยคาราวานนำผู้ก้าวพลาดออกไปลอกท่อระบายน้ำ พื้นที่กรุงเทพมหานครและปริมณฑลที่ประสบปัญหาน้ำท่วมขัง (CSR) เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 28 กรกฎาคม 2568
ในวันพุธที่ 23 กรกฎาคม 2568 เวลา 09.00 น. นางพงษ์สวาท นีละโยธิน ปลัดกระทรวงยุติธรรม เป็นประธานในพิธีเปิดกิจกรรมจิตอาสาบำเพ็ญสาธารณประโยชน์ เนื่องในโอกาสวันเฉลิมพระขนมพรรษา พระบาทสมเด็จพระเจ้าอยู่หัว 28 กรกฎาคม 2568 ด้วยการลอกท่อระบายน้ำ บริเวณรอบกรุงเทพมหานครและปริมณฑล โดยมี นางจิรภา สินธุนาวา รองปลัดกระทรวงยุติธรรม หัวหน้ากลุ่มภารกิจด้านพัฒนาพฤตินิสัย นายชาญ วชิรเดช รองอธิบดีกรมราชทัณฑ์ พันตำรวจโท เชน กาญจนาปัจจ์ รองอธิบดีกรมราชทัณฑ์ นายสมบูรณ์ ศิลา รองอธิบดีกรมราชทัณฑ์ นายเจษฎา จันทรประภา ผู้อำนวยการสำนักการระบายน้ำ กรุงเทพมหานคร นายสมนึก ธนเดชากุล นายกเทศมนตรี เทศบาลนนทบุรี พร้อมด้วยคณะผู้บริหาร และเจ้าหน้าที่ที่เกี่ยวข้อง เข้าร่วม ณ ห้องสัมมนากรมราชทัณฑ์ ชั้น 3 กรมราชทัณฑ์
ในการนี้ ปลัดกระทรวงยุติธรรม ได้กล่าวใจความสำคัญตอนหนึ่งว่า "กิจกรรมจิตอาสาบำเพ็ญสาธารณประโยชน์ เนื่องในโอกาสวันเฉลิมพระชนมพรรษา พระบาทสมเด็จพระเจ้าอยู่หัว 28 กรกฎาคม 2568 ด้วยการลอกท่อระบายน้ำ บริเวณรอบกรุงเทพมหานคร และปริมณฑล" ในวันนี้ถือเป็นภารกิจที่ต้องอาศัยความร่วมมือจากทุกภาคส่วน ซึ่งกำลังของผู้ก้าวพลาดที่อยู่ภายใต้การดูแลของกรมราชทัณฑ์ กระทรวงยุติธรรม เป็นอีกพลังสำคัญที่เข้ามามีส่วนร่วมในการขับเคลื่อนกิจกรรมนี้ การที่บุคคลหลังกำแพงได้แสดงเจตจำนงในการทำกิจกรรม “จิตอาสา” ถือเป็นสิ่งที่น่าชื่นชมยิ่ง เพราะนั่นคือการเสียสละแรงกาย แรงใจ ทำประโยชน์เพื่อส่วนรวมโดยไม่หวังสิ่งตอบแทน อันสะท้อนถึงความมุ่งมั่น ความอุตสาหะ และความตั้งใจจริงที่จะกลับตัวเป็นพลเมืองดีของสังคม โดยในวันนี้ขอขอบคุณหน่วยงานทุกภาคส่วน ทั้งจากกรุงเทพมหานคร จังหวัดนนทบุรี และหน่วยงานในสังกัดกระทรวงยุติธรรม ที่ได้ร่วมกันผลักดันให้เกิดกิจกรรมจิตอาสาในวันนี้ขึ้น และขอบคุณจิตอาสาทุกท่านที่ได้ร่วมกันทำความดีเพื่อสังคมถวายเป็นพระราชกุศลแด่พระบาทสมเด็จพระเจ้าอยู่หัว พร้อมทั้งยังเป็นการแสดงออกถึงความจงรักภักดี และการปลูกฝังจิตสำนึกที่ดี พวกเรามีความเชื่อมั่นว่า กิจกรรมในวันนี้จะเป็นพลังสำคัญในการเปิดโอกาสให้ผู้ก้าวพลาดได้ชดเชยสิ่งที่เคยผิดพลาดในอดีต ผ่านการทำความดีเพื่อส่วนรวมอย่างแท้จริง และจะเป็นอีกแรงผลักดันสำคัญในการบรรเทาปัญหาสังคมอย่างยั่งยืนต่อไป
สำหรับภารกิจในครั้งนี้เป็นการนำผู้ก้าวพลาดเข้าร่วมกิจกรรมจิตอาสาบำเพ็ญสาธารณประโยชน์ตามหลักเกณฑ์งานสาธารณะ จำนวน 354 คน พร้อมเจ้าหน้าที่ควบคุม จำนวน​ 76 คน จากเรือนจำและทัณฑสถาน 13 แห่ง ร่วมกับกรุงเทพมหานครดำเนินการทำความสะอาดท่อระบายน้ำในพื้นที่ที่ประชาชนได้รับผลกระทบจากปัญหาน้ำท่วมขัง อาทิ ชุมชน วัด โรงเรียน โรงพยาบาล ตลาด และหน่วยงานราชการ โดยจัดกิจกรรมในรูปแบบ CSR รวมระยะทางกว่า 10 กิโลเมตร ทั้งนี้ กรมราชทัณฑ์ กระทรวงยุติธรรม ได้ปล่อยคาราวานรถผู้ก้าวพลาดอย่างเป็นทางการ เพื่อปฏิบัติงานในพื้นที่กรุงเทพมหานครและเขตภูมิภาคทั่วประเทศ ซึ่งได้ดำเนินการไปแล้วมากกว่า 2,200 กิโลเมตร เพื่อช่วยลดความเสี่ยงจากปัญหาน้ำท่วมและบรรเทาความเดือดร้อนของพี่น้องประชาชนอย่างทั่วถึงและมีประสิทธิภาพ
ต่อจากนั้น ปลัดกระทรวงยุติธรรมได้เดินทางเยี่ยมชมร้านหับเผย@ริมน้ำนนท์ ซึ่งเป็นร้านจำหน่ายผลิตภัณฑ์ของกรมราชทัณฑ์ ที่จัดตั้งขึ้นเพื่อเปิดโอกาสให้ผู้ก้าวพลาดได้ฝึกทักษะอาชีพจริงในสภาพแวดล้อมของการทำงานจริง โดยได้ให้กำลังใจแก่เจ้าหน้าที่ผู้ปฏิบัติงาน และผู้ก้าวพลาดที่กำลังปฏิบัติงานอยู่ในร้าน เพื่อเสริมสร้างขวัญและกำลังใจ พร้อมทั้งเน้นย้ำถึงความสำคัญของการสนับสนุนแนวทาง การคืนคนดีสู่สังคมอย่างยั่งยืน ผ่านการสร้างโอกาสและพัฒนาทักษะอาชีพอย่างเป็นรูปธรรม

ที่มา : https://www.thaigov.go.th/news/contents/details/98723