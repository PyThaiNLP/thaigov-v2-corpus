รัฐบาลไทย-ข่าวทำเนียบรัฐบาล-รองปลัดฯ ศุภกิจ เป็นประธานพิธีเปิดการฝึกอบรมหลักสูตร การเป็นข้าราชการที่ดี รุ่นที่ 25

วันพุธที่ 16 กรกฎาคม 2568
16/07/2568
พิมพ์
รองปลัดฯ ศุภกิจ เป็นประธานพิธีเปิดการฝึกอบรมหลักสูตร การเป็นข้าราชการที่ดี รุ่นที่ 25
รองปลัดฯ ศุภกิจ เป็นประธานพิธีเปิดการฝึกอบรมหลักสูตร การเป็นข้าราชการที่ดี รุ่นที่ 25
วันที่ 15 กรกฎาคม 2568 นายศุภกิจ บุญศิริ รองปลัดกระทรวงอุตสาหกรรม เป็นประธานพิธีเปิดการฝึกอบรมหลักสูตร การเป็นข้าราชการที่ดี รุ่นที่ 25 โดยมี นางสาวสุนีย์ โสภณ ผู้อำนวยการกองบริหารทรัพยากรบุคคล และ นางอรวรรณ อัศวพันธ์ นักทรัพยากรบุคคลชำนาญการพิเศษ ร่วมยินดี พร้อมทั้ง นางเปมิกา ปาลวัฒน์ นักวิเคราะห์นโยบายและแผนเชี่ยวชาญ และนายสุทธิพงศ์ ชูแข นักวิเคราะห์นโยบายและแผนชำนาญการ เป็นวิทยากรบรรยายให้กับข้าราชการใหม่ของหน่วยงานสังกัดกระทรวงอุตสาหกรรม ที่เข้ารับการอบรม ณ โรงแรมโกลเด้น ทิวลิป ซอฟเฟอริน กรุงเทพฯ
รองปลัดฯ ศุภกิจ กล่าวแสดงความยินดีกับข้าราชการในสังกัดกระทรวงอุตสาหกรรมทุกคน ซึ่งการจัดฝึกอบรมหลักสูตรนี้ มีวัตถุประสงค์เพื่อปลูกฝังปรัชญาการเป็นข้าราชการที่ดี ส่งเสริมด้านคุณธรรมและจริยธรรม เสริมสร้างสมรรถนะและทักษะที่จำเป็นสำหรับการปฏิบัติราชการ และเป็นไปตามกระบวนการพัฒนาข้าราชการบรรจุใหม่ ตามที่สำนักงาน ก.พ. กำหนด ดังนั้น หลักสูตรนี้จะเป็นประโยชน์ต่อข้าราชการใหม่ทุกคนที่เข้ามาปฏิบัติงานในระบบราชการ ให้มีความเข้าใจในกฎระเบียบต่าง ๆ ที่เกี่ยวข้อง รู้จักองค์กร เข้าใจในบทบาทหน้าที่และงานของตนเอง และสามารถปรับตัวเข้ากับวัฒนธรรมขององค์กร รวมทั้งการสร้างสายสัมพันธ์ที่ดีระหว่างหน่วยงาน เพื่อให้เกิดความร่วมมือในการทำงานร่วมกันให้กระทรวงอุตสาหกรรมต่อไป
การจัดฝึกอบรมดังกล่าวเป็นไปตามพระราชบัญญัติ ระเบียบข้าราชการพลเรือน พ.ศ. 2551 และกฎ ก.พ. ว่าด้วยการทดลองปฏิบัติราชการ และการพัฒนาข้าราชการที่อยู่ระหว่างทดลองปฏิบัติหน้าที่ราชการ พ.ศ. 2553 ข้อ 8 ซึ่งในครั้งนี้ มีผู้เข้ารับการฝึกอบรมเป็นข้าราชการใหม่ทั้งสิ้น จำนวน 39 คน จาก 6 หน่วยงาน ได้แก่
1) สำนักงานปลัดกระทรวงอุตสาหกรรม จำนวน 2 คน
2) กรมโรงงานอุตสาหกรรม จำนวน 6 คน
3) กรมส่งเสริมอุตสาหกรรม จำนวน 13 คน
4) กรมอุตสาหกรรมพื้นฐานและการเหมืองแร่ จำนวน 6 คน
5) สำนักงานมาตรฐานผลิตภัณฑ์อุตสาหกรรม จำนวน 10 คน และ
6) สำนักงานเศรษฐกิจอุตสาหกรรม จำนวน 2 คน

ที่มา : https://www.thaigov.go.th/news/contents/details/98455