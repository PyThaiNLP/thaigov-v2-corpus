รัฐบาลไทย-ข่าวทำเนียบรัฐบาล-เลขาฯ รมว.กก. แถลงข่าวจัดการแข่งขันกอล์ฟเยาวชน Thailand Junior Championship - AJGA International Pathway Series 2025

วันพฤหัสบดีที่ 28 สิงหาคม 2568
เลขาฯ รมว.กก. แถลงข่าวจัดการแข่งขันกอล์ฟเยาวชน Thailand Junior Championship - AJGA International Pathway Series 2025
เลขาฯ รมว.กก. แถลงข่าวจัดการแข่งขันกอล์ฟเยาวชน Thailand Junior Championship - AJGA International Pathway Series 2025
วันที่ 27 สิงหาคม 2568 ณ ห้องรัชดา ชั้น 6 โรงแรมเอสซีปาร์ค นายกฤษฎา ตันเทอดทิตย์ เลขานุการรัฐมนตรีว่าการกระทรวงการท่องเที่ยวและกีฬา เป็นประธานในพิธีแถลงข่าวการจัดการแข่งขันกอล์ฟเยาวชนรายการ Thailand Junior Championship - AJGA International Pathway Series 2025 ซึ่งจัดขึ้นเป็นครั้งแรกในประเทศไทย โดยมีผู้เข้าร่วมงานแถลงข่าว ได้แก่ นายนันทพล ทองนิลพันธ์ ผู้อำนวยการกองส่งเสริมพัฒนากีฬาอาชีพ  คุณทนุเกียรติ จันทร์ชุม ผู้จัดการกองทุนพัฒนาการกีฬาแห่งชาติ ผู้สนับสนุน และผู้บริหารจากหน่วยงานต่างๆ ที่เกี่ยวข้อง เข้าร่วม
การแข่งขันครั้งนี้เป็นความร่วมมือระหว่างกระทรวงการท่องเที่ยวและกีฬา การกีฬาแห่งประเทศไทย กองทุนพัฒนากีฬาแห่งชาติ และสมาคมกอล์ฟเยาวชนแห่งอเมริกา หรือ American Junior Golf Association (AJGA) มีวัตถุประสงค์เพื่อเปิดโอกาสให้นักกอล์ฟเยาวชนไทยได้แสดงศักยภาพในระดับนานาชาติ รวมถึงเป็นเวทีสำคัญในการพัฒนาฝีมือ แลกเปลี่ยนประสบการณ์ และสร้างแรงบันดาลใจให้กับนักกีฬารุ่นใหม่ นอกจากนี้ยังเป็นการส่งเสริมภาพลักษณ์ของประเทศไทยในฐานะเจ้าภาพจัดการแข่งขันกีฬาระดับสากล
นายกฤษฎา ตันเทอดทิตย์ ได้กล่าวว่า การแข่งขันนี้เป็นก้าวสำคัญในการพัฒนาวงการกอล์ฟเยาวชนไทยและยกระดับมาตรฐานการแข่งขันสู่ระดับสากล ซึ่งสอดคล้องกับนโยบายของกระทรวงฯ ที่ใช้กิจกรรมกีฬาเป็นกลไกในการสร้างมูลค่าทางเศรษฐกิจและส่งเสริมให้ประเทศไทยเป็นศูนย์กลางของการจัดกิจกรรมกีฬานานาชาติ การแข่งขันนี้ยังช่วยให้เยาวชนไทยมีโอกาสได้รับทุนการศึกษาจากมหาวิทยาลัยในต่างประเทศเพื่อต่อยอดสู่การเป็นนักกอล์ฟอาชีพในอนาคต และหวังว่าการแข่งขันจะสำเร็จตามเป้าหมายที่วางไว้
การแข่งขันกอล์ฟเยาวชน Thailand Junior Championship - AJGA International Pathway Series 2025 จะจัดขึ้นที่ Alpine Golf Resort Chiangmai ในจังหวัดเชียงใหม่ ระหว่างวันที่ 4-7 กันยายน 2568

ที่มา : https://www.thaigov.go.th/news/contents/details/100215