รัฐบาลไทย-ข่าวทำเนียบรัฐบาล-"ธีรรัตน์" เยี่ยมชมแหล่งท่องเที่ยวเชิงนิเวศภูพานน้อย แลนด์มาร์คทางธรรมชาติของจังหวัดหนองบัวลำภู พร้อมรับฟังข้อเสนอเสียงสะท้อนเพื่อผลักดันสร้างสิ่งที่ดีให้กับประชาชนอย่างเป็นรูปธรรม

วันอาทิตย์ที่ 20 กรกฎาคม 2568
20/07/2568
พิมพ์
"ธีรรัตน์" เยี่ยมชมแหล่งท่องเที่ยวเชิงนิเวศภูพานน้อย แลนด์มาร์คทางธรรมชาติของจังหวัดหนองบัวลำภู พร้อมรับฟังข้อเสนอเสียงสะท้อนเพื่อผลักดันสร้างสิ่งที่ดีให้กับประชาชนอย่างเป็นรูปธรรม
"ธีรรัตน์" เยี่ยมชมแหล่งท่องเที่ยวเชิงนิเวศภูพานน้อย แลนด์มาร์คทางธรรมชาติของจังหวัดหนองบัวลำภู พร้อมรับฟังข้อเสนอเสียงสะท้อนเพื่อผลักดันสร้างสิ่งที่ดีให้กับประชาชนอย่างเป็นรูปธรรมต่อไป
เมื่อวันที่ 19 ก.ค. 68 เวลา 15.10 น. นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เป็นประธานตรวจราชการติดตามการส่งเสริมสนับสนุนและพัฒนาศักยภาพด้านการท่องเที่ยวของจังหวัดหนองบัวลำภู พร้อมทั้งรับฟังการสะท้อนปัญหาความต้องการแนวทางการพัฒนาแหล่งท่องเที่ยว ตามนโยบายรัฐบาลและกระทรวงมหาดไทย ณ แหล่งท่องเที่ยวเชิงนิเวศภูพานน้อย ต.หนองบัว อ.เมืองหนองบัวลำภู จ.หนองบัวลำภู โดยมี นายสุรศักดิ์ อักษรกุล ผู้ว่าราชการจังหวัดหนองบัวลำภู นายศศิน พัฒนภิรมย์ นางสาวอรอาภา โล่ห์วีระ รองผู้ว่าราชการจังหวัดหนองบัวลำภู นายกำธร วิเชฏฐพงศ์ ปลัดจังหวัดหนองบัวลำภู นายเตชิต ทรงบุญศาสตร์ นายอำเภอเมืองหนองบัวลำภู นายไชยา พรหมา นายณพล เชยคำแหง นายสยาม หัตถสงเคราะห์ สมาชิกสภาผู้แทนราษฎรจังหวัดหนองบัวลำภู นางเทียบจุฑา ขาวขำ สมาชิกสภาผู้แทนราษฎรจังหวัดอุดรธานี นางศรัณยา สุวรรณพรหม นายกองค์การบริหารส่วนจังหวัด (อบจ.) หนองบัวลำภู พร้อมคณะผู้บริหาร สมาชิกสภา ข้าราชการ และเจ้าหน้าที่ อบจ.หนองบัวลำภู เข้าร่วม
.
โอกาสนี้ นางสาวธีรรัตน์ และคณะ เยี่ยมชมแหล่งท่องเที่ยวเชิงนิเวศภูพานน้อย ซึ่งมีทัศนียภาพอันร่มรื่น และมีการพัฒนาจุดให้บริการนักท่องเที่ยวในการถ่ายรูปเช็คอิน พร้อมทั้งได้พบปะกับนักท่องเที่ยวที่เดินทางมาท่องเที่ยว และกลุ่มเยาวชนที่มาทำกิจกรรมศึกษาเรียนรู้ภายในบริเวณดังกล่าว พร้อมทั้งร่วมทำกิจกรรมยิงหนังสติ๊กปลูกป่า ร่วมกับคณะอีกด้วย
.
นางสาวธีรรัตน์ กล่าวว่า ขอชื่นชมองค์การบริหารส่วนจังหวัดหนองบัวลำภู ที่มีความมุ่งมั่นในการเป็นองค์กรปกครองส่วนท้องถิ่นที่ขับเคลื่อนภารกิจการบริการสาธารณะเพื่อยกระดับคุณภาพชีวิตของพี่น้องประชาชนชาวจังหวัดหนองบัวลำภูให้ได้รับสิ่งที่ดี ได้รับโอกาสในการพัฒนาศักยภาพ และเสริมสร้างเศรษฐกิจในพื้นที่ ซึ่งจากรายงานสรุปการพัฒนาตามนโยบายขององค์การบริหารส่วนจังหวัดหนองบัวลำภู ทำให้เห็นว่ามีการวางแผนการบริหารจัดการที่ครอบคลุมในทุกมิติ ซึ่งในส่วนที่ขอรับการสนับสนุนจากกระทรวงมหาดไทยนั้น ตนจะได้นำข้อเสนอแนะและความต้องการร่วมกับท่านสมาชิกสภาผู้แทนราษฎร รวมทั้งประสานกับกระทรวงที่เกี่ยวข้อง เช่น กระทรวงการท่องเที่ยวและกีฬา เพื่อให้การบริหารการ สร้างสิ่งที่ดี ตอบสนองต่อความต้องการของประชาชนชาวหนองบัวลำภูเกิดขึ้นอย่างเป็นรูปธรรมต่อไป
.
นายก อบจ.หนองบัวลำภู กล่าวว่า อบจ.หนองบัวลำภู มีหน้าที่รับผิดชอบการบริการสาธารณะตามที่กฎหมายบัญญัติ และงานที่ได้รับมอบหมายจากรัฐบาลและกระทรวงมหาดไทย มีพื้นที่รับผิดชอบทั้งหมด 6 อำเภอ ได้แก่ อ.เมืองหนองบัวลำภู อ.ศรีบุญเรือง  อ.สุวรรณคูหา อ.โนนสัง อ.นากลาง และ อ.นาวัง มีวิสัยทัศน์ "หนองบัวลำภู เกษตรเพิ่มมูลค่า เมืองผ้าน่าอยู่ น่าเที่ยว เปิดประตูความสุข…อย่างสร้างสรรค์" เพื่อให้ประชาชนมีรายได้เพิ่มขึ้น มีคุณภาพชีวิตดีขึ้น ด้วยการบูรณาการทุกภาคส่วนขับเคลื่อนตามนโยบายของจังหวัดหนองบัวลำภู คือ 3 สร้าง 3 ดี 3 เด่น อาทิ ถนนในความรับผิดชอบต้องได้มาตรฐาน การเดินทางและขนส่งสะดวก รวดเร็ว ปลอดภัยทั้งกลางวันและกลางคืน มีไฟส่องสว่างทุกเส้นทาง สร้างเมืองหนองบัวลำภูให้เป็นเมืองเกษตรเด่น เป็นเมืองเกษตรเพิ่มมูลค่า ลดต้นทุนการผลิต สร้างการศึกษาดี ยกระดับและพัฒนาสถานีอนามัยเฉลิมพระเกียรติ 60 พรรษา นวมินทราชินี และโรงพยาบาลส่งเสริมสุขภาพตำบล ให้มีคุณภาพและมาตรฐาน รวมทั้งมีการส่งเสริมและสนับสนุนการท่องเที่ยวให้มีหลากหลายด้านเพื่อรองรับนักท่องเที่ยว ก่อให้เกิดรายได้ในชุมชนและท้องถิ่นอย่างยั่งยืน นักกีฬาชาวจังหวัดหนองบัวลำภู ต้องได้รับการสนับสนุนสู่นักกีฬาอาชีพ รวมถึงการจัดแข่งขันกีฬาทุกกลุ่มเพศ กลุ่มวัย
.
"สำหรับแหล่งท่องเที่ยวเชิงนิเวศภูพานน้อย มีที่ตั้งห่างจากตัวเมืองหนองบัวลำภูประมาณ 6 กิโลเมตร ได้รับอนุญาตให้ใช้พื้นที่จากสำนักจัดการทรัพยากรป่าไม้ที่ 6 อุดรธานี เมื่อวันที่ 3 ก.ค. 68 จำนวน 31 ไร่ ในส่วนที่เหลือยังต้องขอใช้พื้นที่ต่อไป โดยจากพื้นที่แห่งนี้สามารถมองเห็นตัวเมืองจังหวัดหนองบัวลำภูที่สวยงาม ซึ่ง อบจ.หนองบัวลำภูให้ความสำคัญในการผลักดันให้แหล่งธรรมชาติแห่งนี้เกิดมูลค่าอย่างแท้จริง ทั้งในด้านเศรษฐกิจ การท่องเที่ยว และการสร้างรายได้ให้กับชุมชน พร้อมทั้งอนุรักษ์สิ่งแวดล้อมควบคู่กันไป เพื่อให้คนรุ่นต่อไปยังสามารถใช้ประโยชน์จากทรัพยากรนี้ได้อย่างยั่งยืน จึงได้จัดทำโครงการพัฒนาแหล่งท่องเที่ยวเชิงนิเวศภูพานน้อย โดยขอรับงบประมาณจังหวัดในปี 2570 ได้แก่ การก่อสร้างอาคารร้านค้าสวัสดิการบริเวณแหล่งท่องเที่ยวเชิงนิเวศน์ภูพานน้อย ปรับปรุงศาลาแปดเหลี่ยมเดิม โดยการต่อเติมขยายขนาดอาคารเพื่อปรับปรุงเป็นพื้นที่ร้านกาแฟ เปลี่ยนหลังคาและก่อผนังโดยรอบพร้อมกระจกและติดตั้งเครื่องปรับอากาศ ปรับปรุงอาคารศาลาไม้สักหลังใหญ่เดิม โดยทำการปรับเปลี่ยนรูปแบบหลังคา ก่อผนังโดยรอบพร้อมกระจกและติดตั้งเครื่องปรับอากาศ เพื่อปรับปรุงเป็นพื้นที่อาคารอเนกประสงค์ สามารถทำงานจัดเลี้ยงหรือกิจกรรมอเนกประสงค์อื่น ๆ ได้ พร้อมก่อสร้างห้องน้ำสาธารณะ ทางเดินลอยฟ้าและจุดชมวิวบริเวณตามแนวหน้าผาแหล่งท่องเที่ยวเชิงนิเวศภูพานน้อย ลานจอดรถคอนกรีตเสริมเหล็ก ที่พักให้บริการนักท่องเที่ยว ซุ้มประตูทางเข้าพร้อมจุดบริการนักท่องเที่ยว การพัฒนาหอดูดาว และศูนย์เรียนรู้ดาราศาสตร์ที่ขณะนี้อยู่ระหว่างการส่งมอบภารกิจจากจังหวัดหนองบัวลำภู ซึ่งเป็นส่วนหนึ่งในการยกระดับคุณภาพชีวิตของประชาชน และทำให้จังหวัดหนองบัวลำภูมุ่งสู่การเป็นจังหวัดแห่งโอกาสและความยั่งยืน" นายก อบจ.หนองบัวลำภู กล่าวเพิ่มเติม

ที่มา : https://www.thaigov.go.th/news/contents/details/98591