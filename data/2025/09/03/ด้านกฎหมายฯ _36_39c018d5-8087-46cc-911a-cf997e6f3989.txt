รัฐบาลไทย-ข่าวทำเนียบรัฐบาล-กระทรวงยุติธรรม ลงพื้นที่จังหวัดขอนแก่น ให้ความช่วยเหลือหนี้สินข้าราชการ พร้อมทั้งติดตามการปฏิบัติงานของยุติธรรมชุมชน ประจําปีงบประมาณ พ.ศ. 2568 

วันอาทิตย์ที่ 27 กรกฎาคม 2568
26/07/2568
พิมพ์
กระทรวงยุติธรรม ลงพื้นที่จังหวัดขอนแก่น ให้ความช่วยเหลือหนี้สินข้าราชการ พร้อมทั้งติดตามการปฏิบัติงานของยุติธรรมชุมชน ประจําปีงบประมาณ พ.ศ. 2568
กระทรวงยุติธรรม ลงพื้นที่จังหวัดขอนแก่น ให้ความช่วยเหลือหนี้สินข้าราชการ พร้อมทั้งติดตามการปฏิบัติงานของยุติธรรมชุมชน ประจําปีงบประมาณ พ.ศ. 2568
ในวันเสาร์​ที่ 26 กรกฎาคม​ 2568​ พันตำรวจ​เอก​ ทวี​ สอดส่อง​ รัฐมนตรี​ว่าการ​กระทรวง​ยุติธรรม​ ลงพื้นที่จังหวัดศรีสะเกษ เพื่อติดตามสถานการณ์ความเดือดร้อนของประชาชนจากเหตุการณ์บริเวณชายแดนไทย-กัมพูชา  พร้อมประชุมร่วมกับหน่วยงานที่เกี่ยวข้อง โดยได้รับฟังสรุปรายงานสถานการณ์และประเด็นสำคัญ และมอบนโยบายในการให้ความช่วยเหลือผู้ประสบภัยอย่างเร่งด่วน โดยมี นางพงษ์​สวาท​ นีละ​โยธิน​ ปลัด​กระทรวง​ยุติธรรม​ พร้อมด้วย​ พันตำรวจโท ประวุธ วงศ์สีนิล อธิบดีกรมพินิจและคุ้มครองเด็กและเยาวชน นายสุริยา บุตรจินดา รองผู้ว่าราชการจังหวัดศรีสะเกษ หัวหน้าส่วนราชการในสังกัดกระทรวงยุติธรรมพื้นที่จังหวัดศรีสะเกษ และเจ้าหน้าที่​ที่​เกี่ยวข้อง​ เข้าร่วม ณ ห้องประชุม​เรือนจำจังหวัด​ศรีสะเกษ​ ตำบลเมืองเหนือ อำเภอเมืองศรีสะเกษ จังหวัด​ศรีสะเกษ
โอกาสนี้ พันตำรวจ​เอก​ ทวี​ สอดส่อง รัฐมนตรีว่าการกระทรวงยุติธรรม ได้เน้นย้ำถึงหลักการในการดูแลประชาชนทุกคนอย่างเท่าเทียม ไม่เลือกปฏิบัติ และต้องให้การช่วยเหลือทั้งในด้านกฎหมาย สิทธิมนุษยชน และการเยียวยาสภาพจิตใจ โดยเฉพาะกลุ่มเปราะบาง เช่น เด็ก ผู้สูงอายุ และผู้พิการ ในด้านสภาพจิตใจของผู้อพยพหรือผู้ที่ได้รับผลกระทบในพื้นที่พิพาทสั่งการให้นักจิตวิทยาในสังกัดกระทรวงยุติธรรมหรือหน่วยงานที่เกี่ยวข้องในด้านนี้หาแนวทางเยียวยาด้านจิตใจของผู้ที่ได้รับผลกระทบด้วย ทั้งนี้ ได้เน้นย้ำให้หน่วยงานในสังกัดของกระทรวงยุติธรรม หากสามารถสนับสนุนช่วยเหลือหน่วยงานอื่นได้ให้ดำเนินการทันที และสนับสนุนอย่างเต็มที่แบบไร้รอยต่อ พร้อมทั้งสั่งการให้จัดตั้งจุดให้คำปรึกษาทางกฎหมายในพื้นที่ศูนย์พักพิงชั่วคราวเพื่อคุ้มครองสิทธิขั้นพื้นฐานของผู้ได้รับผลกระทบ โดยกระทรวงยุติธรรมจะบูรณาการการทำงานร่วมกับหน่วยงานท้องถิ่น และภาคีเครือข่ายทุกภาคส่วน เพื่อให้ความช่วยเหลือเป็นไปอย่างมีประสิทธิภาพ และทั่วถึง
โอกาสนี้ พันตำรวจ​เอก​ ทวี​ สอดส่อง​ รัฐมนตรี​ว่าการ​กระทรวง​ยุติธรรม​ กล่าวว่า รัฐบาล โดยนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย รักษาราชการแทนนายกรัฐมนตรี มีความห่วงใย และได้ยกระดับเรื่องเหตุการณ์ชายแดนไทย-กัมพูชา โดยได้สั่งการให้หน่วยงานที่เกี่ยวข้องเร่งช่วยเหลือและเยียวยาผู้ได้รับผลกระทบจากสถานการณ์ชายแดนไทย–กัมพูชา โดยให้ลงพื้นที่ดูแลประชาชนอย่างเร่งด่วน รวมถึงได้มอบหมายให้รัฐมนตรีลงพื้นที่เป้าหมาย 4 จังหวัดชายแดนสำคัญ และตนได้รับมอบหมายให้ลงพื้นที่จังหวัดศรีสะเกษ เพื่อขอบคุณข้าราชการที่ทำหน้าที่ดูแลประชาชน และมาให้กำลังใจประชาชนที่ได้รับผลกระทบจากเหตุการณ์สู้รบบริเวณแนวชายแดนไทย-กัมพูชา ที่ส่งผลให้ประชาชนเสียชีวิตมากกว่า 10 ราย ซึ่งส่วนใหญ่เป็นเด็ก สตรี และเป้าหมายที่อ่อนแอ ที่เกิดจากการกระทำของฝ่ายตรงข้ามที่ยิงปืนใหญ่มาในพื้นที่ค้าขาย ย่านชุมชน และโรงพยาบาลโดยไม่ปราณี ดังนั้น รัฐบาลจะต้องมีมาตรการเพื่อปกป้องคุ้มครองประชาชนให้ได้รับความปลอดภัยโดยเฉพาะประชาชนตามแนวชายแดน เช่น จังหวัดศรีสะเกษที่มีประชากรกว่า 1,000,000 คน ที่มีประชากรตามแนวชายแดนกว่า 100,000 คน ทางผู้ว่าราชการจังหวัดศรีสะเกษจึงต้องเร่งอพยพประชาชนทุกคนให้ปลอดภัย และอยู่นอกรัศมีของอาวุธจากฝ่ายตรงข้ามที่เข้ามารุกรานประเทศไทย ในนามรัฐบาลขอขอบคุณผู้ว่าราชการจังหวัดศรีสะเกษ ผู้อำนวยการโรงเรียนเบญจลักษณ์พิทยา จิตอาสา และทุกภาคส่วนที่ได้ร่วมมือกันในเหตุการณ์ครั้งนี้ รัฐบาลพร้อมให้การสนับสนุน โดยเฉพาะสภาความมั่นคงแห่งชาติที่ได้ให้กองทัพดำเนินการให้เต็มที่ซึ่งมีเป้าหมายมิใช่เพื่อป้องกันประเทศไทยเท่านั้น แต่ต้องขจัดผู้รุกรานที่มาก่อเหตุ ในส่วนของการดูแลช่วยเหลือประชาชนที่ได้รับผลกระทบนั้น ทางรัฐบาลได้มีการอนุมัติเงินเยียวยาผู้ได้รับผลกระทบจากเหตุการณ์ปะทะชายแดนไทย–กัมพูชา โดยมีวงเงินการช่วยเหลือ ดังนี้ กรณีเสียชีวิต (ค่าจัดการศพ) รายละ 1,000,000 บาท กรณีทุพพลภาพ รายละ 700,000 บาท กรณีบาดเจ็บสาหัส รายละ 200,000 บาท กรณีบาดเจ็บมาก รายละ 100,000 บาท และกรณีบาดเจ็บเล็กน้อย รายละ 50,000 บาท เพื่อเป็นค่าเสียโอกาสในการทำงาน รวมถึงในส่วนของกระทรวงยุติธรรมได้มีช่องทางการให้ความช่วยเหลือเยียวยาประชาชนผู้เสียหายตามกฎหมาย จากการก่ออาชญากรรมของคนร้ายที่กระทำความผิดทางอาญา ตามพระราชบัญญัติค่าตอบแทนผู้เสียหาย และค่าทดแทนและค่าใช้จ่ายแก่จำเลยในคดีอาญา พ.ศ. 2544 และที่แก้ไขเพิ่มเติม (ฉบับที่ 2) พ.ศ. 2559 ผ่านกลไกของสำนักงานยุติธรรมจังหวัดทั่วประเทศที่จะต้องเข้าไปดูแลประชาชนอย่างใกล้ชิดพร้อมนำความยุติธรรมไปช่วยเหลือประชาชนในทุกพื้นที่ โดยเฉพาะในพื้นที่ชายแดนภาคตะวันออกเฉียงเหนือตอนล่าง เช่น จังหวัดศรีสะเกษ อุบลราชธานี บุรีรัมย์ และสุรินทร์ ผ่านการบูรณาการร่วมกับหน่วยงานในพื้นที่ให้ความช่วยเหลือด้านกฎหมาย สิทธิ และการเยียวยาผู้ได้รับผลกระทบจากสถานการณ์ความไม่สงบที่เกิดขึ้นบริเวณแนวชายแดนไทย-กัมพูชา เพื่อนำความยุติธรรมไปหาประชาชนในทุกพื้นที่อย่างเท่าเทียม

ที่มา : https://www.thaigov.go.th/news/contents/details/98899