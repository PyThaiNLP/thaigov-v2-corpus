รัฐบาลไทย-ข่าวทำเนียบรัฐบาล-“รมว.อรรถกร” นั่งหัวโต๊ะประชุมกองทุนฟื้นฟูฯ กำชับเดินหน้าโปร่งใส รอบคอบ เร่งแก้หนี้เกษตรกร

วันอังคารที่ 29 กรกฎาคม 2568
“รมว.อรรถกร” นั่งหัวโต๊ะประชุมกองทุนฟื้นฟูฯ กำชับเดินหน้าโปร่งใส รอบคอบ เร่งแก้หนี้เกษตรกร
“รมว.อรรถกร” นั่งหัวโต๊ะประชุมกองทุนฟื้นฟูฯ กำชับเดินหน้าโปร่งใส รอบคอบ เร่งแก้หนี้เกษตรกร
นายอรรถกร ศิริลัทธยากร รัฐมนตรีว่าการกระทรวงเกษตรและสหกรณ์ ในฐานะรองประธานฯ เป็นประธานการประชุมคณะกรรมการกองทุนฟื้นฟูและพัฒนาเกษตรกร ครั้งที่ 4/2568 โดยมี นางอัญชลี สุวจิตตานนท์ รองปลัดกระทรวงเกษตรและสหกรณ์ และผู้แทนจากหน่วยงานที่เกี่ยวข้อง เข้าร่วม ณ ห้องประชุม 134 - 135 กระทรวงเกษตรและสหกรณ์ โดยที่ประชุมได้รับทราบรายงานผลการดำเนินงานโครงการแก้ไขปัญหาหนี้สินเกษตรกรสมาชิกกองทุนฟื้นฟูฯ ลูกหนี้ธนาคารของรัฐ 4 แห่ง โดยมีเกษตรกรกลุ่มเป้าหมายตามมติคณะรัฐมนตรี วันที่ 22 มี.ค.65 และวันที่ 11 ธ.ค.67 จำนวน 45,565 ราย ภายใต้การได้รับจัดสรรกรอบงบประมาณชดเชย จำนวน 15,481 ล้านบาท ซึ่งปัจจุบัน (ข้อมูล ณ วันที่ 23 ก.ค.68) ดำเนินการปรับโครงสร้างหนี้ให้เกษตรกรแล้ว 27,857 ราย ภายใต้การใช้กรอบงบประมาณชดเชย จำนวน 13,400 ล้านบาท ยังคงเหลือเกษตรกรที่รอทำสัญญาอยู่อีกจำนวน 17,708 ราย ภายใต้กรอบงบประมาณคงเหลือ 2,154 ล้านบาท
โดยที่ประชุมได้ร่วมกันพิจารณาวาระสำคัญ อาทิ 1.การคัดเลือกผู้มีคุณสมบัติดำรงตำแหน่งเลขาธิการสำนักงานกองทุนฟื้นฟูฯ โดยมีมติเห็นชอบให้นางวรรณี มหานีรานนท์ เป็นผู้ได้รับคัดเลือกให้ดำรงตำแหน่งเลขาธิการสำนักงานกองทุนฟื้นฟูฯ คนปัจจุบัน 2. เห็นชอบให้คณะกรรมการจัดการหนี้ของเกษตรกรดำเนินการจัดการหนี้ตามอำนาจหน้าที่ให้กับเกษตรกรที่ได้ขึ้นทะเบียนหนี้ไว้กับกองทุนฟื้นฟูฯ 3. เห็นชอบรายชื่อเกษตรกรสมาชิกกองทุนฟื้นฟูฯ ที่เป็นหนี้ NPA (เพิ่มเติม) จำนวน 19 ราย และอนุมัติซื้อทรัพย์ NPA ตามมติคณะรัฐมนตรี เมื่อวันที่ 10 เมษายน 2555 4. พิจารณากำหนดนิติบุคคลเป็นสถาบันการเงินตามมาตรา 37/1 วรรคสี่ (เพิ่มเติม) 5. เห็นชอบ (ร่าง) ระเบียบคณะกรรมการกองทุนฟื้นฟูฯ ว่าด้วยการรับเงิน การจ่ายเงิน การเก็บรักษาเงิน และการจัดหาผลประโยชน์ของกอองทุน (ฉบับที่ 4) พ.ศ. …. เพื่อให้เหมาะสมและสอดคล้องกับสถานการณ์ปัจจุบันและเจตนารมย์ของกฎหมาย และ 6. เห็นชอบแต่งตั้งคณะอนุกรรมการส่วนร่วมและติดตามมติคณะกรรมการกองทุนฟื้นฟูฯ เป็นต้น พร้อมกันนี้ มอบหมายให้ฝ่ายเลขาฯ นำข้อเสนอแนะและข้อสังเกตในที่ประชุม ไปปรับปรุงแก้ไขทบทวนตามระเบียบในประเด็นต่างๆ ที่เกี่ยวข้องเพื่อนำเสนอในที่ประชุมครั้งต่อไป
ทั้งนี้ นายอรรถกร ยังได้กำชับในที่ประชุมให้มีการพิจารณาแผนงาน โครงการต่างๆ อย่างรอบคอบ และมุ่งเน้นการดำเนินงานที่โปร่งใส เพื่อให้เกิดความคุ้มค่าและประโยชน์เพื่อเกษตรกรสมาชิกมากที่สุด และให้การดำเนินงานของกองทุนเป็นไปอย่างมีประสิทธิภาพและบรรลุวัตถุประสงค์ที่ตั้งไว้

ที่มา : https://www.thaigov.go.th/news/contents/details/99015