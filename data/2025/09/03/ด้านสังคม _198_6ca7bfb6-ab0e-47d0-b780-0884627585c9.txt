รัฐบาลไทย-ข่าวทำเนียบรัฐบาล-ดีอี เตือนภัย “มิจฉาชีพ” เปิดบัญชีโซเชียลปลอม อ้าง “OR- กลต.” ลวงลงทุนซื้อหุ้น ระวังเสียทั้งเงิน-ข้อมูลส่วนบุคคล

วันอาทิตย์ที่ 3 สิงหาคม 2568
ดีอี เตือนภัย “มิจฉาชีพ” เปิดบัญชีโซเชียลปลอม อ้าง “OR- กลต.” ลวงลงทุนซื้อหุ้น ระวังเสียทั้งเงิน-ข้อมูลส่วนบุคคล
ดีอี เตือนภัย “มิจฉาชีพ” เปิดบัญชีโซเชียลปลอม อ้าง “OR- กลต.” ลวงลงทุนซื้อหุ้น ระวังเสียทั้งเงิน-ข้อมูลส่วนบุคคล
กระทรวงดิจิทัลเพื่อเศรษฐกิจและสังคม (ดีอี) ตรวจพบข่าวปลอมรายสัปดาห์ที่เกี่ยวข้องกับอาชญากรรมออนไลน์ ซึ่งประชาชนให้ความสนใจสูงสุดอันดับที่ 1 เรื่อง “OR เปิดโอกาสให้นักลงทุนมือใหม่เข้าร่วมลงทุน เริ่มต้นเพียง 1,000 บาท พร้อมผู้เชี่ยวชาญชั้นนำจาก ก.ล.ต. ให้คำแนะนำตลอดการลงทุน” รองลงมาคือเรื่อง “เพจเฟซบุ๊ก ชื่อ บริษัทจัดหางาน วี ดรากอน จำกัด รับรองโดยกรมแรงงาน เปิดรับสมัครงานฟาร์มออสเตรเลีย” โดยขอให้ประชาชน อย่าหลงเชื่อข่าวปลอม เลือกเชื่อ-แชร์ ข้อมูลที่เป็นประโยชน์ หวั่นสร้างความเสียหายทั้งข้อมูลส่วนบุคคล ทรัพย์สิน และอาจส่งผลกระทบต่อประชาชนในสังคมเป็นวงกว้าง
นายเวทางค์ พ่วงทรัพย์ เลขาธิการคณะกรรมการดิจิทัลเพื่อเศรษฐกิจและสังคมแห่งชาติ (BDE) ในฐานะโฆษกกระทรวงดิจิทัลเพื่อเศรษฐกิจและสังคม (ดีอี) กล่าวถึงผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 25 – 31 กรกฎาคม 2568 พบข้อความที่เข้ามาทั้งหมด 955,073 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 1,157 ข้อความ
สำหรับช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 1,118  ข้อความ ตามมาด้วยการแจ้งเบาะแสผ่าน Line Official จำนวน 35 ข้อความ และช่องทาง Facebook จำนวน 4 ข้อความ รวมเรื่องที่ต้องดำเนินการตรวจสอบทั้งหมด 271 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 128 เรื่อง โดยในจำนวนนี้เป็นข่าวปลอมเกี่ยวกับอาชญากรรมออนไลน์ที่ได้รับความสนใจจากประชาชนมากที่สุด 10 อันดับ ได้แก่
อันดับที่ 1 : เรื่อง OR เปิดโอกาสให้นักลงทุนมือใหม่เข้าร่วมลงทุน เริ่มต้นเพียง 1,000 บาท พร้อมผู้เชี่ยวชาญชั้นนำจาก ก.ล.ต. ให้คำแนะนำตลอดการลงทุน
อันดับที่ 2 : เรื่อง เพจเฟซบุ๊ก ชื่อ บริษัทจัดหางาน วี ดรากอน จำกัด รับรองโดยกรมแรงงาน เปิดรับสมัครงานฟาร์มออสเตรเลีย
อันดับที่ 3 : เรื่อง เฟซบุ๊ก จุฑารัตน์ รับทำใบขับขี่ทุกชนิด ไม่ต้องสอบเอง
อันดับที่ 4 : เรื่อง กรุงไทย เปิดให้ผู้มีรายได้ต่ำ ติดแบล็กลิสต์ ไม่มีบัญชี สามารถยื่นกู้ได้ ติดต่อทางบัญชีไลน์ แอดมิน KTB
อันดับที่ 5 : เรื่อง OR เสนอขายหุ้น IPO เปิดพอร์ตเริ่มต้น 5,000 รับปันผลวันละ 1,480 บาท
อันดับที่ 6 : เรื่อง ปปง. เปิดคืนเงินให้ผู้เสียหายจากมิจฉาชีพ สามารถติดต่อลงทะเบียนผ่านเพจเฟซบุ๊ก Cybercrime Prevention Agency
อันดับที่ 7 : เรื่อง ติดต่อขอสินเชื่อส่วนบุคคลกรุงไทย ได้ที่บัญชีไลน์ Admin KTB Online
อันดับที่ 8 : เรื่อง SET เปิดคอร์สเรียน 21-Day Stock Challenge เรียนรู้ - ฝึกคิด – วางแผน
อันดับที่ 9 : เรื่อง กระทรวงยุติธรรม เปิดเพจรับลงทะเบียนคุ้มครองสิทธิ รอรับค่าเสียหายภายใน 3 วัน
อันดับที่ 10 : เรื่อง ปปง. เปิดเพจเฟซบุ๊ก Helping victims of ให้ส่งมอบหลักฐาน เพื่อรับทรัพย์สินคืนจากมิจฉาชีพ
“เมื่อพิจารณาจากข่าวปลอมที่เกี่ยวข้องกับอาชญากรรมออนไลน์ ซึ่งประชาชนสนใจมากที่สุด จาก 10 อันดับข้างต้น พบว่าเป็นข่าวการชักชวนให้ลงทุนโดยอ้างชื่อหน่วยงานที่น่าเชื่อถือ ข่าวการให้บริการสินเชื่อของธนาคารรัฐ และการให้บริการ ช่วยเหลือเยียวยาประชาชนของหน่วยงานรัฐ ซึ่งมีผลกระทบต่อทั้งตัวบุคคลที่เชื่อและแชร์ข้อมูลส่งต่อกันไปเป็นวงกว้าง ทำให้ประชาชนอาจตกเป็นเหยื่อของมิจฉาชีพ สร้างความเสียหายทั้งทรัพย์สินและข้อมูลส่วนบุคคลได้” นายเวทางค์ กล่าว
สำหรับอันดับ 1 เรื่อง “OR เปิดโอกาสให้นักลงทุนมือใหม่เข้าร่วมลงทุน เริ่มต้นเพียง 1,000 บาท พร้อมผู้เชี่ยวชาญชั้นนำจาก ก.ล.ต. ให้คำแนะนำตลอดการลงทุน” กระทรวงดีอี ได้ประสานงานร่วมกับ บริษัท ปตท. น้ำมันและการค้าปลีก จำกัด (มหาชน) หรือ OR ตรวจสอบแล้วพบว่า เป็นข้อมูลเท็จ โดยขอชี้แจงว่า OR ไม่ได้มีส่วนเกี่ยวข้องกับโฆษณาชักชวนลงทุนหุ้นผ่านสื่อโซเชียลมีเดียในลักษณะดังกล่าว รวมถึงไม่มีนโยบายเสนอขายหุ้น หรือเชิญชวนให้ลงทุนในรูปแบบดังกล่าวเช่นกัน เป็นการกระทำของมิจฉาชีพที่จัดทำขึ้นมาเพื่อหวังหลอกลวงประชาชนให้เข้าร่วมลงทุน
อย่างไรก็ตาม ดีอี มีความห่วงใยประชาชน เรื่องความตระหนักรู้เท่าทันข่าวปลอมที่ถูกแพร่กระจายบนสื่อออนไลน์ โซเชียล ซึ่งหากขาดความรู้เท่าทัน ส่งต่อข้อมูลข่าวปลอม ทำให้เกิดการหลงเชื่อ สร้างความเข้าใจที่คลาดเคลื่อน สร้างความเสียหายต่อทรัพย์สิน หรือข้อมูลส่วนบุคคล และอาจส่งผลกระทบต่อประชาชนในสังคมเป็นวงกว้าง ดังนั้นจึงควรตรวจสอบข้อเท็จจริงของข่าวหรือลิงก์เว็บไซต์ให้แน่ชัด
สามารถแจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.)
|  Line ID: @antifakenewscenter | เว็บไซต์ www.antifakenewscenter.com
--------------------------------------------------------------------------------------

ที่มา : https://www.thaigov.go.th/news/contents/details/99264