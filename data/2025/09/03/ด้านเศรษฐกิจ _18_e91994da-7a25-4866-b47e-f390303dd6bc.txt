รัฐบาลไทย-ข่าวทำเนียบรัฐบาล-“รมว.นฤมล”กระชับสัมพันธ์ ไทย – IFAD เสริมแกร่งสำนักงานภูมิภาคเอเชียแปซิฟิก ยืนยัน ไทยพร้อมสนับสนุนเต็มที่ เพื่อยกระดับเกษตรกรรมให้เข้มแข็ง มั่นคง

วันพุธที่ 25 มิถุนายน 2568
“รมว.นฤมล”กระชับสัมพันธ์ ไทย – IFAD เสริมแกร่งสำนักงานภูมิภาคเอเชียแปซิฟิก ยืนยัน ไทยพร้อมสนับสนุนเต็มที่ เพื่อยกระดับเกษตรกรรมให้เข้มแข็ง มั่นคง
“รมว.นฤมล”กระชับสัมพันธ์ ไทย – IFAD เสริมแกร่งสำนักงานภูมิภาคเอเชียแปซิฟิก ยืนยัน ไทยพร้อมสนับสนุนเต็มที่ เพื่อยกระดับเกษตรกรรมให้เข้มแข็ง มั่นคง
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ กล่าวในโอกาสให้การต้อนรับนายโดนัลด์ บราวน์ ผู้ช่วยรองประธานฝ่ายบริหารโครงการ กองทุนระหว่างประเทศเพื่อการพัฒนาเกษตรกรรม (International Fund for Agricultural Development: IFAD) ในโอกาสเข้าเยี่ยมคารวะและหารือแนวทางการขับเคลื่อนความร่วมมือระหว่างประเทศไทยกับ IFAD ณ ห้องประชุมกระทรวงเกษตรและสหกรณ์ ว่า ​การหารือในครั้งนี้ถือเป็นการเยือนระดับสูงครั้งแรกภายหลังจากที่ประเทศไทย และ IFAD ได้ลงนามในความตกลงประเทศเจ้าภาพ (Host Country Agreement: HCA) เพื่อจัดตั้งสำนักงาน IFAD ประจำภูมิภาคเอเชียและแปซิฟิก ซึ่งได้ย้ายที่ทำการจากกรุงโรม ประเทศอิตาลี มายังอาคารสหประชาชาติ กรุงเทพฯ และเริ่มดำเนินงานอย่างเป็นทางการในประเทศไทยตั้งแต่ต้นปี 2568
ศ.ดร.นฤมล กล่าวว่า นายโดนัลด์ บราวน์ ได้แสดงความขอบคุณรัฐบาลไทยที่ให้การสนับสนุนอย่างดียิ่ง พร้อมรายงานความคืบหน้าการจัดตั้งสำนักงาน IFAD ในประเทศไทย โดยปัจจุบันได้มีการโยกย้ายเจ้าหน้าที่บางส่วนมายังประเทศไทยแล้ว และคาดว่าจะใช้เวลาประมาณ 1 ปี เพื่อให้มีเจ้าหน้าที่ปฏิบัติงานครบถ้วน ซึ่งขณะนี้มีเจ้าหน้าที่คนไทยทำงานกับ IFAD แล้วประมาณ 6 - 7 คน และมีแผนที่จะรับเพิ่มเติมในอนาคต ซึ่งตนได้กล่าวแสดงความยินดีที่ IFAD ให้ความไว้วางใจเลือกประเทศไทยเป็นที่ตั้งสำนักงานประจำภูมิภาค พร้อมยืนยันว่าประเทศไทยพร้อมให้การสนับสนุนอย่างเต็มที่ พร้อมทั้งแสดงความสนใจส่งข้าราชการของกระทรวงฯ ไปปฏิบัติงาน ณ สำนักงาน IFAD เพื่อเพิ่มพูนประสบการณ์การทำงานกับองค์การระหว่างประเทศ
​นอกจากนี้ ศ.ดร.นฤมล ได้เน้นย้ำถึงความร่วมมืออย่างใกล้ชิดกับ IFAD เพื่อให้เกิดผลลัพธ์เชิงรูปธรรม โดย IFAD อยู่ระหว่างจัดทำเอกสารข้อเสนอเชิงยุทธศาสตร์ระดับประเทศ (Country Strategic Note: CSN) ซึ่งเป็นกรอบความร่วมมือไทย-IFAD ระยะ 2 ปี ที่จะมุ่งเน้นประเด็นสำคัญในภาคเกษตร โดยเฉพาะโครงการควบคุมโรคระบาดสัตว์ข้ามพรมแดนในภูมิภาคลุ่มน้ำโขง ภายใต้แนวคิด “One Health” ซึ่ง IFAD จะสนับสนุนงบประมาณในรูปแบบทุนภูมิภาค ครอบคลุมประเทศไทย ลาว และกัมพูชา
“สำหรับประเด็น One Health เป็นสิ่งที่ประเทศไทยให้ความสำคัญมาโดยตลอด และอยู่ภายใต้ภารกิจของกรมปศุสัตว์ ซึ่งกระทรวงเกษตรฯ พร้อมให้การสนับสนุนโครงการอย่างเต็มที่ นอกจากนี้ IFAD ยังแสดงความสนใจส่งเสริมความร่วมมือกับภาคเอกชน เพื่อสนับสนุนเกษตรกรรายย่อยในประเทศไทย อันจะเป็นประโยชน์ต่อการพัฒนาเกษตรกรรมอย่างยั่งยืนในระยะยาวอีกด้วย ทั้งนี้ กระทรวงเกษตรและสหกรณ์ยืนยันความมุ่งมั่นในการร่วมมือกับ IFAD เพื่อยกระดับภาคเกษตรกรรมของไทยและภูมิภาคให้เข้มแข็ง มั่นคง และยั่งยืน” ศ.ดร.นฤมลกล่าว

ที่มา : https://www.thaigov.go.th/news/contents/details/97828