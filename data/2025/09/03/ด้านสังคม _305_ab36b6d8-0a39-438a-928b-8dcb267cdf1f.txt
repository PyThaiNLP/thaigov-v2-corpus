รัฐบาลไทย-ข่าวทำเนียบรัฐบาล-“วราวุธ” เผย พม.คลอดมาตรการช่วยลูกบ้านการเคหะ พื้นที่ 7 จังหวัดชายแดนไทย–กัมพูชา พักชำระหนี้-เว้นค่าเช่า

วันอังคารที่ 26 สิงหาคม 2568
“วราวุธ” เผย พม.คลอดมาตรการช่วยลูกบ้านการเคหะ พื้นที่ 7 จังหวัดชายแดนไทย–กัมพูชา พักชำระหนี้-เว้นค่าเช่า
“วราวุธ” เผย พม.คลอดมาตรการช่วยลูกบ้านการเคหะ พื้นที่ 7 จังหวัดชายแดนไทย–กัมพูชา พักชำระหนี้-เว้นค่าเช่า
วันที่ 26 สิงหาคม 2568 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า การเคหะแห่งชาติ (กคช.) กระทรวงการพัฒนาสังคมและความมั่นคงของมนุษย์ (พม.) ห่วงใยพี่น้องกลุ่มเปราะบางและประชาชนในพื้นที่ชายแดนไทย-กัมพูชา ที่ได้รับผลกระทบโดยตรงจากสถานการณ์ความไม่สงบดังกล่าว ส่งผลต่อความปลอดภัยและคุณภาพชีวิตของพี่น้องกลุ่มเปราะบางและประชาชน ดังนั้นเพื่อบรรเทาภาระค่าใช้จ่ายด้านที่อยู่อาศัยและส่งเสริมคุณภาพชีวิตให้มีความมั่นคงในการดำรงชีวิต จึงได้ออกมาตรการเร่งด่วนในการช่วยเหลือกลุ่มเปราะบางในพื้นที่ 7 จังหวัดชายแดนไทย-กัมพูชา ได้แก่ จังหวัดศรีสะเกษ สุรินทร์ บุรีรัมย์ อุบลราชธานี ตราด จันทบุรี และสระแก้ว ด้วยการให้ความช่วยเหลือหลัก 3 ด้านคือ ด้านที่ 1. ยกเว้นค่าเช่า สำหรับค่าเช่ารายย่อย และ เช่าจัดประโยชน์ สำหรับลูกค้า กคช. ฟรีค่าเช่า 3 เดือน โดยมีผลย้อนหลังตั้งแต่ 1 สิงหาคม – 31 ตุลาคม 2568 ยกเว้นค่าปรับ 100%กรณีผู้ที่มาชำระหนี้ค้างในช่วงเวลาดังกล่าว ด้านที่ 2. พักชำระหนี้กลุ่มเช่าซื้อ สำหรับลูกค้าเช่าซื้ออาคารของ กคช. ในพื้นที่ที่ได้รับผลกระทบ ซึ่งจะได้รับสิทธิพักชำระค่าเช่าซื้อ 3 เดือน โดยมีผลย้อนหลังตั้งแต่ 1 สิงหาคม – 31 ตุลาคม 2568 ยกเว้นค่าปรับ 100%กรณีผู้ที่มาชำระหนี้ค้างในช่วงเวลาดังกล่าว ด้านที่ 3. สนับสนุนการยังชีพ โดยจัดเตรียมถุงยังชีพเพื่อให้การช่วยเหลือ 3 กลุ่มหลัก ได้แก่ 1) ลูกค้าที่พักอาศัยในโครงการของ กคช. ในพื้นที่ชายแดน 2) กลุ่มเปราะบางที่อยู่ในโครงการของ กคช. 3) ผู้ที่อพยพเข้ามาพักอาศัยกับญาติในโครงการของ กคช. เนื่องจากสถานการณ์ความไม่สงบ ทั้งนี้ มาตรการดังกล่าวสะท้อนถึงภารกิจของการเคหะแห่งชาติ (กคช.) กระทรวง พม.ในการยืนเคียงข้างพี่น้องกลุ่มเปราะบางและประชาชนในทุกๆสถานการณ์โดยเฉพาะช่วงเวลาวิกฤติ เพื่อให้ทุกคนมีความมั่นคงในการอยู่อาศัย และได้รับการดูแลอย่างทั่วถึง
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #ชายแดนไทยกัมพูชา #การเคหะแห่งชาติ #กคช

ที่มา : https://www.thaigov.go.th/news/contents/details/100127