รัฐบาลไทย-ข่าวทำเนียบรัฐบาล-เยาวชนจากทั่วประเทศร่วมพันคน..เข้าร่วมคัดเลือกนักแสดงโขนมูลนิธิส่งเสริมศิลปาชีพฯ คณะกรรมการร่วมทำการคัดเลือกกันอย่างเข้มข้น ก้าวสู่ความเป็นหนึ่งในการเป็นนักแสดงโขนสุดยิ่งใหญ่แห่งปี

วันพฤหัสบดีที่ 3 กรกฎาคม 2568
เยาวชนจากทั่วประเทศร่วมพันคน..เข้าร่วมคัดเลือกนักแสดงโขนมูลนิธิส่งเสริมศิลปาชีพฯ คณะกรรมการร่วมทำการคัดเลือกกันอย่างเข้มข้น ก้าวสู่ความเป็นหนึ่งในการเป็นนักแสดงโขนสุดยิ่งใหญ่แห่งปี
เยาวชนจากทั่วประเทศร่วมพันคน...เข้าร่วมคัดเลือกนักแสดงโขนมูลนิธิส่งเสริมศิลปาชีพฯ คณะกรรมการร่วมทำการคัดเลือกกันอย่างเข้มข้น เพื่อส่งเยาวชนก้าวสู่ความเป็นหนึ่งในการเป็นนักแสดงโขนสุดยิ่งใหญ่แห่งปี เรื่อง รามเกียรติ์ ตอน สัตยาพาลี
เยาวชนจากทั่วประเทศร่วมพันคน...เข้าร่วมคัดเลือกนักแสดงโขนมูลนิธิส่งเสริมศิลปาชีพฯ
คณะกรรมการร่วมทำการคัดเลือกกันอย่างเข้มข้น
เพื่อส่งเยาวชนก้าวสู่ความเป็นหนึ่งในการเป็นนักแสดงโขนสุดยิ่งใหญ่แห่งปี
เรื่อง รามเกียรติ์ ตอน สัตยาพาลี
มูลนิธิส่งเสริมศิลปาชีพ ในสมเด็จพระนางเจ้าสิริกิติ์ พระบรมราชินีนาถ พระบรมราชชนนี พันปีหลวง กำหนดจัดการแสดงโขน เรื่อง รามเกียรติ์ ตอน สัตยาพาลี ขึ้นในระหว่างวันที่ 6 พฤศจิกายน - 8 ธันวาคม 2568 ณ หอประชุมใหญ่ ศูนย์วัฒนธรรมแห่งประเทศไทย โดยเชิญชวนเยาวชนจากทั่วประเทศสมัครเข้าร่วมโครงการคัดเลือกนักแสดงโขนมูลนิธิส่งเสริมศิลปาชีพฯ เรื่อง รามเกียรติ์ ตอน สัตยาพาลี ซึ่งมีเยาวชนรุ่นใหม่ที่มีความสามารถ ด้านนาฏศิลป์ไทยทั่วประเทศสมัครเข้าร่วมโครงการคัดเลือกนักแสดงเป็นจำนวน 922 คน โดยทำการคัดเลือกนักแสดงสาขา ละครพระ และละครนาง เมื่อวันศุกร์ที่ 27 มิถุนายน 2568 และคัดเลือกนักแสดงสาขา โขนพระ โขนยักษ์และโขนลิง เมื่อวันเสาร์ที่ 28 มิถุนายน 2568 ที่ผ่านมา ตั้งแต่เวลา 08.30 น. - 18.00 น. ณ ห้องปฏิบัติการ ชั้น 4 อาคาร คณะศิลปศึกษา สถาบันบัณฑิตพัฒนศิลป์ (ศาลายา) จังหวัดนครปฐม
บรรยากาศการคัดเลือกเป็นไปอย่างเข้มข้นตลอดวัน โดยมีเกณฑ์พิจารณาจากความสามารถพื้นฐานทั่วไปทางด้านนาฏศิลป์และเชาว์ปัญญาในการแก้ปัญหาเฉพาะหน้าในการแสดง เน้นทักษะความรู้ความสามารถตามบทบาทของตัวละคร รวมถึงความเหมาะสมของสรีระของบทบาทในแต่ละประเภท การคัดเลือก ประกอบด้วย ท่ารำพื้นฐาน รำหน้าพาทย์ และการรำตีบทตามโจทย์ที่ได้รับ ซึ่งโขนพระ โขนยักษ์ โขนลิง จะต้องมีการรำตีบทตามบทพากย์ - เจรจาด้วย โดยผู้เข้าคัดเลือกร่วมพันคน ล้วนต้องโชว์ความสามารถด้านนาฏศิลป์ไทยผ่านสายตาคณะกรรมการ ทั้งศิลปินแห่งชาติ ผู้เชี่ยวชาญด้านนาฏศิลป์ และผู้ทรงคุณวุฒิ ได้แก่ รศ.ดร.ศุภชัย จันทร์สุวรรณ์ (ศิลปินแห่งชาติ) นางรัตติยะ วิกสิตพงศ์ (ศิลปินแห่งชาติ) นางรัจนา พวงประยงค์ (ศิลปินแห่งชาติ) นายไพฑูรย์ เข้มแข็ง (ศิลปินแห่งชาติ) นายสมศักดิ์ ทัดติ นายวิโรจน์ อยู่สวัสดิ์ นายพิธาน เหี้ยมโท้ ดร.นฤมล ล้อมทอง และ ผศ.ดร.พหลยุทธ กนิษฐบุตร โดยเยาวชนจาก ทั่วประเทศได้แสดงความรู้ ความสามารถ โชว์ทักษะฝีมืออย่างเต็มที่ เพื่อก้าวสำคัญสู่ความเป็นหนึ่งในการเป็นนักแสดงโขนสุดยิ่งใหญ่แห่งปี
การแสดงโขนมูลนิธิส่งเสริมศิลปาชีพฯ ตอน สัตยาพาลี ในครั้งนี้ จัดขึ้นเพื่อสนองพระราชเสาวนีย์ ของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่ทรงห่วงใยโขนซึ่งเป็นสมบัติทางศิลปวัฒนธรรมอันงดงามของไทยจะเสื่อมสูญไป ซึ่งได้รับความนิยมจากเยาวชนจากทั่วประเทศเข้าร่วมทำการคัดเลือกเป็นนักแสดงโขนมูลนิธิส่งเสริมศิลปาชีพฯ เพื่อร่วมกันสืบสาน รักษา และต่อยอดศิลปวัฒนธรรมของชาติ...ร่วมลุ้นไปกับเยาวชนนาฏศิลป์ไทยทั่วประเทศ...ใครบ้างจะเป็นผู้ก้าวสู่การเป็นนักแสดงโขนสุดยิ่งใหญ่แห่งปี ในการแสดงโขนมูลนิธิส่งเสริมศิลปาชีพฯ ตอน สัตยาพาลี...ประกาศผลการคัดเลือก ภายในวันที่ 14 กรกฎาคม 2568 ทางเว็บไซต์ของสถาบันบัณฑิตพัฒนศิลป์ https://www.bpi.ac.th/
สำหรับการแสดงโขนมูลนิธิส่งเสริมศิลปาชีพฯ ตอน สัตยาพาลี มีกำหนดเปิดการแสดงในระหว่างวันที่ 6 พฤศจิกายน - 8 ธันวาคม 2568 ณ หอประชุมใหญ่ ศูนย์วัฒนธรรมแห่งประเทศไทย เริ่มเปิดจำหน่ายบัตรวันที่ 12 สิงหาคม 2568 เป็นต้นไป สอบถามรายละเอียดเพิ่มเติมได้ทาง Facebook : Khon Performance โขนมูลนิธิส่งเสริมศิลปาชีพฯ

ที่มา : https://www.thaigov.go.th/news/contents/details/98126