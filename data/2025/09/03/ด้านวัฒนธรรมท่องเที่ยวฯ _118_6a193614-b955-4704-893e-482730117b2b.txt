รัฐบาลไทย-ข่าวทำเนียบรัฐบาล-วธ.เร่งเตรียมพร้อมภารกิจพิธีการศพในพระบรมราชานุเคราะห์ และสนับสนุนภารกิจอื่นในพื้นที่ จากเหตุปะทะชายแดนไทย–กัมพูชา

วันพุธที่ 30 กรกฎาคม 2568
วธ.เร่งเตรียมพร้อมภารกิจพิธีการศพในพระบรมราชานุเคราะห์ และสนับสนุนภารกิจอื่นในพื้นที่ จากเหตุปะทะชายแดนไทย–กัมพูชา
วธ.เร่งเตรียมพร้อมภารกิจพิธีการศพในพระบรมราชานุเคราะห์ และสนับสนุนภารกิจอื่นในพื้นที่ จากเหตุปะทะชายแดนไทย–กัมพูชา
วธ.เร่งเตรียมพร้อมภารกิจพิธีการศพในพระบรมราชานุเคราะห์ และสนับสนุนภารกิจอื่นในพื้นที่ จากเหตุปะทะชายแดนไทย–กัมพูชา
ตามที่มีเหตุการณ์ปะทะที่เกิดขึ้นบริเวณแนวชายแดนไทย–กัมพูชา ซึ่งมีประชาชนและเจ้าหน้าที่เสียชีวิต และได้รับบาดเจ็บนั้น พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ทรงห่วงใยกำลังพลและราษฎรในพื้นที่จังหวัดชายแดนไทย-กัมพูชา ทรงพระกรุณาโปรดเกล้าโปรดกระหม่อมทรงรับผู้เสียชีวิตและผู้บาดเจ็บทุกรายจากเหตุการณ์ความไม่สงบในพื้นที่ดังกล่าว ไว้ในพระบรมราชานุเคราะห์  ยังความปลาบปลื้มและสำนึกในพระมหากรุณาธิคุณอย่างหาที่สุดมิได้ของครอบครัวผู้สูญเสีย และผู้ได้รับบาดเจ็บ ตลอดจนพสกนิกรไทยทั่วประเทศ
กระทรวงวัฒนธรรม (วธ.) ในฐานะหน่วยงานรับผิดชอบการดำเนินงานพิธีการศพที่ได้รับพระราชทาน ได้เร่งจัดตั้งศูนย์ประสานงานภารกิจ โดยมอบหมายให้ นางโชติกา อัครกิจโสภากุล รองปลัดกระทรวงวัฒนธรรม และนายสำรวย นักการเรียน ผู้ตรวจราชการกระทรวงวัฒนธรรม ผู้อำนวยการกองพิธีการศพที่ได้รับพระราชทาน พร้อมด้วยเจ้าหน้าที่ในส่วนกลางและสำนักงานวัฒนธรรมจังหวัดที่เกี่ยวข้อง ได้แก่ บุรีรัมย์ สุรินทร์ ศรีสะเกษ ร้อยเอ็ด นครพนม และอุบลราชธานี เตรียมความพร้อมอย่างเต็มที่ เพื่อปฏิบัติงานตามหมายรับสั่งจากสำนักพระราชวังด้วยความสมพระเกียรติ  และถูกต้องตามโบราณราชประเพณี
สำหรับขั้นตอนการปฏิบัติ วธ.ได้จัดการประชุมซักซ้อมแนวทางการดำเนินงานร่วมกับหน่วยงานในพื้นที่ โดยให้สำนักงานวัฒนธรรมจังหวัดเป็นผู้ประสานและให้คำแนะนำแก่ผู้ว่าราชการจังหวัด ญาติผู้วายชนม์ และหน่วยงานที่เกี่ยวข้อง เพื่อกำหนดสถานที่ที่เหมาะสม พร้อมทั้งประสานการขอพระราชทานน้ำหลวงอาบศพ พวงมาลาพระราชทาน พระพิธีธรรมสวดพระอภิธรรม และพระราชทานเพลิงศพ
ทั้งนี้ ยังได้เตรียมความพร้อมด้านบุคลากร วัสดุอุปกรณ์ ยานพาหนะ และระบบอำนวยความสะดวกในพิธีกรรมต่าง ๆ รวมถึงการประสานกับกลุ่มอำนวยการพิธีการศพในภูมิภาค เช่น กลุ่มอำนวยการฯ ที่ 11 นครราชสีมา และที่ 12 อุบลราชธานี เพื่อสนับสนุนการดำเนินงานในพื้นที่ รวมถึงเตรียมพร้อมสำหรับพื้นที่อื่นๆ ที่มีเหตุปะทะเกิดขึ้นเพิ่มเติมด้วย
ด้านการดูแลผู้บาดเจ็บ วธ.ได้สนับสนุนผู้แทนพระองค์ หรือผู้ว่าราชการจังหวัด นำดอกไม้และตะกร้าสิ่งของพระราชทาน ไปมอบแก่ผู้บาดเจ็บ ณ สถานพยาบาล ซึ่งสำนักงานวัฒนธรรมจังหวัดมอบหมายบุคลากรปฏิบัติงานภารกิจดังกล่าวด้วย นอกจากนี้ วธ. กำลังร่วมกับเครือข่ายทางศาสนา ศิลปะและวัฒนธรรม จัดหาเครื่องอุปโภคบริโภคและสิ่งของจำเป็นในชีวิตประจำวัน เพื่อนำไปมอบให้แก่ผู้ได้รับผลกระทบจากเหตุการณ์ด้วย
นายประสพ เรียงเงิน ปลัดกระทรวงวัฒนธรรม กล่าวว่า นางสาวแพทองธาร ชินวัตร รัฐมนตรีว่าการกระทรวงวัฒนธรรมได้กำชับให้ วธ. ปฏิบัติภารกิจหน้าที่อันทรงเกียรติครั้งนี้อย่างเต็มกำลังความสามารถ ด้วยความจงรักภักดี และความสำนึกในพระมหากรุณาธิคุณอันหาที่สุดมิได้ของพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ที่ทรงมีพระมหากรุณารับผู้ได้รับบาดเจ็บและผู้เสียชีวิตไว้ในพระบรมราชานุเคราะห์ วธ.ตระหนักดีถึงความสำคัญของภารกิจครั้งนี้ จึงเตรียมความพร้อมอย่างเต็มที่ เพื่อปฏิบัติงานตามหมายรับสั่งจากสำนักพระราชวังด้วยความสมพระเกียรติ  และถูกต้องตามโบราณราชประเพณี
“วธ.ขอแสดงความเสียใจอย่างสุดซึ้งต่อครอบครัวผู้สูญเสีย ผู้ได้รับบาดเจ็บและได้รับผลกระทบจากเหตุการณ์ ขอเชิญประชาชนร่วมแสดงความอาลัยต่อครอบครัวผู้สูญเสีย พร้อมรวมพลังใจและให้ความร่วมมือปฏิบัติตามแนวทางที่ทางราชการขอความร่วมมือ เพื่อให้ประเทศชาติก้าวผ่านช่วงเวลาอ่อนไหวด้วยความเข้มแข็งและสามัคคี” ปลัด วธ. กล่าว

ที่มา : https://www.thaigov.go.th/news/contents/details/99048