รัฐบาลไทย-ข่าวทำเนียบรัฐบาล-“วราวุธ” หนุน กรม พก. เปิดแอปฯ "PANNANA” ช่วยคนพิการทางสายตา ให้เข้าโรงหนัง ดูได้แบบไร้อุปสรรค

วันพฤหัสบดีที่ 28 สิงหาคม 2568
“วราวุธ” หนุน กรม พก. เปิดแอปฯ "PANNANA” ช่วยคนพิการทางสายตา ให้เข้าโรงหนัง ดูได้แบบไร้อุปสรรค
“วราวุธ” หนุน กรม พก. เปิดแอปฯ "PANNANA” ช่วยคนพิการทางสายตา ให้เข้าโรงหนัง ดูได้แบบไร้อุปสรรค
วันที่ 28 สิงหาคม 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานงานแถลงข่าวเปิด “โครงการส่งเสริมคนพิการทางการเห็นชมภาพยนตร์ผ่านแอปพลิเคชันพรรณนา (PANNANA)” โดยมี นายธเนศพล ธนบุณยวัฒน์ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ นายโชคชัย วิเชียรชัยยะ อธิบดีกรมส่งเสริมและพัฒนาคุณภาพชีวิตคนพิการ คณะผู้บริหารกระทรวง พม. , มูลนิธิด้วยกันเพื่อคนพิการและสังคม , สำนักงานกองทุนสนับสนุนการสร้างเสริมสุขภาพ (สสส.) บริษัท เอส เอฟ คอร์ปอเรชั่น จํากัด (มหาชน) และบริษัท จีดีเอช ห้าห้าเก้า จำกัด ผู้แทนองค์กรด้านคนพิการ คนพิการทางการเห็น และผู้แทนหน่วยงานที่เกี่ยวข้อง เข้าร่วมงาน ที่ห้องประชุมปกรณ์ อังศุสิงห์ กระทรวงการพัฒนาสังคมและความมั่นคงของมนุษย์
นายวราวุธ กล่าวว่า กระทรวงการพัฒนาสังคมและความมั่นคงของมนุษย์ (พม.) โดยกรมส่งเสริมและพัฒนาคุณภาพชีวิตคนพิการ (พก.) ให้ความสำคัญกับการขับเคลื่อนภารกิจการส่งเสริมคนพิการให้มีความมั่นคงในชีวิตและสวัสดิการที่เหมาะสม ด้วยการเข้าถึงโอกาสและได้รับการคุ้มครองทางสังคม โดยยึดหลักการส่งเสริมและพัฒนาคุณภาพชีวิตคนพิการในทุกมิติ ภายใต้ 3 แนวคิด คือ 1) การเสริมพลังคนพิการ (Empowerment) เพื่อสร้างแรงกระตุ้นให้คนพิการเชื่อมั่นในศักยภาพและความสามารถของตนเองในการกำหนดแนวทางการดำรงชีวิตได้อย่างอิสระ 2) เคารพในศักดิ์ศรีความเป็นมนุษย์ (Human Dignity) ทุกคนมีสิทธิที่จะมีชีวิตอยู่ มีอิสระทางความคิด และมีความเท่าเทียม 3) สร้างสังคมที่ปราศจากอุปสรรคต่อคนพิการ (Barrier - Free) เพื่อให้คนพิการสามารถมีส่วนร่วมทางสังคมได้อย่างเต็มที่  ทั้งนี้ ปี 2568 กระทรวง พม. ยังได้ขับเคลื่อนพันธกิจสำคัญ (Flagship Projects) เพื่อการพัฒนาคุณภาพชีวิตคนพิการให้มีความเข้มแข็ง ข้ามพ้นความเปราะบาง สามารถอยู่ร่วมในสังคมอย่างยั่งยืน โดยมีการขับเคลื่อน 3 โครงการสำคัญ ได้แก่ 1 โครงการ "Top 10" สร้างภาวะผู้นำคนพิการที่สร้างแรงบันดาลใจ 2 โครงการสร้างอาชีพเพิ่มรายได้สำหรับคนพิการ 3 โครงการเสริมสร้างความเข้าใจต่อคนพิการและความพิการ
นายวราวุธ กล่าวว่า สำหรับ “โครงการส่งเสริมคนพิการทางการเห็นชมภาพยนตร์ผ่านแอปพลิเคชันพรรณนา (PANNANA)” สามารถช่วยให้คนพิการทางการเห็นในการเข้าถึงสื่อภาพเคลื่อนไหวแบบมีส่วนร่วม (Inclusive) โดยมูลนิธิด้วยกัน เพื่อคนพิการและสังคม ได้รับทุนจากกองทุนส่งเสริมและพัฒนาคุณภาพชีวิตคนพิการ และกระทรวง พม. ให้จัดงานชมภาพยนตร์ (เล่นเสียงบรรยายภาพ) ที่โรงภาพยนตร์เอส เอฟ เวิลด์ ซีเนม่า ศูนย์การค้าเซ็นทรัลเวิลด์ (SF World Cinema) เพื่อทดลองใช้งานแอปพลิเคชันพรรณนาผ่านการชมภาพยนตร์เรื่อง “หลานม่า” อีกทั้งกรมส่งเสริมและพัฒนาคุณภาพชีวิตคนพิการ (พก.) ได้ต่อยอดพัฒนาความปลอดภัยของแอปพลิเคชันรองรับการใช้งานของคนพิการ รวมถึงผู้ผลิตภาพยนตร์เพื่อเพิ่มทางเลือกและขยายผลการใช้งานแอปพลิเคชันร่วมกับโรงภาพยนตร์ชั้นนำ ด้วยการทดลองใช้ประโยชน์แอปพลิเคชันเพื่อส่งเสริมให้คนพิการที่สามารถก้าวข้ามข้อจำกัดทางร่างกายผ่านสื่อในรูปแบบต่าง ๆ โดยเฉพาะการเข้าถึงภาพยนตร์ในสภาพแวดล้อมที่ปราศจากอุปสรรค สร้างความเสมอภาคให้ทุกคนในสังคมเท่าเทียม ให้เป็นไปอย่างมีประสิทธิภาพและประสิทธิผล อย่างไรก็ตามต้องขอแสดงชื่นชมมูลนิธิด้วยกัน เพื่อคนพิการและสังคม , สำนักงานกองทุนสนับสนุนการสร้างเสริมสุขภาพ (สสส.) , บริษัท จีดีเอช ห้าห้าเก้า จำกัด ที่ได้บรรจุแอปพลิเคชันพรรณนา (PANNANA) ทำให้การรับชมภาพยนตร์และสื่อวีดิทัศน์ต่างๆ ของคนพิการทางการเห็นได้ง่ายขึ้น มีอรรถรสไม่ต่างจากคนที่สามารถเห็นภาพได้ โดยใช้ Smartphone Application ผ่านหูฟังเชื่อมการเล่นเสียงบรรยายภาพของคนพิการทางการเห็น นับเป็นการพัฒนายกระดับมาตรฐานการชมภาพยนตร์ของคนพิการทางการเห็นให้สามารถชมภาพยนตร์ทั้งในประเทศและสากลจาก Blockbuster ได้
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #แอปพลิเคชันพรรณนา #PANNANA #คนพิการ

ที่มา : https://www.thaigov.go.th/news/contents/details/100239