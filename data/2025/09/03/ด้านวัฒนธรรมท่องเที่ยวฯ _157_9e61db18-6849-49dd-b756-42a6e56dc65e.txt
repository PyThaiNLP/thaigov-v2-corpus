รัฐบาลไทย-ข่าวทำเนียบรัฐบาล-รมว.ท่องเที่ยวฯ แสดงความเสียใจต่อเหตุการณ์นักท่องเที่ยวมาเลเซียได้รับบาดเจ็บ – เร่งดูแล เยียวยา และเพิ่มมาตรการความปลอดภัยอย่างเข้มงวด

วันศุกร์ที่ 8 สิงหาคม 2568
รมว.ท่องเที่ยวฯ แสดงความเสียใจต่อเหตุการณ์นักท่องเที่ยวมาเลเซียได้รับบาดเจ็บ – เร่งดูแล เยียวยา และเพิ่มมาตรการความปลอดภัยอย่างเข้มงวด
รมว.ท่องเที่ยวฯ แสดงความเสียใจต่อเหตุการณ์นักท่องเที่ยวมาเลเซียได้รับบาดเจ็บ – เร่งดูแล เยียวยา และเพิ่มมาตรการความปลอดภัยอย่างเข้มงวด
วันที่ 8 สิงหาคม 2568 นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา แสดงความเสียใจและความห่วงใยอย่างสุดซึ้งต่อเหตุการณ์ที่เกิดขึ้นกับนักท่องเที่ยวชาวมาเลเซีย 2 ท่าน ซึ่งได้รับบาดเจ็บจากเหตุทำร้ายร่างกายบริเวณย่านราชดำริ เขตปทุมวัน กรุงเทพฯ เมื่อคืนวันที่ 7 สิงหาคม 2568
รัฐมนตรีว่าการกระทรวงการท่องเที่ยวและกีฬา เปิดเผยว่า ได้สั่งการให้หน่วยงานในสังกัด โดยเฉพาะตำรวจท่องเที่ยว และหน่วยงานด้านความปลอดภัยทุกภาคส่วน เร่งให้ความช่วยเหลือ ดูแลนักท่องเที่ยวอย่างใกล้ชิด พร้อมเพิ่มมาตรการรักษาความปลอดภัยอย่างเข้มงวดในพื้นที่ท่องเที่ยวสำคัญ เพื่อสร้างความเชื่อมั่นให้แก่นักท่องเที่ยวทุกคนที่เดินทางมาประเทศไทย
กระทรวงฯ ได้ดำเนินการช่วยเหลือในหลายด้าน ดังนี้
ประสานแจ้งนักท่องเที่ยวและอำนวยความสะดวกในการยื่นขอรับเงินจากโครงการช่วยเหลือเยียวยานักท่องเที่ยวชาวต่างชาติที่บาดเจ็บและเสียชีวิต เพื่อบรรเทาความเสียหายและสร้างขวัญกำลังใจ
สั่งการให้เจ้าหน้าที่ศูนย์ช่วยเหลือนักท่องเที่ยว (Tourist Assistance Center : TAC) ติดตามอาการและความคืบหน้าการรักษาพยาบาลอย่างใกล้ชิด พร้อมอำนวยความสะดวกด้านเอกสาร การสื่อสารภาษาต่างประเทศ และประสานการทำงานกับหน่วยงานที่เกี่ยวข้อง เช่น สถานทูตมาเลเซีย โรงพยาบาล บริษัทประกันภัย ตำรวจท่องเที่ยว ตำรวจท้องที่ และหน่วยงานอื่นๆ
ผู้บริหารกระทรวงฯ เตรียมเดินทางเข้าเยี่ยมผู้บาดเจ็บ เพื่อให้กำลังใจและสร้างความเชื่อมั่น พร้อมย้ำว่ารัฐบาลไทยให้ความสำคัญสูงสุดต่อสวัสดิภาพและความปลอดภัยของนักท่องเที่ยวที่เดินทางมาประเทศไทย ทั้งนี้ จะเข้าเยี่ยมทันทีเมื่อแพทย์อนุญาต
“ผมขอให้ผู้บาดเจ็บและครอบครัวได้รับกำลังใจ และขอให้มั่นใจว่าประเทศไทยจะดูแลและคุ้มครองนักท่องเที่ยวทุกคนอย่างเต็มกำลัง เพื่อให้ประเทศไทยยังคงเป็นจุดหมายปลายทางที่ปลอดภัยและน่าเที่ยว” นายสรวงศ์ เทียนทอง กล่าว

ที่มา : https://www.thaigov.go.th/news/contents/details/99523