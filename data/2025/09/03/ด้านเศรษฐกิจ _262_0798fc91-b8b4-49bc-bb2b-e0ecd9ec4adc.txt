รัฐบาลไทย-ข่าวทำเนียบรัฐบาล-กระทรวงเกษตรฯ ตั้ง “War room ติดตามและแก้ไขสถานการณ์ด้านการเกษตร ชายแดนไทย-กัมพูชา”

วันพฤหัสบดีที่ 24 กรกฎาคม 2568
กระทรวงเกษตรฯ ตั้ง “War room ติดตามและแก้ไขสถานการณ์ด้านการเกษตร ชายแดนไทย-กัมพูชา”
กระทรวงเกษตรฯ ตั้ง “War room ติดตามและแก้ไขสถานการณ์ด้านการเกษตร ชายแดนไทย-กัมพูชา”
นายประยูร อินสกุล ปลัดกระทรวงเกษตรและสหกรณ์ เปิดเผยว่า จากเหตุการณ์ความไม่สงบบริเวณเขตชายแดนประเทศไทย-กัมพูชา ซึ่งอาจส่งผลกระทบต่อเกษตรกร พื้นที่การเกษตร ระบบขนส่งสินค้า และความมั่นคง ทางอาหารของประเทศ นายอรรถกร ศิริลัทธยากร รัฐมนตรีว่าการกระทรวงเกษตรและสหกรณ์ จึงได้มีข้อสั่งการเร่งด่วนให้จัดตั้ง “War room ติดตามและแก้ไขสถานการณ์ด้านการเกษตร ชายแดนไทย-กัมพูชา” เพื่อเฝ้าระวัง ติดตาม และวิเคราะห์ผลกระทบด้านการเกษตรในพื้นที่จากสถานการณ์ความไม่สงบบริเวณชายแดนไทย–กัมพูชาอย่างใกล้ชิด โดยมีวัตถุประสงค์เพื่อ 1) ติดตามสถานการณ์พื้นที่เกษตรในแนวชายแดนแบบเรียลไทม์ 2) ประเมินผลกระทบที่อาจเกิดขึ้นต่อการผลิตพืช สินค้าเกษตร และปศุสัตว์ 3) วางแผนเผชิญเหตุและเสนอแนวทาง ช่วยเหลือเกษตรกรอย่างทันท่วงที 4) ประสานความร่วมมือกับหน่วยงานความมั่นคงและหน่วยงานในพื้นที่ และ 5) สื่อสารสถานการณ์แก่เกษตรกรและประชาชนให้ได้รับข้อมูลที่ถูกต้อง รวดเร็ว
สำหรับ “War room ติดตามและแก้ไขสถานการณ์ด้านการเกษตร ชายแดนไทย-กัมพูชา” จะใช้ระบบ ข้อมูลเชิงพื้นที่ (GIS-Based Dashboard) เพื่อเฝ้าระวังพื้นที่เสี่ยง โดยเฉพาะในจังหวัดศรีสะเกษ สุรินทร์ บุรีรัมย์ และอุบลราชธานี ซึ่งเป็นพื้นที่เกษตรหลักที่อยู่ในรัศมีความเสี่ยงจากสถานการณ์ดังกล่าว นอกจากนี้ ยังมีการตั้ง “ศูนย์ย่อยประสานงานจังหวัด” ในระดับสำนักงานเกษตรและสหกรณ์จังหวัด เพื่อทำหน้าที่รวบรวมข้อมูลภาคสนาม จากตำบล อำเภอ และประสานมาตรการเร่งด่วนในพื้นที่
กระทรวงเกษตรและสหกรณ์ขอให้เกษตรกรและประชาชนในพื้นที่ชายแดน มั่นใจว่ารัฐบาลติดตามสถานการณ์อย่างใกล้ชิด และเตรียมพร้อมทุกมาตรการรองรับเพื่อบรรเทาผลกระทบ พร้อมทั้งจะให้การช่วยเหลือ ตามความเหมาะสมโดยเร็วที่สุด สำหรับข้อร้องเรียนด้านการเกษตรหรือแจ้งข้อมูลพื้นที่เสี่ยง สามารถติดต่อ สำนักงานเกษตรอำเภอ สำนักงานเกษตรจังหวัดใกล้บ้าน

ที่มา : https://www.thaigov.go.th/news/contents/details/98749