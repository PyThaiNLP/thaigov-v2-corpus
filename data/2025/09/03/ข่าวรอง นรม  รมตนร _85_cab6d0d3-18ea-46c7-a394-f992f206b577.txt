รัฐบาลไทย-ข่าวทำเนียบรัฐบาล-ภูมิธรรมฯ รักษาราชการแทนนายกฯ ยินดีผลประชุม GBC สมัยวิสามัญ เห็นพ้องหยุดยิงฟื้นฟูสันติชายแดนไทย–กัมพูชา ทันที

วันศุกร์ที่ 8 สิงหาคม 2568
ภูมิธรรมฯ รักษาราชการแทนนายกฯ ยินดีผลประชุม GBC สมัยวิสามัญ เห็นพ้องหยุดยิงฟื้นฟูสันติชายแดนไทย–กัมพูชา ทันที
ภูมิธรรมฯ รักษาราชการแทนนายกฯ ยินดีผลประชุม GBC สมัยวิสามัญ เห็นพ้องหยุดยิงฟื้นฟูสันติชายแดนไทย–กัมพูชา ทันที
วันนี้ (ศุกร์ที่ 8 สิงหาคม 2568) เวลา 15.30 น. นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย รักษาราชการแทนนายกรัฐมนตรี ได้โพสต์ข้อความผ่านแพลตฟอร์ม facebook แสดงความยินดีต่อผลลัพธ์ของการประชุมคณะกรรมการชายแดนทั่วไป (GBC) สมัยวิสามัญ เมื่อวันที่ 7 สิงหาคม 2568 ณ ประเทศมาเลเซีย  ดังนี้
"รัฐบาลไทยยินดีต่อผลลัพธ์ของการประชุม GBC ซึ่งเป็นไปตามข้อตกลงที่ฝ่ายไทยและกัมพูชาได้เห็นพ้องร่วมกันเมื่อวันที่ 28 กรกฎาคม 2568 โดยผลการประชุมจะนำไปสู่การหยุดยิง เพื่อยุติการรุกรานและความรุนแรงตามแนวชายแดนของทั้งสองประเทศ พร้อมทั้งฟื้นฟูความเป็นปกติสุขให้แก่ชีวิตของประชาชนในพื้นที่ รัฐบาลไทยยังคงยึดมั่นในท่าทีที่จะให้มีการเจรจาระหว่างสองฝ่ายด้วยความจริงใจ เพื่อแก้ไขปัญหาอย่างสันติและยั่งยืน ตามหลักกฎหมายระหว่างประเทศ กฎบัตรอาเซียน และกฎบัตรสหประชาชาติ
ในโอกาสนี้ รัฐบาลไทยขอแสดงความขอบคุณต่อรัฐบาลมาเลเซียที่เป็นเจ้าภาพจัดการประชุม และต่อสหรัฐอเมริกาและสาธารณรัฐประชาชนจีนที่ได้มีส่วนร่วมอย่างแข็งขันในฐานะผู้สังเกตการณ์"

ที่มา : https://www.thaigov.go.th/news/contents/details/99513