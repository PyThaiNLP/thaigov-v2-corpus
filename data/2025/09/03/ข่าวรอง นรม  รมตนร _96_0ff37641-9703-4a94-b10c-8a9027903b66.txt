รัฐบาลไทย-ข่าวทำเนียบรัฐบาล-รองนายกฯ ภูมิธรรม รักษาราชการแทนนายกรัฐมนตรี และภริยา เป็นประธานในพิธีถวายเครื่องราชสักการะและพิธีจุดเทียนถวายพระพรชัยมงคล

วันอังคารที่ 12 สิงหาคม 2568
12/08/2568
พิมพ์
รองนายกฯ ภูมิธรรม รักษาราชการแทนนายกรัฐมนตรี และภริยา เป็นประธานในพิธีถวายเครื่องราชสักการะและพิธีจุดเทียนถวายพระพรชัยมงคล
เนื่องในโอกาสวันเฉลิมพระชนมพรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง12 สิงหาคม 2568
วันนี้ (12 สิงหาคม 2568) เวลา 20.05 น. ณ เวทีใหญ่ ท้องสนามหลวง นายภูมิธรรม เวชยชัย รองนายกรัฐมนตรี รักษาราชการแทนนายกรัฐมนตรี พร้อมด้วยนางอภิญญา เวชยชัย ภริยา เป็นประธานในพิธีถวายเครื่องราชสักการะและพิธีจุดเทียนถวายพระพรชัยมงคล เนื่องในโอกาสวันเฉลิมพระชนมพรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง 12 สิงหาคม 2568 โดยมีประธานวุฒิสภา (ผู้แทนประธานรัฐสภา) ประธานศาลฎีกาและคู่สมรส ประธานองค์กรตามรัฐธรรมนูญพร้อมคู่สมรส คณะรัฐมนตรีและคู่สมรส เลขาธิการนายกรัฐมนตรี ข้าราชการชั้นผู้ใหญ่ ทหาร ตำรวจ พลเรือน และภาคประชาชน เข้าร่วมพิธีอย่างพร้อมเพรียง
นายจิรายุ ห่วงทรัพย์ โฆษกประจำสำนักนายกรัฐมนตรีเปิดเผยว่า เมื่อรักษาราชการแทนนายกรัฐมนตรี และภริยา ถึงบริเวณพิธีท้องสนามหลวง ขึ้นสู่เวที รักษาราชการแทนนายกรัฐมนตรี ประธานวุฒิสภา (ผู้แทนประธานรัฐสภา) ประธานศาลฎีกา ทำวันทยหัตถ์ หน้าพระฉายาลักษณ์สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง แล้ววางพานพุ่มทอง พานพุ่มเงิน รักษาราชการแทนนายกรัฐมนตรีทำวันทยหัตถ์ และถวายธูปเทียนแพ จุดเทียนถวายพระพรชัยมงคล จากนั้น รักษาราชการแทนนายกรัฐมนตรีกล่าวกราบบังคมทูลถวายพระพรชัยมงคล และกล่าวนำถวายพระพรชัยมงคลหน้าพระฉายาลักษณ์ฯ ความว่า
ขอเดชะฝ่าละอองธุลีพระบาท ปกเกล้าปกกระหม่อม เนื่องในศุภวาระแห่งวันเฉลิมพระชนมพรรษาของใต้ฝ่าละอองธุลีพระบาท ที่เวียนมาบรรจบอีกคำรบหนึ่งในวันที่ 12 สิงหาคม พุทธศักราช 2568 ข้าพระพุทธเจ้านายภูมิธรรม เวชยชัย รองนายกรัฐมนตรี รักษาราชการแทนนายกรัฐมนตรี ในนามคณะรัฐมนตรี ข้าราชการ และพสกนิกรชาวไทยทุกหมู่เหล่าทั้งที่มาชุมนุมพร้อมกันอยู่ ณ มณฑลพิธีแห่งนี้ และที่อยู่ในสถานที่ต่าง ๆ ทั่วประเทศ มีความปลาบปลื้มปีติเป็นล้นพ้นที่ได้มาพร้อมกันเพื่อร่วมถวายพระพรชัยมงคลแด่ใต้ฝ่าละอองธุลีพระบาทในวันนี้
ข้าพระพุทธเจ้าทั้งหลายต่างประจักษ์แจ้งในพระมหากรุณาธิคุณล้นเกล้าล้นกระหม่อม ที่ตลอดระยะเวลาอันยาวนานหลายทศวรรษ ใต้ฝ่าละอองธุลีพระบาท ทรงปฏิบัติบำเพ็ญพระราชกรณียกิจนานัปการ เพื่ออำนวยประโยชน์สุขแก่ปวงประชา และสร้างความมั่นคงแก่ประเทศ โครงการตามพระราชดำริหลากหลายโครงการล้วนประสพผลสำเร็จยังผลให้เกิดการต่อยอด และขยายผลการดำเนินงาน สืบเนื่องมาจนถึงปัจจุบัน ทั้งโครงการส่งเสริมศิลปาชีพ เพื่อธำรงรักษาไว้ซึ่งงานหัตถศิลป์แห่งแผ่นดิน โครงการป่ารักน้ำ โครงการบ้านเล็กในป่าใหญ่ เพื่อสร้างความตระหนักแก่ปวงประชาในการร่วมพิทักษ์รักษาสิ่งแวดล้อมและทรัพยากรธรรมชาติ ให้คงความอุดมสมบูรณ์คู่แผ่นดินไทย น้ำพระราชหฤทัยอันเปี่ยมด้วยพระเมตตาและพระมหากรุณาธิคุณอันหาที่สุดมิได้นี้ ล้วนเป็นที่ประจักษ์แจ้ง และก่อให้เกิดสำนึกซาบซึ้งอยู่ในใจของปวงข้าพระพุทธเจ้า และผองพสกนิกรชาวไทยเสมอมา
“วันแม่แห่งชาติ” 12 สิงหาคม จึงมีความสำคัญยิ่งต่อชาวไทยทุกคนที่จะได้ร่วมกันแสดงออกถึงพลังแห่งความจงรักภักดีต่อใต้ฝ่าละอองธุลีพระบาทที่ทรงเป็นประดุจแม่แห่งแผ่นดินและเป็นศูนย์รวมดวงใจของปวงชนชาวไทยทั้งชาติ เนื่องในโอกาสวันเฉลิมพระชนมพรรษา 12 สิงหาคม 2568 นี้ ข้าพระพุทธเจ้าขอพระราชทานพระราชานุญาตนำพสกนิกรทั้งหลายถวายพระพรชัยมงคล ดังต่อไปนี้
“ข้าพระพุทธเจ้า ขอพระราชทานถวายพระพรชัยมงคล ขออัญเชิญคุณพระศรีรัตนตรัย และอำนาจสิ่งศักดิ์สิทธิ์ทั้งหลายในสากล ตลอดทั้งพระสยามเทวาธิราช โปรดอภิบาลประทานพร ให้ใต้ฝ่าละอองธุลีพระบาททรงพระเจริญพร้อมสิริสวัสดิ์พิพัฒนมงคล ทรงพระเกษมสำราญ ปราศจากโรคาพาธและภัยพาลทั้งปวง พระเกียรติยศเกริกไกร แผ่ไพศาล สถิตยิ่งยืนนาน เป็นฉัตรแก้วร่มเกล้า ของปวงข้าพระพุทธเจ้า และผองพสกนิกรตราบกาลนิรันดร์” ด้วยเกล้าด้วยกระหม่อม ขอเดชะ
จากนั้น ดนตรีบรรเลงเพลงสรรเสริญพระบารมี รักษาราชการแทนนายกรัฐมนตรี รับมอบโคมเทียนและร่วมร้องเพลงสดุดีพระแม่ไทย 2 จบ แล้วรักษาราชการแทนนายกรัฐมนตรีกล่าวนำ “ทรงพระเจริญ” 3 ครั้ง เสร็จพิธี

ที่มา : https://www.thaigov.go.th/news/contents/details/99624