รัฐบาลไทย-ข่าวทำเนียบรัฐบาล-วันนี้ “กัมพูชาโกหกอะไร..!!” หลังกล่าวหาไทยลักพาตัวทหาร 20 นาย

วันศุกร์ที่ 1 สิงหาคม 2568
01/08/2568
พิมพ์
วันนี้ “กัมพูชาโกหกอะไร..!!” หลังกล่าวหาไทยลักพาตัวทหาร 20 นาย
วันนี้ “กัมพูชาโกหกอะไร..!!” หลังกล่าวหาไทยลักพาตัวทหาร 20 นาย
ด่วน..วันนี้รัฐบาลไทยเตรียมส่งตัวทหารกัมพูชาที่บาดเจ็บ 2 นาย ตามคำร้องของกัมพูชาที่ช่องจอม จ.สุรินทร์ ส่วนอีก 18 นาย ยังอยู่ในกระบวนการตรวจสอบทางทหารและกฎหมายเข้าเมือง ย้ำชัดไทยดูแลตามหลักสากลและมนุษยธรรม ดึงสติ กัมพูชา ปล่อยข่าวมั่ว รายวันหาว่าไทยลักพาตัวทหาร !!
วันนี้ (วันศุกร์ที่ 1 สิงหาคม 2568) เวลา 07.45 น. นายจิรายุ ห่วงทรัพย์ โฆษกประจำสำนักนายกรัฐมนตรี คณะกรรมการศูนย์เฉพาะกิจบริหารสถานการณ์ชายแดนไทย–กัมพูชา (ศบ.ทก.) เปิดเผยว่า รัฐบาล โดยตำรวจตรวจคนเข้าเมือง ตำรวจตระเวนชายแดน และกองทัพภาคที่ 2 เตรียมส่งทหารกัมพูชาที่ได้รับบาดเจ็บ 2 นาย กลับคืนสู่แผ่นดินกัมพูชา วันนี้ เวลา 10.30 น. ที่จุดผ่านแดนถาวรช่องจอม อ.กาบเชิง จ.สุรินทร์ ส่วนทหารกัมพูชาอีก 18 นาย ยังอยู่ในกระบวนการตรวจสอบ และจะดำเนินการนัดหมายการส่งตัวกลับประเทศกัมพูชาอีกครั้ง
ทั้งนี้ ทหารกัมพูชาดังกล่าวเป็นทหารกัมพูชาที่รุกล้ำอธิปไตยของไทยในพื้นที่ช่องซำแต อ.กันทรลักษ์ จ. ศรีสะเกษ จำนวน 20 นาย ซึ่งไทยได้ควบคุมตัวไว้ โดยให้การดูแลตามหลักสากลและหลักมนุษยธรรม และจะ ส่งตัวทหารกัมพูชาที่ได้รับบาดเจ็บ จำนวน 2 นาย เข้ารับการรักษา และดำเนินการส่งตัวกลับตามหลักสิทธิมนุษยชน
“รัฐบาลยืนยันการดำเนินการตามสิทธิอันชอบธรรมในการตอบโต้และรักษาอธิปไตยของไทย ซึ่งทหารกัมพูชาเหล่านี้ รุกล้ำเข้ามา ในพื้นแผ่นดินไทย โดย กองทัพได้ควบคุมตัวและให้การดูแลที่จำเป็นตามหลักสากลและหลักมนุษยธรรม ไม่ใช่เป็นการลักพาตัวทหารกัมพูชา ตามที่กัมพูชาปล่อยข่าวบิดเบือน ทั้งนี้ขอเรียกร้องให้รัฐบาลกัมพูชาเลิกโกหกรายวัน” นายจิรายุกล่าว

ที่มา : https://www.thaigov.go.th/news/contents/details/99173