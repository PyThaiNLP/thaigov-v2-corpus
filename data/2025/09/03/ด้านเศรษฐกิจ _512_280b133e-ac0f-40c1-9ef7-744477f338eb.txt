รัฐบาลไทย-ข่าวทำเนียบรัฐบาล-บสย. จัดประชุม Town Hall ครั้งที่ 2/2568 ร่วมขับเคลื่อนวัฒนธรรมองค์กร ย้ำ DNA บสย. รวมใจพนักงานยกระดับ ขยายศักยภาพช่วย SMEs ทุกมิติ

วันอาทิตย์ที่ 17 สิงหาคม 2568
17/08/2568
พิมพ์
บสย. จัดประชุม Town Hall ครั้งที่ 2/2568 ร่วมขับเคลื่อนวัฒนธรรมองค์กร ย้ำ DNA บสย. รวมใจพนักงานยกระดับ ขยายศักยภาพช่วย SMEs ทุกมิติ
บรรษัทประกันสินเชื่ออุตสาหกรรมขนาดย่อม (บสย.) จัดงานประชุมพนักงานทุกระดับครั้งที่ 2/2568 (The 2nd Town Hall Meeting 2025) รูปแบบ Hybrid Meeting ภายใต้แนวคิด “TCG Ways of Working Together”
บสย. จัดประชุม Town Hall Meeting ครั้งที่ 2/2568 ภายใต้แนวคิด “TCG Ways of Working Together” รวมใจพนักงานร่วมขับเคลื่อนวัฒนธรรมองค์กร ตอกย้ำค่านิยม บสย. “TCG Fast & First” รวดเร็ว รอบคอบ ที่หนึ่งในใจ SMEs พร้อมผนึกกำลังยกระดับองค์กรทุกมิติ เดินหน้าขยายศักยภาพช่วยเหลือ SMEs ทุกกลุ่ม
บรรษัทประกันสินเชื่ออุตสาหกรรมขนาดย่อม (บสย.) จัดงานประชุมพนักงานทุกระดับครั้งที่ 2/2568 (The 2nd Town Hall Meeting 2025) รูปแบบ Hybrid Meeting ภายใต้แนวคิด “TCG Ways of Working Together” นำโดย นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) พร้อมผู้บริหาร และพนักงานทุกระดับ และสำนักงานเขตทั่วประเทศ กว่า 400 คน ร่วมกิจกรรม ณ ห้องประชุมชั้น 21 อาคารชาญอิสสระทาวเวอร์ 2 ถนนเพชรบุรีตัดใหม่ เมื่อวันที่ 15 สิงหาคม 2568
นายสิทธิกร กล่าวว่า การประชุม Town Hall Meeting ครั้งที่ 2/2568 มุ่งสื่อสารและตอกย้ำ “วัฒนธรรมองค์กร” โดยเชิญชวนผู้บริหารทุกระดับและเพื่อนพนักงานร่วมกันเชื่อมโยงและประสานการทำงานร่วมกัน ควบคู่ไปกับการเพิ่มทักษะด้าน Digital เพื่อให้การขับเคลื่อนองค์กรเป็นไปตามกลยุทธ์ที่วางไว้ พร้อมตอกย้ำ ค่านิยม “TCG Fast & First” รวดเร็ว รอบคอบ ที่หนึ่งในใจ SMEs เพื่อให้พนักงานพัฒนาศักยภาพ และมีความภาคภูมิใจในการเป็นพนักงาน บสย. ควบคู่กับการสร้าง DNA ผ่าน T - Think Innovatively กล้าคิด กล้าทำ กล้าเปลี่ยนแปลง C -Connectivity สร้างเครือข่าย สร้างความร่วมมือ สร้างความสัมพันธ์ และ G - Good Governance ยึดมั่นธรรมาภิบาล ยึดมั่นบริหารความเสี่ยง ยึดมั่นดูแลสังคมและสิ่งแวดล้อม
“ผมเชื่อว่า Culture องค์กร เป็นเรื่องที่สำคัญนำ Strategy หากวัฒนธรรมองค์กรไม่ชัด พนักงานไม่เข้าใจ ต่อให้องค์กรมี Strategy ที่ดี การขับเคลื่อนองค์กรก็เป็นเรื่องยาก ตรงกันข้าม หากองค์กรมีวัฒนธรรมการทำงานที่ชัดเจน การสร้างศักยภาพ และการนำพาองค์กรให้เป็นไปตามตามกลยุทธ์ที่วางไว้ ก็จะง่ายขึ้น” นายสิทธิกร กล่าว
นอกจากนี้ ยังได้ตอกย้ำวิสัยทัศน์ในการเป็นศูนย์กลางเชื่อมโยงเงินทุนและโอกาสให้กับ SMEs ผ่านกลไกการค้ำประกันของ บสย. และศูนย์ที่ปรึกษาทางการเงิน (บสย. F.A. Center) พร้อมเป้าหมายในการขยายบทบาทการช่วยเหลือผู้ประกอบการ SMEs ในประเทศไทย ผ่านการยกระดับองค์กรในด้านต่างๆ โดยรวมใจพนักงานทุกคนร่วมขับเคลื่อนยอดค้ำประกันสินเชื่อ เพื่อช่วยเหลือผู้ประกอบการ SMEs ให้สามารถเข้าถึงแหล่งเงินทุนในระบบได้มากขึ้น พร้อมปรับตัวรับมือกับความท้าทายใหม่ๆ ที่จะเกิดขึ้นตลอดปี 2568 ท่ามกลางความท้าทายด้านเศรษฐกิจ เทคโนโลยี และปัจจัยด้านอื่นๆ ที่เปลี่ยนแปลงอย่างรวดเร็ว
นายสิทธิกร เปิดเผยถึงการช่วยเหลือ SMEs ในช่วง 7 เดือนแรกปี 2568 ผ่านมาตรการ “บสย. พร้อมค้ำ” โดยมียอดค้ำประกันสินเชื่อ 22,669 ล้านบาท ช่วย SMEs ได้รับสินเชื่อ 24,037 ราย ก่อให้เกิดสินเชื่อในระบบ 30,471 ล้านบาท รักษาการจ้างงาน 238,639 ตำแหน่ง และสร้างผลประโยชน์ทางเศรษฐกิจได้มากกว่า 93,622 ล้านบาท สำหรับโครงการตามมาตรการรัฐ แบ่งเป็นโครงการรัฐ 48% และโครงการที่ บสย. ดำเนินการเอง 52%
นอกจากนี้ ตลอด 7 เดือนแรก บสย. ยังประสบผลสำเร็จในการแก้หนี้ให้ลูกหนี้ที่ถูกจ่ายเคลม ผ่านมาตรการ “บสย. พร้อมช่วย” สามารถปรับโครงสร้างหนี้ 2,913 ราย ในจำนวนนี้เป็น “กลุ่มเปราะบาง” ยอดจ่ายเคลมไม่เกิน 2 แสนบาท 2,010 ราย คิดเป็นมูลหนี้รวมกว่า 1,708 ล้านบาท และสามารถช่วยลูกหนี้ “ปลดหนี้” ปิดบัญชีได้สำเร็จ 12% ของจำนวนรายที่ปรับโครงสร้างหนี้ทั้งหมด จุดเด่นคือ ยืดหนี้ยาวสูงสุด 7 ปี พร้อม “ตัดเงินต้น ก่อนตัดดอก” และคิดอัตราดอกเบี้ย 0% โดย “ปลดหนี้” พร้อม “ยกดอกเบี้ย” ซึ่งเป็นมาตรการที่ช่วยให้ลูกหนี้สามารถ “อยู่รอด อยู่ได้” และ “ปลดหนี้” ได้ง่ายขึ้น เร็วขึ้น ช่วยต่อลมหายใจให้ธุรกิจ และทำให้ลูกหนี้มีกำลังใจ กลับมาแข็งแรงได้อีกครั้ง
ภายในงานยังได้มีการประกาศคะแนนการประเมินคุณธรรมและความโปร่งใสในการดำเนินงานของ บสย. (ITA) ประจำปี 2568 ซึ่งในปีนี้ บสย. ได้รับคะแนนผลการประเมิน 96.21 คะแนน อยู่ในระดับ “ผ่านดี” ตลอดจนมอบรางวัล “ยกย่องชมเชยพนักงาน” จากบุคคลภายนอก ประจำไตรมาส 2/2568 พร้อมเชิญชวนพนักงานทุกคนร่วมกิจกรรม การคัดเลือกบุคลากรต้นแบบตามค่านิยม ผ่านกิจกรรมติดดาวให้กัน ประจำปี 2568
สำหรับทิศทางตลอดปี 2568 บสย. มุ่งมั่นเดินหน้าสานต่อการยกระดับองค์กรในทุกๆ มิติ ด้วยการผสานความร่วมมือจากทุกๆ คนในองค์กร ภายใต้คอนเซ็ปต์ “TCG Ways of Working Together” เพื่อบรรลุเป้าหมายองค์กรที่วางไว้ ทั้งการพัฒนาการค้ำประกันสินเชื่อในประเทศไทยให้แข็งแกร่ง การเสริมสร้างกลไกการค้ำประกันสินเชื่อ การเพิ่มศักยภาพในการสนับสนุนทางการเงินให้ SMEs รวมทั้งการเปิดโครงการค้ำประกันสินเชื่อรูปแบบใหม่ๆ เพื่อขยายการช่วยเหลือ SMEs ให้ครอบคลุมกลุ่มเป้าหมายมากที่สุด

ที่มา : https://www.thaigov.go.th/news/contents/details/99794