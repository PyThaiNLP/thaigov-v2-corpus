รัฐบาลไทย-ข่าวทำเนียบรัฐบาล-DAD โกย 3 มาตรฐาน ISO เสริมแกร่งองค์กรสู่ความยั่งยืน

วันอังคารที่ 22 กรกฎาคม 2568
22/07/2568
พิมพ์
DAD โกย 3 มาตรฐาน ISO เสริมแกร่งองค์กรสู่ความยั่งยืน
ธพส. ได้รับใบรับรองมาตรฐาน ISO 3 ฉบับ ได้แก่ ISO/IEC 27001:2022 ระบบบริหารจัดการความมั่นคงปลอดภัยของข้อมูล  ISO 22301:2019 ระบบบริหารความต่อเนื่องทางธุรกิจ และISO 45001:2018 ระบบบริหารจัดการอาชีวอนามัยและความปลอดภัย
บริษัท บูโร เวอริทัส เซอทิฟิเคชั่น (ประเทศไทย) จำกัด มอบใบรับรองมาตรฐาน ISO จำนวน 3 ฉบับ ให้ บริษัท ธนารักษ์พัฒนาสินทรัพย์ จำกัด (DAD Asset Development) ได้แก่ ISO/IEC 27001:2022 ระบบบริหารจัดการความมั่นคงปลอดภัยของข้อมูล  ISO 22301:2019 ระบบบริหารความต่อเนื่องทางธุรกิจ และISO 45001:2018 ระบบบริหารจัดการอาชีวอนามัยและความปลอดภัย
การได้รับการรับรองจากองค์กรระดับโลกอย่าง Bureau Veritas ซึ่งมีสำนักงานใหญ่ในประเทศฝรั่งเศสและมีเครือข่ายครอบคลุมกว่า 140 ประเทศ สะท้อนถึงความมุ่งมั่นของ DAD ในการยกระดับการบริหารจัดการองค์กรให้เป็นไปตามมาตรฐานสากล ตอบรับต่อเป้าหมายการพัฒนาอย่างยั่งยืน และเสริมความแข็งแกร่งในทุกมิติของการดำเนินงาน ยกระดับความมั่นคงข้อมูล-ความปลอดภัย-ความต่อเนื่องทางธุรกิจ
ดร.นาฬิกอติภัค แสงสนิท กรรมการผู้จัดการ บริษัท ธนารักษ์พัฒนาสินทรัพย์ จำกัด กล่าวว่า ใบรับรองมาตรฐานทั้ง 3 ฉบับเป็นผลลัพธ์ของความตั้งใจในการพัฒนาองค์กรอย่างมืออาชีพ โดยมีเป้าหมายเพื่อยกระดับคุณภาพการบริการ การบริหารความเสี่ยง และความปลอดภัยในทุกระดับของการดำเนินงาน
“ISO/IEC 27001:2022” ถือเป็นก้าวสำคัญของ DAD ในการจัดการความปลอดภัยของข้อมูล ด้วยระบบที่สามารถบริหารความเสี่ยงทางไซเบอร์ได้อย่างมีประสิทธิภาพ ลดโอกาสในการเกิดเหตุข้อมูลรั่วไหล เสริมความเชื่อมั่นให้แก่ลูกค้าและผู้มีส่วนได้ส่วนเสีย พร้อมพัฒนาศักยภาพบุคลากรด้านเทคโนโลยีสารสนเทศ และสร้างวัฒนธรรมองค์กรที่ให้ความสำคัญกับความมั่นคงปลอดภัยของข้อมูล
ในขณะที่ “ISO 45001:2018” เป็นเครื่องยืนยันว่า DAD ให้ความสำคัญกับอาชีวอนามัยและความปลอดภัยในการทำงานอย่างเป็นระบบ โดยเฉพาะในพื้นที่ที่อยู่ภายใต้การดูแลของบริษัท อาทิ ศูนย์ราชการ อาคารสำนักงาน และพื้นที่บริการภาครัฐ ซึ่งการลดความเสี่ยงจากอุบัติเหตุและการเจ็บป่วยจากการทำงานจะส่งผลโดยตรงต่อประสิทธิภาพการดำเนินงาน และสร้างคุณภาพชีวิตที่ดีแก่บุคลากรทุกระดับ
ด้าน “ISO 22301:2019” ตอกย้ำความเป็นองค์กรสมรรถนะสูง ที่สามารถวางแผนรับมือกับเหตุฉุกเฉินและฟื้นฟูกระบวนการทางธุรกิจได้อย่างรวดเร็ว ช่วยลดผลกระทบจากเหตุไม่คาดฝัน เสริมความมั่นใจจากคู่ค้าและหน่วยงานภาครัฐ ตลอดจนสนับสนุนการปฏิบัติตามข้อกำหนดทางกฎหมายและการบริหารความเสี่ยงอย่างยั่งยืนรองรับ DAD องค์กรแห่งอนาคต
“DAD ไม่เพียงมุ่งพัฒนาโครงการอสังหาริมทรัพย์เพื่อภาครัฐเท่านั้น แต่ยังให้ความสำคัญกับการยกระดับมาตรฐานการดำเนินงานภายในองค์กรในทุกมิติ เพื่อก้าวสู่การเป็นรัฐวิสาหกิจต้นแบบที่มีธรรมาภิบาล โปร่งใส และตอบโจทย์เป้าหมายด้านสิ่งแวดล้อม สังคม และการบริหารจัดการ ตามแผนยุทธศาสตร์ Innovation for Sustainability” ดร.นาฬิกอติภัค กล่าวเสริม

ที่มา : https://www.thaigov.go.th/news/contents/details/98645