รัฐบาลไทย-ข่าวทำเนียบรัฐบาล-ไทยคว้ารางวัล Top Global Spa & Wellness Destination Award จากนิตยสารท่องเที่ยวชื่อดังของอินเดีย Hospitality Horizon ตอกย้ำภาพลักษณ์

วันพฤหัสบดีที่ 26 มิถุนายน 2568
26/06/2568
พิมพ์
ไทยคว้ารางวัล Top Global Spa & Wellness Destination Award จากนิตยสารท่องเที่ยวชื่อดังของอินเดีย Hospitality Horizon ตอกย้ำภาพลักษณ์
เป็นจุดหมายปลายทางด้าน Health & Wellness ระดับโลก
วันนี้ ( 26 มิถุนายน 2568 ) เวลา  08.30 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า ประเทศไทยได้รับรางวัล Top Global Spa & Wellness Destination Award  จุดหมายปลายทางด้านสปาและสุขภาพยอดเยี่ยมระดับโลก จากนิตยสาร Hospitality Horizon ซึ่งเป็นนิตยสารท่องเที่ยวชื่อดังในสาธารณรัฐอินเดีย เมื่อวันที่ 14 มิถุนายน 2568 ที่ผ่านมา ที่เมืองมุมไบ ประเทศอินเดีย
สำหรับรางวัลดังกล่าว ที่ประเทศไทยได้รับนั้น ถูกคัดเลือกโดยคณะกรรมการผู้ทรงคุณวุฒิด้านสปาและสุขภาพรวมถึง Celebrity ผู้มีชื่อเสียงในสาธารณรัฐอินเดีย สำหรับจุดแข็งของประเทศไทย คือการนำเสนอประสบการณ์ด้านสุขภาพแบบองค์รวม (Holistic Wellness) ที่ผสานระหว่างภูมิปัญญาดั้งเดิม (Tradition) ธรรมชาติ (Nature) และการบริการระดับเวิลด์คลาส (World-class hospitality) เข้าไว้ด้วยกันอย่างลงตัว รางวัลที่ได้รับครั้งนี้ เป็นการตอกย้ำภาพลักษณ์ประเทศไทยในฐานะจุดหมายปลายทางด้าน Health & Wellness ระดับโลก ซึ่งจะช่วยสร้างมูลค่าเพิ่มและยกระดับสินค้าและบริการทางการท่องเที่ยวของประเทศไทยได้
นอกจากประเทศไทยจะได้รับรางวัล Top Global Spa & Wellness Destination Award มาการันตีศักยภาพด้านสุขภาพแล้ว ล่าสุด ได้มีการจัดงาน Thailand Wellness and Healthcare Expo 2025 งานแสดงสินค้าและนวัตกรรมด้านสุขภาพที่ยิ่งใหญ่ที่สุดในประเทศไทย ระหว่างวันที่ 26 - 29 มิถุนายน 2568 ณ Hall 101 ศูนย์นิทรรศการและการประชุมไบเทค ซึ่งเป็นงานที่รวบรวม ผู้ประกอบการ นักธุรกิจ นักลงทุน และผู้เชี่ยวชาญจากนานาชาติ เพื่อสร้างเครือข่ายธุรกิจ แลกเปลี่ยนองค์ความรู้ และค้นพบเทรนด์ใหม่ล่าสุดในอุตสาหกรรมสุขภาพและเวลเนส  คาดว่าจะมีเงินสะพัดภายในงานกว่า 120 ล้านบาท
“รัฐบาลเร่งขับเคลื่อนนโยบายส่งเสริมประเทศไทยให้เป็นจุดหมายปลายทางด้าน Health & Wellness ระดับโลก มุ่งเน้นการสร้างคุณค่าผ่านประสบการณ์การรักษาและฟื้นฟูสุขภาพที่ครบวงจร เพื่อรองรับการท่องเที่ยวเชิงสุขภาพ  เพื่อให้ผู้ประกอบการสามารถออกแบบกิจกรรมต่างๆ เพื่อนำมาต่อยอดรับกับกระแส Wellness Tourism ให้สอดคล้องกับจุดหมายปลายทางด้านสปาและสุขภาพยอดเยี่ยมระดับโลก” นางสาวศศิกานต์ ระบุ

ที่มา : https://www.thaigov.go.th/news/contents/details/97853