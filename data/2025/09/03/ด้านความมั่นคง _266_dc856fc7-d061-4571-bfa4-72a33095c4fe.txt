รัฐบาลไทย-ข่าวทำเนียบรัฐบาล-“เฉลิมชัย” แจงข่าวดี ประกาศแล้ว! 3 กรม : ทธ. ทน. ทบ. ร่วมเป็นพนักงานเจ้าหน้าที่ ตาม 3 พ.ร.บ. พื้นที่ป่า … ทส. พร้อมเดินหน้ายกระดับคุณภาพชีวิตให้ประชาชนในเขตป่า

วันศุกร์ที่ 1 สิงหาคม 2568
“เฉลิมชัย” แจงข่าวดี ประกาศแล้ว! 3 กรม : ทธ. ทน. ทบ. ร่วมเป็นพนักงานเจ้าหน้าที่ ตาม 3 พ.ร.บ. พื้นที่ป่า … ทส. พร้อมเดินหน้ายกระดับคุณภาพชีวิตให้ประชาชนในเขตป่า
“เฉลิมชัย” แจงข่าวดี ประกาศแล้ว! 3 กรม : ทธ. ทน. ทบ. ร่วมเป็นพนักงานเจ้าหน้าที่ ตาม 3 พ.ร.บ. พื้นที่ป่า … ทส. พร้อมเดินหน้ายกระดับคุณภาพชีวิตให้ประชาชนในเขตป่า
วันที่ 1 สิงหาคม 2568 ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เผยข่าวดีว่า ขณะนี้ ได้ลงนามในประกาศกระทรวงทรัพยากรธรรมชาติและสิ่งแวดล้อม แต่งตั้งให้เจ้าหน้าที่ของ 3 หน่วยงานภายใต้สังกัดกระทรวงทรัพยากรธรรมชาติและสิ่งแวดล้อม (ทส.) ได้แก่ เจ้าหน้าที่ของกรมทรัพยากรธรณี (ทธ.) เจ้าหน้าที่ของกรมทรัพยากรน้ำ (ทน.) และเจ้าหน้าที่ของกรมทรัพยากรน้ำบาดาล (ทบ.) เป็นพนักงานเจ้าหน้าที่ตาม พ.ร.บ. 3 ฉบับ คือ พ.ร.บ. อุทยานแห่งชาติ พ.ศ. 2562 พ.ร.บ. สงวนและคุ้มครองสัตว์ป่า พ.ศ. 2562 และ พ.ร.บ. ป่าสงวนแห่งชาติ พ.ศ. 2507 เป็นที่เรียบร้อยแล้ว โดยเจ้าหน้าที่ของแต่ละหน่วยงานจะมีหน้าที่และอำนาจเฉพาะตามขอบเขตภารกิจของแต่ละหน่วยงานในการปฏิบัติงานภายในพื้นที่อุทยานแห่งชาติ วนอุทยาน สวนพฤกษศาสตร์ สวนรุกขชาติ เขตรักษาพันธุ์สัตว์ป่า เขตห้ามล่าสัตว์ป่า และเขตพื้นที่ป่าสงวนแห่งชาติตามที่อธิบดีกรมป่าไม้สั่งการตามมาตรา 19 โดยประกาศกระทรวงฯ ทั้ง 3 ฉบับ อยู่ระหว่างการรอประกาศในราชกิจจานุเบกษา และจะมีผลบังคับใช้ตั้งแต่วันถัดจากวันประกาศในราชกิจจานุเบกษาเป็นต้นไป
ดร.เฉลิมชัย กล่าวว่า การประกาศให้เจ้าหน้าที่ของทั้ง 3 กรม เป็น พนักงานเจ้าหน้าที่ ตาม พ.ร.บ. ทั้ง 3 ฉบับนั้น จะเป็นการปลดล็อคให้แต่ละหน่วยสามารถเข้าไปดำเนินงานตามภารกิจของตนได้โดยไม่ต้องรอการอนุญาตใช้พื้นที่จากกรมอุทยานฯ หรือกรมป่าไม้ เช่น เจ้าหน้าที่กรมทรัพยากรธรณี ก็จะสามารถเข้าดำเนินการด้านธรณีวิทยา หรือธรณีพิบัติภัย ในพื้นที่ป่าได้อย่างคล่องตัวมากขึ้น กรมทรัพยากรน้ำ ก็จะสามารถเข้าบริหารจัดการทรัพยากร การจัดสรรน้ำ การใช้น้ำ และบรรเทาความเสียอันเกิดจากทรัพยากรน้ำได้ทันต่อสถานการณ์มากขึ้น กรมทรัพยากรน้ำบาดาล ก็จะสามารถเข้าบริหารจัดการด้านทรัพยากรน้ำบาดาลได้อย่างตรงตามความต้องการของประชาชนยิ่งขึ้น ซึ่งจะทำให้ประชาชนที่ได้รับสิทธิอยู่อาศัยและทำกินในเขตป่า ทั้งป่าสงวนฯ และป่าอนุรักษ์ ได้รับการพัฒนาคุณภาพชีวิต เข้าถึงสาธารณูปโภคขั้นพื้นฐาน ซึ่งจะเป็นโอกาสในการยกระดับคุณภาพชีวิตของพี่น้องประชาชนที่อยู่อาศัยในเขตป่า ให้มีคุณภาพชีวิตที่ดีขึ้น สามารถประกอบอาชีพ สร้างเศรษฐกิจให้กับครัวเรือน ให้เกิดความอยู่ดีกินดี ได้ตามนโยบายของรัฐบาล

ที่มา : https://www.thaigov.go.th/news/contents/details/99203