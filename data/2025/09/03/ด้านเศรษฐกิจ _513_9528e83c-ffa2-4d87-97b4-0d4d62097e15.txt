รัฐบาลไทย-ข่าวทำเนียบรัฐบาล-Kick off การเพิ่มประสิทธิภาพการผลิตข้าวของเกษตรกรผู้ประสบอุทกภัย ภายใต้โครงการเสริมสร้างศักยภาพการผลิตเมล็ดพันธุ์ข้าวของศูนย์ข้าวชุมชน ปี 2568 เสริมศักยภาพการผลิตเมล็ดพันธุ์ข้าว ฟื

วันอาทิตย์ที่ 17 สิงหาคม 2568
Kick off การเพิ่มประสิทธิภาพการผลิตข้าวของเกษตรกรผู้ประสบอุทกภัย ภายใต้โครงการเสริมสร้างศักยภาพการผลิตเมล็ดพันธุ์ข้าวของศูนย์ข้าวชุมชน ปี 2568 เสริมศักยภาพการผลิตเมล็ดพันธุ์ข้าว ฟื
Kick off การเพิ่มประสิทธิภาพการผลิตข้าวของเกษตรกรผู้ประสบอุทกภัย ภายใต้โครงการเสริมสร้างศักยภาพการผลิตเมล็ดพันธุ์ข้าวของศูนย์ข้าวชุมชน ปี 2568 เสริมศักยภาพการผลิตเมล็ดพันธุ์ข้าว ฟื้นฟูเกษตรกรผู้ประสบอุทกภัย จ.พะเยา
นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ เป็นประธานในพิธีเปิดงาน “การเพิ่มประสิทธิภาพการผลิตข้าวของเกษตรกรผู้ประสบอุทกภัย” ภายใต้โครงการเสริมสร้างศักยภาพการผลิตเมล็ดพันธุ์ข้าวของศูนย์ข้าวชุมชน ปี 2568 โดยมีผู้บริหารกระทรวงเกษตรและสหกรณ์ เข้าร่วม ณ โรงเรียนดอกคำใต้วิทยาคม ตำบลดอนศรีชุม อำเภอดอกคำใต้ จังหวัดพะเยา ซึ่งกระทรวงเกษตรและสหกรณ์ โดยกรมการข้าว จัดงานดังกล่าวขึ้น เนื่องจากได้เล็งเห็นถึงความเดือดร้อนของพี่น้องเกษตรกรที่ได้รับผลกระทบจากอุทกภัยในหลายพื้นที่ โดยเฉพาะจังหวัดพะเยา ซึ่งเป็นหนึ่งใน 17 จังหวัดภาคเหนือที่ได้รับผลกระทบในปี 2567 จึงได้เร่งดำเนินโครงการเพิ่มประสิทธิภาพการผลิตข้าวของเกษตรกรผู้ประสบอุทกภัย เพื่อช่วยบรรเทาความ เดือดร้อนและฟื้นฟูให้เกษตรกรสามารถกลับมาประกอบอาชีพได้อย่างมั่นคงและยั่งยืน ซึ่งโครงการเพิ่มประสิทธิภาพการผลิตข้าวของเกษตรกรผู้ประสบอุทกภัยไม่เพียงแต่ช่วยลดต้นทุนการผลิตให้เกษตรกรจากการสนับสนุนเมล็ดพันธุ์ ปัจจัยการผลิตและสารชีวภัณฑ์เท่านั้น แต่ยังเป็นการยกระดับการผลิตข้าวไปสู่ระบบข้าวปลอดภัยและข้าวอินทรีย์ ซึ่งสอดคล้องกับนโยบายของรัฐบาลที่มุ่งเน้นการสร้างความมั่นคงทางอาหารและเพิ่มรายได้ให้กับเกษตรกรด้วย
ทั้งนี้ กรมการข้าวได้สนับสนุนเมล็ดพันธุ์ข้าว จำนวน 931,944 กิโลกรัม สารชีวภัณฑ์ จำนวน 18,618,430 กรัม ปุ๋ยอินทรีย์เหลว (ชนิดน้ำ) จำนวน 18,618,430 มิลลิลิตร และปุ๋ยเคมี จำนวน 3,105,133 กิโลกรัม ให้กับเกษตรกรผู้ปลูกข้าวที่ประสบอุทกภัย ปี 2567 เพื่อส่งเสริมให้เกษตรกรลดต้นทุนการผลิตข้าว และมีรายได้เพิ่มขึ้น เป็นการบรรเทาความเดือดร้อน ส่วนการใช้ชีวภัณฑ์จะเป็นการยกระดับผลผลิต รองรับนโยบายของรัฐบาล มุ่งสู่ระบบการผลิตข้าวปลอดภัยและระบบการผลิตข้าวอินทรีย์
นายอัครา กล่าวว่า จากปัญหาการเกิดอุทกภัยน้ำท่วมและการเปลี่ยนแปลงของสภาพภูมิอากาศ ทำให้เกิดภัยพิบัติทางธรรมชาติ ที่เกิดจากน้ำท่วม น้ำป่าไหลหลาก และสร้างความเสียหายในพื้นที่การเกษตรเป็นจำนวนมาก กระทรวงเกษตรฯ โดยกรมการข้าว จึงได้จัดงานดังกล่าวขึ้น เพื่อพัฒนาศูนย์ข้าวชุมชนให้มีศักยภาพการผลิตเมล็ดพันธุ์ข้าวคุณภาพดีให้เพียงพอต่อความต้องการของชุมชนและพื้นที่ให้บริการ เพื่อถ่ายทอดองค์ความรู้ด้านเทคโนโลยีการผลิตข้าวให้มีคุณภาพดี และใช้ปัจจัยการผลิตเพื่อผลิตข้าวให้ได้ประสิทธิภาพเหมาะสมและถูกต้องต่อไป

ที่มา : https://www.thaigov.go.th/news/contents/details/99795