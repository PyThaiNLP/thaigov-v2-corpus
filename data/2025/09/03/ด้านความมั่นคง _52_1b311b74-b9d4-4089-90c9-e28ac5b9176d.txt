รัฐบาลไทย-ข่าวทำเนียบรัฐบาล-กรมการจัดหางาน เปิดตัวโครงการ “Outsourcing Service” พลิกโฉมบริการออกใบอนุญาตทำงาน สู่ยุคดิจิทัลเต็มรูปแบบ

วันพฤหัสบดีที่ 3 กรกฎาคม 2568
02/07/2568
พิมพ์
กรมการจัดหางาน เปิดตัวโครงการ “Outsourcing Service” พลิกโฉมบริการออกใบอนุญาตทำงาน สู่ยุคดิจิทัลเต็มรูปแบบ
กรมการจัดหางาน กระทรวงแรงงาน เดินหน้ายกระดับการให้บริการภาครัฐ ตอบรับนโยบายเศรษฐกิจดิจิทัล เปิดตัวโครงการจ้างเหมาเอกชนผลิตใบอนุญาตทำงานและให้บริการรับคำขอและการแจ้งการทำงานของคนต่างด้าว (Outsourcing Service)
มุ่งเน้นความโปร่งใส รวดเร็ว ตรวจสอบได้ ลดภาระประชาชนและภาครัฐ ด้วยระบบ e-WorkPermit และศูนย์บริการกว่า 40 แห่งทั่วประเทศ
นายสมชาย มรกตศรีวรรณ อธิบดีกรมการจัดหางาน เปิดเผยว่า รัฐบาลให้ความสำคัญกับการปฏิรูประบบราชการสู่ยุคดิจิทัล เพื่ออำนวยความสะดวกแก่ประชาชนและเพิ่มประสิทธิภาพการทำงานของภาครัฐ โครงการจ้างเหมาเอกชนผลิตใบอนุญาตทำงานและให้บริการรับคำขอและการแจ้งการทำงานของคนต่างด้าว (Outsourcing Service) ถือเป็นอีกก้าวสำคัญในการพลิกโฉมการให้บริการงานด้านการทำงานของคนต่างด้าว โดยเปลี่ยนผ่านจากการดำเนินการโดยภาครัฐมาสู่การใช้ศักยภาพของภาคเอกชน เพื่อพัฒนาระบบให้เป็นดิจิทัลอย่างสมบูรณ์แบบ ตอบสนองยุทธศาสตร์ชาติ 20 ปี ที่มุ่งเน้นการยกระดับศักยภาพประเทศให้ก้าวสู่ระดับโลก
"โครงการนี้จะช่วยลดขั้นตอนและระยะเวลาการดำเนินการ ทำให้การยื่นขอใบอนุญาตทำงานเป็นไปอย่างรวดเร็ว ถูกต้อง และมีประสิทธิภาพมากยิ่งขึ้น จากเดิมที่ใช้เวลาประมาณ 3 วัน ผู้ขอรับใบอนุญาตจะได้รับความสะดวกสบายยิ่งขึ้นผ่านบริการดิจิทัลแห่งยุค รวมถึงลดต้นทุนในการติดต่อกับหน่วยงานภาครัฐในระยะยาว" นายสมชาย กล่าว
นายสมชาย กล่าวเพิ่มเติมว่า โครงการ Outsourcing Service นี้ ได้นำระบบ e-WorkPermit มาใช้ ซึ่งเป็นบริการดิจิทัลที่สร้างการเปลี่ยนแปลงใหม่ ผู้ประกอบการและคนต่างด้าวสามารถยื่นคำขอผ่านช่องทางออนไลน์ได้ตลอด 24 ชั่วโมง ช่วยเพิ่มความสะดวกและลดข้อจำกัดด้านเวลาและสถานที่
"เราได้จัดตั้งศูนย์บริการใบอนุญาตทำงานคนต่างด้าวขึ้นกว่า 40 แห่งทั่วประเทศ เพื่อรองรับการให้บริการ รวมถึงมีรถโมบายที่เป็นหน่วยบริการเคลื่อนที่อีก 8 หน่วย เพื่อเข้าถึงกลุ่มเป้าหมายในพื้นที่ต่าง ๆ ได้อย่างทั่วถึง นอกจากนี้ ระบบยังรองรับการยืนยันอัตลักษณ์บุคคลด้วยการบันทึกลายนิ้วมือและสแกนม่านตาเพื่อสร้างความมั่นใจในความถูกต้องและโปร่งใส" นายสมชาย กล่าวเน้นย้ำ
โครงการ Outsourcing Service มุ่งเน้นประโยชน์ที่ประชาชนจะได้รับจากการเปลี่ยนแปลง ดังนี้
- ความสะดวก: สามารถยื่นคำขอผ่านระบบออนไลน์ได้ 24 ชั่วโมง และมีศูนย์บริการกระจายอยู่ทั่วประเทศ
- ความรวดเร็ว : ลดขั้นตอนและระยะเวลาในการดำเนินการ ทำให้ได้รับใบอนุญาตทำงานภายในระยะเวลาที่รวดเร็วขึ้น
- ความโปร่งใสและตรวจสอบได้ : ระบบดิจิทัลช่วยให้การดำเนินการเป็นไปอย่างโปร่งใส และสามารถตรวจสอบสถานะได้ตลอดเวลา
- ความคุ้มค่า : ช่วยลดภาระด้านงบประมาณของภาครัฐในระยะยาว และลดต้นทุนในการติดต่อกับหน่วยงานภาครัฐสำหรับผู้ประกอบการและคนต่างด้าว
- สร้างความมั่นใจ : การยืนยันอัตลักษณ์ด้วยเทคโนโลยีดิจิทัล และการเข้าถึงบริการที่ง่ายขึ้น จะสร้างความมั่นใจให้กับทั้งผู้ประกอบการและคนต่างด้าวในการทำงานที่ถูกต้องตามกฎหมาย
กรมการจัดหางานเชื่อมั่นเป็นอย่างยิ่งว่า โครงการจ้างเหมาเอกชนผลิตใบอนุญาตทำงานและให้บริการรับคำขอและการแจ้งการทำงานของคนต่างด้าว (Outsourcing Service) จะเป็นก้าวสำคัญในการปฏิรูปภาครัฐสู่ยุคดิจิทัลอย่างแท้จริง ซึ่งจะพลิกโฉมการให้บริการประชาชนให้สะดวกรวดเร็วยิ่งขึ้น ตอบโจทย์ความต้องการในยุคดิจิทัล และไม่เพียงแต่จะช่วยเสริมสร้างประสิทธิภาพในการบริหารจัดการแรงงานต่างด้าวแต่ยังส่งผลดีต่อภาพรวมเศรษฐกิจของประเทศ ให้ก้าวหน้าอย่างมั่นคงและยั่งยืน

ที่มา : https://www.thaigov.go.th/news/contents/details/98090