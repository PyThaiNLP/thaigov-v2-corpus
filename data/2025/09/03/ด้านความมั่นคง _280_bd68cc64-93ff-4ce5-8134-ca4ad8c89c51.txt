รัฐบาลไทย-ข่าวทำเนียบรัฐบาล-“ธีรรัตน์” สั่งเร่งสำรวจ–เยียวยาผู้ประสบภัยจากพายุ “วิภา” พร้อมฟื้นฟูระบบสาธารณูปโภคโดยเร็ว

วันจันทร์ที่ 4 สิงหาคม 2568
04/08/2568
พิมพ์
“ธีรรัตน์” สั่งเร่งสำรวจ–เยียวยาผู้ประสบภัยจากพายุ “วิภา” พร้อมฟื้นฟูระบบสาธารณูปโภคโดยเร็ว
“ธีรรัตน์” สั่งเร่งสำรวจ–เยียวยาผู้ประสบภัยจากพายุ “วิภา” พร้อมฟื้นฟูระบบสาธารณูปโภคโดยเร็ว
วันนี้ (4 ส.ค. 68) นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เป็นประธานการประชุมติดตามสถานการณ์อุทกภัยและดินถล่มจากอิทธิพลพายุโซนร้อน “วิภา” ณ ห้อง War Room ศาลาว่าการกระทรวงมหาดไทย โดยมีนายสหรัฐ วงศ์สกุลวิวัฒน์ รองอธิบดีกรมป้องกันและบรรเทาสาธารณภัย และเจ้าหน้าที่ที่เกี่ยวข้องเข้าร่วมประชุม พร้อมด้วย ผู้แทน 6 จังหวัด ได้แก่ จ.น่าน สุโขทัย พิษณุโลก ลำปาง อุตรดิตถ์ เชียงใหม่ และส่วนราชการที่เกี่ยวข้อง ผ่านระบบ Video Conference โดยกรมป้องกันและบรรเทาสาธารณภัยรายงานว่า ตั้งแต่วันที่ 21 กรกฎาคมที่ผ่านมา มีพื้นที่ได้รับผลกระทบ 12 จังหวัด รวม 74 อำเภอ 74,591 ครัวเรือน ประชาชนกว่า 233,000 คน มีผู้เสียชีวิต 8 ราย โดยสถานการณ์ในหลายจังหวัดเริ่มคลี่คลาย แต่บางพื้นที่ยังต้องติดตามใกล้ชิด
นางสาวธีรรัตน์ฯ ได้กำชับให้ทุกจังหวัดที่สถานการณ์คลี่คลายแล้ว เร่งสำรวจความเสียหาย จัดทำบัญชีผู้ประสบภัยให้ครบถ้วน เพื่อให้ความช่วยเหลือตามสิทธิอย่างทั่วถึงและรวดเร็ว พร้อมทั้งฟื้นฟูระบบสาธารณูปโภคขั้นพื้นฐาน เช่น ไฟฟ้า ประปา และถนน ให้กลับมาใช้งานได้ตามปกติ เพื่อบรรเทาความเดือดร้อนของประชาชนในทันที
รัฐมนตรีช่วยว่าการกระทรวงมหาดไทย ยังเน้นย้ำให้ทุกจังหวัดสื่อสารข้อมูลที่ถูกต้องเกี่ยวกับมาตรการช่วยเหลือและสิทธิประโยชน์ของประชาชน เพื่อสร้างความมั่นใจ ลดความสับสน และยืนยันว่ตาประชาชนทุกครัวเรือนที่ได้รับผลกระทบจะได้รับการเยียวยาตามระเบียบและหลักเกณฑ์ที่กำหนดไว้อย่างเท่าเทียม
ทั้งนี้ ได้สั่งการให้จังหวัดและหน่วยงานที่เกี่ยวข้องเร่งจัดทำแผนฟื้นฟูระยะยาว โดยเปิดโอกาสให้ประชาชนในพื้นที่เข้ามามีส่วนร่วม เพื่อกำหนดแนวทางป้องกันและแก้ไขปัญหาอย่างยั่งยืน ลดความเสี่ยงการเกิดอุทกภัยซ้ำในอนาคต อันจะสร้างความมั่นคงและความเชื่อมั่นให้แก่พี่น้องประชาชนทั่วพื้นที่ประสบภัย

ที่มา : https://www.thaigov.go.th/news/contents/details/99310