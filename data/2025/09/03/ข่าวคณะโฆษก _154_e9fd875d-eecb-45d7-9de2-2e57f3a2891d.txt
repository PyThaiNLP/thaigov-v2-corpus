รัฐบาลไทย-ข่าวทำเนียบรัฐบาล-ด่วน…บินโดรนช่วงนี้..ระวังโดนสอย..!! เตือนคนไทยบินโดรน..ในพื้นที่เสี่ยง ใกล้พื้นที่ความมั่นคงและกองทัพ อาจโดนสอยร่วง  ย้ำไม่ใช่แต่เฉพาะชายแดน 7 จว.ยังมีพื้นที่ความมั่นคงหลายจังหวัด

วันพุธที่ 30 กรกฎาคม 2568
30/07/2568
พิมพ์
ด่วน…บินโดรนช่วงนี้..ระวังโดนสอย..!! เตือนคนไทยบินโดรน..ในพื้นที่เสี่ยง ใกล้พื้นที่ความมั่นคงและกองทัพ อาจโดนสอยร่วง  ย้ำไม่ใช่แต่เฉพาะชายแดน 7 จว.ยังมีพื้นที่ความมั่นคงหลายจังหวัด
อาทิ ชัยนาท นครสวรรค์ พิจิตร ปราจีนบุรี ลพบุรี เกาะกูด โดยเฉพาะจังหวัดที่มีกองทัพตั้งอยู่ ด้านกองทัพไทยมั่นใจมีระบบ “แอนตี้โดรน..” ชายแดนไทย หากมีของข้าศึกบินเข้ามาโดนสอยทันที
วันนี้ (30 กรกฎาคม 2568)  นายจิรายุ ห่วงทรัพย์ โฆษกประจำสำนักนายกรัฐมนตรี คณะกรรมการศูนย์เฉพาะกิจบริหารสถานการณ์บริเวณชายแดนไทย-กัมพูชา (ศบ. ทก.) กล่าวว่า สำนักงานการบินพลเรือนแห่งประเทศไทย (กพท.) สั่งห้ามบิน “โดรน” ในพื้นที่ที่อาจกระทบต่อความมั่นคงของประเทศ โดยเฉพาะในช่วงสถานการณ์บริเวณชายแดนไทย – กัมพูชา ใน 7 จังหวัดชายแดน
ซึ่งปรากฏข้อเท็จจริงว่า มีการตรวจพบการใช้อากาศยานซึ่งไม่มีนักบินในลักษณะที่กระทบต่อความมั่นคงประเทศ การรักษาความปลอดภัย และความสงบเรียบร้อยภายในประเทศ สำนักงานการบินพลเรือนแห่งประเทศไทย (กพท.) จึงได้ออกประกาศเน้นย้ำ ลงวันที่ 29 กรกฎาคม 2568 ห้ามมิให้ผู้ใดทำการบินหรือปล่อยอากาศยานซึ่งไม่มีนักบินหรือ “โดรน” ในพื้นที่ที่อาจกระทบต่อความมั่นคงของประเทศ พื้นที่หวงห้ามเด็ดขาด พื้นที่หวงห้ามเฉพาะ พื้นที่อันตรายตามที่กำหนด และในพื้นที่สำคัญ ดังนี้
(1)  จ.จันทรบุรี VTP36 KHAO SOIDAO TAI
(2) จ.ตราด VTP37 KHAO KHLONG OA
(3) จ.ตราด เกาะกูด VTP38 KO CHANG - KO KHUD
(4) จ.สุรินทร์ จังหวัดบุรีรัมย์ และจังหวัดนครราชสีมาVTD30 WEST NAKHON RATCHASIMA AREA 1 และ AREA 2
(5 ) จ.นครราชสีมา VTD32 NAKHON RATCHASIMA
(6 ) จ.นครสวรรค์และจังหวัดชัยนาทVTD33 NAKHON SAWAN, CHAI NAT
(7)  จ.เพชรบูรณ์และจังหวัดพิจิตร VTD34 PHETCHABUN, PHICHIT
(8) จ.ปราจีนบุรี และจังหวัดสระแก้ว VTD40 KABIN BURI/WATTANA NAKHON, PRACHIN BURI
(9) VTD43 LOP BURI (บริเวณจังหวัดนครราชสีมา และจังหวัดลพบุรี)
(10) VTD45 UBON, SI SA KET (บริเวณจังหวัดศรีสะเกษ)
(11) VTD46 NAKHON RATCHASIMA (บริเวณจังหวัดนครราชสีมา)
(12) VTD54 UBON (บริเวณจังหวัดอุบลราชธานี)
(13) VTD55 UBON (บริเวณจังหวัดอุบลราชธานี)
(14) VTR62 EASTERN AREA (บริเวณจังหวัดสระแก้ว จังหวัดตราด จังหวัดบุรีรัมย์ จังหวัดศรีสะเกษ จังหวัดจันทบุรี และจังหวัดสุรินทร์) รวมถึงห้ามบินโดรนทุกประเภทในรัศมี 9 กิโลเมตร (5 ไมล์ทะเล) จากสนามบินหรือที่ขึ้นลงชั่วคราวของอากาศยานทุกแห่งโดยเด็ดขาด
ทั้งนี้นายจิรายุกล่าวว่า  ส่วนของกองทัพไทยและหน่วยงานราชการที่เกี่ยวข้องกับการบินยืนยันว่ามีประเทศไทยมีระบบการต่อต้าน อากาศยานไร้คนขับหรือโดรน ทางอากาศที่บินข้ามพรมแดนเข้ามาในประเทศไทย ซึ่งส่วนใหญ่จะใช้คลื่นความถี่ในการบังคับ ซึ่งประเทศไทยมีระบบการตัดสัญญาณการควบคุมโดรนที่เป็นสากลระดับโลกอยู่แล้ว จึงขอให้มั่นใจได้ว่าโดรนของฝ่ายตรงข้ามจะไม่สามารถลุกล้ำอธิปไตยเข้ามาในระยะ 1 กิโลเมตรได้
“ กพท. ได้ติดตามสถานการณ์อย่างใกล้ชิด พร้อมประสานงานกับหน่วยงานที่เกี่ยวข้องอย่างต่อเนื่อง เพื่อให้มั่นใจว่าสายการบิน และเครื่องบิน ทุกชนิดสามารถ บินเข้า–ออกจากประเทศ ได้อย่างปลอดภัย แม้บางสายการบินจะมีการปรับลดความถี่ของเที่ยวบินบางส่วน และสำหรับเส้นทางที่อาจต้องมีการเปลี่ยนแปลงเล็กน้อยเพื่อหลีกเลี่ยงพื้นที่ความขัดแย้ง เช่น เส้นทางบินบางส่วนที่มุ่งหน้าไปยังกัมพูชา เวียดนาม และฟิลิปปินส์ นั้น กพท. ยืนยันว่าเป็นการปรับเปลี่ยนที่อยู่ในขอบเขตจำกัด และยังสามารถทำการบินได้อย่างต่อเนื่อง” นายจิรายุกล่าว

ที่มา : https://www.thaigov.go.th/news/contents/details/99059