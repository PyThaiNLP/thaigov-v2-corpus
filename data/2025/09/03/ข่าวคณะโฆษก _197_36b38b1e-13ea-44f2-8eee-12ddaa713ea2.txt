รัฐบาลไทย-ข่าวทำเนียบรัฐบาล-“จับมือไว้..แล้วไปด้วยกัน..ทีมไทยแลนด์” บิ๊กภาคเอกชนขอบคุณชื่นชม เจรจาภาษี19% สู้กับคู่แข่งได้  ตอกย้ำศักยภาพการค้าไทย–สร้างความเชื่อมั่นผู้ประกอบการและนักลงทุน

วันเสาร์ที่ 2 สิงหาคม 2568
02/08/2568
พิมพ์
“จับมือไว้..แล้วไปด้วยกัน..ทีมไทยแลนด์” บิ๊กภาคเอกชนขอบคุณชื่นชม เจรจาภาษี19% สู้กับคู่แข่งได้  ตอกย้ำศักยภาพการค้าไทย–สร้างความเชื่อมั่นผู้ประกอบการและนักลงทุน
“จับมือไว้..แล้วไปด้วยกัน..ทีมไทยแลนด์” บิ๊กภาคเอกชนขอบคุณชื่นชม เจรจาภาษี19% สู้กับคู่แข่งได้  ตอกย้ำศักยภาพการค้าไทย–สร้างความเชื่อมั่นผู้ประกอบการและนักลงทุน
วันนี้ (2 ส.ค. 68) เวลา 13.15 น. นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า ภาคเอกชนไทยจากหลากหลาย ภาคธุรกิจ ภาคอุตสาหกรรมต่างส่งเสียงชื่นชมและขอบคุณรัฐบาล หน่วยงานที่เกี่ยวข้อง โดยเฉพาะทีมไทยแลนด์ ภายหลังที่ไทยบรรลุข้อตกลงเบื้องต้นกับสหรัฐอเมริกา ปรับลดอัตราจากมาตรการภาษีศุลกากรตอบโต้ (Reciprocal Tariff) จาก 36% เหลือเพียง 19% โดยเห็นพ้องว่าเป็นระดับที่เหมาะสมและสามารถแข่งขันได้ในเวทีการค้าโลกได้
นายจิรายุ กล่าวว่า ผู้นำภาคเอกชนชั้นนำต่างยืนยันตรงกันว่า ความสำเร็จในการเจรจาครั้งนี้สะท้อนถึงศักยภาพของรัฐบาลไทยในการทำงานเชิงรุก มีการวางแผนอย่างดีมาตั้งแต่ต้นปี มีเอกภาพ และรับฟังข้อเสนอจากภาคเอกชนอย่างรอบด้าน โดยมีความเห็นที่น่าสนใจจากภาคเอกชนสำคัญ อาทิ
นายเกรียงไกร เธียรนุกุล ประธานสภาอุตสาหกรรมแห่งประเทศไทย เชื่อมั่นว่า อัตราภาษีนี้ จะยังคงช่วยรักษาความสามารถในการแข่งขัน และดึงดูดเม็ดเงินลงทุนจากต่างประเทศ โดยเฉพาะการลงทุนโดยตรงจากต่างชาติ (FDI) ได้อย่างต่อเนื่อง ไม่มีใครได้เปรียบหรือเสียเปรียบจนเกินไป โดยรวมสินค้าไทยยังแข่งขันได้ดี พร้อมชื่นชมทีมไทยแลนด์ ที่ทำงานหนักจนบรรลุผลสำเร็จ ซึ่งจะเสริมสร้างความเชื่อมั่นและกำลังใจแก่ผู้ประกอบการไทยและต่างชาติ
นายวิศิษฐ์ ลิ้มลือชา รองประธานกรรมการหอการค้าไทย กล่าวว่า นี่คือข่าวดี และเป็นผลจากความพยายามของทีมไทยแลนด์ที่ไม่สูญเปล่า เพราะอัตราภาษีที่ไม่ได้แตกต่างจากประเทศในกลุ่มเดียวกันมากนัก โดยเฉพาะกลุ่มประเทศที่ผลิตสินค้าคล้ายกับไทย หรือสามารถทดแทนกันได้ ซึ่งเป็นสิ่งสำคัญมากในแง่ของความสามารถในการแข่งขันด้านราคาของไทยในตลาดโลก
นายศุภชัย เจียรวนนท์ ประธานคณะผู้บริหาร เครือเจริญโภคภัณฑ์ กล่าวว่า ขอขอบคุณรัฐบาลไทยและทีมเจรจาที่ประสบความสำเร็จในการผลักดันภาษีนำเข้าสินค้าจากไทยเหลือ 19% ซึ่งอยู่ในระดับที่แข่งขันได้ และสะท้อนว่าไทยเป็นพันธมิตรทางเศรษฐกิจที่น่าเชื่อถือในสายตาสหรัฐฯ
“รัฐบาลขอขอบคุณทุกเสียงสนับสนุนจากภาคเอกชน ซึ่งยืนยันว่าความพยายามของรัฐบาลในการรักษาฐานส่งออกและขยายโอกาสทางการค้า กำลังส่งผลเป็นรูปธรรม โดยรัฐบาลพร้อมเดินหน้าเจรจารายละเอียดร่วมกับสหรัฐฯ ต่อไป เพื่อผลประโยชน์สูงสุดของประชาชนและประเทศชาติ”

ที่มา : https://www.thaigov.go.th/news/contents/details/99237