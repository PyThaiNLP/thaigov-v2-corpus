รัฐบาลไทย-ข่าวทำเนียบรัฐบาล-​รองปลัดกระทรวงเกษตรฯ หารือ MAFF ญี่ปุ่น เดินหน้าสนับสนุนโครงการฝึกงานผู้นำเยาวชนเกษตรไทยอย่างต่อเนื่อง

วันอังคารที่ 26 สิงหาคม 2568
​รองปลัดกระทรวงเกษตรฯ หารือ MAFF ญี่ปุ่น เดินหน้าสนับสนุนโครงการฝึกงานผู้นำเยาวชนเกษตรไทยอย่างต่อเนื่อง
​รองปลัดกระทรวงเกษตรฯ หารือ MAFF ญี่ปุ่น เดินหน้าสนับสนุนโครงการฝึกงานผู้นำเยาวชนเกษตรไทยอย่างต่อเนื่อง
เมื่อวันที่ 25 สิงหาคม 2568 นายถาวร ทันใจ รองปลัดกระทรวงเกษตรและสหกรณ์ พร้อมด้วยนางสาวภัทราภรณ์ โสเจยยะ รองปลัดกระทรวงเกษตรและสหกรณ์ เข้าร่วมการประชุมหารือกับกระทรวงเกษตร ป่าไม้ และประมงญี่ปุ่น (Ministry of Agriculture, Forestry and Fisheries: MAFF) โดยมี Mr. Inamura Mitsuhiro, Director for Africa, Latin America and the Caribbean, and Technical Cooperation and Exchange and Training Program, Emerging Regional Division และคณะ เข้าร่วมประชุม ณ กรุงโตเกียว ประเทศญี่ปุ่น
สำหรับการหารือดังกล่าวมุ่งเน้นถึงความร่วมมือในการดำเนินโครงการฝึกงานผู้นำเยาวชนเกษตรไทยในประเทศญี่ปุ่น ซึ่งทั้งสองฝ่ายต่างเล็งเห็นถึงความสำคัญของโครงการฯ ในการพัฒนาและเสริมสร้างศักยภาพให้แก่เยาวชนเกษตรของไทย พร้อมยืนยันการสนับสนุนโครงการอย่างต่อเนื่อง นอกจากนี้ ทั้งสองฝ่ายเห็นพ้องร่วมกันที่จะปรับพัฒนาโครงการให้สอดคล้องกับพลวัตของโลก โดยเฉพาะการเสริมองค์ความรู้ด้านการตลาด และการศึกษาดูงานในฟาร์มที่มีการประยุกต์ใช้เทคโนโลยีขั้นสูง เพื่อให้เยาวชนเกษตรไทยสามารถนำองค์ความรู้และประสบการณ์ที่ได้รับไปต่อยอดและประยุกต์ใช้ในการพัฒนาการเกษตรของประเทศได้อย่างเป็นรูปธรรม
นอกจากนี้ ฝ่ายญี่ปุ่นได้เสนอข้อมูลเกี่ยวกับรายละเอียดของโครงการ ตลอดจนการสนับสนุนการดำเนินโครงการฝึกงานผู้นำเยาวชนเกษตรในกลุ่มประเทศอาเซียน ได้แก่ ไทย อินโดนีเซีย และฟิลิปปินส์ ขณะที่ฝ่ายไทยได้นำเสนอขั้นตอนการดำเนินงานโครงการ พร้อมยกตัวอย่างความสำเร็จของเยาวชนเกษตรที่ผ่านการเข้าร่วมโครงการฯ ซึ่งสามารถนำความรู้และประสบการณ์ที่ได้รับไปพัฒนากิจการเกษตรของตนเองและชุมชน
ในโอกาสนี้ รองปลัดกระทรวงเกษตรฯ พบปะหารือกับ ดร.ฮางิวาระ ฮิเดกิ (Dr. Hagiwara Hideki) ที่ปรึกษาและรองอธิบดีสำนักงานสิ่งแวดล้อม การส่งออก และความร่วมมือระหว่างประเทศ MAFF โดยทั้งสองฝ่ายเห็นพ้องว่า เทคโนโลยีและนวัตกรรมถือเป็นปัจจัยสำคัญ ต่อการพัฒนาการเกษตร เนื่องจากไทยและญี่ปุ่นต่างเผชิญกับบริบทสังคมผู้สูงอายุ และความจำเป็นในการดึงดูดเกษตรกรรุ่นใหม่เข้าสู่ภาคการเกษตร ทั้งนี้ ได้มีข้อเสนอให้นำประเด็นดังกล่าวบรรจุไว้ในการประชุม JTEPA ครั้งที่ 16 ซึ่งกระทรวงเกษตรและสหกรณ์จะเป็นเจ้าภาพในปี 2569 ณ ประเทศไทย

ที่มา : https://www.thaigov.go.th/news/contents/details/100122