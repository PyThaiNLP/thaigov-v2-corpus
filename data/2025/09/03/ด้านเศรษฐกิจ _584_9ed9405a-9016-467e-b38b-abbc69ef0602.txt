รัฐบาลไทย-ข่าวทำเนียบรัฐบาล-ไอแบงก์ ส่งมอบเงินญารียะฮ์ 12 มัสยิด แก่ประธานคณะกรรมการอิสลามประจำจังหวัดปัตตานี ตามโครงการเงินรับฝากประจำรอมฎอนเพื่อญารียะฮ์ กุศลทานที่ไหลรินไม่มีสิ้นสุด    

วันจันทร์ที่ 25 สิงหาคม 2568
25/08/2568
พิมพ์
ไอแบงก์ ส่งมอบเงินญารียะฮ์ 12 มัสยิด แก่ประธานคณะกรรมการอิสลามประจำจังหวัดปัตตานี ตามโครงการเงินรับฝากประจำรอมฎอนเพื่อญารียะฮ์ กุศลทานที่ไหลรินไม่มีสิ้นสุด
ไอแบงก์จัด “พิธีส่งมอบเงินญารียะฮ์แก่ประธานคณะกรรมการอิสลามประจำจังหวัดปัตตานี” และส่งมอบให้กับมัสยิดรวม 12 แห่ง ณ ห้องประชุมใหญ่ สำนักงานคณะกรรมการอิสลามประจำจังหวัดปัตตานี อำเภอหนองจิก จังหวัดปัตตานี เมื่อวันที่ 24 สิงหาคม 2568
ธนาคารอิสลามแห่งประเทศไทย (ไอแบงก์) โดย ดร.ทวีลาภ ฤทธาภิรมย์ กรรมการและผู้จัดการธนาคาร จัด “พิธีส่งมอบเงินญารียะฮ์แก่ประธานคณะกรรมการอิสลามประจำจังหวัดปัตตานี” โดยมีนายมะมุง สามะ รองประธานคณะกรรมการอิสลามประจำจังหวัดปัตตานี ที่ปรึกษาจุฬาราชมนตรี และประธานคณะกรรมการอิสลามประจำจังหวัดปัตตานี (นายแวดือราแม มะมิงจิ) เป็นผู้แทนรับมอบเงิน และส่งมอบให้กับมัสยิดรวม 12 แห่ง พร้อมด้วย นายสิหะมูดิง วาโมง รองประธานคณะกรรมการอิสลามประจำจังหวัดปัตตานี ผู้ทรงคุณวุฒิจุฬาราชมนตรี นายซอลาฮุดดิน หะยียูโซะ รองประธานคณะกรรมการอิสลามประจำจังหวัดปัตตานี รองเลขาธิการคณะกรรมการกลางอิสลามแห่งประเทศไทย ที่ปรึกษาจุฬาราชมนตรี และที่ปรึกษารัฐมนตรีช่วยว่าการกระทรวงมหาดไทย นายเศรษฐ อัลยุฟรี นายกองค์การบริหารส่วนจังหวัดปัตตานี นายบาฮารุดดีน ยูโซะ นายกสมาคมกำนันผู้ใหญ่บ้านจังหวัดปัตตานี นายอูเซ็น เบ็ญนูรุดดีน เลขานุการสมาคมกำนันผู้ใหญ่บ้าน จังหวัดปัตตานี และ พ.ต.ต. ซัยยิดอันวา อัลอิดรุส นายกเทศมนตรีเทศบาลตำบลยะหริ่งจังหวัดปัตตานี ให้การต้อนรับและร่วมเป็นสักขีพยาน ซึ่งมีอีหม่ามมัสยิด คณะกรรมการมัสยิด คณะผู้นำศาสนา และคณะผู้บริหารธนาคารเข้าร่วมงาน ณ ห้องประชุมใหญ่ สำนักงานคณะกรรมการอิสลามประจำจังหวัดปัตตานี อำเภอหนองจิก จังหวัดปัตตานี เมื่อวันที่ 24 สิงหาคม 2568 ที่ผ่านมา
ดร.ทวีลาภ  เปิดเผยว่า สำหรับกิจกรรมในครั้งนี้ สืบเนื่องจากที่ธนาคารได้เปิดให้บริการผลิตภัณฑ์เงินฝากประจำรอมฎอนเพื่อญารียะฮ์ ตั้งแต่วันที่ 4 มีนาคม จนถึงวันที่ 30 เมษายน 2567 โดยมีวัตถุประสงค์เพื่อเป็นการสนับสนุนพันธกิจของธนาคารในด้านการเพิ่มจำนวนลูกค้ามุสลิมตลอดจนจำนวนเงินฝากของพี่น้องมุสลิมเป็นสำคัญ และเป็นการออกโครงการเงินรับฝากในช่วงเทศกาลเดือนรอมฎอน ซึ่งผลการดำเนินงาน วันที่ 30 เมษายน 2567 (วันสิ้นสุดโครงการ) มีจำนวนบัญชี 565 บัญชี จำนวนเงินฝากรวม กว่า 300 ล้านบาท
จากโครงการเงินรับฝากประจำรอมฎอนเพื่อญารียะฮ์ ดังกล่าวนั้น ธนาคารได้ดำเนินการสนับสนุนเงินบริจาค 0.10% ของวงเงินโครงการที่ระดมได้จริง เป็นจำนวนเงิน กว่า 3 แสนบาท  เพื่อนำไปช่วยเหลือในการทำนุบำรุงศาสนสถานซึ่งเป็นถาวรวัตถุที่จะยังประโยชน์ด้วยบุญกุศลทานอย่างต่อเนื่องไม่ขาดสายแก่ลูกค้าที่เข้าร่วมโครงการเงินรับฝากประจำรอมฎอนเพื่อญารียะฮ์ โดยธนาคารมีพื้นที่เป้าหมายในการส่งมอบเงินญารียะฮ์ 3 พื้นที่ ประกอบไปด้วยมัสยิดและสถานที่ละหมาด รวม 20 แห่ง ประกอบด้วย ส่งมอบเงินญารียะฮ์จังหวัดปัตตานี แก่ประธานคณะกรรมการอิสลามประจำจังหวัดปัตตานี รวมมัสยิด 12 แห่ง ส่งมอบเงินญารียะฮ์จังหวัดกระบี่ แก่ประธานคณะกรรมการอิสลามประจำจังหวัดกระบี่ รวมมัสยิด 5 แห่ง ส่งมอบเงินญารียะฮ์จังหวัดนครศรีธรรมราช แก่ประธานคณะกรรมการอิสลามประจำจังหวัดนครศรีธรรมราช รวมมัสยิด 2 แห่ง สถานที่ละหมาด 1 แห่ง
ในการนี้ ธนาคารได้นำคณะผู้บริหารลงพื้นที่มัสยิดจังหวัดปัตตานี รวม 2 แห่ง ได้แก่มัสยิดญามีอุลซอลาฮ์ (บ่อโอน) อำเภอเมืองปัตตานี ตรวจเยี่ยมการทำกันสาดบนดาดฟ้ามัสยิด และมัสยิดกูบู (อัลฟาละห์) อำเภอโคกโพธิ์ ตรวจเยี่ยมการซ่อมหลังคามัสยิด จะเห็นได้ว่าด้วยความตั้งใจจริงของไอแบงก์ ซึ่งเป็นสถาบันการเงินที่ให้บริการตามหลักชะรีอะฮ์ เพื่อความยั่งยืน โดยตลอดระยะเวลา 22 ปี กับความมุ่งหวังในการดำเนินธุรกิจ ด้วยการบูรณาการตั้งแต่การออกผลิตภัณฑ์ที่เชื่อมโยงสร้างการมีส่วมร่วมอย่างมีนัยสำคัญยิ่ง ที่ต้องการให้ลูกค้าซึ่งเป็นพี่น้องมุสลิมโดยเฉพาะจากโครงการเงินรับฝากประจำรอมฎอนเพื่อญารียะฮ์นี้ ได้มีโอกาสในการร่วมส่งต่อความดีที่เป็นผลบุญญารียะฮ์ (กุศลที่ได้รับไม่มีสิ้นสุด) ร่วมกันจากการฝากเงิน ซึ่งนั่นคือเป้าหมายแห่งศรัทธาของ   พี่น้องมุสลิมทุกคน และเมื่อเงินบริจาคถูกส่งมอบไปยังพื้นที่สาธารณประโยชน์ที่เป็นถาวรวัตถุ อย่างเช่น มัสยิดที่ใช้ประโยชน์จากเงินบริจาคเพื่อนำไปก่อสร้าง ต่อเติม ปรับปรุง หรือซ่อมแซม ซึ่งพี่น้องหรือสัปปุรษในพื้นที่ชุมชนได้ใช้ประโยชน์จากรุ่นต่อรุ่นสืบต่อกัน นับเป็นภารกิจศรัทธาแห่งความยั่งยืนอย่างแท้จริงที่ไอแบงก์จะยังคงยืนหยัด ยึดมั่น และยึดถือเป็นแนวทางในการปฏิบัติ ด้วยหวังว่าการเป็นผู้ให้เพื่อส่งต่อ รับเพื่อกลับคืน จะทำให้ไอแบงก์ได้อยู่เคียงคู่กับทุก ๆ กลุ่มสังคม และชุมชนมุสลิมตลอดไป ดร.ทวีลาภ กล่าวทิ้งท้าย
Facebook: https://www.facebook.com/share/p/1A67CekVTS/
ให้เพื่อส่งต่อ รับเพื่อกลับคืน: https://www.facebook.com/share/p/19thH9TrbH/

ที่มา : https://www.thaigov.go.th/news/contents/details/100088