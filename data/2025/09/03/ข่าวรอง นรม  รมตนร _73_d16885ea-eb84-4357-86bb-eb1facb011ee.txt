รัฐบาลไทย-ข่าวทำเนียบรัฐบาล-​“จิราพร” ผู้แทนรัฐบาล ร่วมพิธีพระราชทานเพลิงศพ จ.ส.อ. อภิรมย์ จ.เลย มอบเงินกองทุนช่วยเหลือ 1 ลบ. เผย ครม. จ่อเคาะมาตรการเยียวยาเพิ่มเติมอังคารนี้

วันจันทร์ที่ 4 สิงหาคม 2568
04/08/2568
พิมพ์
​“จิราพร” ผู้แทนรัฐบาล ร่วมพิธีพระราชทานเพลิงศพ จ.ส.อ. อภิรมย์ จ.เลย มอบเงินกองทุนช่วยเหลือ 1 ลบ. เผย ครม. จ่อเคาะมาตรการเยียวยาเพิ่มเติมอังคารนี้
​“จิราพร” ผู้แทนรัฐบาล ร่วมพิธีพระราชทานเพลิงศพ จ.ส.อ. อภิรมย์ จ.เลย มอบเงินกองทุนช่วยเหลือ 1 ลบ. เผย ครม. จ่อเคาะมาตรการเยียวยาเพิ่มเติมอังคารนี้
วันนี้ (วันที่ 4 สิงหาคม 2568) เวลา 15.00 น. พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมพระราชทานเพลิงศพ จ่าสิบเอกอภิรมย์ ทรงพุฒิ ผู้ตรวจการหน้า กองบังคับการหมวดเครื่องยิงลูกระเบิดขนาด 81 มิลลิเมตร กองร้อยสนับสนุนการรบ กองพันทหารราบที่ 3 กรมทหารราบที่ 8 ค่ายสีหราชเดโชชัย จังหวัดขอนแก่น ซึ่งเสียชีวิตระหว่างปฏิบัติหน้าที่จากเหตุปะทะชายแดนไทย-กัมพูชา ณ จุดปะทะฐานปฏิบัติการตาฮอง อำเภอกันทรลักษณ์ จังหวัดศรีสะเกษ เมื่อวันที่ 28 กรกฎาคม 2568 ทั้งนี้ พิธีพระราชทานเพลิงศพจัดขึ้นอย่างสมเกียรติ ณ วัดเนรมิตวิปัสสนา อำเภอด่านซ้าย จังหวัดเลย โดยมีนางสาวจิราพร สินธุไพร รัฐมนตรีประจำสำนักนายกรัฐมนตรี เป็นผู้แทนคณะรัฐมนตรี พร้อมด้วยหัวหน้าส่วนราชการ ทหาร ตำรวจ หน่วยงานภาครัฐ และประชาชน ร่วมพิธีพระราชทานเพลิงศพด้วย
โอกาสนี้ นางสาวจิราพร ยังได้เป็นตัวแทนรัฐบาลมอบเงินช่วยเหลือจากกองทุนช่วยเหลือผู้ประสบสาธารณภัย สำนักนายกรัฐมนตรี เงินช่วยเหลือผู้ประสบสาธารณภัยจากการสู้รบ จำนวน 1,000,000 บาท ให้กับครอบครัวผู้เสียชีวิต ซึ่งเป็นการดูแลเบื้องต้น ขณะนี้รัฐบาลอยู่ระหว่างการพิจารณามาตรการเยียวยาเพิ่มเติม ซึ่งคาดว่าจะได้ข้อสรุปและเสนอต่อคณะรัฐมนตรีพิจารณาเห็นชอบในวันพรุ่งนี้ (วันที่ 5 สิงหาคม 2568)
นางสาวจิราพร ได้กล่าวแสดงความเสียใจอย่างสุดซึ้งกับครอบครัวทหารทุกนายที่สละชีพปกป้องอธิปไตยของชาติอย่างสมเกียรติ ทำให้พี่น้องประชาชนชาวไทยหลายครอบครัวได้รับความปลอดภัย จึงขอเชิดชูการเสียสละอันยิ่งใหญ่เพื่อประเทศชาติและพี่น้องคนไทย รัฐบาลขอยืนยันว่าจะดูแลครอบครัวของจ่าสิบเอกอภิรมย์และนายทหารกล้าทุกนายอย่างเต็มที่

ที่มา : https://www.thaigov.go.th/news/contents/details/99326