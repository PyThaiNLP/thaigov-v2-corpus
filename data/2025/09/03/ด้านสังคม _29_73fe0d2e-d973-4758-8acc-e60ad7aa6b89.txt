รัฐบาลไทย-ข่าวทำเนียบรัฐบาล-“สมศักดิ์” ลุยต่อ เขตสุขภาพที่ 2 และ 3 ยกคลินิกออกบริการเชิงรุก เพิ่มการเข้าถึงให้ประชาชนทุกช่วงวัย

วันศุกร์ที่ 27 มิถุนายน 2568
“สมศักดิ์” ลุยต่อ เขตสุขภาพที่ 2 และ 3 ยกคลินิกออกบริการเชิงรุก เพิ่มการเข้าถึงให้ประชาชนทุกช่วงวัย
รัฐมนตรีว่าการกระทรวงสาธารณสุข เดินหน้าต่อเนื่องให้คนไทยทุกช่วงวัยเข้าถึงบริการสาธารณสุขอย่างทั่วถึง
จัดคลินิกเฉพาะทางในโครงการบริการทุกช่วงวัย ด้วยความห่วงใยจากกระทรวงสาธารณสุข ให้บริการเชิงรุกดูแลประชาชนจังหวัดกำแพงเพชรและจังหวัดตาก รวมกว่า 2,000 คน คาดทั่วประเทศจะมีผู้เข้ารับบริการกว่า 38 ล้านราย ช่วยลดค่าใช้จ่ายจากการรักษาพยาบาลในอนาคตได้กว่า 4,000 ล้านบาท
วันนี้ (27 มิถุนายน 2568) ที่ ศูนย์บริการเทศบาลตำบลพรานกระต่าย จังหวัดกำแพงเพชร นายสมศักดิ์ เทพสุทิน รัฐมนตรีว่าการกระทรวงสาธารณสุข พร้อมด้วย นายแพทย์โอภาส การย์กวินพงศ์ ปลัดกระทรวงสาธารณสุข เปิดโครงการบริการทุกช่วงวัย ด้วยความห่วงใยจากกระทรวงสาธารณสุข ภายใต้หลักการ “อสม. มั่นคง สาธารณสุขเข้มแข็ง เพื่อคนไทยห่างไกล NCDs” จังหวัดกำแพงเพชร พร้อมเปิดสวนสุขภาพเทศบาลตำบลพรานกระต่าย ให้ประชาชนได้มีพื้นที่ออกกำลังกายและพักผ่อนหย่อนใจ โดยกล่าวว่า โครงการบริการทุกช่วงวัยฯ เป็นการบูรณาการงานด้านการแพทย์ การสาธารณสุข และการทำงานร่วมกับเครือข่ายภาคประชาชน เช่น อสม.เข้าด้วยกัน เพื่อให้บริการประชาชนได้อย่างครอบคลุม ดูแลสุขภาพในทุกมิติ สอดรับกับความต้องการของประชาชน และเป็นไปตามนโยบายของรัฐบาลที่ต้องการให้ประชาชนทุกคนเข้าถึงบริการสุขภาพที่มีคุณภาพ เท่าเทียม ทั่วถึงทุกช่วงวัย ลดระยะเวลารอคอยการรับบริการ และลดค่าใช้จ่ายในการเดินทางของประชาชน ซึ่งคาดว่าตลอดโครงการในทุกเขตสุขภาพจะมีผู้เข้ารับบริการทางการแพทย์ กว่า 38 ล้านราย ช่วยลดค่าใช้จ่ายจากการรักษาพยาบาลในอนาคตได้กว่า 4,000 ล้านบาท
นายสมศักดิ์ กล่าวต่อว่า สำหรับโครงการฯ วันนี้ ได้จัดคลินิกให้บริการประชาชนใน 2 เขตสุขภาพ ทั้งด้านการส่งเสริม คัดกรอง ป้องกัน และรักษา โดยช่วงเช้า เขตสุขภาพที่ 3 ที่จังหวัดกำแพงเพชร ประกอบด้วย 1.คลินิกโรคอ้วน 2.คลินิก NCDs 3.คลินิกโรคไต 4.คลินิกโรคหลอดเลือดสมอง หลอดเลือดหัวใจ 5.คลินิกต้อกระจก และจอประสาทตา 6.คลินิกคัดกรองมะเร็งปากมดลูก และบริการวัคซีน HPV 7.คลินิกคัดกรองมะเร็งลำไส้ใหญ่และลำไส้ตรง 8.คลินิกเครื่องช่วยฟัง 9.คลินิกผ่าตัดนิ้วล็อค และ 10.คลินิกบริการวัคซีนไข้หวัดใหญ่ มีผู้เข้ารับบริการประมาณ 1,000 คน ส่วนช่วงบ่าย เขตสุขภาพที่ 2 ที่จังหวัดตาก ประกอบด้วย 1.คลินิกโรคอ้วน 2.คลินิกโรค NCDs 3.คลินิกโรคไต 4.คลินิกโรคหลอดเลือดสมองและโรคหลอดเลือดหัวใจ 5.คลินิกเวชศาสตร์วิถีชีวิต (Lifestyle Medicine) 6.คลินิกการส่งเสริมการแก้ไขปัญหายาเสพติดในชุมชน 7.คลินิกวัคซีน HPV และไข้หวัดใหญ่ 8.คลินิกทันตกรรม 9.นวัตกรรม NCDs Remission “แม่กลอง อ่อนหวาน” และ 10.นวดแผนไทย โดยมีผู้เข้ารับบริการ อีกประมาณ 1,200 คน
********************************************* 27 มิถุนายน 2568

ที่มา : https://www.thaigov.go.th/news/contents/details/97936