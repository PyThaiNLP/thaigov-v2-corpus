รัฐบาลไทย-ข่าวทำเนียบรัฐบาล-​ปลัดฯ ณัฐพล ถกแผนกองทุนเอสเอ็มอีประชารัฐ เดินหน้าพัฒนาศักยภาพผู้ประกอบการ รับยุทธศาสตร์ใหม่ปี 2569

วันพุธที่ 25 มิถุนายน 2568
25/06/2568
พิมพ์
​ปลัดฯ ณัฐพล ถกแผนกองทุนเอสเอ็มอีประชารัฐ เดินหน้าพัฒนาศักยภาพผู้ประกอบการ รับยุทธศาสตร์ใหม่ปี 2569
​ปลัดฯ ณัฐพล ถกแผนกองทุนเอสเอ็มอีประชารัฐ เดินหน้าพัฒนาศักยภาพผู้ประกอบการ รับยุทธศาสตร์ใหม่ปี 2569
วันที่ 11 มิถุนายน 2568 นายณัฐพล รังสิตพล ปลัดกระทรวงอุตสาหกรรม เป็นประธานในการประชุมคณะกรรมการบริหารกองทุนพัฒนาเอสเอ็มอีตามแนวประชารัฐ ครั้งที่ 5/2568 โดยมี นายศุภกิจ บุญศิริ รองปลัดกระทรวงอุตสาหกรรม นางสุชาดา โพธิ์เจริญ ที่ปรึกษาปลัดกระทรวงอุตสาหกรรม นางสาวณิรดา วิสุทธิชาติธาดา รองผู้อำนวยการสำนักงานเศรษฐกิจอุตสาหกรรม ในฐานะผู้อำนวยการสำนักงานกองทุนพัฒนาเอสเอ็มอีตามแนวประชารัฐ คณะกรรมการกองทุนฯ และผู้แทนหน่วยงานที่เกี่ยวข้องเข้าร่วม ณ ห้องประชุม อก. 1 ชั้น 2 อาคารสำนักงานปลัดกระทรวงอุตสาหกรรม และผ่านสื่ออิเล็กทรอนิกส์ (Zoom Meeting)
ในการประชุมครั้งนี้ ที่ประชุมรับทราบรายงานผลการดำเนินงานของกองทุนพัฒนาเอสเอ็มอีตามแนวประชารัฐ ประจำปีบัญชี พ.ศ. 2567 ซึ่งสะท้อนถึงความก้าวหน้าและผลสัมฤทธิ์ในการสนับสนุนผู้ประกอบการเอสเอ็มอีของกองทุนในปีที่ผ่านมา และได้ร่วมกันพิจารณาแผนปรับปรุงและพัฒนาประสิทธิภาพการดำเนินงานของกองทุนโดยมุ่งเน้นการบริหารจัดการที่โปร่งใส คล่องตัว และตอบสนองต่อความต้องการของผู้ประกอบการเอสเอ็มอีในทุกระดับ
นอกจากนี้ ที่ประชุมยังได้พิจารณาแผนยุทธศาสตร์ระยะยาว (พ.ศ. 2567–2570) ฉบับทบทวน ประจำปีงบประมาณ พ.ศ. 2568 และแผนปฏิบัติการประจำปีงบประมาณ พ.ศ. 2569 เพื่อวางกรอบทิศทางการดำเนินงานของกองทุนให้สอดคล้องกับบริบททางเศรษฐกิจและนโยบายของภาครัฐ โดยเน้นการเสริมสร้างศักยภาพของผู้ประกอบการเอสเอ็มอีให้สามารถเข้าถึงแหล่งทุน พัฒนาขีดความสามารถในการแข่งขัน และมีส่วนร่วมในการขับเคลื่อนเศรษฐกิจฐานรากอย่างมั่นคงและยั่งยืน พร้อมกับการยกระดับบทบาทของกองทุนให้เกิดประโยชน์สูงสุดแก่ภาคธุรกิจและเศรษฐกิจโดยรวมของประเทศต่อไป

ที่มา : https://www.thaigov.go.th/news/contents/details/97829