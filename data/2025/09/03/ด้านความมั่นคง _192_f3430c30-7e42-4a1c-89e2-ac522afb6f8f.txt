รัฐบาลไทย-ข่าวทำเนียบรัฐบาล-"ภูมิธรรม" นำทีมมหาดไทย ร่วมกับภาคีเครือข่ายจัดกิจกรรมจิตอาสาบริการประชาชน เฉลิมพระเกียรติพระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 28 กรกฎาคม 2568

วันศุกร์ที่ 25 กรกฎาคม 2568
25/07/2568
พิมพ์
"ภูมิธรรม" นำทีมมหาดไทย ร่วมกับภาคีเครือข่ายจัดกิจกรรมจิตอาสาบริการประชาชน เฉลิมพระเกียรติพระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 28 กรกฎาคม 2568
"ภูมิธรรม" นำทีมมหาดไทย ร่วมกับภาคีเครือข่ายจัดกิจกรรมจิตอาสาบริการประชาชน เฉลิมพระเกียรติพระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 28 กรกฎาคม 2568
วันนี้ (25 ก.ค. 68) เวลา 09.30 น. นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย เป็นประธานกิจกรรมจิตอาสาบริการประชาชน เนื่องในโอกาสวันเฉลิมพระชนมพรรษา พระบาทสมเด็จพระเจ้าอยู่หัว 28 กรกฎาคม 2568 ณ ลานคนเมือง กรุงเทพมหานคร โดยมี นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย นายเดชอิศม์ ขาวทอง รัฐมนตรีช่วยว่าการกระทรวงมหาดไทย นายอรรษิษฐ์ สัมพันธรัตน์ ปลัดกระทรวงมหาดไทย นายชัชชาติ สิทธิพันธุ์ ผู้ว่าราชการกรุงเทพมหานคร พญ.วันทนีย์ วัฒนะ ปลัดกรุงเทพมหานคร พร้อมด้วยผู้แทนหน่วยราชการในพระองค์ ผู้บริหารกระทรวงมหาดไทย ผู้บริหารกรม รัฐวิสาหกิจ ในสังกัดกระทรวงมหาดไทย ผู้บริหารกรุงเทพมหานคร ตลอดจนจิตอาสา 904 ประชาชนจิตอาสา กว่า 1,000 คน ร่วมกิจกรรม
เนื่องในโอกาสวันเฉลิมพระชนมพรรษา พระบาทสมเด็จพระเจ้าอยู่หัว 28 กรกฎาคม 2568 ด้วยสำนึกในพระมหากรุณาธิคุณที่ทรงห่วงใยและทรงคำนึงถึงความอยู่ดีมีสุขของประชาชนเป็นสำคัญ โดยทรงมีพระราชปณิธานอันแน่วแน่ที่ทำให้ประเทศชาติมั่นคง ประชาชนมีความผาสุกร่มเย็น รวมทั้งสืบสาน รักษา ต่อยอด โครงการอันเนื่องมาจากพระราชดำริ และแนวพระราชดำริต่าง ๆ ของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ดังพระปฐมบรมราชโองการ ความว่า เราจะสืบสาน รักษา และต่อยอด และครองแผ่นดินโดยธรรม เพื่อประโยชน์สุขแห่งอาณาราษฎรตลอดไป
กระทรวงมหาดไทยและหน่วยงานที่เกี่ยวข้อง จึงได้จัดกิจกรรมจิตอาสาเพื่อให้บริการประชาชน ณ ลานคนเมือง กรุงเทพมหานคร ในวันที่ 25 กรกฎาคม 2568 ตั้งแต่เวลา 09.00 - 16.00 น. อาทิ สำนักงานปลัดกระทรวงมหาดไทย ให้ความรู้ผ่านนิทรรศการเฉลิมพระเกียรติ กรมการปกครอง ให้บริการจัดทำบัตรประชาชนเคลื่อนที่ กรมการพัฒนาชุมชน ให้บริการฝึกอาชีพขั้นพื้นฐาน กรมส่งเสริมการปกครองท้องถิ่น สาธิตการคัดแยกขยะและให้ความรู้ในการแปรรูปขยะเป็นพลังงาน กรมที่ดิน จัดกิจกรรมคลินิกที่ดินปันสุขเพื่อสังคม บริการประชาชนผู้มาติดต่อด้วยตู้ Kiosk และให้บริการบริการสำนักงานที่ดิน กรมป้องกันและบรรเทาสาธารณภัย ให้ความรู้เรื่องภัยพิบัติ การแจ้งเตือนภัย และการเอาตัวรอดในสถานการณ์ภัย กรมโยธาธิการและผังเมือง จัดนิทรรศการกระบวนการวางผังเมือง
การไฟฟ้านครหลวง ให้ความรู้ระบบไฟฟ้าปลอดภัยด้วยสายดิน การไฟฟ้าส่วนภูมิภาค ให้ความคำปรึกษาด้านไฟฟ้าและอื่น ๆ การประปานครหลวง สาธิตการเปลี่ยนอุปกรณ์ประปาภายในบ้าน การล้างถังพักน้ำ การประปาส่วนภูมิภาค บริการน้ำประปาสะอาดดื่มได้ องค์การจัดการน้ำเสีย จัดนิทรรศการคลองสวยน้ำใส การให้ความรู้บำบัดน้ำเสียชุมชนเบื้องต้น องค์การตลาด จัดกิจกรรมเจรจาทางการค้า และผลิตภัณฑ์ชุมชน กรุงเทพมหานคร จัดหน่วยแพทย์ให้บริการด้านสุขภาพ
สำนักงานคณะกรรมการการอาชีวศึกษา บริการเปลี่ยนน้ำมันเครื่องจักรยานยนต์ การซ่อมอุปกรณ์ไฟฟ้าขนาดเล็ก และบริการตัดผมชายและหญิง สำนักงานตำรวจแห่งชาติ ให้ความรู้วินัยจราจร ปัญหายาเสพติด บุหรี่ไฟฟ้า และอาชญากรรมไซเบอร์ รวมถึงกิจกรรมมหาดไทยปันสุข ด้วยการสนับสนุนผลิตภัณฑ์ OTOP และจำหน่ายของที่ระลึกจากจังหวัดพื้นที่ใกล้เคียงทั้งฉะเชิงเทรา ชลบุรี นครปฐม นนทบุรี ปทุมธานี ราชบุรี สมุทรปราการ สมุทรสงคราม สมุทรสาคร และสุพรรณบุรี พร้อมทั้งอาหารพระราชทานให้บริการ

ที่มา : https://www.thaigov.go.th/news/contents/details/98817