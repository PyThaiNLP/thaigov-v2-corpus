รัฐบาลไทย-ข่าวทำเนียบรัฐบาล-"รมว.อรรถกร" ลงพื้นที่ติดตามสถานการณ์น้ำท่วมน่าน สั่งปูพรมสำรวจความเสียหายพื้นที่เกษตรพร้อมเร่งเข้าช่วยเหลือและฟื้นฟูสู่ภาวะปกติโดยเร็วที่สุด

วันศุกร์ที่ 25 กรกฎาคม 2568
"รมว.อรรถกร" ลงพื้นที่ติดตามสถานการณ์น้ำท่วมน่าน สั่งปูพรมสำรวจความเสียหายพื้นที่เกษตรพร้อมเร่งเข้าช่วยเหลือและฟื้นฟูสู่ภาวะปกติโดยเร็วที่สุด
"รมว.อรรถกร" ลงพื้นที่ติดตามสถานการณ์น้ำท่วมน่าน สั่งปูพรมสำรวจความเสียหายพื้นที่เกษตรพร้อมเร่งเข้าช่วยเหลือและฟื้นฟูสู่ภาวะปกติโดยเร็วที่สุด
นายอรรถกร ศิริลัทธยากร รัฐมนตรีว่าการกระทรวงเกษตรและสหกรณ์ ลงพื้นที่ตรวจติดตามสถานการณ์อุทกภัยในพื้นที่จังหวัดน่าน จากอิทธิพลของพายุวิภา (WIPHA) ที่ส่งผลให้ฝนตกหนักและมีปริมาณน้ำหลากเข้าท่วมพื้นที่พักอาศัย และพื้นที่ทางการเกษตรได้รับความเสียหายหลายจุด อีกทั้งได้ประชุมหารือแนวทางการบริหารจัดการน้ำ เพื่อเร่งแก้ไขสถานการณ์ให้กลับสู่ภาวะปกติ และกำหนดแนวทางการช่วยเหลือเยียวยาพี่น้องประชาชนที่ได้รับผลกระทบอย่างเร่งด่วน ร่วมกับหัวหน้าส่วนราชการ 5 หน่วยงานและหน่วยงานที่เกี่ยวข้อง ณ สนามบินน่านนคร จังหวัดน่าน
นายอรรถกร กล่าวว่า จากการรายงานคาดการณ์พื้นที่ทางการเกษตรที่ได้รับผลกระทบ พบว่า พื้นที่ที่คาดว่าจะได้รับผลกระทบทั้งหมด 11 อำเภอ เนื้อที่รวม 56,749.22 ไร่ แบ่งเป็นพื้นที่ปลูกข้าว 39,602.15 ไร่ พืชไร่/พืชผัก 8,455.04 ไร่ ไม้ผล/ไม้ยืนต้น 8,654.26 ไร่ และอื่น ๆ 37.77 ไร่ จึงได้กำชับทุกหน่วยงานในสังกัดกระทรวงเกษตรและสหกรณ์ปูพรมสำรวจความเสียหายทางการเกษตรเพิ่มเติม เน้นการเข้าถึงเกษตรกร และวางแผนช่วยเหลือ เยียวยา ตลอดจนฟื้นฟูพื้นที่ให้กลับสู่ภาวะปกติโดยเร็วที่สุด ปัจจุบันกระทรวงเกษตรฯ ได้ระดมกำลังเจ้าหน้าที่ พร้อมทั้งสนับสนุนถุงยังชีพ, รถบรรทุก 6 ล้อ และรถบรรทุกน้ำจุ 6,000 ลิตร เข้าช่วยเหลือพี่น้องเกษตรกรที่ได้รับผลกระทบในเบื้องต้น อีกทั้งได้ติดตั้งเครื่องสูบน้ำในหลายพื้นที่ เพื่อเร่งระบายน้ำออกจากพื้นที่ประสบภัย
จากนั้น นายอรรถกร ได้เดินทางตรวจเยี่ยมสถานการณ์และพบปะให้กำลังใจพี่น้องเกษตรกรผู้ประสบอุทกภัยในพื้นที่อำเภอท่าวังผา จังหวัดน่าน อีกทั้งมอบถุงยังชีพกว่า 1,000 ชุด พร้อมสนับสนุนหญ้าอาหารสัตว์ และสารชีวภัณฑ์สำหรับการฟื้นฟูสภาพพื้นที่หลังน้ำลด นอกจากนี้ ได้เน้นย้ำกับเจ้าหน้าที่ในพื้นที่ให้ปฏิบัติงานเชิงรุก โดยประสานงานร่วมกับหน่วยงานเครือข่ายในท้องถิ่น เพื่อแก้ไขปัญหาเบื้องต้นอย่างทั่วถึง และรวดเร็ว บนพื้นฐานความปลอดภัยของทั้งเจ้าหน้าที่ผู้ปฏิบัติงาน และพี่น้องเกษตรกรเป็นหลัก
“ต้องยอมรับว่าสถานการณ์น้ำป่าไหลหลากในพื้นที่จังหวัดน่านเป็นปรากฎการที่ไม่ได้เกิดขึ้นบ่อยครั้ง ซึ่งกระทรวงเกษตรฯ ไม่ได้นิ่งนอนใจพร้อมเกาะติดสถานการณ์ และสนับสนุนทุกความช่วยเหลือ เพื่อบรรเทาความเดือดร้อนพี่น้องเกษตรกรให้เร็วที่สุด นอกจากนี้ขอเป็นกำลังใจให้พี่น้องเกษตรกรผู้ประสบภัยน้ำท่วมในหลายพื้นที่ทั้งเชียงราย พะเยา แพร่ ซึ่ง ณ ขณะนี้ท่านอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ อยู่ระหว่างลงพื้นที่ตรวจเยี่ยมสถานการณ์น้ำท่วมในพื้นที่จังหวัดพะเยาเช่นเดียวกัน ในส่วนของมาตรการช่วยเหลืออื่น ๆ ได้มอบนโยบายให้กับทุกภาคส่วนในการสำรวจความเสียหาย เพื่อดำเนินการวางแผนมาตรการช่วยเหลือเยียวยา และฟื้นฟูภาคการเกษตรในพื้นที่ต่อไป” นายอรรถกรกล่าวเพิ่มเติม

ที่มา : https://www.thaigov.go.th/news/contents/details/98866