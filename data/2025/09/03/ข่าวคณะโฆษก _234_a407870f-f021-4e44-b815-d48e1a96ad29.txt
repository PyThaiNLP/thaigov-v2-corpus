รัฐบาลไทย-ข่าวทำเนียบรัฐบาล-รองนายกฯ “ภูมิธรรม” พร้อมคณะรัฐมนตรี  เตรียมเปิดทำเนียบต้อนรับเครือข่ายเด็กและเยาวชน ในวันพรุ่งนี้ (7 ส.ค. 68)

วันพุธที่ 6 สิงหาคม 2568
06/08/2568
พิมพ์
รองนายกฯ “ภูมิธรรม” พร้อมคณะรัฐมนตรี  เตรียมเปิดทำเนียบต้อนรับเครือข่ายเด็กและเยาวชน ในวันพรุ่งนี้ (7 ส.ค. 68)
พร้อมรับฟังข้อเสนอเชิงนโยบายทุกมิติ ส่งเสริมให้เด็กและเยาวชนมีส่วนร่วมในการวางแผนพัฒนาประเทศ
วันนี้ (6 สิงหาคม 2568) นายจิรายุ ห่วงทรัพย์โฆษกประจำสำนักนายกรัฐมนตรี เปิดเผยว่าในวันพรุ่งนี้ (7 ส.ค. 2568) เวลา 13.30 น. นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย รักษาราชการแทนนายกรัฐมนตรี พร้อมด้วยคณะรัฐมนตรี เตรียมเปิดทำเนียบรัฐบาลต้อนรับตัวแทนเครือข่ายเด็กและเยาวชน เพื่อรับฟังเสียงและข้อเสนอแนะเชิงนโยบาย ณ ตึกสันติไมตรี ทำเนียบรัฐบาล
นายจิรายุ กล่าวว่า งานดังกล่าวจะเป็นเวทีเพื่อรับฟังเสียงและข้อเสนอแนะเชิงนโยบายของเครือข่ายเด็กและเยาวชน ประกอบด้วย 6 กลุ่ม ได้แก่ 1. ศูนย์ความรู้นโยบายสาธารณะเพื่อการเปลี่ยนแปลง (Kid for Kids) 2. Young Policy Makers 3. สภาเมืองคนรุ่นใหม่ 4. มูลนิธินวัตกรรมสร้างสรรค์สังคม (SIY) 5. โครงการพัฒนาแห่งสหประชาชาติ (United Nations Development Programme: UNDP) และ 6. กองทุนเพื่อความเสมอภาคทางการศึกษา (กสศ.)
โดยรองนายกฯ “ภูมิธรรม” จะได้กล่าวมอบนโยบายให้กับเด็กและเยาวชน ที่ถือเป็นกำลังสำคัญของชาติในการนำศักยภาพและความรู้นี้ไปพัฒนาตัวเอง และพัฒนาประเทศชาติต่อไป
“โดยในวันพรุ่งนี้ รองนายกรัฐมนตรีและคณะรัฐมนตรีจะได้ร่วมสนทนาแลกเปลี่ยนมุมมองระหว่างกัน เพื่อสะท้อนให้เห็นว่า ‘รัฐบาลเข้าใจความต้องการของเยาวชน เยาวชนเข้าใจการทำงานของรัฐบาล’ โดยการจัดงานดังกล่าว เป็นการส่งเสริมให้เด็กและเยาวชนมีส่วนร่วมในการกำหนดทิศทางนโยบายของประเทศ และหน่วยงานที่เกี่ยวข้องจะได้นำข้อเสนอเหล่านั้นไปประกอบการพิจารณากำหนดนโยบายต่อไป” นายจิรายุระบุ

ที่มา : https://www.thaigov.go.th/news/contents/details/99424