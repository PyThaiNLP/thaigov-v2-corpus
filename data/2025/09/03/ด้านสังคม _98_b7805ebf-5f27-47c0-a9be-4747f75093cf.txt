รัฐบาลไทย-ข่าวทำเนียบรัฐบาล-อกก.โรคพิษสุนัขบ้าในคน เห็นชอบแนวทางคงสถานะ-พักสถานะ-ยกเลิกสถานะพื้นที่ปลอดโรคพิษสุนัขบ้าระดับจังหวัด เปิดโอกาสพิสูจน์ว่าติดเชื้อนอกพื้นที่และควบคุมโรคได้

วันพฤหัสบดีที่ 17 กรกฎาคม 2568
อกก.โรคพิษสุนัขบ้าในคน เห็นชอบแนวทางคงสถานะ-พักสถานะ-ยกเลิกสถานะพื้นที่ปลอดโรคพิษสุนัขบ้าระดับจังหวัด เปิดโอกาสพิสูจน์ว่าติดเชื้อนอกพื้นที่และควบคุมโรคได้
ที่ประชุมคณะอนุกรรมการด้านการเฝ้าระวัง ป้องกันควบคุม และดูแลรักษาโรคพิษสุนัขบ้าในคน ปีงบประมาณ 2568 เห็นชอบแนวทางการดำเนินงานปี 2569 ในการคงสถานะ พักสถานะ และยกเลิกสถานะพื้นที่ปลอดโรคพิษสุนัขบ้าระดับจังหวัด กรณีพบโรคพิษสุนัขบ้าในสัตว์
เปิดโอกาสให้พิสูจน์ว่าติดเชื้อจากนอกพื้นที่ และควบคุมโรคให้ได้ใน 6 เดือน เพื่อพิจารณารับรองต่อไป เผยปี 2568 พบผู้เสียชีวิตจากพิษสุนัขบ้าในประเทศแล้ว 7 ราย และเสียชีวิตจากต่างประเทศ 2 ราย
วันนี้ (17 กรกฎาคม 2568) ที่ สำนักงานปลัดกระทรวงสาธารณสุข จ.นนทบุรี นพ.โอภาส การย์กวินพงศ์ ปลัดกระทรวงสาธารณสุข เป็นประธานการประชุมคณะอนุกรรมการด้านการเฝ้าระวัง ป้องกันควบคุม และดูแลรักษาโรคพิษสุนัขบ้าในคน ปีงบประมาณ 2568 ภายใต้โครงการสัตว์ปลอดโรค คนปลอดภัย จากโรคพิษสุนัขบ้า ตามพระปณิธาน ศาสตราจารย์ ดร.สมเด็จเจ้าฟ้าฯ กรมพระศรีสวางควัฒน วรขัตติยราชนารี โดยมี นพ.ภาณุมาศ ญาณเวทย์สกุล อธิบดีกรมควบคุมโรค คณะกรรมการผู้ทรงคุณวุฒิ จากหน่วยงานที่เกี่ยวข้องร่วมประชุม
นพ.โอภาส กล่าวว่า การประชุมคณะอนุกรรมการฯ ครั้งนี้ เป็นการติดตามสถานการณ์และความก้าวหน้าการดำเนินงานการสร้างพื้นที่ปลอดโรคพิษสุนัขบ้าแบบบูรณาการ ปีงบประมาณ 2568 โดยที่ผ่านมา พบผู้เสียชีวิตจากโรคพิษสุนัขบ้าในประเทศ 7 ราย จากจังหวัดชลบุรี ศรีสะเกษ ฉะเชิงเทรา ตาก ระยอง จังหวัดละ 1 ราย และนครราชสีมา 2 ราย มีผู้ที่เสียชีวิตจากการติดเชื้อในต่างประเทศ 2 ราย ในพื้นที่จังหวัดตาก มีสัตว์ที่พบเชื้อ 58 ตัว ส่วนผลการดำเนินงาน มีอำเภอผ่านเกณฑ์มาตรการเฝ้าระวังป้องกันควบคุมโรคในคน 324 อำเภอ หรือร้อยละ 71.07 มีอำเภอผ่านเกณฑ์พื้นที่ปลอดโรคฯ 633 อำเภอ หรือร้อยละ 72.09 มีผู้ได้รับวัคซีนป้องกันโรคฯ ก่อนสัมผัสโรค (PrEP) 48,243 โด๊ส  มีผู้ได้รับวัคซีนหลังสัมผัสโรค (PEP) 176,139 โด๊ส รวมทั้งมีการเฝ้าระวัง ติดตามผู้สัมผัสให้รับวัคซีนป้องกันโรคพิษสุนัขบ้า และในกลุ่มผู้สัมผัสสัตว์ยืนยันให้ได้รับวัคซีนครบชุด
นพ.โอภาสกล่าวต่อว่า ที่ประชุมยังได้เห็นชอบมติที่สำคัญ อาทิ การพิจารณาแผนบูรณาการภายใต้โครงการสัตว์ปลอดโรค คนปลอดภัยจากโรคพิษสุนัขบ้าตามพระปณิธานฯ โดยปรับแผนบูรณาการการดำเนินโครงการในระยะที่ 3 จาก พ.ศ. 2569 - 2573 เป็น พ.ศ. 2569 – 2570 และให้มีการทบทวนแผนบูรณาการทุก 5 ปี เพื่อให้สอดคล้องกับการดำเนินงานตามแผนยุทธศาสตร์ชาติ 20 ปี และแผนยุทธศาสตร์ชาติ 5 ปี พ.ศ. 2566 – 2570 และขยายเวลาทบทวนแผนบูรณาการยุทธศาสตร์ที่ 3 ฯ นอกจากนี้ ได้เห็นชอบแนวทางการดำเนินงานเฝ้าระวัง ป้องกัน ควบคุมและดูแลรักษาโรคพิษสุนัขบ้าในคน ปีงบประมาณ 2569 ในการคงสถานะ การพักสถานะ และการยกเลิกสถานะพื้นที่ปลอดโรคพิษสุนัขบ้าระดับจังหวัด โดยกรณีพบโรคพิษสุนัขบ้าในสัตว์ ในจังหวัดที่ผ่านเกณฑ์ประเมินพื้นที่ปลอดโรคพิษสุนัขบ้าที่อยู่ระหว่างการรับรอง และจังหวัดที่ได้รับการรับรองพื้นที่ปลอดโรคพิษสุนัขบ้าแล้วให้พักสถานะเพื่อสอบสวนหาสาเหตุ หากพิสูจน์ได้ว่าติดเชื้อจากนอกพื้นที่ และสามารถควบคุมโรคได้ใน 1 วงรอบ ในระยะ 6 เดือน จะได้รับรองสถานะตามกระบวนการต่อไป
******************************************* 17 กรกฎาคม 2568

ที่มา : https://www.thaigov.go.th/news/contents/details/98510