รัฐบาลไทย-ข่าวทำเนียบรัฐบาล-นายกฯ แพทองธาร  แถลง ทุกสิ่งที่ทำเพื่อประเทศชาติ  มุ่งปกป้องอธิปไตยเกินร้อยเปอร์เซ็นต์ขอขอบคุณทุกกำลังใจ ย้ำประเทศต้องเดินหน้าต่อไป

วันอังคารที่ 1 กรกฎาคม 2568
01/07/2568
พิมพ์
นายกฯ แพทองธาร  แถลง ทุกสิ่งที่ทำเพื่อประเทศชาติ  มุ่งปกป้องอธิปไตยเกินร้อยเปอร์เซ็นต์ขอขอบคุณทุกกำลังใจ ย้ำประเทศต้องเดินหน้าต่อไป
นายกฯ แพทองธาร แถลง ทุกสิ่งที่ทำเพื่อประเทศชาติ  มุ่งปกป้องอธิปไตยเกินร้อยเปอร์เซ็นต์ขอขอบคุณทุกกำลังใจ ย้ำประเทศต้องเดินหน้าต่อไป
วันนี้ (วันที่ 1 กรกฎาคม 2568) เวลา 14.00 น. ณ ทางเชื่อมตึกสันติไมตรี ทำเนียบรัฐบาล นางสาวแพทองธาร ชินวัตร นายกรัฐมนตรี แถลงข่าวภายหลังศาลรัฐธรรมนูญมีมติให้หยุดปฏิบัติหน้าที่นายกรัฐมนตรีชั่วคราว ตั้งแต่ 1 กรกฎาคม 2568 เป็นต้นไป จนกว่าศาลฯ จะมีคำวินิจฉัย โดยนายกรัฐมนตรีได้ระบุว่า ต้องการออกมาชี้แจงว่า ตนมีความตั้งใจมาตลอดที่จะทำหน้าที่รักษาภาพลักษณ์ของประเทศชาติ และทำงานเพื่อบ้านเมืองให้ดีที่สุด
นายกรัฐมนตรีกล่าวน้อมรับต่อผลการวินิจฉัยของศาลรัฐธรรมนูญ โดยต่อจากนี้ นายกรัฐมนตรีจะหยุดปฏิบัติหน้าที่แต่จะไม่หยุดทำเพื่อประเทศชาติในฐานะประชาชนคนไทย ซึ่งหลังจากนี้ คาดว่าจะมีเวลาประมาณ 15 วันในการชี้แจงต่อศาลฯ ซึ่งนายกรัฐมนตรีจะแสดงให้เห็นถึงความตั้งใจที่แท้จริง และจะชี้แจงอย่างครบถ้วนเกี่ยวกับคลิปเสียงที่หลุดออกมา เพื่อแสดงให้เห็นว่าเจตนาของนายกรัฐมนตรีทั้งหมด เกิน 100% ตั้งใจทำเพื่อประเทศชาติ เพื่อรักษาไว้ซึ่งอธิปไตยของไทย เพื่อรักษาไว้ซึ่งชีวิตของทหารของกองทัพไทยทุกคน เพื่อสันติภาพของประเทศไทย และมั่นใจในสิ่งที่ได้กระทำไป แม้ว่าวิธีการที่ได้ทำไปอาจจะถูกใจและไม่ถูกใจหลายฝ่าย แต่จะพยายามพิสูจน์ถึงความจริงใจ เป็นความตั้งใจ เป็นความพยายามที่จะทำเพื่อประเทศชาติจริง ๆ
พร้อมยืนยันว่า นายกรัฐมนตรีไม่มีเจตนาทำเพื่อตนเอง หรือแสวงหาผลประโยชน์ใด ๆ ต้องการเพียงให้บ้านเมืองสงบเรียบร้อย ไม่ให้ทหารต้องเสียเลือดเนื้อ และย้ำว่า หากได้ฟังในรายละเอียด จะเข้าใจว่านายกรัฐมนตรีมิได้มีเจตนาร้าย  พร้อมขอบคุณทุกกำลังใจที่ส่ง และขอโทษพี่น้องประชาชนคนไทย ที่ทำให้รู้สึกไม่สบายใจกับสิ่งที่เกิดขึ้น
“ขอยืนยันว่า ดิฉันตั้งใจทำงานเพื่อประเทศชาติ และแม้จะหยุดปฏิบัติหน้าที่ ยังขอทำเพื่อประเทศชาติต่อไป ในฐานะคนไทยคนหนึ่ง และพร้อมที่จะทำงานไม่ว่าจะอยู่ในตำแหน่งหรือฐานะใดก็ตาม ขอทำเพื่อประเทศชาติเต็มที่ต่อไปทุกนาที”

ที่มา : https://www.thaigov.go.th/news/contents/details/98061