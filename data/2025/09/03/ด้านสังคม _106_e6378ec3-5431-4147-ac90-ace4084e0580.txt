รัฐบาลไทย-ข่าวทำเนียบรัฐบาล-ปลัด พม. เปิดโครงการ "จิตสนุก สุขเสมอ" ช่วยคนพิการจัดการอารมณ์ สร้างพลังบวก ลดภาวะเครียด-ซึมเศร้า 

วันจันทร์ที่ 21 กรกฎาคม 2568
ปลัด พม. เปิดโครงการ "จิตสนุก สุขเสมอ" ช่วยคนพิการจัดการอารมณ์ สร้างพลังบวก ลดภาวะเครียด-ซึมเศร้า
ปลัด พม. เปิดโครงการ "จิตสนุก สุขเสมอ" ช่วยคนพิการจัดการอารมณ์ สร้างพลังบวก ลดภาวะเครียด-ซึมเศร้า
เมื่อวันที่ 19 กรกฎาคม 2568 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) ลงพื้นที่จังหวัดลำปาง ณ โรงพยาบาลห้างฉัตร เพื่อเป็นประธานเปิดโครงการส่งเสริมคุณภาพชีวิตคนพิการ "จิตสนุก สุขเสมอ" ประจำปี 2568 ของชมรมคนพิการตำบลห้างฉัตร ได้รับการสนับสนุนงบประมาณจากกรมส่งเสริมและพัฒนาคุณภาพชีวิตคนพิการ (พก.) กระทรวง พม. โดยกองทุนส่งเสริมและพัฒนาคุณภาพชีวิตคนพิการ ซึ่งเป็นการส่งเสริมสุขภาพจิตที่ดีให้กับคนพิการและลดภาวะเครียดหรือซึมเศร้า ด้วยการให้คนพิการได้ฝึกฝนทักษะการจัดการอารมณ์และสร้างพลังบวกให้กับตนเอง และเป็นการสร้างขวัญกำลังใจทั้งด้านส่งเสริมสุขภาพกายและฟื้นฟูสุขภาพจิตคนพิการ อีกทั้งเป็นการเสริมสร้างเครือข่ายการสนับสนุนทางสังคมสำหรับคนพิการในพื้นที่  นอกจากนี้ มีการลงพื้นที่ตรวจเยี่ยมศูนย์เรียนรู้การพัฒนาสตรีและครอบครัวจังหวัดลำปาง สังกัดกรมกิจการสตรีและสถาบันครอบครัว กระทรวง พม. พร้อมพบปะพูดคุยให้กำลังใจข้าราชการและเจ้าหน้าที่ อีกทั้งมอบแนวทางการพัฒนาคุณภาพชีวิตประชาชนกลุ่มเป้าหมายในพื้นที่ โดยการส่งเสริมอาชีพและรายได้ ทั้งนี้ คณะผู้บริหารกระทรวง พม. พร้อมหัวหน้าหน่วยงานและเจ้าหน้าที่ , พัฒนาสังคมและความมั่นคงของมนุษย์จังหวัดลำปาง  พร้อมหน่วยงานทีม พม.หนึ่งเดียวจังหวัดลำปาง และผู้แทนหน่วยงานที่เกี่ยวข้อง เข้าร่วม
นายอนุกูล กล่าวว่า รัฐบาลให้ความสำคัญกับความเท่าเทียมของประชาชนทุกกลุ่ม โดยมุ่งเน้นการพัฒนาคุณภาพชีวิตที่ดีอย่างยั่งยืน สำหรับคนพิการที่เป็นกลุ่มเป้าหมายของกระทรวง พม. นั้น ปัจจุบัน ประเทศไทย มีคนพิการ จำนวน 2,267,343 คน คิดเป็นร้อยละ 3.43 ของประชากรทั้งหมด (ข้อมูล กรม พก. ณ วันที่ 30 มิ.ย. 68) ซึ่งจังหวัดลำปาง มีคนพิการ จำนวน 41,097 คน คิดเป็นร้อยละ 5.83 ของประชากรทั้งหมด โดยในอำเภอห้างฉัตรนั้น มีคนพิการ จำนวน 3,601 คน
ทั้งนี้ กระทรวง พม. ได้ขับเคลื่อนการยกระดับพัฒนาคุณภาพชีวิตคนพิการอย่างต่อเนื่อง โดยปฏิรูปการขึ้นทะเบียนคนพิการ ส่งผลให้คนพิการได้รับสิทธิสวัสดิการ และความช่วยเหลือจากภาครัฐได้อย่างครอบคลุมทั่วถึง อีกทั้งมีการขับเคลื่อนงานคนพิการในประเด็นสำคัญต่าง ๆ อาทิ ความร่วมมือกับสถาบันการศึกษาพัฒนาศักยภาพคนพิการ เพื่อการประกอบอาชีพ ผ่านโมเดลการฝึกอบรม - ฝึกงานคนพิการ  ตลอดจนการจ้างงานคนพิการ การพัฒนางานวิจัยและนวัตกรรม รวมถึงการขับเคลื่อนโครงการมอบกายอุปกรณ์สำหรับช่วยเหลือคนพิการ 72,000 ชุด เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 เพื่อให้คนพิการทั่วประเทศได้รับโอกาส สิทธิ สวัสดิการสังคมที่เท่าเทียม
นอกจากนี้  กระทรวง พม. ยังได้ส่งเสริมให้คนพิการสามารถดำรงชีวิตบนพื้นฐานศักดิ์ศรีความเป็นมนุษย์ และสนับสนุนให้คนพิการได้รับโอกาส รวมถึงสร้างสังคมในการอยู่ร่วมกันของคนพิการ ครอบครัว และทุกคนในสังคม โดยมุ่งหวังให้ประเทศไทยเป็นประเทศที่ทุกคนมีโอกาสและความเสมอภาคในทุกด้าน ด้วยการมีส่วนร่วมและการบูรณาการความร่วมมือของทุกภาคส่วนอย่างเต็มที่
นายอนุกูล กล่าวเพิ่มเติมว่า โครงการครั้งนี้ เป็นโอกาสอันดีที่คนพิการและผู้ดูแลคนพิการ จะได้รับความรู้ ความเข้าใจ ทักษะ และความสามารถในการจัดการกับพฤติกรรมสุขภาพกาย สุขภาพจิต ตลอดจนการจัดการอารมณ์ การสร้างพลังบวกให้กับตนเองในการดำเนินชีวิต ซึ่งกระทรวง พม. ต้องขอชื่นชม และขอบคุณทุกภาคส่วนที่มีส่วนร่วมในการสนับสนุนโครงการในวันนี้  ซึ่งทุกท่านล้วนเป็นกลไกหลักสำคัญในการส่งเสริมและพัฒนาคุณภาพชีวิตคนพิการในระดับพื้นที่ ทั้งนี้ การให้โอกาส การให้เกียรติ และกำลังใจแก่คนพิการ เป็นสิ่งที่มีความสำคัญ รวมถึงการให้คนพิการได้รับการส่งเสริมศักยภาพและการคุ้มครองพิทักษ์สิทธิอย่างทั่วถึง
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ#พันธกิจสำคัญ9ด้าน #คนพิการ #กายอุปกรณ์ #จิตสนุกสุขเสมอ #ลำปาง #กรมกิจการสตรีและสถาบันครอบครัว #กรมส่งเสริมการพัฒนาคุณภาพชีวิตคนพิการ #กองทุนส่งเสริมและพัฒนาคุณภาพชีวิตคนพิการ

ที่มา : https://www.thaigov.go.th/news/contents/details/98603