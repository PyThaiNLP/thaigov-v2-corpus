รัฐบาลไทย-ข่าวทำเนียบรัฐบาล-กรมทางหลวงชนบท สร้างถนน 4 เลน แยก ทล.4103 เลียบคลองชลประทาน - ถนนพุทธภูมิ จังหวัดนครศรีธรรมราช คืบหน้ากว่า 75% เตรียมเปิดใช้ต้นปี 2569

วันพฤหัสบดีที่ 21 สิงหาคม 2568
กรมทางหลวงชนบท สร้างถนน 4 เลน แยก ทล.4103 เลียบคลองชลประทาน - ถนนพุทธภูมิ จังหวัดนครศรีธรรมราช คืบหน้ากว่า 75% เตรียมเปิดใช้ต้นปี 2569
....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยโครงการก่อสร้างถนนสายแยก ทล.4103 - ถนนพุทธภูมิ อำเภอเมือง จังหวัดนครศรีธรรมราช ของกรมทางหลวงชนบท (ทช.) ที่อยู่ระหว่างดำเนินการก่อสร้าง ว่า มีความคืบหน้าไปแล้วมากกว่าร้อยละ 75 อยู่ระหว่างก่อสร้างโครงสร้างเสาสะพานข้ามทางรถไฟ งานผิวจราจร งานรางระบบระบายน้ำ และงานคอนกรีตกันรถ คาดว่าจะแล้วเสร็จและเปิดให้ประชาชนใช้ได้ช่วงต้นปี 2569 เมื่อโครงการฯ แล้วเสร็จจะเป็นการพัฒนาโครงข่ายการคมนาคมในพื้นที่จังหวัดนครศรีธรรมราชให้มีความสมบูรณ์มากยิ่งขึ้น ยกระดับและเพิ่มศักยภาพการคมนาคมเข้า - ออกตัวเมืองนครศรีธรรมราช ได้อย่างสะดวกและรวดเร็ว พร้อมรองรับการขยายตัวทางเศรษฐกิจ สังคม และการท่องเที่ยวในอนาคตอย่างมีประสิทธิภาพ โครงการฯ มีจุดเริ่มต้น กม. ที่ 0+000 บริเวณจุดตัด ทล.4103 (ทางเลี่ยงเมืองนครศรีธรรมราชฝั่งตะวันตก) บริเวณตำบลไชยมนตรี อำเภอเมืองนครศรีธรรมราช เลียบคลองชลประทานไปถึงเส้นทางรถไฟ และข้ามไปสิ้นสุดบริเวณ กม. ที่ 4+000 บริเวณถนนพุทธภูมิ ตำบลมะม่วงสองต้น อำเภอเมือง จังหวัดนครศรีธรรมราช รวมระยะทาง 4 กิโลเมตร ก่อสร้างเป็นถนนคอนกรีตเสริมเหล็กขนาด 4 ช่องจราจร กว้างช่องละ 3.25 เมตร (ไป - กลับ) ไหล่ทางกว้าง 1 - 3 เมตร พร้อมก่อสร้างสะพานคอนกรีตเสริมเหล็กข้ามทางรถไฟ 1 แห่ง ความยาว 390 เมตร ก่อสร้างสะพานข้ามคลอง 2 แห่ง ระบบระบายน้ำ และไฟฟ้าแสงสว่าง ใช้งบประมาณ 528.969 ล้านบาท

ที่มา : https://www.thaigov.go.th/news/contents/details/99967