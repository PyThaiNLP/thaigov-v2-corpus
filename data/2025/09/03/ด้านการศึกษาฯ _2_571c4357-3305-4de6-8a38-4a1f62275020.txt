รัฐบาลไทย-ข่าวทำเนียบรัฐบาล-งานแถลงข่าวเตรียมความพร้อมจัดงาน Asian Science Camp 2025 

วันศุกร์ที่ 4 กรกฎาคม 2568
งานแถลงข่าวเตรียมความพร้อมจัดงาน Asian Science Camp 2025
รมว.ศธ. ร่วมแถลงข่าว เตรียมความพร้อมจัดงาน Asian Science Camp 2025 ระหว่าง 31 ก.ค. – 6 ส.ค. 68 ณ โคราช มุ่งยกระดับศักยภาพเยาวชนไทยสู่เวทีโลก ด้านการเสริมสร้างทักษะทางวิทยาศาสตร์
วันนี้ (4 กรกฎาคม 2568) นางนฤมล ภิญโญสินวัฒน์ รัฐมนตรีว่าการกระทรวงศึกษาธิการ  ร่วมแถลงความพร้อมการเป็นเจ้าภาพจัดงาน Asian Science Camp 2025 (ASC2025) เพื่อเทิดพระเกียรติ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ทรงเจริญพระชนมายุ 70 พรรษา โดยมี ศาสตราจารย์กิตติคุณ นายแพทย์จรัส สุวรรณเวลา รองประธานมูลนิธิส่งเสริมโอลิมปิกวิชาการและพัฒนามาตรฐานวิทยาศาสตรศึกษา ในพระอุปถัมภ์ (สอวน.) ศาสตราจารย์เกียรติคุณ ดร. ม.ร.ว.ชิษณุสรร สวัสดิวัตน์ ประธานคณะกรรมการดำเนินงานฯ รองศาสตราจารย์ ดร.อนันต์ ทองระอา อธิการบดีมหาวิทยาลัยเทคโนโลยีสุรนารี ศาสตราจารย์ ดร.สันติ แม้นศิริ คณบดีสำนักวิชาวิทยาศาสตร์ และรองประธานคณะกรรมการดำเนินงาน เข้าร่วมแถลง ณ ห้องประชุมราชวัลลภ กระทรวงศึกษาธิการ (ศธ.)
รมว.ศธ. กล่าวตอนหนึ่งว่า กระทรวงศึกษาธิการให้ความสำคัญกับการยกระดับศักยภาพเยาวชนไทยสู่เวทีโลก โดยเฉพาะการเสริมสร้างทักษะในศตวรรษที่ 21 ผ่านเวทีที่เปิดโอกาสให้เยาวชนได้แลกเปลี่ยนกับเพื่อนต่างชาติจาก 22 ประเทศในเอเชียแปซิฟิกกว่า 235 คน รวมทั้งยังมีกิจกรรมดี ๆ เพื่อเตรียมความพร้อมให้เยาวชนได้มีพื้นฐานและทักษะด้านวิทยาศาสตร์ เทคโนโลยี และนวัตกรรมที่เข้มแข็ง
“การจัดกิจกรรม Asian Science Camp 2025 นับว่าสอดคล้องกับนโยบายกระทรวงศึกษาธิการ ในเรื่องของการปรับเปลี่ยนการเรียนรู้อย่างต่อเนื่อง ให้สอดรับกับทักษะสมัยใหม่ เพื่อให้เด็กมีอาชีพ มีอนาคตที่มั่นคงในโลกสมัยใหม่ นั่นก็คือ เรื่องของวิทยาศาสตร์และสะเต็ม ซึ่งการจัดกิจกรรมดังกล่าว ถือว่าสัดส่วนของเด็กไทยที่เข้าร่วมมากที่สุด จำนวน 68 คน จึงเป็นโอกาสที่ดีที่เด็ก ๆ จะได้เรียนรู้ ลงมือทำ และได้แสดงศักยภาพทางวิชาการ ทั้งยังได้รับฟังบรรยาย ร่วมอภิปราย และพูดคุย กับ 3 นักวิทยาศาสตร์รางวัลโนเบล ที่จะมาสร้างแรงบันดาลใจในการเรียนรู้วิทยาศาสตร์อีกด้วย ในนามกระทรวงศึกษาธิการ ขอขอบคุณผู้มีส่วนเกี่ยวข้องกับการจัดงานครั้งนี้ และหวังว่าจะได้รับคำแนะนำเพื่อพัฒนาการเรียนรู้ด้านวิทยาศาสตร์ โดยเฉพาะวิทยาศาสตร์พื้นฐาน การพัฒนาหลักสูตรให้สอดคล้องกับการเรียนรู้วิทยาศาสตร์สมัยใหม่ การพัฒนาคนอย่างรอบด้านที่ไม่ใช่เฉพาะภายในห้องเรียนเท่านั้น แต่การเรียนรู้นอกห้องเรียนก็มีความสำคัญ ซึ่งจะเน้นย้ำเป็นนโยบายสำคัญของกระทรวงศึกษาธิการ ในเรื่องของการพัฒนาคน ทั้งนักเรียน ครู และบุคลากรทางการศึกษา ก่อนที่จะไปสู่เรื่องของเครื่องมือและเทคโนโลยี ต่อไป” รมว.ศธ กล่าว
รองประธานมูลนิธิ มูลนิธิ สอวน. กล่าวว่า การจัดงาน ASC2025 ครั้งนี้ จัดขึ้นเพื่อจุดประกายความคิดสร้างสรรค์ให้กับเยาวชนไทยในแถบเอเชียแปซิฟิก ที่มีความสามารถพิเศษด้านวิทยาศาสตร์ โดยประเทศไทยเคยเป็นเจ้าภาพจัดงาน ASC2025 เมื่อปี 2015 โดยในปี 2025 นี้ มูลนิธิ สอวน. พร้อมด้วย มทส. เป็นเจ้าภาพจัดงานร่วมกับกระทรวงศึกษาธิการ กระทรวงการอุดมศึกษา วิทยาศาสตร์ วิจัยและนวัตกรรม กระทรวงการต่างประเทศ สถาบันส่งเสริมการสอนวิทยาศาสตร์และเทคโนโลยี (สสวท.) สำนักงานพัฒนาวิทยาศาสตร์และเทคโนโลยีแห่งชาติ (สวทช.) สมาคมวิทยาศาสตร์แห่งประเทศไทย ในพระบรมราชูปถัมภ์ และองค์การพิพิธภัณฑ์วิทยาศาสตร์แห่งชาติ (อพวช.) ในระหว่างวันที่ 31 กรกฎาคม-6 สิงหาคม 2568 ณ อุทยานวิทยาศาสตร์ภูมิภาค ภาคตะวันออกเฉียงเหนือ 2 และ เทคโนธานี มหาวิทยาลัยเทคโนโลยีสุรนารี (มทส.) โดยได้รับพระมหากรุณาธิคุณจาก สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินเป็นองค์ประธานในพิธีเปิด ในวันที่ 1 สิงหาคม 2568
ประธานคณะกรรมการดำเนินงานฯ กล่าวว่า ภายในงาน ASC2025 ยังมีกิจกรรม Plenary Speakers ซึ่งล้วนเป็นนักวิทยาศาสตร์ที่มีชื่อเสียงระดับโลก และแลกเปลี่ยนเรียนรู้ถ่ายทอดประสบการณ์จากนักวิทยาศาสตร์รุ่นใหม่ นิทรรศการแสดงโปสเตอร์ผลงานนักวิทยาศาสตร์ที่มีชื่อเสียง การทัศนศึกษาเปิดโลกทัศน์สถานที่สำคัญ ในจังหวัดนครราชสีมา การเยี่ยมชมสถาบันวิจัยแสงซินโครตรอน การแสดงนิทรรศการภายใน ASC2025 ประกอบด้วย นิทรรศการพระราชกรณียกิจด้านวิทยาศาสตร์และเทคโนโลยีของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ที่นำเสนอพระวิสัยทัศน์อันกว้างไกลและพระเมตตาธิคุณที่มีต่อการพัฒนาทางวิทยาศาสตร์ของประเทศ ผ่านความร่วมมือระดับนานาชาติในโครงการสำคัญ อาทิ Thai-CERN, Thai-KATRIN, Thai-GS/FAIR, Thai-JUNO รวมถึง Thai-CAS ร่วมกับสภาวิทยาศาสตร์แห่งชาติจีน เป็นต้น
กลุ่มประชาสัมพันธ์
สำนักงานรัฐมนตรี กระทรววงศึกษาธิการ : รายงาน

ที่มา : https://www.thaigov.go.th/news/contents/details/98176