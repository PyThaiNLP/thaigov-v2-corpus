รัฐบาลไทย-ข่าวทำเนียบรัฐบาล-เริ่มแล้ว งาน “GI fresh 2 you สินค้า GI สดใหม่ ใส่ใจคุณภาพ” พบสินค้าเกษตรอัตลักษณ์พื้นถิ่นมากมาย มุ่งพัฒนาต่อยอด แก่เกษตรกรไทย

วันพฤหัสบดีที่ 17 กรกฎาคม 2568
เริ่มแล้ว งาน “GI fresh 2 you สินค้า GI สดใหม่ ใส่ใจคุณภาพ” พบสินค้าเกษตรอัตลักษณ์พื้นถิ่นมากมาย มุ่งพัฒนาต่อยอด แก่เกษตรกรไทย
เริ่มแล้ว งาน “GI fresh 2 you สินค้า GI สดใหม่ ใส่ใจคุณภาพ” พบสินค้าเกษตรอัตลักษณ์พื้นถิ่นมากมาย มุ่งพัฒนาต่อยอด แก่เกษตรกรไทย
นายอรรถกร ศิริลัทธยากร รัฐมนตรีว่าการกระทรวงเกษตรและสหกรณ์ เป็นประธานเปิดงานแสดงและจำหน่ายสินค้า เกษตรปลอดภัย และสินค้าเกษตรอัตลักษณ์พื้นถิ่น ประจำปีงบประมาณ พ.ศ. 2568  “GI fresh 2 you สินค้า GI สดใหม่ ใส่ใจคุณภาพ” โดยมี นายประยูร อินสกุล ปลัดกระทรวงเกษตรและสหกรณ์ นายแสนยากร อุ่นมีศรี รองปลัดกรุงเทพมหานคร และคณะผู้บริหารกระทรวงเกษตรและสหกรณ์ เข้าร่วม ณ ลานคนเมือง ศาลาว่าการกรุงเทพมหานคร (เสาชิงช้า) เขตพระนคร กรุงเทพมหานคร ซึ่งการจัดงานครั้งนี้มีวัตถุประสงค์เพื่อส่งเสริมการผลิตสินค้าอัตลักษณ์พื้นถิ่นของสถาบันเกษตรกร พัฒนาต่อยอดสร้างมูลค่าเพิ่ม ให้กับสินค้าเกษตรที่มีเอกลักษณ์โดดเด่นเฉพาะในแต่ละพื้นที่ ด้วยสินค้าเกษตรอัตลักษณ์พื้นถิ่น สินค้า GI รวมถึงผลักดันสินค้า ให้เป็นที่รู้จักมากขึ้น
รัฐมนตรีว่าการกระทรวงเกษตรและสหกรณ์ กล่าวว่า กระทรวงเกษตรและสหกรณ์ขับเคลื่อนนโยบายรัฐบาลด้านการเกษตร ส่งเสริมการผลิตสินค้าเกษตรที่มีคุณภาพ ได้มาตรฐาน โดยเน้นย้ำให้หน่วยงานในสังกัดกระทรวงเกษตรและสหกรณ์ ผลักดันให้เกษตรกร และสถาบันเกษตรกรมีความเข้มแข็งสามารถพึ่งพาตนเองได้ สร้างโอกาสให้เกษตรกรมีองค์ความรู้ สามารถสร้างความมั่นคงทางรายได้ และอาชีพ ซึ่งการจัดงานในวันนี้ ได้คัดสรรสินค้า GI สินค้าอัตลักษณ์พื้นถิ่น และสินค้าเกษตรปลอดภัยที่ขับเคลื่อน โดยหน่วยงานในสังกัดกระทรวงเกษตรและสหกรณ์ สามารถยกระดับสินค้าเกษตรของไทย ให้มีมูลค่าสูงขึ้น สร้างรายได้ให้แก่เกษตรกร สถาบัน เกษตรกรให้มีรายได้อย่างยั่งยืน อีกทั้งยังเป็นการช่วยให้ผู้ผลิตได้พบปะ ผู้บริโภคแลกเปลี่ยนเรียนรู้ระหว่างกัน มีการเพิ่มช่องทางการจำหน่าย และสร้างมูลค่าเพิ่ม เป็นกลไกสำคัญในการส่งเสริมเกษตรกร และสถาบันเกษตรกรให้ปรับตัวเข้าสู่ระบบการผลิตที่มีคุณภาพและมาตรฐาน ความปลอดภัยทางอาหาร และส่งมอบผลผลิต จากเกษตรกรถึงมือผู้บริโภคโดยตรงทำให้สามารถผลิตสินค้าได้ตรงตามความต้องการ ของผู้บริโภคเป็นการสร้างรายได้ ให้แก่สมาชิกสหกรณ์ เกษตรกร และชุมชนได้อย่างยั่งยืนอีกด้วย
ด้าน นายวิศิษฐ์ ศรีสุวรรณ์ อธิบดีกรมส่งเสริมสหกรณ์ กล่าวเพิ่มเติมว่า การจัดงานแสดงและจำหน่ายสินค้าเกษตรปลอดภัย และสินค้าเกษตรอัตลักษณ์พื้นถิ่น ประจำปีงบประมาณ พ.ศ. 2568 ได้รับความร่วมมือจากหน่วยงานในสังกัดกระทรวง เกษตรและสหกรณ์ ที่มาร่วมขับเคลื่อนนโยบายการยกระดับสินค้าเกษตร โดยการส่งเสริมให้เกษตรกรผลิตสินค้าคุณภาพ ได้มาตรฐาน เพื่อสร้างความเชื่อมั่น และสร้างมูลค่าเพิ่มให้สินค้าเกษตร อีกทั้งเป็นการสร้างรายได้และความมั่นคงแก่เกษตรกร รวมถึงสถาบันเกษตรกรไปพร้อมกัน
ในโอกาสนี้ รัฐมนตรีว่าการกระทรวงเกษตรและสหกรณ์ ได้มอบรางวัล Coop Top Award 2025 แก่สถาบันเกษตรกร ที่ผ่านการคัดเลือกการประกวดสินค้าและผลิตภัณฑ์ ประจำปี 2568 เพื่อเผยแพร่ประชาสัมพันธ์สินค้าคุณภาพ ของสถาบันเกษตรกรให้เป็นที่รู้จักในวงกว้าง ซึ่งมีสถาบันเกษตรกรที่ได้รับรางวัลชนะเลิศและรองชนะเลิศ จำนวน 6 รางวัล ทั้งในประเภท อาหารและไม่ใช่อาหาร ซึ่งจะเป็นแรงผลักดันสำคัญในการยกระดับมาตรฐานสินค้าไทยให้สามารถแข่งขัน ในเชิงพาณิชย์ได้ในอนาคต
ทั้งนี้ กระทรวงเกษตรและสหกรณ์ โดยกรมส่งเสริมสหกรณ์ ขอเชิญชวนผู้ที่สนใจร่วมเที่ยวชมงาน “GI fresh 2 you สินค้า GI สดใหม่ ใส่ใจคุณภาพ” จัดขึ้นระหว่างวันที่ 17 – 21 กรกฎาคม นี้ ตั้งแต่เวลา 10.00 – 20.00 น. ณ ลานคนเมือง ศาลาว่าการกรุงเทพมหานคร (เสาชิงช้า) เขตพระนคร กรุงเทพมหานคร ซึ่งภายในงานมีสินค้าหลากหลายชนิดดีมีคุณภาพ จากสถาบันเกษตรกรทั่วประเทศ มาจำหน่าย ถึงผู้บริโภคเอาใจคนเมือง ได้ซื้อสินค้าดี มีคุณภาพจากเกษตรกรผู้ผลิตโดยตรง ทั้งข้าวสาร ผัก ผลไม้ อาหารแปรรูป เนื้อโคขุน นม กาแฟ ผลิตภัณฑ์จากผ้าไหม ผ้าฝ้าย สินค้าหัตถกรรมต่าง ๆ รวมถึงมีการจัดนิทรรศการเกี่ยวกับการขับเคลื่อนการส่งเสริม และพัฒนาสินค้าเกษตรอัตลักษณ์พื้นถิ่น และยังมีกิจกรรมสอนอาชีพให้แก่ผู้สนใจ เพื่อเป็นช่องทางในการสร้างอาชีพ เพิ่มรายได้ให้กับตนเองอีกด้วย

ที่มา : https://www.thaigov.go.th/news/contents/details/98512