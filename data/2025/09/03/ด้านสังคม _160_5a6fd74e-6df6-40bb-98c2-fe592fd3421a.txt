รัฐบาลไทย-ข่าวทำเนียบรัฐบาล-“สมศักดิ์” เผย ยังมีน้ำท่วม 5 จังหวัด ให้ผู้ตรวจฯ ติดตามสถานการณ์พร้อมสนับสนุนให้หน่วยบริการในพื้นที่ดูแลประชาชนได้ต่อเนื่อง

วันอังคารที่ 29 กรกฎาคม 2568
“สมศักดิ์” เผย ยังมีน้ำท่วม 5 จังหวัด ให้ผู้ตรวจฯ ติดตามสถานการณ์พร้อมสนับสนุนให้หน่วยบริการในพื้นที่ดูแลประชาชนได้ต่อเนื่อง
รัฐมนตรีว่าการกระทรวงสาธารณสุข ประชุมติดตามสถานการณ์น้ำท่วมพื้นที่ภาคเหนือ ล่าสุดยังมีสถานการณ์ใน 5 จังหวัด สถานบริการในน่านและแพร่ยังต้องปิดบริการรวม 9 แห่ง
ขณะที่โรงพยาบาลน่าน วันนี้กลับมาให้บริการห้องฉุกเฉินแล้ว ย้ำผู้ตรวจราชการติดตามสถานการณ์และดูแลจัดสิ่งสนับสนุน อาทิ ยาสามัญประจำบ้าน ยาชุดช่วยเหลือน้ำท่วม ยาน้ำกัดเท้า รองเท้าบูท และอุปกรณ์ป้องกัน ให้กับสถานบริการในพื้นที่ เพื่อดูแลประชาชนได้ต่อเนื่อง ส่วนพื้นที่น้ำลดเฝ้าระวังโรคหลังน้ำลด พร้อมสำรวจความเสียหายเพื่อรับการสนับสนุนต่อไป
วันนี้ (28 กรกฎาคม 2568) ที่ศูนย์ปฏิบัติการฉุกเฉินด้านการแพทย์และสาธารณสุข กระทรวงสาธารณสุข นายสมศักดิ์ เทพสุทิน รัฐมนตรีว่าการกระทรวงสาธารณสุข พร้อมด้วย นายแพทย์โอภาส การย์กวินพงศ์ ปลัดกระทรวงสาธารณสุข ประชุมติดตามสถานการณ์อุทกภัย วาตภัย และดินโคลนถล่ม จากอิทธิพลของพายุวิภา โดยนายสมศักดิ์กล่าวว่า ข้อมูลจากกรมอุตุนิยมวิทยารายงานว่าในวันนี้จะยังคงมีฝนหนาแน่นในเขตภาคเหนือและภาคตะวันตก จากนั้นฝนจะเริ่มลดลง ปัจจุบันยังมีสถานการณ์ใน 5 จังหวัด ได้แก่ เชียงราย น่าน แพร่ พะเยา และสุโขทัย มีประชาชนเสียชีวิตสะสม 6 ราย บาดเจ็บ 123 ราย สูญหาย 1 ราย สถานบริการของกระทรวงสาธารณสุขได้รับผลกระทบรวม 42 แห่ง ในจำนวนนี้ปิดให้บริการ 9 แห่ง ได้แก่ รพ.สต.ไหล่น่าน รพ.สต.น้ำปั๋ว จ.น่าน, สสอ.แพร่ รพ.สต.น้ำโค้ง รพ.สต.วังธง รพ.สต.สบสาย รพ.สต.ปงพร้าว ศูนย์แพทย์แผนไทยและศสม.ร่องซ้อ จ.แพร่ และปิดบริการบางส่วน 1 แห่ง คือ รพ.น่าน ซึ่งกลับมาเปิดให้บริการที่ห้องฉุกเฉินวันนี้เป็นวันแรก
นายสมศักดิ์กล่าวต่อว่า ขณะนี้หลายพื้นยังมีฝนตกต่อเนื่องและระดับน้ำมีแนวโน้มเพิ่มขึ้น เช่น น่าน เชียงราย สุโขทัย ซึ่งได้มีการอพยพเคลื่อนย้ายประชาชนและกลุ่มเปราะบางไปยังจุดปลอดภัยแล้ว ได้กำชับพื้นที่ที่ยังคงมีสถานการณ์ให้จัดระบบการดูแลประชาชนในศูนย์พักพิง ทั้งเรื่องสุขภาพ สุขาภิบาล การป้องกันควบคุมโรค โดยให้สำนักงานเขตสุขภาพ สำรวจและจัดเตรียมสิ่งสนับสนุน อาทิ ยาสามัญประจำบ้าน ยาชุดช่วยเหลือน้ำท่วม ยาน้ำกัดเท้า รองเท้าบูท และอุปกรณ์ป้องกันต่างๆ พร้อมส่งให้กับพื้นที่ที่ได้รับการร้องขอทันที และให้ส่วนกลางเตรียมการสำรองไว้สำหรับส่งไปเติมให้กับเขตสุขภาพ ส่วนพื้นที่ที่ระดับน้ำเริ่มลดลงเข้าสู่ระยะฟื้นฟู ขอให้เฝ้าระวัง ป้องกันโรคต่างๆ หลังน้ำลด พร้อมทั้งสำรวจความเสียหาย เพื่อรวบรวมและให้การสนับสนุนต่อไป
*********************************************** 28 กรกฎาคม 2568

ที่มา : https://www.thaigov.go.th/news/contents/details/98943