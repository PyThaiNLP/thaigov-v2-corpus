รัฐบาลไทย-ข่าวทำเนียบรัฐบาล-กยศ. ส่งต่อโอกาสและรอยยิ้ม สร้างความสุขให้เด็กพิเศษ 2 จังหวัด

วันจันทร์ที่ 28 กรกฎาคม 2568
28/07/2568
พิมพ์
กยศ. ส่งต่อโอกาสและรอยยิ้ม สร้างความสุขให้เด็กพิเศษ 2 จังหวัด
กองทุนเงินให้กู้ยืมเพื่อการศึกษา (กยศ.) ร่วมจัดกิจกรรมเพื่อสังคม พร้อมส่งความสุขและรอยยิ้มแก่เด็กพิเศษ ณ ศูนย์การศึกษาพิเศษ จังหวัดประจวบคีรีขันธ์ (หน่วยบริการพิเศษหัวหิน) และศูนย์สาธารณสงเคราะห์เด็กพิเศษ วัดห้วยหมู จังหวัดราชบุรี
กยศ. ได้เข้าเยี่ยมชมศูนย์การศึกษาพิเศษจังหวัดประจวบคีรีขันธ์ หน่วยบริการหัวหิน ซึ่งเป็นต้นแบบของการจัดการศึกษาสำหรับเด็กพิเศษ ช่วยให้พวกเขาได้รับโอกาสทางการศึกษาและคุณภาพชีวิตที่ดีขึ้น โดยกิจกรรมนี้จัดขึ้นเมื่อ 18 กรกฎาคม 2568 และต่อมาในวันที่ 24 กรกฎาคม 2568 กยศ. ได้จัดกิจกรรม “กยศ. คนอาสา : ปันเวลาปันความสุข” เพื่อร่วมเลี้ยงอาหารกลางวันเด็กพิเศษ ณ ศูนย์สาธารณสงเคราะห์เด็กพิเศษ วัดห้วยหมู จังหวัดราชบุรี รวมทั้งร่วมพับลอตเตอรี่เก่าเพื่อหารายได้ให้ศูนย์ฯ และร่วมบริจาคเครื่องอุปโภคบริโภค รวมถึงปัจจัยที่จำเป็นเพื่อเป็นขวัญกำลังใจ อีกทั้งยังเป็นการส่งต่อความสุขและเติมเต็มรอยยิ้มให้กับน้อง ๆ
ทั้งนี้ กิจกรรมเพื่อสังคมดังกล่าวสะท้อนให้เห็นถึง ความมุ่งมั่นของ กยศ. ในการตอบแทนสังคม ผ่านการแบ่งปันน้ำใจและการมีส่วนร่วมของบุคลากรในองค์กรอย่างเป็นรูปธรรม กยศ. ไม่เพียงมุ่งเน้นบทบาทในการให้โอกาสทางการศึกษาเท่านั้น แต่ยังให้ความสำคัญกับการส่งเสริมกิจกรรมจิตสาธารณะของผู้กู้ยืมและบุคลากร เพื่อสร้างจิตสำนึกของความรับผิดชอบต่อสังคมอย่างต่อเนื่องและยั่งยืน

ที่มา : https://www.thaigov.go.th/news/contents/details/98950