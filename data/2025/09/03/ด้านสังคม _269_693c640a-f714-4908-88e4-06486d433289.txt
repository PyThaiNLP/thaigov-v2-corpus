รัฐบาลไทย-ข่าวทำเนียบรัฐบาล-“LANTA Model” รพ.เกาะลันตา บำบัดและให้คำปรึกษาผู้ป่วยยาเสพติดที่มีอาการจิตเวชแทรกซ้อน    ในรูปแบบ Digital Health Care Space อัตราผู้ป่วยคงอยู่ในระบบสูงถึง 85%

วันเสาร์ที่ 16 สิงหาคม 2568
“LANTA Model” รพ.เกาะลันตา บำบัดและให้คำปรึกษาผู้ป่วยยาเสพติดที่มีอาการจิตเวชแทรกซ้อน    ในรูปแบบ Digital Health Care Space อัตราผู้ป่วยคงอยู่ในระบบสูงถึง 85%
รัฐมนตรีช่วยว่าการกระทรวงสาธารณสุข “ชัยชนะ เดชเดโช” ชื่นชม LANTA Model ระบบการบำบัดและให้คำปรึกษาผู้ป่วยยาเสพติดที่มีอาการจิตเวชแทรกซ้อน ของมินิธัญญารักษ์ รพ.เกาะลันตา จ.กระบี่ ในรูปแบบ Digital Health Care Space (DHC SPACE ) ที่เป็นอัตลักษณ์
ด้วยการบูรณาการศาสตร์ทางการเเพทย์ จิตวิทยา เเละสหวิชาชีพ ร่วมกับการใช้เทคโนโลยีดิจิทัลและนวัตกรรม มีอัตราการคงอยู่ของผู้ป่วยยาเสพติดที่ได้รับการดูแลอย่างต่อเนื่องและมีคุณภาพตั้งแต่เริ่มต้นจนถึงการติดตามผล (Retention Rate) สูงถึง 85%
วันนี้ (16 สิงหาคม 2568) ที่ โรงพยาบาลเกาะลันตา จ.กระบี่ นายชัยชนะ เดชเดโช รัฐมนตรีช่วยว่าการกระทรวงสาธารณสุข ลงพื้นที่ติดตามการดำเนินงานบำบัดรักษาและฟื้นฟูผู้ติดยาเสพติด และกล่าวว่า โรงพยาบาลเกาะลันตา ซึ่งเป็นโรงพยาบาลชุมชน ขนาด 30 เตียง ได้ดำเนินงานตามนโยบายแก้ไขปัญหายาเสพติด เปลี่ยน      ผู้เสพยาเป็นผู้ป่วย เพื่อคืนคนดีสู่สังคม โดยเปิดมินิธัญญารักษ์ให้การบำบัดฟื้นฟูสมรรถภาพผู้ใช้ยาและสารเสพติดระยะกลาง 2-4 สัปดาห์ มีทีมสหวิชาชีพดูแลอย่างใกล้ชิด รองรับผู้ป่วยทั้งในจังหวัดกระบี่และพื้นที่ใกล้เคียง โดยมีรูปแบบการดำเนินงานที่เป็นอัตลักษณ์ หรือ “LANTA MODEL”  ซึ่งเป็นระบบการบำบัดและให้คำปรึกษาผู้ป่วยจิตเวชเเละยาเสพติด ในรูปแบบ DIGITAL HEALTH CARE SPACE  (DHC Space) ที่บูรณาการศาสตร์        ทาง การเเพทย์ จิตวิทยา เเละสหวิชาชีพ ร่วมกับการใช้เทคโนโลยีดิจิทัลและนวัตกรรม ประกอบด้วย L (Learning of Therapy) ศึกษาและเรียนรู้สู่การบำบัดรักษาผู้ป่วยยาเสพติด A (Analysis of  Plan) วิเคราะห์และวางแผนจากการศึกษาและเรียนรู้ N (Network of Digital Health Care) สร้างช่องทางการบำบัดแบบ Online Space ผ่าน Application T (Therapy of Psy-Cho) ใช้วิธีการบำบัดในรูปแบบจิตบำบัดทุกมิติ ทั้งอารมณ์ พฤติกรรม สมอง และความคิด และ A (Ability of Patient) ตอบโจทย์การบำบัดยาเสพติดยาในยุคโลกาภิวัฒน์ ส่งผลให้ความเสี่ยงการเกิดพฤติกรรมรุนแรงลดลง ผู้ป่วยมีพฤติกรรมทางสังคมดีขึ้น และชุมชนมีส่วนร่วมในการดูแลมากขึ้น
นายชัยชนะ กล่าวต่อว่า LANTA MODEL เป็นรูปแบบการบำบัดที่สอดคล้องกับนโยบายไทยแลนด์ 5.0 และมีผลสำเร็จอย่างมาก โดยในปีงบประมาณ 2568 ข้อมูลล่าสุด ณ วันที่ 30 กรกฎาคม 2568 ได้ให้การบำบัดผู้ป่วยรวม 277 ราย แบ่งเป็น ผู้ป่วยในจังหวัด 237 ราย และต่างจังหวัด ได้แก่ พังงา ภูเก็ต นครศรีธรรมราช ตรัง ระนอง อีก 40 ราย ในจำนวนนี้ สิ้นสุดการบำบัดแล้ว 252 ราย และอยู่ระหว่างการบำบัด 25 ราย นอกจากนี้ ยังให้บริการผู้ป่วยที่บ้าน (Home Ward) อีก 240 ราย สิ้นสุดการบำบัดแล้ว 227 ราย และอยู่ระหว่างการบำบัด 13 ราย โดยมีอัตราการคงอยู่ของผู้ป่วยยาเสพติดที่ได้รับการดูแลอย่างต่อเนื่องและมีคุณภาพตั้งแต่เริ่มต้นจนถึงการติดตามผล (Retention Rate) สูงถึง 85%
******************************************* 16 สิงหาคม 2568

ที่มา : https://www.thaigov.go.th/news/contents/details/99774