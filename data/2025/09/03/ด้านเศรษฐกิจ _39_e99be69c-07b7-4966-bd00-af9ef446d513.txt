รัฐบาลไทย-ข่าวทำเนียบรัฐบาล-​ผู้ตรวจฯ กฤศ มอบรางวัล Thailand Lean Award 2025 ยกย่ององค์กรภาคอุตสาหกรรมใช้ระบบลีนเพิ่มขีดความสามารถในการแข่งขัน

วันพฤหัสบดีที่ 26 มิถุนายน 2568
26/06/2568
พิมพ์
​ผู้ตรวจฯ กฤศ มอบรางวัล Thailand Lean Award 2025 ยกย่ององค์กรภาคอุตสาหกรรมใช้ระบบลีนเพิ่มขีดความสามารถในการแข่งขัน
​ผู้ตรวจฯ กฤศ มอบรางวัล Thailand Lean Award 2025 ยกย่ององค์กรภาคอุตสาหกรรมใช้ระบบลีนเพิ่มขีดความสามารถในการแข่งขัน
วันที่ 24 มิถุนายน 2568 นายกฤศ จันทร์สุวรรณ ผู้ตรวจราชการกระทรวงอุตสาหกรรม ได้รับมอบหมายจาก นายณัฐพล รังสิตพล ปลัดกระทรวงอุตสาหกรรม เป็นประธานในพิธีกล่าวแสดงความยินดีและมอบรางวัล Thailand Lean Award 2025 ซึ่งจัดโดยสมาคมส่งเสริมเทคโนโลยี (ไทย-ญี่ปุ่น) และมีการนำเสนอผลงาน Lean พร้อมทั้งพิจารณาตัดสินผลงาน และมอบรางวัลภายในงานฯ โดยมี ดร.นเรศ ดำรงชัย ผู้อำนวยการสมาคมส่งเสริมเทคโนโลยี (ไทย-ญี่ปุ่น) กล่าวรายงาน พร้อมด้วย ประธานกรรมการพิจารณา Thailand Lean Award คณะผู้บริหารสมาคมส่งเสริมเทคโนโลยี (ไทย-ญี่ปุ่น) คณะกรรมการตัดสินผลงาน ร่วมแสดงความยินดี ณ ห้องแกรนด์ฮอลล์ 202 ศูนย์นิทรรศการและการประชุมไบเทค บางนา กรุงเทพฯ
นายกฤศ กล่าวว่า การจัดประกวดรางวัล Thailand Lean Award มีวัตถุประสงค์เพื่อส่งเสริมให้ผู้ประกอบการนำแนวคิด Lean มาประยุกต์ใช้ในการบริหารจัดการองค์กร เพื่อยกระดับขีดความสามารถในการแข่งขัน ลดความสูญเปล่า และเพิ่มประสิทธิภาพการดำเนินงาน โดยเฉพาะในยุคที่เศรษฐกิจมีความผันผวนสูง และภาคอุตสาหกรรมกำลังก้าวสู่อุตสาหกรรมเศรษฐกิจใหม่ นอกจากนี้ Lean หรือ Lean Production System เป็นแนวทางที่เน้นการกำจัดความสูญเปล่า ลดต้นทุน เพิ่มคุณภาพของผลิตภัณฑ์และบริการ รวมถึงการปรับปรุงอย่างต่อเนื่อง ซึ่งจะช่วยให้องค์กรสามารถส่งมอบผลิตภัณฑ์และบริการได้ตรงเวลา มีคุณภาพสูง และตอบสนองความต้องการของลูกค้าได้ดียิ่งขึ้น  นอกจากนี้ การสร้างวัฒนธรรมองค์กรที่มุ่งเน้นการเพิ่มผลิตภาพและคุณภาพในระยะยาว ถือเป็นแบบอย่างของความสำเร็จในการขับเคลื่อนองค์กรด้วยแนวคิด Lean พร้อมทั้งเน้นย้ำว่าทุกองค์กรควรเดินหน้าพัฒนาตนเองอย่างไม่หยุดนิ่งตามแนวทางการเพิ่มผลิตภาพ คือ Q C D S M E E (Quality, Cost, Delivery, Safety, Morale, Environment และ Ethics) พร้อมทั้งพัฒนาทักษะบุคลากรอย่างต่อเนื่อง  เพื่อเพิ่มขีดความสามารถในการแข่งขันให้กับองค์กรและภาคอุตสาหกรรมของประเทศ
สำหรับรางวัล Thailand Lean Award 2025 แบ่งออกเป็น 3 ประเภท รวมทั้งสิ้น 16 รางวัล ได้แก่ Lean Model Award in Healthcare จำนวน 6 รางวัล Lean Model Award จำนวน 2 รางวัล Thailand Lean Award จำนวน 8 รางวัล

ที่มา : https://www.thaigov.go.th/news/contents/details/97905