รัฐบาลไทย-ข่าวทำเนียบรัฐบาล-"มหาดไทย" ประชุมคัดเลือกผู้แทนประเทศไทยเพื่อรับรางวัลผู้นำอาเซียนด้านการพัฒนาชนบทและขจัดความยากจน ประจำปี 2568

วันศุกร์ที่ 1 สิงหาคม 2568
01/08/2568
พิมพ์
"มหาดไทย" ประชุมคัดเลือกผู้แทนประเทศไทยเพื่อรับรางวัลผู้นำอาเซียนด้านการพัฒนาชนบทและขจัดความยากจน ประจำปี 2568
"มหาดไทย" ประชุมคัดเลือกผู้แทนประเทศไทยเพื่อรับรางวัลผู้นำอาเซียนด้านการพัฒนาชนบทและขจัดความยากจน ประจำปี 2568
เมื่อวันที่ 31 ก.ค. 68 นายสันติธร ยิ้มละมัย รองปลัดกระทรวงมหาดไทย หัวหน้ากลุ่มภารกิจด้านพัฒนาชุมชนและส่งเสริมการปกครองท้องถิ่น เป็นประธานประชุมคณะกรรมการคัดเลือกผู้แทนประเทศไทยเพื่อรับรางวัลผู้นำอาเซียนด้านการพัฒนาชนบทและขจัดความยากจนของประเทศไทย ณ ห้องประชุมดำรงธรรม ชั้น 2 ศาลาว่าการกระทรวงมหาดไทย และผ่านระบบ Video Conference โดยมี คณะกรรมการฯ ร่วมประชุม และองค์กรที่สมัครเข้ารับการคัดเลือกฯ นำเสนอผลงาน
การประชุมคณะกรรมการคัดเลือกผู้แทนประเทศไทยเพื่อรับรางวัลผู้นำอาเซียนด้านการพัฒนาชนบทและขจัดความยากจนของประเทศไทย ครั้งที่ 2/2568 เป็นการคัดเลือกผู้ที่เห็นสมควรจะได้รับรางวัล ทั้ง 2 ประเภท ได้แก่ 1. องค์การนอกภาครัฐ (NGOs) หรือองค์กรภาคประชาสังคม (CSOs) และ 2. องค์กรภาคเอกชน (Private Sector) ซึ่งผู้ได้รับการคัดเลือก ฯ จะได้รับรางวัลแต่ละประเภท ได้แก่ 1) ชนะเลิศ 2) รองชนะเลิศอันดับ 1 และ 3) รองชนะเลิศอันดับ 2
โดยมีองค์กรสมัครเข้ารับการคัดเลือกฯ ทั้ง 2 ประเภท คือ 1. องค์การนอกภาครัฐ (NGOs) หรือองค์กรภาคประชาสังคม (CSOs) จำนวน 5 องค์กร ได้แก่ 1) พิพิธภัณฑ์ชุมชนมีชีวิต (บึงกาฬ) 2) มูลนิธิรักษ์ไทย 3) มูลนิธิกัลยาณมิตรเพื่อพัฒนาเด็กและเยาวชน 4) ศูนย์เรียนรู้ฟาร์มเกษตรธุรกิจเพื่อสังคม วัดโนนสุวรรณ และ 5) มูลนิธิไอแคร์ ประเทศไทย และ 2. องค์กรภาคเอกชน (Private Sector) จำนวน 3 องค์กร ได้แก่ 1) สมาคมสหพันธ์ท่องเที่ยวภาคเหนือ จ.พิษณุโลก 2) วิทยาลัยเทคโนโลยีจรัลสนิทวงศ์ และ 3) บริษัท บุญถาวร รีเทล คอร์ปอเรชั่น จำกัด (มหาชน) สาขาเชียงใหม่ โดยกระทรวงมหาดไทยจะได้ประกาศผลการคัดเลือกผู้ได้รับรางวัลต่อไป

ที่มา : https://www.thaigov.go.th/news/contents/details/99198