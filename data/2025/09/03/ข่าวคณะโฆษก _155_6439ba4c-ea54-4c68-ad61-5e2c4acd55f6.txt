รัฐบาลไทย-ข่าวทำเนียบรัฐบาล-กัมพูชามั่วข่าวตลอด  !  ไม่ห่วงคนในชาติอดอยากไม่ใช้สินค้าไทย    เชี่อสินค้าไทยเป็นที่นิยม

วันพุธที่ 30 กรกฎาคม 2568
กัมพูชามั่วข่าวตลอด  !  ไม่ห่วงคนในชาติอดอยากไม่ใช้สินค้าไทย    เชี่อสินค้าไทยเป็นที่นิยม
ยืนยันรัฐบาลดูแรงงานกัมพูชาอย่างดี  มีมติ ครม. ออกให้อยู่ทำงานต่อได้โดยไม่ต้องออกไปตีตราที่บัตรผ่านแดน
วันนี้ (พุธที่ 30 กรกฎาคม 2568) เวลา 10.30 น. นายจิรายุ ห่วงทรัพย์ โฆษกประจำสำนักนายกรัฐมนตรี  คณะกรรมการศูนย์เฉพาะกิจบริหารสถานการณ์บริเวณชายแดนไทย-กัมพูชา (ศบ. ทก.) เปิดเผยว่า หลังข้อตกลงหยุดยิงที่ปูตราจายา ประเทศมาเลเซียนั้น ยังพบว่ากัมพูชาได้ละเมิดข้อตกลงสันติภาพในภูมิภาคอย่างต่อเนื่อง ในขณะเดียวกันก็ยังใช้กระบวนการใต้ดินและบนดิน กับประเทศไทยในทุกรูปแบบ
โดยล่าสุดพบว่า กระทรวงแรงงานและการฝึกอาชีพของกัมพูชา เผยแพร่จดหมายเปิดผนึก เรียกร้องบรรดาผู้ซื้อและผู้บริโภคนานาชาติ ให้แบนสินค้าและบริการของไทย โดยอ้างว่าไทยไม่ดูแล แรงงานกัมพูชา และมีการกดขี่ข่มเหงนั้น
นายจิรายุ กล่าวว่า รัฐบาลกัมพูชาเอาทุกเม็ด เก็บทุกทาง ที่จะโกหกรายวัน ไทยไม่เคยปฏิบัติกับคนกัมพูชาเช่นนั้น มีแต่จะดูแลดีกว่าเดิม เช่น มติ ครม. เมื่อสัปดาห์ที่แล้ว ให้อยู่ทำงานต่อได้โดยไม่ต้องออกไปตีตราที่บัตรผ่านแดน  ทั้งการให้ความช่วยเหลือด้านมนุษยธรรม ด้านการแพทย์ นายจ้างหรือผู้ทำงานกับคนกัมพูชา ในจังหวัดต่างๆ ก็อยู่ร่วมกัน ด้วยความมีมนุษยสัมพันธ์ที่ดี
อีกทั้งสินค้า เมดอิน กัมพูชา ทั้งเสื้อผ้า และอื่นๆ  โดยเฉพาะส่วนประกอบ ทางอุตสาหกรรม และ ชิ้นส่วนต่างๆ ผู้ผลิตไทยก็ไม่มีนิสัยเลวร้ายที่จะไปประกาศแบน เพราะทราบดีว่า คนกัมพูชาที่เคยไปมาหาสู่ และทำงานในไทยเป็นล้านๆ คน ไม่เกี่ยวข้องกับรัฐบาลกัมพูชา
"ขอเตือน รัฐบาลกัมพูชา โดยกระทรวงแรงงานของกัมพูชา ได้โปรดอย่าทำร้ายคนกัมพูชา ชาติเดียวกันของคุณเลย พวกเขายากลำบากมากพอแล้ว ควรจะเร่งส่งเสริมการสนับสนุน ด้านความสัมพันธ์ และ ลดการเกลียดชัง เพราะรังแต่จะปล่อยให้คนกัมพูชาที่ทำงานนับล้านคน กลับไปตาย เพราะคำอวดอ้างว่ามีงาน ผ่านมา เกือบเดือน แรงงานกัมพูชากำลังจะอดตายอยู่แล้ว  ส่วนที่ทำงานในประเทศไทยก็ได้รับการดูแลเป็นอย่างดี" นายจิรายุกล่าว

ที่มา : https://www.thaigov.go.th/news/contents/details/99066