รัฐบาลไทย-ข่าวทำเนียบรัฐบาล-ปลัดเกษตรฯ ให้โอวาทแก่ผู้เข้ารับการฝึกอบรม นบส. รุ่นที่ 91 

วันพฤหัสบดีที่ 28 สิงหาคม 2568
ปลัดเกษตรฯ ให้โอวาทแก่ผู้เข้ารับการฝึกอบรม นบส. รุ่นที่ 91
ปลัดเกษตรฯ ให้โอวาทแก่ผู้เข้ารับการฝึกอบรม นบส. รุ่นที่ 91 นำองค์ความรู้ไปปรับใช้ในการปฏิบัติงานให้เกิดประสิทธิภาพสูงสุด
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังเป็นประธานพิธีปิดการฝึกอบรม หลักสูตรนักบริหารการพัฒนาการเกษตรและสหกรณ์ ระดับสูง (นบส.) รุ่นที่ 91 โดยมีนางอัญชลี สุวจิตตานนท์ รองปลัดกระทรวงเกษตรและสหกรณ์ ผู้บริหารและผู้เข้ารับการฝึกอบรม ณ ห้อง Ballroom AB ชั้น 2 โรงแรมมารวย การ์เด้น กรุงเทพฯ ว่าหลักสูตร นักบริหารการพัฒนาการเกษตรและสหกรณ์ ระดับสูง รุ่นที่ 91 มีผู้เข้ารับการฝึกอบรม จำนวน 130 คน ดำเนินการฝึกอบรมตั้งแต่วันที่ 14 กรกฎาคม - 29 สิงหาคม 2568 โดยการฝึกอบรมในครั้งนี้เป็นการฝึกอบรมด้วยรูปแบบการเรียนรู้แบบผสมผสาน (Blended Learning) ระหว่างการอบรมแบบพบกัน (Onsite) และการเรียนรู้รูปแบบออนไลน์ (Online Learning) รวมระยะเวลา ทั้งสิ้น 28 วัน ทั้งภาควิชาการและฝึกปฏิบัติจากวิทยากรผู้ทรงคุณวุฒิทั้งจากภาคราชการและภาคเอกชน มาบรรยายถ่ายทอดความรู้ ประสบการณ์ และฝึกปฏิบัติ สำหรับกิจกรรมสำคัญในวันนี้จะมีการนำเสนอผลงานสินค้าเกษตรมูลค่าสูงเพื่อการส่งออก จำนวน 10 สินค้า ประกอบด้วย มะคาเดเมีย น้ำผึ้งโพร่ง น้ำผึ้งชันโรง เม็ดมะม่วงหิมพานต์ กาแฟโรบัสต้า ตะไคร้ หมาก มังคุด ผงน้ำมันมะพร้าว และสัปปะรด และการปัจฉิมนิเทศแก่ผู้เข้ารับการฝึกอบรม โดยมุ่งหวังให้ผู้เข้ารับการฝึกอบรมได้เพิ่มพูนความรู้ ประสบการณ์ และสามารถนำองค์ความรู้ที่ได้รับจากการฝึกอบรมไปปฏิบัติงานตามบทบาทหน้าที่และภารกิจได้เต็มขีดความสามารถสูงสุดได้อย่างมีประสิทธิภาพต่อไป

ที่มา : https://www.thaigov.go.th/news/contents/details/100245