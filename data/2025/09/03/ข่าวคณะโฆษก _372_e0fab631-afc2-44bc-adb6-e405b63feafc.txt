รัฐบาลไทย-ข่าวทำเนียบรัฐบาล-“ไทยคู่ฟ้า” รายงาน สถานการณ์ชายแดน 7 จังหวัด ปกติ แต่ยังคงจัดกำลังพร้อมรับ สถานการณ์ ในทุกพื้นที่ 11 จังหวัดอย่างเต็มที่

วันพุธที่ 27 สิงหาคม 2568
27/08/2568
พิมพ์
“ไทยคู่ฟ้า” รายงาน สถานการณ์ชายแดน 7 จังหวัด ปกติ แต่ยังคงจัดกำลังพร้อมรับ สถานการณ์ ในทุกพื้นที่ 11 จังหวัดอย่างเต็มที่
“ไทยคู่ฟ้า” รายงาน สถานการณ์ชายแดน 7 จังหวัด ปกติ แต่ยังคงจัดกำลังพร้อมรับ สถานการณ์ ในทุกพื้นที่ 11 จังหวัดอย่างเต็มที่
วันนี้ (วันพุธที่ 27 สิงหาคม 2568) เวลา 07.00 น. นายจิรายุ ห่วงทรัพย์ โฆษกประจำสำนักนายกรัฐมนตรี และคณะกรรมการศูนย์เฉพาะกิจบริหารสถานการณ์ชายแดนไทย–กัมพูชา (ศบ.ทก.) สรุปสถานการณ์ชายแดน 11 จุด ใน 7 จังหวัด มีความสงบเรียบร้อยปกติ กองทัพไทยยังคงตรึงกำลังและเฝ้าระวังตลอด 24 ชั่วโมง โดยเฉพาะพื้นที่บ้านหนองจาน จังหวัดสระแก้วที่ต้องเฝ้าระวังเป็นพิเศษเนื่องจากเป็นพื้นที่อธิปไตยของไทยที่เคยให้ที่พักพิงเป็นศูนย์อพยพกับชาวกัมพูชาเมื่อหลาย 10 ปีที่ผ่านมาแต่กลับถูกอ้างสิทธิ์จะรุกล้ำในอธิปไตยของไทย
นายจิรายุ ยังกล่าวถึงกรณีชาวกัมพูชาบุกรื้อลวดหนามและได้ทำร้ายร่างกายเจ้าหน้าที่ของไทยที่ บ้านหนองจาน อำเภอโคกสูง จังหวัดสระแก้ว นั้น พลเอก ณัฐพล นาคพาณิชย์ รัฐมนตรีช่วยว่าการกระทรวงกลาโหม ได้สั่งการให้กองทัพภาคที่ 1 ดำเนินการแจ้งความเอาผิด พร้อมมอบหมายให้กระทรวงการต่างประเทศทำหนังสือประท้วงอย่างเป็นทางการ ย้ำว่าเป็นพื้นที่อธิปไตยของไทย และจะนำประเด็นนี้เข้าสู่การประชุม GBC ในเดือนกันยายน
สำหรับวันนี้ จะมีการประชุมคณะกรรมการชายแดนส่วนภูมิภาค (Regional Border Committee: RBC) ณ จุดผ่านแดนถาวร ช่องสะงำ อ.ภูสิงห์ จ.ศรีสะเกษ ตรงข้ามช่องจวม จ.อุดรมีชัย ประเทศกัมพูชา โดยแม่ทัพภาคที่ 2 ทำหน้าที่ประธานคณะกรรมการฝ่ายไทย และผู้บัญชาการภูมิภาคทหารที่ 4 ทำหน้าที่ประธานคณะกรรมการฝ่ายกัมพูชา โดยภายหลังการประชุมประมาณ เวลา  12.15 น. - 12.45 น. จะมีการแถลงข่าวร่วม ณ ที่ทำการด่านศุลกากรช่องสะงำ  ด้วย

ที่มา : https://www.thaigov.go.th/news/contents/details/100168