รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา กล่าวรายงานต่อนายกรัฐมนตรี ในพิธีเปิดโครงการ Domestic Power 2024-2025

วันอังคารที่ 1 กรกฎาคม 2568
รมว.ท่องเที่ยวและกีฬา กล่าวรายงานต่อนายกรัฐมนตรี ในพิธีเปิดโครงการ Domestic Power 2024-2025
รมว.ท่องเที่ยวและกีฬา กล่าวรายงานต่อนายกรัฐมนตรี ในพิธีเปิดโครงการ Domestic Power 2024-2025 หนุนความเข้มแข็งระบบกีฬาไทย ส่งเสริมเยาวชนเข้าถึงกีฬา สร้างพื้นที่และโอกาสสู่ทีมชาติ พร้อมก้าวสู่เวทีโลกอย่างยั่งยืน
วันที่ 30 มิถุนายน 2568 เวลา 14.00 น. ณ ตึกสันติไมตรี ทำเนียบรัฐบาล นางสาวแพทองธาร ชินวัตร นายกรัฐมนตรี เป็นประธานในงานเปิดตัวการดำเนินโครงการส่งเสริมกีฬาที่มีศักยภาพอย่างเต็มระบบครบวงจร Domestic Power 2024-2025 โดยมี นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา พร้อมด้วย นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬาและโฆษกกระทรวงฯ, นายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา, นายกฤษฎา ตันเทอดทิตย์ เลขานุการรัฐมนตรีว่าการกระทรวงการท่องเที่ยวและกีฬา, นางสาวนัทรียา ทวีวงศ์ ปลัดกระทรวงการท่องเที่ยวและกีฬา, ดร.ก้องศักด ยอดมณี ผู้ว่าการการกีฬาแห่งประเทศไทย, ผู้บริหารกองทุนพัฒนาการกีฬาแห่งชาติ,  สมาคมกีฬาแห่งประเทศไทย, สมาคมกีฬาแห่งจังหวัด ภาคีเครือข่ายทุกภาคส่วน, ภาคเอกชน, นักกีฬา เยาวชน, และสื่อมวลชน เข้าร่วมงาน
นางสาวแพทองธาร ชินวัตร นายกรัฐมนตรี กล่าวว่า "การพัฒนาศักยภาพตนเองเป็นปัจจัยสำคัญในการสร้างทรัพยากรมนุษย์ที่มีคุณภาพและสืบเนื่องจากนโยบายการพัฒนาเยาวชนของประเทศด้วยกีฬา จึงเป็นที่มาของ โครงการส่งเสริมกีฬาที่มีศักยภาพอย่างเต็มระบบครบวงจร Domestic Power 2024-2025 โดยมีเป้าหมายสนับสนุนเยาวชนและนักกีฬาที่มีศักยภาพ ให้ได้รับองค์ความรู้และทักษะด้านกีฬา เสริมสร้าง ขีดความสามารถทางเทคนิค ภายใต้ระบบบริหารจัดการกีฬาไทยที่เข้มแข็ง ครอบคลุมตั้งแต่ต้นน้ำ กลางน้ำจนถึงปลายน้ำ มุ่งยกระดับการพัฒนาเยาวชนให้ก้าวสู่การเป็นนักกีฬาทีมชาติ ต่อยอดจากนักกีฬาระดับ ท้องถิ่นสู่เวทีระดับประเทศ และผลักดันสู่การแข่งขันในระดับนานาชาติ รวมถึงเปิดโอกาสให้เติบโตสู่การเป็นโค้ชมืออาชีพ โครงการ Domestic Power จึงเป็นกลไกสำคัญในการสร้างเส้นทางอาชีพด้านกีฬาและสร้างรายได้อย่างยั่งยืน"
นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา กล่าวว่า "โครงการส่งเสริม กีฬาที่มีศักยภาพอย่างเต็มระบบครบวงจร Domestic Power 2024-2025 สอดคล้องกับยุทธศาสตร์ชาติระยะ 20 ปี (พ.ศ. 2561 - 2580) ในมิติการพัฒนาทุนมนุษย์ผ่านกีฬา เพื่อยกระดับคุณภาพชีวิต เสริมสร้างสุขภาวะและพัฒนาศักยภาพนักกีฬาไทยให้ก้าวสู่ความเป็นเลิศในระดับนานาชาติ กระทรวงการท่องเที่ยวและกีฬาโดยการกีฬาแห่งประเทศไทย กองทุนพัฒนาการกีฬาแห่งชาติ ร่วมกับสมาคมกีฬาแห่งประเทศไทย สมาคม กีฬาแห่งจังหวัด และภาคีเครือข่ายจากทุกภาคส่วน ได้บูรณาการการทำงานร่วมกัน ภายใต้แนวคิด "การ พัฒนากีฬาอย่างเป็นระบบและครบวงจร" โดยให้ความสำคัญกับการวางระบบฝึกซ้อม การส่งเสริม วิทยาศาสตร์การกีฬา การพัฒนาเทคโนโลยี และการยกระดับศูนย์ฝึกกีฬามาตรฐาน เพื่อสนับสนุนนักกีฬาทีมิศักยภาพสูง เพิ่มขีดความสามารถในการแข่งขันของนักกีฬาทีมชาติไทยให้ก้าวขึ้นสู่ระดับแนวหน้าของเอเชียพร้อมตั้งเป้าหมายเป็นอันดับหนึ่งของอาเซียน และติดอันดับชั้นนำในเวทีการแข่งขันมหกรรมกีฬาระดับโลก"
โครงการ Domestic Power 2024-2025 ไม่เพียงสร้างโอกาสให้เยาวชนเข้าถึงการฝึกฝนกีฬาในระดับมาตรฐานเท่านั้น แต่ยังเป็นจุดเริ่มต้นสำคัญในการจุดประกายสร้างแรงบันดาลใจ และวางรากฐานให้นักกีฬารุ่นใหม่ ก้าวสู่ความเป็นเลิศและความสำเร็จในเส้นทางกีฬาอาชีพ พร้อมกันนี้ โครงการยังเปิดกว้างให้ชุมชน องค์กรปกครองส่วนท้องถิ่น ภาคเอกชน และภาคประชาสังคม เข้ามามีส่วนร่วมในการพัฒนากีฬาอย่าง ยั่งยืน ภายใต้กรอบการดำเนินงานที่มีเป้าหมายชัดเจน สามารถวัดผลได้จริง และต่อยอดเป็นต้นแบบในการยกระดับการพัฒนากีฬาในระดับประเทศได้อย่างแท้จริง
ในระยะเริ่มต้นของโครงการ ได้มีการคัดเลือก 7 ชนิดกีฬา ได้แก่ ฟุตบอล ฟุตซอล วอลเลย์บอลแบดมินตัน เทควันโด กอล์ฟ อีสปอร์ต และมีกีฬามวยไทยเป็นกีฬานำร่อง เพื่อร่วมขับเคลื่อนโครงการผ่านระบบการพัฒนากีฬาไทยที่เข้มแข็งและเป็นรูปธรรม ซึ่งเป็นกลไกสำคัญในการเสริมสร้างความสามารถของ นักกีฬาและเป็นพลังสำคัญในการผลักดันประเทศไทย ก้าวขึ้นเป็นศูนย์กลางกีฬาของภูมิภาค สร้างความภาคภูมิใจให้กับคนไทยทั้งชาติ เสริมภาพลักษณ์ประเทศ และนำพากีฬาของชาติไทยสู่ความสำเร็จบนเวทีโลกอย่างมั่นคงและยั่งยืน

ที่มา : https://www.thaigov.go.th/news/contents/details/98034