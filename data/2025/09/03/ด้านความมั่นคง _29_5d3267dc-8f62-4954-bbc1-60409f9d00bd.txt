รัฐบาลไทย-ข่าวทำเนียบรัฐบาล-"ธีรรัตน์" ประชุมขับเคลื่อนแผนแก้ปัญหาคุณภาพน้ำแม่น้ำกก–แม่น้ำสาย ย้ำทุกหน่วยงานบูรณาการข้อมูล พร้อมพัฒนาระบบติดตามสถานการณ์ เพื่อแก้ปัญหาและสื่อสารกับประชาชนอย่างทันท่วงที

วันศุกร์ที่ 27 มิถุนายน 2568
27/06/2568
พิมพ์
"ธีรรัตน์" ประชุมขับเคลื่อนแผนแก้ปัญหาคุณภาพน้ำแม่น้ำกก–แม่น้ำสาย ย้ำทุกหน่วยงานบูรณาการข้อมูล พร้อมพัฒนาระบบติดตามสถานการณ์ เพื่อแก้ปัญหาและสื่อสารกับประชาชนอย่างทันท่วงที
"ธีรรัตน์" ประชุมขับเคลื่อนแผนแก้ปัญหาคุณภาพน้ำแม่น้ำกก–แม่น้ำสาย ย้ำทุกหน่วยงานบูรณาการข้อมูล พร้อมพัฒนาระบบติดตามสถานการณ์ เพื่อแก้ปัญหาและสื่อสารกับประชาชนอย่างทันท่วงที
เมื่อวันที่ 26 มิ.ย. 68 เวลา 17.00 น. น.ส.ธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย รักษาราชการแทนรัฐมนตรีว่าการกระทรวงมหาดไทย เป็นประธานการประชุมศูนย์อำนวยการแก้ไขปัญหาคุณภาพน้ำ (ส่วนหน้า) ในพื้นที่แม่น้ำกกและแม่น้ำสาย ครั้งที่ 4/2568 ผ่านระบบประชุมทางไกล (ZOOM) โดยมีผู้บริหารจากส่วนกลาง ผู้ว่าราชการจังหวัดเชียงราย และหัวหน้าหน่วยงานที่เกี่ยวข้องเข้าร่วมประชุมอย่างพร้อมเพรียง เพื่อร่วมกันติดตามความคืบหน้าและวางแนวทางการดำเนินงานอย่างเป็นรูปธรรม
น.ส.ธีรรัตน์ กล่าวว่า จากสถานการณ์น้ำที่ยังคงมีปัญหาในพื้นที่แม่น้ำโขงและแม่น้ำสาย รัฐบาลโดยน.ส.แพทองธาร ชินวัตร นายกรัฐมนตรี และนายประเสริฐ จันทรรวงทอง รองนายกรัฐมนตรี ในฐานะประธานคณะกรรมการสิ่งแวดล้อมแห่งชาติ ได้ติดตามสถานการณ์อย่างใกล้ชิด และแสดงความห่วงใยต่อพี่น้องประชาชนในพื้นที่ เนื่องจากปัญหาดังกล่าวมีแนวโน้มรุนแรงขึ้นและยังไม่คลี่คลาย ส่งผลกระทบต่อสิ่งแวดล้อมและสุขภาพของประชาชนอย่างหลีกเลี่ยงไม่ได้
"รัฐบาลมีความมุ่งมั่นในการสนับสนุนให้ทุกภาคส่วนสามารถดำเนินงานได้อย่างมีประสิทธิภาพสูงสุด หากหน่วยงานใดมีข้อเสนอหรือความจำเป็นต้องขอรับการสนับสนุนจากรัฐบาล ไม่ว่าจะเป็นด้านงบประมาณ บุคลากร หรือการประสานงานในเชิงนโยบาย ขอให้ดำเนินการแจ้งมาโดยตรง เพื่อให้สามารถตอบสนองต่อปัญหาและบรรเทาความเดือดร้อนของประชาชนได้อย่างทันท่วงที" น.ส.ธีรรัตน์ กล่าว
น.ส.ธีรรัตน์ กล่าวต่อไปอีกว่า ในด้านการสื่อสารกับประชาชน ขณะนี้ได้มีการดำเนินงานผ่านศูนย์ข้อมูลรับรู้และติดตามสถานการณ์น้ำ จังหวัดเชียงราย (AIM: Awareness Information Monitoring) อย่างต่อเนื่อง โดยศูนย์ดังกล่าวเป็นกลไกสำคัญในการเผยแพร่ข้อมูลข่าวสารที่ถูกต้อง ชัดเจน และเป็นปัจจุบันให้ประชาชนรับทราบถึงสถานการณ์ในพื้นที่ ตลอดจนความคืบหน้าในการดำเนินงานของภาครัฐ ทั้งนี้ ทุกหน่วยงานยังคงต้องติดตามสถานการณ์อย่างใกล้ชิด ประเมินผล และนำเสนอข้อมูลอย่างเป็นระบบ เพื่อตอบสนองต่อความต้องการของประชาชนได้อย่างมีประสิทธิภาพสูงสุด
"ขอให้ทุกหน่วยงานที่เกี่ยวข้องบูรณาการการทำงานอย่างเป็นระบบ ดำเนินการเชิงรุก และรายงานสถานการณ์อย่างรวดเร็ว ถูกต้อง และต่อเนื่อง ทั้งในระดับพื้นที่และส่วนกลาง พร้อมทั้งสื่อสารข้อมูลต่อประชาชนอย่างตรงไปตรงมา เพื่อสร้างความเชื่อมั่น ลดความวิตกกังวลจากกระแสข่าวที่อาจคลาดเคลื่อน และขอขอบคุณเจ้าหน้าที่ทุกหน่วยงาน ทั้งส่วนกลาง ส่วนภูมิภาค และในระดับท้องถิ่น ที่ได้ทุ่มเทแรงกายแรงใจในการปฏิบัติหน้าที่ ไม่ว่าจะเป็นการลงพื้นที่พบปะเยี่ยมเยียนประชาชน การเก็บตัวอย่างน้ำเพื่อตรวจสอบคุณภาพ ตลอดจนการทำงานในห้องปฏิบัติการ ซึ่งล้วนเป็นการดำเนินงานร่วมกันเพื่อบรรเทาความเดือดร้อนของประชาชน และผลักดันภารกิจด้านการฟื้นฟูและรักษาคุณภาพน้ำให้เห็นผลเป็นรูปธรรมโดยเร็วที่สุด" น.ส.ธีรรัตน์ กล่าวในช่วงท้าย
สำหรับการประชุมในครั้งนี้ มีการนำเสนอข้อมูลจากหน่วยงานที่เกี่ยวข้อง โดยมีประเด็นสำคัญ ได้แก่ผลการจัดทำคำชี้แจงเพื่อการสื่อสารและประชาสัมพันธ์ ซึ่งมีเป้าหมายเพื่อลดความวิตกกังวลของประชาชนเกี่ยวกับการใช้ประโยชน์จากแหล่งน้ำ ท่ามกลางสถานการณ์สารปนเปื้อนในแม่น้ำโขงและแม่น้ำสาย รวมถึงการรายงานผลการดำเนินงานแก้ไขปัญหาน้ำจากหน่วยงานที่เกี่ยวข้อง

ที่มา : https://www.thaigov.go.th/news/contents/details/97929