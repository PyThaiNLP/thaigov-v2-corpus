รัฐบาลไทย-ข่าวทำเนียบรัฐบาล-การประชุมเพื่อติดตามมาตรการช่วยเหลือผู้ได้รับผลกระทบจากเหตุการณ์ความไม่สงบบริเวณชายแดนไทย – กัมพูชา ของกระทรวงการคลัง

วันพฤหัสบดีที่ 7 สิงหาคม 2568
07/08/2568
พิมพ์
การประชุมเพื่อติดตามมาตรการช่วยเหลือผู้ได้รับผลกระทบจากเหตุการณ์ความไม่สงบบริเวณชายแดนไทย – กัมพูชา ของกระทรวงการคลัง
เมื่อวันที่ 6 ส.ค.2568 มีการประชุมเพื่อติดตามมาตรการช่วยเหลือผู้ได้รับผลกระทบจากเหตุการณ์ความไม่สงบบริเวณชายแดนไทย – กัมพูชา ของกระทรวงการคลัง ผ่านระบบออนไลน์ ซึ่งมีหน่วยงานต่าง ๆ  ที่เกี่ยวข้องเข้าร่วม
นายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง เปิดเผยว่า เมื่อวันที่ 6 สิงหาคม 2568 ตนได้เข้าร่วมการประชุมเพื่อติดตามมาตรการช่วยเหลือผู้ได้รับผลกระทบจากเหตุการณ์ความไม่สงบบริเวณชายแดนไทย – กัมพูชา ของกระทรวงการคลัง ผ่านระบบออนไลน์ ซึ่งมีหน่วยงานต่าง ๆ  ที่เกี่ยวข้องเข้าร่วม อาทิ กรมสรรพากร สำนักงานเศรษฐกิจการคลัง  สำนักงานคณะกรรมการกำกับและส่งเสริมการประกอบธุรกิจประกันภัย (คปภ.)  และ  4 จังหวัดที่ได้รับผลกระทบจากเหตุการณ์ความไม่สงบบริเวณชายแดนไทย – กัมพูชา คือ จังหวัดสุรินทร์ จังหวัดบุรีรัมย์ จังหวัดศรีสะเกษ  และจังหวัดอุบลราชธานี
สำหรับเนื้อหาหลัก ๆ ในการประชุม จะเป็นการรับฟังความเห็นจาก 4 จังหวัดที่ได้รับผลกระทบจากเหตุการณ์ความไม่สงบบริเวณชายแดนไทย – กัมพูชา ถึงผลของมาตรการที่ได้มีการออกไปแล้ว ที่สำคัญยังเป็นเวทีที่จะชี้แจงทำความเข้าใจในประเด็นมาตรการช่วยเหลือด้านประกันชีวิตและประกันวินาศภัยของ คปภ. ทั้งในส่วนของการประกันภัย และการประกันวินาศภัย
รวมถึงการสรุปทำความเข้าใจในมาตรการช่วยเหลือและบรรเทาผู้ที่ได้รับผลกระทบฯ  ของกระทรวงการคลัง อาทิ มาตรการภาษีเพื่อช่วยเหลือประชาชนและผู้ประกอบการที่ได้รับผลกระทบ (กรมสรรพากร) มาตรการช่วยเหลือและบรรเทาผู้ที่ได้รับผลกระทบของสถาบันการเงินเฉพาะกิจ (สศค.)  มาตรการช่วยเหลือและบรรเทาผู้ที่ได้รับผลกระทบจากสถานการณ์ข้อพิพาทชายแดน ของสถาบันการเงินเฉพาะกิจ
“กระทรวงการคลังได้มีการประชุมติดตามมาตรการช่วยเหลือผู้ได้รับผลกระทบจากสถานการณ์อย่างต่อเนื่อง โดยเฉพาะเรื่องนโยบายต่าง ๆ ของกระทรวง  สถาบันการเงินเฉพาะกิจ และการประกันภัย/วินาศภัยของ คปภ. เนื่องจากเป็นเรื่องที่ค่อนข้างยากต่อการทำความเข้าใจ จึงต้องมีการทำความเข้าใจกับทุกฝ่าย เพื่อให้ประชาชนใน 4 จังหวัดที่ได้รับผลกระทบจากเหตุการณ์ความไม่สงบบริเวณชายแดนไทย – กัมพูชา ได้เข้าใจและใช้สิทธิ์ของตนเองอย่างเต็มที่ เพื่อเยียวยาและดูแลให้เกิดประโยชน์สูงสุด”
สำนักงานรัฐมนตรี
โทร. 0-2126-5800

ที่มา : https://www.thaigov.go.th/news/contents/details/99471