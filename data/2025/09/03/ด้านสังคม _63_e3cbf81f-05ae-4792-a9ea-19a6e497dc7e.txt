รัฐบาลไทย-ข่าวทำเนียบรัฐบาล-“อนุชา-ชัยชนะ” เข้ารับตำแหน่ง รมช.สธ. อย่างเป็นทางการ เริ่มงานแรกร่วมประชุมผู้บริหารระดับสูง

วันศุกร์ที่ 4 กรกฎาคม 2568
“อนุชา-ชัยชนะ” เข้ารับตำแหน่ง รมช.สธ. อย่างเป็นทางการ เริ่มงานแรกร่วมประชุมผู้บริหารระดับสูง
รัฐมนตรีช่วยว่าการกระทรวงสาธารณสุข นายอนุชา สะสมทรัพย์ และ นายชัยชนะ เดชเดโช เข้ารับตำแหน่งอย่างเป็นทางการ สักการะสิ่งศักดิ์สิทธิ์ประจำกระทรวง พร้อมลงนามในหนังสือรับตำแหน่ง และเริ่มปฏิบัติงานวันแรก โดยเข้าร่วมประชุมผู้บริหารระดับสูงกระทรวงสาธารณสุข
วันนี้ (4 กรกฎาคม 2568) ที่กระทรวงสาธารณสุข จ.นนทบุรี นายอนุชา สะสมทรัพย์ และ นายชัยชนะ เดชเดโช เข้ารับตำแหน่งรัฐมนตรีช่วยว่าการกระทรวงสาธารณสุข อย่างเป็นทางการ โดยเริ่มต้นด้วยการสักการะสิ่งศักดิ์สิทธิ์ประจำกระทรวงเพื่อความเป็นสิริมงคล ได้แก่ พระพุทธนิรามัย ต้นพระศรีมหาโพธิ์ ศาลพระพรหม พระราชานุสาวรีย์สมเด็จพระมหิตลาธิเบศร อดุลยเดชวิกรม พระบรมราชชนก และสมเด็จพระศรีนครินทราบรมราชชนนี อยู่บนแท่นฐานเดียวกัน พระอนุสาวรีย์สมเด็จพระเจ้าบรมวงศ์เธอ กรมพระยาชัยนาทนเรนทร พระอนุสาวรีย์สมเด็จพระเจ้าพี่นางเธอ เจ้าฟ้ากัลยาณิวัฒนา กรมหลวงนราธิวาสราชนครินทร์ และพระพุทธมหานวนาคปฏิมากร
จากนั้น นายอนุชา ได้เข้าห้องทำงานชั้น 5 สักการะพระพุทธรูปประจำห้อง และลงนามเข้ารับตำแหน่งอย่างเป็นทางการ ขณะที่ นายชัยชนะ เข้าห้องทำงานชั้น 4 สักการะพระพุทธรูปประจำห้อง และลงนามเข้ารับตำแหน่งอย่างเป็นทางการ และได้เริ่มปฏิบัติงานวันแรกด้วยการเข้าร่วมประชุมผู้บริหารระดับสูงกระทรวงสาธารณสุข ณ ห้องประชุมชัยนาทนเรนทร โดยมีผู้บริหารกระทรวงสาธารณสุข หน่วยงานในกำกับ ให้การต้อนรับและแสดงความยินดี
******************************************** 4 กรกฎาคม 2568

ที่มา : https://www.thaigov.go.th/news/contents/details/98161