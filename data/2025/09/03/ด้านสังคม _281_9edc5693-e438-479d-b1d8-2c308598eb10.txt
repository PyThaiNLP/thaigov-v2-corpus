รัฐบาลไทย-ข่าวทำเนียบรัฐบาล-ปลัดดีอี ร่วมเปิดงานสัมมนา TB – CERT Cybersecurity Annual Conference 2025 

วันพุธที่ 20 สิงหาคม 2568
ปลัดดีอี ร่วมเปิดงานสัมมนา TB – CERT Cybersecurity Annual Conference 2025
ปลัดดีอี ร่วมเปิดงานสัมมนา TB – CERT Cybersecurity Annual Conference 2025
วันที่ 20 สิงหาคม 2568 ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม (ดีอี) เป็นประธานกล่าวเปิดงานสัมมนา “TB – CERT Cybersecurity Annual Conference 2025” ภายใต้หัวข้อหลัก “The Quantum – AI Shift: Cybersecurity & Fraud in the Next Era” ณ โรงแรมอินเตอร์คอนติเนนตัล กรุงเทพฯ โดยมีนายชาติศิริ โสภณพนิช ที่ปรึกษาสมาคมธนาคารไทยและประธานกรรมการของธนาคารกรุงเทพ กล่าวต้อนรับในพิธีเปิดงานฯ
งานสัมมนาดังกล่าว จัดขึ้นโดยศูนย์ประสานงานด้านความมั่นคงและปลอดภัยเทคโนโลยีสารสนเทศ ภาคการธนาคาร (TB - CERT) สมาคมธนาคารไทย มีวัตถุประสงค์เพื่อเผยแพร่ความรู้ สร้างความตระหนักรู้ และส่งเสริมความร่วมมือในการเตรียมความพร้อมด้านความมั่นคงปลอดภัยทางไซเบอร์แก่สมาชิก TB – CERT รวมถึงบุคลากรในภาคอุตสาหกรรมที่เกี่ยวข้อง อาทิ ภาคการเงิน การธนาคาร การลงทุน ประกันภัย โทรคมนาคม ตลอดจนหน่วยงานภาครัฐที่มีบทบาทที่เกี่ยวข้อง
ในการนี้ ปลัดกระทรวงฯ ได้เน้นย้ำถึงประเด็นสำคัญ ได้แก่ เทคโนโลยีควอนตัมและ AI ที่สามารถก่อให้เกิดกลโกงที่ซับซ้อนยิ่งขึ้น ทุกภาคส่วนจำเป็นต้องปรับตัว รับมือกับภัยอาชญากรรมออนไลน์ต่าง ๆ ที่พัฒนาไปตามเทคโนโลยี การจัดการกับข้อมูลบิดเบือน การพัฒนากฎหมายที่เข้มแข็ง และการดำเนินงานของศูนย์ต่อต้านการหลอกลวงออนไลน์ (Anti-Scam Operation Center: AOC) ที่นำ AI มาใช้ การสร้างความร่วมมือระหว่างประเทศที่เป็นรูปธรรมผ่านกรอบความร่วมมืออาเซียน เอเปค และ EU โดยเฉพาะการจัดตั้ง ASEAN Working Group on Anti-Online Scams (WG-AS) เพื่อประสานการรับมือในระดับภูมิภาค นอกจากนี้ ได้กล่าวถึง การจัดตั้งคณะกรรมการขับเคลื่อนแผนปฏิบัติการด้านปัญญาประดิษฐ์แห่งชาติเพื่อการพัฒนาประเทศไทย เพื่อกำหนดทิศทางการพัฒนา AI ของประเทศ และส่งเสริมการสร้างความรู้ความเข้าใจเกี่ยวกับ AI เพื่อให้ประชาชนมีความพร้อมในการปรับตัวและใช้ประโยชน์จากเทคโนโลยีดังกล่าวได้อย่างมีประสิทธิภาพ

ที่มา : https://www.thaigov.go.th/news/contents/details/99925