รัฐบาลไทย-ข่าวทำเนียบรัฐบาล-"ภูมิธรรม" เผย สถานการณ์ความไม่สงบให้พื้นที่ชายแดนไทย - กัมพูชา เร่งใช้แนวทางการเจรจาระหว่างประเทศเพื่อลดความรุนแรง และเยียวยาผู้ที่ได้รับผลกระทบจากภัยการสู้รบให้เร็วที่สุด

วันศุกร์ที่ 25 กรกฎาคม 2568
25/07/2568
พิมพ์
"ภูมิธรรม" เผย สถานการณ์ความไม่สงบให้พื้นที่ชายแดนไทย - กัมพูชา เร่งใช้แนวทางการเจรจาระหว่างประเทศเพื่อลดความรุนแรง และเยียวยาผู้ที่ได้รับผลกระทบจากภัยการสู้รบให้เร็วที่สุด
"ภูมิธรรม" เผย สถานการณ์ความไม่สงบให้พื้นที่ชายแดนไทย - กัมพูชา เร่งใช้แนวทางการเจรจาระหว่างประเทศเพื่อลดความรุนแรง และเยียวยาผู้ที่ได้รับผลกระทบจากภัยการสู้รบให้เร็วที่สุด
วันนี้ (25 ก.ค. 2568) เวลา 11.10 น. นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย ในฐานะรักษาราชการแทนนายกรัฐมนตรี ได้ให้สัมภาษณ์ในประเด็นความคืบหน้าจากสถานการณ์การปะทะในพื้นที่จังหวัดชายแดนไทย - กัมพูชา ณ อาคารศาลาว่าการกระทรวงมหาดไทย กระทรวงมหาดไทย
นายภูมิธรรม กล่าวว่า จากสถานการณ์ความรุนแรงในพื้นที่ชายแดนที่ผ่านมา ทางรัฐบาล และกองทัพกำลังเร่งดำเนินการพูดคุยกับทาง นายอันวาร์ อิบราฮิม นายกรัฐมนตรีมาเลเซียและประธานอาเซียน เพื่อที่จะหาแนวทางข้อยุติในการแก้ไขปัญหาให้เร็วที่สุด โดยทางประธานอาเซียนจะได้เข้าสู่ขั้นตอนการเจรจากับนายกรัฐมนตรีของกัมพูชาก่อน เพื่อหาข้อสรุปมาคุยกับทางการไทยเรา สิ่งสำคัญในวันนี้เราจะต้องประณามประเทศกัมพูชาที่เป็นฝ่ายเริ่มต้น การก่อเหตุความรุนแรงก่อน จากการที่ยิงจรวดเข้าสู่เป้าหมายที่เป็นพลเรือน ทำให้ประชาชนคนไทย ได้รับบาดเจ็บและเสียชีวิตเป็นจำนวนมาก ซึ่งผิดหลักกฎหมายระหว่างประเทศอย่างร้ายแรง
"สิ่งที่ประเทศกัมพูชาทำเป็นการแสดงได้อย่างชัดเจนว่ามีเจตจำนงที่จะรุกราน และละเมิด กฎหมายระหว่างประเทศอย่างชัดเจน ซึ่งจะต้องรับผิดชอบกับสิ่งที่เกิดขึ้น โดยมาตรการทางการทูตของไทยที่ผ่านมา เราได้ส่งตัวทูตกัมพูชากลับประเทศและเรียกทูตของไทยกลับมาซึ่งถือเป็นมาตรการรุนแรงที่สุดแล้ว เราต้องขอให้กัมพูชาแสดงให้เห็นความชัดเจน ถึงความจริงใจ ในการยึดทางสันติซึ่งประเทศไทยเรา ได้ปฏิบัติมาโดยตลอด"
นายภูมิธรรม กล่าวต่อไปว่า สำหรับมาตรการช่วยเหลือพี่น้องประชาชนผู้ได้รับผลกระทบจากเหตุความรุนแรง ขณะนี้ทางรัฐบาลจะได้พิจารณา ขยายวงเงินในการช่วยเหลือเยียวยาผู้เสียชีวิต เป็นรายละ 1 ล้านบาท และลดหลั่นกันไปสำหรับผู้ที่บาดเจ็บ โดยตนได้สั่งการให้รัฐมนตรีหลายท่านเป็นตัวแทนรัฐบาล ลงพื้นที่ แสดงความเสียใจกับผู้เสียชีวิตและผู้บาดเจ็บในพื้นที่ต่าง ๆ โดยต้องขอเน้นย้ำทุกฝ่ายให้ความสำคัญห่วงใยดูแลคุณภาพชีวิตของพี่น้องประชาชนอย่างเต็มที่
"เรื่องอธิปไตยของประเทศและการรุกล้ำชีวิตความเป็นอยู่ของพี่น้องประชาชน เป็นสิ่งที่เรายอมไม่ได้ เมื่อเกิดปัญหาเราก็พร้อมที่จะดำเนินการทั้งทางทหารและบริหารจัดการในพื้นที่ชายแดนอย่างเด็ดขาดที่สุด ซึ่งตนเข้าใจความรู้สึกของพี่น้องประชาชนทุกคนเป็นอย่างดี และขอความร่วมมือให้ทุกท่านรับฟังข่าวสารที่ถูกต้อง ให้กำลังใจซึ่งกันและกัน เพราะขณะนี้ ประเทศของเราต้องการความรักสามัคคี ต้องรวมพลังช่วยกันแก้ไขปัญหาให้ดีที่สุด" นายภูมิธรรม กล่าวทิ้งท้าย

ที่มา : https://www.thaigov.go.th/news/contents/details/98851