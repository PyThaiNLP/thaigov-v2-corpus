รัฐบาลไทย-ข่าวทำเนียบรัฐบาล-พม. เดินหน้า พัฒนาศักยภาพผู้นำขบวนองค์กรชุมชน ของ พอช. ให้พร้อมรับมือภัยพิบัติ-ช่วยกลุ่มเปราะบางในพื้นที่

วันอังคารที่ 24 มิถุนายน 2568
พม. เดินหน้า พัฒนาศักยภาพผู้นำขบวนองค์กรชุมชน ของ พอช. ให้พร้อมรับมือภัยพิบัติ-ช่วยกลุ่มเปราะบางในพื้นที่
พม. เดินหน้า พัฒนาศักยภาพผู้นำขบวนองค์กรชุมชน ของ พอช. ให้พร้อมรับมือภัยพิบัติ-ช่วยกลุ่มเปราะบางในพื้นที่
วันที่ 24 มิถุนายน 2568  ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ด้วยสถานการณ์การเปลี่ยนแปลงสภาพภูมิอากาศในปัจจุบัน ส่งผลให้เกิดภัยพิบัติต่างๆ ไม่ว่าจะเป็น ภัยแล้ง อุทกภัย พายุฝน แผ่นดินไหว และดินโคลนถล่ม ซึ่งมีแนวโน้มความรุนแรงเพิ่มมากขึ้น และได้ส่งผลกระทบอย่างกว้างขวางต่อประชาชนทุกกลุ่มเป้าหมาย โดยเฉพาะกลุ่มเปราะบางที่เป็นเด็ก ผู้สูงอายุ คนพิการ และผู้ด้อยโอกาสในสังคม ซึ่งเป็นกลุ่มเสี่ยงสูงที่มีข้อจำกัดในการปรับตัวและรับมือกับภัยพิบัติต่างๆ ดังนั้น ขบวนองค์กรชุมชน ซึ่งเป็นเครือข่ายการทำงานในพื้นที่ทั่วประเทศของกระทรวง พม. โดย สถาบันพัฒนาองค์กรชุมชน (องค์การมหาชน) หรือ พอช. ถือเป็นกลไกด่านหน้าที่สำคัญในการรับมือกับภัยพิบัติต่างๆ ที่เกิดขึ้น และให้การช่วยเหลือดูแลประชาชนในชุมชนที่ได้รับผลกระทบ โดยเฉพาะกลุ่มเปราะบาง
กระทรวง พม. โดย พอช. จึงได้กำหนดจัดโครงการพัฒนาศักยภาพผู้นำขบวนองค์กรชุมชนเพื่อเตรียมความพร้อมในการรับมือภัยพิบัติ (ภาคประชาชน) ระหว่างวันที่ 30 มิถุนายน - 2 กรกฎาคม 2568 ที่โรงแรมสองพันบุรี จังหวัดสุพรรณบุรี โดยมีเป้าหมายสำคัญในการพัฒนาศักยภาพผู้นำขบวนองค์กรชุมชนจากทั่วประเทศ รวมถึงผู้บริหารและเจ้าหน้าที่ พอช. พัฒนาสังคมและความมั่นคงของมนุษย์จังหวัด (พมจ.) 76 จังหวัด และผู้แทนหน่วยงานภาคีอาสาสานพลังพื้นที่เข้มแข็ง รวมจำนวน 300 คน ด้วยการสร้างความรู้ ความเข้าใจต่อสถานการณ์การเปลี่ยนแปลงสภาพภูมิอากาศและภัยพิบัติที่ส่งผลกระทบต่อพื้นที่ , การออกแบบแผนและกระบวนการขับเคลื่อนการรับมือภัยพิบัติในพื้นที่ , การเสริมสร้างความเข้มแข็งในการช่วยเหลือชุมชนและกลุ่มเปราะบาง และการส่งเสริมการประสานความร่วมมือกับภาคีเครือข่ายในพื้นที่
นายวราวุธ กล่าวว่า โครงการนี้ นับเป็นจุดเริ่มต้นที่สำคัญของการพัฒนาศักยภาพของผู้นำขบวนองค์กรชุมชนทั่วประเทศให้สามารถรับมือกับภัยพิบัติต่างๆ ได้อย่างมีประสิทธิภาพด้วยการเตรียมความพร้อมตั้งแต่การบริหารข้อมูล การบูรณาการแผนงาน และการประสานความร่วมมือกับภาคีเครือข่ายต่างๆ ในพื้นที่จังหวัดและชุมชน อีกทั้งให้การช่วยเหลือประชาชน โดยเฉพาะกลุ่มเปราะบาง ให้สามารถปรับตัวและรับมือกับภัยพิบัติต่างๆ ได้อย่างทันท่วงที
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #ภัยพิบัติ #การเปลี่ยนแปลงสภาพภูมิอากาศ #ชุมชน #ขบวนองค์กรชุมชน #สุพรรณบุรี

ที่มา : https://www.thaigov.go.th/news/contents/details/97763