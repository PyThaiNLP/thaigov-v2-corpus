รัฐบาลไทย-ข่าวทำเนียบรัฐบาล-“ธีรรัตน์” ควง “ชัชชาติ” เปิดปฏิบัติการ “สุขุมวิทโมเดล” สร้างความปลอดภัยประชาชนและนักท่องเที่ยว มุ่งป้องกันปราบปรามอาชญากรรมและรักษาความสงบเรียบร้อย เพื่อสร้างหลักประกันความสุขให้พ

วันอังคารที่ 8 กรกฎาคม 2568
08/07/2568
พิมพ์
“ธีรรัตน์” ควง “ชัชชาติ” เปิดปฏิบัติการ “สุขุมวิทโมเดล” สร้างความปลอดภัยประชาชนและนักท่องเที่ยว มุ่งป้องกันปราบปรามอาชญากรรมและรักษาความสงบเรียบร้อย เพื่อสร้างหลักประกันความสุขให้พ
“ธีรรัตน์” ควง “ชัชชาติ” เปิดปฏิบัติการ “สุขุมวิทโมเดล” สร้างความปลอดภัยประชาชนและนักท่องเที่ยว มุ่งป้องกันปราบปรามอาชญากรรมและรักษาความสงบเรียบร้อย เพื่อสร้างหลักประกันความสุขให้พี่น้องประชาชนอย่างมีประสิทธิภาพ
เมื่อวานนี้ (7 ก.ค. 68) เวลา 20.00 น. นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เป็นประธานในพิธีปล่อยแถวป้องกันปราบปรามอาชญากรรม รักษาความสงบเรียบร้อย การบังคับใช้กฎหมาย และอำนวยความสะดวกด้านการจราจรย่านสถานที่ท่องเที่ยว ถ.สุขุมวิท ตามโครงการ Sandbox "สุขุมวิทโมเดล" ของรัฐบาล โดยมี นายชัชชาติ สิทธิพันธุ์ ผู้ว่าราชการกรุงเทพมหานคร นายสยาม ศิริมงคล อธิบดีกรมการพัฒนาชุมชน พล.ต.ต.นพศิลป์ พูลสวัสดิ์ รองผู้บัญชาการตำรวจนครบาล พล.ต.ต.วรวิทย์ ญาณจินดา ผู้บังคับการสายตรวจและปฏิบัติการพิเศษ พล.ต.ต.วิทวัฒน์ ชินคำ ผู้บังคับการตำรวจนครบาล 5 พ.ต.อ.ยิ่งยศ สุวรรณโณ ผู้กำกับการสถานีตำรวจนครบาลลุมพินี พร้อมด้วยผู้แทนสำนักงานป้องกันและปราบปรามยาเสพติด (ป.ป.ส.) ผู้แทนกระทรวงการพัฒนาสังคมและความมั่นคงของมนุษย์ (พ.ม.) ร่วมลงพื้นที่บริเวณนานาพลาซ่า ซอยสุขุมวิท 4 และย่านถนนสุขุมวิท เขตคลองเตย กรุงเทพฯ
น.ส.ธีรรัตน์ กล่าวว่า ในวันนี้เป็นการแสดงถึงความมุ่งมั่นตั้งใจของภาครัฐในการบูรณาการร่วมกันของทุกหน่วยงานตามนโยบายของรัฐบาลและกระทรวงมหาดไทย ภายใต้การนำของนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย รักษาราชการแทนนายกรัฐมนตรี ที่ได้มอบหมายให้กระทรวงมหาดไทยและกรุงเทพมหานครได้บูรณาการร่วมกับหน่วยงานด้านความมั่นคง โดยเฉพาะเจ้าหน้าที่ตำรวจ เพื่อดำเนินการปราบปรามผู้มีอิทธิพล ปราบปรามสิ่งผิดกฎหมาย ทำให้พี่น้องประชาชนไร้กังวล และสร้างหลักประกันความสุขให้พี่น้องประชาชน พร้อมมุ่งสร้างประสิทธิภาพการทำงานให้ดีที่สุด
“กรุงเทพมหานครของเรานั้นได้เป็นจุดหมายสำคัญที่ดึงดูดนักท่องเที่ยวให้เข้ามาเยี่ยมชม เข้ามาท่องเที่ยว เข้ามาจับจ่ายใช้สอย เพื่อเป็นการกระตุ้นเศรษฐกิจได้เป็นอย่างดี เราทุกภาคส่วนจึงต้องร่วมกันจัดระเบียบให้บ้านเมือง โดยเฉพาะกรุงเทพมหานครเราเป็นเมืองท่องเที่ยวที่ปลอดภัยสำหรับทุกคน ดังที่ท่านภูมิธรรม เวชยชัย รักษาราชการแทนนายกรัฐมนตรี ได้มอบหมายให้ทุกหน่วยได้ทำหน้าที่ที่เกี่ยวข้องโดยไม่ต้องรอ ด้วยการเป็นที่พึ่งของประชาชน งานต้องออกมาเร็ว และประสบความสำเร็จ รวมทั้งต้องสร้างความรับรู้เข้าใจเพื่อให้เกิดความร่วมมือของผู้ประกอบการได้ปฏิบัติตามกฎหมาย ทั้งเรื่องจัดระเบียบทางเท้าให้เมืองของเราน่าอยู่และสวยงาม มีความเหมาะสมที่เป็นแหล่งท่องเที่ยวสำคัญ โดยกรุงเทพมหานครจะทำหน้าที่อำนวยความสะดวกให้ผู้ประกอบการทุกท่านได้ประกอบกิจการได้อย่างถูกกฎหมายร่วมกับทุกหน่วยงาน สิ่งเหล่านี้ล้วนแต่จะยังผลให้เกิดการจัดการความกังวลของประชาชน ทำให้ประชาชนไร้ทุกข์ นี่คือเป้าหมายที่เราต้องทำให้สำเร็จอย่างมีประสิทธิภาพ เพื่อสร้างหลักประกันความสุขให้พี่น้องประชาชน” นางสาวธีรรัตน์ กล่าวเพิ่มเติม
ด้าน พล.ต.ต.นพศิลป์ พูลสวัสดิ์ รองผู้บัญชาการตำรวจนครบาล กล่าวว่า สำนักงานตำรวจแห่งชาติ ได้รับมอบหมายจากนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย รักษาราชการแทนนายกรัฐมนตรี ให้ดำเนินมาตรการป้องกันและปราบปรามอาชญากรรมการรักษาความสงบเรียบร้อย การบังคับใช้กฎหมาย รวมถึงการอำนวยความสะดวกด้านการจราจรย่านสถานที่ท่องเที่ยวร่วมกับกระทรวงมหาดไทย กรุงเทพมหานคร กระทรวงการพัฒนาสังคมและความมั่นคงของมนุษย์ สำนักงาน ป.ป.ส. และภาคีเครือข่าย โดยดำเนินการ Kick off ณ บริเวณย่านสุขุมวิท ซอยนานา ซึ่งเป็นพื้นที่ที่มีวงจรการท่องเที่ยวเป็นจำนวนมาก ไม่ว่าจะเป็นสถานที่ดื่มของนักท่องเที่ยว สถานที่ท่องเที่ยว สถานที่พักอาศัย เพื่อการสร้างความมั่นใจให้กับนักท่องเที่ยวให้รู้สึกปลอดภัยเมื่อเข้ามาท่องเที่ยวในพื้นที่ ซึ่งความปลอดภัยเป็นเรื่องที่มีความสำคัญเป็นอย่างมาก และจะทำให้เกิดความเชื่อมั่น และสื่อสารให้นักท่องเที่ยวได้เดินทางมาท่องเที่ยว เพื่อกระตุ้นเศรษฐกิจให้กับประเทศอย่างมหาศาล ประชาชนมีอาชีพ มีรายได้อย่างมั่นคง ตามนโยบายรัฐบาลต่อไป

ที่มา : https://www.thaigov.go.th/news/contents/details/98263