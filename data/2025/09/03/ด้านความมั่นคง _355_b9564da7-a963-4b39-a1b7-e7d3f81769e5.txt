รัฐบาลไทย-ข่าวทำเนียบรัฐบาล-มหาดไทยจับมือ SCG และภาคีเครือข่าย ลงนาม MOU หลักสูตร "NZAP 2026 และ Go Together SS2" ขับเคลื่อน SMEs สู่ธุรกิจคาร์บอนต่ำ เสริมศักยภาพการแข่งขันด้านเศรษฐกิจควบคู่การพัฒนาที่ยั่งยืน

วันศุกร์ที่ 15 สิงหาคม 2568
15/08/2568
พิมพ์
มหาดไทยจับมือ SCG และภาคีเครือข่าย ลงนาม MOU หลักสูตร "NZAP 2026 และ Go Together SS2" ขับเคลื่อน SMEs สู่ธุรกิจคาร์บอนต่ำ เสริมศักยภาพการแข่งขันด้านเศรษฐกิจควบคู่การพัฒนาที่ยั่งยืน
มหาดไทยจับมือ SCG และภาคีเครือข่าย ลงนาม MOU หลักสูตร "NZAP 2026 และ Go Together SS2" ขับเคลื่อน SMEs สู่ธุรกิจคาร์บอนต่ำ เสริมศักยภาพการแข่งขันด้านเศรษฐกิจควบคู่การพัฒนาที่ยั่งยืน
วันนี้ (15 ส.ค. 68) เวลา 09.30 น. นายอรรษิษฐ์ สัมพันธรัตน์ ปลัดกระทรวงมหาดไทย มอบให้ นายเชษฐา โมสิกรัตน์ รองปลัดกระทรวงมหาดไทย ร่วมแถลงข่าวและลงนามบันทึกความเข้าใจความร่วมมือ (MOU) โครงการจัดตั้งเครือข่ายพันธมิตรสำหรับการจัดทำหลักสูตร "Net Zero Accelerator Program (NZAP) 2026" และการจัดตั้งเครือข่ายความร่วมมือดำเนินโครงการ "Go Together เติบโตด้วยกัน สู่โลกยั่งยืน Season 2" โดยมี น.ส.รัตนา สรภูมิ ผู้อำนวยการสถาบันดำรงราชานุภาพ สำนักงานปลัดกระทรวงมหาดไทย ร่วมในงาน ณ SCG สำนักงานใหญ่ บางชื่อ กรุงเทพฯ
ภายในงาน นายเชษฐา โมสิกรัตน์ ได้ร่วมการเสวนา "การขับเคลื่อนส่งเสริม SMEs เพิ่มศักยภาพการแข่งขันสู่ธุรกิจสีเขียว และ NET ZERO เพื่อการพัฒนาที่ยั่งยืน (SDGs)" ภายใต้ความร่วมมือภาครัฐและเอกชน โดยมี นางอัญชลี สุวจิตตานนท์ รองปลัดกระทรวงเกษตรและสหกรณ์ นายประเสริฐ ศิรินภาพร รองปลัดกระทรวงทรัพยากรธรรมชาติและสิ่งแวดล้อม นางสาวณัฏฐิญา เนตยสุภา อธิบดีกรมส่งเสริมอุตสาหกรรม กระทรวงอุตสาหกรรม นายชนะ ภูมี ผู้ช่วยผู้จัดการใหญ่การบริหารความยั่งยืน SCG และภาคีเครือข่าย ร่วมเสวนา
กระทรวงมหาดไทย ได้ร่วมกับ SCG และภาคีเครือข่าย จัดหลักสูตร Net Zero Accelerator Program 2026 (NZAP 2026) และโครงการ Go Together ซีซั่น 2 เพื่อเสริมศักยภาพผู้ประกอบการไทย โดยเฉพาะวิสาหกิจขนาดกลางและขนาดย่อม (SMEs) ให้สามารถเพิ่มขีดความสามารถในการแข่งขันท่ามกลางความท้าทายของเศรษฐกิจโลก และเปลี่ยนผ่านสู่ธุรกิจคาร์บอนต่ำอย่างเป็นรูปธรรม ภายใต้แนวทาง Inclusive Green Growth ซึ่งหลักสูตร NZAP 2026 ได้ขยายระยะเวลาอบรมจาก 8 สัปดาห์เป็น 12 สัปดาห์ พร้อมเนื้อหาที่เข้มข้นขึ้น ครอบคลุมองค์ความรู้ด้านเทคโนโลยี การบริหารจัดการ และการลดก๊าซเรือนกระจก
สำหรับโครงการ "Go Together เติบโตด้วยกัน สู่โลกยั่งยืน Season 2" มุ่งเน้นการเสริมศักยภาพผ่านการศึกษาดูงานจริง การให้คำปรึกษาโดยผู้เชี่ยวชาญ และการเปิดโอกาสให้ SMEs เข้าถึงเทคโนโลยีและแหล่งเงินทุน โดยมีกรมส่งเสริมอุตสาหกรรมและสำนักงานส่งเสริมวิสาหกิจขนาดกลางและขนาดย่อมเป็นพันธมิตรรายใหม่ ครอบคลุมการประยุกต์ใช้เทคโนโลยีดิจิทัลและปัญญาประดิษฐ์เพื่อเพิ่มประสิทธิภาพ การผลักดันการใช้พลังงานทางเลือกเพื่อลดต้นทุนและลดการปล่อยคาร์บอน ตลอดจนการสร้างความร่วมมือจากทุกภาคส่วนเพื่อขับเคลื่อนเศรษฐกิจสีเขียวอย่างยั่งยืน

ที่มา : https://www.thaigov.go.th/news/contents/details/99747