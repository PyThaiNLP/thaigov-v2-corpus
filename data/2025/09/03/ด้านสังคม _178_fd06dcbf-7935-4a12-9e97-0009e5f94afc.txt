รัฐบาลไทย-ข่าวทำเนียบรัฐบาล-"วราวุธ" เผย พม. เล็ง ช่วยคนพิการ-ผู้ดูแลคนพิการ บรรเทาความเดือดร้อนจากเหตุความไม่สงบ 7 จว. ชายแดนไทย-กัมพูชา พักชำระหนี้กองทุนฯ 3 เดือน ก.ค.-ก.ย. 68

วันอังคารที่ 29 กรกฎาคม 2568
"วราวุธ" เผย พม. เล็ง ช่วยคนพิการ-ผู้ดูแลคนพิการ บรรเทาความเดือดร้อนจากเหตุความไม่สงบ 7 จว. ชายแดนไทย-กัมพูชา พักชำระหนี้กองทุนฯ 3 เดือน ก.ค.-ก.ย. 68
"วราวุธ" เผย พม. เล็ง ช่วยคนพิการ-ผู้ดูแลคนพิการ บรรเทาความเดือดร้อนจากเหตุความไม่สงบ 7 จว. ชายแดนไทย-กัมพูชา พักชำระหนี้กองทุนฯ 3 เดือน ก.ค.-ก.ย. 68
วันที่ 29 กรกฎาคม 2568 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ทางกรมส่งเสริมและพัฒนาคุณภาพชีวิตคนพิการ (พก.) กระทรวงการพัฒนาสังคมและความมั่นคงของมนุษย์ (พม.) เตรียมเสนอมาตรการช่วยเหลือลูกหนี้ที่ขอกู้ยืมเงินกองทุนส่งเสริมและพัฒนาคุณภาพชีวิตคนพิการ ในพื้นที่ที่ได้รับผลกระทบจากเหตุการณ์ความไม่สงบตามแนวชายแดนไทย - กัมพูชา จำนวน 7 จังหวัด ได้แก่ จังหวัดบุรีรัมย์ สุรินทร์ ศรีสะเกษ อุบลราชธานี จันทบุรี ตราด และสระแก้ว ซึ่งส่งผลกระทบต่อประชาชนกลุ่มเปราะบางที่เป็นคนพิการทำให้สูญเสียรายได้และทรัพย์สิน ส่งผลต่อความสามารถชำระหนี้คืนกองทุนส่งเสริมและพัฒนาคุณภาพชีวิตคนพิการ เพื่อให้คณะอนุกรรมการบริหารกองทุนส่งเสริมและพัฒนาคุณภาพชีวิตคนพิการ พิจารณาเห็นชอบมาตรการดังกล่าว โดยคณะอนุฯ จะประชุมในวันเดียวกันนี้ ทั้งนี้ มาตรการดังกล่าว เพื่อช่วยเหลือ“คนพิการ” หรือ “ผู้ดูแลคนพิการ” ที่กู้ยืมเงินกองทุนส่งเสริมและพัฒนาคุณภาพชีวิตคนพิการในพื้นที่ 7 จังหวัดดังกล่าว ได้รับการผ่อนผันให้พักชำระหนี้เป็นระยะเวลา 3 เดือน ตั้งแต่ เดือน กรกฎาคม - กันยายน 2568  โดยสามารถสอบถามรายละเอียดเพิ่มเติมได้ที่ศูนย์บริการคนพิการจังหวัด สำนักพัฒนาสังคมและความมั่นคงของมนุษย์จังหวัด
อย่างไรก็ตาม มีพี่น้องคนพิการและผู้ดูแลคนพิการที่กู้ยืมเงินจากกองทุนส่งเสริมและพัฒนาคุณภาพชีวิตคนพิการ ในพื้นที่ชายแดน 7 จังหวัดเกือบ 33,000 ราย ซึ่งทางกองทุนฯ จะมีการประชุมกันในบ่ายวันนี้ (29 ก.ค. 68) โดยคณะอนุฯ เมื่อประชุมกันแล้วก็จะเสนอเรื่องนี้เข้าที่ประชุมคณะกรรมการบริหารกองทุนฯ ในการที่จะยกเว้นการชำระหนี้ให้พักชำระหนี้เป็นเวลา 3 เดือน ให้กับพี่น้องคนพิการและผู้ดูแลคนพิการที่เป็นลูกหนี้กองทุนฯ ใน 7 จว. ดังกล่าว
นอกจากนี้ กระทรวง พม.ได้รับมอบหมายให้ดูแลเรื่องเอกสารการเบิกจ่ายเงินชดเชยให้กับพี่น้องประชาชนของคณะกรรมการกองทุนเงินช่วยเหลือผู้ประสบสาธารณภัย สำนักนายรัฐมนตรี ซึ่งเมื่อคืนวันที่ 28 ก.ค. ที่ผ่านมา กระทรวง พม. ได้รวบรวมเอกสารเพื่อพิจารณาในกรณีผู้เสียชีวิตจำนวน 14 ราย และพร้อมส่งเรื่องให้กับจังหวัดดำเนินการต่อ อีกทั้งยังอยู่ในขั้นตอนรวบรวมเอกสารของกรณีต่างๆอีก 31 ราย ซึ่งจริงๆ แล้วมีผู้ที่ได้รับผลกระทบจำนวนมาก แต่กระทรวง พม. ต้องทำงานด้วยความรวดเร็วและต้องถูกต้องไปพร้อมกัน ดังนั้นในขณะนี้เจ้าหน้าที่กระทรวง พม. ในทุกพื้นที่ไม่ว่าจะเป็นทางภาคเหนือกำลังเร่งดูแลเรื่องอุทกภัย และในส่วนของภาคเหนือตอนล่างหรือภาคกลางตอนบน เราก็เตรียมการที่จะรับมือกับปริมาณมวลน้ำมหาศาลที่จะลงมาในภาคกลาง ในขณะที่พื้นที่ตามแนวชายแดนก็ยังเดือดร้อน ทางกระทรวง พม. ให้การช่วยเหลือดูแลพี่น้องกลุ่มเปราะบางที่ต้องอพยพย้ายออกมาเนื่องจากปัญหาความไม่สงบตามแนวชายแดนไทย-กัมพูชา
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #ชายแดนไทยกัมพูชา #ช่วยเหลือเยียวยา

ที่มา : https://www.thaigov.go.th/news/contents/details/99035