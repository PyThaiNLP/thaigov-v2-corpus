รัฐบาลไทย-ข่าวทำเนียบรัฐบาล-“วราวุธ” เผย พม. เตรียมจัดงานเอ็กซ์โป SDx 2025 ดึงนานาชาติ แลกเปลี่ยนเรียนรู้ แก้วิกฤตโครงสร้างประชากร-คุ้มครองกลุ่มเปราะบาง

วันพุธที่ 2 กรกฎาคม 2568
“วราวุธ” เผย พม. เตรียมจัดงานเอ็กซ์โป SDx 2025 ดึงนานาชาติ แลกเปลี่ยนเรียนรู้ แก้วิกฤตโครงสร้างประชากร-คุ้มครองกลุ่มเปราะบาง
“วราวุธ” เผย พม. เตรียมจัดงานเอ็กซ์โป SDx 2025 ดึงนานาชาติ แลกเปลี่ยนเรียนรู้ แก้วิกฤตโครงสร้างประชากร-คุ้มครองกลุ่มเปราะบาง
วันที่ 2 กรกฎาคม 2568 ที่กระทรวงการพัฒนาสังคมและความมั่นคงของมนุษย์ (พม.) นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยภายหลังเป็นประธานการประชุมกระทรวงการพัฒนาสังคมและความมั่นคงของมนุษย์ ประจำเดือนกรกฎาคม 2568 ว่า กระทรวง พม. เป็นหน่วยงานภาครัฐด้านสังคมที่มีภารกิจสำคัญในการช่วยเหลือ คุ้มครองสวัสดิภาพ ยกระดับพัฒนาคุณภาพชีวิตที่มั่นคงสำหรับประชาชนทุกกลุ่มเป้าหมายตั้งแต่เด็ก เยาวชน สตรี ครอบครัว ผู้สูงอายุ คนพิการ และผู้ด้อยโอกาสในสังคม รวมถึงผู้มีรายได้น้อย โดยไม่ทิ้งใครไว้ข้างหลัง และได้ตระหนักถึงประเด็นท้าทายจากวิกฤตโครงสร้างประชากร ซึ่งปัจจุบัน ประเทศไทยเป็นสังคมสูงวัยอย่างสมบูรณ์ มีอัตราการเกิดน้อย และวัยแรงงานลดลง ประกอบกับการเปลี่ยนแปลงสภาพภูมิอากาศที่มีความรุนแรงมากขึ้น ได้สร้างความเสียหายต่อเศรษฐกิจ สังคม และความเป็นอยู่ของประชาชนทุกกลุ่มเป้าหมายอย่างหลีกเลี่ยงไม่ได้ โดยเฉพาะกลุ่มเปราะบางที่มีความเสี่ยงสูงที่จะได้รับผลกระทบโดยตรง
เพื่อเสริมสร้างความร่วมมือในการคาดการณ์ การเตรียมความพร้อม และการจัดการต่อประเด็นท้าทายจากวิกฤตโครงสร้างประชากร และการเปลี่ยนแปลงสภาพภูมิอากาศที่ส่งผลกระทบต่อประชาชนทุกกลุ่มเป้าหมาย โดยเฉพาะกลุ่มเปราะบาง  อีกทั้งเพื่อแลกเปลี่ยนเรียนรู้แนวปฏิบัติที่ดี (Best Practice) ด้านการคุ้มครองทางสังคมและการสนับสนุนทางสังคมสำหรับกลุ่มเปราะบาง ให้สามารถปรับตัวในการดำรงชีวิตได้อย่างมีคุณภาพ และสื่อสารนโยบายสำคัญของกระทรวง พม. ผ่านการแลกเปลี่ยนเรียนรู้และการแสดงนิทรรศการด้านการพัฒนาสังคม นวัตกรรมบริการทางสังคม และความร่วมมือของผู้มีส่วนได้ส่วนเสียจากทุกภาคส่วนของสังคมทั้งในและต่างประเทศ กระทรวง พม. จึงได้กำหนดจัดงาน Social Development Expo 2025 (SDx 2025) ภายใต้แนวคิด Demographic and Climate Crises ระหว่างวันที่ 17 - 18 กันยายน 2568 ที่ศูนย์การประชุมแห่งชาติสิริกิติ์ กรุงเทพมหานคร
กระทรวง พม. ได้เตรียมกิจกรรมที่น่าสนใจสำหรับประชาชนทุกกลุ่มเป้าหมาย อาทิ 1) พิธีเปิดและการปาฐกถาพิเศษ โดย นายกรัฐมนตรี 2) ปาฐกถาพิเศษ โดย รมว. พม. 3) การประชุมระดับสูง ประเทศ ASEAN +6 (ออสเตรเลีย จีน อินเดีย ญี่ปุ่น นิวซีแลนด์ เกาหลีใต้) และ ภูฏาน สหรัฐอเมริกา รวมถึง หน่วยงานต่างๆขององค์การสหประชาชาติ (UN Agencies) และ องค์กรระหว่างประเทศ (International Organizations) 4) เวทีวิชาการต่างๆ อาทิ เวทีอภิปราย (Panel Discussion) ได้แก่ Demographics and Climate Crises : Challenges and Opportunities ของ UN Agencies และ international organization , Changing Future ของประเทศมาเลเซีย ญี่ปุ่น ไทย จีน อินโดนีเซีย ภูฏาน สหรัฐอเมริกา 5) การประชุมรูปแบบ World Cafe ใน 4 หัวข้อหลัก ได้แก่ ก้าวข้ามความท้าทายสู่เด็กและเยาวชนคุณภาพ (Overcoming future challenges to build quality children and youth) , เสริมสร้างความเป็นน้ำหนึ่งใจเดียวกันของคนทุกช่วงวัยเพื่อความเข้มแข็งของครอบครัวสู่อนาคตที่ดีกว่า (Fostering Intergenerational Solidarity to Strengthen Families for a better Tomorrow) ,   สร้างสังคมที่ยั่งยืนสำหรับทุกคน (Building an Accessible and Sustainable Society for All) ,  การเปลี่ยนแปลงสภาพภูมิอากาศกับผลกระทบทางสังคม : การรับมือและปรับตัว (Climate Change and Its Social Impacts: Building Resilience and Adaptation) 6) นิทรรศการแสดงผลงานของหน่วยงานสังกัดกระทรวง พม. และภาคีเครือข่ายทั้งในและต่างประเทศ
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #SocialDevelopmentExpo2025

ที่มา : https://www.thaigov.go.th/news/contents/details/98111