รัฐบาลไทย-ข่าวทำเนียบรัฐบาล-ทะลุเป้า…จ้างงานชลประทานปี 68 จ.สกลนคร นำโด่ง จ้างงานมากที่สุดกว่า 5.2 พันคน  

วันอาทิตย์ที่ 24 สิงหาคม 2568
24/08/2568
พิมพ์
ทะลุเป้า…จ้างงานชลประทานปี 68 จ.สกลนคร นำโด่ง จ้างงานมากที่สุดกว่า 5.2 พันคน
ทะลุเป้า…จ้างงานชลประทานปี 68 จ.สกลนคร นำโด่ง จ้างงานมากที่สุดกว่า 5.2 พันคน
วันนี้ (24 สิงหาคม 2568 ) เวลา 08.15 น. นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า โครงการจ้างแรงงานชลประทานทั่วประเทศ ที่ดำเนินการโดยกรมชลประทาน กระทรวงเกษตรและสหกรณ์นั้น ปัจจุบันพบว่าโครงการดังกล่าวประสบความสำเร็จตามเป้าหมายที่วางไว้ สามารถช่วยเสริมรายได้ให้พี่น้องชาวเกษตรกรในพื้นที่ได้จริง
นายอนุกูลกล่าวว่า โครงการจ้างแรงงาน ปี 2568 นี้ มีเป้าหมายจ้างแรงงาน 84,716 คน ระยะเวลาการจ้างอยู่ระหว่าง 12 เดือน (ตุลาคม 2567 - กันยายน 2568) แบ่งเป็นกลุ่มเป้าหมาย 4 กลุ่ม ดังนี้
1. เกษตรกรที่ขึ้นทะเบียนกับกรมส่งเสริมการเกษตรหรือเกษตรกรในพื้นที่
2. สมาชิกกลุ่มผู้ใช้น้ำของกรมชลประทานในพื้นที่
3. ประชาชน และผู้ใช้แรงงานทั่วไปในพื้นที่
4. หากแรงงานในพื้นที่มีไม่เพียงพอให้พิจารณาจ้างเกษตรกรหรือแรงงานในพื้นที่ใกล้เคียง จากหมู่บ้าน ตำบล อำเภอ จังหวัด และลุ่มน้ำ ตามลำดับ
ล่าสุด พบว่า ผลการจ้างแรงงานทั่วประเทศเกินกว่าเป้าที่ตั้งไว้ อยู่ที่ 85,965 คน หรือตามเป้า 100% ของแผนฯ และจังหวัดที่มีผลการจ้างแรงงานมากที่สุด 3 ลำดับแรก ได้แก่ จังหวัดสกลนคร 5,274 คน จังหวัดอุบลราชธานี 4,180 คน และจังหวัดนครราชสีมา 3,895 คน (ข้อมูล ณ วันที่ 16 สิงหาคม 2568) ทั้งนี้ แรงงานที่ได้รับการว่าจ้างจะปฏิบัติงานในด้านชลประทานต่าง ๆ อาทิ การซ่อมแซม การขุดลอก การบำรุงรักษา การปรับปรุงระบบชลประทาน การจัดการคุณภาพน้ำ รวมทั้งโครงการป้องกันและบรรเทาภัยจากน้ำ เป็นต้น
“ผลความสำเร็จดังกล่าว สะท้อนการทำงานที่มีประสิทธิภาพของหน่วยงานที่เกี่ยวข้อง ที่มีความตั้งใจช่วยเหลือพี่น้องประชาชนในทุกภูมิภาค ขอยืนยันว่าโครงการจ้างแรงงานชลประทาน เป็นโครงการที่ดีที่มอบโอกาสให้เกษตรกรที่อยู่ระหว่างว่างเว้นจากการทำเกษตรให้มีรายได้เสริม และได้ทำงานใกล้บ้านตนเอง” นายอนุกูลระบุ

ที่มา : https://www.thaigov.go.th/news/contents/details/100050