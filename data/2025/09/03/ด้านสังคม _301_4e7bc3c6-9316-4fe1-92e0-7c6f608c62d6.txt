รัฐบาลไทย-ข่าวทำเนียบรัฐบาล-ดีอี – TikTok เปิดงาน #คนไทยรู้ทันซีซัน2 สร้างภูมิคุ้มกันคนไทยรู้ทันภัยออนไลน์

วันจันทร์ที่ 25 สิงหาคม 2568
ดีอี – TikTok เปิดงาน #คนไทยรู้ทันซีซัน2 สร้างภูมิคุ้มกันคนไทยรู้ทันภัยออนไลน์
ดีอี – TikTok เปิดงาน #คนไทยรู้ทันซีซัน2 สร้างภูมิคุ้มกันคนไทยรู้ทันภัยออนไลน์
วันที่ 25 สิงหาคม 2568 นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เป็นประธานกล่าวเปิดงานคนไทยรู้ทัน ปีที่ 2 #คนไทยรู้ทันซีซัน2 "ไม่เป็นเหยื่อ เมื่อมีสติ" เพื่อต่อยอดความร่วมมือระหว่าง TikTok กระทรวงดีอี และหน่วยงานพันธมิตรรวม 12 หน่วยงาน เพื่อสร้างองค์ความรู้ให้คนไทยรู้เท่าทันและสามารถรับมือกับปัญหาการถูกหลอกลวงบนโลกออนไลน์ โดยมี นางชนิดา คล้ายพันธ์ ผู้อำนวยการฝ่ายนโยบายสาธารณะประจำภูมิภาคเอเชียตะวันออกเฉียงใต้ TikTok ผู้บริหารTikTok และผู้ที่เกี่ยวข้องเข้าร่วมงาน ณ SCBX NEXT TECH ชั้น 4 สยามพารากอน
รองนายกฯ ประเสริฐ กล่าวว่า โครงการในปีนี้ได้มุ่งเน้นประเด็นภัยหลอกลวงออนไลน์ที่ครอบคลุมมากยิ่งขึ้น โดยเฉพาะการใช้เทคโนโลยีปัญญาประดิษฐ์ (AI) ในการหลอกลวง รวมถึงการคุ้มครองผู้บริโภคบนแพลตฟอร์มอิเล็กทรอนิกส์ ซึ่งเป็นประเด็นที่รัฐบาลให้ความสำคัญเป็นอย่างยิ่ง และขอขอบคุณความร่วมมือจาก TikTok และหน่วยงานพันธมิตร ในการร่วมกันยกระดับมาตรฐาน ความปลอดภัยและเสริมสร้างทักษะด้านดิจิทัลให้แก่ประชาชนในหลากหลายโครงการที่ผ่านมา ที่จะช่วยสร้างภูมิคุ้มกันให้ประชาชนและสร้างสภาพแวดล้อมที่ปลอดภัยสำหรับผู้ใช้อินเทอร์เน็ตในประเทศไทย
ขณะเดียวกันภายในงาน ยังมีการจัดเสวนาในหัวข้อ “เอ๊ะให้ทัน ถามให้ชัด อ๋อให้ไว รู้ทันภัยทุกรูปแบบ” โดยมีนายเอกพงษ์ หริ่มเจริญ ผู้ตรวจราชการกระทรวงดีอี เข้าร่วมการเสวนา
นอกจากนี้ TikTok ยังได้จัดทำหลักสูตร e-Commerce เพื่อใช้ประกอบการเรียนการสอนในศูนย์ดิจิทัลชุมชนทั่วประเทศกว่า 1,700 แห่ง โดยหลักสูตรดังกล่าวมีเนื้อหาครอบคลุมตั้งแต่ขั้นตอนการดำเนินธุรกิจผ่านแพลตฟอร์ม TikTok Shop การสร้างยอดขายผ่านคลิปวีดิโอสั้น ตลอดจนเทคนิคการไลฟ์สดที่ตอบโจทย์ผู้บริโภคในปัจจุบัน

ที่มา : https://www.thaigov.go.th/news/contents/details/100108