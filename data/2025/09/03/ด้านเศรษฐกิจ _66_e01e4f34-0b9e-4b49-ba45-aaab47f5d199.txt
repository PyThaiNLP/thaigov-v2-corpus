รัฐบาลไทย-ข่าวทำเนียบรัฐบาล-รองปลัดเกษตรฯ ต้อนรับ นายสื่อ จงจุ้น (Shi Zhongjun) เลขาธิการศูนย์อาเซียน-จีน ยกระดับความร่วมมือภาคเกษตรไทยและจีน มุ่งสู่การพัฒนาที่ยั่งยืน

วันจันทร์ที่ 30 มิถุนายน 2568
รองปลัดเกษตรฯ ต้อนรับ นายสื่อ จงจุ้น (Shi Zhongjun) เลขาธิการศูนย์อาเซียน-จีน ยกระดับความร่วมมือภาคเกษตรไทยและจีน มุ่งสู่การพัฒนาที่ยั่งยืน
รองปลัดเกษตรฯ ต้อนรับ นายสื่อ จงจุ้น (Shi Zhongjun) เลขาธิการศูนย์อาเซียน-จีน ยกระดับความร่วมมือภาคเกษตรไทยและจีน มุ่งสู่การพัฒนาที่ยั่งยืน
นายถาวร ทันใจ รองปลัดกระทรวงเกษตรและสหกรณ์ ให้การต้อนรับนายสื่อ จงจุ้น (Shi Zhongjun) เลขาธิการศูนย์อาเซียน-จีน (Secretary General of ASEAN-China Centre: ACC) และคณะ เพื่อหารือประเด็นการจัดตั้งศูนย์สาธิตเครื่องจักรกลการเกษตรอาเซียน-จีน และเครือข่ายการวิจัยการเกษตรอาเซียน-จีน รวมถึงความร่วมมือด้านการปรับปรุงพันธุ์และการเพาะปลูก เครื่องจักรกลการเกษตร ระบบชลประทาน และความมั่นคงด้านอาหาร ณ ห้องประชุมกระทรวงเกษตรและสหกรณ์ 134
รองปลัดเกษตรฯ เปิดเผยว่า รู้สึกยินดีเป็นอย่างยิ่งที่ไทยและจีนจะส่งเสริมและพัฒนาความร่วมมือที่เป็นรูปธรรมในหลายด้าน ซึ่งประเทศไทยมีเป้าหมายในการบรรลุเป้าหมายการพัฒนาที่ยั่งยืน (SDGs) และนโยบาย BCG ซึ่งเป็นโมเดลเศรษฐกิจสู่การพัฒนาที่ยั่งยืน เป็นเศรษฐกิจทฤษฎีใหม่ที่ผสมผสานการพัฒนา 3 ด้านหลัก คือ เศรษฐกิจชีวภาพ (Bio Economy) เศรษฐกิจหมุนเวียน (Circular Economy) และเศรษฐกิจสีเขียว (Green Economy) เพื่อปรับเปลี่ยนระบบเกษตรและอาหารสู่ความยั่งยืน สร้างความเข้มแข็งให้ภาคเกษตรและอุตสาหกรรมเกษตร
ทั้งนี้ ปัจจุบันกระทรวงเกษตรและสหกรณ์มีความร่วมมือด้านการเกษตรกับกระทรวงเกษตรและกิจการชนบทแห่งสาธารณรัฐประชาชนจีนในรูปแบบทวิภาคีและในกรอบอาเซียนบวกสาม โดยได้รับการสนับสนุนโครงการวิจัย การศึกษาดูงาน และฝึกอบรม ด้านการเกษตรในสาขาต่างๆ ดังนั้น ศูนย์อาเซียน-จีน (ACC) จะเป็นอีกหนึ่งช่องทางที่จะส่งเสริมและพัฒนาแนวทางความร่วมมือด้านเทคนิคการเกษตร การวิจัยและพัฒนา การพัฒนาเทคโนโลยีและนวัตกรรมสมัยใหม่ ทั้งด้านพืช ปศุสัตว์ และประมง ซึ่งนายถาวรได้มอบหมายให้หน่วยงานในสังกัดของกระทรวงเกษตรและสหกรณ์พิจารณาความร่วมมือที่มีความสนใจเพื่อเสนอขอรับการสนับสนุนจาก ACC ต่อไป

ที่มา : https://www.thaigov.go.th/news/contents/details/98013