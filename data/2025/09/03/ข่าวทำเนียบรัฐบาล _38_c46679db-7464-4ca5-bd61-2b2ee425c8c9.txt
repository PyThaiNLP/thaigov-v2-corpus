รัฐบาลไทย-ข่าวทำเนียบรัฐบาล-นายวีระพงษ์ ประภา ผู้แทนการค้าไทย ร่วมเป็นวิทยากรในงาน “Sustrends 2026” 

วันพฤหัสบดีที่ 28 สิงหาคม 2568
นายวีระพงษ์ ประภา ผู้แทนการค้าไทย ร่วมเป็นวิทยากรในงาน “Sustrends 2026”
ชู “ความยั่งยืน” เป็นแต้มต่อใหม่ในการค้าโลก พร้อมเสนอแนวทาง 3Rs พาไทยก้าวสู่ระเบียบการค้าโลกยุคใหม่
เมื่อวันที่ 27 สิงหาคม 2568 นายวีรพงษ์ ประภา ผู้แทนการค้าไทย เข้าร่วมเป็นวิทยากรบรรยายในงาน Sustrends 2026 ณ พิพิธภัณฑ์สวนป่าเบญจกิติ ภายใต้หัวข้อ “Sustainability in the Shifting Global Trade Dynamics” ซึ่งจัดโดย The Cloud ร่วมกับ UNDP, สภาพัฒนาการเศรษฐกิจและสังคมแห่งชาติ, ESCAP, ธนาคารโลก, GCNT, กรุงเทพมหานคร, มูลนิธิแม่ฟ้าหลวงฯ และองค์กรด้านความยั่งยืนกว่า 20 แห่ง
ในโอกาสนี้ นายวีรพงษ์ฯ ได้กล่าวถึงบทบาทของผู้แทนการค้าไทยว่าเป็น “หน่วยม้าเร็ว” ในการเปิดประตูสู่โอกาสด้านการค้า การลงทุน และความร่วมมือ พร้อมย้ำว่า ความยั่งยืนคือแต้มต่อสำคัญของไทย ในโลกที่กำลังเขียนกติกาการค้าใหม่ โดยประเทศไทยไม่ควรมองความยั่งยืนเป็นภาระ แต่เป็นโอกาสที่จะสร้างความได้เปรียบในการแข่งขัน
ผู้แทนการค้าไทยได้อธิบายว่า ปัจจุบันผู้บริโภคในตลาดกำลังซื้อสูง เช่น สหภาพยุโรป สหรัฐอเมริกา และญี่ปุ่น ต้องการสินค้าที่ “ยั่งยืน ตรวจสอบได้ และไม่เอาเปรียบใคร” หากสินค้าไม่ผ่านมาตรฐานย่อมไม่สามารถเข้าสู่ตลาดได้ แต่หากมีมาตรฐานความยั่งยืน จะสามารถขยายตลาดและขายได้ในราคาที่ดีกว่า พร้อมยกตัวอย่างกฎ EUDR ของสหภาพยุโรป ที่จัดให้ประเทศไทยอยู่ในกลุ่มประเทศความเสี่ยงต่ำจากการตัดไม้ทำลายป่า ส่งผลให้สินค้าไทยได้รับความเชื่อมั่นและความต้องการจากผู้ซื้อในยุโรปมากขึ้น
นอกจากนี้ นายวีรพงษ์ฯ ยังเสนอแนวทางการปรับตัวของประเทศไทยผ่าน 3Rs ได้แก่
Resilience : สร้างความสามารถแข่งขันที่ยั่งยืน เชื่อมโยงห่วงโซ่อุปทานกับอาเซียน เสริมสร้างความแข็งแกร่งให้ SMEs และเกษตรกรเข้าถึงเทคโนโลยีและตลาดใหม่
Rebalance : ปรับเปลี่ยนมุมมองเรื่องความยั่งยืนจากภาระเป็นโอกาส โดยการมีส่วนร่วมของทุกภาคส่วน เช่น การจัดเวทีหารือผู้มีส่วนได้ส่วนเสีย (stakeholder consultation) ในการเจรจา Thai-EU FTA
Reimagine : ยกระดับบทบาทไทยจากผู้ตามมาเป็นผู้ร่วมกำหนดกติกาโลก ผ่านการเจรจาเชิงรุกและการปกป้องประโยชน์ของประชาชน เช่น ประเด็นราคายาใน Thai-EU FTA
ผู้แทนการค้าไทยสรุปว่า ประเทศไทยมีเพียงสองทางเลือก คือ ปล่อยตัวเองให้เป็นผู้ตามที่รับภาระต้นทุน หรือก้าวขึ้นมาเป็นผู้นำ ใช้ “ความยั่งยืน” เป็นเครื่องมือเพิ่มขีดความสามารถในการแข่งขัน และสร้างแต้มต่อให้สินค้าไทยในตลาดโลก เพื่ออนาคตที่มั่นคง เป็นธรรม และยั่งยืนของประเทศ

ที่มา : https://www.thaigov.go.th/news/contents/details/100232