รัฐบาลไทย-ข่าวทำเนียบรัฐบาล-"ธีรรัตน์" เยี่ยมชม "ศูนย์การเรียนรู้เกษตรอินทรีย์ เพื่อสุขวิถีชุมชน เขตคลองเตย" พร้อมชื่นชมการขับเคลื่อน "สวน 15 นาที" ตามนโยบายผู้ว่าฯ ชัชชาติ เพื่อสร้างวิถีชีวิตที่มีความสุข

วันจันทร์ที่ 14 กรกฎาคม 2568
14/07/2568
พิมพ์
"ธีรรัตน์" เยี่ยมชม "ศูนย์การเรียนรู้เกษตรอินทรีย์ เพื่อสุขวิถีชุมชน เขตคลองเตย" พร้อมชื่นชมการขับเคลื่อน "สวน 15 นาที" ตามนโยบายผู้ว่าฯ ชัชชาติ เพื่อสร้างวิถีชีวิตที่มีความสุข
"ธีรรัตน์" เยี่ยมชม "ศูนย์การเรียนรู้เกษตรอินทรีย์ เพื่อสุขวิถีชุมชน เขตคลองเตย" พร้อมชื่นชมการขับเคลื่อน "สวน 15 นาที" ตามนโยบายผู้ว่าฯ ชัชชาติ เพื่อสร้างวิถีชีวิตที่มีความสุขของคนกรุงเทพฯ อย่างยั่งยืน
เมื่อวานนี้ (13 ก.ค. 68) เวลา 08.00 น. หลังจากกิจกรรม Kick off สุขุมวิทโมเดล Big Cleaning นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ตรวจเยี่ยมศูนย์การเรียนรู้เกษตรอินทรีย์ เพื่อสุขวิถีชุมชน ณ สวนเฉลิมพระเกียรติสมเด็จย่า ถนนพระรามที่ 3 เขตคลองเตย กรุงเทพฯ โดยมี นายณรงค์ เรืองศรี รองปลัดกรุงเทพมหานคร พร้อมด้วยนางสาวเกศจริน สามิภักดิ์ ผู้อำนวยการเขตคลองเตย และคณะ ร่วมให้การต้อนรับ
โอกาสนี้ นางสาวธีรรัตน์ ได้เยี่ยมชมฐานกิจกรรมต่าง ๆ อาทิ ฐานน้ำหมักชีวภาพ ฐานปุ๋ยหมักอินทรีย์ ฐานปุ๋ยหมักมูลสัตว์ ฐานปุ๋ยไส้เดือน ฐานการเรียนรู้เกษตรอินทรีย์ ฐานเพาะเห็ดนางฟ้า และนิทรรศการการจัดการขยะมูลฝอยตามหลัก 3Rs : Reduce (ใช้น้อย) Reuse (ใช้ซ้ำ) Recycle (นำกลับมาใช้ใหม่)
นางสาวธีรรัตน์ กล่าวว่า ขอชื่นชมกรุงเทพมหานคร ที่ได้จัดทำศูนย์เรียนรู้เกษตรอินทรีย์ เพื่อสุขวิถีชุมชน พร้อมทั้งดำเนินการพัฒนาปรับปรุงพื้นที่ว่างและพื้นที่สาธารณะบริเวณต่าง ๆ ให้เข้าถึงพี่น้องประชาชน ทั้งข้างแฟลต สวนสาธารณะ ฯลฯ กลายเป็นสวน 15 นาทีแห่งความสุข ซึ่งเขตคลองเตยเป็นพื้นที่ที่มีพี่น้องประชาชนพักอาศัยจำนวนมาก และเป็นพื้นที่สำคัญที่ผู้คนต่างเดินทางมาเพื่อทำงาน ท่องเที่ยว ออกกำลังกาย พักผ่อนหย่อนใจ ดังนั้น "สวน 15 นาที" ตามนโยบายของท่านผู้ว่าฯ ชัชชาติ สิทธิพันธุ์ ผู้ว่าราชการกรุงเทพมหานคร จะทำให้พี่น้องประชาชนได้มีวิถีชีวิตที่อยู่กับธรรมชาติ มีผักปลอดสารพิษ มีอาหาร มียารักษาโรคจากพืชนานาพันธุ์ ซึ่งแม้จะเป็นพื้นที่เล็ก ๆ แต่พื้นที่เล็ก ๆ นี้เองจะทำให้ชีวิตความเป็นอยู่ของผู้คนมีแต่ความสมบูรณ์ ทำให้ร่างกายแข็งแรง และอยู่ร่วมกันด้วยความสุขอย่างยั่งยืน
นางสาวเกศจริน กล่าวว่า กรุงเทพมหานครโดยสำนักงานเขตคลองเตยได้พัฒนาปรับปรุงพื้นที่ว่างและพื้นที่สาธารณะบริเวณต่าง ๆ ตามนโยบายนายชัชชาติ สิทธิพันธุ์ ผู้ว่าราชการกรุงเทพมหานคร ด้วยการร่วมกับผู้นำชุมชนและประชาชน ตลอดจนภาคีเครือข่ายหน่วยงานเจ้าของที่ เปลี่ยนพื้นที่รกร้างให้กลายเป็นสวน 15 นาที จัดทำสวนเกษตรแปลงเล็ก เพื่อปลูกผักสวนครัว เสริมสร้างความสัมพันธ์ในชุมชน โดยขยายผลจากศูนย์การเรียนรู้เกษตรอินทรีย์ เพื่อสุขวิถีชุมชนสู่พื้นที่ ซึ่งปัจจุบันเขตคลองเตย มีสวน 15 นาที (สวนเดิม) จำนวน 3 แห่ง ได้แก่ 1. สวนเฉลิมพระเกียรติสมเด็จย่า พื้นที่ 9 ไร่ 2. สวนหย่อมป๋าเปรม พื้นที่ 50 ตารางวา 3. สวนหย่อมอาจณรงค์ภิรมย์ พื้นที่ 1 ไร่ และสวน 15 นาที (สวนใหม่) จำนวน 8 แห่ง ได้แก่ 1. สวนคลองเตย พัก&Play สวนหย่อมหน้าสถานีรถไฟฟ้า MRT ศูนย์ประชุมแห่งชาติสิริกิติ์ 2. สวน 50 สุข ซอยสุขุมวิท 50 (สวนไทรเฉลิมพระเกียรติ) 3. สวน 80 พรรษามหาราชินี (ใต้ทางด่วนซอยสุขุมวิท 48/1) 4. สวนวัดคลองเตยใน พื้นที่ 2 งาน 5. สวนเทิดพระเกียรติ 72 พรรษา เติมสุข สู่สังคม 6. สวนเพลินจิต 7. สวน 24 ลุมพินีเพลส และ 8. สวนสุขวิถีชาวแฟลต ชุมชนแฟลต 11-18 โดยออกแบบพื้นที่ใช้สอยภายในสวนให้ตรงตามความต้องการของประชาชนที่จะเข้ามาใช้บริการ เพื่อให้การจัดทำสวน 15 นาที เป็นไปตามวัตถุประสงค์และเกิดประโยชน์อย่างแท้จริง

ที่มา : https://www.thaigov.go.th/news/contents/details/98385