รัฐบาลไทย-ข่าวทำเนียบรัฐบาล-กระทรวงการท่องเที่ยวและกีฬา ร่วมแสดงความยินดีในงานเฉลิมฉลองวันชาติสาธารณรัฐสิงคโปร์ ย้ำสัมพันธ์แน่นแฟ้นในโอกาสครบรอบ 60 ปี ความสัมพันธ์ทางการทูตไทย–สิงคโปร์

วันพฤหัสบดีที่ 7 สิงหาคม 2568
กระทรวงการท่องเที่ยวและกีฬา ร่วมแสดงความยินดีในงานเฉลิมฉลองวันชาติสาธารณรัฐสิงคโปร์ ย้ำสัมพันธ์แน่นแฟ้นในโอกาสครบรอบ 60 ปี ความสัมพันธ์ทางการทูตไทย–สิงคโปร์
กระทรวงการท่องเที่ยวและกีฬา ร่วมแสดงความยินดีในงานเฉลิมฉลองวันชาติสาธารณรัฐสิงคโปร์ ย้ำสัมพันธ์แน่นแฟ้นในโอกาสครบรอบ 60 ปี ความสัมพันธ์ทางการทูตไทย–สิงคโปร์
วันที่ 6 สิงหาคม 2568 เวลา 18.30 น. นายกฤษฎา ตันเทอดทิตย์ เลขานุการรัฐมนตรีว่าการกระทรวงการท่องเที่ยวและกีฬา พร้อมด้วยนายต้น ณ ระนอง คณะที่ปรึกษารัฐมนตรีว่าการกระทรวงการท่องเที่ยวและกีฬา เข้าร่วมงานเฉลิมฉลองวันชาติของสาธารณรัฐสิงคโปร์ ณ โรงแรมแชงกรี-ลา กรุงเทพฯ
โอกาสนี้ รัฐบาลไทยโดยกระทรวงการท่องเที่ยวและกีฬาได้ร่วมแสดงความยินดีต่อรัฐบาลและประชาชนชาวสิงคโปร์ เนื่องในโอกาสวันชาติ ซึ่งปีนี้มีความพิเศษยิ่งขึ้นด้วยการครบรอบ 60 ปีแห่งการสถาปนาความสัมพันธ์ทางการทูตระหว่างประเทศไทยและสาธารณรัฐสิงคโปร์ ความสัมพันธ์ระหว่างสองประเทศดำเนินมาอย่างยาวนานและแน่นแฟ้น ทั้งในระดับรัฐบาล ภาคเอกชน และประชาชน
ความร่วมมือด้านการท่องเที่ยวระหว่างไทยและสิงคโปร์มีความใกล้ชิดและก้าวหน้าอย่างต่อเนื่อง โดยเฉพาะในด้านการแลกเปลี่ยนนักท่องเที่ยวระหว่างกัน ซึ่งนักท่องเที่ยวชาวสิงคโปร์ถือเป็นกลุ่มสำคัญในตลาดนักท่องเที่ยวจากอาเซียนที่เดินทางเข้าประเทศไทยอย่างสม่ำเสมอ
ในช่วงที่ผ่านมา กระทรวงการท่องเที่ยวและกีฬาแห่งประเทศไทย ได้ร่วมกับสำนักงานส่งเสริมการท่องเที่ยวสิงคโปร์ (Singapore Tourism Board: STB) ขับเคลื่อนความร่วมมือด้านการท่องเที่ยวเรือสำราญ ผ่านการจัดตั้ง “คณะทำงานเฉพาะกิจด้านการท่องเที่ยวเรือสำราญ ไทย–สิงคโปร์” เพื่อร่วมกันพัฒนาอุตสาหกรรมท่องเที่ยวเรือสำราญอย่างครบวงจร ทั้งในด้านอุปสงค์และอุปทาน อันจะเป็นรากฐานสำคัญในการส่งเสริมการเติบโตของอุตสาหกรรมท่องเที่ยวในภูมิภาคอาเซียนอย่างยั่งยืน
การเข้าร่วมงานครั้งนี้จึงไม่เพียงแต่เป็นการแสดงความยินดีในโอกาสสำคัญของสาธารณรัฐสิงคโปร์เท่านั้น แต่ยังเป็นการตอกย้ำความมุ่งมั่นของกระทรวงการท่องเที่ยวและกีฬาในการสานต่อความร่วมมืออันดีระหว่างสองประเทศให้แน่นแฟ้นยิ่งขึ้นต่อไป

ที่มา : https://www.thaigov.go.th/news/contents/details/99440