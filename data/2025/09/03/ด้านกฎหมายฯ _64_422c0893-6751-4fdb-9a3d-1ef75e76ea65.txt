รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ลงพื้นที่จังหวัดราชบุรี มอบเงินให้ชาวบ้านที่ได้รับผลกระทบจากปัญหาสิ่งแวดล้อมเป็นพิษ จำนวน 652 คน ชี้ความยุติธรรมต้องรวดเร็วและใกล้ชิด

วันจันทร์ที่ 18 สิงหาคม 2568
18/08/2568
พิมพ์
รัฐมนตรีว่าการกระทรวงยุติธรรม ลงพื้นที่จังหวัดราชบุรี มอบเงินให้ชาวบ้านที่ได้รับผลกระทบจากปัญหาสิ่งแวดล้อมเป็นพิษ จำนวน 652 คน ชี้ความยุติธรรมต้องรวดเร็วและใกล้ชิด
รัฐมนตรีว่าการกระทรวงยุติธรรม ลงพื้นที่จังหวัดราชบุรี มอบเงินให้ชาวบ้านที่ได้รับผลกระทบจากปัญหาสิ่งแวดล้อมเป็นพิษ จำนวน 652 คน ชี้ความยุติธรรมต้องรวดเร็วและใกล้ชิด
ในวันจันทร์ที่ 18 สิงหาคม 2568 พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานในพิธีมอบเงินชดเชย จากกรมบังคับคดี กระทรวงยุติธรรม ให้ชาวบ้านในพื้นที่ หมู่ที่ 1 ตำบลน้ำพุ อำเภอเมือง จังหวัดราชบุรี ในฐานะผู้ได้รับผลกระทบจากปัญหาสิ่งแวดล้อมเป็นมลพิษ จำนวน 652 คน ซึ่งเป็นเงินส่วนได้ในคดีของศาลแพ่ง หมายเลขคดีแดงที่ สว.3/2563 ระหว่าง นายธนู งามยิ่งยวด ที่ 1 กับพวก โจทก์ บริษัท แวกซ์ กาเบ็จ รีไซเคิล เซ็นเตอร์ จํากัด ที่ 1 กับพวก จำเลย ให้แก่บรรดาเจ้าหนี้คดีแบบกลุ่ม(Class Action) ที่ได้รับผลกระทบจากปัญหาสิ่งแวดล้อมเป็นพิษ โดยมี นายเสกสรร สุขแสง อธิบดีกรมบังคับคดี เป็นผู้กล่าวรายงาน พร้อมด้วย​นางสาวฐิติลักษณ์ คำพา ผู้ว่าราชการจังหวัดราชบุรี นายเฉลิมชัย บัวจันอัด รองอธิบดีกรมบังคับคดี และผู้บริหารในสังกัดกระทรวงยุติธรรม เข้าร่วม ณ ศาลาเอนกประสงค์ หมู่ที่ 1 ตำบลน้ำพุ อำเภอเมือง จังหวัดราชบุรี
โอกาส​นี้​ พันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าวว่า “ความยุติธรรมไม่ใช่สิ่งที่ต้องเดินทางไกลหรือใช้เวลานาน แต่ควรเป็นสิ่งที่เข้าถึงได้ง่ายและรวดเร็ว เหตุการณ์ในครั้งนี้เป็นเครื่องสะท้อนถึงความล่าช้าของกระบวนการยุติธรรม ความล่าช้าที่ทำให้มีผู้เสียชีวิตไปแล้วถึง 17 คน เราได้แต่บอกญาติผู้เสียชีวิตว่าพวกเขาได้รับความยุติธรรมแล้ว แต่เหตุการณ์นี้เป็นสิ่งที่ควรย้ำเตือนให้ทุกฝ่าย โดยเฉพาะภาครัฐและผู้ที่เกี่ยวข้องในกระบวนการยุติธรรม ตระหนักว่ากระบวนการยุติธรรมต้องมีประสิทธิภาพ รวดเร็ว และทำให้ประชาชนสามารถเข้าถึงได้อย่างเท่าเทียมและมีค่าใช้จ่ายน้อยที่สุด”
ในวันนี้ กรมบังคับคดี กระทรวงยุติธรรม ได้ดำเนินการบังคับคดีแพ่ง ตามคำพิพากษา โดยได้ทำการยึดและขายทอดตลาดทรัพย์สินของจำเลยได้เป็นเงินจำนวนประมาณ 22,220,000 บาท และได้ดำเนินการจัดทำบัญชีรับ - จ่าย เงินครั้งที่ 1 ให้แก่บรรดาชาวบ้าน โดยเจ้าหนี้ได้รับเงินส่วนแบ่งเฉลี่ย คิดเป็นร้อยละ 26.03 ของยอดหนี้ที่ศาลมีคำพิพากษา ซึ่งหน่วยงานในสังกัดกระทรวงยุติธรรมและหน่วยงานในพื้นที่จะร่วมกันช่วยเหลือประชาชนด้วยความยุติธรรม โดยมุ่งลดความเหลื่อมล้ำให้กับสังคมและประชาชนต่อไป

ที่มา : https://www.thaigov.go.th/news/contents/details/99854