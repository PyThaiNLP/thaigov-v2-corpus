รัฐบาลไทย-ข่าวทำเนียบรัฐบาล-“ไทยคู่ฟ้า” รายงาน สถานการณ์ชายแดน 7 จังหวัด ปกติ รัฐบาลย้ำดูแลความปลอดภัยชายแดนต่อเนื่อง พร้อมใช้การประชุม RBC เสริมสร้างสันติภาพ

วันอังคารที่ 26 สิงหาคม 2568
26/08/2568
พิมพ์
“ไทยคู่ฟ้า” รายงาน สถานการณ์ชายแดน 7 จังหวัด ปกติ รัฐบาลย้ำดูแลความปลอดภัยชายแดนต่อเนื่อง พร้อมใช้การประชุม RBC เสริมสร้างสันติภาพ
“ไทยคู่ฟ้า” รายงาน สถานการณ์ชายแดน 7 จังหวัด ปกติ รัฐบาลย้ำดูแลความปลอดภัยชายแดนต่อเนื่อง พร้อมใช้การประชุม RBC เสริมสร้างสันติภาพ
วันนี้ (วันอังคารที่ 26 สิงหาคม 2568) เวลา 07.00 น. นายจิรายุ ห่วงทรัพย์ โฆษกประจำสำนักนายกรัฐมนตรี และคณะกรรมการศูนย์เฉพาะกิจบริหารสถานการณ์ชายแดนไทย - กัมพูชา (ศบ.ทก.) รายงานว่า สถานการณ์ชายแดน 11 จุด ใน 7 จังหวัด ปกติ กองทัพไทยยังคงตรึงกำลังและเฝ้าระวังตลอด 24 ชั่วโมง
นายจิรายุ เปิดเผยว่า ในวันพุธที่ 27 สิงหาคม 2568 นี้ จะมีการประชุมคณะกรรมการชายแดนส่วนภูมิภาค (Regional Border Committee: RBC) ณ จุดผ่านแดนถาวร ช่องสะงำ อำเภอภูสิงห์ จังหวัดศรีสะเกษ ตรงข้ามกับช่องจวม จังหวัดอุดรมีชัย ประเทศกัมพูชา ซึ่งขณะนี้ทางกองทัพไทยอยู่ระหว่างเตรียมความพร้อมก่อนการประชุมฯ โดยวานนี้ (วันที่ 25 สิงหาคม 2568) ได้มีการประชุมคณะเลขานุการ นำโดย เสนาธิการกองทัพภาคที่ 2 และเสนาธิการภูมิภาคทหารที่ 4 ของกัมพูชา
“รัฐบาลไทยให้ความสำคัญกับการรักษาความสงบเรียบร้อยตามแนวชายแดน และจะดำเนินการทุกด้านอย่างรอบคอบและรัดกุม ทั้งด้านความมั่นคง ความปลอดภัย และการดูแลประชาชนในพื้นที่ โดยเชื่อมั่นว่าการประชุม RBC ที่กำลังจะมีขึ้น จะเป็นโอกาสสำคัญในการเสริมสร้างความร่วมมือ ลดความตึงเครียด เพื่อสร้างบรรยากาศที่เกื้อกูลต่อสันติภาพระหว่างไทยและกัมพูชา” นายจิรายุ กล่าว

ที่มา : https://www.thaigov.go.th/news/contents/details/100113