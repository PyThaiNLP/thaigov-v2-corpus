รัฐบาลไทย-ข่าวทำเนียบรัฐบาล-บสย. ต้อนรับ รมช.คลัง ลงพื้นที่เยี่ยมกิจการ SMEs จ.สมุทรสาคร หนุนธุรกิจท้องถิ่นกลุ่ม “เกษตรแปรรูป” เติบโตก้าวกระโดด  

วันอาทิตย์ที่ 24 สิงหาคม 2568
24/08/2568
พิมพ์
บสย. ต้อนรับ รมช.คลัง ลงพื้นที่เยี่ยมกิจการ SMEs จ.สมุทรสาคร หนุนธุรกิจท้องถิ่นกลุ่ม “เกษตรแปรรูป” เติบโตก้าวกระโดด
ดร.เผ่าภูมิ โรจนสกุล รมช.คลัง และคณะ ลงพื้นที่ตรวจเยี่ยมกิจการของผู้ประกอบการ SMEs ที่ บสย.ค้ำประกันสินเชื่อ ใน จ.สมุทรสาคร โดยมีนายสิทธิกร ดิเรกสุนทร กรรมการและผู้จัดการทั่วไป บสย. และคณะผู้บริหาร ร่วมให้การต้อนรับ เมื่อวันที่ 24 สิงหาคม 2568
ดร.เผ่าภูมิ โรจนสกุล รัฐมนตรีช่วยว่าการกระทรวงการคลัง และคณะ ลงพื้นที่ตรวจเยี่ยมกิจการของผู้ประกอบการ SMEs ที่บรรษัทประกันสินเชื่ออุตสาหกรรมขนาดย่อม (บสย.) ค้ำประกันสินเชื่อ ในจังหวัดสมุทรสาคร โดยมี นายสิทธิกร ดิเรกสุนทร กรรมการและผู้จัดการทั่วไป บสย. และคณะผู้บริหาร ร่วมให้การต้อนรับ เมื่อวันที่ 24 สิงหาคม 2568
ในโอกาสนี้ รมช.คลัง ได้เยี่ยมชมกิจการของ SMEs ที่ บสย. ค้ำประกันสินเชื่อ ในจังหวัดสมุทรสาคร 2 ราย ในกลุ่ม “เกษตรแปรรูป” ซึ่งเป็นอุตสาหกรรมที่ภาครัฐมุ่งกระตุ้นการลงทุนและผลักดันให้เป็นอุตสาหกรรมอนาคตของประเทศ เนื่องจากมีแนวโน้มเติบโตสูง ทั้งช่วยเพิ่มมูลค่าผลผลิตทางการเกษตร และสร้างรายได้ที่ยั่งยืนให้กับเกษตรกร รวมถึงตอบสนองความต้องการของผู้บริโภคที่หลากหลาย นอกจากนี้ ยังช่วยลดความเสี่ยงจากความผันผวนของราคาผลผลิตสด และเปิดโอกาสในการขยายตลาดไปยังต่างประเทศ
สำหรับ SMEs กลุ่มเกษตรแปรรูป 2 ราย ประกอบด้วย บริษัท ตะวันทิพย์ ฟูดโปรดักส์ จำกัด ตั้งอยู่ใน อ.กระทุ่มแบน จ.สมุทรสาคร ผลิตซอสจากถั่วเหลือออร์แกนิก ภายใต้แบรนด์ “ตะวันทิพย์” ซีอิ๊วแบรนด์แรกของไทยที่ได้รับรางวัล SUPERIOR TASTE AWARD 2023 จากประเทศเบลเยียม จุดเด่นคือ เป็นซอสถั่วเหลืองผลิตจากถั่วเหลือเต็มเมล็ด ไม่มีสารตัดแต่งพันธุกรรมและมีคุณภาพ ผ่านการหมักธรรมชาติ 100% ใต้แสงแดดเป็นเวลา 3 เดือน ในโอ่งมังกรราชบุรีดั้งเดิม ผสมผสานกับเทคโนโลยีที่ทันสมัย ทำให้ได้กลิ่นและรสที่เป็นเอกลักษณ์ พร้อมบรรจุภัณฑ์อย่างพิถีพิถัน
บริษัท เค-เฟรช จำกัด ตั้งอยู่ใน อ.บ้านแพ้ว จ.สมุทรสาคร ผู้ผลิตและส่งออกมะพร้าวน้ำหอมรายใหญ่ของไทย ที่สร้างสรรค์นวัตกรรม "Coco Thumb" มะพร้าวน้ำหอมพร้อมดื่มที่เปิดง่าย เพียงดึงสลัก กดปุ่ม ไม่ต้องเฉาะให้เปลืองแรง พร้อมต่อยอดธุรกิจด้วยการแปรรูปเป็นผลิตภัณฑ์มะพร้าวที่หลากหลาย ภายใต้แบรนด์ "All Coco"  คาเฟ่มะพร้าวแห่งแรกของโลก เพื่อเป็นกลไกสำคัญในการรองรับผลผลิตมะพร้าวจากเกษตรกรอย่างต่อเนื่อง ไปจนถึงการสร้าง "Coco Village" แหล่งท่องเที่ยวเชิงเกษตร เพื่อส่งเสริมรายได้และเผยแพร่ความรู้เกี่ยวกับมะพร้าวน้ำหอมของไทยสู่สากล
ทั้งนี้ จากการเยี่ยมกิจการ รมช. คลัง ได้รับทราบข้อมูลการดำเนินธุรกิจของ SMEs รวมถึงสิ่งที่ผู้ประกอบการต้องการให้รัฐบาลช่วยเหลือผ่านมาตรการต่างๆ ไม่ว่าจะเป็นการสนับสนุนด้านสินเชื่อ การค้ำประกันสินเชื่อ ฯลฯ โดยที่ผ่านมา SMEs ทั้ง 2 ราย ต่างได้รับการสนับสนุนการเข้าถึงสินเชื่อในระบบตั้งแต่เริ่มต้นกิจการ ผ่านกลไกการค้ำประกันของ บสย. ซึ่งช่วยเสริมสภาพคล่องให้กับ SMEs ในต้นทุนที่ต่ำ ช่วยต่อยอดธุรกิจ และสร้างการเติบโตอย่างก้าวกระโดดและยั่งยืน
https://www.tcg.or.th/news_inside.php?news_id=7885

ที่มา : https://www.thaigov.go.th/news/contents/details/100070