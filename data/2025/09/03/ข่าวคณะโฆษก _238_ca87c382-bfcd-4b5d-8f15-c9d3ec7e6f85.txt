รัฐบาลไทย-ข่าวทำเนียบรัฐบาล-รัฐบาล มอบ กยศ. ขยายเวลากู้ยืม นักเรียน รร. 7 จว. พร้อมจัดสรรงบประมาณ จำนวน 8,488 ล้านบาท 

วันพฤหัสบดีที่ 7 สิงหาคม 2568
07/08/2568
พิมพ์
รัฐบาล มอบ กยศ. ขยายเวลากู้ยืม นักเรียน รร. 7 จว. พร้อมจัดสรรงบประมาณ จำนวน 8,488 ล้านบาท
รองรับการกู้ยืมครั้งที่ 2 ปีการศึกษา 68 แก่นักเรียน นักศึกษา ดำเนินการขยายเวลาเปิดระบบกู้ยืมให้นักเรียน นักศึกษา สถานศึกษาที่ได้รับผลกระทบชายแดนไทย – กัมพูชา
วันพฤหัสบดี ที่ 7 สิงหาคม 2568  เวลา 08.20 น.   นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า รัฐบาล โดยกองทุนเงินให้กู้ยืมเพื่อการศึกษา (กยศ.) เตรียมจัดสรรงบประมาณ จำนวน 8,488 ล้านบาท รองรับการจัดสรรเงินกู้ยืมครั้งที่ 2 ของปีการศึกษา 2568 สำหรับเป็นค่าเล่าเรียน ค่าครองชีพ และค่าใช้จ่ายที่เกี่ยวเนื่องกับการศึกษาให้แก่นักเรียน นักศึกษาผู้กู้ยืมรายเก่าและรายใหม่ ที่มีคุณสมบัติเป็นไปตามที่ กยศ.กำหนด โดยเป้าหมายสำคัญคือ การสนับสนุนให้นักเรียน/นักศึกษาได้เรียนอย่างต่อเนื่อง ไม่ต้องพักการศึกษา หรือเลิกเรียนกลางคัน
“การให้เงินกู้ยืมแก่นักเรียน นักศึกษายังทำให้เกิดการกระตุ้นเศรษฐกิจ โดยมีการใช้จ่ายเงินในพื้นที่โดยรอบสถานศึกษา เนื่องจากนักเรียน นักศึกษา จะนำเงินที่ได้รับจาก กยศ. ไปใช้จ่ายเป็นค่าหนังสือ อุปกรณ์การเรียน ค่าหอพัก ค่าอาหาร และค่าใช้จ่ายที่จำเป็นในการดำรงชีพ ส่วนสถานศึกษาจะนำเงินค่าเล่าเรียนไปจ้างบุคลากรทางการศึกษา และการจัดซื้อ จัดหาวัสดุอุปกรณ์สื่อการเรียนการสอนที่จะใช้ในสถานศึกษา ซึ่งจะส่งผลให้เกิดการบริโภคในพื้นที่โดยรอบสถานศึกษาและช่วยกระตุ้นเศรษฐกิจในพื้นที่นั้น ๆ ทั้งนี้ กยศ. จะเร่งดำเนินการปล่อยกู้ให้แก่นักเรียน นักศึกษาโดยเร็วที่สุด ตามนโยบายของรัฐบาลที่สนับสนุนให้การศึกษาเป็นเครื่องมือในการพัฒนาทุนมนุษย์และขับเคลื่อนเศรษฐกิจของประเทศ” นายอนุกูล ระบุ
นายอนุกูล กล่าวว่า นอกจากนี้ กยศ. ได้ขยายระยะเวลาเปิดระบบให้กู้ยืม ปีการศึกษา 2568 ให้กับนักเรียนนักศึกษา และสถานศึกษาที่ได้รับผลกระทบจากสถานการณ์ความไม่สงบในพื้นที่ชายแดนไทย – กัมพูชา เพื่อช่วยเหลือและบรรเทาความเดือดร้อนให้นักเรียน นักศึกษาได้เข้าถึงโอกาสทางการศึกษาอย่างต่อเนื่องอีกด้วย

ที่มา : https://www.thaigov.go.th/news/contents/details/99437