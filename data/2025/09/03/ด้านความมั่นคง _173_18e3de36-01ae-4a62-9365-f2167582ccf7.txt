รัฐบาลไทย-ข่าวทำเนียบรัฐบาล-"ภูมิธรรม" เผยทุกจังหวัดพร้อมรับมือสถานการณ์จากพายุวิภา และบูรณาการทุกกลไก ติดตามสภาวะอากาศและพร้อมให้ความช่วยเหลือประชาชน ตลอด 24 ชั่วโมง

วันพุธที่ 23 กรกฎาคม 2568
23/07/2568
พิมพ์
"ภูมิธรรม" เผยทุกจังหวัดพร้อมรับมือสถานการณ์จากพายุวิภา และบูรณาการทุกกลไก ติดตามสภาวะอากาศและพร้อมให้ความช่วยเหลือประชาชน ตลอด 24 ชั่วโมง
"ภูมิธรรม" เผยทุกจังหวัดพร้อมรับมือสถานการณ์จากพายุวิภา และบูรณาการทุกกลไก ติดตามสภาวะอากาศและพร้อมให้ความช่วยเหลือประชาชน ตลอด 24 ชั่วโมง
วันนี้ (23 ก.ค. 68) เวลา 09.00 น. นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย เปิดเผยถึงการรับมือผลกระทบจากพายุวิภา ซึ่งในขณะนี้ผู้ว่าราชการจังหวัดทุกจังหวัดในฐานะผู้อำนวยการกองอำนวยการป้องกันและบรรเทาสาธารณภัยจังหวัด ได้บริหารจัดการสถานการณ์ในพื้นที่ร่วมกับทุกภาคส่วน ทั้งท้องที่ ท้องถิ่น และภาคีเครือข่ายทุกภาคส่วน โดยมีห้องปฏิบัติการ War Room บริหารจัดการและประสานงานติดตามสถานการณ์สภาวะอากาศตลอด 24 ชั่วโมง ในทุกจังหวัด ตามที่ตนได้สั่งการให้ปลัดกระทรวงมหาดไทย และอธิบดีกรมป้องกันและบรรเทาสาธารณภัยไปก่อนหน้านี้
สถานการณ์ในขณะนี้ได้รับรายงานว่าระดับน้ำขึ้นต่อเนื่อง ขณะที่ในพื้นที่น้ำท่วมเป็นลักษณะน้ำหลาก ซึ่งก็ตรงกับการคาดการณ์ร่วมกับหน่วยงานที่เกี่ยวข้องที่เราได้ทราบก่อนหน้านี้แล้วว่าจะมีปริมาณฝนตกหนักมาก และสิ่งที่สำคัญ เราได้มีการให้ตระเตรียมความพร้อมรับมือร่วมกับองค์กรปกครองส่วนท้องถิ่น และมีการเคลื่อนย้ายเครื่องจักรกลสาธารณภัยไปสนับสนุนจังหวัดที่คาดว่าจะเกิดสถานการณ์ ขณะเดียวกันทางกระทรวงกลาโหมโดยกองบัญชาการทหารสูงสุดก็ได้เตรียมการกำลังทหารรวมทั้งเครื่องจักรกลสาธารณภัยเข้าร่วมสนับสนุนภารกิจแก้ปัญหาสถานการณ์และช่วยเหลือประชาชนตลอด 24 ชั่วโมง
ในเรื่องความรุนแรงของพายุวิภา หน่วยงานด้านพยากรณ์อากาศคาดการณ์ว่าเมื่อเข้ามาถึงประเทศไทยก็จะอ่อนตัวลงถึงขั้นดีเปรสชั่น ก็ติดตามและเตรียมการเฝ้าระวังเรียบร้อยแล้ว และในวันนี้ก็ได้มีการประชุมกองบัญชาการป้องกันและบรรเทาสาธารณภัยแห่งชาติ ร่วมกับทุกจังหวัด ทุกอำเภอ โดยอธิบดีกรมป้องกันและบรรเทาสาธารณภัย ได้ประจำการที่กองอำนวยการป้องกันและบรรเทาสาธารณภัยกลาง (ส่วนหน้า) ที่จังหวัดเชียงใหม่ ซึ่งตนได้กำชับให้ผู้ว่าราชการจังหวัดได้ใช้ทุกกลไกในระดับพื้นที่สร้างการรับรู้อย่างต่อเนื่อง และเฝ้าระวังอยู่ตลอดเวลา โดยให้ความสำคัญ กับระบบการแจ้งเตือนประชาชนให้ทันท่วงที และต้องพร้อมให้ความช่วยเหลือประชาชนตามแผนเผชิญเหตุ ในส่วนของระบบ Cell Broadcast ตอนนี้เท่าที่ทราบไม่มีปัญหา และสามารถเตือนภัยได้อย่างดี

ที่มา : https://www.thaigov.go.th/news/contents/details/98699