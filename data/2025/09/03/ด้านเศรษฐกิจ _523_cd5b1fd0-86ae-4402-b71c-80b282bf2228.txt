รัฐบาลไทย-ข่าวทำเนียบรัฐบาล-การเปิดตัว “โครงการ TouristDigiPay” มิติใหม่ของการชำระเงินสำหรับนักท่องเที่ยว เพื่อสนับสนุนเศรษฐกิจและอุตสาหกรรมการท่องเที่ยว ภายใต้ Sandbox ที่มีการควบคุมความเสี่ยงอย่างเหมาะสม

วันจันทร์ที่ 18 สิงหาคม 2568
18/08/2568
พิมพ์
การเปิดตัว “โครงการ TouristDigiPay” มิติใหม่ของการชำระเงินสำหรับนักท่องเที่ยว เพื่อสนับสนุนเศรษฐกิจและอุตสาหกรรมการท่องเที่ยว ภายใต้ Sandbox ที่มีการควบคุมความเสี่ยงอย่างเหมาะสม
เมื่อวันที่ 18 ส.ค.2568 ก.คลัง ร่วมกับสำนักงาน ก.ล.ต. ปปง. และ ก.ท่องเที่ยวฯ เปิดตัวโครงการ TouristDigiPay เป็นทางการ ให้นักท่องเที่ยวต่างชาติแปลงสินทรัพย์ดิจิทัลที่ถือครองอยู่เป็นเป็นเงินบาท ใช้ชำระค่าสินค้าและบริการกับร้านค้าในไทยได้สะดวกและปลอดภัย
นายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง เปิดเผยว่า เมื่อวันที่ 18 สิงหาคม 2568 กระทรวงการคลังได้ร่วมกับหน่วยงานพันธมิตรที่สำคัญ ได้แก่ สำนักงานคณะกรรมการกำกับหลักทรัพย์และตลาดหลักทรัพย์ (สำนักงาน ก.ล.ต.) สำนักงานป้องกันและปราบปรามการฟอกเงิน (ปปง.) และกระทรวงการท่องเที่ยวและกีฬา เปิดตัว “โครงการ TouristDigiPay” อย่างเป็นทางการ โครงการนี้มีวัตถุประสงค์เพื่ออำนวยความสะดวกและเพิ่มทางเลือกให้นักท่องเที่ยวต่างชาติสามารถแปลงสินทรัพย์ดิจิทัลที่ถือครองอยู่เป็นเงินบาท เพื่อใช้ชำระค่าสินค้าและบริการกับร้านค้าต่าง ๆ ในประเทศไทยได้อย่างสะดวกและปลอดภัย โดยกระบวนการทั้งหมดจะดำเนินการผ่านผู้ประกอบธุรกิจสินทรัพย์ดิจิทัลภายใต้การกำกับดูแลของสำนักงาน ก.ล.ต. และผู้ให้บริการเงินอิเล็กทรอนิกส์ (e-Money) ภายใต้การกำกับดูแลของธนาคารแห่งประเทศไทย (ธปท.) ซึ่งนับเป็นก้าวสำคัญในการผสานศักยภาพของเทคโนโลยีทางการเงินและสินทรัพย์ดิจิทัลเข้าด้วยกัน เพื่อยกระดับประสบการณ์ของนักท่องเที่ยว
โครงการ TouristDigiPay ริเริ่มขึ้นจากความตระหนักถึงบทบาทสำคัญของอุตสาหกรรมการท่องเที่ยวในการขับเคลื่อนเศรษฐกิจของประเทศ ทั้งในมิติของการสร้างรายได้ การส่งเสริมการจ้างงาน และการกระจายเม็ดเงินสู่เศรษฐกิจฐานรากในระดับภูมิภาคและท้องถิ่น ประกอบกับภูมิทัศน์ของอุตสาหกรรมที่เปลี่ยนแปลงไป ซึ่งนักท่องเที่ยวยุคใหม่มีพฤติกรรมในยุคดิจิทัลอย่างชัดเจน ไม่ว่าจะเป็นการใช้เทคโนโลยีเพื่อวางแผนการเดินทาง การชำระเงินผ่านระบบอิเล็กทรอนิกส์ และความนิยมในสินทรัพย์ดิจิทัลที่เพิ่มขึ้น โครงการนี้จึงเป็นการต่อยอดระบบนิเวศทางการเงินที่มีอยู่เดิมให้เชื่อมต่อกันอย่างสมบูรณ์ยิ่งขึ้น ระหว่างระบบการซื้อขายสินทรัพย์ดิจิทัลซึ่งกำกับดูแลโดยสำนักงาน ก.ล.ต. และระบบการชำระเงินอิเล็กทรอนิกส์ซึ่งกำกับดูแลโดย ธปท.  เพื่อตอบสนองต่อโอกาสใหม่ ๆ และความท้าทายในอุตสาหกรรมการท่องเที่ยวสมัยใหม่
เพื่อให้การดำเนินโครงการเป็นไปอย่างรอบคอบและมีกลไกป้องกันความเสี่ยงที่เหมาะสม โครงการ TouristDigiPay จึงดำเนินการในรูปแบบโครงการทดสอบภายใต้ Sandbox โดยมีระยะเวลาเบื้องต้น 18 เดือน ซึ่งหลังสิ้นสุดระยะเวลาดังกล่าว จะมีการประเมินประสิทธิภาพและประสิทธิผลเพื่อพิจารณาดำเนินการในขั้นตอนต่อไป โครงการนี้จะช่วยเพิ่มความสะดวกให้แก่นักท่องเที่ยวต่างชาติที่ถือครองสินทรัพย์ดิจิทัลให้สามารถใช้จ่ายในประเทศไทยได้ง่ายขึ้น อันจะนำไปสู่การยกระดับขีดความสามารถในการแข่งขันของอุตสาหกรรมการท่องเที่ยวไทยให้มีความทันสมัย สร้างโอกาสในการดึงดูดเม็ดเงินจากต่างประเทศเข้าสู่ภูมิภาคและท้องถิ่น ตลอดจนเป็นการส่งเสริมการพัฒนานวัตกรรมและโครงสร้างพื้นฐานทางการเงินของประเทศ เพื่อรองรับการใช้ประโยชน์จากสินทรัพย์ดิจิทัลในภาคเศรษฐกิจจริงอย่างสร้างสรรค์และปลอดภัยภายใต้กรอบการกำกับดูแลที่รัดกุม และเสริมสร้างความเข้มแข็งให้แก่ระบบเศรษฐกิจของประเทศโดยรวม
ทั้งนี้ โครงการ TouristDigiPay ไม่ได้มีวัตถุประสงค์เพื่อส่งเสริมให้นำสินทรัพย์ดิจิทัลมาใช้เป็นสื่อกลางในการชำระค่าสินค้าและบริการ (Means of Payment) กับร้านค้าไม่ว่าทั้งทางตรงหรือทางอ้อม โดยร้านค้าต่าง ๆ จะยังคงได้รับชำระค่าสินค้าหรือบริการเป็นสกุลเงินบาทตามปกติ ยิ่งไปกว่านั้น ผู้ประกอบธุรกิจสินทรัพย์ดิจิทัลและผู้ให้บริการ e-Money ที่เข้าร่วมโครงการ จะต้องปฏิบัติตามมาตรฐานการป้องกันและปราบปรามการฟอกเงินตามที่สำนักงาน ปปง. กำหนดอย่างเคร่งครัด ภายใต้พระราชบัญญัติป้องกันและปราบปรามการฟอกเงิน และกฎหมายอื่นที่เกี่ยวข้อง ทั้งในการทำความรู้จักตัวตนของผู้ใช้บริการ (Know Your Customer: KYC) การประเมินความเสี่ยงของลูกค้า (Customer Due Diligence: CDD) ซึ่งถือเป็นกลไกสำคัญในการควบคุมดูแลและป้องกันไม่ให้มิจฉาชีพใช้เป็นช่องทางในการฟอกเงิน
ฝ่ายนโยบายสินทรัพย์ดิจิทัล สำนักงานคณะกรรมการกำกับหลักทรัพย์และตลาดหลักทรัพย์
โทร 02 263 6529

ที่มา : https://www.thaigov.go.th/news/contents/details/99835