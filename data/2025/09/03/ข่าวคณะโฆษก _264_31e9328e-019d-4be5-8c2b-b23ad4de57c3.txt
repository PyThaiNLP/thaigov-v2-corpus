รัฐบาลไทย-ข่าวทำเนียบรัฐบาล-ย้ำไทยไม่เคยมีระเบิด MK 84 ย้ำปฏิบัติการแบบสากล ทหารไทยโจมตีเฉพาะเป้าหมายทางทหารเท่านั้น

วันจันทร์ที่ 11 สิงหาคม 2568
11/08/2568
พิมพ์
ย้ำไทยไม่เคยมีระเบิด MK 84 ย้ำปฏิบัติการแบบสากล ทหารไทยโจมตีเฉพาะเป้าหมายทางทหารเท่านั้น
ย้ำไทยไม่เคยมีระเบิด MK 84  ย้ำปฏิบัติการแบบสากล  ทหารไทยโจมตีเฉพาะเป้าหมายทางทหารเท่านั้น
วันนี้ (จันทร์ที่ 11 สิงหาคม 2568) นายจิรายุ ห่วงทรัพย์ โฆษกประจำสำนักนายกรัฐมนตรี และกรรมการศูนย์เฉพาะกิจบริหารสถานการณ์ชายแดนไทย–กัมพูชา (ศบ.ทก.) ปฏิเสธกรณีรัฐบาลกัมพูชานำคณะผู้ช่วยทูตทหารต่างประเทศประจำกัมพูชา ลงพื้นที่สำรวจความเสียหายในจังหวัดอุดรมีชัยของกัมพูชา แล้ว อ้างว่าพื้นที่ดังกล่าวเกิดจากการโจมตีของฝ่ายไทย ยืนยัน ไทยไม่มีระเบิด MK 84  และไม่โจมตีใส่เป้าหมายพลเรือน  ปฏิบัติการเฉพาะเป้าหมายทางทหารนั้น
นายจิรายุ เปิดเผยว่า กองทัพไทย ยืนยันพื้นที่ที่กัมพูชานำเสนอเป็นบริเวณเป้าหมายทางทหาร มีกองกำลังทหารกัมพูชาปฏิบัติการอยู่ และพื้นที่อยู่ใกล้แนวชายแดนไทย–กัมพูชาเพียงไม่กี่กิโลเมตร  ซึ่งไทยโจมตีเฉพาะในพื้นที่ปฏิบัติการเท่านั้น ต่างจากกัมพูชาที่มุ่งโจมตีเป้าหมายพลเรือนของไทยนอกเขตพื้นที่การรบ หลายจุดมีระยะห่างจากแนวรบไกลถึง 30 กิโลเมตร
ในส่วนของระเบิด MK 84 ที่กัมพูชาอ้างว่าพบนั้น กองทัพอากาศไทยได้เคยออกมายืนยันแล้วว่าเป็น “ข่าวปลอม” โดยไทยไม่เคยจัดซื้อระเบิดจากแหล่งที่ถูกกล่าวอ้าง และการจัดซื้อยุทโธปกรณ์ทุกชนิดของไทยดำเนินการผ่านพันธมิตรด้านความมั่นคงที่ได้รับการรับรองเท่านั้น ซึ่งควรจะให้ องค์กรที่เป็นกลางและมีความน่าเชื่อถือในระดับนานาชาติ เป็นผู้ตรวจสอบข้อเท็จจริง เพื่อความโปร่งใสและเป็นธรรมต่อทุกฝ่าย
โฆษกประจำสำนักนายกรัฐมนตรีเน้นย้ำว่า การปฏิบัติการทางอากาศของไทยเป็นการใช้สิทธิป้องกันตนเองตามกฎบัตรสหประชาชาติ และอยู่ภายใต้กฎหมายมนุษยธรรมระหว่างประเทศอย่างเคร่งครัด มุ่งโจมตีเฉพาะเป้าหมายทางทหาร และจำกัดวงการทำลายให้อยู่ในพื้นที่ปฏิบัติการเท่านั้น ต่างจากกัมพูชาที่มุ่งโจมตีเป้าหมายพลเรือนของไทยนอกเขตพื้นที่การรบ
“รัฐบาลไทยยืนยันชัดว่าไทยยึดมั่นในหลักสากล ไม่ใช้กำลังกับเป้าหมายพลเรือน และจะปกป้องประชาชนและอธิปไตยของประเทศอย่างเต็มที่” นายจิรายุกล่าว

ที่มา : https://www.thaigov.go.th/news/contents/details/99598