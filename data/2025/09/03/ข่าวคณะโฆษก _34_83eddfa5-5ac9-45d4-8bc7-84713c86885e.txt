รัฐบาลไทย-ข่าวทำเนียบรัฐบาล-รัฐบาลกระตุ้นคนไทย ตรวจ “HIV” ฟรี..!!ด้วยตัวเองได้ เพื่อรู้สถานะ เน้นย้ำการใช้ถุงยางอนามัยทุกครั้งที่มีเพศสัมพันธ์ ลดโอกาสติดเชื้อทางเพศสัมพันธ์

วันพฤหัสบดีที่ 3 กรกฎาคม 2568
03/07/2568
พิมพ์
รัฐบาลกระตุ้นคนไทย ตรวจ “HIV” ฟรี..!!ด้วยตัวเองได้ เพื่อรู้สถานะ เน้นย้ำการใช้ถุงยางอนามัยทุกครั้งที่มีเพศสัมพันธ์ ลดโอกาสติดเชื้อทางเพศสัมพันธ์
เผยปี 68 มีผู้ติดเชื้อ HIV สะสม 547,556 คน เป็นผู้ติดเชื้อรายใหม่ถึง 13,357 คน
วันนี้ (3 กรกฎาคม 2568) นายอนุกูล พฤกษานุศักดิ์  รองโฆษกประจำสำนักนายกรัฐมนตรี เปิดเผยว่า  กรมควบคุมโรค กระทรวงสาธารณสุข เปิดเผยข้อมูลสถานการณ์ผู้ติดเชื้อเอชไอวีภาพรวมของประเทศ ปี 2568 ผู้ติดเชื้อเอชไอวีสะสม 547,556 คน และผู้ติดเชื้อเอชไอวีรายใหม่ จำนวน 13,357 คน สาเหตุหลักติดเชื้อจากการมีเพศสัมพันธ์แบบไม่ป้องกัน อีกทั้งหลายคนไม่ได้ตรวจหาเชื้อ และไม่ทราบสถานะการติดเชื้อเอชไอวีของตนเอง ทั้งไม่ทราบว่าตนเองมีความเสี่ยง ไม่กล้าไปตรวจที่โรงพยาบาลเพราะกังวลเรื่องการตีตราจากสังคม และไม่รู้ว่าสามารถตรวจเอชไอวีด้วยตนเองได้ ทำให้ไม่ได้เข้าสู่ระบบการรักษา และอาจถ่ายทอดเชื้อเอชไอวีไปสู่คู่ได้โดยไม่รู้ตัว
นายอนุกูล กล่าวต่อว่า การตรวจสุขภาพหาเชื้อเอชไอวีเป็นจุดเริ่มต้นที่สำคัญในการดูแลสุขภาพทั้งต่อตนเองและผู้อื่น ยิ่งตรวจเร็ว รู้ทัน ตั้งแต่ระยะเริ่มแรก และเข้าสู่ระบบการรักษาเร็ว จะทำให้ไม่ป่วยด้วยโรคแทรกซ้อน ลดการเสียชีวิตจากเอดส์ได้ นอกจากนี้ การกินยาต้านไวรัสอย่างต่อเนื่องและสม่ำเสมอจนกดปริมาณไวรัสในกระแสเลือดให้เหลือน้อยกว่า 200 copies/ml จะไม่ถ่ายทอดเชื้อไปยังผู้อื่นได้ หรือที่เรียกว่า Undetectable = Untransmittable (U=U)
ทั้งนี้ ประชาชนไทยทุกคน สามารถรับบริการตรวจหาการติดเชื้อเอชไอวีได้ฟรีปีละ 2 ครั้ง ที่ โรงพยาบาลภายใต้ระบบหลักประกันสุขภาพแห่งชาติ หรือขอรับชุดตรวจเอชไอวีด้วยตนเอง(HIV Self-Test) ได้ฟรีผ่านแอปเป๋าตังในเมนูสุขภาพ เลือกสิทธิสุขภาพดีป้องกันโรค และรับชุดตรวจที่หน่วยบริการใกล้บ้าน ซึ่งตรวจง่าย ตรวจได้ด้วยตนเอง และให้ผลเบื้องต้นได้อย่างรวดเร็วภายใน 20 นาที หากผลตรวจพบเชื้อ ควรไปตรวจยืนยันที่โรงพยาบาลและเข้าสู่กระบวนการ รักษาทันที หากผลตรวจไม่พบเชื้อจะได้คลายกังวลและควรเลือกใช้วิธีป้องกันที่เหมาะสมกับตนเอง
“เอชไอวีสามารถป้องกันได้ และการใช้ถุงยางอนามัยอย่างถูกวิธีทุกครั้งที่มีเพศสัมพันธ์กับทุกคนทุกช่องทาง สามารถป้องกันได้ทั้งเอชไอวี โรคติดต่อทางเพศสัมพันธ์ และท้องไม่พร้อม รัฐบาลบูรณาการร่วมกับหน่วยงานที่เกี่ยวข้องขับเคลื่อนงานเชิงรุกเพื่อป้องกันโรคติดต่อทางเพศสัมพันธ์ ด้วยการเพิ่มจุดกระจายถุงยางอนามัย และชุดตรวจเอชไอวีด้วยตนเองฟรี เพื่อให้เข้าถึงได้ง่ายและสะดวก ส่งเสริมการประเมินความเสี่ยงด้วยตนเอง ผ่านช่องทางออนไลน์ Stand by you หากมีความเสี่ยงจะได้รับชุดตรวจเอชไอวีด้วยตนเองส่งตรงถึงบ้าน เพิ่มการเข้าถึงบริการด้านเอชไอวีและโรคติดต่อทางเพศสัมพันธ์ บริการสุขภาพทางเพศ และอนามัยการเจริญพันธุ์ที่เป็นมิตรสำหรับวัยรุ่นและเยาวชนครอบคลุมทั่วประเทศ” นายอนุกูล ระบุ

ที่มา : https://www.thaigov.go.th/news/contents/details/98115