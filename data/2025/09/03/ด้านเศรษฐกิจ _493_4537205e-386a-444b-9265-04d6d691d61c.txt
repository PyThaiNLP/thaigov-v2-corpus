รัฐบาลไทย-ข่าวทำเนียบรัฐบาล-​รองปลัดฯ ศุภกิจ เปิดสัมมนาบูรณาการ ดัน 2 โครงการใหญ่ “เหมืองแร่ดีคู่ชุมชน–MIND Forward” ปรับมาตรฐานงานเหมืองแร่และส่งเสริมอุตสาหกรรม ยกระดับเจ้าหน้าที่ขับเคลื่อนอุตสาหกรรมยั่งยืน

วันพฤหัสบดีที่ 14 สิงหาคม 2568
14/08/2568
พิมพ์
​รองปลัดฯ ศุภกิจ เปิดสัมมนาบูรณาการ ดัน 2 โครงการใหญ่ “เหมืองแร่ดีคู่ชุมชน–MIND Forward” ปรับมาตรฐานงานเหมืองแร่และส่งเสริมอุตสาหกรรม ยกระดับเจ้าหน้าที่ขับเคลื่อนอุตสาหกรรมยั่งยืน
​รองปลัดฯ ศุภกิจ เปิดสัมมนาบูรณาการ ดัน 2 โครงการใหญ่ “เหมืองแร่ดีคู่ชุมชน–MIND Forward” ปรับมาตรฐานงานเหมืองแร่และส่งเสริมอุตสาหกรรม ยกระดับเจ้าหน้าที่ขับเคลื่อนอุตสาหกรรมยั่งยืน
วันที่ 13 สิงหาคม 2568 นายศุภกิจ บุญศิริ รองปลัดกระทรวงอุตสาหกรรม เป็นประธานเปิดการสัมมนาแนวทางการประสานการปฏิบัติงานระหว่างกรมอุตสาหกรรมพื้นฐานและการเหมืองแร่ และสำนักงานอุตสาหกรรมจังหวัด เพื่อเพิ่มประสิทธิภาพในการปฏิบัติงานตามพระราชบัญญัติแร่ พ.ศ. 2560 ภายใต้โครงการ “เหมืองแร่ดีคู่ชุมชน” และโครงการการสัมมนาการฝึกอบรมเชิงปฏิบัติการ เรื่อง “MIND Forward เสริมพลังเจ้าหน้าที่ส่งเสริมอย่างเข้าใจและเข้าถึง” ภายใต้โครงการค่าใช้จ่ายในการส่งเสริมพัฒนาศักยภาพของอุตสาหกรรมในภูมิภาค ประจำปีงบประมาณ พ.ศ. 2568 โดยมี นายเศรษฐรัชต์ เลือดสกุล นายวีรพงษ์ เอี่ยมเจริญชัย ผู้ตรวจราชการกระทรวงอุตสาหกรรม นายวชิระ ไม้แพ นิติกรทรงคุณวุฒิ นายอดิทัต วะสีนนท์ อธิบดีกรมอุตสาหกรรมพื้นฐานและการเหมืองแร่ นายอานันท์ ฟักสังข์ นางสาวอารยา ไสลเพชร รองอธิบดีกรมอุตสาหกรรมพื้นฐานและการเหมืองแร่ นายบวรวิทย์ อัครจันทโชติ ผู้อำนวยการกองตรวจราชการ นายสมชัย เอมบำรุง ผู้อำนวยการกองกฎหมาย สำนักงานปลัดกระทรวงอุตสาหกรรม อุตสาหกรรมจังหวัด ทั้ง 76 จังหวัด ผู้เข้าร่วมสัมมนาฯ และเจ้าหน้าที่ที่เกี่ยวข้อง เข้าร่วม ณ โรงแรมดิ เอมเมอรัลด์ กรุงเทพฯ
การสัมมนาจัดขึ้นเพื่อตอบสนองต่อปัญหาการประสานงานระหว่างสำนักงานอุตสาหกรรมพื้นฐานและการเหมืองแร่เขต กับอุตสาหกรรมจังหวัดในฐานะเจ้าพนักงานอุตสาหกรรมแร่ประจำท้องที่ ในการออกอาชญาบัตรสำรวจแร่ ประทานบัตรประเภทที่ 1 และการกำกับดูแลผู้ประกอบการเหมืองแร่และอุตสาหกรรมต่อเนื่องให้เป็นไปตามกฎหมายว่าด้วยแร่ หลังพบว่ากฎระเบียบและแนวปฏิบัติที่ยังไม่ชัดเจน ทำให้เกิดความล่าช้า ซ้ำซ้อน และส่งผลกระทบต่อสิ่งแวดล้อมและชุมชน นอกจากนี้ ภารกิจด้านการส่งเสริมอุตสาหกรรมยังมุ่งเน้นกลุ่มวิสาหกิจชุมชนเป็นหลัก ขณะที่การยกระดับโรงงานขนาดเล็กให้มีผลิตภาพสูงขึ้นยังมีช่องว่างในการส่งเสริมสนับสนุน จึงจำเป็นต้องพัฒนาศักยภาพบุคลากรให้พร้อมรับมือภารกิจที่หลากหลาย อีกทั้งยังเป็นโอกาสในการกำหนดแนวปฏิบัติร่วมตามพระราชบัญญัติแร่ พ.ศ. 2560 ให้เป็นมาตรฐานเดียวกัน เพื่อให้เจ้าหน้าที่ถ่ายทอดความรู้และให้คำปรึกษาแก่ผู้ประกอบการได้ถูกต้องตามกฎหมาย ควบคู่กับการดูแลสิ่งแวดล้อมและสังคมอย่างยั่งยืน โดยเน้นบทบาทการใช้อำนาจตามพระราชบัญญัติโรงงาน พ.ศ. 2535 และที่แก้ไขเพิ่มเติม เพื่อควบคุม กำกับ แก้ไข หรือสั่งการในกรณีโรงงานไม่เป็นไปตามกฎหมายหรือส่งผลกระทบต่อสิ่งแวดล้อมและความปลอดภัย รวมถึงการสั่งปิดโรงงานชั่วคราวได้ตามความจำเป็นอีกด้วย
รองปลัดฯ ศุภกิจ กล่าวว่า อุตสาหกรรมเหมืองแร่และอุตสาหกรรมพื้นฐานเป็นรากฐานสำคัญของเศรษฐกิจประเทศ เพราะเป็นแหล่งวัตถุดิบหลักของภาคการผลิตและก่อสร้าง แต่ในปัจจุบันภารกิจด้านการอนุญาต กำกับดูแล ตรวจสอบ และส่งเสริมสิ่งแวดล้อมกำลังเผชิญความคาดหวังสูงขึ้นจากสังคม และต้องรับมือกับการร้องเรียนหรือการคัดค้านจากหลายฝ่าย การขับเคลื่อนงานให้มีประสิทธิภาพจึงต้องอาศัยการประสานงานแบบบูรณาการระหว่างทุกหน่วยงาน โดยอุตสาหกรรมจังหวัดในฐานะตัวแทนกระทรวงในภูมิภาคต้องขยายบทบาทจากการส่งเสริมวิสาหกิจชุมชน ไปสู่การพัฒนาโรงงานอุตสาหกรรมขนาดเล็กและกลางให้มีขีดความสามารถแข่งขันสูงขึ้น พร้อมปรับบทบาทเจ้าหน้าที่จากเพียง “ผู้ให้คำแนะนำ” สู่ “นักวิเคราะห์” ที่เข้าใจการผลิต การจัดการโรงงาน และเทคโนโลยี เพื่อยกระดับศักยภาพอย่างเป็นระบบ รวมถึงได้เน้นย้ำให้เจ้าหน้าที่ทุกคนยึดหลัก “3E” เป็นแนวทางการทำงาน ได้แก่ 1) Engineering – ใช้ความรู้วิศวกรรมและเทคโนโลยีดิจิทัล เช่น i-Auditor และ i-Industry เพิ่มประสิทธิภาพการตรวจโรงงาน 2) Enforcement – บังคับใช้กฎหมายอย่างเคร่งครัด โปร่งใส และเป็นธรรม เพื่อความปลอดภัยของประชาชนและสิ่งแวดล้อม และ 3) Education – ให้ความรู้แก่ผู้ประกอบการ ชุมชน และเจ้าหน้าที่ เพื่อร่วมกันดูแลโรงงานอย่างต่อเนื่องตั้งแต่ขั้นตอนการขออนุญาตประกอบกิจการโรงงาน นอกจากนี้ ยังได้กล่าวถึงร่างพระราชบัญญัติกากของเสียอุตสาหกรรม ซึ่งจะเป็นกฎหมายใหม่เพื่อยกระดับการจัดการของเสียจากภาคอุตสาหกรรมทั้งระบบ พร้อมทั้งสร้างความเชื่อมั่นต่อสาธารณชนว่าการดำเนินงานภาคอุตสาหกรรมไทยจะเดินหน้าอย่างยั่งยืนและมีความรับผิดชอบต่อสังคม

ที่มา : https://www.thaigov.go.th/news/contents/details/99721