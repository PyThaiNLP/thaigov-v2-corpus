รัฐบาลไทย-ข่าวทำเนียบรัฐบาล-สำนักงานปลัดกระทรวงกลาโหมรวมใจบริจาคโลหิตถวายเป็นพระราชกุศลแด่ พระบาทสมเด็จพระเจ้าอยู่หัว และสมเด็จพระบรมราชชนนีพันปีหลวง

วันพุธที่ 16 กรกฎาคม 2568
สำนักงานปลัดกระทรวงกลาโหมรวมใจบริจาคโลหิตถวายเป็นพระราชกุศลแด่ พระบาทสมเด็จพระเจ้าอยู่หัว และสมเด็จพระบรมราชชนนีพันปีหลวง
สำนักงานปลัดกระทรวงกลาโหม จัดกิจกรรมบริจาคโลหิตถวายเป็นพระราชกุศล เนื่องในโอกาสมหามงคลวันเฉลิมพระชนมพรรษาพระบาทสมเด็จพระเจ้าอยู่หัว (๒๘ กรกฎาคม ๒๕๖๘) และสมเด็จพระบรมราชชนนีพันปีหลวง (๑๒ สิงหาคม ๒๕๖๘)
วันอังคารที่ ๑๕ กรกฎาคม ๒๕๖๘ เวลา ๐๙.๐๐ น. สำนักงานปลัดกระทรวงกลาโหมจัดกิจกรรมบริจาคโลหิตถวายเป็นพระราชกุศล เนื่องในโอกาสมหามงคลวันเฉลิมพระชนมพรรษาพระบาทสมเด็จพระเจ้าอยู่หัว (๒๘ กรกฎาคม ๒๕๖๘) และสมเด็จพระบรมราชชนนีพันปีหลวง (๑๒ สิงหาคม ๒๕๖๘) ณ ห้องศรีสมาน ๔ อาคารบริการสำนักงานปลัดกระทรวงกลาโหม (ศรีสมาน) โดยมี พลเรือเอก สุพพัต ยุทธวงศ์ รองปลัดกระทรวงกลาโหม ตรวจเยี่ยมและให้กำลังใจกำลังพลสำนักงานปลัดกระทรวงกลาโหม ที่ได้ร่วมบริจาคโลหิตในครั้งนี้
การรวมใจครั้งนี้ไม่เพียงแต่เป็นการทำบุญครั้งยิ่งใหญ่ แต่ยังเป็นการแสดงออกถึงความจงรัก ภักดี และน้อมสำนึกในพระมหากรุณาธิคุณอันหาที่สุดมิได้ของพสกนิกรชาวไทยที่มีต่อสถาบันพระมหากษัตริย์ กิจกรรมอันเปี่ยมด้วยความหมายนี้ ได้รับความร่วมมือจาก อุปนายกสมาคมภริยาข้าราชการสำนักงานปลัดกระทรวงกลาโหม พร้อมด้วย หัวหน้าหน่วยขึ้นตรงในสังกัดสำนักงานปลัดกระทรวงกลาโหม และกำลังพลที่ร่วมบริจาคโลหิตโดยพร้อมเพรียงกัน
ทุกหยดโลหิตที่บริจาคไปในวันนี้ คือความหวังและลมหายใจที่ส่งต่อไปผู้ป่วยที่ต้องการอันเป็นการสะท้อนถึงจิตวิญญาณแห่งการให้และการเสียสละของกำลังพลของสำนักงานปลัดกระทรวงกลาโหมที่ตั้งใจถวายเป็นพระราชกุศลแด่สองพระองค์ผู้เป็นที่รักยิ่งของปวงชนชาวไทย

ที่มา : https://www.thaigov.go.th/news/contents/details/98456