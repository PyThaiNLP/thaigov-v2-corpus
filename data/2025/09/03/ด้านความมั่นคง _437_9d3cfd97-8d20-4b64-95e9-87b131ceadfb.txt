รัฐบาลไทย-ข่าวทำเนียบรัฐบาล-"ธีรรัตน์" จับมือผู้ว่าฯ ชัชชาติ ผบช.น. และ ป.ป.ส. ปล่อยแถวปฏิบัติการ "No Drugs No Dealers" ปิดล้อมตรวจค้นชุมชนเสี่ยงยาเสพติด เดินหน้าบูรณาการภาครัฐ ท้องถิ่น ชุมชน ลุยเข้ม Re X-ray

วันอังคารที่ 26 สิงหาคม 2568
26/08/2568
พิมพ์
"ธีรรัตน์" จับมือผู้ว่าฯ ชัชชาติ ผบช.น. และ ป.ป.ส. ปล่อยแถวปฏิบัติการ "No Drugs No Dealers" ปิดล้อมตรวจค้นชุมชนเสี่ยงยาเสพติด เดินหน้าบูรณาการภาครัฐ ท้องถิ่น ชุมชน ลุยเข้ม Re X-ray
"ธีรรัตน์" จับมือผู้ว่าฯ ชัชชาติ ผบช.น. และ ป.ป.ส. ปล่อยแถวปฏิบัติการ "No Drugs No Dealers" ปิดล้อมตรวจค้นชุมชนเสี่ยงยาเสพติด เดินหน้าบูรณาการภาครัฐ ท้องถิ่น ชุมชน ลุยเข้ม Re X-ray ทั่วกรุงเทพฯ อย่างต่อเนื่อง
วันนี้ (26 ส.ค. 68) เวลา 06.00 น. นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เป็นประธานปล่อยแถวเปิดปฏิบัติการปิดล้อมตรวจค้นในชุมชนที่มีการแพร่ระบาดของยาเสพติด ตามนโยบาย "No Drugs No Dealers" โดยมี นายชัชชาติ สิทธิพันธุ์ ผู้ว่าราชการกรุงเทพมหานคร พล.ต.ท.สยาม บุญสม ผู้บัญชาการตำรวจนครบาล นายอำนาจ เหล่ากอที ผู้อำนวยการสำนักงาน ป.ป.ส. กรุงเทพมหานคร พร้อมด้วยเจ้าหน้าที่ฝ่ายความมั่นคง เจ้าหน้าที่สาธารณสุข รวม 300 คน ร่วมพิธี ณ ลานพระอินทร์ทรงช้างเอราวัณ ศาลาว่าการกรุงเทพมหานคร ดินแดง กรุงเทพฯ
น.ส.ธีรรัตน์ กล่าวว่า การปฏิบัติการปิดล้อมตรวจค้นตามนโยบายรัฐบาล "No Drugs No Dealers" ถือเป็นมาตรการสำคัญที่มุ่งสร้างชุมชนกรุงเทพมหานครและทุกพื้นที่ให้ปลอดภัยจากยาเสพติด และเป็นนโยบายหลักของรัฐบาล ซึ่งนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย รักษาราชการแทนนายกรัฐมนตรี ได้มอบหมายให้ทุกหน่วยงานบูรณาการความร่วมมือป้องกันและปราบปรามยาเสพติดในกรุงเทพฯ ทั้ง 50 เขต ควบคู่กับนโยบาย Seal Stop Safe ในทุกพื้นที่ทั่วประเทศ เพื่อให้การแก้ไขปัญหาบรรลุผลในระยะเวลาเร่งด่วนตามเป้าหมาย ไม่ว่าจะเป็น 3 เดือน 6 เดือน หรือ 1 ปี โดยมีความคาดหวังอย่างชัดเจนว่ายาเสพติดต้องหมดไปจากสังคมไทย ดังที่ทุกพื้นที่ทั่วประเทศได้ Kick Off เปิดปฏิบัติการกวาดล้างยาเสพติด เสริมสร้างความเข้มแข็งของชุมชนด้วยการมีส่วนร่วมของทุกภาคส่วนบูรณาการการทำงานอย่างเต็มที่ ครอบคลุมทั้งการป้องกัน ป้องปราม ปราบปราม และบำบัดฟื้นฟูผู้ติดยาเสพติดกลับคืนสู่สังคม มุ่งหวังให้สถิติผู้เสพลดลง การจับกุมและการป้องกันการแพร่ระบาดในชุมชนเห็นผลอย่างมีนัยสำคัญ อันจะทำให้สังคมสามารถพึ่งพากลไกภาครัฐได้อย่างแท้จริง
"จุดมุ่งหมายสำคัญของการดำเนินการครั้งนี้ คือการทำให้สังคมไทยปลอดจากทั้งผู้ค้าและผู้เสพ โดยประชาชนต่างคาดหวังให้เจ้าหน้าที่รัฐเป็นที่พึ่งในการรับแจ้งเบาะแสและนำไปสู่การจับกุมผู้กระทำผิดดังที่ท่านรักษาราชการแทนนายกรัฐมนตรีได้ย้ำเสมอว่า นอกจากประชาชนจะเป็นผู้ที่รู้ข้อมูลเชิงลึกเกี่ยวกับผู้ค้าและผู้เสพแล้ว เจ้าหน้าที่เองก็เป็นกำลังสำคัญที่มีข้อมูลอย่างรอบด้านเช่นกัน การไม่เพิกเฉยต่อปัญหาและการลุกขึ้นมาแก้ไขอย่างจริงจังจะนำไปสู่ความสำเร็จในการปราบปรามยาเสพติดได้อย่างแท้จริง ด้วยความร่วมแรงร่วมใจของทุกฝ่าย" น.ส.ธีรรัตน์ กล่าว
น.ส.ธีรรัตน์ กล่าวต่อไปอีกว่า ภาครัฐและทุกฝ่ายจึงจำเป็นต้องทบทวนแนวทางการทำงาน ปรับปรุงมาตรการให้ทันสมัย และเพิ่มประสิทธิภาพยิ่งขึ้น เพื่อให้ผลลัพธ์ดีกว่าในอดีต อันจะนำไปสู่การยกระดับคุณภาพชีวิตประชาชนอย่างยั่งยืน พร้อมทั้งมีการประเมินผลอย่างต่อเนื่อง โดยขอให้เจ้าหน้าที่ปฏิบัติหน้าที่ด้วยความมุ่งมั่นและระมัดระวัง เพื่อให้บรรลุวัตถุประสงค์ ลดความเดือดร้อนของประชาชน ร่วมกันทำให้ยาเสพติดหมดไปจากสังคมไทย
ด้าน นายชัชชาติ กล่าวว่า กทม. เน้นการสร้างภูมิคุ้มกันในชุมชนและการบำบัดผู้เสพทั้ง 69 แห่งรองรับการรักษา และมีผู้เข้ารับการบำบัดแล้วกว่า 4,500 ราย โดยย้ำว่า “ผู้เสพคือผู้ป่วย” ต้องเข้าสู่ระบบบำบัดครบถ้วน ควบคู่กับการให้ความรู้แก่ประชาชน ซึ่งในช่วง 2 เดือนที่ผ่านมา ชุมชนสะท้อนถึงความพึงพอใจและเห็นถึงความจริงจังของรัฐบาล
พล.ต.ท.สยาม กล่าวถึงการปฏิบัติการว่า ได้ตรวจค้นครอบคลุม 376 ชุมชน จับกุมผู้ค้าแล้วกว่า 800 ราย และนำผู้เสพเข้าสู่ระบบบำบัดกว่า 5,000 ราย พร้อมย้ำว่าหากพบสถานบริการปล่อยปละละเลยให้มีการซื้อขายหรือเสพยา จะถูกสั่งปิดทันที รวมถึงเจ้าหน้าที่ที่เกี่ยวข้องจะถูกลงโทษทางวินัยอย่างเด็ดขาด
จากนั้น ในช่วงเวลา 07.00 - 08.00 น. นางสาวธีรรัตน์ นำคณะ ลงพื้นที่ตรวจเยี่ยมให้กำลังใจจุดคัดกรองและรับบำบัด ศูนย์ฟื้นฟูสภาพทางสังคม พร้อมเยี่ยมบ้านและมอบสิ่งของช่วยเหลือผู้ป่วยกลุ่มเปราะบาง ณ ชุมชนริมทางรถไฟสายท่าเรือ เขตคลองเตย กรุงเทพฯ ซึ่งจากการลงพื้นที่ครั้งนี้ พบผู้ป่วยยาเสพติดจำนวน 5 ราย และมีเจ้าหน้าที่ผู้ปฏิบัติงานในพื้นที่เปรียบเสมือน "มดงาน" ที่คอยสอดส่อง ดูแล และหาข้อมูลเบาะแสเพื่อแจ้งเจ้าหน้าที่ ซึ่งในวันนี้ยังมีประชาชนบางส่วนแสดงความกังวลด้านความปลอดภัย โดย น.ส.ธีรรัตน์ ยืนยันว่ารัฐบาลจะทำเต็มที่เพื่อให้ทุกคนปลอดภัยและมั่นใจที่จะเดินหน้าไปด้วยกันอย่างเข้มแข็ง

ที่มา : https://www.thaigov.go.th/news/contents/details/100125