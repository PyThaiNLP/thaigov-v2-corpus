รัฐบาลไทย-ข่าวทำเนียบรัฐบาล-กรมทางหลวงชนบท ก่อสร้างถนนสาย พท.4004 จังหวัดพัทลุง คืบหน้ากว่า 83% คาดพร้อมเปิดใช้ปลายปีนี้ หนุนการท่องเที่ยวชายฝั่งทะเลสาบสงขลา เพิ่มศักยภาพระบบโลจิสติกส์ เสริมเศรษฐกิจ การขนส่ง

วันจันทร์ที่ 30 มิถุนายน 2568
กรมทางหลวงชนบท ก่อสร้างถนนสาย พท.4004 จังหวัดพัทลุง คืบหน้ากว่า 83% คาดพร้อมเปิดใช้ปลายปีนี้ หนุนการท่องเที่ยวชายฝั่งทะเลสาบสงขลา เพิ่มศักยภาพระบบโลจิสติกส์ เสริมเศรษฐกิจ การขนส่ง
...
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ได้ดำเนินโครงการก่อสร้างถนนสาย พท.4004 แยก ทล.4081 - บ้านฝาละมี อำเภอเขาชัยสน บางแก้ว และปากพะยูน จังหวัดพัทลุง ระยะทาง 25 กิโลเมตร มีความคืบหน้ากว่าร้อยละ 83 เร็วกว่าแผน คาดว่าในปลายปี 2568 จะสามารถเปิดให้ประชาชนใช้ในการสัญจรอย่างเต็มรูปแบบ เป็นการยกระดับโครงสร้างพื้นฐานด้านคมนาคมสู่แหล่งท่องเที่ยวทางธรรมชาติลุ่มน้ำทะเลสาบสงขลา ทะเลสาบแห่งเดียวของประเทศไทยได้อย่างมีประสิทธิภาพ โครงการฯ มีจุดเริ่มต้น กม. ที่ 0+000 บริเวณตำบลจองถนน อำเภอเขาชัยสน ผ่านอำเภอบางแก้ว เลียบทะเลสาบสงขลา ไปสิ้นสุด กม. ที่ 25+616 บริเวณตำบลฝาละมี อำเภอปากพะยูน ระยะทาง 25.616 กิโลเมตร ก่อสร้างเป็นผิวจราจรแอสฟัลท์คอนกรีต ขนาด 2 ช่องจราจร กว้างช่องละ 7 เมตร ไหล่ทางข้างละ1 - 2.50 เมตร พร้อมขยายความกว้างสะพานเดิม ติดตั้งไฟฟ้าแสงสว่าง เครื่องหมายจราจร และสิ่งอำนวยความปลอดภัย ใช้งบประมาณ 429.500 ล้านบาท เมื่อแล้วเสร็จจะมีส่วนสำคัญในการผลักดันยุทธศาสตร์ด้านการท่องเที่ยวเชิงอนุรักษ์ ประวัติศาสตร์ วัฒนธรรม และการจัดการทรัพยากรธรรมชาติที่ยั่งยืน เพิ่มขีดความสามารถในการเชื่อมโยงระบบโครงข่ายการขนส่งและระบบโลจิสติกส์สู่ท่าเรือน้ำลึกจังหวัดสงขลา - สตูลในอนาคต ให้มีความสมบูรณ์มากยิ่งขึ้น บรรเทาปริมาณการจราจรบนถนนสายหลัก รองรับการเดินทางที่เพิ่มขึ้น ช่วยให้การเดินทางเป็นไปด้วยความสะดวก รวดเร็ว ปลอดภัย พร้อมส่งเสริมเศรษฐกิจการค้า ธุรกิจการท่องเที่ยว สร้างรายให้ชุมชนอย่างยั่งยืน

ที่มา : https://www.thaigov.go.th/news/contents/details/97997