รัฐบาลไทย-ข่าวทำเนียบรัฐบาล-ปลัดเกษตรฯ มอบแนวทางการพัฒนาศูนย์บริการเกษตรพิรุณราช และการขับเคลื่อนนโยบายกระทรวงเกษตรฯ  โดยใช้แผนพัฒนาการเกษตรและสหกรณ์ในระดับจังหวัดฯ 

วันพฤหัสบดีที่ 21 สิงหาคม 2568
ปลัดเกษตรฯ มอบแนวทางการพัฒนาศูนย์บริการเกษตรพิรุณราช และการขับเคลื่อนนโยบายกระทรวงเกษตรฯ  โดยใช้แผนพัฒนาการเกษตรและสหกรณ์ในระดับจังหวัดฯ
ปลัดเกษตรฯ มอบแนวทางการพัฒนาศูนย์บริการเกษตรพิรุณราช และการขับเคลื่อนนโยบายกระทรวงเกษตรฯ
โดยใช้แผนพัฒนาการเกษตรและสหกรณ์ในระดับจังหวัดฯ เพื่อให้เกิดผลเป็นรูปธรรมและเป็นประโยชน์ต่อเกษตรกรทั่วประเทศ
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังเป็นประธานเปิดการประชุมเชิงปฏิบัติการ “การเพิ่มประสิทธิภาพการขับเคลื่อนงานตามนโยบายกระทรวงเกษตรและสหกรณ์ ของสำนักงานเกษตรและสหกรณ์จังหวัดภาคตะวันออกเฉียงเหนือ” ผ่านระบบการประชุมออนไลน์ โดยมีเกษตรและสหกรณ์จังหวัด พร้อมบุคลากรสำนักงานเกษตรและสหกรณ์จังหวัด ในภาคตะวันออกเฉียงเหนือเข้าร่วมการประชุมกว่า 120 คน ว่า กระทรวงเกษตรฯ จัดประชุมเชิงปฏิบัติการดังกล่าวขึ้น ระหว่างวันที่ 21-22 สิงหาคม 2568 ณ จังหวัดนครพนม โดยมีวัตถุประสงค์เพื่อหารือและกำหนดแนวทางการขับเคลื่อนนโยบายสู่การปฏิบัติในระดับภูมิภาค 2 เรื่อง คือ 1) การพัฒนาศูนย์บริการเกษตรพิรุณราช เพื่อขอรับรองเป็นศูนย์ราชการสะดวก โดยมีเป้าหมายเพื่อสร้างความพึงพอใจให้เกษตรกรที่มารับบริการหรือขอรับการช่วยเหลือ สร้างความเชื่อมั่นแก่เกษตรกร และขยายผลเป็นศูนย์บริการแบบเบ็ดเสร็จ ณ จุดเดียว โดยเริ่มต้นจากงานบริการของสำนักงานเกษตรและสหกรณ์จังหวัด อาทิ การบริการข้อมูลการเกษตร การร้องเรียน ราคาสินค้าเกษตรตกต่ำ การกู้เงินกองทุนหมุนเวียนฯ/กองทุนสงเคราะห์เกษตรกร ฝนหลวง ภัยธรรมชาติ เกษตรพันธสัญญา การประชาสัมพันธ์การเกษตร เป็นต้น และ 2) การขับเคลื่อนนโยบายกระทรวงเกษตรฯ โดยใช้แผนพัฒนาการเกษตรและสหกรณ์ในระดับจังหวัด และกลุ่มจังหวัดภายใต้แผนพัฒนาจังหวัด/กลุ่มจังหวัด ซึ่งส่วนใหญ่ มีเกษตรและสหกรณ์จังหวัดเป็นประธานคณะทำงานประเด็นการพัฒนาจังหวัดด้านการเกษตร
โดยกระทรวงเกษตรและสหกรณ์ กำหนดนโยบายและแนวทางในการขับเคลื่อนงานที่สำคัญ ประกอบด้วย 1) ผลักดันการขับเคลื่อนการดำเนินงานโครงการอันเนื่องมาจากพระราชดำริ 2) เร่งขับเคลื่อนนโยบายของรัฐมนตรีว่าการกระทรวงเกษตรและสหกรณ์ 9 นโยบาย 8 ข้อสั่งการ อาทิ การเร่งขยายผลการขับเคลื่อนศูนย์บริการเกษตรพิรุณราช เป็นต้น 3) การสนับสนุนการตรวจราชการนอกสถานที่และการประชุม ครม. สัญจรของ รมว.กษ. และ รมช.กษ. 4) การประชาสัมพันธ์สร้างการรับรู้การทำงานของกระทรวง ทั้งส่วนกลางและจังหวัด เพื่อให้เกิดความเป็นเอกภาพและเป็นไปในทิศทางเดียวกัน และ 5) การเตรียมการรองรับและการแก้ปัญหาภัยพิบัติด้านการเกษตร
“การขับเคลื่อนงานของกระทรวงเกษตรฯ ต้องอาศัยการประสานและบูรณาการงานจากทุกภาคส่วน ทั้งหน่วยงานในสังกัดกระทรวงเกษตรฯ และหน่วยงานอื่นๆ ซึ่งการจัดเวทีประชุมบุคลากร สำนักงานเกษตรและสหกรณ์จังหวัด ภาคตะวันออกเฉียงเหนือในวันนี้ จึงเป็นโอกาสดีที่จะได้มีการพบปะ แลกเปลี่ยนเรียนรู้ การขับเคลื่อนงานตามนโยบายของแต่ละจังหวัด ซึ่งแตกต่างกันไปตามบริบทของพื้นที่ สามารถนำไปปรับใช้ในการขับเคลื่อนงานตามนโยบายได้ตามความเหมาะสม รวมทั้งการให้ความสำคัญกับการเพิ่มประสิทธิภาพการดำเนินงานของศูนย์บริการเกษตรพิรุณราช เพื่อก้าวไปสู่การเป็นศูนย์ราชการสะดวก เพื่อสร้างความประทับใจความพึงพอใจแก่เกษตรกรที่มารับบริการ ซึ่งถือเป็นเป้าหมายที่สำคัญของการสนับสนุนช่วยเหลือและแก้ไขปัญหาแก่เกษตรกร รวมถึงให้ความสำคัญต่อการใช้แผนพัฒนาการเกษตรและสหกรณ์ในระดับพื้นที่ เพื่อขับเคลื่อนงานตามนโยบายของกระทรวงเกษตรและสหกรณ์ จะสามารถแก้ไขปัญหาและพัฒนาการเกษตรได้เร็ว ตรงเป้าหมายมากยิ่งขึ้น” ปลัดเกษตรฯ กล่าว
นอกจากนี้ ยังมีการจัดเวทีเสวนาโอกาสทางการตลาดสินค้าเกษตรของภาคตะวันออกเฉียงเหนือ ตามกรอบความร่วมมือทางเศรษฐกิจอนุภูมิภาคลุ่มน้ำโขง ไทย ลาว เวียดนาม จีน ซึ่งภาคตะวันออกเฉียงเหนือ ถือเป็นจุดผ่านแดนที่สำคัญ เนื่องจากมีสะพานข้ามแม่น้ำโขงที่เชื่อมไปยังลาว เวียดนาม จีน ที่ใกล้ที่สุด ทั้งที่หนองคาย มุกดาหาร นครพนม ช่องเม็ก-อุบลราชธานี รวมถึงสะพาน แห่งใหม่ที่บึงกาฬ มีภาคเอกชนที่ส่งสินค้าเกษตรไปลาว เวียดนาม และจีน มาเล่าประสบการณ์ และแนวโน้มความต้องการสินค้าของตลาด รวมถึงจะได้ศึกษาดูงานการส่งออกสินค้าปศุสัตว์ ณ ด่านศุลกากรนครพนมด้วย ซึ่งจะเป็นประโยชน์ต่อการขับเคลื่อนนโยบายตลาดนำการผลิต และการกำหนดแผนพัฒนาด้านการเกษตรของภาคอีสานต่อไป

ที่มา : https://www.thaigov.go.th/news/contents/details/99982