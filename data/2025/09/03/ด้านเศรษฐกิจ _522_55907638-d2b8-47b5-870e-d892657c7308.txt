รัฐบาลไทย-ข่าวทำเนียบรัฐบาล-“รมว.อรรถกร” เปิดโครงการปรับปรุงดินพื้นที่เสี่ยงภัยแล้ง จ.ตาก 

วันจันทร์ที่ 18 สิงหาคม 2568
“รมว.อรรถกร” เปิดโครงการปรับปรุงดินพื้นที่เสี่ยงภัยแล้ง จ.ตาก
“รมว.อรรถกร” เปิดโครงการปรับปรุงดินพื้นที่เสี่ยงภัยแล้ง จ.ตาก
พัฒนาคุณภาพดินหนุนองค์ความรู้ เพิ่มศักยภาพเกษตรกรกว่า 300 ราย
นายอรรถกร ศิริลัทธยากร รัฐมนตรีว่าการกระทรวงเกษตรและสหกรณ์ กล่าวภายหลังเป็นประธานพิธีเปิดโครงการส่งเสริมและสนับสนุนการปรับปรุงคุณภาพดินและถ่ายองค์ทอดความรู้ ในพื้นที่เสี่ยงประสบภัยแล้งจังหวัดตาก ณ โรงเรียนแม่จะเราวิทยาคม อำเภอแม่ระมาด จังหวัดตาก ว่า กระทรวงเกษตรและสหกรณ์ให้ความสำคัญและมีแนวทางในพัฒนาภาคการเกษตรครอบคลุมทั้งกระบวนการผลิต การต่อยอดผลผลิต ตลอดจนการหาตลาดเพื่อกระจายสินค้าไทย ซึ่งต้องเริ่มต้นจากการพัฒนาและปรับปรุงคุณภาพดินให้มีคุณภาพดี พร้อมต่อการทำการเกษตร จึงได้มอบหมายให้กรมพัฒนาที่ดิน โดย สถานีพัฒนาที่ดินตาก สำนักงานพัฒนาที่ดินเขต 9 ดำเนินโครงการส่งเสริมและสนับสนุนการปรับปรุงบำรุงดินและถ่ายทอดองค์ความรู้ ในพื้นที่เสี่ยงประสบภัยแล้งจังหวัดตาก ประจำปีงบประมาณ พ.ศ. 2568 โดยมีวัตถุประสงค์เพื่อสนับสนุนการปรับปรุงบำรุงดินให้แก่กลุ่มเกษตรกรในพื้นที่ รวมถึงถ่ายทอดองค์ความรู้และเทคโนโลยีการพัฒนาที่ดินแก่เกษตรกรกว่า 300 ราย เพื่อให้สามารถนำไปประยุกต์ใช้ได้อย่างเหมาะสมและพัฒนาศักยภาพเกษตรกรอย่างยั่งยืน
“ผมมุ่งหวังเป็นอย่างยิ่งว่า พ่อแม่พี่น้องเกษตรกรที่เข้าร่วมโครงการในวันนี้จะได้ทั้งรับความรู้ ความเข้าใจในการจัดการทรัพยากรดิน และสามารถนำองค์ความรู้ต่าง ๆ ไปประยุกต์ใช้ ต่อยอดในพื้นที่แปลงเกษตรให้มีสภาพดินที่อุดมสมบูรณ์เพิ่มขึ้น ซึ่งนอกจากการสนับสนุนองค์ความรู้แล้ว กระทรวงเกษตรฯ โดย กรมพัฒนาที่ดิน ยังได้สนับสนุนชุดผลิตน้ำหมัก สารชีวภัณฑ์ และปัจจัยการผลิตในการปรับปรุงคุณภาพดินอีกจำนวนมาก เพื่อช่วยเหลือพี่น้องเกษตรกรในการลดต้นทุนการผลิตอีกด้วย” รมว.อรรถกร กล่าว
สำหรับกิจกรรมภายในงาน ประกอบด้วย การจัดฝึกอบรมด้านการบริหารจัดการทรัพยากรดินและน้ำ และการสนับสนุนปัจจัยการผลิตสำหรับการปรับปรุงบำรุงดิน อาทิ 1) อุปกรณ์การผลิตน้ำหมัก จำนวน 300 ชุด 2) ปุ๋ยหมัก จำนวน 150 ตัน 3) เมล็ดพันธุ์พืชปุ๋ยสด (ปอเทือง) จำนวน 15 ตัน และ 4) ผลิตภัณฑ์สารเร่ง จำนวน 1,000 ชุด

ที่มา : https://www.thaigov.go.th/news/contents/details/99831