รัฐบาลไทย-ข่าวทำเนียบรัฐบาล-สธ.-อว. ร่วมพัฒนาระบบ AI การแพทย์ ด้วยเทคโนโลยีอวกาศและภูมิสารสนเทศ เพิ่มความแม่นยำ Thailand Health Atlas  แก้ไขปัญหาสุขภาพระดับพื้นที่ได้ทันท่วงที

วันพุธที่ 6 สิงหาคม 2568
สธ.-อว. ร่วมพัฒนาระบบ AI การแพทย์ ด้วยเทคโนโลยีอวกาศและภูมิสารสนเทศ เพิ่มความแม่นยำ Thailand Health Atlas  แก้ไขปัญหาสุขภาพระดับพื้นที่ได้ทันท่วงที
กระทรวงสาธารณสุข ร่วมกับ กระทรวงการอุดมศึกษา วิทยาศาสตร์ วิจัยและนวัตกรรม พัฒนางานวิจัยและการบริหารด้านสาธารณสุข เชิงพื้นที่ด้วยเทคโนโลยีอวกาศและภูมิสารสนเทศ
ช่วยยกระดับโครงการแผนที่สุขภาพ Thailand Health Atlas ให้เป็นระบบข้อมูลเชิงพื้นที่ที่มีความถูกต้อง ครบถ้วน สามารถแก้ไขปัญหาสุขภาพได้อย่างแม่นยำและทันท่วงที
วันนี้ (6 สิงหาคม 2568) ที่ สำนักงานปลัดกระทรวงสาธารณสุข จ.นนทบุรี นายสมศักดิ์ เทพสุทิน รัฐมนตรีว่าการกระทรวงสาธารณสุข เป็นประธานในพิธีลงนามบันทึกความเข้าใจว่าด้วยการประยุกต์ใช้เทคโนโลยีอวกาศและภูมิสารสนเทศ เพื่อการพัฒนางานวิจัยและการบริหารด้านสาธารณสุขเชิงพื้นที่ ระหว่าง นายแพทย์โอภาส การย์กวินพงศ์ ปลัดกระทรวงสาธารณสุข กับ ดร.ปกรณ์ อาภาพันธุ์ ผู้อำนวยการสำนักงานพัฒนาเทคโนโลยีอวกาศและภูมิสารสนเทศ
นายสมศักดิ์ กล่าวว่า กระทรวงสาธารณสุขมีนโยบายขับเคลื่อนระบบบริการสุขภาพโดยใช้ข้อมูลเชิงพื้นที่ควบคู่กับข้อมูลสุขภาพ เพื่อให้สามารถวางแผนและบริหารจัดการด้านสาธารณสุขได้อย่างแม่นยำ ครอบคลุม และสอดคล้องกับบริบทของพื้นที่ จึงได้ลงนามร่วมกับ กระทรวงการอุดมศึกษา วิทยาศาสตร์ วิจัยและนวัตกรรม พัฒนาระบบปัญญาประดิษฐ์สำหรับการแพทย์และสาธารณสุขโดยใช้เทคโนโลยีอวกาศและภูมิสารสนเทศ เพื่อยกระดับขีดความสามารถของระบบสุขภาพ โดยความร่วมมือในครั้งนี้จะมีส่วนสำคัญในการพัฒนาโครงการแผนที่สุขภาพ Thailand Health Atlas ให้เป็นระบบข้อมูลเชิงพื้นที่ที่มีความถูกต้อง ครบถ้วน และยังช่วยให้การสำรวจ วิเคราะห์ และติดตามข้อมูลสุขภาพของประชาชนในทุกพื้นที่เป็นไปอย่างเป็นระบบ สามารถบริหารจัดการเชิงป้องกันและรับมือด้านโรคติดต่อและโรคไม่ติดต่อในระดับพื้นที่ และแก้ไขปัญหาสุขภาพได้อย่างแม่นยำและทันท่วงที นอกจากนี้ ยังเกิดการแลกเปลี่ยน เชื่อมโยงข้อมูลอื่นๆ เช่น โครงการ Open Geospatial Platform และเป็นการพัฒนาศักยภาพของบุคลากรของทั้ง 2 กระทรวงด้วย
*********************************************** 6 สิงหาคม 2568

ที่มา : https://www.thaigov.go.th/news/contents/details/99381