รัฐบาลไทย-ข่าวทำเนียบรัฐบาล-“รมว.อรรถกร” แจงกลางสภาฯ เตรียมเสนอ ครม.อนุมัติงบ 1,000 ล้าน เดินหน้าโครงการยกระดับลำไยคุณภาพ พร้อมสั่งสำรวจความเสียหายจากน้ำท่วม เร่งเยียวยา เกษตรกรภาคเหนือ

วันพฤหัสบดีที่ 31 กรกฎาคม 2568
“รมว.อรรถกร” แจงกลางสภาฯ เตรียมเสนอ ครม.อนุมัติงบ 1,000 ล้าน เดินหน้าโครงการยกระดับลำไยคุณภาพ พร้อมสั่งสำรวจความเสียหายจากน้ำท่วม เร่งเยียวยา เกษตรกรภาคเหนือ
“รมว.อรรถกร” แจงกลางสภาฯ เตรียมเสนอ ครม.อนุมัติงบ 1,000 ล้าน เดินหน้าโครงการยกระดับลำไยคุณภาพ พร้อมสั่งสำรวจความเสียหายจากน้ำท่วม เร่งเยียวยา เกษตรกรภาคเหนือ
นายอรรถกร ศิริลัทธยากร รัฐมนตรีว่าการกระทรวงเกษตรและสหกรณ์ กล่าวถึงแนวทางช่วยเหลือเกษตรกรผู้ปลูกลำไยจากปัญหาราคาตกต่ำ และมาตรการเยียวยาผู้ได้รับผลกระทบจากอุทกภัยในพื้นที่ภาคเหนือ ในการประชุมสภาผู้แทนราษฎร ว่า รัฐบาลให้ความสำคัญกับปัญหาดังกล่าวอย่างยั่งยืน โดยในระยะเร่งด่วน กระทรวงเกษตรฯ ได้ประสานกับกระทรวงพาณิชย์ สนับสนุนสินเชื่อปลอดดอกเบี้ยแก่ผู้รับซื้อลำไยเพื่อนำไปแปรรูปเป็นลำไยอบแห้ง รวมถึงร่วมกับองค์การตลาดเพื่อเกษตรกร (อ.ต.ก.) ดึงผลผลิตลำไยออกจากระบบตลาดสด เพื่อลดปริมาณส่วนเกิน พร้อมกับจับมือหลายหน่วยงาน เช่น กระทรวงศึกษาธิการ กระทรวงยุติธรรม และบริษัท ไปรษณีย์ไทย จำกัด เพื่อช่วยกระจายผลผลิตลำไยถึงมือผู้บริโภคโดยตรง
สำหรับการแก้ปัญหาระยะยาว ได้เตรียมเสนอโครงการยกระดับคุณภาพลำไยต่อคณะรัฐมนตรี (ครม.) โดยของบประมาณดำเนินการจำนวน 1,000 ล้านบาท เพื่อส่งเสริมให้เกษตรกรพัฒนาสวนลำไยให้ได้ผลผลิตเกรด A และ AA มากขึ้น โดยกรมส่งเสริมการเกษตรจะลงพื้นที่ให้คำแนะนำอย่างใกล้ชิด ทั้งนี้ หากโครงการได้รับการอนุมัติ เกษตรกรสามารถลงทะเบียนเข้าร่วมภายใน 60 วัน และจะได้รับค่าสนับสนุน 1,000 บาทต่อราย เพื่อนำไปพัฒนาผลผลิตตามเกณฑ์ที่กำหนด
“ในเร็ววันนี้จะนำเสนอ ครม. เพื่อขอความเห็นชอบโครงการนี้ ซึ่งต้องขอความร่วมมือจากเกษตรกรในการเข้าร่วมอย่างจริงจัง เพื่อให้เกิดผลอย่างเป็นรูปธรรมและยั่งยืน” นายอรรถกร กล่าว
นอกจากนี้ รัฐมนตรีเกษตรฯ ยังกล่าวถึงสถานการณ์น้ำท่วมในพื้นที่ภาคเหนือว่า ในช่วงสัปดาห์ที่ผ่านมา นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ ได้ลงพื้นที่จังหวัดพะเยา ขณะที่ตนเองได้ลงพื้นที่จังหวัดน่านและสุโขทัย เพื่อติดตามสถานการณ์และสั่งการให้เร่งสำรวจความเสียหายทางการเกษตร ทั้งพืชไร่ พืชสวน และสัตว์เลี้ยง โดยให้จัดทำบันทึกความเสียหายเสนอขอรับการเยียวยาจากรัฐบาลภายใต้ระเบียบเงินทดรองราชการตามกระทรวงการคลัง พร้อมกำชับหน่วยงานในสังกัดเร่งดำเนินการให้เร็วที่สุด
“รัฐบาลห่วงใยเกษตรกรและประชาชนในพื้นที่ประสบภัย เราจะเร่งสำรวจความเสียหายให้ครบถ้วน เพื่อดำเนินการเยียวยาให้ทันท่วงที” นายอรรถกร กล่าวยืนยัน

ที่มา : https://www.thaigov.go.th/news/contents/details/99147