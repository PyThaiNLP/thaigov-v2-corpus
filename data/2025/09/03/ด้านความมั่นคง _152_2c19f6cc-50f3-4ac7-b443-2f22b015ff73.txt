รัฐบาลไทย-ข่าวทำเนียบรัฐบาล-​“ดร.เฉลิมชัย” ประเดิมแปลงแรก ตัดไม้เกษตรที่ปลูกขึ้นเอง เพื่อการดำรงชีพอย่างปกติธุระของชุมชน ในพื้นที่อุทยานแห่งชาติทะเลบัน จ.สตูล

วันเสาร์ที่ 19 กรกฎาคม 2568
​“ดร.เฉลิมชัย” ประเดิมแปลงแรก ตัดไม้เกษตรที่ปลูกขึ้นเอง เพื่อการดำรงชีพอย่างปกติธุระของชุมชน ในพื้นที่อุทยานแห่งชาติทะเลบัน จ.สตูล
​“ดร.เฉลิมชัย” ประเดิมแปลงแรก ตัดไม้เกษตรที่ปลูกขึ้นเอง เพื่อการดำรงชีพอย่างปกติธุระของชุมชน ในพื้นที่อุทยานแห่งชาติทะเลบัน จ.สตูล
วันที่ 19 กรกฎาคม 2568 เวลา 13.30 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) ลงพื้นที่อุทยานแห่งชาติทะเลบัน จังหวัดสตูล เป็นประธานเปิดโครงการตัดไม้เกษตรที่ปลูกขึ้นเอง เพื่อการดำรงชีพอย่างปกติธุระ ในพื้นที่อุทยานแห่งชาติทะเลบัน ณ แปลงยางพารา ภายในอุทยานแห่งชาติทะเลบัน จังหวัดสตูล เพื่อดำเนินการนำร่องการตัดฟันไม้ยางพาราในพื้นที่ป่าอนุรักษ์ตามกฎหมาย แห่งแรกของประเทศไทย ให้กับราษฎรที่ผ่านการตรวจสอบคุณสมบัติและจัดแปลงที่ดินทำกินตามที่กฎหมายกำหนด ซึ่งเป็นแปลงที่ นายอาซีซัน อำมาลี ราษฎรในพื้นที่บ้านวังประจันใต้ หมู่ที่ 4 ตำบลวังประจัน อำเภอควนโดน จังหวัดสตูล ได้รับการสำรวจการถือครองที่ดิน และได้รับการรับรองการอยู่อาศัยภายในป่าอนุรักษ์ อุทยานแห่งชาติทะเลบัน เนื้อที่ประมาณ 3 ไร่ 3 งาน 27 ตารางวา โดยมี นายศักระ กปิลกาญจน์ ผู้ว่าราชการจังหวัดสตูล นายอรรถพล เจริญชันษา อธิบดีกรมอุทยานแห่งชาติ สัตว์ป่า และพันธุ์พืช ตลอดจนผู้บริหารระดับสูงหน่วยงานในสังกัดกระทรวงฯ หน่วยราชการในพื้นที่ และพี่น้องประชาชน ให้การต้อนรับและร่วมเป็นสักขีพยาน
ดร.เฉลิมชัย กล่าวว่า “กระทรวงทรัพยากรธรรมชาติและสิ่งแวดล้อม ตระหนักถึงความจำเป็นในการพัฒนาคุณภาพชีวิตและความเป็นอยู่ของประชาชนที่อยู่อาศัยทำกินในเขตป่าอนุรักษ์ เพื่อให้มีสิทธิโดยชอบด้วยกฎหมายที่จะอยู่อาศัยและทำกินเพื่อการดำรงชีพอย่างเป็นปกติธุระในพื้นที่ดังกล่าวได้อย่างมีศักดิ์ศรีและเกิดความภาคภูมิใจ และสิทธินั้นสามารถตกทอดสู่ลูกหลานได้ต่อไป ชุมชนหรือประชาชนในพื้นที่โครงการฯ ยังสามารถที่จะพัฒนาสาธารณูปโภค สาธารณูปการ พัฒนาคุณภาพชีวิต รวมถึงได้รับการสนับสนุนหรือขอรับความช่วยเหลือจากรัฐบาลได้อย่างเท่าเทียมและไม่เกิดความเหลื่อมล้ำ สำหรับในส่วนของการตัดไม้ยืนต้นฯ ในพื้นที่ป่าอนุรักษ์ พนักงานเจ้าหน้าที่จะต้องดำเนินการให้เป็นไปตามแนวทางการตัดไม้ยืนต้น ไม้เกษตร หรือไม้ที่ปลูกตามนโยบายของรัฐในการปลูกป่าเลียนแบบธรรมชาติ การสร้างป่าเชิงนิเวศ หรือปลูกป่าระบบวนเกษตร และไม้ยืนต้นที่เป็นไม้ใช้สอยยืนต้นที่ปลูกขึ้นเอง อย่างถูกต้อง ชัดเจน และเป็นไปในทิศทางเดียวกันอย่างมีเอกภาพ ซึ่งในวันนี้ จะเป็นการตัดต้นยางพาราในพื้นที่ป่าอนุรักษ์ต้นแรกของประเทศตามกฎหมาย”
จากการสำรวจพบว่า ในเขตป่าอนุรักษ์มีประชาชนอยู่อาศัยทำกิน จำนวน 224 ป่าอนุรักษ์ 4,042 หมู่บ้าน 314,784 รายหรือครอบครัว มีประชากรราว 1 ล้านคน เนื้อที่ประมาณ 4.257 ล้านไร่ โดยในพื้นที่อุทยานแห่งชาติทะเลบัน มีชุมชนอยู่ในพื้นที่ความรับผิดชอบ จำนวน 13 หมู่บ้าน 1,095 ราย 1,398 แปลง เนื้อที่รวมประมาณ 9,964.30 ไร่ โดยคณะรัฐมนตรี ได้มีมติเมื่อวันที่ 12 พฤศจิกายน 2567 เห็นชอบพระราชกฤษฎีกาโครงการอนุรักษ์และดูแลรักษา
ทรัพยากรธรรมชาติภายในอุทยานแห่งชาติ เขตรักษาพันธุ์สัตว์ป่า และเขตห้ามล่าสัตว์ป่า ตามที่ กระทรวงทรัพยากรธรรมชาติและสิ่งแวดล้อม โดยกรมอุทยานแห่งชาติ สัตว์ป่า และพันธุ์พืช เสนอ พร้อมทั้งได้กำหนดระเบียบว่าด้วยการอยู่อาศัยหรือทำกิน ตามโครงการฯ หลักเกณฑ์ แนวทาง ในการดำเนินการตามพระราชกฤษฎีกาฯ เช่น การตรวจสอบคุณสมบัติบุคคล การพัฒนาสาธารณูปโภคขั้นพื้นฐาน
การพัฒนาคุณภาพชีวิต การเก็บเกี่ยวผลผลิต การตัดไม้ยืนต้นที่ปลูกขึ้นเอง การจัดการบริการ
เชิงนิเวศ เพื่อให้เป็นไปตาม มาตรา 64 แห่งพระราชบัญญัติอุทยานแห่งชาติ พ.ศ. 2562 และ มาตรา 121 แห่งพระราชบัญญัติสงวนและคุ้มครองสัตว์ป่า พ.ศ. 2562 โดยมุ่งเน้นให้ราษฎรมีส่วนร่วมในการบริหารการจัดที่ดินทำกิน พัฒนาคุณภาพชีวิต และยกระดับระบบสาธารณูปโภคขั้นพื้นฐาน เพื่อให้ราษฎรที่อาศัยอยู่ในพื้นที่ป่าอนุรักษ์ตามกฎหมาย มีคุณภาพชีวิตที่ดีขึ้นและราษฎรเหล่านี้จะเป็นผู้พิทักษ์ รักษาป่าให้คงอยู่อย่างยั่งยืน

ที่มา : https://www.thaigov.go.th/news/contents/details/98560