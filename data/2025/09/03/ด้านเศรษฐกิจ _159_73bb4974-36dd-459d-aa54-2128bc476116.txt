รัฐบาลไทย-ข่าวทำเนียบรัฐบาล-รมช.อัครา ลงพื้นที่พบปะกลุ่มชาวประมง จ.ชลบุรี เร่งแก้ปัญหาสะพานท่าเรือ พร้อมส่งเสริมการเพาะเลี้ยงสัตว์น้ำ เน้นอนุรักษ์ทรัพยากรธรรมชาติและสร้างรายได้ให้ชาวประมงอย่างยั่งยืน

วันศุกร์ที่ 11 กรกฎาคม 2568
รมช.อัครา ลงพื้นที่พบปะกลุ่มชาวประมง จ.ชลบุรี เร่งแก้ปัญหาสะพานท่าเรือ พร้อมส่งเสริมการเพาะเลี้ยงสัตว์น้ำ เน้นอนุรักษ์ทรัพยากรธรรมชาติและสร้างรายได้ให้ชาวประมงอย่างยั่งยืน
รมช.อัครา ลงพื้นที่พบปะกลุ่มชาวประมง จ.ชลบุรี เร่งแก้ปัญหาสะพานท่าเรือ พร้อมส่งเสริมการเพาะเลี้ยงสัตว์น้ำ เน้นอนุรักษ์ทรัพยากรธรรมชาติและสร้างรายได้ให้ชาวประมงอย่างยั่งยืน
นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ เปิดเผยภายหลังลงพื้นที่พบปะกลุ่มชาวประมงและรับฟังปัญหาในพื้นที่ ณ บ้านแหลมฉบังเก่า อ.บางละมุง จ.ชลบุรี ว่า กระทรวงเกษตรและสหกรณ์ยุคใหม่มุ่งเน้นการนำปัญหาในพื้นที่มาเขียนเป็นแผนโครงการแก้ไขปัญหาให้พี่น้องชาวประมง พร้อมพัฒนาต่อยอดโครงการให้กลุ่มเกษตรกรผู้เลี้ยงสัตว์น้ำมีรายได้เพิ่มเติมมากยิ่งขึ้น โดยได้มอบหมายให้กรมประมงดูแลการออกแบบก่อสร้างหลังคา สะพานเทียบท่าเรือ และขยายเขื่อนกั้นคลื่นให้ออกไป 40 - 50 เมตร เพื่อให้เรือสามารถจอดเทียบท่าในช่วงน้ำลดได้สะดวกมากยิ่งขึ้น ทั้งนี้ ได้เน้นย้ำให้เกษตรกรทำหนังสือส่งต่อกรมประมง เพื่อให้เกิดการทำงานในพื้นที่อย่างเป็นรูปธรรมมากยิ่งขึ้น
นอกจากนี้ รัฐมนตรีช่วยว่าการกระทรวงเกษตรและสหกรณ์ได้ส่งเสริมให้ชาวประมงในพื้นที่ลดการเดินเรือเพื่อรักษาทรัพยากรธรรมชาติทางทะเล โดยการให้กลุ่มเกษตรกรเสนอขอเพาะพันธุ์สัตว์น้ำได้จากกรมประมง อาทิ ปลากระพง ปลากระบอกขาว ปลาช่อนทะเล ปลิงทะเล และม้าน้ำ เป็นต้น ซึ่งกรมประมงจะเป็นผู้จัดทำกระชังในทะเลให้กับกลุ่มชาวประมง เพื่อให้เกิดการอนุรักษ์ธรรมชาติ และชาวประมงสามารถสร้างรายได้อย่างยั่งยืน

ที่มา : https://www.thaigov.go.th/news/contents/details/98343