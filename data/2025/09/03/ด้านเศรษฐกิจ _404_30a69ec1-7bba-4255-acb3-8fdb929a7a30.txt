รัฐบาลไทย-ข่าวทำเนียบรัฐบาล-กรมทางหลวงชนบท เผยโครงการถนนเลียบแม่น้ำโขงนาคาวิถี ช่วงสะพานมิตรภาพไทย - ลาว (แห่งที่ 2) - พระธาตุพนม คืบหน้าแล้วกว่า 16% คาดแล้วเสร็จในปี 2570

วันพุธที่ 6 สิงหาคม 2568
กรมทางหลวงชนบท เผยโครงการถนนเลียบแม่น้ำโขงนาคาวิถี ช่วงสะพานมิตรภาพไทย - ลาว (แห่งที่ 2) - พระธาตุพนม คืบหน้าแล้วกว่า 16% คาดแล้วเสร็จในปี 2570
......
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า โครงการก่อสร้างถนนเลียบแม่น้ำโขงนาคาวิถี ช่วงสะพานมิตรภาพไทย - ลาว (แห่งที่ 2) - พระธาตุพนม อำเภอเมือง จังหวัดมุกดาหาร และอำเภอธาตุพนม จังหวัดนครพนม มีความคืบหน้ากว่าร้อยละ 16 ขณะนี้อยู่ระหว่างการก่อสร้างในส่วนของผิวจราจร รวมระยะทาง 43.485 กิโลเมตร คาดว่าจะแล้วเสร็จในเดือนมีนาคม 2570 เมื่อแล้วเสร็จจะช่วยให้ประชาชนสัญจรได้อย่างสะดวกรวดเร็วปลอดภัย สนับสนุนเศรษฐกิจการท่องเที่ยว การคมนาคมขนส่ง การค้ากับประเทศเพื่อนบ้าน ยกระดับให้เป็นถนนท่องเที่ยวและเส้นทาง (Scenic Route) เลียบริมฝั่งแม่น้ำโขงอย่างยั่งยืน รวมทั้งช่วยเพิ่มศักยภาพของโครงข่ายสายทางหลวงชนบท รองรับการขยายตัวในพื้นที่จังหวัดมุกดาหารและนครพนม นำไปสู่การสร้างงานสร้างรายได้ให้กับประชาชนในพื้นที่ได้อีกด้วย โดยก่อสร้างและปรับปรุงเส้นทางบนถนนสาย มห.3003 มห.3015 และ นพ.3015 ให้เป็นถนนคอนกรีตเสริมเหล็กมีผิวจราจรกว้าง 6 เมตร ไหล่ทางกว้างข้างละ 0 - 2 เมตร พร้อมระบบระบายน้ำในเขตชุมชนและมีการขยายสะพานในสายทาง 11 แห่ง รวมถึง สร้างจุดพักรถและชมทิวทัศน์ ใช้งบประมาณ 615 ล้านบาท มีจุดเริ่มต้นโครงการ กม. ที่ 0+000 ตั้งแต่จวนผู้ว่าราชการจังหวัดมุกดาหาร และสิ้นสุดโครงการ กม. ที่ 43+485 บริเวณพระธาตุพนม รวมระยะทาง 43.485 กิโลเมตร โดยระหว่างทางจะผ่านสถานที่สำคัญและแหล่งท่องเที่ยว ประกอบด้วย สะพานมิตรภาพไทย - ลาว แห่งที่ 2 (มุกดาหาร - สะหวันนะเขต) หาดมโนภิรมย์ วัดสองคอน และแก่งกะเบา
นอกจากนี้ กรมทางหลวงชนบทยังได้มีการออกแบบป้ายถนนท่องเที่ยว “นาคาวิถี” เพื่อแสดงถึงเอกลักษณ์ของท้องถิ่น และนำเสนอวัฒนธรรมผ่านถนนสายดังกล่าว โดยมีการนำรูปพญานาคที่ให้ความหมายถึงความอุดมสมบูรณ์ ความศรัทธา และตัวแทนลำน้ำโขง รวมถึงแนวความคิดในการใช้โทนสีธรรมชาติในการออกแบบการใส่รายละเอียดของแม่น้ำโขง ซึ่งเป็นแม่น้ำแห่งวิถีชีวิตของชาวอีสาน อีกทั้งได้นำเสนอโดยการใส่องค์ประกอบที่แสดงถึงบั้งไฟพญานาค พระจันทร์เต็มดวง อันแสดงถึงความเชื่อและวัฒนธรรมของชาวอีสานซึ่งเป็นที่รู้จักทั่วโลกอีกด้วย

ที่มา : https://www.thaigov.go.th/news/contents/details/99385