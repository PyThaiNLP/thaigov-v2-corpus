รัฐบาลไทย-ข่าวทำเนียบรัฐบาล-ธอส. ลงพื้นที่มอบเครื่องอุปโภคบริโภคและสิ่งของจำเป็นให้ทหารในพื้นที่ชายแดนไทย – กัมพูชา

วันจันทร์ที่ 4 สิงหาคม 2568
04/08/2568
พิมพ์
ธอส. ลงพื้นที่มอบเครื่องอุปโภคบริโภคและสิ่งของจำเป็นให้ทหารในพื้นที่ชายแดนไทย – กัมพูชา
ธอส. ลงพื้นที่มอบเครื่องอุปโภคบริโภคและสิ่งของจำเป็นให้ทหารในพื้นที่ชายแดนไทย – กัมพูชา เพื่อสนับสนุนผู้ปฏิบัติหน้าที่ดูแลประชาชนและประเทศชาติ ณ กองบัญชาการกองทัพภาคที่ 2 ค่ายสุรนารี จังหวัดนครราชสีมา
ธนาคารอาคารสงเคราะห์ (ธอส.) ลงพื้นที่มอบเครื่องอุปโภคบริโภคและสิ่งของจำเป็นให้ทหารในพื้นที่ชายแดนไทย – กัมพูชา เพื่อสนับสนุนผู้ปฏิบัติหน้าที่ดูแลประชาชนและประเทศชาติ ณ กองบัญชาการกองทัพภาคที่ 2 ค่ายสุรนารี จังหวัดนครราชสีมา พร้อมให้การช่วยเหลือลูกค้าและประชาชนที่ได้รับผลกระทบจากสถานการณ์ความไม่สงบ ผ่าน “มาตรการช่วยเหลือและบรรเทาความเดือดร้อนให้กับลูกค้าจากเหตุการณ์ชายแดน”
ดร.ดรุฒ คำวิชิตธนาภา ประธานกรรมการบริหาร และกรรมการกำกับดูแลกิจการที่ดีและความรับผิดชอบต่อสังคมและสิ่งแวดล้อม (CG&CSR) ธนาคารอาคารสงเคราะห์ (ธอส.) เปิดเผยว่า จากสถานการณ์ความไม่สงบบริเวณชายแดนไทย – กัมพูชา ซึ่งส่งผลกระทบต่อประชาชนในพื้นที่ ธอส. ในฐานะสถาบันการเงินของรัฐที่มีพันธกิจ “ทำให้คนไทยมีบ้าน” ให้ความสำคัญกับการดำเนินกิจกรรมเพื่อสังคมและสิ่งแวดล้อม (CSR) อย่างต่อเนื่อง จึงลงพื้นที่มอบเครื่องอุปโภคบริโภคและสิ่งของจำเป็นจำนวนกว่า 5,000 ชุด อาทิ น้ำดื่ม, เสื้อยืดรองใน, กางเกงในชาย, ถุงเท้า และผ้าเช็ดตัว ให้แก่ทหารที่ปฏิบัติภารกิจ ในพื้นที่เสี่ยงบริเวณชายแดนไทย – กัมพูชา ซึ่งมีนายกมลภพ วีระพละ กรรมการผู้จัดการ พร้อมด้วยผู้บริหารและพนักงานธนาคาร ร่วมมอบเครื่องอุปโภคบริโภคและสิ่งของดังกล่าว โดยพลตรีนรธิป โพยนอก รองแม่ทัพภาคที่ 2 เป็นผู้รับมอบ ณ กองบัญชาการกองทัพภาคที่ 2 ค่ายสุรนารี จังหวัดนครราชสีมา การดำเนินการดังกล่าวสะท้อนความมุ่งมั่นของ ธอส. ในการช่วยเหลือทหารในพื้นที่เสี่ยงอย่างเต็มที่ เพื่อปกป้องอธิปไตยให้ทุกคนผ่านพ้นวิกฤตนี้ไปด้วยกัน
นอกจากการช่วยเหลือด้านการสนับสนุนเครื่องอุปโภคบริโภคและสิ่งของจำเป็นให้แก่ทหารที่ปฏิบัติภารกิจในพื้นที่เสี่ยงแล้ว ธอส. ยังได้จัดทำมาตรการช่วยเหลือและบรรเทาความเดือดร้อนให้กับลูกค้าจากเหตุการณ์ชายแดนเป็นการเร่งด่วน สำหรับลูกค้าปัจจุบันที่ได้รับบาดเจ็บสาหัส หรือที่อยู่อาศัยเสียหาย อัตราดอกเบี้ยลดลงจากอัตราปัจจุบันเหลือ 0.01% ต่อปี นาน 5 ปี, สำหรับลูกค้าปัจจุบันที่ประสบปัญหาที่อยู่อาศัยเสียหายทั้งหลังจนไม่สามารถอยู่อาศัยได้ หรือทุพพลภาพถาวร หรือเสียชีวิต อัตราดอกเบี้ยเหลือ 0.01% ต่อปีตลอดอายุสัญญา และสำหรับลูกค้าในพื้นที่ที่ต้องการกู้เพื่อปลูกสร้างอาคารใหม่ทดแทนอาคารเดิมที่ได้รับความเสียหายจากสถานการณ์ข้อพิพาทชายแดน รับอัตราดอกเบี้ย 0% นาน 6 เดือน ผู้ที่ประสงค์เข้าร่วมมาตรการดังกล่าว สามารถสอบถามรายละเอียดเพิ่มเติมได้ที่ ธอส.ทุกสาขาทั่วประเทศ หรือ G H Bank Call Center โทร 0-2645-9000 หรือ Facebook Fanpage ธนาคารอาคารสงเคราะห์ และติดตามข่าวสารของธนาคารได้ที่ Mobile Application : GHB ALL GEN และ www.ghbank.co.th

ที่มา : https://www.thaigov.go.th/news/contents/details/99317