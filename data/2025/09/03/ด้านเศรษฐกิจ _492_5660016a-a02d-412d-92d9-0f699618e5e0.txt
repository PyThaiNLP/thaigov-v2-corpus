รัฐบาลไทย-ข่าวทำเนียบรัฐบาล-​รองปลัดฯ ศุภกิจ เปิดสัมมนาพัฒนาบุคลากรกองทุนเอสเอ็มอี เสริมทักษะ–องค์ความรู้หนุนผู้ประกอบการไทยสู่ความยั่งยืน

วันพฤหัสบดีที่ 14 สิงหาคม 2568
14/08/2568
พิมพ์
​รองปลัดฯ ศุภกิจ เปิดสัมมนาพัฒนาบุคลากรกองทุนเอสเอ็มอี เสริมทักษะ–องค์ความรู้หนุนผู้ประกอบการไทยสู่ความยั่งยืน
​รองปลัดฯ ศุภกิจ เปิดสัมมนาพัฒนาบุคลากรกองทุนเอสเอ็มอี เสริมทักษะ–องค์ความรู้หนุนผู้ประกอบการไทยสู่ความยั่งยืน
วันที่ 13 สิงหาคม 2568 นายศุภกิจ บุญศิริ รองปลัดกระทรวงอุตสาหกรรม เป็นประธานเปิดการสัมมนาเชิงปฏิบัติการพัฒนาบุคลากรเพื่อสนับสนุนงานของสำนักงานกองทุนพัฒนาเอสเอ็มอีตามแนวประชารัฐ ประจำปีงบประมาณ พ.ศ. 2568 โดยมีนางสุชาดา โพธิ์เจริญ ที่ปรึกษาปลัดกระทรวงอุตสาหกรรม คณะผู้บริหาร ข้าราชการสังกัดกระทรวงอุตสาหกรรม ทั้งส่วนกลางและส่วนภูมิภาค วิทยากรจากธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) และเจ้าหน้าที่ที่ปฏิบัติงานกองทุนพัฒนาเอสเอ็มอีตามแนวประชารัฐกว่า 160 คน เข้าร่วม ณ โรงแรมโกลเด้น ทิวลิป ซอฟเฟอริน กรุงเทพมหานคร
การสัมมนาครั้งนี้จัดขึ้นเพื่อเสริมสร้างความรู้ ความเข้าใจ และเพิ่มพูนทักษะให้แก่บุคลากรของกองทุนทั้งในส่วนกลางและส่วนภูมิภาค เพื่อให้สามารถปฏิบัติงานตามภารกิจได้อย่างมีมาตรฐานและเป็นไปในทิศทางเดียวกัน ภายในงานประกอบด้วยการบรรยายให้ความรู้จากวิทยากรผู้ทรงคุณวุฒิหลายด้าน วันแรกเป็นการให้ความรู้เกี่ยวกับการบริหารจัดการหนี้ NPL โดยผู้แทนจาก ธพว. วันที่สองเป็นการบรรยายเกี่ยวกับแนวทางการใช้หลักประกันทางธุรกิจที่มิใช่หลักทรัพย์ โดยวิทยากรจากมหาวิทยาลัยเทคโนโลยีพระจอมเกล้าพระนครเหนือ และวันที่สามเป็นการบรรยายมาตรฐานการปฏิบัติงานของกองทุนฯ รวมถึงการนำเสนอระบบสารสนเทศที่พัฒนาขึ้นในปี 2568 ได้แก่ ระบบสารสนเทศเพื่อสำรวจและประเมินศักยภาพเอสเอ็มอีสำหรับการพิจารณาสินเชื่อเบื้องต้น และระบบติดตามประเมินผลการดำเนินงานของกองทุน นอกจากนี้ ผู้เข้าร่วมยังได้มีโอกาสแลกเปลี่ยนความคิดเห็น ปัญหา และอุปสรรค พร้อมร่วมกันหาแนวทางแก้ไขเพื่อเพิ่มประสิทธิภาพการทำงาน
นายศุภกิจ บุญศิริ กล่าวว่า วิสาหกิจขนาดกลางและขนาดย่อม หรือ SMEs เป็นกลไกสำคัญในการขับเคลื่อนเศรษฐกิจไทย ทั้งการสร้างงาน สร้างรายได้ และกระจายความเจริญไปสู่ชุมชนทั่วประเทศ รัฐบาลจึงให้ความสำคัญในการพัฒนาและยกระดับขีดความสามารถของผู้ประกอบการเอสเอ็มอี โดยเฉพาะในยุคที่เศรษฐกิจโลกผันผวนสูง การแข่งขันรุนแรง และเทคโนโลยีเปลี่ยนแปลงอย่างรวดเร็ว การที่เอสเอ็มอีจะสามารถยืนหยัดและเติบโตได้ จำเป็นต้องได้รับการสนับสนุนอย่างเป็นระบบ ทั้งด้านเงินทุน ความรู้ และเครือข่ายทางธุรกิจ รวมถึงการสนับสนุนเอสเอ็มอีไทย โดยเฉพาะด้านแหล่งเงินทุนผ่านกองทุนพัฒนาเอสเอ็มอีตามแนวประชารัฐ ซึ่งไม่เพียงแต่ช่วยให้ผู้ประกอบการเข้าถึงเงินทุนที่เหมาะสม แต่ยังมุ่งพัฒนาให้ธุรกิจมีความเข้มแข็งและปรับตัวได้อย่างมีประสิทธิภาพต่อสภาพเศรษฐกิจยุคใหม่ ทั้งนี้ การพัฒนาศักยภาพบุคลากรถือเป็นหัวใจสำคัญที่จะทำให้กองทุนมีความเข้มแข็งและสามารถขับเคลื่อนภารกิจได้อย่างเต็มศักยภาพ การสัมมนาครั้งนี้จึงเป็นโอกาสสำคัญในการเสริมองค์ความรู้และทักษะให้เจ้าหน้าที่สามารถปฏิบัติงานได้อย่างมีประสิทธิภาพ วิเคราะห์ปัญหา วางแผน และให้บริการแก่ผู้ประกอบการ SMEs ได้อย่างครบวงจรและทันต่อสถานการณ์

ที่มา : https://www.thaigov.go.th/news/contents/details/99720