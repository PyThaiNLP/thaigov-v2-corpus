รัฐบาลไทย-ข่าวทำเนียบรัฐบาล-ดร.เฉลิมชัย รณรงค์ “ทส. รวมใจลดคาร์บอน : ฝุ่น พลาสติก ขยะอาหาร“ เฉลิมพระเกียรติสมเด็จพระนางเจ้าสิริกิติ์ฯ ชู “วัดเล่งเน่ยยี่” ต้นแบบวัดสีเขียว ปลอดฝุ่น ลดคาร์บอน อย่างเป็นรูปธรรม 

วันเสาร์ที่ 9 สิงหาคม 2568
ดร.เฉลิมชัย รณรงค์ “ทส. รวมใจลดคาร์บอน : ฝุ่น พลาสติก ขยะอาหาร“ เฉลิมพระเกียรติสมเด็จพระนางเจ้าสิริกิติ์ฯ ชู “วัดเล่งเน่ยยี่” ต้นแบบวัดสีเขียว ปลอดฝุ่น ลดคาร์บอน อย่างเป็นรูปธรรม
ดร.เฉลิมชัย รณรงค์ “ทส. รวมใจลดคาร์บอน : ฝุ่น พลาสติก ขยะอาหาร“ เฉลิมพระเกียรติสมเด็จพระนางเจ้าสิริกิติ์ฯ ชู “วัดเล่งเน่ยยี่” ต้นแบบวัดสีเขียว ปลอดฝุ่น ลดคาร์บอน อย่างเป็นรูปธรรม
วันที่ 8 สิงหาคม 2568 เวลา 13.30 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานในพิธีเปิดกิจกรรม “ทส.รวมใจลดคาร์บอน : ฝุ่น พลาสติก ขยะอาหาร” เฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสมหามงคลเฉลิมพระชนมพรรษา 12 สิงหาคม 2568 ณ วัดมังกรกมลาวาส (วัดเล่งเน่ยยี่) กรุงเทพมหานคร ซึ่งจัดกิจกรรมโดยกรมการเปลี่ยนแปลงสภาพภูมิอากาศและสิ่งแวดล้อม โดยมีคณะผู้บริหาร เจ้าหน้าที่หน่วยงานในสังกัด ทส. เครือข่าย ทสม. ในเขตพื้นที่กรุงเทพมหานครทั้ง 50 เขต ภาคีเครือข่าย สื่อมวลชน และหน่วยงานที่เกี่ยวข้อง เข้าร่วมกิจกรรมกว่า 160 คน
เพื่อร่วมรณรงค์ส่งเสริมการมีส่วนร่วมและเสริมสร้างพลังความร่วมมือจากทุกภาคส่วนในการปรับเปลี่ยนพฤติกรรมที่เป็นมิตรต่อสิ่งแวดล้อม ลดปัญหาการเปลี่ยนแปลงสภาพภูมิอากาศ ฝุ่นละอองขนาดเล็ก PM2.5 ปัญหาพลาสติกแบบใช้ครั้งเดียว (Single Use Plastic) และปัญหาขยะอาหาร (Food Waste) ซึ่งล้วนเป็นสาเหตุสำคัญของการเกิดก๊าซเรือนกระจก ที่เร่งให้เกิดการเปลี่ยนแปลงสภาพภูมิอากาศและสิ่งแวดล้อม ส่งผลกระทบต่อคุณภาพชีวิตของประชาชน
โอกาสนี้ ดร.เฉลิมชัย รมว.ทส. ยังได้มอบประกาศเกียรติคุณ "วัดสีเขียว : ปลอดฝุ่น ลดคาร์บอน" ให้แก่เจ้าอาวาสวัดมังกรกมลาวาส (พระคณาจารย์จีนธรรมวชิรานุวัตร) ในฐานะวัดต้นแบบที่แสดงให้เห็นถึงบทบาทอันสําคัญของสถาบันทางศาสนาในการเป็นผู้นําแห่งการเปลี่ยนแปลง โดยการริเริ่มจัดการปัญหามลพิษและสิ่งแวดล้อมภายในวัด ด้วยการงดจุดธูป งดเผากระดาษไหว้เจ้า ใช้เทคโนโลยีช่วยลดมลพิษ และมีการจัดการขยะโดยการคัดแยกขยะรีไซเคิล และขยะอาหาร จนเป็น “วัดสีเขียว: ปลอดฝุ่น ลดคาร์บอน” ที่เป็นรูปธรรม

ที่มา : https://www.thaigov.go.th/news/contents/details/99528