รัฐบาลไทย-ข่าวทำเนียบรัฐบาล-สธ. ยังดูแลประชาชนในศูนย์อพยพจากสถานการณ์ชายแดน ไทย-กัมพูชา ต่อเนื่อง ระดมจิตอาสาด้านการแพทย์กว่า 1,700 คน เสริมกำลังตามพื้นที่ร้องขอ

วันอังคารที่ 29 กรกฎาคม 2568
สธ. ยังดูแลประชาชนในศูนย์อพยพจากสถานการณ์ชายแดน ไทย-กัมพูชา ต่อเนื่อง ระดมจิตอาสาด้านการแพทย์กว่า 1,700 คน เสริมกำลังตามพื้นที่ร้องขอ
กระทรวงสาธารณสุข ยังดูแลประชาชนในศูนย์อพยพจากสถานการณ์ความไม่สงบชายแดน ไทย-กัมพูชา ต่อเนื่อง
ล่าสุด ระดมจิตอาสาด้านการแพทย์และสาธารณสุขจากทั่วประเทศ 1,785 คน ส่งให้เขตสุขภาพจัดทีมปฏิบัติการสนับสนุนพื้นที่ที่ร้องขอ ภาพรวมผลกระทบจากสถานการณ์ มีผู้เสียชีวิต 15 ราย บาดเจ็บ 38 ราย โรงพยาบาลได้รับผลกระทบ 20 แห่ง และรพ.สต.อีก 149 แห่ง คัดกรองสุขภาพจิต 21,007 คน พบเครียดสูง 293 คน เสี่ยงฆ่าตัวตาย 41 คน ได้รับการดูแลตามกระบวนการแล้ว
วันนี้ (29 กรกฎาคม 2568) ศูนย์ปฏิบัติการฉุกเฉินด้านการแพทย์และสาธารณสุข กระทรวงสาธารณสุข นายแพทย์วีรวุฒิ อิ่มสำราญ รองปลัดกระทรวงสาธารณสุข กล่าวภายหลังประชุมติดตามสถานการณ์และการดูแลด้านการแพทย์และสาธารณสุข กรณีชายแดนไทย-กัมพูชา ว่า วันนี้ได้รับรายงานผู้เสียชีวิตเพิ่ม 1 ราย เป็นผู้อพยพสูงอายุที่มีอาการป่วย ส่งไปรับการรักษาแล้วเสียชีวิต ไม่มีผู้บาดเจ็บเพิ่ม ภาพรวมตั้งแต่วันที่ 24 กรกฎาคม 2568 ถึงวันนี้ เวลา 15.00 น. มีผู้เสียชีวิตสะสม 15 ราย บาดเจ็บสะสม 38 ราย ยังรักษาในโรงพยาบาล 11 ราย เป็นผู้ป่วยอาการหนัก 8 ราย อาการปานกลาง 3 ราย มี ส่วนโรงพยาบาลได้รับผลกระทบรวม 20 แห่ง โดยต้องปิดบริการ 11 แห่ง และให้บริการได้บางส่วน 9 แห่ง และยังมี รพ.สต. ได้รับผลกระทบอีก 149 แห่ง อย่างไรก็ตาม ยังมีโรงพยาบาลในพื้นที่อีก 56 แห่งที่มีศักยภาพพร้อมรับเคลื่อนย้ายผู้ป่วย โดยมีเตียง ICU 143 เตียง เตียงทั่วไป 3,888 เตียง
นายแพทย์วีรวุฒิกล่าวต่อว่า หน่วยงานของกระทรวงสาธารณสุขในพื้นที่ยังคงให้การดูแลประชาชนในศูนย์อพยพอย่างต่อเนื่อง โดยขณะนี้มีการเปิดศูนย์อพยพทั้งสิ้น 651 แห่ง ผู้เข้าพักรวม 175,129 คน เป็นกลุ่มเปราะบาง 33,844 คน ได้จัดทีมปฏิบัติการด้านการแพทย์ ควบคุมโรค อนามัยสิ่งแวดล้อม และสุขภาพจิต ดูแลรวม 804 ทีม ซึ่งในพื้นที่อุบลราชธานี ศรีสะเกษ และสุรินทร์ พบว่ามีการใช้ทีมปฏิบัติการด้านต่างๆ เต็มกำลังที่จัดเตรียมไว้แล้ว กองสาธารณสุขฉุกเฉินได้สำรวจและรวบรวมข้อมูลจิตอาสาด้านการแพทย์และสาธารณสุขจากทั่วประเทศ รวม 1,785 คน ส่งให้เขตสุขภาพจัดทีมปฏิบัติการสนับสนุนตามที่ร้องขอเพื่อเสริมกำลังบุคลากรในพื้นที่แล้ว ทั้งนี้ จากการคัดกรองสุขภาพจิตประชาชนจำนวน 21,007 คน พบมีความเครียดสูง 293 คน เสี่ยงฆ่าตัวตาย 41 คน ได้ให้การปฐมพยาบาลจิตใจและส่งเข้ารับการดูแลตามกระบวนการทุกราย
************************************ 29  กรกฎาคม  2568

ที่มา : https://www.thaigov.go.th/news/contents/details/99016