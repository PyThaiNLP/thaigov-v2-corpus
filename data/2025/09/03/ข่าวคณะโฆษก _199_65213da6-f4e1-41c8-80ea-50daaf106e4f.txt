รัฐบาลไทย-ข่าวทำเนียบรัฐบาล-สธ.รายงานรัฐบาล จัดทีมเต็มที่ดูแลสุขภาพประชาชนชายแดนไทย–กัมพูชา ตลอดการปะทะจนถึงปัจจุบัน พร้อมส่งทีมแพทย์–จิตอาสาหนุนแนวหน้าเต็มกำลัง

วันเสาร์ที่ 2 สิงหาคม 2568
02/08/2568
พิมพ์
สธ.รายงานรัฐบาล จัดทีมเต็มที่ดูแลสุขภาพประชาชนชายแดนไทย–กัมพูชา ตลอดการปะทะจนถึงปัจจุบัน พร้อมส่งทีมแพทย์–จิตอาสาหนุนแนวหน้าเต็มกำลัง
สธ.รายงานรัฐบาล จัดทีมเต็มที่ดูแลสุขภาพประชาชนชายแดนไทย–กัมพูชา ตลอดการปะทะจนถึงปัจจุบัน พร้อมส่งทีมแพทย์–จิตอาสาหนุนแนวหน้าเต็มกำลัง
วันนี้ (2 ส.ค. 68) เวลา 15.00 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาลรับรายงานจากกระทรวงสาธารณสุข ยังคงเดินหน้าดูแลประชาชนในพื้นที่ชายแดนไทย–กัมพูชาอย่างต่อเนื่อง โดยขณะนี้ (ข้อมูล ณ วันศุกร์ที่ 1 สค. 68) เปิดศูนย์อพยพประชาชนใน 5 จังหวัด จำนวน 676 แห่ง รองรับประชาชนแล้วกว่า 395,000 คน และยังมีผู้พักอาศัยอยู่ในศูนย์ฯ 167,121 คน โดยกลุ่มเปราะบางที่ได้รับการดูแลอย่างใกล้ชิด ได้แก่ ผู้สูงอายุ หญิงตั้งครรภ์ เด็กเล็ก ผู้ป่วยติดเตียง และผู้พิการ
ทั้งนี้ กระทรวงสาธารณสุขได้จัดทีมปฏิบัติการแพทย์และฉุกเฉิน 1,161 ทีม และมีทีมแพทย์–จิตอาสา (STANDBY) พร้อมสนับสนุนอีกเกือบ 2,000 คน ครอบคลุมทั้งแพทย์ พยาบาล เภสัชกร และสหวิชาชีพอื่น ๆ
สำหรับภารกิจเยียวยาใจประชาชน มีการให้คำปรึกษาด้านจิตใจไปแล้วกว่า 55,000 ราย พบผู้มีภาวะเครียดสูง 2,151 ราย และกลุ่มเสี่ยงต่อการฆ่าตัวตาย 267 ราย ซึ่งได้รับการช่วยเหลืออย่างทันท่วงที
ด้านผลกระทบต่อสุขภาพในภาพรวม มีผู้เสียชีวิตสะสม 17 ราย แบ่งเป็นเสียชีวิตทางตรง 14 ราย และเสียชีวิตทางอ้อม 3 ราย ขณะที่มีผู้ได้รับบาดเจ็บ 38 ราย แยกเป็นบาดเจ็บสาหัส 12 ราย บาดเจ็บปานกลาง 13 ราย และบาดเจ็บเล็กน้อย 13 ราย
นอกจากนี้ โรงพยาบาลและสถานีอนามัยในพื้นที่ได้รับผลกระทบรวม 154 แห่ง โดยมีโรงพยาบาล 17 แห่งและสถานีอนามัยอีก 137 แห่ง ที่ต้องปรับลดหรือหยุดให้บริการชั่วคราว โดยรัฐบาลได้จัดระบบรองรับเพื่อให้ประชาชนยังคงเข้าถึงบริการสาธารณสุขได้อย่างต่อเนื่อง
“รัฐบาลขอขอบคุณทุกส่วนราชการ และภาคเอกชน ที่ร่วมกันดูแลประชาชน ในพื้นที่ชายแดน และจะเดินหน้าปฏิบัติภารกิจด้านสาธารณสุขอย่างเต็มที่ เพื่อปกป้องชีวิต สุขภาพ และศักดิ์ศรีของคนไทยทุกคนอย่างถึงที่สุด” นางสาวศศิกานต์กล่าว

ที่มา : https://www.thaigov.go.th/news/contents/details/99244