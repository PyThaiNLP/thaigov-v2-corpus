รัฐบาลไทย-ข่าวทำเนียบรัฐบาล-กระทรวงเกษตรและสหกรณ์ รับรางวัลโล่เกียรติยศ ITA Awards 2025 สำหรับกระทรวงที่มีการขับเคลื่อน ITA บรรลุเป้าหมายตามแผนแม่บทภายใต้ยุทธศาสตร์ชาติฯ ยอดเยี่ยม

วันศุกร์ที่ 15 สิงหาคม 2568
กระทรวงเกษตรและสหกรณ์ รับรางวัลโล่เกียรติยศ ITA Awards 2025 สำหรับกระทรวงที่มีการขับเคลื่อน ITA บรรลุเป้าหมายตามแผนแม่บทภายใต้ยุทธศาสตร์ชาติฯ ยอดเยี่ยม
กระทรวงเกษตรและสหกรณ์ รับรางวัลโล่เกียรติยศ ITA Awards 2025 สำหรับกระทรวงที่มีการขับเคลื่อน ITA บรรลุเป้าหมายตามแผนแม่บทภายใต้ยุทธศาสตร์ชาติฯ ยอดเยี่ยม
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังร่วมงานประกาศผลการประเมินคุณธรรมและความโปร่งใสในการดำเนินงานของหน่วยงานภาครัฐ (Integrity and Transparency Assessment : ITA) ประจำปีงบประมาณ พ.ศ. 2568 และพิธีมอบรางวัล ITA Awards 2025ภายใต้แนวคิด “ACTIVE FOR CHANGE โปร่งใส ขับเคลื่อน เปลี่ยนแปลง” โดยมีนางสุวณา สุวรรณจูฑะ กรรมการ ป.ป.ช. ในฐานะประธานกรรมการประเมินคุณธรรมและความโปร่งใส เป็นประธาน พร้อมด้วยนางอัญชลี สุวจิตตานนท์ รองปลัดกระทรวงเกษตรและสหกรณ์ และผู้แทนหน่วยงานที่เกี่ยวข้องร่วมเป็นเกียรติภายในงาน ณ สำนักงานคณะกรรมการป้องกันและปราบปรามการทุจริตแห่งชาติ (ป.ป.ช.) ว่า กระทรวงเกษตรและสหกรณ์ได้รับรางวัลโล่เกียรติยศ ITA Awards 2025 รางวัลประเภทที่ 3 รางวัลระดับกระทรวงที่มีหน่วยงานภาครัฐในกระทรวงจำนวนมากกว่า 15 หน่วยงาน ที่มีการขับเคลื่อน ITA บรรลุเป้าหมายตามแผนแม่บทภายใต้ยุทธศาสตร์ชาติฯ ยอดเยี่ยม ด้วยคะแนนเฉลี่ย 94.38 คะแนน โดย 22 หน่วยงานในสังกัดและในกำกับของกระทรวงเกษตรและสหกรณ์ ได้คะแนนประเมิน ITA 85 คะแนนขึ้นไป ร้อยละ 100 ซึ่งเป็นความภาคภูมิใจของผู้บริหารและบุคลากรกระทรวงเกษตรและสหกรณ์ในการปฏิบัติหน้าที่ด้วยความสุจริต โปร่งใส และเป็นธรรม บนหลักการการบริหารจัดการองค์กรอย่างมีธรรมาภิบาลและได้มาตรฐานเพื่อสร้างความเชื่อมั่นต่อผู้รับบริการและผู้ที่มีส่วนได้ส่วนเสียทุกภาคส่วน ทั้งนี้ กระทรวงเกษตรและสหกรณ์จะเดินหน้าพัฒนาและยกระดับการทำงานเพื่อประโยชน์สูงสุดของพี่น้องเกษตรกรและประชาชนต่อไป
สำหรับการประเมิน ITA และรางวัล ITA Awards 2025 สะท้อนถึงบทบาทของทุกภาคส่วนที่ร่วมกันขับเคลื่อนสังคมให้ดีขึ้น ซึ่งมีวัตถุประสงค์เพื่อสร้างแรงจูงใจแก่หน่วยงานภาครัฐในการพัฒนาองค์กรตามหลักธรรมาภิบาล และเสริมสร้างให้เกิดกระแสการไม่ทนต่อการทุจริต มีหน่วยงานภาครัฐเข้าร่วมการประเมินทั้งสิ้น 8,317 หน่วยงาน และมีผู้ตอบแบบวัดการรับรู้ของผู้มีส่วนได้ส่วนเสียมากกว่า 1.35 ล้านความคิดเห็น โดยผลการประเมินภาพรวมระดับประเทศอยู่ที่ 93.82 คะแนน เพิ่มขึ้นจากปีก่อน 0.77 คะแนน และสูงกว่าค่าเป้าหมายตามแผนแม่บทภายใต้ยุทธศาสตร์ชาติ (21) ประเด็นการต่อต้านการทุจริตและประพฤติมิชอบ โดยมีหน่วยงานที่คะแนนผ่านเกณฑ์ จำนวน 7,832 หน่วยงาน คิดเป็น 94.17% ของหน่วยงานทั้งหมดที่เข้ารับการประเมิน ซึ่งเพิ่มขึ้นจากปีก่อน 1.73% นอกจากนี้ ประเด็นความสำเร็จที่เห็นได้ชัดเจน คือ ผลคะแนนรายตัวชี้วัดที่มีคะแนนเฉลี่ยสูงกว่าปีที่แล้วถึง 8 จาก 10 ตัวชี้วัด โดยเฉพาะตัวชี้วัดที่ 3 การใช้อำนาจ ซึ่งได้คะแนนสูงสุดถึง 99.45 คะแนน และตัวชี้วัดที่ 8 การปรับปรุงระบบการทำงาน คะแนนเฉลี่ย 94.39 คะแนน ซึ่งสูงกว่าปีก่อนถึง 9.9 คะแนน
สำหรับรางวัล ITA AWARDS 2025 ประกอบด้วย 4 ประเภทรางวัล ได้แก่ รางวัลประเภทที่ 1 รางวัลระดับหน่วยงาน, รางวัลประเภทที่ 2 รางวัลระดับจังหวัด, รางวัลประเภทที่ 3 รางวัลระดับกระทรวง,รางวัลประเภทที่ 4 รางวัลหน่วยงานที่ได้รับมอบหมายให้กำกับติดตามฯ ตามมติคณะรัฐมนตรี ที่มีการขับเคลื่อน ITA บรรลุเป้าหมายตามแผนแม่บทภายใต้ยุทธศาสตร์ชาติฯ ยอดเยี่ยม

ที่มา : https://www.thaigov.go.th/news/contents/details/99753