รัฐบาลไทย-ข่าวทำเนียบรัฐบาล-​ยิ่งใหญ่ทั่วไทย! กรมการศาสนาจัดใหญ่ ขบวนแห่เทียนพรรษา 10 พระอารามหลวง นำชาวพุทธสืบสานพระพุทธศาสนา สัมผัสวิถีวัฒนธรรมในมิติทางศาสนา เนื่องในวันอาสาฬหบูชาและเข้าพรรษา 2568

วันพุธที่ 9 กรกฎาคม 2568
​ยิ่งใหญ่ทั่วไทย! กรมการศาสนาจัดใหญ่ ขบวนแห่เทียนพรรษา 10 พระอารามหลวง นำชาวพุทธสืบสานพระพุทธศาสนา สัมผัสวิถีวัฒนธรรมในมิติทางศาสนา เนื่องในวันอาสาฬหบูชาและเข้าพรรษา 2568
​ยิ่งใหญ่ทั่วไทย! กรมการศาสนาจัดใหญ่ ขบวนแห่เทียนพรรษา 10 พระอารามหลวง นำชาวพุทธสืบสานพระพุทธศาสนา สัมผัสวิถีวัฒนธรรมในมิติทางศาสนา เนื่องในวันอาสาฬหบูชาและเข้าพรรษา 2568
ยิ่งใหญ่ทั่วไทย! กรมการศาสนาจัดใหญ่ ขบวนแห่เทียนพรรษา 10 พระอารามหลวง นำชาวพุทธสืบสานพระพุทธศาสนา สัมผัสวิถีวัฒนธรรมในมิติทางศาสนา เนื่องในวันอาสาฬหบูชาและเข้าพรรษา 2568
วันพุธที่ 9 กรกฎาคม 2568 เวลา 08.30 น. กรมการศาสนา กระทรวงวัฒนธรรม จัดพิธีเจริญพระพุทธมนต์ และพิธีปล่อยขบวนรถแห่เทียนพรรษา งานส่งเสริมพระพุทธศาสนา เนื่องในเทศกาลวันอาสาฬหบูชาและเข้าพรรษา พุทธศักราช 2568 โดยมีสมเด็จพระมหาธีราจารย์ กรรมการมหาเถรสมาคม เจ้าคณะใหญ่หนเหนือ เจ้าอาวาสวัดพระเชตุพนวิมลมังคลาราม เป็นประธานฝ่ายสงฆ์ นายประสพ เรียงเงิน ปลัดกระทรวงวัฒนธรรม เป็นประธานฝ่ายฆราวาส พร้อมด้วย นายชัยพล สุขเอี่ยม อธิบดีกรมการศาสนา ผู้บริหารกระทรวงวัฒนธรรม ผู้แทนหน่วยงาน องค์กรเครือข่ายทางพระพุทธศาสนา เจ้าหน้าที่กรมการศาสนา และพุทธศาสนิกชน เข้าร่วม ณ วัดเบญจมบพิตรดุสิตวนาราม เขตดุสิต กรุงเทพมหานคร
นายประสพ เรียงเงิน ปลัดกระทรวงวัฒนธรรม กล่าวว่า กระทรวงวัฒนธรรม โดยกรมการศาสนา จัดกิจกรรมส่งเสริมพระพุทธศาสนา โดยในส่วนกลาง ร่วมกับคณะสงฆ์กรุงเทพมหานคร หน่วยงานภายในกระทรวงวัฒนธรรม องค์กรเครือข่ายทางศาสนา และองค์กรภาคีเครือข่าย จัดพิธีเจริญพระพุทธมนต์ และพิธีปล่อยขบวนรถแห่เทียนพรรษา งานส่งเสริมพระพุทธศาสนา เนื่องในเทศกาลวันอาสาฬหบูชาและเข้าพรรษา พุทธศักราช 2568 ในวันพุธที่ 9 กรกฎาคม 2568 ณ วัดเบญจมบพิตรดุสิตวนาราม เขตดุสิต กรุงเทพมหานคร โดยมีกิจกรรมประกอบด้วย ริ้วขบวนรถแห่เทียนพรรษา พิธีปล่อยขบวนรถแห่เทียนพรรษาของหน่วยงานภายในกระทรวงวัฒนธรรมและหน่วยงานเครือข่าย เพื่อนำไปถวายพระอารามหลวงในเขตกรุงเทพมหานคร จำนวน 10 วัด ได้แก่ วัดพระเชตุพนวิมลมังคลาราม วัดไตรมิตรวิทยาราม วัดปทุมวนาราม วัดประยุรวงศาวาส วัดสระเกศ วัดสุทัศนเทพวราราม วัดมหาธาตุยุวราชรังสฤษฎิ์ วัดเบญจมบพิตรดุสิตวนาราม วัดอรุณราชวราราม วัดเทวราชกุญชร และยังมีจังหวัดที่เปิดโอกาสให้มีการสักการะสิ่งศักดิ์สิทธิ์เป็นกรณีพิเศษ ในช่วงเทศกาลวันอาสาฬหบูชาและเข้าพรรษา จำนวน 4 จังหวัด คือ จังหวัดขอนแก่น เปิดให้สักการะหลวงพ่อพระลับ ในวาระโอกาสครบรอบ ๕๐๐ ปี ณ วัดธาตุ อำเภอเมืองขอนแก่น จังหวัดนครศรีธรรมราช สักการะพระบรมสารีริกธาตุ ณ วัดพระมหาธาตุ อำเภอเมืองนครศรีธรรมราช จังหวัดยโสธร สักการะพระพุทธปฏิมาบุษยรัตน์ ณ วัดมหาธาตุ อำเภอเมืองยโสธร และจังหวัดอ่างทอง สักการะและห่มผ้าองค์พระพุทธไสยาสน์ ขุนอินทประมูล ณ วัดขุนอินทประมูล อำเภอโพธิ์ทอง
ในส่วนภูมิภาค 76 จังหวัด ได้ร่วมกับสำนักงานวัฒนธรรมจังหวัดทั่วประเทศ องค์กรเครือข่ายทางพระพุทธศาสนา และหน่วยงานต่างๆ บูรณาการการจัดกิจกรรมส่งเสริมพระพุทธศาสนาตามบริบทของแต่ละพื้นที่ โดยสืบสานวัฒนธรรมและประเพณีอันดีของงามของไทย รวมทั้งเปิดพื้นที่จัดเทศกาลประเพณีเพื่ออนุรักษ์วิถีวัฒนธรรม และภูมิปัญญาท้องถิ่นส่งเสริมอาชีพ สร้างรายได้ด้วยการจำหน่ายสินค้าและบริการทางด้านศรัทธา ความเชื่อ และวัฒนธรรมประเพณี สร้างคุณค่าทางสังคมและมูลค่าทางเศรษฐกิจ ทั้งนี้มีการจัดการแสดงทางวัฒนธรรมทั้ง 4 ภาค และพิธีทำบุญทางศาสนาในแต่ละวัดอีกด้วย  โดยจัดกิจกรรม “ปักหมุดเที่ยวงานบุญทั่วไทย 10 จังหวัด กับ 10 งานประเพณี” เปิดสักการะสิ่งศักดิ์สิทธิ์ภายในวัด ได้แก่ 1. จังหวัดนครพนม ชมขบวนแห่เทียนพรรษา ณ วัดพระธาตุพนม ที่มีทั้งขบวนแห่เทียน และการแสดงทางศิลปวัฒนธรรม 2. จังหวัดนครราชสีมา มีการจัดงานใหญ่กลางเมือง ชมขบวนแห่เทียนพรรษา ขบวนบุปผชาติ และแสงสีเสียง ณ ลานอนุสาวรีท้าวสุรนารี 3. จังหวัดบุรีรัมย์ จัดกิจกรรมประโคนชัยแห่เทียนยิ่งใหญ่ พร้อมการโชว์วัฒนธรรมท้องถิ่น 4. จังหวัดพระนครศรีอยุธยา ประเพณีแห่เทียนทางน้ำ ณ คลองลาดชะโด ชมวิถีชีวิตสองฝั่งคลอง 5. จังหวัดพะเยา มีกิจกรรมเวียนเทียนกลางน้ำที่กว๊านพะเยา งานบุญล้านนากับบรรยากาศยามเย็น 6. จังหวัดสระบุรี ประเพณีตักบาตรดอกเข้าพรรษา ณ วัดพระพุทธบาท ชมขบวนพยุหยาตรา และพิธีล้างเท้าพระ 7. จังหวัดสิงห์บุรีประเพณียายดอกไม้ หรือ ตักบาตรดอกไม้ ณ วัดจินดามณี พร้อมเวียนเทียนพระบรมธาตุเจดีย์บ้านแป้ง 8. จังหวัดสุพรรณบุรี การแห่เทียน 10 อำเภอ ณ วัดป่าเลไลยก์ ห่มผ้าหลวงพ่อโต พร้อมกิจกรรมช้อปของดี OTOP ของจังหวัด 9. จังหวัดสุรินทร์ การจัดมหกรรมแห่เทียนพรรษา และตักบาตรบนหลังช้าง งานเดียวในโลก ณ อนุสาวรีย์พระยาสุรินทรภักดีศรีณรงค์ และ 10 จังหวัดอุบลราชธานี ราชธานีแห่งเทียนพรรษาที่ยิ่งใหญ่ระดับประเทศ โดยมีขบวนแห่เทียน "ศรีศิลป์ ถิ่นไทยดี" อย่างยิ่งใหญ่ เพื่อให้พุทธศาสนิกชนได้ร่วมกันสืบสานพระพุทธศาสนาและรักษาประเพณีไทย ในช่วงเทศกาลเข้าพรรษา นอกจากนี้ยังได้ร่วมกับจังหวัดระนอง จัดกิจกรรมส่งเสริมพระพุทธศาสนาสานสัมพันธ์อาเซียน เนื่องในเทศกาลเข้าพรรษา จังหวัดระนอง ประจำปีพุทธศักราช 2568 ในวันที่ 19-20 กรกฎาคม 2568 ณ วัดวารีบรรพต และวัดปากน้ำประชารังสฤษดิ์ อำเภอเมืองระนอง จังหวัดระนอง เพื่อเป็นการสืบสานรักษาขนบธรรมเนียมประเพณีอันดีงามและจรรโลงสังคมไทยให้เป็นสังคมที่มีคุณธรรม จริยธรรมอย่างยั่งยืน
โดย “เทียนพรรษา” เป็นเทียนที่พุทธศาสนิกชนจัดทำขึ้นเพื่อน้อมถวายแด่พระภิกษุสงฆ์ในช่วงเข้าพรรษา เพื่อใช้เป็นแสงสว่างในการศึกษาเล่าเรียนพระธรรมวินัยตลอดระยะเวลา 3 เดือนที่พระสงฆ์จะอยู่จำพรรษาในวัดโดยไม่ออกเดินทาง เทียนพรรษาจึงไม่เพียงเป็นสัญลักษณ์ของความศรัทธา หากยังเป็นเครื่องมือแห่งปัญญาและความเพียรของทั้งพระสงฆ์และพุทธศาสนิกชน ที่สำคัญเพื่อส่งเสริมให้พุทธศาสนิกชนได้น้อมระลึกถึงคุณของพระรัตนตรัย ด้วยการร่วมกิจกรรมทางพระพุทธศาสนา บำเพ็ญศาสนกิจ รักษาศีล ลด ละ เลิกอบายมุข สืบทอดพระพุทธศาสนา สืบสานวัฒนธรรมและประเพณีอันดีงามของไทย
"วันอาสาฬหบูชา" วันสำคัญทางพระพุทธศาสนา ตรงกับวันขึ้น 15 ค่ำ เดือน 8 ของทุกปี ซึ่งปีนี้ ตรงกับวันที่ 10 กรกฎาคม 2568 เป็นวันที่ระลึกถึงเหตุการณ์สำคัญในประวัติศาสตร์พระพุทธศาสนา ในสมัยพุทธกาลมีเหตุการณ์สำคัญเกิดขึ้น 4 ประการ คือ 1) เป็นวันที่พระบรมศาสดาทรงแสดงพระธรรมเทศนาเป็นครั้งแรก แก่ปัญจวัคคีย์ทั้ง 5 รูป ที่ป่าอิสิปตนมฤคทายวัน ใกล้เมืองพาราณสี พระพุทธเจ้าทรงแสดงหลักธรรมสำคัญ ๒ ประการ คือ มัชฌิมาปฏิปทาหรือทางสายกลาง และอริยสัจ 2) เป็นวันที่พระบรมศาสดาทรงได้พระสาวกองค์แรก คือ ท่านโกญฑัญญะได้บรรลุธรรมเป็นพระโสดาบันองค์แรก 3) เป็นวันที่มีพระสงฆ์เกิดขึ้นเป็นรูปแรก คือ พระอัญญาโกญฑัญญะ 4) เป็นวันเกิดขึ้นของพระรัตนตรัย คือ พระพุทธ พระธรรม พระสงฆ์ ครบเป็นครั้งแรก และในวันที่ 11 กรกฎาคม 2568 ตรงกับวันแรม 1 ค่ำ เดือน 8 เป็นวันเข้าพรรษา ซึ่งเป็นวันสำคัญในพระพุทธศาสนาอีกวันหนึ่ง ที่พระสงฆ์จะอธิษฐานว่าจะพำนักประจำอยู่ ณ ที่ใดที่หนึ่ง ตลอดระยะเวลาฤดูฝน เป็นระยะเวลา 3 เดือน ตามที่พระธรรมวินัยบัญญัติไว้ โดยไม่ไปค้างแรมที่อื่น ที่เรียกว่า “จำพรรษา”
กรมการศาสนา กระทรวงวัฒนธรรม ขอเชิญชวนพุทธศาสนิกชนร่วมพิธีหล่อเทียนและถวายต้นเทียนพรรษา รวมทั้งท่องเที่ยวเรียนรู้ธรรมะ สักการะสิ่งศักดิ์สิทธิ์ ในช่วงวันสำคัญทางพระพุทธศาสนา เนื่องในวันอาสาฬหบูชาและเข้าพรรษา ณ วัดใกล้บ้าน พร้อมทั้งร่วม ตั้งจิตน้อมใจเป็นกุศล สร้างบุญ ลด ละ เลิก อบายมุขตลอดพรรษา เพื่อถวายเป็นพุทธบูชา เสริมสิริมงคลแก่ตนเอง ครอบครัว ในช่วงเทศกาลแห่งบุญ รวมทั้งสืบสานพระพุทธศาสนาให้ดำรงอยู่สืบไป

ที่มา : https://www.thaigov.go.th/news/contents/details/98302