รัฐบาลไทย-ข่าวทำเนียบรัฐบาล-  “รัฐบาล” ยืนหยัดทำหน้าที่ปกป้องระบอบประชาธิปไตย อันมีพระมหากษัตริย์ทรงเป็นพระประมุข ของปวงชนชาวไทย และความเจริญของประเทศ

วันอาทิตย์ที่ 29 มิถุนายน 2568
29/06/2568
พิมพ์
“รัฐบาล” ยืนหยัดทำหน้าที่ปกป้องระบอบประชาธิปไตย อันมีพระมหากษัตริย์ทรงเป็นพระประมุข ของปวงชนชาวไทย และความเจริญของประเทศ
“รัฐบาล” ยืนหยัดทำหน้าที่ปกป้องระบอบประชาธิปไตย อันมีพระมหากษัตริย์ทรงเป็นพระประมุข ของปวงชนชาวไทย และความเจริญของประเทศ
วันนี้ (29 มิถุนายน 2568 )เวลา 11.00 น.  นายจิรายุ ห่วงทรัพย์ โฆษกประจำสำนักนายกรัฐมนตรีเปิดเผยว่า การชุมนุมเมื่อวานที่ผ่านมา เป็นสิทธิในการแสดงออกตามที่กฎหมายบัญญัติไว้
แต่ในส่วนของเนื้อหาการปลุกระดมและปราศรัยของแกนนำผู้ชุมนุมนั้น ในยุคที่ประเทศไทยผ่านร้อนผ่านหนาวมา 93 ปีของการปกครองในระบอบประชาธิปไตยอันมีพระมหากษัตริย์ทรงเป็นพระประมุข นั้น  เห็นเป็นทฤษฎีของประเทศไทยแล้วว่า  การปฏิวัติรัฐประหารไม่เคยเป็นคำตอบที่ “ใช่” มาเลยแม้แต่ครั้งเดียว  แต่ละครั้งมีแต่จะฉุดรั้งให้ประเทศถอยหลังลงคลองมาทุกยุคทุกสมัย ซึ่งเชื่อว่าหากมีการปกครองด้วยระบอบรัฐประหารอีก
ไทยจากประเทศ “กำลังพัฒนา“ คงจะถูกปรับไปเป็นประเทศ “ด้อยพัฒนา” ในภูมิภาคนี้อย่างแน่นอน
นายจิรายุ กล่าวอีกว่าแกนนำหลายคนที่ เรียกร้องหารถถังบนเวที เป็นสิ่งที่คนไทยและประเทศไทย ไม่อาจยอมรับได้ แกนนำหลายคน ในอดีตปากเคยบอกว่าขอต่อสู้กับการปฏิวัติรัฐประหารจนกว่าชีวิตจะหาไม่ แต่เมื่อคืนที่ผ่านมา เห็นได้ชัดเจนแล้วว่าเป็นอย่างไร
จึงขอเรียกร้องให้คนไทยท้้งประเทศ ร่วมกันต่อต้านแนวทางดังกล่าว และรู้ทันบุคคลเหล่านี้ ที่แสวงหาอำนาจจากการปฏิวัติ ยึดอำนาจมาตลอด 20 ปี ที่พี่น้องประชาชนคนไทยทุกคน ต่างเจ็บปวด และเสียหายอย่างประเมินค่าไม่ได้จากการเรียกร้องของคนกลุ่มเดิมๆ
“ รัฐบาลมาจากการเลือกตั้งของประชาชนนอกจากมีหน้าที่จะต้องปกป้องอธิปไตยของประเทศแล้วยังมีหน้าที่หลักสำคัญที่จะต้องปกป้องอำนาจอธิปไตยของประชาชนคนไทยทุกคน   เราจะรวมใจกันแสดงเจตนารมณ์ร่วมกันว่าจะไม่ สนับสนุนการทำปฏิวัติ รัฐประหาร และจะไม่ยอมให้เรื่องนี้เกิดขึ้นในประเทศนี้ได้อีก ” นายจิรายุย้ำ
นายจิรายุ กล่าวต่อไปว่าจากเนื้อหา การปราศรัยเห็นอย่างชัดเจนว่า แกนนำพร้อมที่จะดึงประเทศถอยหลังลงคลองโดยไม่สนใจประชาชนกว่า 70 ล้านคน จะเป็นจะตายหรือจะอยู่กันอย่างไร ท่ามกลางการแก้ไขปัญหาเศรษฐกิจ ทั้งในประเทศ  ในภูมิภาคและระดับโลกที่รุมเร้า
อีกทั้งการปราศรัย ทำให้เห็นความเชื่อมโยงของแกนนำ ที่สอดรับกับ ผู้นำกัมพูชา ที่ยุยงปลุกปั่น และก้าวล่วง แทรกแซงคนไทยและประเทศไทยมาตลอด  ไม่ว่าจะเป็นการข่มขู่ว่าจะสามารถยิงขีปนาวุธได้ถึงกรุงเทพมหานคร  การกล่าวว่ารัฐบาลปฏิวัติของไทยสามารถทำงานร่วมกัน กับตนเองได้โดยไม่ยุ่งเกี่ยวกับธุรกิจผิดกฎหมายได้อย่างราบรื่น
ซึ่งล้วนแล้วแต่ สอดรับกับคำปราศรัย และแนวทางที่กลุ่มแกนนำผู้ชุมนุมมีความประสงค์จะโค่นล้มรัฐบาลหรือให้มีการปฏิวัติรัฐประหารอันนำไปสู่การเอื้อประโยชน์ และการแทรกแซงกิจการภายในของประเทศอื่นอย่างชัดเจน
ทั้งนี้ รัฐบาลจะยืนหยัดในการธำรงไว้ซึ่งระบอบประชาธิปไตยอันมีพระมหากษัตริย์ทรงเป็นประมุข  และขอเรียกร้องให้องค์กรต่าง ๆ ที่ร่วมกันต่อสู้กับการปฏิวัติรัฐประหารได้จับมือประสานกันรณรงค์เพื่อต่อต้านกลุ่มบุคคล ที่เรียกร้องให้ทำการปฏิวัติรัฐประหารเพื่อไม่ให้ประเทศไทยบอบช้ำไปมากกว่านี้  นายจิรายุกล่าว

ที่มา : https://www.thaigov.go.th/news/contents/details/97979