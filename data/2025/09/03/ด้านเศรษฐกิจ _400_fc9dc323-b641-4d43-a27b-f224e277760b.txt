รัฐบาลไทย-ข่าวทำเนียบรัฐบาล-ธอส. ประกาศผู้ชนะการประกวดนวัตกรรมการเงิน “GHB Open Innovation Hackathon 2025” ต่อยอดระบบ Ecosystem ของธนาคารให้มั่นคงและยั่งยืนต่อไป

วันอังคารที่ 5 สิงหาคม 2568
05/08/2568
พิมพ์
ธอส. ประกาศผู้ชนะการประกวดนวัตกรรมการเงิน “GHB Open Innovation Hackathon 2025” ต่อยอดระบบ Ecosystem ของธนาคารให้มั่นคงและยั่งยืนต่อไป
ธนาคารอาคารสงเคราะห์ (ธอส.) ประกาศผลผู้ชนะการประกวดนวัตกรรมการเงิน “GHB Open Innovation Hackathon 2025” เดินหน้าสู่บทใหม่ของการพัฒนานวัตกรรมการเงิน โดยนำผลงานของผู้ชนะมาต่อยอดเพื่อสร้างระบบนิเวศที่อยู่อาศัยอย่างยั่งยืน
นายกมลภพ วีระพละ กรรมการผู้จัดการธนาคารอาคารสงเคราะห์ (ธอส.) เปิดเผยว่า จากการจัด “โครงการประกวดนวัตกรรมการเงิน GHB Open Innovation Hackathon 2025” ประกวดต้นแบบนวัตกรรมในรูปแบบ Hackathon ภายใต้แนวคิด “The Future of Finance with GHB” โดยเปิดโอกาสให้นักนวัตกรรมรุ่นใหม่ ทีมสตาร์ทอัพ ผู้มีส่วนได้ส่วนเสียของธนาคาร และผู้มีไอเดียจากทั่วประเทศส่งผลงานเข้าร่วมแข่งขันจำนวน 67 ทีม โดยผู้ชนะจะได้รับเงินรางวัลพร้อมประกาศเกียรติคุณ ซึ่งมีผลประกาศดังนี้
รางวัลที่ 1 ทีม Ibérico กับโครงการ "GHB My first home" แอปพลิเคชันที่ช่วยให้ผู้มีรายได้น้อยสามารถสร้างเครดิตของตัวเอง มีสิทธิเป็นเจ้าของบ้านได้ง่ายขึ้น โดยใช้ Alternative Data สำหรับลูกค้าในแต่ละกลุ่มอาชีพ เพื่อเป็นข้อมูลในการพิจารณาความสามารถในการกู้ โดยได้รับเงินรางวัล 80,000 บาท
รางวัลที่ 2 ทีม Bitflow โครงการ "REFIND" การปรับปรุงบ้านเก่า หรือบ้านมือสองเพื่อให้ผู้มีรายได้น้อยสามารถเช่าซื้อบ้านด้วยระบบ Credit Down โดยผู้เช่าที่มีวินัยจะได้รับคะแนนสะสมเพื่อเป็นข้อมูลในการพิจารณาความสามารถในการกู้ โดยได้รับเงินรางวัล 40,000 บาท
รางวัลที่ 3 ทีม อุอิอ๊า โครงการ " G-HomeAgent " แพลตฟอร์มอัตโนมัติสำหรับการอนุมัติสินเชื่อบ้านที่พัฒนาให้มีการทำงานโดยอัตโนมัติด้วย AI ร่วมกับ Computer Vision พร้อมนำข้อมูลทางเลือกและพฤติกรรมเล็ก ๆ ที่ใช้ Human-in-the-Loop ลดเวลาอนุมัติ โดยได้รับเงินรางวัล 30,000  บาท
รางวัลชมเชย จำนวน 2 รางวัล ได้รับเงินรางวัลทีมละ 5,000 บาท ได้แก่
• ทีม KAIKAO โครงการ “GHB Rent & Rise” โมเดลนวัตกรรมการเงินที่ผู้เช่าสามารถสร้างเครดิตจากพฤติกรรมชำระค่าน้ำ ค่าไฟ ผ่านระบบ Energy Credit Score และ Smart Validation โดยไม่มีข้อจำกัดเรื่องเงินเดือนหรือเครดิตบูโรเดิม พร้อมประเมินความเสี่ยง 6 มิติ
• ทีม Mission Home Possible โครงการ “Home Possible” การปรับปรุงบ้านมือสองให้น่าสนใจ สามารถขายได้ง่ายขึ้น เพื่อเพิ่มประสบการณ์ของลูกค้าพร้อมเชื่อมโยงกับผู้รับเหมาในการปรับปรุงบ้าน
สำหรับโครงการประกวดนวัตกรรมการเงิน GHB Open Innovation Hackathon 2025 จัดขึ้นเพื่อสร้างระบบนิเวศที่อยู่อาศัยอย่างยั่งยืน เพราะ ธอส. ให้ความสำคัญกับการสร้างนวัตกรรมในการลดความเหลื่อมล้ำของประชาชนโดยเฉพาะผู้มีรายได้น้อยให้ได้มีที่อยู่อาศัยเป็นของตนเอง โดย ธอส. จะนำผลงานที่ชนะการประกวดไปต่อยอดการพัฒนาเป็นนวัตกรรมทางการเงินด้านดิจิทัลในอนาคต ซึ่งจะเป็นส่วนสำคัญในการพัฒนาผลิตภัณฑ์และบริการทางการเงินและรูปแบบธุรกิจของ ธอส. ให้มีความแข็งแกร่ง และตอบโจทย์การให้บริการกับลูกค้าได้อย่างมีประสิทธิภาพมากขึ้น ธอส. ในฐานะสถาบันการเงินของรัฐ ที่มีพันธกิจ “ทำให้คนไทยมีบ้าน” พร้อมสนับสนุนให้คนไทยเข้าถึงสินเชื่อที่อยู่อาศัยเพิ่มขึ้น จากปัจจุบันมีผู้ได้รับสินเชื่อแล้วกว่า 4.6 ล้านครอบครัว ผ่านสินเชื่ออัตราดอกเบี้ยต่ำที่หลากหลายตรงความต้องการของลูกค้า ผู้ที่สนใจสามารถสอบถามรายละเอียดเพิ่มเติมได้ที่ ธอส.ทุกสาขาทั่วประเทศ G H Bank Call Center โทร 0-2645-9000 หรือ Facebook Fanpage ธนาคารอาคารสงเคราะห์ และติดตามข่าวสารของธนาคาร ได้ที่ Mobile Application : GHB ALL GEN และ www.ghbank.co.th

ที่มา : https://www.thaigov.go.th/news/contents/details/99365