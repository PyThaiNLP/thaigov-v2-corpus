รัฐบาลไทย-ข่าวทำเนียบรัฐบาล-​ไทยร่วมปิดประชุม UNFSS+4 ย้ำความร่วมมือเพื่อการเปลี่ยนผ่านระบบอาหารสู่ความยั่งยืน

วันพุธที่ 30 กรกฎาคม 2568
​ไทยร่วมปิดประชุม UNFSS+4 ย้ำความร่วมมือเพื่อการเปลี่ยนผ่านระบบอาหารสู่ความยั่งยืน
​ไทยร่วมปิดประชุม UNFSS+4 ย้ำความร่วมมือเพื่อการเปลี่ยนผ่านระบบอาหารสู่ความยั่งยืน
เมื่อวันที่ 29 กรกฎาคม 2568 นายถาวร ทันใจ รองปลัดกระทรวงเกษตรและสหกรณ์ เปิดเผยภายหลังร่วมพิธีปิดการประชุม The Second Stocktake of the UN Food Systems Summit (UNFSS+4) พร้อมด้วยคณะผู้แทนฝ่ายไทย ณ กรุงแอดดิสอาบาบา ประเทศเอธิโอเปีย ว่า ตลอดระยะเวลาที่ผ่านมา ประเทศสมาชิกกว่า 130 ประเทศได้จัดทำแนวทางการเปลี่ยนผ่านระบบอาหารระดับชาติ (National Pathways) โดยมีการบูรณาการนโยบายด้านอาหารกับการลดการปล่อยก๊าซเรือนกระจก การจัดโครงการอาหารกลางวันในโรงเรียน และการสนับสนุนจากกลไกทางการเงินระหว่างประเทศ อาทิ ธนาคารพัฒนา IMF และกองทุนร่วม SDG ซึ่งช่วยสนับสนุนประเทศรายได้น้อยและปานกลาง สู่ความท้าทายยังคงปรากฏอย่างชัดเจน โดยในปี 2024 ยังมีประชากรมากกว่า 700 ล้านคนเผชิญกับภาวะหิวโหย และอีกกว่า 2.6 พันล้านคนไม่สามารถเข้าถึงอาหารที่ดีต่อสุขภาพ ขณะที่เกษตรกรต้องรับมือกับผลกระทบจากสภาพภูมิอากาศ เศรษฐกิจถดถอย และข้อจำกัดด้านเงินทุน
สำหรับการการประชุม UNFSS+4 ได้มีการเน้นย้ำบทบาทสำคัญของประเทศสมาชิกและพันธมิตรระดับโลกในการร่วมมือกันขับเคลื่อนระบบเกษตรและอาหารที่มีความมั่นคง ยั่งยืน และครอบคลุม เพื่อสร้างอนาคตที่ดีให้กับประชากรโลกทุกคนภายในกรอบเวลาที่กำหนด รวมถึงได้มีการนำเสนอข้อเสนอเชิงปฏิบัติ 6 ด้าน ได้แก่ 1) การขับเคลื่อนผลลัพธ์ในบริบทที่มีความท้าทายสูง 2) การเสริมสร้างการมีส่วนร่วมในนโยบาย 3) การจัดหาแหล่งเงินทุน 4) การบูรณาการนโยบายเพื่อความเท่าเทียม 5) การใช้วิทยาศาสตร์และเทคโนโลยีอย่างรับผิดชอบ และ 6) การเสริมพลังเยาวชนในฐานะผู้นำร่วมในการเปลี่ยนแปลง
ในโอกาสนี้ เลขาธิการสหประชาชาติได้ประกาศคำเชิญชวนให้ทั่วโลกเร่งเดินหน้าการเปลี่ยนผ่านระบบอาหาร เพื่อให้บรรลุเป้าหมายการพัฒนาที่ยั่งยืน (SDGs) ภายในปี 2573 โดยเน้นย้ำ “ระบบอาหารต้องเป็นส่วนหนึ่งของทางออก ไม่ใช่เพียงปัญหา”

ที่มา : https://www.thaigov.go.th/news/contents/details/99080