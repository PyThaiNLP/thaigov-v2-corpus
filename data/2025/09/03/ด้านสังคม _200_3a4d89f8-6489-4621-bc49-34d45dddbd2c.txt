รัฐบาลไทย-ข่าวทำเนียบรัฐบาล-“วราวุธ” เผย ทีม พม. จังหวัดชายแดนไทย-กัมพูชา ยังติดตามเยี่ยมกลุ่มเปราะบาง ทั้งในศูนย์พักพิง-ที่ทยอยกลับบ้าน หลังสถานการณ์คลี่คลาย ระบุ พม. พร้อมช่วยเหลือสิทธิสวัสดิการต่อเนื่อง

วันจันทร์ที่ 4 สิงหาคม 2568
“วราวุธ” เผย ทีม พม. จังหวัดชายแดนไทย-กัมพูชา ยังติดตามเยี่ยมกลุ่มเปราะบาง ทั้งในศูนย์พักพิง-ที่ทยอยกลับบ้าน หลังสถานการณ์คลี่คลาย ระบุ พม. พร้อมช่วยเหลือสิทธิสวัสดิการต่อเนื่อง
“วราวุธ” เผย ทีม พม. จังหวัดชายแดนไทย-กัมพูชา ยังติดตามเยี่ยมกลุ่มเปราะบาง ทั้งในศูนย์พักพิง-ที่ทยอยกลับบ้าน หลังสถานการณ์คลี่คลาย ระบุ พม. พร้อมช่วยเหลือสิทธิสวัสดิการต่อเนื่อง
เมื่อวันที่ 2 สิงหาคม 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ศูนย์บริหารการดูแลกลุ่มเปราะบางจากภัยพิบัติ (ศบปภ.) กระทรวง พม. รายงานกรณีช่วยเหลือดูแลกลุ่มเปราะบางและประชาชนที่ได้รับผลกระทบจากสถานการณ์ความไม่สงบตามแนวชายแดนไทย–กัมพูชา โดย ศบปภ. พม.จังหวัดสระแก้ว รายงานว่า ขณะนี้ทางจังหวัดสระแก้วได้สั่งปิดศูนย์พักพิงชั่วคราวของจังหวัดทั้งหมด เนื่องจากสถานการณ์ได้คลี่คลายแล้ว ประชาชนที่อพยพเข้าศูนย์พักพิงได้ทยอยเดินทางกลับถิ่นฐานเดิม ซึ่งทีม พม. จังหวัดสระแก้ว ได้อำนวยความสะดวกในเรื่องการช่วยเหลือกลุ่มเปราะบางและประชาชนเดินทางกลับบ้าน และเตรียมลงพื้นที่เยี่ยมบ้านเพื่อให้การช่วยเหลือในเรื่องสิทธิสวัสดิการต่างๆ ของกระทรวง พม. และหน่วยงานที่เกี่ยวข้อง ตามที่ได้มีการสำรวจข้อมูลกลุ่มเปราะบางและความต้องการช่วยเหลือในขณะที่อยู่ในศูนย์พักพิงชั่วคราว
ศบปภ. พม.จังหวัดอุบลราชธานี รายงานว่า ขณะนี้สถานการณ์คลี่คลายไปในทางที่ดีขึ้น ทำให้ผู้อพยพภายในศูนย์พักพิงชั่วคราวหลายแห่งเริ่มทยอยกลับภูมิลำเนา และมีบางศูนย์ฯกำลังปิดตัว แต่อย่างไรก็ตาม พม.จังหวัดอุบลราชธานี ยังคงลงพื้นที่ให้กำลังใจกลุ่มเปราะบางและประชาชนภายในศูนย์พักพิงชั่วคราวของจังหวัดอุบลราชธานี โดยยังดำเนินการเก็บข้อมูล คัดกรองกลุ่มผู้เปราะบาง ให้คำแนะนำปรึกษาเกี่ยวกับสิทธิสวัสดิการต่าง ๆ ของกระทรวง พม. สำรวจความต้องการของกลุ่มเปราะบาง และจัดกิจกรรมเสริมกำลังใจ ลดความวิตกกังวล คลายความเครียด ตามแผนที่ได้กำหนดไว้ ขณะเดียวกันบูรณาการร่วมกับองค์กรสาธารณประโยชน์ (อาสาสมัครต่างประเทศ) จากมูลนิธิบ้านเฮา จัดกิจกรรม ”ปันสุขให้น้อง“ เพื่อเสริมสร้างพลังและเยียวยาจิตใจเด็กๆและผู้ปกครอง อาทิ วาดภาพระบายสี สอนเสริมภาษาอังกฤษ สันทนาการร้อง เล่น เต้นรำ งานศิลปะจากลวดกำมะหยี่ เช่น แหวนรูปผีเสื้อ ดอกไม้ และอื่น ตามจินตนาการของเด็ก ซึ่งเด็ก ๆ และผู้ปกครองได้ให้ความร่วมมืออย่างดียิ่งและ เต็มไปด้วยรอยยิ้มและเสียงหัวเราะ
ศบปภ. พม.จังหวัดสุรินทร์ รายงานว่า ทีม พม.จังหวัดสุรินทร์ ได้ลงพื้นที่ศูนย์พักพิงชั่วคราวจังหวัดสุรินทร์ เพื่อสอบข้อเท็จจริงในการให้ความช่วยเหลือเป็นเงินสงเคราะห์ตามระเบียบกระทรวง พม. จัดกิจกรรมนันทนาการเพื่อให้เด็กได้คลายความวิตกกังวล พูดคุยสร้างขวัญกำลังใจให้แก่กลุ่มเปราะบาง สำรวจความต้องการและมอบสิ่งของเครื่องใช้ที่จำเป็นให้แก่กลุ่มเปราะบาง และ อำนวยความสะดวก คัดกรองกลุ่มเปราะบางที่เป็นผู้ป่วยติดเตียง คนพิการ ผู้สูงอายุ และเด็ก จัด ส่งสถานที่พักพิงที่เหมาะสม นอกจากนี้ยังได้ลงพื้นที่เพื่อไปเยี่ยม เยียวยา และให้กำลังใจ พร้อมมอบสิ่งของช่วยเหลือแก่ บิดา มารดา ญาติของผู้เสียชีวิตจากเหตุการณ์ความไม่สงบ
ศบปภ. พม.จังหวัดบุรีรัมย์ รายงานว่า ทีม พม.จังหวัดบุรีรัมย์ ได้ลงพื้นที่ศูนย์พักพิงชั่วคราวจังหวัดบุรีรัมย์ เพื่อรับมอบถุงพระราชทานจากสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ทรงพระกรุณาโปรดให้ พลเอก ศิวะ ภระมรทัต เป็นผู้แทนพระองค์เชิญถุงพระราชทานช่วยเหลือประชาชนที่ได้รับผลกระทบ ในวันที่ 3 สิงหาคม 2568 นอกจากนี้ ยังได้จัดกิจกรรมต่างๆ ภายในศูนย์ฯ ได้แก่ บริการตัดผมฟรี ลงทะเบียนขอรับความช่วยเหลือเรื่องสิทธิสวัสดิการของกระทรวง พม. รับบริจาคสิ่งของ มอบสิ่งของบริจาคให้กับผู้อพยพ ให้คำปรึกษาแนะนำเรื่องสิทธิสวัสดิการของกระทรวง พม. พูดคุยเยียวยาให้กำลังใจ ประสานส่งต่อผู้อพยพ กรณีต้องการความช่วยเหลือเป็นพิเศษ จัดกิจกรรมนันทนาการสำหรับกับเด็ก ส่งผู้บริบาลคุ้มครองสิทธิผู้สูงอายุและอาสาสมัครพัฒนาสังคมและความมั่นคงของมนุษย์ (อพม.) เข้าพูดคุยเยียวยาให้กำลังใจแก่ผู้สูงอายุ
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา
#ศบปภ #พันธกิจสำคัญ9ด้าน #ชายแดนไทยกัมพูชา #ช่วยเหลือเยียวยา #บุรีรัมย์ #สระแก้ว
#อุบลราชธานี #สุรินทร์ #ศูนย์พักพิง

ที่มา : https://www.thaigov.go.th/news/contents/details/99296