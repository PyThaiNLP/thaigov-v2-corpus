รัฐบาลไทย-ข่าวทำเนียบรัฐบาล-"ธีรรัตน์" ลงพื้นที่ศูนย์ CI เมืองขอนแก่น ย้ำ "การมีส่วนร่วมของชุมชน" เป็นพลังสำคัญในการป้องกันผู้ผ่านการบำบัดหวนกลับเข้าสู่วงจรเดิม

วันเสาร์ที่ 5 กรกฎาคม 2568
05/07/2568
พิมพ์
"ธีรรัตน์" ลงพื้นที่ศูนย์ CI เมืองขอนแก่น ย้ำ "การมีส่วนร่วมของชุมชน" เป็นพลังสำคัญในการป้องกันผู้ผ่านการบำบัดหวนกลับเข้าสู่วงจรเดิม
"ธีรรัตน์" ลงพื้นที่ศูนย์ CI เมืองขอนแก่น ย้ำ "การมีส่วนร่วมของชุมชน" เป็ฟนพลังสำคัญในการป้องกันผู้ผ่านการบำบัดหวนกลับเข้าสู่วงจรเดิม
วันนี้ (5 ก.ค. 68) น.ส.ธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ลงพื้นที่ติดตามการดำเนินงานของศูนย์พักคอยผู้ผ่านการบำบัดยาเสพติด (Community Isolation : CI) อำเภอเมืองขอนแก่น ณ โรงเรียนบ้านตอกแป้น ตำบลบ้านค้อ อำเภอเมือง จังหวัดขอนแก่น โดยมี นายประจวบ รักแพทย์ รองผู้ว่าราชการจังหวัดขอนแก่น นายคารม  คำพิทูรย์ ปลัดจังหวัดขอนแก่น นางจิรภา  เชื้อดวงผุย พัฒนาการจังหวัดขอนแก่น นายชินกร แก่นคง นายอำเภอเมืองขอนแก่น พ.ต.อ.ภิภัธ พิมพ์กลม ผู้กำกับการสถานีตำรวจภูธรเวฬุวัน ผู้แทนสำนักงานสาธารณสุขจังหวัดขอนแก่น และประธานชมรมกำนันผู้ใหญ่บ้านอำเภอเมืองขอนแก่น ร่วมลงพื้นที่
น.ส.ธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เปิดเผยว่า รัฐบาลมีเจตนารมณ์ที่ชัดเจนในการแก้ไขปัญหายาเสพติด โดยกำหนดให้ปัญหายาเสพติดเป็นปัญหาเร่งด่วนที่ต้องดำเนินการแก้ปัญหาอย่างเด็ดขาดตั้งแต่ตัดต้นตอการผลิตและจำหน่าย รวมถึงนำผู้เสพเข้ารับการบำบัดรักษา ด้วยพลังความร่วมมือของทุกภาคส่วน
"นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย รักษาราชการแทนนายกรัฐมนตรี ได้มอบนโยบายในการประชุมร่วมกับผู้บริหารกระทรวงมหาดไทยและผู้ว่าราชการจังหวัดทั่วประเทศเมื่อวันที่ 4 ก.ค. 68 โดยได้เน้นย้ำว่า "ยาเสพติดถือเป็นเรือธงอันดับหนึ่ง" ที่กลไกกระทรวงมหาดไทยทุกระดับ ตั้งแต่ผู้บริหารส่วนกลาง ผู้ว่าราชการจังหวัด ปลัดจังหวัด นายอำเภอ ต้องดำเนินการปราบปรามอย่างจริงจังเข้มข้น พร้อมทั้งดำเนินมาตรการป้องกันและบำบัดรักษาอย่างต่อเนื่อง ซึ่งจะได้มีการติดตามและประเมินผลภายใน 3 เดือน" น.ส.ธีรรัตน์ กล่าว
น.ส.ธีรรัตน์ กล่วเพิ่มเติมว่า ขอชื่นชมทีมอำเภอเมืองขอนแก่น ที่ได้นำนโยบายของรัฐบาลและกระทรวงมหาดไทยในการแก้ไขปัญหายาเสพติดอันถือเป็นเรือธงที่สำคัญ ด้วยการนำแนวทางการทำงานแบบบูรณาการทุกภาคส่วนตามนโยบายของนายภูมิธรรม เวชยชัย เพราะงานทุกอย่างจะสำเร็จได้ด้วยความร่วมมือกัน โดยเฉพาะอย่างยิ่ง "การมีส่วนร่วมของชุมชน" ที่ถือเป็นจุดสำคัญในการป้องกันการหวนกลับเข้าสู่วงจรเดิม และจะเป็นพลังใจที่สำคัญเพื่อให้ผู้ผ่านการบำบัดสามารถยืนหยัดในสังคมได้อย่างมั่นคงและมีคุณภาพชีวิตที่ดีขึ้น เพราะสังคมไทยเป็นสังคมแห่งการให้โอกาส และขอให้ผู้เข้ารับการบำบัดได้มีความตั้งใจที่จะไม่ข้องเกี่ยวกับยาเสพติด ด้วยการมาร่วมกันสร้างสรรค์สิ่งที่ดีในชุมชนหมู่บ้านของพวกเรา ทำให้พี่ ๆ น้อง ๆ และลูกหลานของพวกเราทุกคนห่างไกลจากยาเสพติด เราคือจิ๊กซอว์ที่สำคัญที่จะทำให้ปัญหายาเสพติดหมดไปจากสังคมไทยอย่างยั่งยืน
ด้าน นายชินกร แก่นคง กล่าวว่า ศูนย์ CI อำเภอเมืองขอนแก่น ณ โรงเรียนบ้านตอกแป้น แห่งนี้ ได้ดำเนินการตั้งแต่วันที่ 18 มี.ค. 67 เป็นต้นมา โดยใช้รูปแบบชุมชนมีส่วนร่วมในการดูแลผู้ป่วยยาเสพติดหลังการรักษาจากโรงพยาบาล เพื่อฟื้นฟูสภาพจิตใจและสังคม ก่อนกลับคืนสู่ครอบครัวและชุมชน เน้นการดูแลผู้ผ่านการบำบัดอย่างเป็นระบบ ตั้งแต่กระบวนการเข้าค่ายพักคอย การฟื้นฟูตามแผน การติดตามผล รวมถึงกิจกรรมพัฒนาศักยภาพ อาทิ การฝึกอาชีพและกิจกรรมจิตอาสา เพื่อให้ผู้ผ่านการบำบัดสามารถใช้ชีวิตอยู่ในสังคมได้อย่างเป็นปกติสุข มีทักษะการดำรงชีวิต และการสร้างงาน สร้างอาชีพ สร้างรายได้ โดยปัจจุบันมีผู้ผ่านกระบวนการแล้ว 309 ราย อยู่ระหว่างการฟื้นฟู 146 ราย และมีผู้ผ่านการฟื้นฟูกลับคืนสู่สังคมแล้ว 163 ราย

ที่มา : https://www.thaigov.go.th/news/contents/details/98204