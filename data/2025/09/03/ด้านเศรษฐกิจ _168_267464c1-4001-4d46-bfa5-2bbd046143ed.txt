รัฐบาลไทย-ข่าวทำเนียบรัฐบาล-รองปลัดฯ ศุภกิจ คิกออฟปั้นอินฟลูฯ สายพันธุ์ใหม่! เสริมเขี้ยวเล็บผู้ประกอบการ 4 ภาค ลุยตลาดออนไลน์ด้วย Soft Power

วันจันทร์ที่ 14 กรกฎาคม 2568
14/07/2568
พิมพ์
รองปลัดฯ ศุภกิจ คิกออฟปั้นอินฟลูฯ สายพันธุ์ใหม่! เสริมเขี้ยวเล็บผู้ประกอบการ 4 ภาค ลุยตลาดออนไลน์ด้วย Soft Power
รองปลัดฯ ศุภกิจ คิกออฟปั้นอินฟลูฯ สายพันธุ์ใหม่! เสริมเขี้ยวเล็บผู้ประกอบการ 4 ภาค ลุยตลาดออนไลน์ด้วย Soft Power
เมื่อวันที่ 8 กรกฎาคม 2568 นายศุภกิจ บุญศิริ รองปลัดกระทรวงอุตสาหกรรม เป็นประธานในพิธีเปิดการสัมมนาเชิงปฏิบัติการหลักสูตรปั้น Influencer สู่ความสำเร็จ ภายใต้โครงการพัฒนาธุรกิจอุตสาหกรรมระดับจังหวัด ด้วยการส่งเสริม Soft Power และการตลาดวิถีใหม่ ปีงบประมาณ พ.ศ. 2568 ในรุ่นที่ 1 มีผู้ประกอบการจาก กรุงเทพฯ ปริมณฑล และพื้นที่ภาคกลางเข้าร่วม จำนวน 82 ราย  มีผู้บริหารสำนักงานปลัดกระทรวงอุตสาหกรรม นำโดย นางสาวชลาริน นิลพิฤกษ์ ผู้อำนวยการกองกลาง นางสาวสุนีย์ โสภณ ผู้อำนวยการกองบริหารทรัพยากรบุคคล นางสาวเพียงใจ ไชยรังสินนท์ ผู้อำนวยการศูนย์เทคโนโลยีสารสนเทศและการสื่อสาร นางสาวกองประภา นครังสุ ผู้ตรวจสอบภายในกระทรวงอุตสาหกรรม และเจ้าหน้าที่ที่เกี่ยวข้องเข้าร่วมเป็นเกียรติในพิธีเปิดฯ ณ โรงแรมเบสท์เวสเทิร์น จตุจักร กรุงเทพฯ
นายศุภกิจ กล่าวว่า กระทรวงอุตสาหกรรมให้ความสำคัญกับ Soft Power ซึ่งเป็นนโยบายสำคัญของรัฐบาล จึงได้ดำเนินโครงการพัฒนาธุรกิจอุตสาหกรรมระดับจังหวัด ด้วยการส่งเสริม Soft Power และการตลาดวิถีใหม่ โดยมีเป้าหมายในการผลักดัน 2 จาก 11 กลุ่มอุตสาหกรรมเป้าหมายด้าน Soft Power ได้แก่ อุตสาหกรรมอาหาร และอุตสาหกรรมแฟชั่น
เพื่อให้ธุรกิจอุตสาหกรรมก้าวทันต่อการเปลี่ยนแปลงของโลก และตอบสนองต่อความต้องการของผู้บริโภครุ่นใหม่ รวมถึงสามารถนำเทคโนโลยีใหม่ ๆ มาประยุกต์ใช้ในการสร้างทั้งคุณค่าและมูลค่าเพิ่มให้กับผลิตภัณฑ์และกิจการ และถือเป็นการเพิ่มทักษะที่จำเป็นด้านการสื่อสารในยุคดิจิทัลอย่างรอบด้าน เพื่อให้ผู้ประกอบการสามารถนำความรู้ไปประยุกต์ใช้กับธุรกิจของตนเอง
สำหรับการสัมมนาเชิงปฏิบัติการปั้น Influencer สู่ความสำเร็จ คาดว่าจะมีผู้ประกอบการเข้าร่วมไม่น้อยกว่า 250 รายจัดขึ้นทั้งหมด 4 รุ่น ใน 4 ภูมิภาคสำคัญ ได้แก่
รุ่นที่ 1 ภาคกลาง ณ กรุงเทพมหานคร
รุ่นที่ 2 ภาคตะวันออกเฉียงเหนือ ณ จังหวัดขอนแก่น
รุ่นที่ 3 ภาคเหนือ ณ จังหวัดเชียงใหม่
รุ่นที่ 4 ภาคใต้ ณ จังหวัดสุราษฎร์ธานี
ส่วนเนื้อหาของการสัมมนา มีทั้งการบรรยายและการฝึกปฏิบัติจริง ประกอบด้วย การใช้เทคโนโลยี AI เพื่อทำการตลาด การสื่อสารการสร้างแบรนด์ในยุคดิจิทัล กลยุทธ์การเป็น Influencer การไลฟ์สดขายสินค้า กลยุทธ์การสร้างรายได้จากตลาดออนไลน์ และการสื่อสารองค์กรเพื่อสร้าง Brand awareness
ทั้งนี้ ผู้ประกอบการที่เข้าร่วมสัมมนาจากทั้ง 4 ภูมิภาค 250 ราย จะถูกคัดสรรจนเหลือ จำนวน 80 กิจการ เพื่อเข้ารับการประเมินวินิจฉัยธุรกิจ พร้อมทั้งรับคำปรึกษาแนะนำเชิงลึกจากผู้เชี่ยวชาญ จำนวนกิจการละ 5 วันทำการ และนำข้อมูลธุรกิจส่งให้เครือข่ายผู้ซื้อ (Buyer) ที่เป็นพันธมิตรของโครงการ และคัดเลือกกิจการจำนวน 20 ราย เพื่อเข้าร่วมกิจกรรมเชื่อมโยงธุรกิจ (Business Matching) ทั้งในและตลาดต่างประเทศ และคัดกิจการเหลือจำนวน 6 ราย ให้เป็นผู้ประกอบการต้นแบบ (Success Cases) ของโครงการ ในการจัดทำคลิปวีดีโอแนะนำกิจการ และคลิปรีวิวโปรโมทสินค้าโดย Influencer  เพื่อประโยชน์ด้านการประชาสัมพันธ์และสื่อสารการตลาดในระยะยาวต่อไป

ที่มา : https://www.thaigov.go.th/news/contents/details/98394