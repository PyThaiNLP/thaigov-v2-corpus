รัฐบาลไทย-ข่าวทำเนียบรัฐบาล-ออมสินไม่ทิ้งกัน มอบเงินเป็นกำลังใจแก่ทหารหาญทุกรายที่บาดเจ็บยังรักษาตัว พร้อมเงินประเดิมเป็นทุนอาชีพเสริมแก่ครอบครัวผู้เสียชีวิต/ทุพพลภาพ รวมความช่วยเหลือถึงขณะนี้กว่า 6.6 ล้านบาท

วันศุกร์ที่ 8 สิงหาคม 2568
08/08/2568
พิมพ์
ออมสินไม่ทิ้งกัน มอบเงินเป็นกำลังใจแก่ทหารหาญทุกรายที่บาดเจ็บยังรักษาตัว พร้อมเงินประเดิมเป็นทุนอาชีพเสริมแก่ครอบครัวผู้เสียชีวิต/ทุพพลภาพ รวมความช่วยเหลือถึงขณะนี้กว่า 6.6 ล้านบาท
ธ.ออมสินมอบความช่วยเหลือรายละ 50,000 บาท แก่ผู้บาดเจ็บทุกรายที่ยังรักษาตัวตามรายชื่อ รวมเป็นเงิน 4,300,000 บาท นอกจากนี้ มอบโอกาสในการประกอบอาชีพเพื่อช่วยเพิ่มรายได้ด้วยการฝึกอาชีพให้ฟรีโดยไม่มีค่าใช้จ่าย พร้อมมอบเงินทุนตั้งต้นให้รายละ 30,000 บาท
นายวีระชัย อมรถกลสุเวช รองผู้อำนวยการธนาคารออมสินอาวุโส รักษาการผู้อำนวยการธนาคารออมสิน เปิดเผยว่า ธนาคารขานรับนโยบายรัฐบาลและกระทรวงการคลัง โดยนายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง มอบหมายหน่วยงานและสถาบันการเงินของรัฐ ออกมาตรการช่วยเหลือผู้เสียสละปฏิบัติหน้าที่รักษาอธิปไตยของชาติ และพลเรือนที่อยู่ในพื้นที่เสี่ยงจากเหตุการณ์ความไม่สงบบริเวณชายแดนไทย - กัมพูชา ซึ่งต้องสูญเสียชีวิต ทรัพย์สิน บางรายต้องทุพพลภาพ และยังมีทหารที่ยังต้องรักษาอาการบาดเจ็บอยู่ในโรงพยาบาลอีกจำนวน 86 ราย ตามรายชื่อที่รวบรวมได้ ณ วันที่ 4 สิงหาคม 2568 จากโรงพยาบาลรวม 8 แห่ง อาทิ โรงพยาบาลค่ายสรรพสิทธิประสงค์ จังหวัดอุบลราชธานี โรงพยาบาลค่ายสมเด็จเจ้าพระยามหากษัตริย์ศึก จังหวัดบุรีรัมย์ โรงพยาบาลค่ายสุรนารี จังหวัดนครราชสีมา และโรงพยาบาลค่ายวีรวัฒน์โยธิน จังหวัดสุรินทร์ เป็นต้น เพื่อเป็นการส่งกำลังใจ ธนาคารจึงมอบความช่วยเหลือ เป็นเงินรายละ 50,000 บาท แก่ผู้บาดเจ็บทุกรายที่ยังรักษาตัวตามรายชื่อ รวมเป็นเงิน 4,300,000 บาท
นอกจากนี้ ธนาคารยังมอบโอกาสในการประกอบอาชีพเพื่อช่วยเพิ่มรายได้ให้แก่ครอบครัวของผู้เสียชีวิต/ทุพพลภาพ ทั้งทหารและพลเรือน ด้วยการฝึกอาชีพให้ฟรีโดยไม่มีค่าใช้จ่าย พร้อมมอบเงินทุนตั้งต้นให้รายละ 30,000 บาท รวมเป็นเงิน 1,050,000 บาท
โดยก่อนหน้านี้ ธนาคารได้มอบเงินงบประมาณส่วนแรก ในการสนับสนุนภารกิจช่วยเหลือเฉพาะหน้าแก่ศูนย์พักพิงชั่วคราว ในพื้นที่จังหวัดสุรินทร์ ศรีสะเกษ บุรีรัมย์ อุบลราชธานี และตราด เพื่อใช้ในการสนับสนุนของใช้ที่จำเป็น เช่น ผ้าห่ม อาหารแห้ง อาหารปรุงสุก และน้ำดื่ม เป็นเงิน 1,314,800 บาท รวมงบประมาณช่วยเหลือ ณ วันที่ 7 สิงหาคม 2568 เป็นจำนวนเงิน 6,664,800 บาท ทั้งนี้ ธนาคารออมสิน พร้อมยืนหยัดเคียงข้างประชาชนคนไทยในทุกวิกฤติ ให้ก้าวข้ามช่วงเวลาที่ยากลำบากและเริ่มต้นใหม่ได้อีกครั้ง โดยจะไม่ทอดทิ้งใครไว้ข้างหลังตามเจตนารมณ์ของการเป็นธนาคารเพื่อสังคม
https://www.gsb.or.th/news/gsbpr35-68/

ที่มา : https://www.thaigov.go.th/news/contents/details/99493