รัฐบาลไทย-ข่าวทำเนียบรัฐบาล-ปลัดมหาดไทย แถลงข่าวประกวดผ้าลายพระราชทาน "ผ้าลายสิริราชพัสตราภรณ์" และงานหัตถกรรม ปี 68 พร้อมเชิญชวนให้กำลังใจช่างทอผ้าและศิลปินหัตถกรรมทั่วประเทศ เริ่มประกวดผลงาน ส.ค. - ก.ย. 68 

วันเสาร์ที่ 9 สิงหาคม 2568
09/08/2568
พิมพ์
ปลัดมหาดไทย แถลงข่าวประกวดผ้าลายพระราชทาน "ผ้าลายสิริราชพัสตราภรณ์" และงานหัตถกรรม ปี 68 พร้อมเชิญชวนให้กำลังใจช่างทอผ้าและศิลปินหัตถกรรมทั่วประเทศ เริ่มประกวดผลงาน ส.ค. - ก.ย. 68
ปลัดมหาดไทย แถลงข่าวประกวดผ้าลายพระราชทาน "ผ้าลายสิริราชพัสตราภรณ์" และงานหัตถกรรม ปี 68 พร้อมเชิญชวนให้กำลังใจช่างทอผ้าและศิลปินหัตถกรรมทั่วประเทศ เริ่มประกวดผลงาน ส.ค. - ก.ย. 68 ทั่วประเทศ
เมื่อวานนี้ (8 ส.ค. 68) เวลา 14.45 น. นายอรรษิษฐ์ สัมพันธรัตน์ ปลัดกระทรวงมหาดไทย เป็นประธานการแถลงข่าวการจัดการประกวดผ้าลายพระราชทาน "ผ้าลายสิริราชพัสตราภรณ์" และงานหัตถกรรม ณ โรงแรม Waldorf Astoria Bangkok แขวงลุมพินี เขตปทุมวัน กรุงเทพฯ โดยมี นายสยาม ศิริมงคล อธิบดีกรมการพัฒนาชุมชน นายธนันท์รัฐ ธนเสฏฐการย์ และ ดร.ศรินดา จามรมาน ที่ปรึกษาโครงการผ้าไทยใส่ให้สนุก ร่วมแถลงข่าว โดย คณะผู้บริหารกระทรวงมหาดไทย กรมการพัฒนาชุมชน และคณะทำงานโครงการผ้าไทยใส่ให้สนุก ร่วมในงาน
.
นายอรรษิษฐ์ กล่าวว่า สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา พระราชทานพระดำริ “ผ้าไทยใส่ให้สนุก” ซึ่งเป็นแรงบันดาลใจที่สำคัญในการสืบสานมรดกวัฒนธรรมและพัฒนาผ้าไทยให้ร่วมสมัย ผ่านการประกวดผ้าลายพระราชทาน ซึ่งล่าสุด คือ “ผ้าลายสิริราชพัสตราภรณ์” ที่ช่วยยกระดับคุณภาพชีวิตผู้ประกอบการ OTOP และช่างฝีมือทั่วประเทศ กระทรวงมหาดไทยยังเน้นการถ่ายทอดองค์ความรู้ พัฒนาฝีมือช่างทอผ้า และส่งเสริมการใช้ผ้าไทยในชีวิตประจำวัน รวมถึงผลักดันโครงการและกิจกรรมร่วมกับภาคีเครือข่ายอย่างต่อเนื่อง
.
"นอกจากนี้ พระองค์ได้พระราชทานแนวพระดำริ Sustainable Fashion ที่คำนึงถึงสิ่งแวดล้อมและความปลอดภัยต่อผู้สวมใส่ และทรงโปรดให้ตั้ง “คณะทำงานโครงการผ้าไทยใส่ให้สนุก” ซึ่งเปรียบเสมือนวิชชาลัยผ้าเคลื่อนที่ ลงพื้นที่ถ่ายทอดความรู้แก่ช่างทอผ้าทั่วประเทศ กระทรวงมหาดไทยจึงน้อมนำพระดำริเหล่านี้สู่การจัดการประกวดผ้าและงานหัตถกรรมเป็นปีที่ 5 โดยมุ่งหวังพัฒนาผลิตภัณฑ์ให้มีคุณภาพ เป็นมิตรต่อโลก และสร้างรายได้อย่างยั่งยืนให้กับชุมชนทั่วประเทศ" นายอรรษิษฐ์ กล่าว
.
ด้าน นายสยาม กล่าวว่า กระทรวงมหาดไทย โดยกรมการพัฒนาชุมชน จัดประกวดผ้าลายพระราชทาน “ผ้าลายสิริราชพัสตราภรณ์” และงานหัตถกรรม ประจำปี 2568 เพื่อสืบสานพระปณิธานของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ในการส่งเสริมและต่อยอดผ้าไทยภายใต้แนวพระดำริ “ผ้าไทยใส่ให้สนุก” ซึ่งนอกจากจะเป็นการอนุรักษ์มรดกภูมิปัญญาไทย ยังเป็นการผลักดันผ้าไทยและงานหัตถกรรมให้ได้รับการยอมรับในระดับสากล ผ่านการพัฒนาองค์ความรู้และการผสมผสานเทคนิคใหม่ควบคู่ภูมิปัญญาท้องถิ่น
.
"การประกวดแบ่งเป็น 14 ประเภทผ้า และงานหัตถกรรม เช่น ผ้ามัดหมี่ ผ้ายก ผ้าจก ผ้าบาติก งานเซรามิก และงานจักสาน โดยใช้ลายพระราชทานเป็นต้นแบบ พร้อมจัดกิจกรรม Coaching สร้างความรู้ความเข้าใจให้แก่ช่างทอผ้าและผู้ผลิต OTOP ทั่วประเทศ ตลอดจนเปิดโอกาสให้ผู้ชนะได้นำผลงานเผยแพร่เป็นแบบอย่างเพื่อสร้างรายได้ให้ชุมชนอย่างยั่งยืน" นายสยาม กล่าวเพิ่มเติม
.
นายธนันท์รัฐ กล่าวว่า ในปีนี้ มีผู้ส่งผลงานมากกว่า 9,000 ชิ้นงาน จากทั้ง 76 จังหวัดทั่วประเทศ กำหนดประกวดรอบต่าง ๆ โดยผลงานที่ผ่านเข้าสู่รอบตัดสินระดับประเทศ สมเด็จพระเจ้าลูกเธอ เจ้าฟ้าสิริวัณณวรีฯ จะเสด็จเป็นองค์ประธานตัดสินการประกวดด้วยพระองค์เองในวันที่ 31 ตุลาคม 2568 ณ ศูนย์การค้าไอคอนสยาม
.
"ผู้ชนะทุกประเภทจะได้รับพระราชทานเหรียญรางวัลเป็นเกียรติยศสูงสุด พร้อมมีการจัดแสดงผลงานในรูปแบบ POP Up Store ณ ศูนย์การค้าเอ็มควอเทียร์ ระหว่างวันที่ 26 กันยายน – 2 ตุลาคม 2568 โดยกิจกรรมทั้งหมดนี้ สะท้อนถึงความมุ่งมั่นในการยกระดับผ้าไทยสู่แฟชั่นที่ยั่งยืน และสร้างเศรษฐกิจฐานรากที่มั่นคงต่อไป" นายธนันท์รัฐ กล่าว
.
ดร.ศรินดา กล่าวว่า การประกวดครั้งนี้เป็นหนึ่งในกิจกรรมภายใต้โครงการ "ผ้าไทยใส่ให้สนุก" ตามพระดำริของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ซึ่งได้พระราชทานลายผ้าไทยต้นแบบเพื่อให้ศิลปิน นักออกแบบ และช่างทอผ้า ได้นำไปต่อยอดสร้างสรรค์ผลงานตามอัตลักษณ์ของแต่ละท้องถิ่น โดยไม่ละทิ้งรากเหง้าทางวัฒนธรรมดั้งเดิม แบ่งการประกวดฯ เป็น 2 ประเภท ได้แก่ 1. การประกวดผ้าทอลายพระราชทานเทคนิคต่าง ๆ  และ 2. การประกวดผ้าลวดลายร่วมสมัยที่นำลายพระราชทานไปต่อยอดสร้างสรรค์เป็นลวดลายใหม่ ซึ่งยังคงกลิ่นอายและแนวทางของลายพระราชทานอย่างชัดเจน

ที่มา : https://www.thaigov.go.th/news/contents/details/99539