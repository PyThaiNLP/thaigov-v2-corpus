รัฐบาลไทย-ข่าวทำเนียบรัฐบาล-“ไทยคู่ฟ้า” รายงาน สถานการณ์ในพื้นที่ 7  จังหวัด วานนี้พบ ระเบิดแบบลูก ค.แสวงเครื่องของ กัมพูชา ในพื้นที่จังหวัดสุรินทร์ เจ้าหน้าที่เก็บกู้เรียบร้อย

วันพุธที่ 3 กันยายน 2568
03/09/2568
พิมพ์
“ไทยคู่ฟ้า” รายงาน สถานการณ์ในพื้นที่ 7  จังหวัด วานนี้พบ ระเบิดแบบลูก ค.แสวงเครื่องของ กัมพูชา ในพื้นที่จังหวัดสุรินทร์ เจ้าหน้าที่เก็บกู้เรียบร้อย
ขณะที่สถานการณ์ทั่วไปปกติ และเช้านี้  พลเอก ณัฐพล นาคพาณิชย์ รมช.กห. ผอ. ศบ.ทก.  เรียกประชุม คณะกรรมการ ศบ.ทก. เพื่อสรุปสถานการณ์ และพิจารณาข้อเสนอการสร้างรั้วชายแดนไทยกัมพูชา
วันนี้ (วันพุธที่ 3 กันยายน 2568) เวลา 07.00 น. นายจิรายุ ห่วงทรัพย์ โฆษกประจำสำนักนายกรัฐมนตรี และคณะกรรมการศูนย์เฉพาะกิจบริหารสถานการณ์ชายแดนไทย–กัมพูชา (ศบ.ทก.)  สรุปสถานการณ์ชายแดน 11 จุด ใน 7 จังหวัด กองทัพไทยยังคงตรึงกำลังและเฝ้าระวังตลอด 24 ชั่วโมง เหตุการณ์โดยทั่วไป ปกติ
นายจิรายุ เปิดเผยว่า ส่วนสถานการณ์โดยรวมวานนี้ (วันอังคารที่ 2 กันยายน 2568) กองทัพภาคที่ 2 ได้ตรวจพบระเบิดแบบ ลูก ค. แสวงเครื่อง บริเวณพื้นที่ ใกล้ปราสาทตาควาย จังหวัดสุรินทร์  โดยตรวจพิสูจน์แล้วพบว่า เป็นระเบิดของกัมพูชา ซึ่งถือเป็นหลักฐานที่ยืนยันชัดเจนว่า ทหารกัมพูชาเข้ามาวางระเบิดในแผ่นดินประเทศไทย พร้อมกันนี้ยังตรวจพบความเคลื่อนไหวของทหารฝ่ายกัมพูชา โดยได้ตรวจพบมีการบินโดรน สอดแนม ของกัมพูชา ที่บริเวณพื้นที่ช่องอานม้า พื้นที่สัตตฟะโสม – ภูผี – โดนตวน และพื้นที่ช่องสายตะกู ทั้งนี้ได้ใช้ระบบแอนตี้โดนทันทีเมื่อรุกล้ำเข้าเขตอธิปไตยของไทย
ทั้งนี้ รัฐบาล โดยกระทรวงกลาโหม ได้สั่งการให้กองทัพและหน่วยงานความมั่นคงที่เกี่ยวข้อง เก็บรวบรวมหลักฐานทั้งหมดที่ตรวจพบ เพื่อนำส่งให้กระทรวงการต่างประเทศดำเนินการประท้วงต่อรัฐบาลกัมพูชาอย่างเป็นทางการ พร้อมกำชับให้เพิ่มความเข้มงวดในการลาดตระเวนอย่างต่อเนื่อง เพื่อป้องกันไม่ให้มีการลักลอบก่อเหตุซ้ำอีก ตลอดจนรักษาความมั่นคงและความปลอดภัยของประชาชนในพื้นที่ชายแดน
นายจิรายุ กล่าวต่อไปว่า เช้าวันนี้ เวลา 09.30 น. ที่ห้องประชุมวิจิตรวาทการ สำนักงานสภาความมั่นคงแห่งชาติ ทำเนียบรัฐบาล พลเอก ณัฐพล นาคพาณิชย์ รัฐมนตรีช่วยว่าการกระทรวงกลาโหม และ ผอ. ศบ.ทก. จะเป็นประธานการประชุมศูนย์เฉพาะกิจบริหารสถานการณ์บริเวณชายแดนไทย – กัมพูชา (ศบ.ทก.) ครั้งที่ 31 เพื่อประเมินแนวโน้มสถานการณ์และพิจารณาการดำเนินการสร้างรั้วในพื้นที่ตามแนวชายแดนไทย - กัมพูชา บริเวณจังหวัดสระแก้ว เพื่อแก้ปัญหาอาชญากรรมทางเทคโนโลยี และการค้ามนุษย์ รวมถึงติดตามความคืบหน้าการแก้ปัญหาแรงงานต่างด้าว
“รัฐบาลยังคงติดตามแก้ไขปัญหาสถานการณ์ชายแดนไทย-กัมพูชาอย่างใกล้ชิด โดยยังคงให้ความสำคัญกับการดูแลความปลอดภัยให้กับประชาชนในพื้นที่บริเวณชายแดน 7 จังหวัด อย่างต่อเนื่อง และเดินหน้าตอบโต้ประท้วงกัมพูชาผ่านช่องทางทางการทูต และพร้อมปฏิบัติการทาง ทหาร หากถูกละเมิดอธิปไตยไทย อย่างโจ่งแจ้ง” นายจิรายุ กล่าว

ที่มา : https://www.thaigov.go.th/news/contents/details/100347