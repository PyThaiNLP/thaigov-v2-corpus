รัฐบาลไทย-ข่าวทำเนียบรัฐบาล-ผู้ช่วย รมว. ท่องเที่ยวฯ ตัวแทนรัฐบาลไทย หารือรองประธานเขตฯ กว่างซี ลึกทุกมิติ ตั้งแต่นโยบายรัฐ-คณะทำงาน สู่ความผูกพันทางวัฒนธรรม ดัน “เมืองพี่เมืองน้อง”

วันเสาร์ที่ 28 มิถุนายน 2568
ผู้ช่วย รมว. ท่องเที่ยวฯ ตัวแทนรัฐบาลไทย หารือรองประธานเขตฯ กว่างซี ลึกทุกมิติ ตั้งแต่นโยบายรัฐ-คณะทำงาน สู่ความผูกพันทางวัฒนธรรม ดัน “เมืองพี่เมืองน้อง”
ผู้ช่วย รมว. ท่องเที่ยวฯ ตัวแทนรัฐบาลไทย หารือรองประธานเขตฯ กว่างซี ลึกทุกมิติ ตั้งแต่นโยบายรัฐ-คณะทำงาน สู่ความผูกพันทางวัฒนธรรม ดัน “เมืองพี่เมืองน้อง”
ค่ำวันที่ 27 มิถุนายน 2568 ณ โรงแรมสวิสโฮเต็ล กรุงเทพฯ นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา ได้มอบหมายให้ นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ เป็นผู้แทนรัฐบาลไทยเข้าร่วมงาน “Guangxi Night” ซึ่งเป็นงานส่งเสริมวัฒนธรรมและการท่องเที่ยวเขตปกครองตนเองกว่างซีจ้วง ประจำปี 2568 โดยมี H.E. Hu Fan รองประธานเขตปกครองตนเองกว่างซีจ้วงและคณะให้การต้อนรับ
ก่อนพิธีการบนเวทีจะเริ่มขึ้น นายจักรพลได้ใช้เวลาในการหารือกับ H.E. Hu Fan และคณะผู้แทนจากกว่างซี โดยได้นำเสนอเจตนารมณ์ของฝ่ายไทยใน 3 ประเด็นหลัก คือ:
คำมั่นจากรัฐบาลไทย: นายจักรพลได้กล่าวในนามของรัฐบาลและนายกรัฐมนตรี ว่าประเทศไทย ให้ความสำคัญสูงสุดและจะใช้ความพยายามอย่างเต็มที่ในการ เรียกคืนความเชื่อมั่นด้านการท่องเที่ยวกลับคืนมา โดยเน้นย้ำเรื่องความปลอดภัยและการอำนวยความสะดวกในการเดินทาง เพื่อฟื้นฟูภาพลักษณ์อันดีของการท่องเที่ยวไทยในตลาดจีน
ข้อเสนอระดับนโยบาย: ในฐานะผู้แทนกระทรวงการท่องเที่ยวและกีฬา นายจักรพลได้เสนอให้ยกระดับความร่วมมือในระดับนโยบาย (Policy) ให้เกิดผลเป็นรูปธรรม โดยเสนอให้มีการจัดตั้งคณะทำงาน (Working Group) ร่วมกัน เพื่อประสานงานและขับเคลื่อนความร่วมมือในทุกมิติ ไม่ว่าจะเป็นเรื่องเที่ยวบินตรง, การสนับสนุนผู้ประกอบการ และการเดินทางท่องเที่ยวระหว่างกัน โดยมีเป้าหมายเพื่อเชื่อมความสัมพันธ์ไปสู่การเป็น “เมืองพี่เมืองน้อง” (Sister City) ในอนาคต
สายสัมพันธ์และความเข้าใจทางวัฒนธรรม: นายจักรพลได้สร้างความประทับใจให้แก่คณะผู้แทน โดยเปิดเผยถึงความผูกพันส่วนตัวว่า ตนเองนั้นมีบรรพบุรุษมาจากเมืองซัวเถา ซึ่งทำให้ รู้สึกถึงความผูกพันใกล้ชิดทางวัฒนธรรม และมีความเข้าใจในความรู้สึกนึกคิดของประชาชนชาวจีนเป็นอย่างดี สิ่งนี้เป็นแรงผลักดันส่วนตัวที่ทำให้ต้องการส่งเสริมความสัมพันธ์ของทั้งสองประเทศให้แน่นแฟ้นยิ่งขึ้น
ต่อมาในพิธีเปิดงานอย่างเป็นทางการ นายจักรพล ได้กล่าวสุนทรพจน์ ตอกย้ำถึงความสัมพันธ์อันดีระหว่างสองชาติในโอกาสครบรอบ 50 ปีของการสถาปนาความสัมพันธ์ทางการทูตไทย-จีน. "ไทยและจีนเป็นเพื่อนบ้านที่ใกล้ชิดและเป็นพันธมิตรที่สำคัญ มีความใกล้ชิดทางภูมิศาสตร์และสายสัมพันธ์ระดับประชาชนที่ลึกซึ้ง...กว่างซีซึ่งเป็นประตูหน้าของความร่วมมือจีน-อาเซียน ได้มาจัดงานส่งเสริมการท่องเที่ยว ยิ่งเป็นการสร้างโอกาสความร่วมมือให้แก่อุตสาหกรรมท่องเที่ยวของเรา" นายจักรพลกล่าว
สุนทรพจน์ยังได้กล่าวถึงการยกเว้นวีซ่าระหว่างกัน ซึ่งช่วยเร่งการฟื้นตัวของการท่องเที่ยวได้อย่างมีนัยสำคัญ และชี้ให้เห็นว่าทรัพยากรการท่องเที่ยวที่หลากหลายของกว่างซี เช่น ภูมิทัศน์ของกุ้ยหลิน และชายหาดของเป๋ยไห่ ทำให้กว่างซีเป็นจุดหมายปลายทางที่โปรดปรานของนักท่องเที่ยวชาวไทยเสมอมา
นายจักรพลได้เรียกร้องให้เกิดความร่วมมือที่ลึกซึ้งและเป็นรูปธรรมยิ่งขึ้น ทั้งในด้านการพัฒนาเส้นทางท่องเที่ยวข้ามพรมแดน การอำนวยความสะดวกให้นักท่องเที่ยว และการส่งเสริมการท่องเที่ยวร่วมกัน นอกจากนี้ยังได้เน้นย้ำถึงความสำคัญของการเปิดเที่ยวบินตรงระหว่างเมืองท่องเที่ยวสำคัญให้มากขึ้น และเสนอให้ร่วมมือกับพันธมิตร สื่อ และร่วมกันสร้างสรรค์คอนเทนต์ เพื่อขยายอิทธิพลของแบรนด์การท่องเที่ยวของทั้งสองฝ่ายในตลาดโลก ซึ่งจะนำไปสู่ผลประโยชน์ร่วมกันอย่างแท้จริง
"เราเชื่อมั่นว่าภายใต้กรอบการสร้างประชาคมที่มีอนาคตร่วมกันระหว่างไทย-จีน อนาคตความร่วมมือด้านการท่องเที่ยวระหว่างไทยและกว่างซีนั้นกว้างขวางและสดใสอย่างยิ่ง" นายจักรพลกล่าวสรุป

ที่มา : https://www.thaigov.go.th/news/contents/details/97961