รัฐบาลไทย-ข่าวทำเนียบรัฐบาล-ปลัดเกษตรฯ มอบนโยบาย “กยท.” ในโอกาสครบรอบ 1 ทศวรรษ มุ่งเดินหน้าขับเคลื่อนยางพาราไทยอย่างยั่งยืน

วันอังคารที่ 15 กรกฎาคม 2568
ปลัดเกษตรฯ มอบนโยบาย “กยท.” ในโอกาสครบรอบ 1 ทศวรรษ มุ่งเดินหน้าขับเคลื่อนยางพาราไทยอย่างยั่งยืน
ปลัดเกษตรฯ มอบนโยบาย “กยท.” ในโอกาสครบรอบ 1 ทศวรรษ มุ่งเดินหน้าขับเคลื่อนยางพาราไทยอย่างยั่งยืน
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังได้รับมอบหมายจากรัฐมนตรีว่าการกระทรวงเกษตรและสหกรณ์ ให้เป็นประธานเปิดงานพร้อมมอบนโยบาย เนื่องในโอกาสวันคล้ายวันสถาปนาการยางแห่งประเทศไทย (กยท.) ครบรอบ 10 ปี หรือ 1 ทศวรรษ ภายใต้แนวคิด “1 Decade of RAOT – Powering the Future of Thai Rubber 1 ทศวรรษ แห่งภารกิจเพื่อยางไทย” ณ ห้องกันตัง กยท. (สำนักงานใหญ่) โดยมี ดร.เพิก เลิศวังพง รักษาการแทนผู้ว่าการการยางแห่งประเทศไทย และเจ้าหน้าที่ให้การต้อนรับ ว่า กยท. เป็นหน่วยงานสำคัญในการขับเคลื่อนนโยบายด้านยางพาราของประเทศที่มุ่งเน้น การเสริมสร้างความมั่นคงทางอาชีพให้ชาวสวนยาง ซึ่งสอดรับตาม 3 เป้าหมายหลักที่กระทรวงเกษตรและสหกรณ์มุ่งเน้น คือ การลดต้นทุนการผลิตและเพิ่มรายได้ให้เกษตรกร การเสริมศักยภาพเกษตรกรและสถาบันเกษตรกรด้วยการเข้าถึงแหล่งทุน สนับสนุนธุรกิจยางชุมชน และพัฒนานวัตกรรมยางพารา ตลอดจนการรับมือกับภัยธรรมชาติ พร้อมสร้างทางเลือกอาชีพสำรอง  จึงถือได้ว่า กยท. เป็นหน่วยงานที่มีบทบาทชัดเจนในการขับเคลื่อนเป้าหมายของประเทศไทยด้านความยั่งยืน ทั้งมิติ ด้านสิ่งแวดล้อม เศรษฐกิจ และสังคม ในโอกาสครบรอบ 10 ปี จึงนับเป็นจุดเปลี่ยนผ่านสำคัญที่แสดงถึงรากฐานอันมั่นคง ของ กยท. และศักยภาพในการขับเคลื่อนองค์กรสู่ทศวรรษใหม่ ด้วยแนวทางที่ทันสมัยเชื่อมโยงบูรณาการกับทุกภาคส่วน  โดยยึดประชาชนเป็นศูนย์กลาง ทั้งนี้ ขอให้ กยท. เดินหน้าสานต่อภารกิจด้วยความมุ่งมั่น เพื่อพัฒนาและยกระดับยางไทย สู่ความมั่นคงอย่างยั่งยืน ก้าวสู่เวทีการแข่งขันในธุรกิจยางระดับโลกต่อไป
ด้าน ดร.เพิก เลิศวังพง รักษาการแทนผู้ว่าการการยางแห่งประเทศไทย กล่าวเพิ่มเติมว่า กยท. เป็นองค์กรหลักในการบริหารจัดการยางพาราของประเทศ ตั้งแต่ต้นน้ำ กลางน้ำ จนถึงปลายน้ำ ในการส่งเสริม สนับสนุนและพัฒนางานยางพาราอย่างยั่งยืน โดยนับเป็นวาระพิเศษที่ กยท. ครบรอบ 1 ทศวรรษ แสดงถึงบทบาทและผลงานที่เป็นรูปธรรมขององค์กรตลอดช่วง 10 ปี อาทิ การสนับสนุนสินเชื่อหมุนเวียน 10,000 ล้านบาท ให้สถาบันรวบรวมยาง พร้อมยกระดับตลาดยางท้องถิ่นสู่ตลาดกลางและตลาดยางพาราระดับภูมิภาค, โครงการสร้างความเข้มแข็งให้แก่เกษตรกรชาวสวนยางบรรเทาภาระค่าครองชีพชาวสวนยางกว่า 1.9 แสนราย, การพักชำระหนี้ช่วงโควิดให้ชาวสวนยางกว่า 30,000 ราย, การเปิดระบบ “Thai Rubber Trade” เชื่อมตลาดกลางยางพารา 8 แห่งทั่วประเทศและการพัฒนา “Thai Rubber Trade เวอร์ชันใหม่” รองรับตรวจสอบย้อนกลับได้, โครงการผลิตน้ำหมักชีวภาพจากปลาหมอคางดำ ลดผลกระทบสิ่งแวดล้อม, โครงการโฉนดต้นยางพารา เป็นต้น และในอนาคต กยท. พร้อมที่จะยืนหยัดเคียงข้างเกษตรกรชาวสวนยาง ด้วยความมุ่งมั่นในการเสริมสร้างเศรษฐกิจฐานรากให้เข้มแข็ง ยกระดับอุตสาหกรรมยางพาราไทยให้แข่งขันได้ในระดับสากลและร่วมขับเคลื่อนประเทศสู่การพัฒนาอย่างยั่งยืน
สำหรับกิจกรรมภายในงาน มีการมอบรางวัลเกียรติคุณยกย่องเชิดชูคนดีมีคุณธรรมแก่ผู้ปฏิบัติงานของ กยท. การมอบรางวัลสถาบัน/เครือข่ายเกษตรกรชาวสวนยางดีเด่น และรางวัลเกษตรกรชาวสวนยางดีเด่น ประจำปี 2568 รวมไปถึงมีการจัดแสดงภารกิจ/ผลงานเด่นของ กยท. ในช่วง 10 ปี ที่ผ่านมา และผลิตภัณฑ์แปรรูปภายใต้แบรนด์ Greenergy Tyre ผลงานผลิตภัณฑ์ จากยางพาราที่ผ่านการวิจัยและได้ผลจริง เช่น กระชังบก ยางหุ้มท่อส่งน้ำกันกระแทกใต้พื้นดิน หุ่นจำลองฝึกเจาะหลอดเลือดและใส่สายสวนผ่านหลอดเลือดดำที่คอ ถุงมือผ้าเคลือบน้ำยาง และสาธิตการใช้หุ่น CPR นอกจากนี้ กยท. ยังเปิดพื้นที่จำหน่ายสินค้าคุณภาพจาก กยท. 7 เขต ทั่วประเทศด้วย อาทิ ผลิตภัณฑ์จากน้ำผึ้ง กาแฟโรบัสต้าสะบ้าย้อย กล้วยหอมทอง เงาะนาสาร ทุเรียนภูเขาไฟเกรดพรีเมี่ยม ผงโกโก้ และผลิตภัณฑ์กระเป๋าสานจากเส้นเทอร์โมพลาสติก เป็นต้น

ที่มา : https://www.thaigov.go.th/news/contents/details/98428