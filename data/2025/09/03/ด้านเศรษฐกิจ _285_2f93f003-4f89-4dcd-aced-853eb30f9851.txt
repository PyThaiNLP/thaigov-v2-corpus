รัฐบาลไทย-ข่าวทำเนียบรัฐบาล-“รมช.อัครา" ลุยพะเยา! มอบนโยบายพลิกโฉมเกษตรไทย ใช้บางระกำโมเดล สู้ภัยโลกเดือด พร้อมลงพื้นที่เยี่ยมประชาชนในพื้นที่ประสบอุทกภัย

วันศุกร์ที่ 25 กรกฎาคม 2568
“รมช.อัครา" ลุยพะเยา! มอบนโยบายพลิกโฉมเกษตรไทย ใช้บางระกำโมเดล สู้ภัยโลกเดือด พร้อมลงพื้นที่เยี่ยมประชาชนในพื้นที่ประสบอุทกภัย
“รมช.อัครา" ลุยพะเยา! มอบนโยบายพลิกโฉมเกษตรไทย ใช้บางระกำโมเดล สู้ภัยโลกเดือด พร้อมลงพื้นที่เยี่ยมประชาชนในพื้นที่ประสบอุทกภัย
นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ ลงพื้นที่จังหวัดพะเยา เพื่อประชุมแก้ไขปัญหาน้ำท่วมพื้นที่เกษตรกรรม โดยมีผู้บริหารในสังกัดกระทรวงเกษตรและสหกรณ์ เข้าร่วม ณ ห้องประชุมสถานีประมงน้ำจืดจังหวัดพะเยา ตำบลเวียง อำเภอเมืองพะเยา จังหวัดพะเยา ซึ่ง รมช.อัครา ได้กล่าว ชื่นชมกรมชลประทานที่บริหารจัดการน้ำในช่วงที่ภาคเหนือตอนบนได้รับอิทธิพลจากพายุโซนร้อน “วิภา” โดยเร่งนำเจ้าหน้าที่ลงพื้นที่พร้อมเครื่องจักรกล อาทิ เครื่องสูบน้ำ รถขุด รถตัก รวมถึงสนับสนุนกระสอบทรายเพื่อช่วยเหลือประชาชนอย่างเต็มกำลัง และคาดว่าอีก 3 - 5 วัน หากฝนไม่ตก จะเข้าสู่สภาวะปกติ
นอกจากนี้ รัฐมนตรีช่วยว่าการกระทรวงเกษตรและสหกรณ์ยังได้มอบนโยบายให้หน่วยงานในสังกัดกระทรวงเกษตรและสหกรณ์ปรับเปลี่ยนการทำงานโดยคำนึงถึงสภาพอากาศของโลกที่มีการแปรปรวนอย่างต่อเนื่อง อาทิ 1) การบริหารจัดการน้ำให้สำรวจพื้นที่สาธารณะเพิ่มเติม เพื่อทำเป็นแก้มลิงและจุดผันน้ำในพื้นที่ และให้หลายจังหวัดใกล้เคียงได้รับผลประโยชน์จากการกักเก็บ-ระบายน้ำ 2) ลงพื้นที่พูดคุยกับเกษตรกรในการปรับเปลี่ยนวิธีการทำเกษตรกรรมแบบเดิม เป็นการทำนำปรังแทนนาปี ส่วนในช่วงการทำนาปีให้ปรับเป็นการทำประมง โดยกักเก็บน้ำในแปลงนาให้เป็นจุดเพาะเลี้ยงสัตว์น้ำสร้างรายได้ตลอดปี เป็นรูปแบบเดียวกับบางระกำโมเดล 3) ส่งเจ้าหน้าที่เดินทางไปเก็บภาพพื้นที่เกษตรกรรมที่ประสบอุทกภัยโดยเร็ว เพื่อเร่งทำแผนเยียวยาเกษตรกร 4) มอบหมายกรมพัฒนาที่ดินทำจุดกักเก็บน้ำนอกเหนือพื้นที่ชลประทาน บูรณาการร่วมกับสถาบันวิจัยและพัฒนาพื้นที่สูง (องค์การมหาชน) และกรมอุทยานแห่งชาติ สัตว์ป่า และพันธุ์พืช โดยเชื่อว่าการร่วมมือกันหลายภาคส่วนจะช่วยให้พี่น้องเกษตรกรได้รับประโยชน์สูงสุด
จากนั้นรัฐมนตรีช่วยว่าการกระทรวงเกษตรและสหกรณ์ และคณะ ได้เดินทางต่อไปยังชุมชนบ้านบุญเกิด ตำบลบุญเกิด อำเภอดอกคำใต้ และบริเวณริมกว๊านพะเยา ตำบลบ้านฉาง อำเภอเมือง จังหวัดพะเยา เพื่อติดตามสถานการณ์น้ำ และตรวจเยี่ยมประชาชนที่ประสบภัย พร้อมประกอบอาหารเมนูข้าวไข่เจียวฮักบ้านเกิดพะเยา พร้อมลงพื้นที่ลุยน้ำท่วมมอบข้าวกล่องและน้ำเปล่าบรรเทาความเดือดร้อนให้กับประชาชนในเบื้องต้น
หลังจากนั้น รัฐมนตรีช่วยเกษตรฯ เดินทางต่อไปยังห้องประชุมเทศบาลตำบลบ้านสาง อ.เมือง จ.พะเยา เพื่อพบปะเกษตรกรและรับฟังผลการดำเนินโครงการพัฒนากว๊านพะเยา ซึ่งมีวัตถุประสงค์เพื่อเพิ่มประสิทธิภาพการกักเก็บน้ำ โดยมีการขุดลอกตะกอนดินรอบกว๊านพะเยา และปรับปรุงระบบระบายน้ำ ทั้งนี้ มีการวางแผนดำเนินการขุดลอกดินกว่า 82,400 ลบ.ม. ความลึกประมาณ 2.5 เมตร เพื่อเปิดทางในจุดที่น้ำท่วมขังระบายลงสู่กว๊านพะเยา เพิ่มพื้นที่จัดเก็บน้ำ ลดความเสี่ยงน้ำท่วมแปลงเกษตรกรรม และจัดทำอาคารอัดน้ำ เพื่อควบคุมระดับน้ำ และผันน้ำจากกว๊านสู่แปลงนาให้เกษตรกรทำการเพาะปลูกพืช สร้างรายได้สู่ชุมชนอย่างต่อเนื่อง

ที่มา : https://www.thaigov.go.th/news/contents/details/98830