รัฐบาลไทย-ข่าวทำเนียบรัฐบาล-ยังไม่หยุด วันนี้“กัมพูชาโกหกอะไร ”ยังปล่อย เฟกนิวส์ อย่างหนัก เชื่อคนไทยไม่ตกเป็นเหยื่อให้ไทยแตกแยกกันเอง

วันศุกร์ที่ 1 สิงหาคม 2568
01/08/2568
พิมพ์
ยังไม่หยุด วันนี้“กัมพูชาโกหกอะไร ”ยังปล่อย เฟกนิวส์ อย่างหนัก เชื่อคนไทยไม่ตกเป็นเหยื่อให้ไทยแตกแยกกันเอง
แนะติดตามสถานการณ์ชายแดนใช้ช่องทางข่าวสาร “ทางราชการ” เท่านั้น ย้ำระบบสื่อสารโทรคมนาคมในพื้นที่มีความเสถียร ขอให้ช่วยแชร์ภาพอินโฟกราฟิกของรัฐ
วันที่ 1 สิงหาคม 2568  เวลา 14.50 น.  นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่าปัจจุบันกลุ่มบุคคลมีกลุ่มผู้ไม่หวังดี ชอบยุแยงตะแคงรั่ว นำข้อมูลไม่เป็นความจริง เกี่ยวกับเหตุการณ์ชายแดนไทย – กัมพูชา โพสต์ลงบนแพลตฟอร์มต่าง ๆ มุ่งบิดเบือนและ ดิสเครดิตประเทศไทย ให้มีภาพลักษณ์ที่เสียหายในสายตาชาวโลก อีกทั้งจงใจสร้างความตื่นตระหนกและสร้างความเข้าใจผิด ๆ ให้เกิดขึ้นในประเทศไทย โดยศูนย์ต่อต้านข่าวปลอม ของกระทรวงดีอี สแตนด์บายตลอด 24 ชั่วโมง ในการเฝ้าระวังข่าวปลอมที่เกิดขึ้น
นางสาวศศิกานต์ กล่าวว่า ส่วนการชี้แจ้งต่อเวทีนานาชาติ ในประเด็นที่ฝ่ายกัมพูชาได้ใช้ข้อมูลข่าวสารปลอม กล่าวหาประเทศไทย ซึ่งถือเป็นการกระทำที่ละเมิดข้อตกลงฯ ประเทศไทยไม่ได้นิ่งนอนใจ โดยที่ผ่านมาประเทศไทยใช้ระเบียบแบบแผนตอบโต้อย่างมีวุฒิภาวะ สอดคล้องข้อตกลงกฎหมายระหว่างประเทศทุกฉบับ เพื่อให้นานาชาติเข้าใจถึงการละเมิดข้อตกลงของกัมพูชา อย่างไรก็ตามหากกัมพูชายังคงมีการตอบโต้ด้วยข้อมูลข่าวสารที่เป็นเท็จ ฝ่ายไทยก็ขอสงวนสิทธิ์ในการตอบโต้
“หากประชาชนต้องการติดตามข่าวเหตุการณ์ที่ชายแดนไทย – กัมพูชา ขอให้ติดตามข่าวทางช่องทางของหน่วยราชการ เนื่องจากมีความน่าเชื่อถือ และมีความแม่นยำ เช่น เพจศูนย์เฉพาะกิจฯ ชายแดนไทย-กัมพูชา - Team Thailand เพจกระทรวงการต่างประเทศ เพจไทยคู่ฟ้า เพจกรมประชาสัมพันธ์ เป็นต้น”
นอกจากนี้ รัฐบาลให้ความสำคัญต่อการสื่อสาร สัญญาณโทรศัพท์ในพื้นที่ต้องเสถียร เพื่อให้การทำงานด้านการสื่อสารของทุกหน่วยเป็นไปด้วยความรวดเร็ว ซึ่งกระทรวงดีอี ได้ประสานไปยัง บริษัท โทรคมนาคมแห่งชาติ จำกัด (มหาชน) หรือ NT เข้าไปดูแลอำนวยความสะดวกด้านระบบสื่อสารโทรคมนาคมให้กับกองกำลังทหารในพื้นที่ รวมทั้งติดตั้งจุดให้บริการ Free Wi-Fi ในพื้นที่บริเวณศูนย์พักพิงชั่วคราว เพื่อให้บริการแก่ประชาชนแล้ว
“รัฐบาลขอยืนยันว่ามีทีมมอนิเตอร์ข่าวโจมตี (Fake News) จากผู้ใช้งานอินเทอร์เน็ตที่เป็นชาวเขมร และพยายามเร่งแก้ไขปัญหาดังกล่าว โดยการชี้แจงข้อมูลที่ถูกต้องอย่างทันที และต้องขอบคุณประชาชนที่ใช้สื่อโซเชียลที่คอยตรวจตราและสอดส่อง แก้ไขข่าวบิดเบือนต่าง ๆ ทั้งนี้ ขอความร่วมมือประชาชนช่วยกันแชร์ข้อมูลต่าง ๆ ภาพอินโฟกราฟิกของหน่วยงานรัฐ ไปยังช่องทางโซเชียลมีเดียต่าง ๆ ของตนด้วย” นางสาวศศิกานต์ กล่าว

ที่มา : https://www.thaigov.go.th/news/contents/details/99211