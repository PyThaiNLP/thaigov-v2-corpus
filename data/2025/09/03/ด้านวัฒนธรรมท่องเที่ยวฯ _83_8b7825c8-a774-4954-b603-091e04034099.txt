รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา ร่วมรับเสด็จฯ สมเด็จพระนางเจ้าฯ พระบรมราชินี

วันอาทิตย์ที่ 20 กรกฎาคม 2568
รมว.ท่องเที่ยวและกีฬา ร่วมรับเสด็จฯ สมเด็จพระนางเจ้าฯ พระบรมราชินี
รมว.ท่องเที่ยวและกีฬา ร่วมรับเสด็จฯ สมเด็จพระนางเจ้าฯ พระบรมราชินี ในการแข่งขันฮอกกี้น้ำแข็ง Thailand Invitation 2025 และถวายรายงานวัตถุประสงค์การจัดงาน พร้อมสนับสนุนเยาวชนไทยสู่เวทีกีฬานานาชาติ
วันที่ 19 กรกฎาคม 2568 เวลา 18.39 น. ณ สนามฮอกกี้น้ำแข็ง Thailand International Ice Hockey Arena เขตห้วยขวาง กรุงเทพมหานคร
นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เฝ้าฯ รับเสด็จ สมเด็จพระนางเจ้าฯ พระบรมราชินี ในการเสด็จพระราชดำเนินทอดพระเนตรการแข่งขันฮอกกี้น้ำแข็งคู่ชิงชนะเลิศแห่งประเทศไทย และพระราชทานถ้วยรางวัล Thailand Invitation Ice Hockey Championship 2025 โดยมี นายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา, นางสาววนิดา พันธ์สอาด รองปลัดกระทรวงการท่องเที่ยวและกีฬา,  นายก้องศักด ยอดมณี ผู้ว่าการการกีฬาแห่งประเทศไทย, หม่อมหลวงกฤษฎา เกษมสันต์ นายกสมาคมกีฬาฮอกกี้น้ำแข็งแห่งประเทศไทย พร้อมคณะกรรมการ และคณะทำงานฯ ร่วมเฝ้าฯ รับเสด็จ
ในการนี้ นายสรวงศ์ เทียนทอง ได้กราบบังคมทูลสำนึกในพระมหากรุณาธิคุณ และกราบบังคมทูลรายงานวัตถุประสงค์ของการจัดการแข่งขันฯ ซึ่งมีเป้าหมายเพื่อเฉลิมพระเกียรติ สมเด็จพระนางเจ้าฯ พระบรมราชินี และยกระดับวงการกีฬาฮอกกี้น้ำแข็งของประเทศไทยให้เป็นที่ยอมรับในระดับนานาชาติ ตลอดจนส่งเสริมศักยภาพเยาวชนไทยให้มีโอกาสพัฒนาสู่การแข่งขันกีฬาอาชีพ
การแข่งขันดังกล่าวจัดขึ้นระหว่างวันที่ 16–19 กรกฎาคม 2568 โดยมีทีมจากหลายประเทศเข้าร่วม ได้แก่ ประเทศไทย อินโดนีเซีย ฟิลิปปินส์ และเกาหลีใต้ รวม 24 ทีม แบ่งการแข่งขันออกเป็น 4 รุ่น ได้แก่
รุ่นอายุไม่เกิน 16 ปี (ชาย)
รุ่นอายุไม่เกิน 16 ปี (หญิง)
รุ่นอายุไม่เกิน 20 ปี (ชาย)
รุ่นไม่จำกัดอายุ (หญิง)
สมเด็จพระนางเจ้าฯ พระบรมราชินี ทรงพระราชทานถ้วยรางวัลแก่ทีมชนะเลิศทั้ง 4 รุ่น ได้แก่:
ทีม Thailand Select Blue (รุ่นอายุไม่เกิน 16 ปี ชาย)
ทีม Thailand Select Yellow (รุ่นอายุไม่เกิน 16 ปี หญิง)
ทีม Thailand Select Blue (รุ่นอายุไม่เกิน 20 ปี ชาย)
ทีม Thailand Select (รุ่นไม่จำกัดอายุ หญิง)
นับเป็นพระมหากรุณาธิคุณอย่างหาที่สุดมิได้ ที่สมเด็จพระนางเจ้าฯ พระบรมราชินี ทรงแสดงออกถึงพระราชหฤทัยอันแน่วแน่ในการสนับสนุนกีฬาฮอกกี้น้ำแข็ง ซึ่งสะท้อนถึงพระปณิธานอันแน่วแน่ในการส่งเสริมสุขภาพและพัฒนากีฬาของเยาวชนไทย อีกทั้งยังเป็นที่ประจักษ์ในระดับนานาชาติเมื่อสหพันธ์กีฬาฮอกกี้น้ำแข็งนานาชาติ (IIHF) ได้ถวายพระเกียรติยศเป็น “ทูตกิตติมศักดิ์กีฬาฮอกกี้น้ำแข็งหญิงคนแรกของโลก”
นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา กล่าวภายหลังเสร็จสิ้นพิธีว่า
“กระทรวงฯ มีความภาคภูมิใจอย่างยิ่งที่ได้ร่วมเป็นส่วนหนึ่งในการสนับสนุนกิจกรรมครั้งสำคัญนี้ ซึ่งไม่เพียงแต่ส่งเสริมกีฬาในระดับเยาวชนและนานาชาติ แต่ยังเป็นโอกาสอันล้ำค่าในการเทิดพระเกียรติสมเด็จพระนางเจ้าฯ พระบรมราชินี ผู้ทรงเป็นต้นแบบของการพัฒนากีฬาไทยด้วยพระราชหฤทัยอันเปี่ยมล้น”
กระทรวงการท่องเที่ยวและกีฬา พร้อมขับเคลื่อนนโยบายส่งเสริมกีฬาฮอกกี้น้ำแข็ง และกีฬาฤดูหนาวอื่น ๆ อย่างเป็นระบบ เพื่อเตรียมความพร้อมนักกีฬาไทยสู่เวทีโลกอย่างยั่งยืนต่อไป

ที่มา : https://www.thaigov.go.th/news/contents/details/98574