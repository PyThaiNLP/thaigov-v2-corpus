รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ประชุมหารือเรื่องการเชื่อมโยงฐานข้อมูลผู้กระทำผิดกับฐานข้อมูลกองทุนยุติธรรม เพื่อนำความยุติธรรมเข้าหาประชาชน​

วันศุกร์ที่ 4 กรกฎาคม 2568
04/07/2568
พิมพ์
รัฐมนตรีว่าการกระทรวงยุติธรรม ประชุมหารือเรื่องการเชื่อมโยงฐานข้อมูลผู้กระทำผิดกับฐานข้อมูลกองทุนยุติธรรม เพื่อนำความยุติธรรมเข้าหาประชาชน​
รัฐมนตรีว่าการกระทรวงยุติธรรม ประชุมหารือเรื่องการเชื่อมโยงฐานข้อมูลผู้กระทำผิดกับฐานข้อมูลกองทุนยุติธรรม เพื่อนำความยุติธรรมเข้าหาประชาชน​
ในวันศุกร์ที่ 4 กรกฎาคม 2568 เวลา 10.00 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานการประชุมหารือเรื่องการเชื่อมโยงฐานข้อมูลผู้กระทำผิดกับฐานข้อมูลการให้ความช่วยเหลือประชาชนของกองทุนยุติธรรม โดยมี นายไตรยฤทธิ์ เตมหิวงศ์ รองปลัดกระทรวงยุติธรรม พร้อมด้วยนางสาวธนวรรณ ท้วมยิ้ม ผู้อำนวยการศูนย์เทคโนโลยีสารสนเทศและการสื่อสาร นายวรพล ชินเพชร ผู้อำนวยการสำนักงานกองทุนยุติธรรม และเจ้าหน้าที่ที่เกี่ยวข้อง เข้าร่วม ณ ห้องประชุม 4 - 01 อาคารกระทรวงยุติธรรม
โอกาสนี้ รัฐมนตรีว่าการกระทรวงยุติธรรม ได้กล่าวใจความสำคัญตอนหนึ่งว่า การเชื่อมโยงฐานข้อมูลผู้กระทำความผิดกับฐานข้อมูลการให้ความช่วยเหลือประชาชนของกองทุนยุติธรรม เพื่อให้ได้รับทราบถึงจำนวนผู้กระทำผิด และผู้กระทำผิดซ้ำ โดยนำมาเป็นข้อมูลประกอบการพิจารณาของคณะอนุกรรมการฯ ทั้ง 77 จังหวัด เพื่อให้รับรู้ว่าผู้ที่มาขอความช่วยเหลือเคยเป็นผู้กระทำความผิดหรือไม่
นอกจากนี้ การเชื่อมโยงข้อมูลดังกล่าวยังได้รับประโยชน์ในการจำแนกข้อมูลการให้ความช่วยเหลือในการดำเนินคดี การขอปล่อยชั่วคราวผู้ต้องหาหรือจำเลย การละเมิดสิทธิมนุษยชน และการให้ความรู้ทางกฎหมาย โดยกระทรวง​ยุติธรรม​จะต้องขับเคลื่อนภารกิจเพื่อ​ให้ความยุติธรรมกินได้ และให้ความยุติธรรมเดินทางไปหาประชาชน อีกทั้งเป็นการผลักดันภารกิจการให้ความช่วยเหลือประชาชนให้ประสบผลสำเร็จ​อย่างเป็นรูปธรรม

ที่มา : https://www.thaigov.go.th/news/contents/details/98183