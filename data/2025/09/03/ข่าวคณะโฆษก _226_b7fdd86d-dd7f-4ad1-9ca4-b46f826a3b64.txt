รัฐบาลไทย-ข่าวทำเนียบรัฐบาล-เศรษฐกิจไทยต้องไปต่อ...พรุ่งนี้! เปิดทำเนียบ หารือภาคเอกชนชั้นนำระดับโลกกว่า 30 บริษัท ใน 4 อุตสาหกรรมสำคัญ เซมิคอนดักเตอร์และอิเล็กทรอนิกส์ ยานยนต์ไฟฟ้า Data Center และ BCG

วันอังคารที่ 5 สิงหาคม 2568
เศรษฐกิจไทยต้องไปต่อ...พรุ่งนี้! เปิดทำเนียบ หารือภาคเอกชนชั้นนำระดับโลกกว่า 30 บริษัท ใน 4 อุตสาหกรรมสำคัญ เซมิคอนดักเตอร์และอิเล็กทรอนิกส์ ยานยนต์ไฟฟ้า Data Center และ BCG
สร้างความเชื่อมั่นและดึงดูดการลงทุนในไทย โดยจะมีการเปิดตัวโครงการความร่วมมือพัฒนาแรงงานทักษะสูง เพิ่มขีดความสามารถทางการแข่งขัน รองรับการเติบโตของอุตสาหกรรมเป้าหมาย S-Curve
วันนี้ (5 สิงหาคม 2568) เวลา 15.00 น.นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า รัฐบาลเตรียมจัดการหารือระดับสูงระหว่างผู้นำรัฐบาลกับผู้บริหารบริษัทชั้นนำระดับโลก ในวันพุธที่ 6 สิงหาคม 2568 เวลา 10.00 น. ณ ตึกสันติไมตรี ทำเนียบรัฐบาล โดยนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย รักษาราชการแทนนายกรัฐมนตรี จะเป็นประธานการหารือกับผู้บริหารบริษัทชั้นนำดังกล่าว พร้อมทั้งร่วมงานเปิดตัวโครงการความร่วมมือระหว่างภาครัฐและภาคเอกชนในการพัฒนากำลังคนอาชีวศึกษา ให้สอดคล้องกับความต้องการของภาคอุตสาหกรรม ในเวลา 11.00 น.
การหารือระดับสูงดังกล่าว จัดขึ้นภายใต้ชื่องาน “Prime Minister Meets Investors: Confidence in Thailand’s Future - Prime Minister’s Dialogue with Global Investors” เป็นการหารือระดับสูงระหว่างผู้นำรัฐบาลกับผู้บริหารบริษัทชั้นนำระดับโลกที่เข้ามาลงทุนขนาดใหญ่ในไทย ช่วง 2 ปีที่ผ่านมา ถือเป็นโอกาสในการแลกเปลี่ยนข้อมูลด้านเศรษฐกิจไทย และทิศทางการดำเนินนโยบายของรัฐบาล รวมถึงเปิดโอกาสให้นักลงทุนได้แลกเปลี่ยนประสบการณ์และข้อคิดเห็นเกี่ยวกับการลงทุนในไทย ซึ่งจะช่วยสร้างความเชื่อมั่นให้แก่นักลงทุนในการดำเนินธุรกิจในไทยต่อไป รวมถึงการตัดสินใจเข้ามาลงทุนหรือขยายการลงทุนในไทย
ทั้งนี้ งานดังกล่าวมีผู้บริหารบริษัทชั้นนำเข้าร่วมมากกว่า 30 บริษัท ใน 4 อุตสาหกรรมสำคัญ ได้แก่ เซมิคอนดักเตอร์และอิเล็กทรอนิกส์ ยานยนต์ไฟฟ้า ศูนย์ข้อมูล (Data Center) และอุตสาหกรรมที่ขับเคลื่อนด้วยโมเดลเศรษฐกิจ BCG (Bio - Circular - Green Economy)
ภายหลังการหารือฯ รัฐบาล โดยสำนักงานคณะกรรมการการอาชีวศึกษากับสำนักงานคณะกรรมการส่งเสริมการลงทุน จะจัดงานเปิดตัวโครงการความร่วมมือกับสถานประกอบการ 6 แห่ง เพื่อขับเคลื่อนความร่วมมือระหว่างภาครัฐกับภาคเอกชน ในการพัฒนากำลังคนอาชีวศึกษาให้สอดคล้องกับความต้องการของภาคอุตสาหกรรม ซึ่งต้องการแรงงานทักษะสูงรองรับการลงทุนเป็นจำนวนมาก
"รัฐบาลเดินหน้าเชิงรุกดึงดูดการลงทุนและสร้างความเชื่อมั่นแก่นักลงทุนอย่างต่อเนื่อง พร้อมให้ความสำคัญกับการพัฒนาทุนมนุษย์ เพื่อรองรับการเติบโตของอุตสาหกรรมเป้าหมาย (S-Curve) และเพิ่มขีดความสามารถทางการแข่งขันของประเทศ" นายจิรายุ กล่าว

ที่มา : https://www.thaigov.go.th/news/contents/details/99364