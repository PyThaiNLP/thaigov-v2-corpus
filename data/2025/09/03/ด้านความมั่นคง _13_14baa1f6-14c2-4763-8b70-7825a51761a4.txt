รัฐบาลไทย-ข่าวทำเนียบรัฐบาล-กระทรวงมหาดไทย ประชุมคณะกรรมการคัดเลือกข้าราชการรับทุนรัฐบาล (ทุน ก.พ.) มุ่งสร้างโอกาส ส่งเสริมศักยภาพบุคลากรภาครัฐ พัฒนาสู่ความยั่งยืน

วันพุธที่ 25 มิถุนายน 2568
25/06/2568
พิมพ์
กระทรวงมหาดไทย ประชุมคณะกรรมการคัดเลือกข้าราชการรับทุนรัฐบาล (ทุน ก.พ.) มุ่งสร้างโอกาส ส่งเสริมศักยภาพบุคลากรภาครัฐ พัฒนาสู่ความยั่งยืน
กระทรวงมหาดไทย ประชุมคณะกรรมการคัดเลือกข้าราชการรับทุนรัฐบาล (ทุน ก.พ.) มุ่งสร้างโอกาส ส่งเสริมศักยภาพบุคลากรภาครัฐ พัฒนาสู่ความยั่งยืน
เมื่อวันที่ 24 มิ.ย. 68 เวลา 11.00 น. นายอรรษิษฐ์ สัมพันธรัตน์ ปลัดกระทรวงมหาดไทยในฐานะประธานคณะกรรมการเฉพาะกิจเพื่อดำเนินการทุนของรัฐบาล (ทุน ก.พ.) ได้มอบหมายให้ นายเชษฐา โมสิกรัตน์ รองปลัดกระทรวงมหาดไทย ในฐานะรองประธานฯ เป็นประธานการประชุมคณะกรรมการเฉพาะกิจเพื่อดำเนินการทุนของรัฐบาล (ทุน ก.พ.) ครั้งที่ 2/2568 โดยมี นายอัธยา นวลอุทัย ผู้ช่วยปลัดกระทรวงมหาดไทย นายเสรี กัณฑโรจน์ ผู้อำนวยการสำนักนโยบายและแผน น.ส.รัตนา สรภูมิ ผู้อำนวยการสถาบันดำรงราชานุภาพ น.ส.ดารา รักษาชาติ ผู้เชี่ยวชาญเฉพาะด้านนโยบายและแผน สถาบันดำรงราชานุภาพ สำนักงานปลัดกระทรวงมหาดไทย พร้อมด้วยข้าราชการที่เกี่ยวข้อง ร่วมประชุม
กระทรวงมหาดไทย มีเป้าหมายที่ชัดเจนในการส่งเสริมให้ข้าราชการได้รับโอกาสในการศึกษาต่อและฝึกอบรมอันเป็นการลงทุนด้านทรัพยากรมนุษย์ที่มีคุณค่า ซึ่งจะช่วยสร้างผู้นำรุ่นใหม่ในภาคราชการที่มีวิสัยทัศน์ ทันต่อการเปลี่ยนแปลง และสามารถปรับใช้แนวคิดหรือองค์ความรู้จากต่างประเทศให้เหมาะสมกับบริบทของไทยได้อย่างสร้างสรรค์ โดยบุคลากรที่สำเร็จการศึกษาเหล่านี้จะเข้ามาเป็นกลไกสำคัญของกระทรวงมหาดไทย ”คลื่นลูกใหม่“ เพื่อช่วยขับเคลื่อนการพัฒนาประเทศตามหลักธรรมาภิบาล และเป้าหมายการพัฒนาที่ยั่งยืน เพื่อบำบัดทุกข์บำรุงสุขให้แก่พี่น้องประชาชนได้อย่างมีประสิทธิภาพในระยะยาว
สำหรับการคัดเลือกข้าราชการในสังกัดกระทรวงมหาดไทยเข้ารับเพื่อรับทุนรัฐบาล (ทุนพัฒนาบุคลากรภาครัฐ : ทุนสำหรับผู้ที่ได้รับการตอบรับให้เข้าศึกษา/ฝึกอบรมจากสถาบันการศึกษา) ประจำปี 2567 ดำเนินการพิจารณาตามคุณสมบัติ หลักเกณฑ์ และวิธีการที่สำนักงาน ก.พ. และประกาศคณะกรรมการเฉพาะกิจเพื่อดำเนินการทุนของรัฐบาล (ทุน ก.พ.) กำหนด ทั้งนี้ ภายหลังจากคณะกรรมการฯ ได้ทำการคัดเลือกเรียบร้อยแล้ว จะเสนอรายชื่อผู้ผ่านการคัดเลือกให้ปลัดกระทรวงมหาดไทยลงนามอนุมัติ ก่อนเสนอไปยังสำนักงาน ก.พ. เพื่อดำเนินการตามระเบียบขั้นตอนต่อไป

ที่มา : https://www.thaigov.go.th/news/contents/details/97824