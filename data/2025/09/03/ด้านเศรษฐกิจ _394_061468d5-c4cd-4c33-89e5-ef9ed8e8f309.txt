รัฐบาลไทย-ข่าวทำเนียบรัฐบาล-กรุงไทยจับมือ รฟม. เปิดตัว “บัตรแมงมุม EMV” บัตรเดียว แตะจ่าย MRT - ช้อปปิ้ง ครบ จบ ในใบเดียว

วันอังคารที่ 5 สิงหาคม 2568
05/08/2568
พิมพ์
กรุงไทยจับมือ รฟม. เปิดตัว “บัตรแมงมุม EMV” บัตรเดียว แตะจ่าย MRT - ช้อปปิ้ง ครบ จบ ในใบเดียว
นายกาจผจญ อุดมธรรมภักดี ผู้ว่าการการรถไฟฟ้าขนส่งมวลชนแห่งประเทศไทย (รฟม.) และ นายธวัชชัย ชีวานนท์ ประธานผู้บริหารสายงาน Product & Business Solutions ธนาคารกรุงไทย จำกัด (มหาชน) ร่วมเปิดตัว “บัตร Mangmoom EMV”
บัตรเดียวที่สามารถชำระค่าโดยสาร MRT ได้ครบทุกเส้นทางด้วยระบบ EMV Contactless ทั้งสายสีม่วง สีน้ำเงิน สีชมพู และสีเหลือง รวมถึงรถไฟฟ้าสายสีแดง เริ่มให้บริการตั้งแต่เดือนสิงหาคม 2568 เป็นต้นไป และจะสามารถแตะจ่ายแอร์พอร์ตเรลลิ้งค์ได้ในเดือนตุลาคม 2568
บัตร Mangmoom EMV เกิดจากความร่วมมือระหว่างธนาคารกรุงไทยและ รฟม. ในการยกระดับบัตร MRT Plus  ให้สามารถแตะจ่ายค่าโดยสารรถไฟฟ้า MRT ข้ามสายได้ ลดข้อจำกัดการเดินทาง จากเดิมต้องใช้บัตรโดยสารเฉพาะของแต่ละสาย พร้อมเชื่อมต่อระบบขนส่งมวลชนเข้ากับบริการทางการเงินได้อย่างไร้รอยต่อ ความร่วมมือในครั้งนี้สะท้อนพันธกิจของ รฟม. ในการพัฒนาระบบขนส่งมวลชนให้ทันสมัย สอดคล้องกับกลยุทธ์ Mass Transit Ecosystem ซึ่งเป็นหนึ่งในห้าระบบนิเวศหลักของธนาคาร เพื่อยกระดับคุณภาพชีวิตของประชาชน ผ่านการเชื่อมโยงโครงสร้างพื้นฐานด้านการขนส่งกับบริการทางการเงิน ทำให้ประชาชนสามารถเข้าถึงบริการได้สะดวก รวดเร็ว และปลอดภัย พร้อมส่งเสริมคุณภาพชีวิตอย่างยั่งยืน
บัตร Mangmoom EMV ใช้งานง่าย พร้อมรองรับนโยบาย 20 บาทตลอดสาย สามารถลงทะเบียนรับสิทธิ์ผ่านแอปพลิเคชันภาครัฐตามที่กำหนด ผู้สนใจสามารถสมัครบัตรได้ที่ห้องจำหน่ายตั๋วโดยสาร MRT สายสีม่วงทุกสถานี และสมัครด้วยตนเองได้อย่างง่ายดายผ่านบริการ “เป๋าตังเปย์” บนแอปพลิเคชัน “เป๋าตัง” โดยไม่ต้องยืนยันตัวตนหรือ KYC ใหม่ สมัครบัตรในราคาขั้นต่ำเพียง 50 บาท ไม่มีค่าธรรมเนียมรายปี พร้อมบริการจัดส่งบัตรถึงบ้านทั่วประเทศ
การจำหน่ายบัตรจะเริ่มตั้งแต่วันที่ 1 สิงหาคม 2568 เป็นต้นไป สามารถบริหารจัดการบัตรผ่าน “เป๋าตังเปย์” ได้ตลอด 24 ชั่วโมง โดยบัตร Mangmoom EMV แบ่งออกเป็น 3 ประเภทตามกลุ่มผู้ใช้งานเพื่อให้เหมาะสมกับสิทธิและเงื่อนไข ดังนี้
- บุคคลทั่วไป (Adult): อายุ 15 ปีขึ้นไป ชำระค่าโดยสารในอัตราปกติ
- นักเรียน/นักศึกษา (Student): อายุ 15 - 23 ปี ได้รับส่วนลดค่าโดยสาร
- ผู้สูงอายุ (Senior): อายุ 60 ปีขึ้นไป ได้รับส่วนลดค่าโดยสาร
บัตร Mangmoom EMV ไม่เพียงรองรับนโยบาย 20 บาททุกสาย แต่ยังมอบความคุ้มค่าแบบครบ จบในใบเดียว ยังสามารถใช้แทนเงินสด และรับสิทธิพิเศษมากมายเมื่อใช้ชำระค่าสินค้าและบริการในร้านค้าที่รับบัตร VISA และ Mastercard
ธนาคารกรุงไทยยังมอบสิทธิประโยชน์จากแคมเปญ “ติ๊ดได้...ไม่มีติด กับบัตร Mangmoom EMV” รับสิทธิพิเศษจากพาร์ทเนอร์ชั้นนำ อาทิ GrabFood, LINE MAN, Lazada, Shopee และแบรนด์ชั้นนำอื่นๆ อีกมากมาย เพื่อรองรับไลฟ์สไตล์ยุคใหม่ที่เชื่อมโยงการเดินทางและการใช้จ่ายในชีวิตประจำวันได้อย่างลงตัว
ดูรายละเอียดเพิ่มเติมได้ที่ https://krungthai.com/link/mangmoom-emv

ที่มา : https://www.thaigov.go.th/news/contents/details/99339