รัฐบาลไทย-ข่าวทำเนียบรัฐบาล-ปลัด มท. หารือร่วม เลขาธิการ ป.ป.ส. มุ่งขับเคลื่อนปราบปรามยาเสพติดตามนโยบาย Quick Win 3 เดือน พร้อมเตรียม Kick off เปิดปฏิบัติการกวาดล้างยาเสพติด 17 ก.ค. 68 นี้

วันพุธที่ 16 กรกฎาคม 2568
16/07/2568
พิมพ์
ปลัด มท. หารือร่วม เลขาธิการ ป.ป.ส. มุ่งขับเคลื่อนปราบปรามยาเสพติดตามนโยบาย Quick Win 3 เดือน พร้อมเตรียม Kick off เปิดปฏิบัติการกวาดล้างยาเสพติด 17 ก.ค. 68 นี้
ปลัด มท. หารือร่วม เลขาธิการ ป.ป.ส. มุ่งขับเคลื่อนปราบปรามยาเสพติดตามนโยบาย Quick Win 3 เดือน พร้อมเตรียม Kick off เปิดปฏิบัติการกวาดล้างยาเสพติด "No Drug No Dealer : ผนึกกำลัง ชุมชนปลอดยาเสพติด" 17 ก.ค. 68 นี้
เมื่อวันที่ 15 ก.ค. 68 นายอรรษิษฐ์ สัมพันธรัตน์ ปลัดกระทรวงมหาดไทย ร่วมกับ พล.ต.ท.ภาณุรัตน์ หลักบุญ เลขาธิการคณะกรรมการป้องกันและปราบปรามยาเสพติด (ป.ป.ส.) ประชุมหารือการป้องกัน ปราบปราม และแก้ไขปัญหายาเสพติด และการเปิดปฏิบัติการกวาดล้างยาเสพติด "No Drug No Dealer" ผนึกกำลังชุมชนปลอดยาเสพติด ณ ห้องประชุม War room ชั้น 2 กระทรวงมหาดไทย
นายอรรษิษฐ์ ปลัดกระทนวงมหาดไทย กล่าวว่า รัฐบาลให้ความสำคัญกับการป้องกัน ปราบปราม และแก้ไขปัญหายาเสพติด โดยกำหนดเป็นวาระเร่งด่วน และได้มอบหมายให้กระทรวงมหาดไทยเป็นหน่วยงานหลักในการบูรณาการความร่วมมือจากทุกภาคส่วน ทั้งส่วนกลาง ภูมิภาค และท้องถิ่น ซึ่งนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย ได้กำหนดนโยบายเร่งด่วน (Quick Win) เพื่อผลักดันการแก้ไขปัญหายาเสพติดให้เกิดผลสำเร็จเป็นรูปธรรม โดยการประสานความร่วมมืออย่างใกล้ชิดกับสำนักงาน ป.ป.ส.
“กระทรวงมหาดไทยได้ดำเนินมาตรการอย่างเข้มข้น โดยใช้กลไกระดับพื้นที่ผ่านการ Re X-ray อย่างต่อเนื่อง มีการระดมกำลังจากกำนัน ผู้ใหญ่บ้าน ผู้นำชุมชน และภาคีเครือข่ายในพื้นที่ เพื่อสืบหาเบาะแสผู้ค้า ผู้เสพ และผู้ป่วยยาเสพติด เพื่อดำเนินคดีตามกฎหมาย พร้อมทั้งผลักดันให้เข้าสู่กระบวนการบำบัดและฟื้นฟูสภาพทางสังคมอย่างเหมาะสมเพื่อคืนคนดีสู่สังคมอย่างยั่งยืน ซึ่งการดำเนินงานทั้งหมดนี้จะสำเร็จได้ต้องอาศัยความร่วมมืออย่างใกล้ชิดจากฝ่ายปกครอง ฝ่ายความมั่นคง หน่วยงานด้านสาธารณสุข และประชาชนในพื้นที่ เพื่อให้การแก้ไขปัญหายาเสพติดเกิดผลเป็นรูปธรรมอย่างจริงจังและต่อเนื่อง” นายอรรษิษฐ์ กล่าว
นายอรรษิษฐ์ กล่าวเพิ่มเติมว่า ขอขอบคุณ พล.ต.ท.ภาณุรัตน์ หลักบุญ เลขาธิการ ป.ป.ส. และเจ้าหน้าที่ทุกท่านที่ให้การสนับสนุนและร่วมกันวางแนวทางในการขับเคลื่อนงานด้านยาเสพติด พร้อมยืนยันว่า กระทรวงมหาดไทยมีความมุ่งมั่นที่จะเป็นศูนย์กลางในการประสานและบูรณาการความร่วมมือจากทุกภาคส่วนอย่างจริงจัง เพื่อให้การป้องกันและแก้ไขปัญหายาเสพติดเป็นไปอย่างมีประสิทธิภาพและยั่งยืน โดยเฉพาะอย่างยิ่งการสร้างเครือข่ายระดับพื้นที่ที่เข้มแข็ง การใช้ข้อมูลเชิงลึก การติดตามผลอย่างใกล้ชิด และการสนับสนุนจากหน่วยงานทุกระดับ ทั้งฝ่ายนโยบายและฝ่ายปฏิบัติ ถือเป็นพลังสำคัญในการขับเคลื่อนประเทศไทยให้ปลอดภัยจากภัยยาเสพติด และนำไปสู่การสร้างสังคมที่สงบสุขและประชาชนมีคุณภาพชีวิตที่ดีขึ้นอย่างแท้จริง
พล.ต.ท.ภาณุรัตน์ หลักบุญ เลขาธิการ ป.ป.ส. กล่าวว่า รัฐบาลได้มอบหมายให้ ป.ป.ส. เป็นหน่วยงานหลักในการบูรณาการขับเคลื่อนการป้องกัน ปราบปราม และแก้ไขปัญหายาเสพติดร่วมกับกระทรวงมหาดไทยและหน่วยงานที่เกี่ยวข้องทั้งในระดับนโยบายและระดับปฏิบัติ โดยในวันที่ 17 กรกฎาคม 2568 จะมีการเปิดปฏิบัติการกวาดล้างยาเสพติด ภายใต้ชื่อ “No Drug No Dealer ผนึกกำลัง ชุมชนปลอดยาเสพติด” ณ สโมสรทหารบก ถ.วิภาวดีรังสิต กรุงเทพฯ โดยได้รับเกียรติจาก นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงมหาดไทย รักษาราชการแทนนายกรัฐมนตรี เป็นประธานในพิธี และมอบนโยบายการดำเนินงานด้านยาเสพติดให้แก่ผู้ว่าราชการกรุงเทพมหานคร ผู้ว่าราชการจังหวัด ผู้บัญชาการตำรวจนครบาล ผู้บังคับการตำรวจภูธรทุกจังหวัด นายแพทย์สาธารณสุขจังหวัด ตลอดจนหน่วยงานที่เกี่ยวข้อง และจะมีการประกาศปฏิญญาร่วม “รวมพลัง ยับยั้งปัญหายาเสพติด” เพื่อสร้างการรับรู้และตระหนักถึงความรุนแรงของปัญหายาเสพติดที่ส่งผลกระทบโดยตรงต่อความมั่นคงของประเทศ ความปลอดภัยของสังคม และคุณภาพชีวิตของประชาชน โดยจะดำเนินปฏิบัติการกวาดล้างอย่างเข้มข้นต่อเนื่องเป็นระยะเวลา 3 เดือนในระดับพื้นที่ควบคู่กับการเสริมสร้างความเข้มแข็งของหมู่บ้านและชุมชน ให้สามารถจัดการกับปัญหายาเสพติดได้อย่างยั่งยืนผ่านการมีส่วนร่วมของประชาชน และการบูรณาการร่วมกันทุกภาคส่วนอย่างเป็นระบบและต่อเนื่อง

ที่มา : https://www.thaigov.go.th/news/contents/details/98451