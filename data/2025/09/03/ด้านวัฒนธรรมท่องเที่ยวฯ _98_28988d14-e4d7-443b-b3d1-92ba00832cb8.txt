รัฐบาลไทย-ข่าวทำเนียบรัฐบาล-ก.ท่องเที่ยวฯ อนุมัติคืนเงินกองถ่ายต่างชาติ 528 ลบ. สร้างผลตอบแทนเศรษฐกิจกว่า 5 เท่า ย้ำไทยศูนย์กลางการถ่ายทำภาพยนตร์ระดับโลก

วันพฤหัสบดีที่ 24 กรกฎาคม 2568
ก.ท่องเที่ยวฯ อนุมัติคืนเงินกองถ่ายต่างชาติ 528 ลบ. สร้างผลตอบแทนเศรษฐกิจกว่า 5 เท่า ย้ำไทยศูนย์กลางการถ่ายทำภาพยนตร์ระดับโลก
ก.ท่องเที่ยวฯ อนุมัติคืนเงินกองถ่ายต่างชาติ 528 ลบ. สร้างผลตอบแทนเศรษฐกิจกว่า 5 เท่า ย้ำไทยศูนย์กลางการถ่ายทำภาพยนตร์ระดับโลก
กระทรวงการท่องเที่ยวและกีฬาตอกย้ำความสำเร็จของมาตรการส่งเสริมการถ่ายทำภาพยนตร์ต่างประเทศฯ อนุมัติคืนเงิน (Incentive) แก่กองถ่ายจากสหรัฐอเมริกา 4 เรื่อง รวม 528 ล้านบาท หลังสร้างรายได้หมุนเวียนในระบบเศรษฐกิจไทยอย่างมหาศาลถึง 2,811 ล้านบาท คิดเป็นผลตอบแทนทางเศรษฐกิจกลับสู่ประเทศมากกว่า 5 เท่าของเงินสนับสนุน
วันที่ 23 กรกฎาคม 2568 เวลา 10.00 น.  นางสาวนัทรียา ทวีวงศ์ ปลัดกระทรวงการท่องเที่ยวและกีฬา เป็นประธานการประชุมคณะกรรมการพิจารณาการคืนเงินสำหรับมาตรการส่งเสริมการถ่ายทำภาพยนตร์ต่างประเทศในประเทศไทย ครั้งที่ 4/2568 โดยมีนายจาตุรนต์ ภักดีวานิช อธิบดีกรมการท่องเที่ยว และคณะกรรมการผู้ทรงคุณวุฒิเข้าร่วมประชุม ณ กระทรวงการท่องเที่ยวและกีฬา
เม็ดเงินลงทุนจำนวน 2,811 ล้านบาทจากกองถ่ายทำภาพยนตร์กลุ่มดังกล่าว ได้กระจายรายได้ไปสู่ภาคส่วนต่างๆ ของเศรษฐกิจไทยอย่างเป็นรูปธรรม ทั้งการจ้างงานทีมงานชาวไทยในหลากหลายตำแหน่ง (Local Crew) การเช่าอุปกรณ์ถ่ายทำที่ได้มาตรฐานสากล ค่าที่พัก ค่าเดินทางและโลจิสติกส์ ไปจนถึงการใช้จ่ายในร้านอาหารและบริการต่างๆ ในท้องถิ่นที่กองถ่ายเข้าไปทำงาน ซึ่งทั้งหมดนี้ได้ก่อให้เกิดการจ้างงานในภาพรวมกว่า 17,509 ตำแหน่ง นับเป็นการพัฒนาทักษะบุคลากรไทยและสร้างความแข็งแกร่งให้แก่อุตสาหกรรมภาพยนตร์ของประเทศอย่างยั่งยืน
นอกจากนี้ ที่ประชุมยังได้พิจารณาคำขอรับสิทธิประโยชน์สำหรับภาพยนตร์ล็อตใหม่อีก 4 เรื่อง จากสหรัฐอเมริกา 3 เรื่อง และสิงคโปร์ 1 เรื่อง ซึ่งเป็นการตอกย้ำความเชื่อมั่นของสตูดิโอระดับนานาชาติที่มีต่อศักยภาพของประเทศไทยในฐานะจุดหมายปลายทางด้านการถ่ายทำภาพยนตร์ที่สำคัญของโลก
นางสาวนัทรียา ทวีวงศ์ กล่าวปิดท้ายว่า "ความสำเร็จนี้พิสูจน์ให้เห็นว่ามาตรการของเราเดินมาถูกทางและสร้างประโยชน์ให้ประเทศได้อย่างคุ้มค่า เราไม่เพียงได้รับเม็ดเงินลงทุน แต่ยังเป็นการเผยแพร่ Soft Power ผ่านฉากที่สวยงามและวัฒนธรรมของไทยไปสู่สายตาชาวโลก กระทรวงฯ มุ่งมั่นที่จะรักษามาตรฐานและพัฒนามาตรการนี้ต่อไป เพื่อดึงดูดการลงทุนที่มีคุณภาพและสร้างประโยชน์สูงสุดให้กับคนไทย"

ที่มา : https://www.thaigov.go.th/news/contents/details/98726