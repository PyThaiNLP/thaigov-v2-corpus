รัฐบาลไทย-ข่าวทำเนียบรัฐบาล-สธ. จับมือ มข. แชร์ข้อมูลบริการสาธารณสุขผ่าน Digital Health Platform ภายใต้ พ.ร.บ. PDPA ช่วยแพทย์เข้าถึงข้อมูล วางแผนการรักษาแม่นยำ

วันพุธที่ 13 สิงหาคม 2568
สธ. จับมือ มข. แชร์ข้อมูลบริการสาธารณสุขผ่าน Digital Health Platform ภายใต้ พ.ร.บ. PDPA ช่วยแพทย์เข้าถึงข้อมูล วางแผนการรักษาแม่นยำ
กระทรวงสาธารณสุข ลงนามความร่วมมือกับ มหาวิทยาลัยขอนแก่น เชื่อมโยงข้อมูลบริการสาธารณสุขบนระบบ MOPH Digital Health Platform สู่การเป็นระบบสุขภาพดิจิทัล
แพทย์ดูข้อมูลสุขภาพจากระบบกลางได้อย่างไร้รอยต่อ วางแผนการรักษาได้แม่นยำ ลดความซ้ำซ้อนการตรวจรักษาระหว่างหน่วยบริการกระทรวงสาธารณสุขและสังกัดมหาวิทยาลัย ช่วยประชาชนเข้าถึงบริการสะดวก รวดเร็ว ภายใต้มาตรฐานความปลอดภัยของข้อมูลตามกฎหมาย
วันนี้ (13 สิงหาคม 2568) ที่ห้องประชุมสารสิน ชั้น 2 อาคารสิริคุณากร มหาวิทยาลัยขอนแก่น จ.ขอนแก่น นพ.โอภาส การย์กวินพงศ์ ปลัดกระทรวงสาธารณสุข ลงนามบันทึกข้อตกลงความร่วมมือ “การเชื่อมโยงข้อมูลบริการด้านสาธารณสุข บน Digital Health Platform ของกระทรวงสาธารณสุข และข้อตกลงการแบ่งปันข้อมูลส่วนบุคคล (Data Sharing Agreement : DSA)” ระหว่างกระทรวงสาธารณสุข กับ มหาวิทยาลัยขอนแก่น ซึ่งมี รศ.นพ.ภัทรพงษ์ มกรเวส คณบดีคณะแพทยศาสตร์ มหาวิทยาลัยขอนแก่น เป็นผู้ลงนาม ในครั้งนี้ รศ.นพ.ชาญชัย พานทองวิริยะกุล อธิการบดีมหาวิทยาลัยขอนแก่น นพ.เอกชัย เพียรศรีวัชรา ผู้ตรวจราชการกระทรวงสาธารณสุข เขตสุขภาพที่ 7 นพ.ภาคี ทรัพย์พิพัฒน์ สาธารณสุขนิเทศก์ เขตสุขภาพที่ 7 นายแพทย์สาธารณสุขจังหวัด ผู้อำนวยการโรงพยาบาลศูนย์/โรงพยาบาลทั่วไปในเขตสุขภาพที่ 7 คณะผู้บริหารคณะแพทยศาสตร์ มหาวิทยาลัยขอนแก่น และ นพ.วิจักษณ์ กาญจนอุทัย ผู้อำนวยการสำนักสุขภาพดิจิทัล ร่วมเป็นสักขีพยาน
นพ.โอภาส กล่าวว่า กระทรวงสาธารณสุขมุ่งยกระดับระบบสาธารณสุขให้ก้าวสู่ยุคดิจิทัล โดยได้พัฒนาระบบบริการสุขภาพบน Digital Health Platform เพื่อให้ประชาชนในทุกพื้นที่สามารถเข้าถึงบริการด้านสาธารณสุขได้อย่างทั่วถึง ซึ่งที่ผ่านมามีการลงนามความร่วมมือเชื่อมโยงข้อมูลบริการด้านสาธารณสุข บน Digital Health Platform ของกระทรวงสาธารณสุข และข้อตกลงการแบ่งปันข้อมูลส่วนบุคคล กับ มหาวิทยาลัยสงขลานครินทร์ (มอ.) และมหาวิทยาลัยเชียงใหม่ ซึ่งอยู่ในเขตภาคใต้และภาคเหนือ ส่วนความร่วมมือกับ มหาวิทยาลัยขอนแก่น ในครั้งนี้ จะเป็นการเชื่อมโยงข้อมูลบริการด้านสาธารณสุขบน MOPH Digital Health Platform และการแบ่งปันข้อมูลสุขภาพ เพื่อรองรับและขยายการบริการประชาชนในเขตภาคอีสาน โดยความร่วมมือกับมหาวิทยาลัยขอนแก่น นับเป็นการเพิ่มความครอบคลุมการดูแลด้านสาธารณสุขในประเทศให้สมบูรณ์ยิ่งขึ้น ช่วยให้แพทย์สามารถเข้าถึงข้อมูลสุขภาพของประชาชนได้สะดวก รวดเร็ว เพิ่มประสิทธิภาพในการวินิจฉัยโรคและวางแผนการรักษาได้อย่างแม่นยำ ไร้รอยต่อ ลดความซ้ำซ้อนในการตรวจรักษาระหว่างหน่วยบริการในสังกัดกระทรวงสาธารณสุข และ คณะแพทยศาสตร์ มหาวิทยาลัยขอนแก่น ภายใต้การบริหารจัดการและส่งต่อข้อมูลอย่างปลอดภัย ตามหลักเกณฑ์การคุ้มครองข้อมูลส่วนบุคคล และกฎหมายที่เกี่ยวข้อง ขณะที่ประชาชนสามารถเข้าถึงบริการได้อย่างทั่วถึง สะดวก รวดเร็ว และปลอดภัย ไม่ว่าจะเข้ารับบริการที่หน่วยบริการใดก็ตาม
“การพัฒนาระบบเชื่อมโยงข้อมูล คำนึงถึงหลักเกณฑ์ PDPA เป็นสำคัญ ซึ่งจะช่วยสร้างความเชื่อมั่นทางดิจิทัล โดยข้อมูลที่แบ่งปันร่วมกันจะทำให้เกิดการพัฒนาต่อยอดทางนวัตกรรม และการวิจัยในการให้บริการประชาชน และเกิดประโยชน์กับประเทศด้านการแพทย์และสาธารณสุขในอนาคต” นพ.โอภาสกล่าว
*************************************** 13 สิงหาคม 2568

ที่มา : https://www.thaigov.go.th/news/contents/details/99666