รัฐบาลไทย-ข่าวทำเนียบรัฐบาล-ดีอี เตือนภัย “โจรออนไลน์” เปิดบัญชีปลอม ชักชวนลงทุนหุ้น “OR” ระวังสูญเงิน – ข้อมูลส่วนบุคคล

วันอาทิตย์ที่ 7 กันยายน 2568
ดีอี เตือนภัย “โจรออนไลน์” เปิดบัญชีปลอม ชักชวนลงทุนหุ้น “OR” ระวังสูญเงิน – ข้อมูลส่วนบุคคล
ดีอี เตือนภัย “โจรออนไลน์” เปิดบัญชีปลอม ชักชวนลงทุนหุ้น “OR” ระวังสูญเงิน – ข้อมูลส่วนบุคคล
กระทรวงดิจิทัลเพื่อเศรษฐกิจและสังคม (ดีอี) ตรวจพบข่าวปลอมรายสัปดาห์ที่เกี่ยวข้องกับอาชญากรรมออนไลน์ ซึ่งประชาชนให้ความสนใจสูงสุดอันดับที่ 1 เรื่อง “OR เปิดโอกาสให้ร่วมลงทุนหุ้น เริ่มต้น 1,260 บาท รับปันผล 441 บาทต่อวัน” รองลงมาคือเรื่อง “กรุงไทย ปล่อยสินเชื่อ ผ่านบัญชี TikTok ktb90” โดยขอให้ประชาชน อย่าหลงเชื่อข่าวปลอม หวั่นสร้างความเสียหายทั้งข้อมูลส่วนบุคคล ทรัพย์สิน และอาจส่งผลกระทบต่อประชาชนในสังคมเป็นวงกว้าง ขอให้เลือกเชื่อ - แชร์ ข้อมูลที่เป็นประโยชน์
นายเวทางค์ พ่วงทรัพย์ เลขาธิการคณะกรรมการดิจิทัลเพื่อเศรษฐกิจและสังคมแห่งชาติ (BDE) ในฐานะโฆษกกระทรวงดิจิทัลเพื่อเศรษฐกิจและสังคม (ดีอี) กล่าวถึงผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 29 สิงหาคม – 4 กันยายน 2568 พบข้อความที่เข้ามาทั้งหมด 1,205,193 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 712 ข้อความ
สำหรับช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 693 ข้อความ ตามมาด้วยการแจ้งเบาะแสผ่าน Line Official จำนวน 12 ข้อความ ช่องทาง Website จำนวน 7 ข้อความ รวมเรื่องที่ต้องดำเนินการตรวจสอบทั้งหมด 166 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 62 เรื่อง โดยในจำนวนนี้เป็นข่าวปลอมเกี่ยวกับอาชญากรรมออนไลน์ที่ได้รับความสนใจจากประชาชนมากที่สุด 10 อันดับ ได้แก่
อันดับที่ 1 : เรื่อง OR เปิดโอกาสให้ร่วมลงทุนหุ้น เริ่มต้น 1,260 บาท รับปันผล 441 บาทต่อวัน
อันดับที่ 2 : เรื่อง กรุงไทย ปล่อยสินเชื่อ ผ่านบัญชี TikTok ktb90
อันดับที่ 3 : เรื่อง OKJ เปิดโอกาสให้ลงทุนหุ้น เปิดให้ซื้อขายผ่าน SET
อันดับที่ 4 : เรื่อง เจ้าหน้าที่ธนาคารกรุงไทย ติดต่อทำธุรกรรมการเงิน ผ่านเบอร์โทร
อันดับที่ 5 : เรื่อง เจ้าหน้าที่จากธนาคารออมสิน ติดต่อเรื่องการเปิดบัญชีธนาคารผ่านการโทร
อันดับที่ 6 : เรื่อง OR เปิดให้ลงทุนผ่านเพจ Amazon Sustainable Business
อันดับที่ 7 : เรื่อง เบอร์โทรศัพท์ 093-661-8807 เจ้าหน้าที่กระทรวงดิจิทัลฯ
อันดับที่ 8 : เรื่อง ก.ล.ต. ออกบัตรรับรองผู้เชี่ยวชาญด้านการลงทุน ให้กับบัญชีไลน์ Service center PDAX
อันดับที่ 9 : เรื่อง กระทรวงยุติธรรม เปิดเพจเฟซบุ๊กใหม่ ชื่อ “Ministry of Justice and National Security”
อันดับที่ 10 : OR เพิ่มทางเลือกใหม่เพื่อนักลงทุน เริ่มต้น 1 หน่วย รับปันผล 441 บาท
“เมื่อพิจารณาจากข่าวปลอมที่เกี่ยวข้องกับอาชญากรรมออนไลน์ ซึ่งประชาชนสนใจมากที่สุด จาก 10 อันดับข้างต้น พบว่าเป็นข่าวที่เกี่ยวกับการชักชวนลงทุนหุ้นในหน่วยงานและองค์กรที่น่าเชื่อถือ การให้บริการของหน่วยงานรัฐ และโครงการสินเชื่อของธนาคารรัฐ ซึ่งมีผลกระทบต่อทั้งตัวบุคคลที่เชื่อและแชร์ข้อมูลส่งต่อกันไปเป็นวงกว้าง ทำให้ประชาชนอาจตกเป็นเหยื่อของมิจฉาชีพ สร้างความเสียหายทั้งทรัพย์สินและข้อมูลส่วนบุคคลได้” นายเวทางค์ กล่าว
สำหรับอันดับ 1 เรื่อง “OR เปิดโอกาสให้ร่วมลงทุนหุ้น เริ่มต้น 1,260 บาท รับปันผล 441 บาทต่อวัน” กระทรวงดีอี ประสานงานร่วมกับ บริษัท ปตท. น้ำมันและการค้าปลีก จำกัด (มหาชน) หรือ OR กระทรวงพลังงาน ตรวจสอบพบว่าเป็นข้อมูลเท็จ โดยขอชี้แจงว่า บัญชีโซเชียลมีเดียดังกล่าว เป็นบัญชีปลอม โดย OR ไม่ได้มีส่วนเกี่ยวข้องกับการดำเนินการดังกล่าวแต่อย่างใด จึงขอเตือนนักลงทุนให้ใช้วิจารณญาณในการรับข้อมูลข่าวสาร ตรวจสอบข้อมูลให้แน่ใจ และใช้ความระมัดระวังในการลงทุนผ่านช่องทางต่าง ๆ สำหรับผู้สนใจข้อมูลเกี่ยวกับ OR เพื่อประกอบการพิจารณาลงทุน สามารถศึกษาข้อมูลเพิ่มเติมได้จากเว็บไซต์ https://investor.pttor.com/th/home
นอกจากนี้กระทรวงดีอี ขอเตือนประชาชนว่าการให้ข้อมูลหรือติดตั้งแอปพลิเคชันใดๆ ที่ไม่ได้มาจากช่องทางอย่างเป็นทางการ อาจมีความเสี่ยงต่อการถูกขโมยข้อมูล หรือเงินในบัญชีธนาคารได้
อย่างไรก็ตาม ดีอี มีความห่วงใยประชาชน เรื่องความตระหนักรู้เท่าทันข่าวปลอมที่ถูกแพร่กระจายบนสื่อออนไลน์ โซเชียล ซึ่งหากขาดความรู้เท่าทัน ส่งต่อข้อมูลข่าวปลอม ทำให้เกิดการหลงเชื่อ สร้างความเข้าใจที่คลาดเคลื่อน สร้างความเสียหายต่อทรัพย์สิน หรือข้อมูลส่วนบุคคล และอาจส่งผลกระทบต่อประชาชนในสังคมเป็นวงกว้าง ดังนั้นจึงควรตรวจสอบข้อเท็จจริงของข่าวหรือลิงก์เว็บไซต์ให้แน่ชัด
หากประชาชน พบข่าวน่าสงสัย ข้อมูลบิดเบือน สามารถแจ้งเบาะแส และตรวจสอบข่าวปลอมได้ที่ โทรสายด่วน 1111 ต่อ 87 (24 ชม.) หรือที่
| เว็บไซต์ www.antifakenewscenter.com
| Line ID: @antifakenewscenter
| Facebook : Anti-Fake News Center Thailand
| X : @AFNCThailand
| TikTok : @antifakenewscenter
| IG : afnc_thailand/
------------------------------------------------------------

ที่มา : https://www.thaigov.go.th/news/contents/details/100440