รัฐบาลไทย-ข่าวทำเนียบรัฐบาล-กรมการขนส่งทางบก อำนวยความสะดวกประชาชนเปิดให้บริการทำใบอนุญาตขับรถสาธารณะนอกเวลาราชการ กรณีทำใหม่หรือต่ออายุใบอนุญาตขับรถสาธารณะที่ยังไม่สิ้นอายุหรือขาดต่ออายุไม่เกิน 3 ปี

วันศุกร์ที่ 5 กันยายน 2568
กรมการขนส่งทางบก อำนวยความสะดวกประชาชนเปิดให้บริการทำใบอนุญาตขับรถสาธารณะนอกเวลาราชการ กรณีทำใหม่หรือต่ออายุใบอนุญาตขับรถสาธารณะที่ยังไม่สิ้นอายุหรือขาดต่ออายุไม่เกิน 3 ปี
...
กรมการขนส่งทางบก อำนวยความสะดวกประชาชนเปิดให้บริการทำใบอนุญาตขับรถสาธารณะนอกเวลาราชการ กรณีทำใหม่หรือต่ออายุใบอนุญาตขับรถสาธารณะที่ยังไม่สิ้นอายุหรือขาดต่ออายุไม่เกิน 3 ปี โดยอบรม e - learning มาเรียบร้อยแล้ว ในวันเสาร์ที่ 6 กันยายน 2568 เวลา 09.00 - 14.00 น.
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม เปิดเผยว่า กรมการขนส่งทางบก (ขบ.) อำนวยความสะดวกประชาชนเปิดให้บริการทำใบอนุญาตขับรถสาธารณะนอกเวลาราชการ กรณีทำใหม่หรือต่ออายุใบอนุญาตขับรถสาธารณะที่ยังไม่สิ้นอายุหรือขาดต่ออายุไม่เกิน 3 ปี โดยต้องเป็นผู้อบรม e - learning (อบรมใบอนุญาตขับรถสาธารณะ) มาเรียบร้อยแล้วเท่านั้น ในวันเสาร์ที่ 6 กันยายน 2568 เวลา 09.00 - 14.00 น. ณ อาคาร 4 ขบ. ผู้สนใจเตรียมเอกสารหลักฐานดังนี้ 1) บัตรประจำตัวประชาชน 2) ใบรับรองแพทย์ 3) ใบอนุญาตขับรถส่วนบุคคลที่ยังไม่สิ้นอายุ หรือใบอนุญาตขับรถตลอดชีพ (กรณีทำใหม่) 4) ผลอบรม e - learning (อบรมใบอนุญาตขับรถสาธารณะ) และ 5) ใบอนุญาตขับรถสาธารณะเดิม (กรณีต่ออายุ) โดยผู้รับบริการต้องมารับบัตรคิวตามรอบเวลา และยื่นเอกสารหลักฐานพร้อมแสดงผลการอบรม e - learning (อบรมใบอนุญาตขับรถสาธารณะ) เมื่อเจ้าหน้าที่ทำการตรวจสอบเอกสารหลักฐานเรียบร้อยแล้วจะมีหนังสือให้ไปตรวจสอบประวัติอาชญากรรมที่สำนักงานตำรวจแห่งชาติตามวันที่ได้จองคิวไว้ เมื่อรับหนังสือดังกล่าวแล้วจะดำเนินการทดสอบสมรรถภาพร่างกายและทดสอบข้อเขียน E - exam หลังจากนั้นรอผลการตรวจสอบประวัติอาชญากรรม 7 - 10 วัน นับจากวันที่ไปตรวจสอบประวัติ เมื่อผลการตรวจสอบไม่พบประวัติอาชญากรรมสามารถมาออกใบอนุญาตฯ ซึ่งมีค่าธรรมเนียมออกใบอนุญาตขับรถสาธารณะ รถยนต์สาธารณะ 305 บาท รถจักรยานยนต์สาธารณะ 155 บาท ทั้งนี้ ประชาชนผู้สนใจหรือต้องการสอบถามข้อมูลเพิ่มเติมได้ที่งานใบอนุญาตขับรถ สำนักงานขนส่งกรุงเทพมหานครพื้นที่ 5 โทร 0 2271 8888 ต่อ 4205 หรือ โทรศูนย์คุ้มครองผู้โดยสารและรับเรื่องร้องเรียน 1584 เมื่อได้รับใบอนุญาตขับรถสาธารณะแล้วสำหรับผู้ที่ต้องการประกอบอาชีพขับรถรับจ้างสาธารณะต้องดำเนินการจดทะเบียนให้ถูกต้องตามกฎหมาย
ขบ. อำนวยความสะดวกเพื่อรองรับผู้ให้บริการรถยนต์หรือจักรยานยนต์รับจ้างผ่านแอปพลิเคชันให้เร่งรัดดำเนินการให้ถูกต้องตามกฎหมาย โดยพนักงานขับรถรับจ้างที่ให้บริการผ่านแอปพลิเคชันต้องมีใบอนุญาตขับรถสาธารณะ และเข้ามาดำเนินการจดทะเบียนกับ ขบ. ให้ถูกต้องภายในวันที่ 2 ตุลาคม 2568 ตามประกาศของคณะกรรมการธุรกรรมทางอิเล็กทรอนิกส์ หากไม่ดำเนินการตามประกาศฯ ดังกล่าวจะมีความผิดตามกฎหมายและมีผลให้ผู้ขับรถที่ยังไม่จดทะเบียนไม่สามารถขับรถให้แอปพลิเคชันนั้นได้

ที่มา : https://www.thaigov.go.th/news/contents/details/100417