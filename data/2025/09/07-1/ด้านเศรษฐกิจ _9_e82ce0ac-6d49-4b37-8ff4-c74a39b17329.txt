รัฐบาลไทย-ข่าวทำเนียบรัฐบาล-​ก.อุตฯ รวมพลังหน่วยงาน เตรียมกิจกรรมจิตอาสาเฉลิมพระเกียรติ รัชกาลที่ 8 ครบ 100 ปี

วันเสาร์ที่ 6 กันยายน 2568
06/09/2568
พิมพ์
​ก.อุตฯ รวมพลังหน่วยงาน เตรียมกิจกรรมจิตอาสาเฉลิมพระเกียรติ รัชกาลที่ 8 ครบ 100 ปี
​ก.อุตฯ รวมพลังหน่วยงาน เตรียมกิจกรรมจิตอาสาเฉลิมพระเกียรติ รัชกาลที่ 8 ครบ 100 ปี
วันที่ 5 กันยายน 2568 ดร.สุรพล ชามาตย์ ที่ปรึกษาปลัดกระทรวงอุตสาหกรรม เป็นประธานการประชุมหารือการจัดกิจกรรมเพื่อเฉลิมพระเกียรติพระบาทสมเด็จพระปรเมนทรมหาอานันทมหิดล พระอัฐมรามาธิบดินทร
เนื่องในโอกาสวันพระบรมราชสมภพครบ 100 ปี 20 กันยายน 2568
โดยมีผู้แทนจากกรมโรงงานอุตสาหกรรม สำนักงานมาตรฐานผลิตภัณฑ์อุตสาหกรรม กองกลางและกองตรวจราชการ สำนักงานปลัดกระทรวงอุตสาหกรรม สำนักงานอุตสาหกรรม (สอจ.) 12 จังหวัด ได้แก่ ชลบุรี, ฉะเชิงเทรา, นนทบุรี, นครปฐม, ปทุมธานี, ปราจีนบุรี, สมุทรสาคร, สมุทรปราการ, พระนครศรีอยุธยา, สระบุรี, ระยอง และราชบุรี และบริษัท เซฟ-ที-คัท (ประเทศไทย) จำกัด เข้าร่วม ณ ห้องประชุม อก. 3 อาคารสำนักงานปลัดกระทรวงอุตสาหกรรม และผ่านระบบอิเล็กทรอนิกส์ Zoom Meeting
การประชุมในครั้งนี้ จัดขึ้นเพื่อเตรียมการสำหรับการดำเนินกิจกรรมจิตอาสาบำเพ็ญสาธารณประโยชน์และสาธารณกุศล เพื่อถวายพระราชกุศล แสดงความจงรักภักดี และน้อมรำลึกในพระมหากรุณาธิคุณ พระบาทสมเด็จพระปรเมนทรมหาอานันทมหิดล พระอัฐมรามาธิบดินทร เนื่องในโอกาสวันพระบรมราชสมภพครบ 100 ปี 20 กันยายน 2568 โดยกระทรวงอุตสาหกรรม จะดำเนินการตรวจสอบ ซ่อมแซม และปรับปรุงระบบไฟฟ้าของอาคารและสิ่งก่อสร้าง รวมทั้งระบบการแจ้งเตือนภัยต่าง ๆ ให้แก่วัดสุทัศนเทพวรารามราชวรมหาวิหาร อันเป็นการช่วยป้องกันการเกิดเหตุอัคคีภัย ที่อาจก่อความเสียหายต่อชีวิตและทรัพย์สิน โดยเฉพาะอาคารและสิ่งก่อสร้างที่มีอายุการใช้งานมานานและขาดการบำรุงรักษา

ที่มา : https://www.thaigov.go.th/news/contents/details/100437