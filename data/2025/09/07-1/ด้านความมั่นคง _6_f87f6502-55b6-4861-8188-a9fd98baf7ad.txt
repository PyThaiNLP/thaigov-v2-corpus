รัฐบาลไทย-ข่าวทำเนียบรัฐบาล-ไทยเข้าร่วมประชุมเจ้าหน้าที่อาวุโสอาเซียนด้านสิ่งแวดล้อม เตรียมการประชุมรัฐมนตรีฯ ครั้งที่ 18

วันศุกร์ที่ 5 กันยายน 2568
ไทยเข้าร่วมประชุมเจ้าหน้าที่อาวุโสอาเซียนด้านสิ่งแวดล้อม เตรียมการประชุมรัฐมนตรีฯ ครั้งที่ 18
ไทยเข้าร่วมประชุมเจ้าหน้าที่อาวุโสอาเซียนด้านสิ่งแวดล้อม เตรียมการประชุมรัฐมนตรีฯ ครั้งที่ 18
วันที่ 2 กันยายน 2568 นางอรนุช หล่อเพ็ญศรี รองปลัดกระทรวงทรัพยากรธรรมชาติและสิ่งแวดล้อม ในฐานะหัวหน้าคณะผู้แทนไทย พร้อมคณะผู้แทนจากกองการต่างประเทศ สำนักงานปลัดกระทรวงฯ เข้าร่วมการประชุมเจ้าหน้าที่อาวุโสอาเซียนด้านสิ่งแวดล้อมเพื่อเตรียมการสำหรับการประชุมรัฐมนตรีอาเซียนด้านสิ่งแวดล้อม ครั้งที่ 18 (18th AMME) ซึ่งจะมีขึ้นในวันที่ 3 กันยายน 2568 ณ ศูนย์การประชุมนานาชาติลังกาวี เมืองลังกาวี ประเทศมาเลเซีย โดยในการประชุมมีผู้แทนจากประเทศสมาชิกอาเซียน สำนักเลขาธิการอาเซียน และติมอร์เลสเต เข้าร่วม โดยมี Datuk Dr. Ching Thoo a/l Kim ปลัดกระทรวงทรัพยากรธรรมชาติและความยั่งยืนทางสิ่งแวดล้อมมาเลเซีย เป็นประธานการประชุม
การประชุมครั้งนี้ ที่ประชุมได้หารือประเด็นสำคัญเพื่อเตรียมเสนอต่อที่ประชุมรัฐมนตรีฯ อาทิ การรับรองอุทยานมรดกอาเซียนแห่งใหม่
ร่างแถลงการณ์ร่วมอาเซียนด้านการเปลี่ยนแปลงสภาพภูมิอากาศ เพื่อใช้ในการประชุม UNFCCC COP30  การเสนอชื่อเมืองเข้ารับรางวัลเมืองยั่งยืนอาเซียน ครั้งที่ 6
นอกจากนี้ ที่ประชุมยังรับทราบความคืบหน้าการดำเนินงานที่สำคัญ เช่น การจัดตั้งศูนย์อาเซียนด้านการเปลี่ยนแปลงสภาพภูมิอากาศ (ACCC) การจัดทำแผนยุทธศาสตร์อาเซียนด้านสิ่งแวดล้อมหลังปี 2025 (Post-2025 ASPEN) และการจัดทำแผนปฏิบัติการด้านการเปลี่ยนแปลงสภาพภูมิอากาศ (ACCSAP) รวมถึงการเตรียมจัดนิทรรศการอาเซียนในเวที UNFCCC COP30
ทั้งนี้ ยังมีการแจ้งกำหนดการจัดกิจกรรมที่เกี่ยวข้อง เช่น พิธีมอบรางวัลเมืองยั่งยืนอาเซียน ครั้งที่ 6 การประชุมอาเซียนกับประเทศคู่เจรจา ได้แก่ สหภาพยุโรป ญี่ปุ่น และอาเซียนบวกสาม รวมถึงกิจกรรมคู่ขนานด้านการอนุรักษ์ความหลากหลายทางชีวภาพ การกำหนดราคาคาร์บอน และกิจกรรมเด็กและเยาวชนอาเซียน รวมถึงการหารือระหว่าง UNFCCC COP-30 Presidency และรัฐมนตรีสิ่งแวดล้อมของประเทศสมาชิกอาเซียน

ที่มา : https://www.thaigov.go.th/news/contents/details/100420