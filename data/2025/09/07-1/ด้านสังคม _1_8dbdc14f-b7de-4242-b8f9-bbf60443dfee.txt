รัฐบาลไทย-ข่าวทำเนียบรัฐบาล-"วราวุธ" กำชับ ศบปภ. ส่งทีม พม. พิษณุโลก-หนองบัวลำภู-ขอนแก่น ช่วยเหลือกลุ่มเปราะบาง ที่ได้รับผลกระทบจากพายุหนองฟ้า

วันศุกร์ที่ 5 กันยายน 2568
"วราวุธ" กำชับ ศบปภ. ส่งทีม พม. พิษณุโลก-หนองบัวลำภู-ขอนแก่น ช่วยเหลือกลุ่มเปราะบาง ที่ได้รับผลกระทบจากพายุหนองฟ้า
"วราวุธ" กำชับ ศบปภ. ส่งทีม พม. พิษณุโลก-หนองบัวลำภู-ขอนแก่น ช่วยเหลือกลุ่มเปราะบาง ที่ได้รับผลกระทบจากพายุหนองฟ้า
วันที่ 4 กันยายน 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ได้รับรายงานจากศูนย์บริหารการดูแลกลุ่มเปราะบางจากภัยพิบัติ (ศบปภ.) กระทรวง พม. ถึงการช่วยเหลือกลุ่มเปราะบางและประชาชนที่ได้รับผลกระทบจากพายุ "หนองฟ้า" ที่ทำให้เกิดน้ำป่าไหลหลาก น้ำท่วมหนักในพื้นที่หลายจังหวัด ว่า พม.จังหวัดพิษณุโลก ระบุมีพื้นที่ได้รับผลกระทบ 5 อำเภอ 23 ตำบล 61 หมู่บ้าน 283 ครัวเรือน มีกลุ่มเปราะบางได้รับผลกระทบ 1,426 คน ไม่มีผู้บาดเจ็บและผู้เสียชีวิต โดยบูรณาการร่วมกับทางจังหวัดพิษณุโลก มีการเตรียมพื้นที่จุดอพยพและศูนย์พักพิงชั่วคราว จำนวน 194 แห่ง โดยทีม พม.หนึ่งเดียวจังหวัดพิษณุโลก ได้ลงพื้นที่อำเภอบางระกำเพื่อเยี่ยมให้กำลังใจกลุ่มเปราะบางและประชาชนผู้ประสบภัยพูดคุยสอบถามเรื่องที่อยู่อาศัยที่ได้รับผลกระทบที่ชุมชนคุ้มแม่ย่าและชุมชนสันเขื่อน รวม 31 ครอบครัว ซึ่งอำเภอบางระกำได้รับการสนับสนุนเรื่องที่พักอาศัยชั่วคราว จากสถาบันพัฒนาองค์กรชุมชน (องค์การมหาชน)(พอช.) ซึ่งเป็นหน่วยงานในสังกัดกระทรวง พม. จำนวน 22 หลัง และได้ลงพื้นที่ตำบลชมพูและตำบลบางระกำ เยี่ยมให้กำลังใจกลุ่มเปราะบางและประชาชนผู้ประสบภัย มอบเครื่องอุปโภคบริโภคที่จำเป็น เช่น ผ้าอ้อมสำเร็จรูปสำหรับผู้ใหญ่ น้ำดื่ม นมกล่องสำหรับเด็กเล็ก น้ำผลไม้กล่อง พร้อมทั้งพิจารณาให้การช่วยเหลือเป็นเงินสงเคราะห์ครอบครัวกลุ่มเปราะบาง 15 ครัวเรือน นอกจากนี้มีการจัดทีมเจ้าหน้าที่ พม. เฝ้าระวังติดตามสถานการณ์น้ำอย่างใกล้ชิด และเตรียมความพร้อมของบุคลากรและยานพาหนะเพื่อรับมือกับสถานการณ์ภัยพิบัติที่อาจรุนแรงขึ้น
จังหวัดหนองบัวลำภู ทางทีม พม.หนึ่งเดียว จังหวัดหนองบัวลำภู ได้ลงพื้นที่เยี่ยมให้กำลังใจกลุ่มเปราะบางและประชาชนผู้ประสบภัย พร้อมพูดคุยสอบถามเรื่องที่อยู่อาศัยที่ได้รับผลกระทบ เพื่อให้การสนับสนุนเรื่องที่พักอาศัยชั่วคราว และจัดทีมเจ้าหน้าที่ พม. ร่วมลงพื้นที่กับหน่วยงานที่เกี่ยวข้อง เพื่อช่วยเหลือส่งต่อผู้ประสบภัยในพื้นที่ และมอบถุงยังชีพ เพื่อบรรเทาความเดือดร้อนเบื้องต้น และจัดทีมเจ้าหน้าที่ พม. ประจำอำเภอ ร่วมติดตามเฝ้าระวังสถานการณ์น้ำอย่างใกล้ชิด , ประสานการทำงานร่วมกับอาสาสมัครพัฒนาสังคมและความมั่นคงของมนุษย์ (อพม.) ในพื้นที่  และเตรียมความพร้อมของบุคลากร ยานพาหนะในการรับมือกับสถานการณ์ภัยพิบัติที่อาจรุนแรงขึ้น
จังหวัดขอนแก่น ทางทีม พม. หนึ่งเดียวจังหวัดขอนแก่น ได้ลงพื้นที่ช่วยเหลือกลุ่มเปราะบางและประชาชนผู้ประสบภัย โดยมอบเครื่องอุปโภคบริโภคที่จำเป็น เพื่อบรรเทาความเดือดร้อนเบื้องต้น และสนับสนุนนักสังคมสงเคราะห์กระทรวง พม. ร่วมกับทีมเจ้าหน้าที่กระทรวงสาธารณสุข เพื่อให้กำลังใจเยียวยาสภาพจิตใจ อีกทั้งวางแผนติดตามการให้ความช่วยเหลือต่อไป
#ข่าวพม #พม #ศรส #esshelpme #5x5ฝ่าวิกฤตประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #SDx2025 #SocialDevelopmentExpo2025  #พายุหนองฟ้า #น้ำท่วม #พิษณุโลก #ขอนแก่น #หนองบัวลำภู

ที่มา : https://www.thaigov.go.th/news/contents/details/100411