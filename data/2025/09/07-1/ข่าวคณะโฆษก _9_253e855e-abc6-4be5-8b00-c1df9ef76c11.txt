รัฐบาลไทย-ข่าวทำเนียบรัฐบาล-“ไทยคู่ฟ้า” รายงานสถานการณ์เช้านี้ พื้นที่ 7 จังหวัดชายแดน เหตุการณ์ทั่วไปปกติ 

วันอาทิตย์ที่ 7 กันยายน 2568
“ไทยคู่ฟ้า” รายงานสถานการณ์เช้านี้ พื้นที่ 7 จังหวัดชายแดน เหตุการณ์ทั่วไปปกติ
แต่ยังคงตรึงกำลังเพื่อป้องกันการรุกล้ำอธิปไตยอย่างเต็มที่
วันนี้ (วันอาทิตย์ที่ 7 กันยายน 2568) เวลา 07.55 น. นายจิรายุ ห่วงทรัพย์ โฆษกประจำสำนักนายกรัฐมนตรี และคณะกรรมการศูนย์เฉพาะกิจบริหารสถานการณ์ชายแดนไทย–กัมพูชา (ศบ.ทก.) รายงานสถานการณ์ชายแดนใน 7 จังหวัด โดยรวมยังคงปกติ กองทัพไทยยังคงตรึงกำลังและเฝ้าระวังตลอด 24 ชั่วโมง เพื่อติดตามความเคลื่อนไหวของฝ่ายกัมพูชาและป้องกันการรุกล้ำอธิปไตยในทุกรูปแบบ
ทั้งนี้ รัฐบาลและกองทัพยังขอความร่วมมือประชาชนให้ใช้วิจารณญาณในการรับข่าวสาร และติดตามข้อมูลจากช่องทางราชการอย่างเป็นทางการเท่านั้น เพื่อป้องกันการบิดเบือนหรือข่าวปลอมที่อาจสร้างความสับสน โดยย้ำว่ารัฐบาลและกองทัพยังคงปฏิบัติภารกิจด้วยความรอบคอบ เพื่อสร้างความมั่นคงและความปลอดภัยให้แก่ประชาชนในพื้นที่ชายแดนอย่างต่อเนื่อง
“เหตุการณ์ชายแดนไทย–กัมพูชา อยู่ในความสงบ กองทัพยังคงตรึงกำลังและเฝ้าระวังใกล้ชิด ขณะเดียวกันรัฐบาลยังคงดูแลและอพยพประชาชนจากพื้นที่เสี่ยงภัย พร้อมทั้งส่งมอบสิ่งของบรรเทาทุกข์แก่ผู้ได้รับผลกระทบ พร้อมยืนยันเดินหน้าปกป้องอธิปไตยอย่างเต็มที่ และขอให้ประชาชนเชื่อถือข้อมูลจากช่องทางราชการ เพื่อร่วมกันรักษาบรรยากาศแห่งสันติภาพและความมั่นคงของชาติ” นายจิรายุ กล่าว

ที่มา : https://www.thaigov.go.th/news/contents/details/100438