รัฐบาลไทย-ข่าวทำเนียบรัฐบาล-ดีอี - TAGTHAi ร่วม MOU ส่งเสริม “Smart Tourism” ผ่านแพลตฟอร์ม หนุนยกระดับท่องเที่ยวไทย ขับเคลื่อนเศรษฐกิจดิจิทัล

วันศุกร์ที่ 5 กันยายน 2568
ดีอี - TAGTHAi ร่วม MOU ส่งเสริม “Smart Tourism” ผ่านแพลตฟอร์ม หนุนยกระดับท่องเที่ยวไทย ขับเคลื่อนเศรษฐกิจดิจิทัล
ดีอี - TAGTHAi ร่วม MOU ส่งเสริม “Smart Tourism” ผ่านแพลตฟอร์ม หนุนยกระดับท่องเที่ยวไทย ขับเคลื่อนเศรษฐกิจดิจิทัล
วันที่ 5 กันยายน 2568 ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม (ดีอี) ร่วมลงนามบันทึกข้อตกลงความร่วมมือกับ นายกลินท์ สารสิน ประธานคณะจัดการบริษัท ไทย ดิจิทัล แพลตฟอร์ม วิสาหกิจเพื่อสังคม จำกัด (TAGTHAi) เพื่อยกระดับการบริการด้านการท่องเที่ยวแบบครบวงจรผ่านแพลตฟอร์ม “TAGTHAi” โดยมี ดร.ปิยนุช วุฒิสอน รองปลัดกระทรวงดีอี นางธีรธิดา คุวันทรารัย ประธานเจ้าหน้าที่บริหารบริษัท ไทย ดิจิทัล แพลตฟอร์ม วิสาหกิจเพื่อสังคม จำกัด ร่วมเป็นพยาน พร้อมด้วยเจ้าหน้าที่ที่เกี่ยวข้องเข้าร่วม ณ ห้องประชุม 203 กระทรวงดิจิทัลเพื่อเศรษฐกิจและสังคม
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม กล่าวว่า กระทรวงดีอี พร้อมให้การสนับสนุน การยกระดับการท่องเที่ยวแบบครบวงจรในรูปแบบดิจิทัล ผ่านการใช้แพลตฟอร์ม  “TAGTHAi” ซึ่งมีแนวความคิดที่จะเชื่อมโยงนักท่องเที่ยวจากต่างประเทศ กับการท่องเที่ยวภายในประเทศ โดยเฉพาะการเชื่อมโยงผู้ประกอบการรายย่อยในพื้นที่ชุมชน โดยการนำเทคโนโลยีดิจิทัลเข้ามาบูรณาการกับการท่องเที่ยว ทั้งด้านการประชาสัมพันธ์และการบริการแบบครบวงจร เพื่อตอบสนองต่อความต้องการของนักท่องเที่ยว เพิ่มโอกาสทางธุรกิจให้แก่ผู้ประกอบการรายย่อยและชุมชนท้องถิ่น ส่งเสริมการกระจายรายได้และลดความเหลื่อมล้ำในระดับชุมชน รวมทั้งเพิ่มศักยภาพความสามารถทางการแข่งขันผ่านช่องทางดิจิทัลแพลตฟอร์มให้กับผู้ประกอบการ ตอบโจทย์การส่งเสริม Smart Tourism อย่างเป็นรูปธรรม
“กระทรวงดีอี พร้อมสนับสนุนด้านการประชาสัมพันธ์การใช้งาน และพัฒนาแพลตฟอร์มร่วมกัน อาทิ ข้อมูลพื้นฐานด้านการท่องเที่ยวจากสำนักงานสถิติแห่งชาติ (สสช.) และสถาบันข้อมูลขนาดใหญ่ (องค์การมหาชน) หรือ BDI ซึ่งได้มีการพัฒนาแพลตฟอร์มข้อมูลด้านท่องเที่ยวแห่งชาติ หรือ “Travel Link” ที่เป็นเครื่องมือช่วยวางแผนนโยบายและแผนการดำเนินงาน โดยใช้ Big Data และ AI เพื่อช่วยให้ผู้ประกอบการได้เข้าถึงข้อมูลเชิงลึกที่แม่นยำและทันต่อการเปลี่ยนแปลงของพฤติกรรมนักท่องเที่ยวในแต่ละภูมิภาค” ศาสตราจารย์พิเศษวิศิษฏ์ กล่าว
ด้านนายกลินท์ สารสิน ประธานคณะจัดการ บริษัท ไทย ดิจิทัล แพลตฟอร์ม วิสาหกิจเพื่อสังคม จำกัด กล่าวว่า ตั้งแต่ปี 2565 จนถึงปัจจุบัน มีนักท่องเที่ยวสนใจเข้าใช้แอปพลิเคชัน “TAGTHAi” รวมแล้วกว่า 4.7 ล้านครั้ง โดยมีจำนวนนักท่องเที่ยวทั้งชาวไทยและต่างชาติดาวน์โหลดแอปฯ แล้วกว่า 3.2 ล้านราย และมียอดขายเพิ่มขึ้นกว่า 482% ทั้งยังช่วยดึงนักท่องเที่ยวต่างชาติมาเที่ยวไทยในช่วง Low Season ได้ถึง 25 ประเทศ สถิตินี้สะท้อนถึงเทรนด์การใช้แพลตฟอร์มดิจิทัลของนักท่องเที่ยวได้เป็นอย่างดี
สำหรับ “TAGTHAi” เป็นแพลตฟอร์มดิจิทัลด้านการท่องเที่ยวของคนไทย ที่ช่วยสนับสนุนการแลกเปลี่ยนเรียนรู้ และประชาสัมพันธ์ด้านการท่องเที่ยวไทยสู่สากล รวมไปถึงสนับสนุนผู้ประกอบการรายย่อยในท้องถิ่น ให้สามารถใช้เทคโนโลยีเพื่อการท่องเที่ยวได้อย่างมีประสิทธิภาพ ผ่านฟีเจอร์เด่น อาทิ ฟีเจอร์ “Design My Trip” ที่ใช้ AI เข้ามาช่วยออกแบบทริปการท่องเที่ยวให้ตรงตามความต้องการของนักท่องเที่ยว การให้บริการอีวอลเล็ต “TAGTHAi Easy Pay” ระบบการชำระเงินที่ช่วยให้นักท่องเที่ยวต่างชาติ สามารถสแกนจ่ายพร้อมเพย์ได้เป็นเจ้าแรกของไทย การขอคืนภาษีออนไลน์ การให้บริการสายด่วนตำรวจท่องเที่ยว ฯลฯ
“TAGTHAi พร้อมนำองค์ความรู้และเทคโนโลยีมาสนับสนุนอุตสาหกรรมท่องเที่ยว พร้อมสร้างมาตรฐานความปลอดภัยทั้งในแง่ของการใช้เทคโนโลยี การชำระเงิน และการเก็บข้อมูลของนักท่องเที่ยวและผู้ประกอบการ รวมไปถึงสามารถแบ่งปันเทรนด์การท่องเที่ยว และช่วยจัดอบรมการใช้งานเทคโนโลยีดิจิทัลของผู้ประกอบการท้องถิ่น เพื่อเพิ่มศักยภาพในการแข่งขัน ทั้งในแง่ของการขายและการให้บริการ จนสามารถขยายโอกาสของตนเองสู่ตลาดโลก ขณะเดียวกัน ก็สามารถนำเทคโนโลยีเข้ามาช่วยสร้างสภาพแวดล้อมเพื่อการท่องเที่ยวของไทยให้มีคุณภาพสูงและเติบโตขึ้นอย่างยั่งยืน” นายกลินท์ กล่าวในตอนท้าย
--------------------------------------------

ที่มา : https://www.thaigov.go.th/news/contents/details/100423