รัฐบาลไทย-ข่าวทำเนียบรัฐบาล-​ รัฐมนตรีช่วยว่าการกระทรวงกลาโหมให้การต้อนรับเอกอัครราชทูตสาธารณรัฐประชาชนจีนประจำประเทศไทย ย้ำความสัมพันธ์ทางการทหาร ความมั่นคง และความร่วมมือรอบด้าน

วันศุกร์ที่ 5 กันยายน 2568
​ รัฐมนตรีช่วยว่าการกระทรวงกลาโหมให้การต้อนรับเอกอัครราชทูตสาธารณรัฐประชาชนจีนประจำประเทศไทย ย้ำความสัมพันธ์ทางการทหาร ความมั่นคง และความร่วมมือรอบด้าน
พันเอก วีรยุทธ์ น้อมศิริ รองโฆษกกระทรวงกลาโหม เปิดเผยว่า เมื่อวันพฤหัสบดีที่ 4 กันยายน 2568 เวลา 16.00 นาฬิกา
พลเอก ณัฐพล นาคพาณิชย์ รัฐมนตรีช่วยว่าการกระทรวงกลาโหม ได้ให้การต้อนรับ นาย Zhang Jianwei (จาง เจี้ยนเว่ย) เอกอัครราชทูตสาธารณรัฐประชาชนจีนประจำประเทศไทย ในโอกาสเข้าพบ ณ ห้องรับรองรัฐมนตรีว่าการกระทรวงกลาโหม ศาลาว่าการกลาโหม
ในโอกาสนี้ รัฐมนตรีช่วยว่าการกระทรวงกลาโหม ได้กล่าวต้อนรับและแสดงความยินดีต่อการเข้ารับหน้าที่ของเอกอัครราชทูตจีน พร้อมย้ำถึงความสัมพันธ์ทางการทหารที่แน่นแฟ้นระหว่างไทย–จีน และความยินดีในการร่วมเฉลิมฉลองครบรอบ 50 ปี การสถาปนาความสัมพันธ์ทางการทูตไทย–จีน ในปี 2568 รวมถึงความคืบหน้าการจัดทำบันทึกความเข้าใจว่าด้วยความร่วมมือด้านการป้องกันประเทศ และการจัดตั้งคณะกรรมการร่วมว่าด้วยความร่วมมือทางการทหารและอุตสาหกรรมป้องกันประเทศ
รัฐมนตรีช่วยว่าการกระทรวงกลาโหม ยังได้กล่าวถึง ความร่วมมือด้านการฝึกและการศึกษา โดยยินดีที่ความร่วมมือครอบคลุมทั้ง 3 เหล่าทัพ และขอบคุณฝ่ายจีนที่ส่งกำลังพลเข้าร่วมการฝึกร่วม/ผสม Cobra Gold มาอย่างต่อเนื่อง รวมทั้งการสนับสนุนการแลกเปลี่ยนที่นั่งศึกษา ซึ่งเป็นกลไกสำคัญในการสร้างความสัมพันธ์ทางทหารให้แน่นแฟ้นยิ่งขึ้น
ในด้าน การแก้ไขปัญหาอาชญากรรมข้ามชาติและการหลอกลวงทางออนไลน์ ไทยได้แสดงความขอบคุณรัฐบาลจีนที่ให้ความร่วมมืออย่างใกล้ชิด และพร้อมจะสนับสนุนการประสานงานร่วมกันต่อไป
ในส่วน สถานการณ์ชายแดนไทย–กัมพูชา ฝ่ายไทยได้ขอบคุณจีนที่มีบทบาทสำคัญในการสนับสนุนกระบวนการเจรจาหยุดยิง พร้อมยืนยันการยึดมั่นในแนวทางการแก้ไขปัญหาโดยสันติวิธี เพื่อรักษาอธิปไตยและบูรณภาพแห่งดินแดน ตามกฎบัตรสหประชาชาติและกฎหมายระหว่างประเทศ
ทั้งนี้ รัฐมนตรีช่วยว่าการกระทรวงกลาโหม ได้กล่าวขอบคุณสาธารณรัฐประชาชนจีนที่ให้การสนับสนุนและความสำคัญต่อไทยมาโดยตลอด โดยเชื่อมั่นว่าความสัมพันธ์ระหว่างไทยและจีนจะมีความแน่นแฟ้นต่อไป

ที่มา : https://www.thaigov.go.th/news/contents/details/100407