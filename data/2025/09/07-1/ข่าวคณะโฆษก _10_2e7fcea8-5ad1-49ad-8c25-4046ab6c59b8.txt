รัฐบาลไทย-ข่าวทำเนียบรัฐบาล-เตือน โรคมือ เท้า ปาก ในเด็กเล็ก “ระบาด” พุ่ง!  เผย 8 เดือนป่วย 65.7% 

วันอาทิตย์ที่ 7 กันยายน 2568
07/09/2568
พิมพ์
เตือน โรคมือ เท้า ปาก ในเด็กเล็ก “ระบาด” พุ่ง!  เผย 8 เดือนป่วย 65.7%
พบผู้ป่วยสูงสุดในพื้นที่ภาคใต้ กรุงเทพฯ และภาคกลาง มีแนวโน้มจะระบาดต่อเนื่อง
วันอาทิตย์ที่ 7 กันยายน 2568 เวลา 08.00 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า สภาพัฒนาการเศรษฐกิจและสังคมแห่งชาติ (สศช.) รายงานความเคลื่อนไหวทางสังคมรายไตรมาส 2/2568 ระบุจำนวนผู้ป่วยด้วยโรคเฝ้าระวังโดยรวมเพิ่มขึ้นจากช่วงเดียวกันของปี 2567 ร้อยละ 27.2 หรือเพิ่มจาก 202,879 ราย เป็น 258,105 ราย โดยโรคที่มีผู้ป่วยเพิ่มขึ้นมาก ได้แก่ โรคไข้หวัดใหญ่ โรคปอดอักเสบ และโรคมือ เท้า ปาก ทั้งนี้ เมื่อพิจารณาจากการขยายตัวของจำนวนผู้ป่วย พบว่า ผู้ป่วยด้วยโรคมือ เท้า ปาก เพิ่มขึ้นจากช่วงเดียวกันของปีก่อนร้อยละ 65.7 หรือเพิ่มขึ้นถึง 1.7 เท่า ซึ่งในปี 2568 โรคมือ เท้า ปาก เริ่มระบาดตั้งแต่เดือนเมษายน 2568 และมีแนวโน้มจะระบาดต่อเนื่องถึงเดือนกันยายน 2568 ทั้งนี้ จากข้อมูลของกองระบาดวิทยา ตั้งแต่วันที่ 1 ม.ค. – 5 ส.ค. 68 พบผู้ป่วยโรคมือ เท้า ปาก จำนวน 48,154 ราย โดยพบผู้ป่วยสูงสุดในพื้นที่ภาคใต้ รองลงมาเป็น กรุงเทพมหานคร และภาคกลาง ส่วนใหญ่เป็นเด็กเล็กอายุต่ำกว่า 5 ปี “รัฐบาลห่วงใยสถานการณ์การแพร่ระบาดโรคมือ เท้า ปากในเด็กเล็ก ขอให้เฝ้าระวังเป็นพิเศษในกลุ่มเด็กเล็กและเด็กวัยเรียน เนื่องจากมีภูมิคุ้มกันน้อยและต้องอาศัยอยู่รวมกันจำนวนมากในสถานรับเลี้ยงเด็กและโรงเรียน ทำให้เกิดการติดเชื้อได้ง่าย โดยเฉพาะในช่วงนี้หลายพื้นที่ของประเทศไทยมีฝนตกหนัก สภาพอากาศมีความชื้นทำให้เกิดการการแพร่ระบาดได้ง่ายขึ้น” นางสาวศศิกานต์ ระบุ

ที่มา : https://www.thaigov.go.th/news/contents/details/100439