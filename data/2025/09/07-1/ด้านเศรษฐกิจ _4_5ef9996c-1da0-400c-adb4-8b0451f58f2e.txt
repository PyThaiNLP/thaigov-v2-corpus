รัฐบาลไทย-ข่าวทำเนียบรัฐบาล-สบพ. ให้การต้อนรับ ICAO ลงพื้นที่ตรวจสอบมาตรฐานความปลอดภัยการบินของไทย ยืนยันความพร้อม ยกระดับมาตรฐานไทยสู่สากล

วันศุกร์ที่ 5 กันยายน 2568
สบพ. ให้การต้อนรับ ICAO ลงพื้นที่ตรวจสอบมาตรฐานความปลอดภัยการบินของไทย ยืนยันความพร้อม ยกระดับมาตรฐานไทยสู่สากล
...
สถาบันการบินพลเรือน (สบพ.) ให้การต้อนรับคณะผู้ตรวจสอบจากองค์การการบินพลเรือนระหว่างประเทศ (ICAO) ภายใต้โครงการ Universal Safety Oversight Audit Programme (USOAP) Continuous Monitoring Approach Audit (CMA) นำโดย Mr. Aziz Boulmane และ Mr. Edgar Guma ผู้ตรวจสอบด้านมาตรฐานผู้ประจำหน้าที่ (Personnel Licensing) ร่วมกับผู้แทนจากสำนักงานการบินพลเรือนแห่งประเทศไทย (กพท.) ในการลงพื้นที่ตรวจเยี่ยม (Industry Visit) ในวันที่ 4 กันยายน 2568 ณ สถาบันการบินพลเรือน กรุงเทพฯ
การตรวจเยี่ยมดังกล่าวได้รับเกียรติจาก นางสาวภัคณัฏฐ์ มากช่วย ผู้ว่าการสถาบันการบินพลเรือน พร้อมด้วย ดร.วราภรณ์ เต็มแก้ว รองผู้ว่าการฝ่ายบริหาร และ ดร.พันศักดิ์ เนินทราย ผู้อำนวยการกองวิชาบริการการจราจรทางอากาศ รักษาการในตำแหน่งรองผู้ว่าการฝ่ายวิชาการ ตลอดจนผู้บริหารของ สบพ. ร่วมให้การต้อนรับ
คณะผู้ตรวจสอบได้เข้าเยี่ยมชมและประเมินสถาบันฝึกอบรมสำคัญของ สบพ. ได้แก่ศูนย์ทดสอบภาษาผู้ถือใบอนุญาตผู้ประจำหน้าที่ (ICAO Language Proficiency Testing Center) สถาบันฝึกอบรมด้านการควบคุมการจราจรทางอากาศ (Air Traffic Control Training Organization) สถาบันฝึกอบรมนายช่างภาคพื้นดิน ( Maintenance Training Organization) และสถาบันฝึกอบรมด้านการบิน ( Flight Training Organization) โดยผลการตรวจสอบและการซักถามในทุกด้านเป็นไปอย่างราบรื่นและสอดคล้องกับมาตรฐานที่กำหนด ซึ่งเป็นส่วนหนึ่งในการดำเนินการตรวจสอบมาตรฐานความปลอดภัยของประเทศไทย ตามโครงการ Universal Safety Oversight Audit Programme (USOAP) Continuous Monitoring Approach Audit (CMA) เพื่อประเมินความพร้อมและการบังคับใช้มาตรฐานในทุกมิติของระบบการบินพลเรือนของประเทศไทย แสดงให้เห็นถึงความพร้อมของประเทศไทยในการรักษามาตรฐานด้านความปลอดภัยการบินในทุกมิติ
นางสาวภัคณัฏฐ์ มากช่วย ผู้ว่าการสถาบันการบินพลเรือน กล่าวว่า การตรวจเยี่ยมของ ICAO ครั้งนี้เป็นโอกาสสำคัญที่สะท้อนถึงความมุ่งมั่นของสถาบันการบินพลเรือน ในการพัฒนาศักยภาพบุคลากรและกระบวนการฝึกอบรม เพื่อยกระดับมาตรฐานการบินของประเทศไทย ให้สอดคล้องกับหลักสากลอย่างต่อเนื่อง การลงพื้นที่ตรวจเยี่ยมในครั้งนี้ไม่เพียงเป็นการประเมินมาตรฐานเท่านั้น แต่ยังเป็นการยืนยันถึงความก้าวหน้าของประเทศไทยในการกำกับดูแลความปลอดภัยการบิน และตอกย้ำบทบาทของสถาบันการบินพลเรือนในฐานะหน่วยงานหลักในการสร้างบุคลากรและขับเคลื่อนอุตสาหกรรมการบินไทยสู่มาตรฐานสากล

ที่มา : https://www.thaigov.go.th/news/contents/details/100412