รัฐบาลไทย-ข่าวทำเนียบรัฐบาล-ปลัดมหาดไทย นำประชุมคณะกรรมการควบคุมการเรี่ยไร มุ่งพิจารณาอนุญาตให้มีการเรี่ยไรให้สอดคล้องวัตถุประสงค์และเพื่อประโยชน์ต่อส่วนรวม

วันศุกร์ที่ 5 กันยายน 2568
05/09/2568
พิมพ์
ปลัดมหาดไทย นำประชุมคณะกรรมการควบคุมการเรี่ยไร มุ่งพิจารณาอนุญาตให้มีการเรี่ยไรให้สอดคล้องวัตถุประสงค์และเพื่อประโยชน์ต่อส่วนรวม
ปลัดมหาดไทย นำประชุมคณะกรรมการควบคุมการเรี่ยไร มุ่งพิจารณาอนุญาตให้มีการเรี่ยไรให้สอดคล้องวัตถุประสงค์และเพื่อประโยชน์ต่อส่วนรวม
วันนี้ (5 ก.ย. 68) เวลา 09.30 น. นายอรรษิษฐ์ สัมพันธรัตน์ ปลัดกระทรวงมหาดไทย เป็นประธานการประชุมคณะกรรมการควบคุมการเรี่ยไร ครั้งที่ 3/2568 โดยมี นายวิรุฬห์ สิทธิวงศ์ รองอธิบดีกรมการปกครอง และคณะกรรมการซึ่งเป็นผู้แทนกระทรวงกลาโหม สำนักงานตำรวจแห่งชาติ กระทรวงศึกษาธิการ กระทรวงการคลัง กระทรวงสาธารณสุข ผู้ยื่นคำขออนุญาต และเจ้าหน้าที่ที่เกี่ยวข้อง ร่วมประชุม ณ ห้องประชุมเฟื่องนคร อาคารดำรงราชานุสรณ์ กระทรวงมหาดไทย
คณะกรรมการควบคุมการเรี่ยไร เป็นคณะกรรมการตามกฎหมายว่าด้วยการควบคุมการเรี่ยไร เพื่อกำกับ ดูแล และกำหนดแนวทางในการอนุญาต ควบคุม และตรวจสอบการจัดให้มีการเรี่ยไรทั่วประเทศ โดยมี ปลัดกระทรวงมหาดไทย เป็นประธาน ผู้แทนกระทรวงการคลัง ผู้แทนกระทรวงศึกษาธิการ ผู้แทนกระทรวงสาธารณสุข ผู้แทนสำนักงานตำรวจแห่งชาติ และผู้แทนกรมการปกครอง เป็นคณะกรรมการ มีอำนาจหน้าที่พิจารณาวินิจฉัยและให้คำปรึกษาเกี่ยวกับการอนุญาตเรี่ยไร วางระเบียบ วิธีการ และเงื่อนไขการเรี่ยไร การกำกับติดตามให้การเรี่ยไรเป็นไปตามวัตถุประสงค์และโปร่งใส รวมถึงการพิจารณากรณีมีข้อร้องเรียนหรือฝ่าฝืนกฎหมาย
สำหรับการประชุมในครั้งนี้ เป็นการพิจารณาการขออนุญาตเรี่ยไร จำนวน 3 ราย ได้แก่ 1) มูลนิธิธรรมดี ขออนุญาตจัดให้มีการเรี่ยไรเพื่อระดมทรัพยากรและรายได้เพื่อสนับสนุนนักเรียนผู้ด้อยโอกาส ตลอดจนโรงเรียน และหน่วยงานที่มีความต้องการหนังสือและสื่อความรู้เพื่อให้สามารถเข้าถึงแหล่งเรียนรู้ได้อย่างทั่วถึงและเท่าเทียม 2) มูลนิธิอนุรักษ์แนวปะการังและสิ่งมีชีวิตใต้ทะเลไทย ในสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ขออนุญาตจัดให้มีการเรี่ยไรเพื่อใช้ในการดำเนินการจัดกิจกรรมอนุรักษ์และฟื้นฟูทรัพยากรธรรมชาติทางทะเล ในพระดำริสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา และ 3) มูลนิธิโรงพยาบาลสมเด็จพระยุพราช สาขาเด่นชัย ขออนุญาตจัดให้มีการเรี่ยไรเพื่อจัดหาครุภัณฑ์และเวชภัณฑ์ที่ขาดแคลนและจำเป็นในการรักษาผู้ป่วย และปรับปรุงอาคารสิ่งก่อสร้างให้ปลอดภัยสะดวกแก่ผู้มารับบริการและบุคลากรในโรงพยาบาล
สำหรับองค์กรหรือหน่วยงานหรือบุคคลที่ประสงค์จะขออนุญาตจัดให้มีการเรี่ยไรสามารถยื่นคำขออนุญาตได้ โดยพื้นที่กรุงเทพมหานคร ยื่น ณ กรมการปกครอง (วังไชยา) กรุงเทพฯ และในต่างจังหวัดยื่น ณ ที่ทำการปกครองอำเภอ (ที่ว่าการอำเภอ) หรือที่ทำการปกครองจังหวัด (ศาลากลางจังหวัด) ในวันและเวลาราชการ สอบถามรายละเอียดเพิ่มเติมได้ที่สายด่วนศูนย์ดำรงธรรม โทร. 1567

ที่มา : https://www.thaigov.go.th/news/contents/details/100425