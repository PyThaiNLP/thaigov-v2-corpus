รัฐบาลไทย-ข่าวทำเนียบรัฐบาล-ทส. ประชุม คกก.มรดกโลก ผลักดัน “พระธาตุพนม” ขึ้นทะเบียนเป็นแหล่งมรดกโลกฉบับสมบูรณ์

วันจันทร์ที่ 8 กันยายน 2568
ทส. ประชุม คกก.มรดกโลก ผลักดัน “พระธาตุพนม” ขึ้นทะเบียนเป็นแหล่งมรดกโลกฉบับสมบูรณ์
ทส. ประชุม คกก.มรดกโลก ผลักดัน “พระธาตุพนม” ขึ้นทะเบียนเป็นแหล่งมรดกโลกฉบับสมบูรณ์
วันที่ 8 กันยายน 2568เวลา 09.00 น. ดร.ชญานันท์ ภักดีจิตต์ ปลัดกระทรวงทรัพยากรธรรมชาติและสิ่งแวดล้อม เข้าร่วมประชุมคณะกรรมการแห่งชาติว่าด้วยอนุสัญญาคุ้มครองมรดกโลก ครั้งที่ 4/2568 ผ่านระบบ Video Conference ณ ห้องประชุม ชั้น 17 อาคารกระทรวงทรัพยากรธรรมชาติและสิ่งแวดล้อม โดยมี นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม เป็นประธานการประชุม ณ ห้องประชุม 1101 กระทรวงดิจิทัลเพื่อเศรษฐกิจและสังคม อาคาร C ศูนย์ราชการแจ้งวัฒนะ พร้อมด้วยกรรมการผู้ทรงคุณวุฒิ และผู้แทนจากหน่วยงานที่เกี่ยข้องเข้าร่วมประชุม เพื่อพิจารณาให้ความเห็นชอบการจัดส่ง (ร่าง) เอกสารขอรับการประเมินขั้นต้น (Preliminary Assessment) แหล่งมรดกทางวัฒนธรรม พระธาตุพนม กลุ่มสิ่งก่อสร้างทางประวัติศาสตร์ และภูมิทัศน์ที่เกี่ยวข้อง เพื่อขอรับการขึ้นทะเบียนเป็นแหล่งมรดกโลกฉบับสมบูรณ์ จากองค์กรที่ปรึกษาของคณะกรรมการมรดกโลก
สำหรับแหล่งมรดกทางวัฒนธรรม พระธาตุพนม กลุ่มสิ่งก่อสร้างทางประวัติศาสตร์ และภูมิทัศน์ที่เกี่ยวข้อง  ได้รับการบรรจุไว้ในบัญชีรายชื่อเบื้องต้น (Tentative List) ของศูนย์มรดกโลก เมื่อวันที่ 2 กุมภาพันธ์ 2560 และได้รับการรับรองในการประชุมคณะกรรมการมรดกโลกสมัยสามัญในปีเดียวกัน โดยเกณฑ์คุณค่าความโดดเด่นอันเป็นสากลที่นําเสนอ จำนวน 3 ข้อ ได้แก่ คือ 1) การเป็นตัวแทนที่แสดงถึงผลงานชิ้นเอกที่ทำขึ้นด้วยอัจฉริยภาพในการสร้างสรรค์ของมนุษย์ โดยพระธาตุพนมมีอัจฉริยภาพในการสร้างสรรค์ทางศิลปกรรมที่มีลักษณะเป็นศิลปะไทยอีสาน – ลาวล้านช้าง และได้มีการบูรณะในแนวทางที่รักษาอัตลักษณ์นี้ไว้มาเป็นระยะ ๆ จนถึงปี พ.ศ. 2518 เมื่อพระธาตุพนมได้ถูกลมมรสุมพังทลาย กรมศิลปากรได้ดำเนินการบูรณะขึ้นใหม่ให้สวยงามตามแบบเดิม 2) การส่งอิทธิพลให้เกิดการพัฒนาในด้านการออกแบบทางสถาปัตยกรรม อนุสรณ์สถาน ประติมากรรม สวนและภูมิทัศน์ ตลอดจนศิลปกรรมที่เกี่ยวข้อง ที่แสดงถึงการแลกเปลี่ยนคุณค่าและความเชื่อและวัฒนธรรมของประชาชนในเรื่องการเคารพบูชาสถูปของบุคคลที่มีความสำคัญและศักดิ์สิทธิ์ที่แพร่ขยายมาจากอินเดียและฮินดูจนถึงสมัยพุทธกาล และเป็นประเพณีวัฒนธรรมของชาวพุทธและได้แพร่มาสู่ตะวันออกเฉียงใต้หรือที่เรียกว่าสุวรรณภูมิ และ 3) ความคิดหรือความเชื่อที่เกี่ยวข้องโดยตรงกับเหตุการณ์หรือบุคคลที่มีความสำคัญหรือความโดดเด่นยิ่งในประวัติศาสตร์ โดยพระธาตุพนมมีความสัมพันธ์และเชื่อมโยงกับวัฒนธรรมและประเพณีท้องถิ่นที่สืบทอดจนถึงปัจจุบัน

ที่มา : https://www.thaigov.go.th/news/contents/details/100469