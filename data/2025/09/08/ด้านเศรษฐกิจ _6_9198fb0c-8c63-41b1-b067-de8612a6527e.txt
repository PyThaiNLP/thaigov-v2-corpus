รัฐบาลไทย-ข่าวทำเนียบรัฐบาล- ก.อุตฯ x กทม. จับมือสู้ฝุ่น PM2.5 ปี68/69 เพื่อสุขภาพ-อากาศที่ดีในเมืองกรุง

วันจันทร์ที่ 8 กันยายน 2568
08/09/2568
พิมพ์
ก.อุตฯ x กทม. จับมือสู้ฝุ่น PM2.5 ปี68/69 เพื่อสุขภาพ-อากาศที่ดีในเมืองกรุง
ก.อุตฯ x กทม. จับมือสู้ฝุ่น PM2.5 ปี68/69 เพื่อสุขภาพ-อากาศที่ดีในเมืองกรุง
วันที่ 5 กันยายน 2568 นายณัฐพล รังสิตพล ปลัดกระทรวงอุตสาหกรรม พร้อมด้วย นายพรยศ กลั่นกรอง อธิบดีกรมโรงงานอุตสาหกรรม  นายปณตสรรค์ สูจยานนท์ รองอธิบดีกรมโรงงานอุตสาหกรรม นางพงษ์ศิริ วรรณศรี รองเลขาธิการสำนักงานมาตรฐานผลิตภัณฑ์อุตสาหกรรม ประชุมหารือร่วมกับ นายชัชชาติ สิทธิพันธุ์ ผู้ว่าราชการกรุงเทพมหานคร พร้อมคณะผู้บริหารและเจ้าหน้าที่ที่เกี่ยวข้อง เกี่ยวกับแนวทางการป้องกันและแก้ปัญหาฝุ่น PM2.5 ในกรุงเทพมหานคร ระหว่าง กระทรวงอุตสาหกรรม และ กรุงเทพมหานคร (กทม.) เพื่อเตรียมการรับมือล่วงหน้าในช่วงฤดูแล้งที่จะมาถึง​​​​​​​​​​​​​​​​ ณ ห้องประชุม อก. 1 ชั้น 2 อาคารสำนักงานปลัดกระทรวงอุตสาหกรรม
การหารือในครั้งนี้ทั้งสองฝ่ายได้รายงานถึงการดำเนินงานของทั้งสองหน่วยงานในช่วงที่ผ่านมา ซึ่ง กทม. ได้รับความร่วมมืออย่างดีจากกระทรวงอุตสาหกรรมโดยเฉพาะการตรวจสถานประกอบการโรงงาน และการติดตามเฝ้าระวังมลพิษทางอากาศที่ระบายจากแหล่งกำเนิด โดยเฉพาะค่าสารประกอบอินทรีย์ระเหยง่าย (VOCs) ไนโตรเจนออกไซด์ (Nox) และซัลเฟอร์ออกไซด์ (SOX) สารกลุ่มนี้เมื่อเจอกับความร้อนจะเป็นเหตุให้เกิดฝุ่น PM.2.5
นอกจากนี้ กระทรวงอุตสาหกรรมได้ฝากเรื่องร้องเรียนจากประชาชนผ่านแจ้งอุต ประเด็นกลิ่นรบกวน บริเวณศูนย์กำจัดขยะมูลฝอยอ่อนนุช ให้ กทม. ดำเนินการแก้ไข ทางด้าน กทม. ต้องการแลกเปลี่ยนข้อมูลที่ได้จากระบบ CEMS ของโรงกลั่นน้ำมันที่อาจทำให้เกิดฝุ่น pm2.5 ในเขตพระโขนงและคลองเตย ซึ่งฝุ่น PM2.5 ส่งผลกระทบต่อสุขภาพของประชาชนในเมืองกรุง
ทั้งนี้ กทม. เห็นว่าการดำเนินงานดังกล่าวเป็นตัวอย่างของความร่วมมือที่ดี และจะหารือกับหน่วยงานที่เกี่ยวข้องอื่น ๆ ต่อไปด้วย ซึ่ง กทม. และกระทรวงอุตสาหกรรม จะมีการประชุมหารือเพิ่มเติมอีกครั้งเมื่อฝุ่นมา เพื่อคืนท้องฟ้าที่สดใสและอากาศที่ดียิ่งขึ้นให้กับประชาชนใน กทม.

ที่มา : https://www.thaigov.go.th/news/contents/details/100467