รัฐบาลไทย-ข่าวทำเนียบรัฐบาล-“วราวุธ” เปิด มหกรรมการพัฒนาเด็กและเยาวชน ดึงเครือข่าย ปั้นเยาวชนคนดี ศรีสุพรรณ

วันจันทร์ที่ 8 กันยายน 2568
“วราวุธ” เปิด มหกรรมการพัฒนาเด็กและเยาวชน ดึงเครือข่าย ปั้นเยาวชนคนดี ศรีสุพรรณ
“วราวุธ” เปิด มหกรรมการพัฒนาเด็กและเยาวชน ดึงเครือข่าย ปั้นเยาวชนคนดี ศรีสุพรรณ
วันที่ 7 กันยายน 2568 ที่จังหวัดสุพรรณบุรี นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดมหกรรมการพัฒนาเด็กและเยาวชนจังหวัดสุพรรณบุรี เนื่องในวันเยาวชนแห่งชาติ ประจำปี 2568 “4 ทศวรรษ ร่วมแรงแข็งขัน ช่วยกันพัฒนา ใฝ่หาสันติ” ซึ่งบูรณาการร่วมกับโครงการ "ค่ายคนดี ชีวิตนี้เพื่อแผ่นดิน" (เยาวชนคนดี ศรีสุพรรณ) เพื่อสุพรรณบุรีสีขาว ปลอดยาเสพติดอย่างยั่งยืน มีการมอบประกาศนียบัตรให้เด็กและเยาวชนดีเด่นแห่งชาติ และผู้ทำคุณประโยชน์ต่อเด็กและเยาวชนเนื่องในวันเยาวชนแห่งชาติ ประจำปี 2568 มีผู้แทนเยาวชนที่เข้าร่วมโครงการฯ นายประภัตร โพธสุธน สส.สุพรรณบุรี พรรคชาติไทยพัฒนา ,อดีตรัฐมนตรีว่าการกระทรวงเกษตรและสหกรณ์ , นายสรชัด สุจิตต์ สส.สุพรรณบุรี พรรคชาติไทยพัฒนา , นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) พร้อมคณะผู้บริหารกระทรวง พม. นายพิริยะ ฉันทดิลก ผู้ว่าราชการจังหวัดสุพรรณบุรี , นางมณฑา ฉันทดิลก นายกเหล่ากาชาดจังหวัดสุพรรณบุรี , นางสาวณิชาภัทร วิบูลย์พานิช พัฒนาสังคมและความมั่นคงของมนุษย์จังหวัดสุพรรณบุรี พร้อมหน่วยงาน ทีม พม. หนึ่งเดียว และผู้แทนภาคีเครือข่ายด้านการพัฒนาเด็กและเยาวชน  เข้าร่วม ที่ห้องประชุมอาชาสีหมอก ศาลากลางจังหวัดสุพรรณบุรี
นายวราวุธ กล่าวว่า รัฐบาลได้ให้ความสำคัญกับเด็กและเยาวชนอันเป็นอนาคตในการพัฒนาประเทศ จึงได้กำหนดให้มีการจัดกิจกรรมเนื่องในวันเยาวชนแห่งชาติเป็นประจำทุกปี และครั้งนี้ กระทรวง พม. โดยสำนักงานพัฒนาสังคมและความมั่นคงของมนุษย์จังหวัดสุพรรณบุรี บ้านพักเด็กและครอบครัวจังหวัดสุพรรณบุรี ร่วมกับสภาเด็กและเยาวชนจังหวัดสุพรรณบุรี กำหนดจัดมหกรรมการพัฒนาเด็กและเยาวชนจังหวัดสุพรรณบุรี เนื่องในวันเยาวชนแห่งชาติ ประจำปี 2568 ร่วมกับจังหวัดสุพรรณบุรีและหน่วยงานต่าง ๆ ที่เกี่ยวข้องกับการพัฒนาเด็กและเยาวชน เพื่อการส่งเสริมและพัฒนาศักยภาพของเด็กและเยาวชนในการพัฒนาตนเอง มีความคิดริเริ่มสร้างสรรค์ และมีส่วนร่วมในการพัฒนาสังคม รวมถึงเป็นการกระตุ้นให้ภาคีเครือข่ายทุกภาคส่วนของสังคมได้ตระหนักในความสำคัญของเด็กและเยาวชน
นายวราวุธ กล่าวว่า การจัดมหกรรมนี้บูรณาการร่วมกับ โครงการ "ค่ายคนดี ชีวิตนี้เพื่อแผ่นดิน" (เยาวชนคนดี ศรีสุพรรณ) เพื่อสุพรรณบุรีสีขาว ปลอดยาเสพติดอย่างยั่งยืน ซึ่งได้รับการสนับสนุนงบประมาณจากองค์การบริหารส่วนจังหวัดสุพรรณบุรี ดำเนินโครงการฯมาแล้ว จำนวน 3 รุ่น ระหว่างเดือนกรกฎาคม - สิงหาคม 2568 มีนักเรียนระดับชั้นมัธยมศึกษาที่เข้าร่วม ทั้งหมด 600 คน รวมถึงสภาเด็กและเยาวชนจังหวัดสุพรรณบุรี โดยได้รับการเสริมสร้างคุณลักษณะของเยาวชนอันพึงประสงค์ ให้เป็นคนเก่ง คนดี มีคุณธรรม และไม่ยุ่งเกี่ยวกับยาเสพติด เพื่อเป็นเยาวชนคนดี ศรีสุพรรณ ตามที่นายบรรหาร ศิลปอาชา นายกรัฐมนตรีคนที่ 21 ได้วางรากฐานของเยาวชนจังหวัดสุพรรณบุรี ให้มีกฎและกติการ่วมกันในสังคม ภายใต้โครงการเยาวชนคนดี ศรีสุพรรณบุรี มุ่งพัฒนาเยาวชนให้เป็นคนดีมีคุณธรรมผ่านหลักปฏิบัติ 11 ข้อ ดังนี้ 1. รักษาความสะอาด ร่างกาย บ้านเรือนและชุมชน  2. มีจิตสำนึกและร่วมกันอนุรักษ์สิ่งแวดล้อม 3. มีวิถีประชาธิปไตย 4. เป็นผู้ประหยัด ออม และนิยมไทย 5. ปฏิบัตติหลักเบญจศีล เบญจธรรม หรือหลักธรรมอื่นๆ 6. เป็นผู้มีมารยาทแบบไทย 7. มีวินัยจราจร 8. เป็นคนตรงต่อเวลา 9. ปฏิบัติตนในการเข้าแถว เรียงลำดับก่อน-หลัง ในการเข้ารับบริการต่างๆ และมีจิตสาธารณะ 10. ปฏิบัติตนตามกฎระเบียบของโรงเรียนและกลุ่มโดยเคร่งครัด 11. ไม่พัวพันสิ่งเสพติด
#ข่าวพม #พม #ศรส #esshelpme #5x5ฝ่าวิกฤตประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #SDx2025 #SocialDevelopmentExpo2025 #พัฒนาเด็กและเยาวชน #สุพรรณบุรี #วันเยาวชนแห่งชาติ2568

ที่มา : https://www.thaigov.go.th/news/contents/details/100471