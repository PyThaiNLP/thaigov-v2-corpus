รัฐบาลไทย-ข่าวทำเนียบรัฐบาล-การบรรยายสรุปให้แก่ผู้ช่วยทูตทหารประเทศสมาชิกอาเซียนประจำกรุงเทพฯ ที่ร่วมปฏิบัติหน้าที่ในคณะผู้สังเกตการณ์ชั่วคราว (Interim Observer Team: IOT

วันจันทร์ที่ 8 กันยายน 2568
การบรรยายสรุปให้แก่ผู้ช่วยทูตทหารประเทศสมาชิกอาเซียนประจำกรุงเทพฯ ที่ร่วมปฏิบัติหน้าที่ในคณะผู้สังเกตการณ์ชั่วคราว (Interim Observer Team: IOT
พลเอก ณัฐพล นาคพาณิชย์ รัฐมนตรีช่วยว่าการกระทรวงกลาโหม รักษาราชการแทนรัฐมนตรีว่าการกระทรวงกลาโหม มีดำริให้จัดการบรรยายสรุปให้กับผู้ช่วยทูตทหารประเทศสมาชิกอาเซียนประจำกรุงเทพฯ
ในประเด็นท่าทีระดับนโยบายของกระทรวงกลาโหมเกี่ยวกับกลไกการสังเกตการณ์การหยุดยิง ซึ่งสำนักนโยบายและแผนกลาโหม ได้ดำเนินการจัดการบรรยายสรุปผู้ช่วยทูตทหารประเทศสมาชิกอาเซียนประจำกรุงเทพฯ
ที่ปฏิบัติหน้าที่ IOT เมื่อวันที่ ๕ กันยายน ๒๕๖๘ ณ ห้องหลักเมือง ๑ ในศาลาว่าการกลาโหม โดยมี
พลเอก กันตพจน์ เศรษฐารัศมี ผู้อำนวยการสำนักงานนโยบายและแผนกลาโหม เป็นประธาน พร้อมด้วยผู้แทนจากกองบัญชาการกองทัพไทย เหล่าทัพ กระทรวงการต่างประเทศ และสำนักงานสภาความมั่นคงแห่งชาติ เข้าร่วมรับฟัง ซึ่งสาระสำคัญของการบรรยายสรุป ประกอบด้วย
1) ท่าทีและจุดยืนในระดับนโยบายของกระทรวงกลาโหม เกี่ยวกับกลไกสังเกตการณ์การหยุดยิง (Policy Level Briefing on Ceasefire Observation Mechanisms)
2) การแลกเปลี่ยนข้อมูลเกี่ยวกับการดำเนินงานของ IOT และแนวทางการพัฒนาเป็น Augmented IOT
3) แนวทางการจัดตั้งคณะผู้สังเกตการณ์อาเซียน (ASEAN Observer Team: AOT) รวมถึงพัฒนาการ
และขั้นตอนทางกฎหมายภายในของไทยที่เกี่ยวข้องกับการพิจารณาจัดทำร่างขอบเขตข้อกำหนด (Terms of Reference: TOR) ในการจัดตั้งกลไก AOT
4) การแลกเปลี่ยนมุมมองและข้อคิดเห็นจากผู้ช่วยทูตทหารประเทศสมาชิกอาเซียนประจำกรุงเทพฯ ต่อบทบาทและการดำเนินงานที่ผ่านมา ของคณะผู้สังเกตการณ์ชั่วคราว

ที่มา : https://www.thaigov.go.th/news/contents/details/100448