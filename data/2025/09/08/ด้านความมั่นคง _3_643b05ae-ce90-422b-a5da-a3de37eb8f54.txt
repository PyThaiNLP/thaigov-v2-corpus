รัฐบาลไทย-ข่าวทำเนียบรัฐบาล-รัฐบาลกำหนดจัดกิจกรรมเฉลิมพระเกียรติพระบาทสมเด็จพระปรเมนทรมหาอานันทมหิดล พระอัฐมรามาธิบดินทร เนื่องในโอกาสวันคล้ายวันพระบรมราชสมภพครบ ๑๐๐ ปี วันที่ ๒๐ กันยายน ๒๕๖๘

วันจันทร์ที่ 8 กันยายน 2568
รัฐบาลกำหนดจัดกิจกรรมเฉลิมพระเกียรติพระบาทสมเด็จพระปรเมนทรมหาอานันทมหิดล พระอัฐมรามาธิบดินทร เนื่องในโอกาสวันคล้ายวันพระบรมราชสมภพครบ ๑๐๐ ปี วันที่ ๒๐ กันยายน ๒๕๖๘
เพื่อเทิดพระเกียรติและน้อมรำลึกในพระมหากรุณาธิคุณ วันเสาร์ที่ ๒๐ กันยายน ๒๕๖๘ ซึ่งเป็นวันคล้ายวันพระบรมราชสมภพพระบาทสมเด็จพระปรเมนทรมหาอานันทมหิดล พระอัฐมรามาธิบดินทรครบ ๑๐๐ ปี
รัฐบาลกำหนดให้มีพิธีเจริญพระพุทธมนต์และทำบุญตักบาตรถวายพระราชกุศล พิธีวางพุ่มดอกไม้ถวายราชสักการะ โดยมีนายกรัฐมนตรีเป็นประธาน เพื่อแสดงความจงรักภักดีและน้อมรำลึกในพระมหากรุณาธิคุณ
พร้อมกันนี้รัฐบาลโดยสำนักงานปลัดสำนักนายกรัฐมนตรีร่วมกับวัดสุทัศนเทพวรารามได้กำหนดจัดกิจกรรมเฉลิมพระเกียรติ ระหว่างวันที่ ๒๐ - ๒๗ กันยายน ๒๕๖๘ ณ วัดสุทัศนเทพวราราม เขตพระนคร กรุงเทพมหานคร โดยมีกิจกรรมหลากหลายรูปแบบ ได้แก่ นิทรรศการเฉลิมพระเกียรติถ่ายทอดพระราชประวัติและพระราชกรณียกิจ การแสดงเฉลิมพระเกียรติ การสาธิตมรดกภูมิปัญญาวัฒนธรรม การจัดแสดงนิทรรศการสวนแสงอันเกี่ยวเนื่องกับพระพุทธศาสนา การจัดกิจกรรม Night Museum พิพิธภัณฑ์ตำหนักสมเด็จพระสังฆราช (แพ ติสฺสเทวมหาเถร) การจัดกิจกรรมนพปูชนีย์ การประกวดโต๊ะหมู่บูชา “หมู่ ๙“ การจัดร้านค้าจำหน่ายสินค้าและผลิตภัณฑ์ ภายในงานมีการประดับไฟตกแต่งโดยรอบบริเวณวัดสุทัศนเทพวราราม
ทั้งนี้ ขอเชิญชวนประชาชนเข้าร่วมกิจกรรม เพื่อเป็นการเทิดพระเกียรติและน้อมรำลึกในพระมหากรุณาธิคุณแด่พระบาทสมเด็จพระปรเมนทรมหาอานันทมหิดล พระอัฐมรามธิบดินทร ที่ทรงมีต่อปวงชนชาวไทย

ที่มา : https://www.thaigov.go.th/news/contents/details/100451