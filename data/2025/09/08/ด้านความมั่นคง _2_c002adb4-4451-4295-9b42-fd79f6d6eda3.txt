รัฐบาลไทย-ข่าวทำเนียบรัฐบาล-กองบัญชาการกองทัพไทย จัดพิธี “สดุดีวีรกรรมทหารกล้า และอาลัยประชาชนผู้บริสุทธิ์

วันจันทร์ที่ 8 กันยายน 2568
กองบัญชาการกองทัพไทย จัดพิธี “สดุดีวีรกรรมทหารกล้า และอาลัยประชาชนผู้บริสุทธิ์
ในวันศุกร์ที่ 5 กันยายน 2568 ณ กองบัญชาการกองทัพไทย
เพื่อเชิดชูเกียรติและตอบแทนความเสียสละของกำลังพล 15 นาย ที่พลีชีพเพื่อปกป้องผืนแผ่นดินและอธิปไตยของชาติ พร้อมทั้งร่วมไว้อาลัยต่อประชาชนผู้บริสุทธิ์ 14 รายจากเหตุการณ์ปะทะชายแดนไทย–กัมพูชา ระหว่างวันที่ 24–28 กรกฎาคม 2568 พิธีครั้งนี้มิได้เป็นเพียงการระลึกถึงผู้จากไปเท่านั้น หากยังสะท้อน คุณค่าของ “ทหารตัวเล็ก ๆ” ที่มีหัวใจอันยิ่งใหญ่ ยืนหยัดด้วยจิตวิญญาณนักรบผู้ไม่ยอมถอย เพื่อรักษาผืนแผ่นดินและศักดิ์ศรีของชาติ ทั้งยังเป็นสัญลักษณ์แห่งการเชื่อมต่อ ดวงวิญญาณของนักรบกล้าในปัจจุบัน สู่บรรพบุรุษนักรบกล้าในอดีต ณ พระบรมราชานุสาวรีย์สมเด็จพระนเรศวรมหาราช
ตลอดห้วงการสู้รบ 24–28 กรกฎาคม 2568 กองทัพไทย ได้เผชิญการรุกรานอย่างต่อเนื่อง ทั้งการใช้อาวุธปืนใหญ่และจรวดหลายลำกล้อง BM-21 ที่ไม่เพียงมุ่งสู่เป้าหมายทางทหาร แต่ยังถล่มพื้นที่พลเรือนอย่างไร้มนุษยธรรม จนเกิดการสูญเสียทั้งทหารและประชาชน ในช่วงเช้าของวันที่ 24 กรกฎาคม 2568 เวลาประมาณ 08.20 น. กระสุนนัดแรกจากฝั่งกัมพูชาดังขึ้นบริเวณตรงข้ามฐานปฏิบัติการหมูป่า ทางทิศตะวันออกของปราสาทตาเมือน ตามมาด้วยการระดมยิงอย่างต่อเนื่องจากอาวุธหลายประเภท รวมถึงเครื่องยิงจรวดหลายลำกล้อง BM-21 ใส่ผืนแผ่นดินไทย กองทัพไทยจึงอนุมัติใช้แผนจักรพงษ์ภูวนาถ เปิดยุทธบดินทร์ของกองทัพบก พร้อมการปฏิบัติการทางอากาศของกองทัพอากาศเพื่อป้องกันและตอบโต้ผู้รุกราน เหตุปะทะขยายวงในหลายพื้นที่ ขณะที่ฝ่ายตรงข้ามยังใช้อาวุธยิงสนับสนุนถล่มที่หมายพลเรือนในอำเภอกันทรลักษ์ จังหวัดศรีสะเกษ ทำให้มีผู้เสียชีวิตและบาดเจ็บจำนวนมาก อีกทั้งในวันที่ 26 กรกฎาคม ได้ขยายแนวรบสู่จังหวัดตราด บริเวณบ้านชำราก จนกองทัพเรือต้องประกาศใช้ยุทธการ “ตราดพิฆาตไพรี 1” และผลักดันเป้าหมายทางทหารได้สำเร็จ กระทั่งการเรียกร้องจากนานาชาติให้ยุติความรุนแรงนำไปสู่การหยุดยิงเวลา 24.00 น. ของวันที่ 28 กรกฎาคม 2568
ท่ามกลางเปลวไฟแห่งสมรภูมิ เหล่าวีรบุรุษทหารกล้าของกองทัพไทยยืนหยัดอย่างองอาจ กล้าหาญ เปี่ยมด้วยจิตวิญญาณนักรบที่สืบทอดมาจากบรรพชน มิยอมให้ข้าศึกรุกล้ำอธิปไตยของชาติแม้เพียงตารางนิ้ว แม้จะเป็นเพียง “ทหารตัวเล็ก ๆ” หากแต่ทุกนายมีหัวใจอันยิ่งใหญ่ พร้อมสละเลือดเนื้อและชีวิตเพื่อธำรงเกียรติของผืนแผ่นดินไทย เหตุการณ์ครั้งนี้ก่อให้เกิดความสูญเสียทั้งฝ่ายทหารและประชาชน โดยกำลังพลไทยสละชีพ 15 นาย ขณะที่ประชาชนผู้บริสุทธิ์เสียชีวิต 14 ราย
กองบัญชาการกองทัพไทย น้อมคารวะดวงวิญญาณทั้งหมดให้สถิตในสุคติ และจะจารึกชื่อไว้ทั้งในหน้าประวัติศาสตร์ชาติและในหัวใจของคนไทยตราบนิรันดร์
สำหรับพิธีในวันที่ 5 กันยายน 2568 เริ่มตั้งแต่เวลา 08.29 น. เป็นการวางพวงมาลา ณ ลานพระบรมราชานุสาวรีย์สมเด็จพระนเรศวรมหาราช โดยมี พลเอก ทรงวิทย์  หนุนภักดี ผู้บัญชาการทหารสูงสุด เป็นประธาน  พร้อมด้วย “นักรบแห่งสมรภูมิ” อาทิ พลตรี ประจักษ์  วิสุตกุล, อาสาสมัครทหารพราน บัณฑิต  คำศรีเมือง และพลเอก พิเชษฐ์  วิสัยจร ร่วมสดุดี พร้อมผู้แทนหน่วยงานรัฐ ภาคเอกชน และประชาชนกว่า 4,440 คน ร่วมแสดงพลังแห่งความสำนึกในคุณงามความดี จากนั้นเวลา 09.15 น. มีพิธีบำเพ็ญกุศล ณ ห้องนเรศวร และเวลา 18.00–21.00 น. มีพิธีสวดมนต์ “รวมพลังจักรพรรดิ รวมใจภักดิ์รักษ์แผ่นดิน” โดยหลวงตาม้า ณ สโมสร กองบัญชาการกองทัพไทย
ทั้งนี้ เพื่อรำลึกถึงผู้กล้าที่สละชีวิตเพื่อชาติ ดังมีรายนามวีรชนทหารกล้า 15 นาย ได้แก่
1. สิบตรี วรัญชิต  ยวงสุวรรณ เสียชีวิตวันที่ 24 กรกฎาคม 2568 ในสมรภูมิ บ้านโนนวันชัย จังหวัดศรีสะเกษ
2. จ่าสิบเอก ธวัชชัย  บุสภา เสียชีวิตวันที่ 25 กรกฎาคม 2568 ในสมรภูมิ สัตตะโสม จังหวัดศรีสะเกษ
3. สิบเอก นพพล  บุญเลิศ  เสียชีวิตวันที่  25 กรกฎาคม 2568 ในสมรภูมิ ปราสาทตาควาย จังหวัดสุรินทร์
4. สิบเอก กฤษฎา  น้อยโคตร เสียชีวิตวันที่ 25 กรกฎาคม 2568 ในสมรภูมิ ปราสาทตาควาย จังหวัดสุรินทร์
5. สิบเอก จิรายุ  สิงห์อ้น เสียชีวิต วันที่ 25 กรกฎาคม 2568 ในสมรภูมิ ปราสาทตาควาย จังหวัดสุรินทร์
6. สิบโท ศราวุธ  นามสวัสดิ์  เสียชีวิตวันที่ 25 กรกฎาคม 2568 ในสมรภูมิ ฐานตาสิงห์ จังหวัดศรีสะเกษ
7. สิบเอก จิรายุส  อินทุมาน  เสียชีวิตวันที่ 25 กรกฎาคม 2568 ในสมรภูมิ ภูมะเขือ จังหวัดศรีสะเกษ
8. พลทหาร ญาณพัฒน์  โคตรสาขา เสียชีวิตวันที่ 26 กรกฎาคม 2568 ในสมรภูมิ ปราสาทโดนตวล จังหวัดศรีสะเกษ
9. สิบเอก อมรินทร์  ผาสุก เสียชีวิตวันที่ 28 กรกฎาคม 2568 ในสมรภูมิ ปราสาทตาเหมือน จังหวัดสุรินทร์
10. จ่าสิบเอก อโณทัย  ป้องแก้ว เสียชีวิตวันที่ 28 กรกฎาคม 2568 ในสมรภูมิ ปราสาทตาควาย จังหวัดสุรินทร์
11. พลทหาร สิรวิชญ์  ภิญโญสุข เสียชีวิตวันที่ 28 กรกฎาคม 2568 ในสมรภูมิ พื้นที่ซำแต จังหวัดศรีสะเกษ
12. จ่าสิบเอก ธีระยุทธ  สีจุ้ยจ้าย เสียชีวิตวันที่ 28 กรกฎาคม 2568 ในสมรภูมิ ช่องสายตะกู จังหวัดบุรีรัมย์
13. จ่าสิบเอก อภิรมย์  ทรงพุฒิ  เสียชีวิตวันที่ 28 กรกฎาคม 2568 ในสมรภูมิ ฐานตาฮอง จังหวัดศรีสะเกษ
14. พลทหาร ธีรยุทธ  กระจ่างทอง  เสียชีวิตวันที่ 28 กรกฎาคม 2568 ในสมรภูมิ ฐานตาฮอง จังหวัดศรีสะเกษ
15. สิบโท ต่อพงษ์  พันดวง  เสียชีวิตวันที่ 29 กรกฎาคม 2568 ในสมรภูมิ ฐานแดนไกล จังหวัดอุบลราชธานี
พร้อมกันนี้ กองบัญชาการกองทัพไทยขอไว้อาลัยต่อประชาชนผู้บริสุทธิ์ที่เสียชีวิต 14 ราย ได้แก่
1. นางอรุณรัตน์  วันศรี
2. นางสาว รุ่งรัตน์  ประชัน
3. เด็กหญิง ทักษพร  ประชัน
4. เด็กชาย พงศภัค  ประชัน
5. นางสาว สาวิตรี  อ่อนทรวง
6. เด็กชาย กิตติศักดิ์  คำวัง
7. นาง จำปี  เต็มจิตต์
8. เด็กชาย พีรพัฒน์  คุณาพันธ์
9. นาย สมศรี  ลาภบุญ
10. เด็กชาย ฐิติวัฒน์  บุญแต่ง
11. นายบัณฑิต  อุ่นจิตร
12. นายสมชาติ  สุพรรณดี
13. นายบุญเรือง  รูปขำ
14. นางฮุ่ง  โจรสา
กองบัญชาการกองทัพไทยขอแสดงความอาลัยอย่างสุดซึ้งต่อครอบครัวผู้สูญเสีย พร้อมทั้งขอสดุดี “ทหารตัวเล็ก ๆ ที่มีหัวใจอันยิ่งใหญ่” และขอดวงวิญญาณของทุกท่านจงสถิตในสุคติภูมิ อันสงบร่มเย็นร่วมกับบรรพชนผู้กล้าในอดีตกาล เพื่อเป็นแรงศรัทธาให้คนไทยทุกคนสืบทอดเจตนารมณ์นักรบไทยจากรุ่นสู่รุ่น และยืนหยัดปกป้องผืนแผ่นดินด้วยความสามัคคีตราบนานเท่านาน

ที่มา : https://www.thaigov.go.th/news/contents/details/100449