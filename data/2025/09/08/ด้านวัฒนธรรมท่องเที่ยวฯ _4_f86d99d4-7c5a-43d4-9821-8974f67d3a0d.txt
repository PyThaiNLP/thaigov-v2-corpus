รัฐบาลไทย-ข่าวทำเนียบรัฐบาล-ปลัดกระทรวงการท่องเที่ยวและกีฬา ประชุมหารือแผนการท่องเที่ยวอาเซียน ฉบับใหม่ (พ.ศ. 2569 – 2573)

วันจันทร์ที่ 8 กันยายน 2568
ปลัดกระทรวงการท่องเที่ยวและกีฬา ประชุมหารือแผนการท่องเที่ยวอาเซียน ฉบับใหม่ (พ.ศ. 2569 – 2573)
ปลัดกระทรวงการท่องเที่ยวและกีฬา ประชุมหารือแผนการท่องเที่ยวอาเซียน ฉบับใหม่ (พ.ศ. 2569 – 2573)
วันที่ 8 กันยายน 2568 เวลา 13.30  น. ณ ห้องประชุม 1 ชั้น 2 กระทรวงการท่องเที่ยวและกีฬา และผ่านระบบการประชุมทางไกล นางสาวนัทรียา ทวีวงศ์ ปลัดกระทรวงการท่องเที่ยวและกีฬา เป็นประธานการประชุมหารือเพื่อส่งเสริมการดำเนินงานภายใต้แผนรายสาขาด้านการท่องเที่ยวอาเซียน พ.ศ. 2569 – 2573 และแผนยุทธศาสตร์ด้านการตลาดท่องเที่ยวอาเซียน พ.ศ. 2569 – 2573 ซึ่งจัดทำขึ้นเพื่อทดแทนแผนฉบับเดิมที่กำลังสิ้นสุดลง
การประชุมในครั้งนี้มีวัตถุประสงค์เพื่อเปิดโอกาสให้หน่วยงานด้านการท่องเที่ยวที่เกี่ยวข้องได้ร่วมกันกำหนดทิศทางและแนวทางความร่วมมือในการพัฒนาการท่องเที่ยวอาเซียนให้มีความเชื่อมโยงและสอดคล้องกับการเปลี่ยนแปลงของบริบทโลก โดยแผนฉบับใหม่จะมุ่งยกระดับอาเซียนให้เป็นผู้นำด้านการท่องเที่ยวคุณภาพและมีความรับผิดชอบ ผ่านการพัฒนาที่ให้ประชาชนเป็นศูนย์กลาง มุ่งเน้นความยั่งยืน ความครอบคลุม และความยืดหยุ่น เพื่อรับมือกับความท้าทายต่าง ๆ ในอนาคต อันสอดคล้องกับวิสัยทัศน์อาเซียน พ.ศ. 2588 (ASEAN Vision 2045)
นางสาวนัทรียา ทวีวงศ์ ปลัดกระทรวงการท่องเที่ยวและกีฬา กล่าวย้ำว่า การขับเคลื่อนแผนฉบับใหม่นี้ไม่เพียงแต่จะช่วยเพิ่มพูนศักยภาพด้านการท่องเที่ยวในระดับภูมิภาค แต่ยังเป็นโอกาสสำคัญในการเสริมสร้างบทบาทนำของประเทศไทยในเวทีการท่องเที่ยวอาเซียนและระดับโลก ซึ่งจะนำมาซึ่งการเติบโตอย่างยั่งยืนทั้งในด้านเศรษฐกิจ สังคม และสิ่งแวดล้อม ตลอดจนสร้างความเข้มแข็งให้กับภูมิภาคอาเซียนโดยรวม

ที่มา : https://www.thaigov.go.th/news/contents/details/100472