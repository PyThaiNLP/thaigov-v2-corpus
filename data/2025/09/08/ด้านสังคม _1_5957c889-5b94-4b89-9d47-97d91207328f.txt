รัฐบาลไทย-ข่าวทำเนียบรัฐบาล-ดีอี ร่วมเปิดประชุมเตรียมการฯ การประชุมใหญ่สหภาพสากลไปรษณีย์ ครั้งที่ 28 ณ นครดูไบ

วันจันทร์ที่ 8 กันยายน 2568
ดีอี ร่วมเปิดประชุมเตรียมการฯ การประชุมใหญ่สหภาพสากลไปรษณีย์ ครั้งที่ 28 ณ นครดูไบ
ดีอี ร่วมเปิดประชุมเตรียมการฯ การประชุมใหญ่สหภาพสากลไปรษณีย์ ครั้งที่ 28 ณ นครดูไบ
เมื่อวันที่ 7 กันยายน 2568 ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม (ดีอี) เข้าร่วมการประชุมเตรียมการสภาบริหารของสหภาพไปรษณีย์ แห่งเอเชียและแปซิฟิก หรือ  APPU สำหรับการประชุมใหญ่สหภาพสากลไปรษณีย์ (UPU Congress) ครั้งที่ 28 ณ นครดูไบ สหรัฐอาหรับเอมิเรสต์ ในฐานะประเทศไทยเป็นประธานการประชุมสภาบริหารของ APPU และได้กล่าวเปิดการประชุมดังกล่าวกับผู้แทนจากประเทศสมาชิก APPU โดยมี  Dr.Vinaya Prakash Singh ตำแหน่ง Secretary General APPU เข้าร่วม
สำหรับการประชุมดังกล่าวจัดขึ้นเพื่อเป็นการเตรียมการและเตรียมท่าทีสำหรับภูมิภาคเอเชียและแปซิฟิกในการนำเสนอประเด็นหรือข้อเสนอด้านการพัฒนากิจการไปรษณีย์ และพิจารณาการรับรองแผนยุทธศาสตร์ของสหภาพสากลไปรษณีย์ ฉบับใหม่ (ปี ค.ศ. 2026-2029)
นอกจากนี้ จะมีการนำเสนอสถานะข้อมูลการสมัครรับเลือกตั้งล่าสุดในตำแหน่งสภาบริหาร และสภาปฏิบัติการของประเทศสมาชิก APPU ซึ่งประเทศไทยลงสมัครทั้งสองตำแหน่ง ขณะเดียวกัน ปลัดกระทรวงดีอี และคณะได้ร่วมงานเลี้ยงรับรองผู้เข้าร่วมการประชุม UPU Congress ครั้งที่ 28 ซึ่งจัดโดย สหรัฐอาหรับเอมิเรสต์

ที่มา : https://www.thaigov.go.th/news/contents/details/100456