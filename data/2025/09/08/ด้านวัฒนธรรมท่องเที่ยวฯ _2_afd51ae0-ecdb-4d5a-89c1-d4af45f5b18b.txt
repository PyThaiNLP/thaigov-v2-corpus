รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา ร่วมพิธีปิดศึกวอลเลย์บอลหญิงชิงแชมป์โลก 2025 รับมอบโล่ประกาศเกียรติคุณจาก FIVB

วันจันทร์ที่ 8 กันยายน 2568
รมว.ท่องเที่ยวและกีฬา ร่วมพิธีปิดศึกวอลเลย์บอลหญิงชิงแชมป์โลก 2025 รับมอบโล่ประกาศเกียรติคุณจาก FIVB
รมว.ท่องเที่ยวและกีฬา ร่วมพิธีปิดศึกวอลเลย์บอลหญิงชิงแชมป์โลก 2025 รับมอบโล่ประกาศเกียรติคุณจาก FIVB
วันที่ 7 กันยายน 2568 ณ อินดอร์สเตเดียม หัวหมาก กรุงเทพมหานคร
นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เข้าร่วมพิธีปิดการแข่งขัน วอลเลย์บอลหญิงชิงแชมป์โลก (FIVB Volleyball Women’s World Championship 2025) ซึ่งประเทศไทยได้รับเกียรติเป็นเจ้าภาพจัดขึ้นระหว่างวันที่ 22 สิงหาคม – 7 กันยายน 2568 โดยมีนายจักรพรรดิ์ คล่องพยาบาล ที่ปรึกษารัฐมนตรีฯ, นายกฤษฎา ตันเทอดทิตย์ เลขานุการรัฐมนตรีฯ, และนายเศกสันฐ์ ง้าวสุวรรณ์ ผู้ช่วยปลัดกระทรวงฯ ร่วมงาน พร้อมด้วยผู้แทนจากสหพันธ์วอลเลย์บอลนานาชาติ (FIVB), Volleyball World ตลอดจนแฟนกีฬาที่เข้าร่วมชมอย่างคับคั่ง
ก่อนการแข่งขันรอบชิงชนะเลิศ นายสรวงศ์ได้ให้สัมภาษณ์ต่อสื่อมวลชน โดยกล่าวชื่นชมการทำงานของสมาคมกีฬาวอลเลย์บอลแห่งประเทศไทย และพลังแรงเชียร์ของแฟนกีฬาชาวไทยที่สนับสนุนอย่างต่อเนื่อง พร้อมระบุว่า
“การจัดการแข่งขันวอลเลย์บอลหญิงชิงแชมป์โลก (FIVB) ของไทยในครั้งนี้ ถือเป็นการจัดที่ดีที่สุดที่เคยมีมา ขอชื่นชมสมาคมกีฬาวอลเลย์บอลแห่งประเทศไทย รวมถึงแฟนวอลเลย์บอลชาวไทยทุกคนที่ได้ติดตามและให้กำลังใจตลอดการแข่งขัน และหวังว่าการจัดแข่งขันครั้งนี้จะสร้างความสุขให้กับประชาชน พร้อมทั้งสร้างรายได้ทางเศรษฐกิจให้กับประเทศตามที่ตั้งเป้าไว้”
หลังการให้สัมภาษณ์ ประธานสหพันธ์วอลเลย์บอลนานาชาติ (FIVB) ได้มอบโล่ประกาศเกียรติคุณแก่รัฐมนตรีว่าการกระทรวงการท่องเที่ยวและกีฬา ในนามรัฐบาลไทย เพื่อแสดงความขอบคุณต่อการสนับสนุนและความร่วมมืออย่างดียิ่งของประเทศไทยในการจัดการแข่งขัน
การเป็นเจ้าภาพจัดการแข่งขันครั้งนี้นับเป็นอีกหนึ่งความสำเร็จที่ตอกย้ำศักยภาพของประเทศไทยในการจัดกีฬาระดับนานาชาติอย่างมีมาตรฐาน สร้างชื่อเสียงบนเวทีโลก พร้อมทั้งกระตุ้นเศรษฐกิจด้านการท่องเที่ยวและบริการของประเทศอย่างเป็นรูปธรรม สอดคล้องกับเป้าหมายของรัฐบาลในการใช้กีฬาสร้างภาพลักษณ์และ Soft Power ของไทยให้ก้าวไกลในระดับสากล

ที่มา : https://www.thaigov.go.th/news/contents/details/100458