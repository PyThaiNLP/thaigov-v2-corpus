รัฐบาลไทย-ข่าวทำเนียบรัฐบาล-ปลัดกระทรวงการท่องเที่ยวและกีฬา เปิดโครงการพัฒนาศักยภาพบุคลากร สป. ประจำปี 2568 ที่ระยอง 

วันจันทร์ที่ 8 กันยายน 2568
ปลัดกระทรวงการท่องเที่ยวและกีฬา เปิดโครงการพัฒนาศักยภาพบุคลากร สป. ประจำปี 2568 ที่ระยอง
ปลัดกระทรวงการท่องเที่ยวและกีฬา เปิดโครงการพัฒนาศักยภาพบุคลากร สป. ประจำปี 2568 ที่ระยอง ชูแนวคิด “Growth Mindset” สร้างองค์กรสมรรถนะสูง ขับเคลื่อนนโยบายรัฐบาลสู่การปฏิบัติจริง
วันที่ 6 กันยายน 2568 นางสาวนัทรียา ทวีวงศ์ ปลัดกระทรวงการท่องเที่ยวและกีฬา เป็นประธานในพิธีเปิดโครงการ “พัฒนาศักยภาพข้าราชการและเจ้าหน้าที่สำนักงานปลัดกระทรวงการท่องเที่ยวและกีฬา ประจำปีงบประมาณ พ.ศ. 2568” ณ โรงแรมโนโวเทล ระยอง สตาร์ คอนเวนชั่น เซ็นเตอร์ จังหวัดระยอง โดยมีนางสาวสลารีวรรณ ทัพทวี รองผู้ว่าราชการจังหวัดระยอง ให้เกียรติกล่าวต้อนรับผู้เข้าร่วมโครงการ
การจัดโครงการในครั้งนี้ เลือกจัด ณ จังหวัดระยอง ซึ่งเป็นพื้นที่ยุทธศาสตร์สำคัญในเขตพัฒนาพิเศษภาคตะวันออก (EEC) เพื่อสะท้อนถึงวิสัยทัศน์ของกระทรวงในการเชื่อมโยงการพัฒนาบุคลากรเข้ากับพื้นที่ที่มีศักยภาพทางเศรษฐกิจสูงของประเทศ
โอกาสนี้ ปลัดกระทรวงการท่องเที่ยวและกีฬาได้มอบนโยบายแก่ผู้เข้าร่วม โดยเน้นย้ำถึงบทบาทของสำนักงานปลัดกระทรวงฯ ในฐานะหน่วยงานกลางที่เปรียบเสมือน “ระบบประสาทส่วนกลาง” ของกระทรวงฯ มีภารกิจสำคัญในการแปลงนโยบายระดับมหภาคของรัฐบาล โดยเฉพาะนโยบายการท่องเที่ยวคุณภาพสูง (High-Value Tourism) การส่งเสริม Soft Power และการขับเคลื่อนเศรษฐกิจสร้างสรรค์ ให้เป็นแผนปฏิบัติที่จับต้องได้ในพื้นที่ 77 จังหวัดทั่วประเทศ
“บุคลากรของ สป.กก. คือหัวใจสำคัญในการขับเคลื่อนนโยบายไปสู่ความสำเร็จ การพัฒนาศักยภาพในวันนี้จึงไม่เพียงมุ่งเพิ่มพูนทักษะ แต่ยังมุ่งปรับเปลี่ยนกรอบความคิด (Mindset) ให้พร้อมรับการเปลี่ยนแปลง มีความคิดสร้างสรรค์ และทำงานเชิงรุก เพื่อให้ สป.กก. ก้าวสู่การเป็นองค์กรสมรรถนะสูงที่ตอบสนองต่อความต้องการของประชาชนและภาคอุตสาหกรรมได้อย่างทันท่วงที” ปลัดกระทรวงฯ กล่าว
กิจกรรมสำคัญในช่วงเช้า ได้แก่ การบรรยายพิเศษหัวข้อ “ปรับ Fixed Mindset สู่ Growth Mindset เพื่อพัฒนาการท่องเที่ยวและกีฬาอย่างยั่งยืน” โดย ดร.จตุพล ชมพูนิช วิทยากรนักพูดชื่อดัง ที่ได้เน้นย้ำว่า Growth Mindset เป็นรากฐานสำคัญของวัฒนธรรมองค์กรภาครัฐยุคใหม่ ซึ่งช่วยเสริมศักยภาพการทำงานร่วมกันแบบบูรณาการ และสนับสนุนการขับเคลื่อนภารกิจให้เกิดผลลัพธ์ที่เป็นประโยชน์ต่อประชาชนและประเทศชาติ
ทั้งนี้ การจัดโครงการฯ ได้รับเกียรติจากคณะผู้บริหารระดับสูงของกระทรวงฯ เข้าร่วมอย่างพร้อมเพรียง ได้แก่
นางสาววนิดา พันธ์สอาด รองปลัดกระทรวงการท่องเที่ยวและกีฬา
นายสันติ ป่าหวาย หัวหน้าผู้ตรวจราชการกระทรวง
นายพัฒพงศ์ พงษ์สกุล ผู้ตรวจราชการกระทรวง
นายเศกสันฐ์ ง้าวสุวรรณ์ ผู้ช่วยปลัดกระทรวง
รวมถึงผู้บริหารสำนัก/กอง และท่องเที่ยวและกีฬาจังหวัดทั่วประเทศ
การดำเนินโครงการพัฒนาศักยภาพบุคลากรในครั้งนี้ จึงถือเป็นก้าวสำคัญในการยกระดับข้าราชการและเจ้าหน้าที่ของสำนักงานปลัดกระทรวงการท่องเที่ยวและกีฬา ให้ก้าวสู่การเป็นข้าราชการยุคใหม่ที่มีความรู้ ความสามารถ และทัศนคติที่เหมาะสม พร้อมเป็นกำลังหลักในการขับเคลื่อนศักยภาพการแข่งขันของประเทศไทยบนเวทีโลกอย่างมั่นคงและยั่งยืน

ที่มา : https://www.thaigov.go.th/news/contents/details/100457