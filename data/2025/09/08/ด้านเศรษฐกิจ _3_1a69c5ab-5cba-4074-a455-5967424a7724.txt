รัฐบาลไทย-ข่าวทำเนียบรัฐบาล-กรมทางหลวงชนบท เผยโครงการก่อสร้างถนนสาย อย.3011 จังหวัดพระนครศรีอยุธยา คืบหน้ากว่า 36% คาดแล้วเสร็จในปี 2570 เพื่อส่งเสริมเศรษฐกิจภาคการขนส่งโลจิสติกส์ รองรับปริมาณการจราจรในอนาคต 

วันจันทร์ที่ 8 กันยายน 2568
กรมทางหลวงชนบท เผยโครงการก่อสร้างถนนสาย อย.3011 จังหวัดพระนครศรีอยุธยา คืบหน้ากว่า 36% คาดแล้วเสร็จในปี 2570 เพื่อส่งเสริมเศรษฐกิจภาคการขนส่งโลจิสติกส์ รองรับปริมาณการจราจรในอนาคต
......
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า เนื่องจากถนนทางหลวงชนบทสาย อย.3011 แยก ทล.347 - บ้านโคก อำเภอบางไทร จังหวัดพระนครศรีอยุธยา เป็นเส้นทางเชื่อมโยงโครงข่ายสายทางระหว่าง ทล.347 และ ทล.3263 รวมทั้งเป็นทางลัดเชื่อมในจังหวัดระหว่างอำเภอบางไทรและเสนา ซึ่งผู้ประกอบการมักใช้เส้นทางดังกล่าวในการขนส่งวัสดุก่อสร้าง เนื่องจากในสายทางมีท่าทรายและอู่ต่อเรือขนาดใหญ่ตั้งอยู่ ส่งผลให้มีปริมาณรถบรรทุกหนักเพิ่มขึ้นทุกปี ประกอบกับสภาพถนนมีความชำรุดเสียหายถึงชั้นโครงสร้างทาง เพื่อเป็นการรองรับปริมาณจราจรที่จะเกิดขึ้นในอนาคต สนับสนุนภาคการคมนาคมขนส่งโลจิสติกส์ พัฒนาโครงข่ายให้สามารถเดินทางระหว่างอำเภอได้อย่างเต็มศักยภาพ อีกทั้งเป็นการบรรเทาความเดือดร้อนให้กับประชาชนในพื้นที่ กรมทางหลวงชนบท (ทช.) จึงได้ดำเนินโครงการก่อสร้างถนนสายดังกล่าว ระยะทาง 12.170 กิโลเมตร โดยก่อสร้างเป็นผิวจราจรลาดยางแอสฟัลต์ติกคอนกรีต ขนาด 2 ช่องจราจร ไป - กลับ ผิวจราจรกว้างช่องละ 3.50 เมตร ไหล่ทางกว้างข้างละ 2.50 เมตร พร้อมติดตั้งไฟฟ้าแสงสว่าง เครื่องหมายจราจร พร้อมสิ่งอำนวยความปลอดภัยสำหรับผู้ใช้เส้นทางตลอดสายทาง รวมทั้งก่อสร้างขยายสะพานข้ามคลอง จำนวน 2 แห่ง ประกอบด้วย แห่งที่ 1 ช่วง กม. ที่ 15+882 ก่อสร้างขยายสะพานเดิม ขนาด 2 ช่องจราจร (ขยายสองข้าง) จากผิวจราจรกว้าง 9 เมตร เป็น 15.60 - 22 เมตร และแห่งที่ 2 ช่วง กม. ที่ 16+467 ก่อสร้างขยายสะพานเดิม ขนาด 2 ช่องจราจร จากผิวจราจร กว้าง 9 เมตร เป็น 12 เมตร (ขยายข้างเดียว) ใช้งบประมาณในการก่อสร้างรวม 684.550 ล้านบาท ปัจจุบันมีความคืบหน้ากว่าร้อยละ 36 เร็วกว่าแผนที่กำหนดไว้ ขณะนี้อยู่ระหว่างงานดินถมคันทาง ลงทรายถมคันทาง และตอกเสาเข็ม คาดว่าจะก่อสร้างแล้วเสร็จสมบูรณ์ในปี 2570

ที่มา : https://www.thaigov.go.th/news/contents/details/100459