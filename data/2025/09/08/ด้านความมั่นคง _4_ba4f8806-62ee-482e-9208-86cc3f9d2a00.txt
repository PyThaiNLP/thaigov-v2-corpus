รัฐบาลไทย-ข่าวทำเนียบรัฐบาล-“รมว.พงศ์กวิน” มอบที่ปรึกษา “จักรพงส์” ผนึกกำลัง “คนพันธุ์ S” ปลุกวัฒนธรรมความปลอดภัย สร้างเครือข่าย Safety Network 

วันจันทร์ที่ 8 กันยายน 2568
“รมว.พงศ์กวิน” มอบที่ปรึกษา “จักรพงส์” ผนึกกำลัง “คนพันธุ์ S” ปลุกวัฒนธรรมความปลอดภัย สร้างเครือข่าย Safety Network
“รมว.พงศ์กวิน” มอบที่ปรึกษา “จักรพงส์” ผนึกกำลัง “คนพันธุ์ S” ปลุกวัฒนธรรมความปลอดภัย สร้างเครือข่าย Safety Network
วันที่ 4 กันยายน 2568 - นายพงศ์กวิน จึงรุ่งเรืองกิจ รัฐมนตรีว่าการกระทรวงแรงงาน มอบหมายให้ นายจักรพงส์ สุเมธโชติเมธา ที่ปรึกษารัฐมนตรีว่าการกระทรวงแรงงาน เปิดโครงการ “รวมพลังคนพันธุ์ S ภายใต้หัวข้อ “Safety Network เพื่ออนาคตความปลอดภัยของประเทศไทย” เพื่อเสริมสร้างความร่วมมือเครือข่ายความปลอดภัยแรงงาน พร้อมเดินหน้าขับเคลื่อน Safety Thailand ของประเทศไทย ณ ฮอลล์ 8 ศูนย์แสดงสินค้าและการประชุมอิมแพ็ค เมืองทองธานี จังหวัดนนทบุรี
นายจักรพงส์ สุเมธโชติเมธา ที่ปรึกษารัฐมนตรีว่าการกระทรวงแรงงาน กล่าวว่า การส่งเสริมความปลอดภัย อาชีวอนามัย และสภาพแวดล้อมในการทำงาน เป็นนโยบายสำคัญที่เชื่อมโยงกับคุณภาพชีวิตของแรงงาน ซึ่งกระทรวงแรงงานได้ให้ความสำคัญและได้มุ่งมั่นขับเคลื่อนโครงการ Safety Thailand มาอย่างต่อเนื่อง ด้วยการเคร่งครัดบังคับใช้กฎหมาย สร้างองค์ความรู้ และพัฒนากลไกภาคีเครือข่าย เพื่อมุ่งสู่เป้าหมายการลดการประสบอันตรายจากการทำงานกรณีร้ายแรง
อย่างไรก็ตาม ในยุคที่ประเทศไทยกำลังก้าวเข้าสู่สังคมเทคโนโลยีดิจิทัล และเทคโนโลยี AI ที่เปลี่ยนแปลงอย่างรวดเร็ว ทำให้เกิดการแข่งขันทางเศรษฐกิจที่เข้มข้น และก่อให้เกิดการเปลี่ยนแปลงรูปแบบการทำงาน รวมถึงเกิดรูปแบบการทำงานใหม่ ๆ ขึ้นมากมาย ปัจจัยเหล่านี้ล้วนส่งผลต่อการบริหารจัดการด้านความปลอดภัย และต้องการการปรับตัวอย่างมีระบบและทันต่อการเปลี่ยนแปลง
การยกระดับเครือข่ายความปลอดภัยแรงงาน (Safety Network) จึงเป็นกลไกสำคัญในการผลักดันให้เกิดวัฒนธรรมความปลอดภัยในทุกระดับ ไม่ว่าจะเป็นในสถานประกอบกิจการ ชุมชน พื้นที่ และภาคีที่เกี่ยวข้อง โดยเน้นการมีส่วนร่วมของทุกภาคส่วนทั้งภาครัฐ รัฐวิสาหกิจ เอกชน องค์กรแรงงาน และประชาชน
“การพัฒนาความปลอดภัยไม่สามารถทำได้เพียงลำพัง แต่ต้องอาศัย “พลังของเครือข่าย” ขับเคลื่อนร่วมกันในระดับพื้นที่และระดับประเทศ ซึ่งโครงการ “รวมพลังคนพันธุ์ S” จะเป็นกลไกสำคัญที่จะกระตุ้นและสร้างความร่วมมือจากทุกภาคส่วนในการยกระดับมาตรฐานความปลอดภัยแรงงานไทย เพราะการสร้างวัฒนธรรมความปลอดภัยไม่ใช่เพียงแค่การปฏิบัติตามกฎหมาย แต่คือการสร้างคุณภาพชีวิตที่ดีให้แก่ผู้ใช้แรงงานในทุกอาชีพ” นายจักรพงส์ กล่าวทิ้งท้าย
ด้าน เรือเอก สาโรจน์ คมคาย อธิบดีกรมสวัสดิการและคุ้มครองแรงงาน (กสร.) กล่าวเพิ่มเติมว่า โครงการรวมพลังคนพันธุ์ S ภายใต้หัวข้อ “Safety Network เพื่ออนาคตความปลอดภัยของประเทศไทย” มีวัตถุประสงค์เพื่อเสริมพลังเครือข่าย สร้างพื้นที่การแลกเปลี่ยนเรียนรู้ และยกระดับขีดความสามารถของผู้ปฏิบัติงานด้านความปลอดภัยทั่วประเทศ โดยเน้นกลุ่ม “คนพันธุ์ S” ซึ่งหมายถึงบุคลากรหรือองค์กรที่มีคุณสมบัติ จริงใจ (Sincere) มีศักยภาพ (Smart) มีจิตอาสาเพื่อสังคม (Social Mind) ร่วมมือกันอย่างมีพลัง (Synergy) ผ่านผู้แทนเครือข่ายความปลอดภัย ผู้แทนหน่วยงานภาครัฐและเอกชน ผู้เชี่ยวชาญด้านความปลอดภัย และผู้แทนจากองค์กรแรงงานต่าง ๆ โดยนำองค์ความรู้ที่ได้รับไปถ่ายทอดให้กับเครือข่ายความปลอดภัยระดับภูมิภาค ระดับจังหวัด และทุกภาคส่วนที่เกี่ยวข้อง เกิดเป็นโครงข่าย “Safety Network” หรือเครือข่ายความปลอดภัยทั่วประเทศในการสร้างความตระหนักรู้และปลุกจิตสำนึกเพื่อลดการเกิดอุบัติเหตุและโรคจากการทำงาน ภายในงานยังมีการจัดเสวนาในหัวข้อสำคัญ ได้แก่ ก้าวทันโลก ก้าวทันอาเซียน ไปกับอนุสัญญา 155, คุยเฟื่องเรื่องการประยุกต์ใช้ AI เพื่อยกระดับสุขภาพอนามัยและความปลอดภัย การอภิปรายในหัวข้อกฎหมายความปลอดภัยในการทำงาน และทิศทางการขับเคลื่อน Safety Network เพื่ออนาคตความปลอดภัยของประเทศไทย

ที่มา : https://www.thaigov.go.th/news/contents/details/100452