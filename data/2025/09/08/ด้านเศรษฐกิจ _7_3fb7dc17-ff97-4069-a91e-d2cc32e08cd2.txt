รัฐบาลไทย-ข่าวทำเนียบรัฐบาล-“รมว.อรรถกร” ย้ำ กระทรวงเกษตรฯ ไม่หยุดนิ่ง เคาะเงื่อนไขเปิดตลาด 4 สินค้าตามกรอบ WTO รองรับความต้องการในตลาดอุตสาหกรรม

วันจันทร์ที่ 8 กันยายน 2568
“รมว.อรรถกร” ย้ำ กระทรวงเกษตรฯ ไม่หยุดนิ่ง เคาะเงื่อนไขเปิดตลาด 4 สินค้าตามกรอบ WTO รองรับความต้องการในตลาดอุตสาหกรรม
“รมว.อรรถกร” ย้ำ กระทรวงเกษตรฯ ไม่หยุดนิ่ง เคาะเงื่อนไขเปิดตลาด 4 สินค้าตามกรอบ WTO รองรับความต้องการในตลาดอุตสาหกรรม
นายอรรถกร ศิริลัทธยากร รัฐมนตรีว่าการกระทรวงเกษตรและสหกรณ์ เป็นประธานการประชุมคณะกรรมการนโยบายและแผนการพัฒนาการเกษตรและสหกรณ์ ครั้งที่ 1/2568 โดยมี นายประยูร อินสกุล ปลัดกระทรวงเกษตรและสหกรณ์ และผู้บริหารหน่วยงานในสังกัดกระทรวงเกษตรและสหกรณ์ เข้าร่วม ณ ห้องประชุมกระทรวงเกษตรและสหกรณ์ (134 - 135) ซึ่งที่ประชุมมีมติเห็นชอบการเปิดตลาด ปริมาณในโควตา อัตราภาษีในและนอกโควตา รวมถึงเงื่อนไขการบริหารการนำเข้าสินค้าเกษตร ตามพันธกรณีความตกลงองค์การการค้าโลก (World Trade Organization: WTO) ประจำปี พ.ศ. 2569 – 2571 ได้แก่ 1) เมล็ดพันธุ์หอมหัวใหญ่ 2) หอมหัวใหญ่ (ชนิดแห้งเป็นผงและแห้งไม่เป็นผง) 3) หัวพันธุ์มันฝรั่ง และ 4) มันฝรั่งสดเพื่อแปรรูป เพื่อรองรับความต้องการในตลาดอุตสาหกรรม โดยมอบหมายสำนักงานเศรษฐกิจการเกษตร ในฐานะฝ่ายเลขานุการฯ ดำเนินการนำเสนอคณะรัฐมนตรีเพื่อพิจารณาให้ความเห็นชอบ รวมถึงมอบหมายกระทรวงพาณิชย์และกระทรวงการคลังดำเนินการในส่วนที่เกี่ยวข้องต่อไป
นอกจากนี้ ที่ประชุมมีมติเห็นชอบ (ร่าง) คำสั่งแต่งตั้งคณะอนุกรรมการจัดทำแผนปฏิบัติการด้านการเกษตรและสหกรณ์ พ.ศ. 2571 – 2575 และมอบหมายคณะอนุกรรมการฯ ให้ยกร่างแผนปฏิบัติการด้านการเกษตรและสหกรณ์ พ.ศ. 2571 – 2575 เพื่อให้เกิดความเชื่อมโยงในทุกมิติและขับเคลื่อนการพัฒนาภาคการเกษตรอย่างมีประสิทธิภาพ
“ในโอกาสนี้ขอเน้นย้ำและให้ความเชื่อมั่นกับทุกท่านว่า ทุกภารกิจของกระทรวงเกษตรและสหกรณ์ จะเดินหน้าต่อแบบไม่หยุดนิ่ง เพื่อสร้างคุณประโยชน์ และบรรเทาความเดือดร้อนของพี่น้องเกษตรกร รวมถึงเพื่อสร้างความมั่นคงในภาคการเกษตรอย่างยั่งยืนต่อไป” นายอรรถกร กล่าว
ทั้งนี้ ที่ประชุมได้รับทราบผลดำเนินงานของคณะอนุกรรมการภายใต้คณะกรรมการนโยบายและแผนพัฒนาการเกษตรและสหกรณ์ 6 คณะ ได้แก่ 1) คณะอนุกรรมการประสานงานเพื่อช่วยเหลือเกษตรกรตามโครงการปรับโครงสร้างและระบบการผลิตเกษตร 2) คณะอนุกรรมการขับเคลื่อนนโยบายการเปลี่ยนแปลงภูมิอากาศด้านการเกษตร 3) คณะอนุกรรมการจัดทำแผนเพื่อการบริหารความมั่นคงทางด้านอาหาร 4) คณะอนุกรรมการบริหารจัดการกลุ่มสินค้าประมง 5) คณะอนุกรรมการบริหารจัดการกลุ่มสินค้าปศุสัตว์ และ 6) คณะอนุกรรมการบริหารจัดการกลุ่มสินค้ากล้วยไม้ ไม้ดอกไม้ประดับ อีกด้วย

ที่มา : https://www.thaigov.go.th/news/contents/details/100468