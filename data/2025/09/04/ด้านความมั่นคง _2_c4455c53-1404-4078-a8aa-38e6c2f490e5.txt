รัฐบาลไทย-ข่าวทำเนียบรัฐบาล-สำนักงานปลัดกระทรวงกลาโหมสานฝันการศึกษา เติมพลังใจให้น้องๆ โรงเรียนกลาโหมอุทิศ

วันพฤหัสบดีที่ 4 กันยายน 2568
สำนักงานปลัดกระทรวงกลาโหมสานฝันการศึกษา เติมพลังใจให้น้องๆ โรงเรียนกลาโหมอุทิศ
วันพฤหัสบดีที่ ๔ กันยายน ๒๕๖๘ เวลา ๑๐.๓๐ น. ที่โรงเรียนกลาโหมอุทิศ จังหวัดนนทบุรี พลเรือเอก สุพพัต ยุทธวงศ์ รองปลัดกระทรวงกลาโหม ผู้แทนปลัดกระทรวงกลาโหม เป็นประธานในพิธีมอบทุนการศึกษา ประจำปีการศึกษา ๒๕๖๘
โดยมี คุณธนัตถ์ศรณ์ ยุทธวงศ์ อุปนายกสมาคมภริยาข้าราชการสำนักงานปลัดกระทรวงกลาโหม หัวหน้าหน่วยขึ้นตรงสำนักงานปลัดกระทรวงกลาโหม สมาคมภริยาข้าราชการสำนักงานปลัดกระทรวกลาโหม ร่วมในพิธีอันอบอุ่นและเต็มไปด้วยรอยยิ้มแห่งความหวัง
พิธีมอบทุนครั้งนี้ มุ่งหวังเพื่อช่วยเหลือและสนับสนุนนักเรียนที่มีความตั้งใจเรียน ประพฤติดีแต่ขาดแคลนทุนทรัพย์ ให้ได้ก้าวเดินต่อบนเส้นทางการศึกษาอย่างมั่นใจ โดยสำนักงานปลัดกระทรวงกลาโหมได้มอบทุนการศึกษาจำนวน ๕๐ ทุน พร้อมทั้งมอบเกียรติบัตรแก่เด็กนักเรียนที่ทำคุณความดี และโล่เกียรติยศแด่คณะครูผู้เสียสละทุ่มเทเพื่อการศึกษา ทั้งหมดนี้เป็นดั่งกำลังใจสำคัญที่ช่วยเสริมสร้างความภาคภูมิใจทั้งแก่นักเรียน ครู และชุมชนโรงเรียน
นอกจากทุนการศึกษาแล้ว สำนักงานปลัดกระทรวงกลาโหม ยังได้มอบอุปกรณ์ทางการศึกษา อุปกรณ์กีฬา รวมถึงอาหารว่างสำหรับนักเรียน รวมมูลค่ากว่า ๑๔๐,๐๐๐ บาท ซึ่งสะท้อนถึงความมุ่งมั่นในการเสริมสร้างโอกาสทางการศึกษาและพัฒนาคุณภาพชีวิตของเยาวชนให้ดียิ่งขึ้น บรรยากาศในงานเป็นไปด้วยความซาบซึ้งและปลื้มปิติ เสียงหัวเราะและแววตาที่เปี่ยมด้วยความหวังของน้องๆ นักเรียน คือภาพสะท้อนของพลังใจที่ได้รับจากการแบ่งปันครั้งนี้ ทุนการศึกษาที่มอบให้นอกจากจะช่วยเติมเต็มโอกาสแล้วยังเป็นแรงบันดาลใจให้นักเรียนมุ่งมั่นเรียนรู้ ประพฤติดี และเติบโตเป็นพลเมืองที่มีคุณภาพ เป็นที่ภาคภูมิใจของครอบครัว โรงเรียน และประเทศชาติ
การแบ่งปันในครั้งนี้ ไม่เพียงเป็นการมอบทุนทรัพย์ แต่ยังเป็นการมอบ “โอกาส” และ “ความหวัง” ที่จะต่อยอดสู่ความสำเร็จในวันข้างหน้า เป็นพลังเงียบที่ยิ่งใหญ่ในการสร้างเยาวชนให้มีความรักในชาติ ศาสนา พระมหากษัตริย์ และก้าวสู่การเป็นกำลังสำคัญในการพัฒนาประเทศชาติอย่างมั่นคงและยั่งยืน

ที่มา : https://www.thaigov.go.th/news/contents/details/100394