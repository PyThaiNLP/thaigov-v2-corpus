รัฐบาลไทย-ข่าวทำเนียบรัฐบาล-SME D Bank ดีเดย์ 8 ก.ย. ยกทัพมอบบริการถึงถิ่นเพื่อเอสเอ็มอีไทย ปูพรมเสิร์ฟสินเชื่อดอกเบี้ยต่ำ 3% ต่อปี กระตุ้นเศรษฐกิจคึกคักทั่วประเทศ 

วันพฤหัสบดีที่ 4 กันยายน 2568
04/09/2568
พิมพ์
SME D Bank ดีเดย์ 8 ก.ย. ยกทัพมอบบริการถึงถิ่นเพื่อเอสเอ็มอีไทย ปูพรมเสิร์ฟสินเชื่อดอกเบี้ยต่ำ 3% ต่อปี กระตุ้นเศรษฐกิจคึกคักทั่วประเทศ
SME D Bank เดินหน้ากระตุ้นเศรษฐกิจเต็มสูบ ดีเดย์ 8 ก.ย. 68 ลุยโครงการ “SME D ให้ใจ ไปถึงถิ่น” ครั้งที่ 2 สะบัดธงส่งทีมงานทั้งส่วนกลางและภูมิภาค กระจายปูพรมลงพื้นที่มอบบริการ “พัฒนาคู่เติมทุน” สนับสนุนผู้ประกอบการเอสเอ็มอีไทยพร้อมกันทั่วประเทศ
SME D Bank เดินหน้ากระตุ้นเศรษฐกิจเต็มสูบ ดีเดย์ 8 ก.ย. 68 ลุยโครงการ “SME D ให้ใจ ไปถึงถิ่น” ครั้งที่ 2 สะบัดธงส่งทีมงานทั้งส่วนกลางและภูมิภาค กระจายปูพรมลงพื้นที่มอบบริการ “พัฒนาคู่เติมทุน” สนับสนุนผู้ประกอบการเอสเอ็มอีไทยพร้อมกันทั่วประเทศ ณ สถานประกอบการ แหล่งการค้า และย่านเศรษฐกิจสำคัญ  มุ่งอำนวยความสะดวก อุ้มถึงแหล่งทุนดอกเบี้ยต่ำเพียง 3% ต่อปี และช่วยพัฒนายกระดับเพิ่มศักยภาพธุรกิจอย่างใกล้ชิดและรวดเร็ว
นายพิชิต มิทราวงศ์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank เปิดเผยว่า จากที่ SME D Bank  ได้ริเริ่มโครงการ “SME D ให้ใจ ไปถึงถิ่น” เมื่อเดือนมิถุนายน 2568 ที่ผ่านมา ด้วยการ ระดมทีมงาน ทั้งผู้บริหาร เจ้าหน้าที่สาขา และหน่วยสนับสนุน ลงพื้นที่พร้อมกันทั่วประเทศ เพื่อไปมอบบริการด้านการเงินและการพัฒนาแก่ผู้ประกอบการเอสเอ็มอี ถึงสถานประกอบการ แหล่งการค้า และย่านเศรษฐกิจสำคัญต่างๆ  ซึ่งได้ผลตอบรับอย่างดียิ่ง สามารถสนับสนุนผู้ประกอบการเข้าถึงการช่วยเหลืออย่างรวดเร็วและทันท่วงที   ดังนั้น ธนาคาร สานต่อความสำเร็จ  จัดโครงการ “SME D ให้ใจ ไปถึงถิ่น” ครั้งที่ 2  ในวันที่ 8 กันยายน 2568  โดยคงรูปแบบเดิม  ด้วยการยกทัพทีมงานส่วนกลางและภูมิภาค กระจายลงพื้นที่พร้อมกันทั่วประเทศ เพื่อไปมอบบริการแก่ผู้ประกอบการเอสเอ็มอีในแต่ละพื้นที่อย่างใกล้ชิดและทั่วถึงมากที่สุด โดยในพื้นที่กรุงเทพฯ และปริมณฑล เช่น ตลาดยิ่งเจริญ ตลาดคุณยิ้ม ตลาดถนอมมิตร ตลาดอ่อนนุช ตลาดไอยรา ตลาดสี่มุมเมือง ตลาดวรจักร ตลาดเสือป่า ตลาดมีนบุรี และตลาดเยส บางพลี เป็นต้น และในส่วนภูมิภาค ตามย่านเศรษฐกิจสำคัญๆ ของแต่ละจังหวัด
ทั้งนี้ SME D Bank ได้จัดเตรียมบริการพิเศษไปมอบให้ ได้แก่ ด้านการเงิน ผ่านโครงการสินเชื่ออัตราดอกเบี้ยพิเศษตามนโยบายรัฐ ครอบคลุมทุกกลุ่มธุรกิจและทุกความต้องการเอสเอ็มอีไทย จุดเด่นอัตราดอกเบี้ยต่ำเพียง 3% ต่อปี คงที่ตลอด 3% ปีแรก  ผ่อนนานสูงสุดถึง 10 ปี  และปลอดชำระเงินต้นสูงสุด 12 เดือน ประกอบด้วย 1.สินเชื่อ “SME Green Productivity” วงเงินกู้สูงสุด 10 ล้านบาท  สนับสนุนผู้ประกอบการลงทุนติดตั้งระบบอุปกรณ์ โดยเฉพาะแผงโซลาร์เซลล์ เพื่อช่วยลดต้นทุนค่าพลังงาน และมุ่งสู่ธุรกิจสีเขียว 2.สินเชื่อ "ปลุกพลัง SME"  วงเงินกู้สูงสุด 1.5 ล้านบาท  สำหรับผู้ประกอบการรายเล็กที่มีรายได้ต่อปีไม่เกิน 2 ล้านบาท ช่วยต่อยอดเพิ่มสภาพคล่องในธุรกิจ และ 3.สินเชื่อ "Beyond ติดปีก SME" วงเงินกู้สูงสุด 15 ล้านบาท สำหรับผู้ประกอบการที่มีรายได้ต่อปีมากกว่า 2 ล้านบาทขึ้นไป  เพื่อเพิ่มศักยภาพยกระดับการดำเนินธุรกิจ  และเสริมสภาพคล่องในธุรกิจ
นอกจากนี้ บริการด้านการพัฒนา ด้วยแพลตฟอร์ม "DX by SME D Bank" ช่วยเสริมแกร่งครบวงจร สมัครใช้บริการได้ทันที มีฟังก์ชันสำคัญ เช่น ระบบ  “Business Health Check”  ตรวจสุขภาพทางธุรกิจ  ระบบ E-Learning รวบรวมหลักสูตรความรู้สำคัญ ช่วยเพิ่มศักยภาพการประกอบธุรกิจ เรียนรู้ได้ด้วยตัวเองตลอด 24 ชั่วโมง ระบบ SME D Activity จองเข้าร่วมกิจกรรมเติมความรู้ได้ต่อเนื่องตลอดทั้งปี ระบบ SME D Coach มีโค้ชมืออาชีพคอยเป็นที่ปรึกษาและให้คำแนะนำธุรกิจ  ระบบ SME D Market ช่วยขยายตลาดด้วย E-marketplace หนุนจับคู่ธุรกิจ  และระบบ SME D Privilege  ที่มอบสิทธิประโยชน์พิเศษมากมาย
นายพิชิต ระบุด้วยว่า ธนาคารจะจัดโครงการดังกล่าวอย่างต่อเนื่อง เป็นประจำทุกเดือน  ซึ่งในการลงพื้นที่ ผู้ประกอบการเอสเอ็มอี สามารถแจ้งความประสงค์ ขอรับบริการกับพนักงานของ SME D Bank ได้ทันที  โดยข้อมูลจะถูกส่งไปยังสาขาธนาคารในพื้นที่ที่ผู้ประกอบการระบุไว้ จากนั้น เจ้าหน้าที่สาขาจะติดต่อกลับ เพื่อดำเนินการตอบความต้องการต่าง ๆ อย่างรวดเร็ว ซึ่งโครงการนี้จะมีส่วนช่วยกระตุ้นเศรษฐกิจ อัดฉีดเงินเข้าสู่ระบบ สนับสนุนให้ผู้ประกอบการเอสเอ็มอียกระดับเพิ่มศักยภาพ  ส่งเสริมให้เกิดการจ้างงาน สร้างอาชีพ ในพื้นที่ต่าง ๆ อย่างกว้างขวาง
นอกจากโครงการดังกล่าวแล้ว ผู้ประกอบการเอสเอ็มอียังสามารถแจ้งความประสงค์รับบริการด้านการเงินและการพัฒนาจาก SME D Bank ได้ผ่านช่องทางต่าง ๆ เช่น สาขาของ SME D Bank ทุกแห่งทั่วประเทศ  ,  LINE Official Account : SME Development Bank  และเว็บไซต์  www.smebank.co.th เป็นต้น สอบถามข้อมูลเพิ่มเติม Call Center 1357

ที่มา : https://www.thaigov.go.th/news/contents/details/100387