รัฐบาลไทย-ข่าวทำเนียบรัฐบาล-รองปลัด มท. “ขจร ศรีชวโนทัย” ลงพื้นที่อ่างทอง–สิงห์บุรี ติดตามผลขับเคลื่อนโครงการจังหวัดอ่างทอง-สิงห์บุรี มุ่งบูรณาการทุกภาคส่วน ต่อยอดอัตลักษณ์วัฒนธรรมท้องถิ่น สร้างประโยชน์ให้ประ

วันพฤหัสบดีที่ 4 กันยายน 2568
04/09/2568
พิมพ์
รองปลัด มท. “ขจร ศรีชวโนทัย” ลงพื้นที่อ่างทอง–สิงห์บุรี ติดตามผลขับเคลื่อนโครงการจังหวัดอ่างทอง-สิงห์บุรี มุ่งบูรณาการทุกภาคส่วน ต่อยอดอัตลักษณ์วัฒนธรรมท้องถิ่น สร้างประโยชน์ให้ประ
รองปลัด มท. “ขจร ศรีชวโนทัย” ลงพื้นที่อ่างทอง–สิงห์บุรี ติดตามผลขับเคลื่อนโครงการจังหวัดอ่างทอง-สิงห์บุรี มุ่งบูรณาการทุกภาคส่วน ต่อยอดอัตลักษณ์วัฒนธรรมท้องถิ่น สร้างประโยชน์ให้ประชาชนอย่างยั่งยืน
เมื่อวันที่ 3 – 4 กันยายน 2568 นายอรรษิษฐ์ สัมพันธรัตน์ ปลัดกระทรวงมหาดไทย มอบหมายให้ นายขจร ศรีชวโนทัย รองปลัดกระทรวงมหาดไทย หัวหน้ากลุ่มภารกิจด้านสาธารณภัยและพัฒนาเมือง ผู้รับผิดชอบพื้นที่ภาคกลางและภาคตะวันออก ลงพื้นที่ติดตามการดำเนินโครงการตามแผนปฏิบัติราชการประจำปีงบประมาณ พ.ศ. 2568 พร้อมทั้งให้ข้อเสนอแนะการเตรียมความพร้อมโครงการตามแผนปฏิบัติราชการประจำปีงบประมาณ พ.ศ. 2569 ของจังหวัดอ่างทองและจังหวัดสิงห์บุรี โดยมี นายทัศนัย สุธาพจน์ รองผู้ว่าราชการจังหวัดอ่างทอง นางวีรวรรณ จันทนเสวี รองผู้ว่าราชการจังหวัดสิงห์บุรี นายวิชา จันทร์กลม ผู้เชี่ยวชาญเฉพาะด้านยุทธศาสตร์ สำนักพัฒนาและส่งเสริมการบริหารราชการจังหวัด สำนักงานปลัดกระทรวงมหาดไทย ผู้อำนวยการสำนักงานงบประมาณเขตที่ 12 ผู้บริหารองค์กรปกครองส่วนท้องถิ่น และเจ้าหน้าที่ที่เกี่ยวข้อง ร่วมลงพื้นที่
สำหรับการลงพื้นที่จังหวัดอ่างทอง เป็นการติดตามโครงการสำคัญ อาทิ โครงการเพิ่มมูลค่าสินค้า บริการ และแหล่งท่องเที่ยว โดยพัฒนาพื้นที่สร้างสรรค์อัตลักษณ์หมู่บ้านทำกลองนานาชาติ ตำบลเอกราช อำเภอป่าโมก เพื่อยกระดับการท่องเที่ยวเชิงวัฒนธรรม เน้นการสร้างเรื่องราวถ่ายทอดมรดกทางวัฒนธรรมที่มีมากว่า 100 ปี ให้เป็นแหล่งเศรษฐกิจด้านการท่องเที่ยว พร้อมบูรณาการทุกภาคส่วนเพื่อความคุ้มค่าและยั่งยืน อีกทั้งยังติดตามโครงการประชาสัมพันธ์และการตลาดเพื่อการท่องเที่ยว กิจกรรมงานมหกรรมลิเกและศิลปวัฒนธรรม รวมถึงโครงการส่งเสริมและพัฒนาภาคการท่องเที่ยวและบริการ ผ่านกิจกรรม Soft Power “มนต์เสน่ห์ลิเกอ่างทอง : ลิเก 3 วัย” ซึ่งได้เน้นย้ำให้ทุกภาคส่วนร่วมกันอนุรักษ์ศิลปะการแสดงอันทรงคุณค่า และผลักดันสู่การเป็นมรดกทางวัฒนธรรม ควบคู่กับการสร้างเครือข่ายประชาสัมพันธ์ลิเกเชื่อมโยงพื้นที่อื่น เพื่อสร้างการรับรู้ ก่อให้เกิดรายได้และการจ้างงานแก่ประชาชนในท้องถิ่น
ในส่วนของจังหวัดสิงห์บุรี เป็นการติดตามโครงการพัฒนาโครงสร้างพื้นฐานและบริการสาธารณะ เพื่อยกระดับคุณภาพชีวิตของประชาชน ได้แก่ การก่อสร้างสถานีสูบน้ำฝั่งตะวันออก บริเวณถนนวันพัฒนา อำเภอเมืองสิงห์บุรี ซึ่งได้ดำเนินการแล้วเสร็จ เบิกจ่ายงบประมาณครบ 100% และผ่านการตรวจรับเรียบร้อยแล้ว โดยรองปลัดกระทรวงมหาดไทยได้เสนอแนะว่า การจัดทำโครงการควรมีการวิเคราะห์ข้อมูลอย่างรอบด้าน ทั้งในมิติของปัญหา ผลกระทบทางเศรษฐกิจ และความต้องการของประชาชน เพื่อให้รายละเอียดแผนงานโครงการมีความพร้อม สามารถสะท้อนปัญหาที่แท้จริงของพื้นที่ วัดผลสัมฤทธิ์ได้ และก่อให้เกิดความคุ้มค่าและยั่งยืน
ทั้งนี้ นายขจร ศรีชวโนทัย รองปลัดกระทรวงมหาดไทย ได้เน้นย้ำเรื่องการต่อยอดอัตลักษณ์และวัฒนธรรมของพื้นที่ ควบคู่กับการบูรณาการทุกภาคส่วน เพื่อให้เกิดโครงการที่มีคุณค่า คุ้มค่า และสร้างประโยชน์สูงสุดแก่พี่น้องประชาชนอย่างแท้จริงและยั่งยืน

ที่มา : https://www.thaigov.go.th/news/contents/details/100398