รัฐบาลไทย-ข่าวทำเนียบรัฐบาล-รองนายกฯ “ประเสริฐ” นั่งหัวโต๊ะประชุมผู้บริหาร ดีอี จัดประชุม Top EX ติดตามความคืบหน้า “ไอทีแมน” เร่งรัดระบบตรวจสอบสถานภาพพระสงฆ์

วันพฤหัสบดีที่ 4 กันยายน 2568
04/09/2568
พิมพ์
รองนายกฯ “ประเสริฐ” นั่งหัวโต๊ะประชุมผู้บริหาร ดีอี จัดประชุม Top EX ติดตามความคืบหน้า “ไอทีแมน” เร่งรัดระบบตรวจสอบสถานภาพพระสงฆ์
นายประเสริฐ จันทรรวงทอง รองนายกรัฐมนตรี นั่งหัวโต๊ะประชุมผู้บริหาร ดีอี จัดประชุม Top EX ติดตามความคืบหน้า “ไอทีแมน” เร่งรัดระบบตรวจสอบสถานภาพพระสงฆ์ เตรียมใช้งานระบบ e-Office ครอบคลุมแล้ว 18 กระทรวง
วันที่ 3 กันยายน 2568 นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เป็นประธานการประชุมผู้บริหารกระทรวงดีอี (Top Executives) ครั้งที่ 8/2568 โดยมีศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดีอี พร้อมด้วยคณะผู้บริหาร และหัวหน้าหน่วยงานในสังกัดกระทรวงดีอี เข้าร่วม ณ ห้องประชุม 203 ชั้น 2 อาคารกระทรวงดิจิทัลเพื่อเศรษฐกิจและสังคม ศูนย์ราชการเฉลิมพระเกียรติ 80 พรรษา 5 ธันวาคม 2550 โซน C และผ่านระบบ Video Conference
นายประเสริฐ กล่าวว่า ในการประชุมครั้งนี้มีการหารือร่วมกับผู้บริหารหน่วยงานของกระทรวงดีอี โดยมีวาระการพิจารณาประเด็นสำคัญ ได้แก่
1.การขับเคลื่อนโครงการส่งเสริมและพัฒนาทักษะความรู้เพื่อขับเคลื่อนและยกระดับกำลังคนดิจิทัลระดับอำเภอ (ไอทีแมน) จำนวน 878 คน ประจำทุกอำเภอใน 77 จังหวัดทั่วประเทศ ซึ่งดำเนินการโดยสำนักงานคณะกรรมการดิจิทัลเพื่อเศรษฐกิจและสังคมแห่งชาติ (สดช.) หรือ BDE  โดยเจ้าหน้าที่ดิจิทัลอำเภอ จะมีภารกิจในการประสานงานกับกระทรวงฯ เพื่อนำเสนอข้อมูลดิจิทัลของหน่วยงานดิจิทัลที่เกี่ยวข้อง พร้อมทั้งดำเนินการพัฒนาทักษะด้านต่าง ๆ และความเข้าใจเกี่ยวกับนโยบายสำคัญของกระทรวงฯ เพื่อนำไปขยายผลให้กับประชาชนในพื้นที่อำเภอต่าง ๆ ได้รับทราบและเข้าใจ นอกจากนี้ยังมีหน้าที่นำส่งข้อมูลสำคัญด้านดิจิทัลในพื้นที่ให้กับกระทรวงฯ เพื่อรับทราบและดำเนินการในส่วนที่เกี่ยวข้องต่อไป
2.การขับเคลื่อนโครงการศูนย์ดิจิทัลชุมชนจำนวน 1,722 แห่ง และขยายเพิ่มขึ้นอีก 500 แห่ง ทั่วประเทศ พร้อมกับยกระดับศูนย์การเรียนรู้ ICT ชุมชนเดิม สู่ศูนย์ดิจิทัลชุมชน โดยสำนักงานคณะกรรมการดิจิทัลเพื่อเศรษฐกิจและสังคมแห่งชาติ (สดช.) หรือ BDE
3.การพัฒนาระบบตรวจสอบสถานภาพพระภิกษุสงฆ์ โดยกระทรวงฯ ร่วมกับ สำนักงานพระพุทธศาสนาแห่งชาติ (พศ.) ได้มีความร่วมมือในการดำเนินการพัฒนาระบบตรวจสอบสถานภาพพระภิกษุสงฆ์ (Credential Verification) โดยการใช้ข้อมูลบนฐานข้อมูลพระภิกษุของ พศ. (Datacenter) ที่มีการเก็บรวบรวมข้อมูลที่เกี่ยวข้องกับพระภิกษุสัญชาติไทย กระทรวงฯ โดย สป.ดศ. รับผิดชอบในการพัฒนาระบบตรวจสอบฯ และ สดช. เป็นผู้รับผิดชอบในการจัดสรรทรัพยากรของระบบฯ โดยใช้คลาวด์ GDCC ซึ่งระบบดังกล่าวได้นำการยืนยันตัวตนด้วยวิธีการอิเล็กทรอนิกส์ผ่านดิจิทัลไอดี (ThaID) และการตรวจสอบใบหน้าด้วยภาพถ่ายประจำตัว เข้ามามีส่วนสำคัญในการตรวจสอบ ซึ่งจะส่งผลให้ระบบตรวจสอบสถานภาพพระภิกษุสงฆ์ มีความแม่นยำ ถูกต้อง และมีความน่าเชื่อถือ โดยในอนาคตจะมีการเพิ่มเติมระบบการตรวจสอบบัญชีรายรับ-รายจ่ายของวัดเพิ่มเติม
“ในส่วนของการติดตามความคืบหน้าด้านกฎหมาย ขณะนี้กระทรวงฯ ได้ดำเนินการแก้ไขปรับปรุงกฎหมายหลายฉบับด้วยกัน อาทิ ร่าง พ.ร.บ.ไปรษณีย์ ฉบับใหม่ ซึ่งคาดว่าจะแล้วเสร็จ และทำประชาพิจารณ์ในเร็วๆนี้ และ ร่าง พ.ร.บ.อุตุนิยมวิทยา ที่เตรียมเสนอเข้าที่ประชุม ครม. เช่นเดียวกับ ร่าง พ.ร.บ.เศรษฐกิจแพลตฟอร์มดิจิทัล พ.ศ. .... ของ สพธอ. หรือ ETDA ซึ่งรัฐบาลได้ให้ความสำคัญ ในเรื่องกฎหมายที่จำเป็นต้องปรับเปลี่ยนให้มีความทันสมัย เท่าทันต่อการใช้งานเทคโนโลยีที่เปลี่ยนแปลงไปในปัจจุบัน โดยเฉพาะในเรื่องของการขับเคลื่อนเศรษฐกิจดิจิทัล”  รองนายกฯ ประเสริฐ กล่าว
ด้านการดำเนินการยกระดับหน่วยงานภาครัฐในการใช้ระบบงานเอกสารอิเล็กทรอนิกส์ (e-Document) ในระบบ e-Office ภายใต้ ระบบคลาวด์กลางภาครัฐ (GDCC) ปัจจุบันมีหน่วยงานระดับกระทรวงเข้าร่วมแล้ว จำนวน 18 กระทรวง โดยรวมมีหน่วยงานรัฐที่อยู่ในกระบวนการแล้วจำนวน 6,434 หน่วยงาน รวม 1,894,691 Users ทั้งในส่วนกลาง ส่วนภูมิภาค และองค์กรปกครองส่วนท้องถิ่น (อปท.)  ซึ่งเป็นไปตามเป้าหมายการใช้งานระบบในปี 2568 ที่กำหนดไว้จำนวน 1,000,000 Users

ที่มา : https://www.thaigov.go.th/news/contents/details/100384