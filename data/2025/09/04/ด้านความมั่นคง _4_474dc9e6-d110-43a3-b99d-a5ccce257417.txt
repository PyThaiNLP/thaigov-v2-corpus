รัฐบาลไทย-ข่าวทำเนียบรัฐบาล-กระทรวงมหาดไทยผนึกกำลังมาเลเซีย อินโดนีเซียขับเคลื่อนแผนงาน IMT-GT มุ่งประสานความร่วมมือพัฒนาเขตเศรษฐกิจในอนุภูมิภาคเพื่อประโยชน์ประชาชนทั้ง 3 ประเทศ

วันพฤหัสบดีที่ 4 กันยายน 2568
04/09/2568
พิมพ์
กระทรวงมหาดไทยผนึกกำลังมาเลเซีย อินโดนีเซียขับเคลื่อนแผนงาน IMT-GT มุ่งประสานความร่วมมือพัฒนาเขตเศรษฐกิจในอนุภูมิภาคเพื่อประโยชน์ประชาชนทั้ง 3 ประเทศ
กระทรวงมหาดไทยผนึกกำลังมาเลเซีย อินโดนีเซียขับเคลื่อนแผนงาน IMT-GT มุ่งประสานความร่วมมือพัฒนาเขตเศรษฐกิจในอนุภูมิภาคเพื่อประโยชน์ประชาชนทั้ง 3 ประเทศ
เมื่อวันที่ 3 ก.ย. 68 เวลา 13.30 น. นายอรรษิษฐ์ สัมพันธรัตน์ ปลัดกระทรวงมหาดไทย มอบหมายให้ นายทรงกลด สว่างวงศ์ ผู้ว่าราชการจังหวัดตรัง เป็นหัวหน้าคณะฝ่ายไทย และเป็นประธานการประชุมระดับมุขมนตรีและผู้ว่าราชการจังหวัด (Chief Ministers and Governors' Forum : CMGF) ครั้งที่ 22 แผนงานการพัฒนาเขตเศรษฐกิจสามฝ่ายอินโดนีเซีย-มาเลเซีย-ไทย (Indonesia–Malaysia–Thailand Growth Triangle : IMT–GT) ณ โรงแรมเรือ รัษฎา จังหวัดตรัง
การประชุมในครั้งนี้ มีบุคคลสำคัญของทั้ง 3 ประเทศ ร่วมประชุม อาทิ Mr. Luki Zaiman Prawira ผู้ช่วยฝ่ายบริหารเศรษฐกิจและการพัฒนาจังหวัดหมู่เกาะเรียว Dato’ Sri Diraja Wan Rosdy Wan Ismail มุขมนตรีรัฐปะหัง หัวหน้าคณะผู้แทนมาเลเซีย นางสาวศศิธร พลัตถเดช รองเลขาธิการสภาพัฒนาการเศรษฐกิจและสังคมแห่งชาติ นายรัฐศาสตร์ ชิดชู ผู้ว่าราชการจังหวัดพัทลุง นายสมชาย ลีหล้าน้อย ผู้ว่าราชการจังหวัดนครศรีธรรมราช รองผู้ว่าราชการจังหวัดพื้นที่ภาคใต้ ผู้แทนมหาวิทยาลัยสงขลานครินทร์ ในฐานะสำนักงานฝ่ายเลขานุการฯ CMGF ผู้แทนศูนย์ประสานงานความร่วมมืออนุภูมิภาค แผนงาน IMT-GT (CIMT) ผู้แทนจากธนาคารพัฒนาเอเชีย (ADB) สำนักงานเลขาธิการอาเซียน (Asean Secretariat) สภาธุรกิจร่วม (JBC) ผู้แทนเครือข่ายมหาวิทยาลัย (UNINET) และภาคีที่เกี่ยวข้อง
สำหรับแผนงาน IMT–GT ได้ริเริ่มขึ้นในช่วงปี พ.ศ. 2536 โดยอดีตผู้นำของทั้ง 3 ประเทศ ได้แก่ ประธานาธิบดี ซูฮาร์โต ของอินโดนีเซีย นายกรัฐมนตรีมหาเธร์ โมฮามัด ของมาเลเซีย และ นายกรัฐมนตรีชวน หลีกภัย ของไทย โดยได้เห็นชอบร่วมกันที่จะให้ผลักดันการพัฒนาความร่วมมือทางเศรษฐกิจในลักษณะไตรภาคี ระหว่างภาคใต้ของไทย คาบสมุทรมาเลเซีย และพื้นที่บนเกาะสุมาตราของอินโดนีเซีย มีเป้าหมายหลักเพื่อ “เร่งการเปลี่ยนแปลงทางเศรษฐกิจภายในอนุภูมิภาคนี้” ผ่านความร่วมมือทางเศรษฐกิจในระดับท้องถิ่นและการบูรณาการทางเศรษฐกิจบนพื้นฐานของความเกื้อกูลทางเศรษฐกิจ รวมถึงการใช้ทรัพยากรทางเศรษฐกิจร่วมกันอย่างมีประสิทธิภาพและเกิดประโยชน์สูงสุด โดยเน้นความร่วมมือด้านการผลิต การส่งเสริมการลงทุน และการถ่ายทอดเทคโนโลยีเพื่อเสริมสร้างขีดความสามารถในการแข่งขันทางเศรษฐกิจของพื้นที่ IMT–GT นอกจากนั้น ยังมุ่งเน้นให้มีการพัฒนาการเชื่อมโยงด้านโครงสร้างพื้นฐาน โดยเฉพาะโครงข่ายคมนาคมขนส่งและระบบสาธารณูปโภคระหว่างประเทศ
สำหรับในปีนี้ ประเทศไทย โดยจังหวัดตรัง ได้เป็นเจ้าภาพจัดการประชุมระหว่างประเทศ การประชุมระดับรัฐมนตรี ครั้งที่ 31 และการประชุมอื่น ๆ ที่เกี่ยวข้องของแผนงาน IMT-GT ซึ่งกำหนดจัดขึ้นในระหว่างวันที่ 2-4 กันยายน 2568 ณ โรงแรมเรือ รัษฎา จังหวัดตรัง เพื่อหารือถึงแนวทางการขับเคลื่อนการดำเนินงานภายใต้แผนงาน IMT-GT ในระยะต่อไป

ที่มา : https://www.thaigov.go.th/news/contents/details/100397