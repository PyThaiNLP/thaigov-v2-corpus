รัฐบาลไทย-ข่าวทำเนียบรัฐบาล-กรุงไทยเปิดประตูสู่หุ้นโลกส่ง DR80 ใหม่ 8 หลักทรัพย์ อ้างอิงหุ้น “Miniso- Grab -CrowdStrike” และกลุ่มเติบโตของจีนและสหรัฐ ดีเดย์ 10 ก.ย. 68 

วันพฤหัสบดีที่ 4 กันยายน 2568
04/09/2568
พิมพ์
กรุงไทยเปิดประตูสู่หุ้นโลกส่ง DR80 ใหม่ 8 หลักทรัพย์ อ้างอิงหุ้น “Miniso- Grab -CrowdStrike” และกลุ่มเติบโตของจีนและสหรัฐ ดีเดย์ 10 ก.ย. 68
ธนาคารกรุงไทยเตรียมเสนอขาย DR80 ใหม่ 8 หลักทรัพย์ อ้างอิงหุ้นใหญ่ในจีนและสหรัฐ ดีเดย์เริ่มซื้อขาย 10 ก.ย. 68 นี้
ธนาคารกรุงไทย เดินหน้าเปิดประตูการลงทุนสู่ตลาดโลก เตรียมเสนอขาย DR80 ใหม่ 8 หลักทรัพย์ อ้างอิงหุ้นใหญ่ในจีนและสหรัฐ ครอบคลุมกลุ่มยานยนต์ไฟฟ้า “Geely และ CATL” กลุ่มโมเดิร์นไลฟ์สไตล์ “Grab”, “ Miniso และ Kuaishou” และไซเบอร์ซิเคียวริตี้ “CrowdStrike และ Palo Alto” พร้อม ETF อ้างอิงดัชนี Nikkei 225 จากญี่ปุ่น ดีเดย์เริ่มซื้อขาย 10 ก.ย. 68 นี้
นายรวินทร์ บุญญานุสาสน์ ผู้บริหารสายงานธุรกิจตลาดเงินตลาดทุน ธนาคารกรุงไทย กล่าวว่า ธนาคารมุ่งมั่นพัฒนาผลิตภัณฑ์และบริการทางการเงินอย่างต่อเนื่อง เพื่อตอบโจทย์ความต้องการของลูกค้าอย่างครบวงจร  ด้วยผลิตภัณฑ์การลงทุนที่หลากหลาย ครอบคลุมสินทรัพย์การลงทุนทั้งในและต่างประเทศ ล่าสุด เตรียมออก    ตราสารแสดงสิทธิในหลักทรัพย์ต่างประเทศ (DR80) จำนวน 8 หลักทรัพย์ อ้างอิงหุ้นชั้นนำจากตลาดหุ้นจีน สหรัฐอเมริกา และ ETF จากญี่ปุ่น ตอกย้ำความเป็นผู้นำตลาด DR  ที่มีจำนวนหลักทรัพย์มากที่สุดในตลาด รวมเป็น  49 หลักทรัพย์ ครอบคลุมตลาดหุ้นเอเชีย สหรัฐอเมริกาและยุโรป เปิดโอกาสให้นักลงทุนเข้าถึงหุ้นต่างประเทศที่มีโอกาสเติบโตสูงเพิ่มขึ้น ปัจจุบันมีนักลงทุนถือครอง DR80 ที่ออกโดยธนาคารกรุงไทย คิดเป็นมูลค่าหลักทรัพย์ตามราคาตลาด (มาร์เก็ตแคป) สูงกว่า 19,000 ล้านบาท (ข้อมูลจาก www.set.or.th ณ วันที่ 31 กรกฎาคม 2568)
DR80 ใหม่ในครั้งนี้ อ้างอิงหุ้นจีน 4 หลักทรัพย์ ประกอบด้วย
● บริษัท Geely Automobile Holdings Limited (GEELY80) ผู้ผลิตรถยนต์รายใหญ่ของจีน ที่มีแบรนด์ระดับโลกในเครือ เช่น Geely, Volvo, Zeekr
● บริษัท Miniso Group Holding Limited (MNSO80) แบรนด์ค้าปลีกสินค้าไลฟ์สไตล์จากจีนที่เติบโตอย่างรวดเร็วในหลายประเทศทั่วโลก ด้วยรูปแบบร้านที่เข้าถึงง่ายและราคามิตรภาพ
● บริษัท Kuaishou Technology (KUAISH80) แพลตฟอร์มวิดีโอสั้นยอดนิยมจากจีน ที่เติบโตต่อเนื่อง ทั้งจำนวนผู้ใช้งานและความเป็นผู้นำด้านโซเชียลมีเดียและคอนเทนต์วิดีโอ
● บริษัท Contemporary Amperex Technology Co., Limited (CATL) (CATL80) ผู้นำระดับโลกด้านการผลิตแบตเตอรี่สำหรับยานยนต์ไฟฟ้า โดยมีลูกค้ารายใหญ่ในอุตสาหกรรม EV ทั้งในจีนและต่างประเทศ
อ้างอิงหุ้นสหรัฐฯ 3 หลักทรัพย์
● บริษัท CrowdStrike Holdings, Inc. (CRWD80) บริษัทชั้นนำด้านความปลอดภัยทางไซเบอร์ ให้บริการโซลูชันป้องกันภัยคุกคามแบบเรียลไทม์
● บริษัท Palo Alto Networks, Inc. (PANW80) หนึ่งในบริษัทด้าน Cybersecurity ที่ใหญ่ที่สุดในโลก ให้บริการโซลูชันเพื่อความปลอดภัยบนคลาวด์ โครงสร้างพื้นฐาน และระบบเครือข่ายทั่วโลก
● บริษัท Grab Holdings Limited (GRAB80) ผู้ให้บริการ Super App ชั้นนำในเอเชียตะวันออกเฉียงใต้ ครอบคลุมบริการเรียกรถ ส่งอาหาร และบริการทางการเงิน ซึ่งจดทะเบียนในตลาดหลักทรัพย์สหรัฐฯ อ้างอิง ETF ญี่ปุ่น 1 หลักทรัพย์
● กองทุน NEXT FUNDS Nikkei 225 ETF(NIKKEI80) อ้างอิงดัชนี Nikkei 225 ที่ใหญ่และเก่าแก่ที่สุดจากญี่ปุ่น เหมาะกับผู้ที่ต้องการลงทุนในเศรษฐกิจญี่ปุ่นผ่าน ETF ชั้นนำ
ผู้ที่สนใจสามารถลงทุนใน DR ทั้ง 8 หลักทรัพย์ ผ่านตลาดหลักทรัพย์แห่งประเทศไทย ได้ตั้งแต่วันที่ 10 กันยายน 2568 โดย DR อ้างอิงหุ้นสหรัฐฯ ซื้อขายได้ใน 2 ช่วงเวลา คือ  10.00-16.30 น. และ 19.00-02.45 น. (T+1) ส่วน DR อ้างอิงหุ้นจีน และ ETF ญี่ปุ่น ซื้อขายเวลา 10.00-16.30 น. ตามเวลาไทย
สำหรับผู้ลงทุนที่มีบัญชีซื้อขายหลักทรัพย์ สามารถลงทุนในรูปแบบสกุลเงินบาท ผ่านแอปพลิเคชันสตรีมมิ่ง (Streaming) ได้ทันที โดยไม่ต้องจองซื้อ และยังได้รับสิทธิประโยชน์เสมือนลงทุนในหุ้นต่างประเทศโดยตรง สอบถามรายละเอียดเพิ่มเติมได้ที่ ธนาคารกรุงไทยทุกสาขา หรือ Krungthai Contact Center โทร. 02-111-1111

ที่มา : https://www.thaigov.go.th/news/contents/details/100390