รัฐบาลไทย-ข่าวทำเนียบรัฐบาล-"มหาดไทย" ร่วมเป็นภาคีแถลงข่าวการแสดงโขนมูลนิธิส่งเสริมศิลปาชีพ ในสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ตอน “สัตยาพาลี” 6 พฤศจิกายน – 8 ธันวาคม 2568 ณ ศู

วันพฤหัสบดีที่ 4 กันยายน 2568
04/09/2568
พิมพ์
"มหาดไทย" ร่วมเป็นภาคีแถลงข่าวการแสดงโขนมูลนิธิส่งเสริมศิลปาชีพ ในสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ตอน “สัตยาพาลี” 6 พฤศจิกายน – 8 ธันวาคม 2568 ณ ศู
"มหาดไทย" ร่วมเป็นภาคีแถลงข่าวการแสดงโขนมูลนิธิส่งเสริมศิลปาชีพ ในสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ตอน “สัตยาพาลี” 6 พฤศจิกายน – 8 ธันวาคม 2568 ณ ศูนย์วัฒนธรรมแห่งประเทศไทย
วันนี้ (4 ก.ย. 68) เวลา 14.00 น. นายอรรษิษฐ์ สัมพันธรัตน์ ปลัดกระทรวงมหาดไทย มอบหมายให้ นายชยชัย แสงอินทร์ ผู้ตรวจราชการกระทรวงมหาดไทย ร่วมในการแถลงข่าวการแสดงโขนมูลนิธิส่งเสริมศิลปาชีพ ในสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ตอน “สัตยาพาลี” ณ โรงละครสำนักพระราชวัง สนามเสือป่า โดยมี นางนฤมล ล้อมทอง กรรมการมูลนิธิส่งเสริมศิลปาชีพ ในสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เป็นผู้นำแถลงข่าว พร้อมด้วยตัวแทนคณะทำงานฝ่ายต่าง ๆ พร้อมทั้งมีการแสดงตัวอย่างการแสดงจำนวน 2 ฉาก ได้แก่ องคตกุมารลงสรง และพาลีรบสุครีพ
สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงมีพระมหากรุณาธิคุณต่อศิลปวัฒนธรรมของชาติ ด้วยพระองค์ได้พระราชทานพระราชเสาวนีย์ และแนวพระราชดำริด้านการอนุรักษ์และสืบสานศิลปวัฒนธรรม ศิลปกรรม งานหัตถศิลป์ หัตถกรรม มาอย่างยาวนาน เป็นพระราชกรณียกิจที่สำคัญเคียงข้างพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบบิตร ซึ่งในรัชกาลปัจจุบัน พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี ได้ทรงสืบสาน รักษา และต่อยอด พระราชปณิธานของสมเด็จพระบรมราชชนกและสมเด็จพระบรมราชชนนี โดยได้ทรงพระกรุณาโปรดเกล้าฯ ให้มีการแต่งตั้งคณะกรรมการดำเนินงาน และอนุกรรมการด้านต่าง ๆ การจัดการแสดงโขน มูลนิธิส่งเสริมศิลปาชีพในสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง โดยมี พล.อ.อ.สถิตย์พงษ์ สุขวิมล ราชเลขานุการในพระองค์พระบาทสมเด็จพระเจ้าอยู่หัว เป็นประธานกรรมการอำนวยการ พ.ท.สมชาย กาญจนมณี รองเลขาธิการพระราชวัง เป็นประธานคณะกรรมการดำเนินงาน รวมถึงคณะกรรมอนุกรรมการดำเนินงานด้านต่าง ๆ โดยปลัดกระทรวงมหาดไทย ได้รับแต่งตั้งเป็นกรรมการดำเนินงาน และข้าราชการกองสารนิเทศ สำนักงานปลัดกระทรวงมหาดไทย ได้รับแต่งตั้งเป็นอนุกรรมการด้านการประชาสัมพันธ์
การจัดแสดง "โขน" มูลนิธิส่งเสริมศิลปาชีพในสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ได้ดำเนินการมาตั้งแต่ปี 2550 ในครั้งนี้เป็นครั้งที่ 18 จึงนับเป็นการเผยแพร่ศิลปวัฒนธรรมสำคัญของชาติให้เป็นที่รู้จักและมีชื่อเสียงทั่วโลก และเป็นส่วนสำคัญในการส่งผลให้ "โขน" ได้รับการขึ้นทะเบียนเป็นมรดกทางวัฒนธรรมที่จับต้องไม่ได้ของมวลมนุษยชาติ โดยความพิเศษของโขนมูลนิธิส่งเสริมศิลปาชีพฯ คือการรวบรวมองค์ความรู้จากครูผู้เชี่ยวชาญทุกสาขา ทั้งโขน ละคร ดนตรี คีตศิลป์ ร่วมกันทำงานด้วยความวิริยะอุตสาหะ ทุกขั้นตอนทำด้วยความประณีต รวมถึงพัสตราภรณ์ ศิลาภรณ์ ถนิมพิมพาภรณ์ ที่มีความงดงาม โดยคณะทำงานรวมถึงผู้เกี่ยวข้องทุกส่วนต่างร่วมกันในการอนุรักษ์มิให้สูญหายแต่ยังเพิ่มพูนอย่างเต็มกำลังด้วยสำนึกในพระมหากรุณาธิคุณ โดยในส่วนของนักแสดงล้วนเป็นเยาวชนที่ผ่านการคัดเลือกและได้ฝึกฝนจนเกิดความชำนาญจากครูผู้เชี่ยวชาญเพื่อการธำรงนาฏศิลป์อันทรงคุณค่าของชาติให้มีผู้สืบทอดต่อไปอีกนานเท่านาน
การแสดงโขนสุดยิ่งใหญ่แห่งปี ตอน “สัตยาพาลี” เป็นเรื่องราวของพญาพาลีกษัตริย์วานรเมืองขีดขินที่เสียสัจจะเพราะความหลงผิด แต่ภายหลังมีความสำนึกผิดในสัจจะ ผลของการเสียสัตย์ของพาลีนำพาเข้าสู่เรื่องราวมากมาย ที่จะให้ความสนุกสนาน เพลิดเพลิน ได้รับความบันเทิงครบทุกอรรถรส ได้ข้อคิดเรื่องของการรักษาสัจจะ รวมทั้งด้านคุณธรรม ความกตัญญู ความซื่อสัตย์ รู้รักสามัคคี รู้จักหน้าที่ ที่ต้องพึงปฏิบัติ ด้านศิลปกรรม อาทิ ลวดลายจากการศึกษาถอดแบบบานประตูประดับมุก พระอุโบสถวัดพระเชตุพนวิมลมังคลาราม ซึ่งเป็นศิลปกรรมในสมเด็จพระบรมราชมาตามหัยกาเธอ กรมหมื่นมาตยาพิทักษ์ ด้านเครื่องแต่งกาย ได้น้อมนำพระราชเสาวนีย์ในสมเด็จพระบรมราชชนนีพันปีหลวง ด้วยการสร้างเครื่องแต่งกายใหม่ทดแทนเครื่องแต่งกายเดิม รวมถึงตัวละครใหม่ เช่น พาลี องคต นางมณโฑเข้าโรงพิธี พระอิศวร จังเกียงทหารพลลิงในกระบวนพยุหะยาตรา ใช้สมาชิกมูลนิธิศิลปาชีพฯ มาช่วยกันปัก และสร้างสรรค์ โดยศึกษาจากงานโบราณทั้งหมด
การแสดงโขนมูลนิธิส่งเสริมศิลปาชีพ ในสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ตอน “สัตยาพาลี” กำหนดจัดแสดงตั้งแต่วันที่ 6 พฤศจิกายน – 8 ธันวาคม 2568 ณ ศูนย์วัฒนธรรมแห่งประเทศไทย โดยเปิดจำหน่ายบัตรแล้วตั้งแต่วันที่ 12 สิงหาคม 2568 เป็นต้นมา บัตรราคา 2,000 บาท, 1,800 บาท, 1,000 บาท, 800 บาทและ 600 บาท (รอบนักเรียน ราคา 200 บาท) จำหน่ายบัตรที่ไทยทิคเก็ตเมเจอร์ทุกสาขา โทร. 0-2262-3456 www.thaiticketmajor.com

ที่มา : https://www.thaigov.go.th/news/contents/details/100401