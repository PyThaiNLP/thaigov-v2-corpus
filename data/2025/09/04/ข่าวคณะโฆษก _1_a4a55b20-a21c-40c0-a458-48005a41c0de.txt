รัฐบาลไทย-ข่าวทำเนียบรัฐบาล-“ไทยคู่ฟ้า” ย้ำ ศบ.ทก.สรุปความพร้อมสร้างกำแพงป้องกันชายแดนไทย-กัมพูชากว่า 16 กิโลเมตรที่จังหวัดสระแก้ว ขณะที่สถานการณ์ชายแดน ไทย 7 จังหวัด ปกติ  

วันพฤหัสบดีที่ 4 กันยายน 2568
04/09/2568
พิมพ์
“ไทยคู่ฟ้า” ย้ำ ศบ.ทก.สรุปความพร้อมสร้างกำแพงป้องกันชายแดนไทย-กัมพูชากว่า 16 กิโลเมตรที่จังหวัดสระแก้ว ขณะที่สถานการณ์ชายแดน ไทย 7 จังหวัด ปกติ
แต่ยังคงต้องตรึงกำลังพร้อมรับสถานการณ์และปกป้องอธิปไตยของไทย พร้อมเน้นย้ำความโปร่งใสในสายตานานาชาติ ในการพาผู้สังเกตการณ์ให้ความจริง  พร้อมเดินหน้าหารือบนเวที GBC และเดินหน้าเยียวยาประชาชนอย่างต่อเนื่อง
วันนี้ (วันพฤหัสบดีที่ 4 กันยายน 2568) เวลา 07.00 น. นายจิรายุ ห่วงทรัพย์ โฆษกประจำสำนักนายกรัฐมนตรี และคณะกรรมการศูนย์เฉพาะกิจบริหารสถานการณ์ชายแดนไทย–กัมพูชา (ศบ.ทก.) รายงานสถานการณ์ชายแดน 11 จุด ใน 7 จังหวัด ว่า เหตุการณ์โดยทั่วไปปกติ ขณะที่กองทัพไทยยังคงตรึงกำลังและเฝ้าระวังตลอด 24 ชั่วโมง
นายจิรายุ กล่าวต่อไปว่า คณะกรรมการ ศบ.ทก. เมื่อวานนี้ ได้ประชุมในด้านความมั่นคงและการต่างประเทศ โดยคณะผู้สังเกตการณ์นานาชาติ (IOT) ได้ลงพื้นที่จังหวัดจันทบุรีและตราดเมื่อวันอังคารที่ 2 กันยายน 2568 ที่ผ่านมา เพื่อตรวจสอบการปฏิบัติงานด้านความมั่นคง การเก็บกู้ทุ่นระเบิดและการดูแลประชาชน ซึ่งผลการตรวจสอบยืนยันว่า ประเทศ ไทยยึดมั่นในการปฏิบัติอย่างตรงไปตรงมา โปร่งใส และพร้อมร่วมมือรักษาสันติภาพ ในภูมิภาค
ทั้งนี้  ประเทศไทยได้เตรียมการประชุม GBC สมัยวิสามัญครั้งที่ 2  ที่จังหวัดเกาะกง  ประเทศกัมพูชา และจังหวัดตราด ในระหว่างวันที่ 7 - 10 กันยายน 2568 พร้อมดำเนินการเชิงรุกบนเวทีนานาชาติ เพื่อชี้แจงข้อเท็จจริงเรื่องทุ่นระเบิดต่อเจ้าหน้าที่ระดับสูงของ UN และคณะกรรมการกาชาดระหว่างประเทศ และรัฐภาคีอนุสัญญาออตตาวา  ขณะเดียวกัน ศบ.ทก. ยังมีแผนที่จะสร้างรั้วยาว 16 กิโลเมตรในพื้นที่หลักเขตแดนที่ 50 - 51 ที่จังหวัดสระแก้ว เพื่อเสริมความปลอดภัยของประชาชน และป้องกันการบุกรุกพื้นที่จากฝั่งกัมพูชา ด้วย

ที่มา : https://www.thaigov.go.th/news/contents/details/100380