รัฐบาลไทย-ข่าวทำเนียบรัฐบาล-รัฐบาล ดูแลเกษตรกรผู้ปลูกข้าว ไร่ละพัน ถึงมือกว่า 2.48 ล้านครัวเรือนทั่วประเทศแล้ว

วันพฤหัสบดีที่ 4 กันยายน 2568
04/09/2568
พิมพ์
รัฐบาล ดูแลเกษตรกรผู้ปลูกข้าว ไร่ละพัน ถึงมือกว่า 2.48 ล้านครัวเรือนทั่วประเทศแล้ว
ยอดกว่า 2 หมื่นล้าน โอนตรงเข้าบัญชีทุกบาททุกสตางค์ เข้าถึงได้รวดเร็ว โปร่งใสทั่วถึง
วันนี้ (4 กันยายน 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า ธนาคารเพื่อการเกษตรและสหกรณ์การเกษตร (ธ.ก.ส.) ได้ดำเนินการโอนเงินช่วยเหลือเกษตรกรตามโครงการสนับสนุนเงินช่วยเหลือผู้ปลูกข้าวนาปรังปี2568และโครงการช่วยเหลือผู้ปลูกข้าวนาปี ปีการผลิต 2568/69 ครัวเรือนละไม่เกิน 10 ไร่ ในอัตราไร่ละ 1,000 บาท
โดยวันที่ 1 กันยายน ได้โอนเงินให้เกษตรกรผู้ปลูกข้าวนาปรังทั่วประเทศแล้ว 769,461 ราย เป็นเงิน 6,280 ล้านบาท ส่วนวันที่ 2 กันยายน โอนให้เกษตรกรภาคเหนือ 286,000 ราย เป็นเงิน 2,459 ล้านบาท วันที่ 3 กันยายน โอนให้เกษตรกรภาคอีสาน 1,291,000 ราย เป็นเงิน 10,586 ล้านบาท และวันที่ 4 กันยายน โอนให้เกษตรกรในพื้นที่อื่น ๆ อีก 137,000 ราย เป็นเงิน 1,254 ล้านบาท รวมแล้วมีเกษตรกรผู้ได้รับประโยชน์ทั้งสิ้นกว่า 2,485,000 ราย วงเงินรวม 20,580 ล้านบาท โดยโอนตรงเข้าบัญชีเกษตรกรทุกบาททุกสตางค์ เพื่อให้เข้าถึงได้รวดเร็ว โปร่งใส และทั่วถึง
“รัฐบาลยืนยันความมุ่งมั่นที่จะดูแลเกษตรกรและประชาชนในทุกอาชีพอย่างใกล้ชิดเงินทุกบาทถูกโอนตรงถึงมือพี่น้องอย่างโปร่งใส เพื่อสร้างหลักประกันความมั่นคงในชีวิตและความมั่นใจ” นางสาวศศิกานต์กล่าว

ที่มา : https://www.thaigov.go.th/news/contents/details/100381