รัฐบาลไทย-ข่าวทำเนียบรัฐบาล-ธนาคารกรุงไทยจับมือจุฬาฯ ยกระดับศักยภาพบุคลากร-นิสิต สร้างกำลังสำคัญขับเคลื่อนเศรษฐกิจไทย

วันพฤหัสบดีที่ 4 กันยายน 2568
04/09/2568
พิมพ์
ธนาคารกรุงไทยจับมือจุฬาฯ ยกระดับศักยภาพบุคลากร-นิสิต สร้างกำลังสำคัญขับเคลื่อนเศรษฐกิจไทย
ธ.กรุงไทยร่วมกับจุฬาฯ เดินหน้าขับเคลื่อนโครงการพัฒนาศักยภาพบุคลากรและนิสิต ส่งเสริมความรู้ทางการเงินแก่สังคม (People Excellence) เพื่อเสริมสร้างความรู้ด้านการเงิน เศรษฐกิจ และการบริหารจัดการให้กับบุคลากร นิสิต และประชาชนทั่วไป
ธนาคารกรุงไทยร่วมกับจุฬาลงกรณ์มหาวิทยาลัยเดินหน้าขับเคลื่อนโครงการพัฒนาศักยภาพบุคลากรและนิสิต ส่งเสริมความรู้ทางการเงินแก่สังคม (People Excellence) เพื่อเสริมสร้างความรู้ด้านการเงิน เศรษฐกิจ และการบริหารจัดการให้กับบุคลากร นิสิต และประชาชนทั่วไป โดยมุ่งหวังให้เกิดการยกระดับทักษะที่ตอบโจทย์โลกยุคใหม่ และต่อยอดสู่การวิจัยที่มีคุณค่าเชิงวิชาการและสังคม
ศ.ดร.วิเลิศ ภูริวัชร อธิการบดีจุฬาฯ กล่าวว่า “จุฬาฯ ได้เริ่มดำเนินโครงการต่างๆ กับธนาคารกรุงไทยภายใต้โครงการความร่วมมือ People Excellence เพื่อให้ความรู้ทางการเงินแก่บุคลากรและนิสิต ในส่วนของนิสิตจะเติบโตไปเป็นผู้ที่มีความรู้ทางด้านการเงิน (Financial Literacy) รวมทั้งได้รับการสนับสนุนและส่งเสริมทางด้านธุรกิจเพื่อสังคม (Social Enterprise) โดยนิสิตจะได้ปฏิบัติงานจริงที่ธนาคารกรุงไทยควบคู่ไปกับการเรียนที่จุฬาฯ เมื่อเรียนจบแล้วก็สามารถทำงานได้ทันที ความรู้ที่ได้รับยังสามารถนำไปช่วยเหลือสังคม ซึ่งสามารถขยายผลต่อไปในโครงการต่างๆ ไม่จำกัดเฉพาะศาสตร์ทางด้านการเงินเท่านั้น”
นายผยง ศรีวณิช กรรมการผู้จัดการใหญ่ ธนาคารกรุงไทย กล่าวว่า ธนาคารกรุงไทยให้ความสำคัญกับการพัฒนาด้านการศึกษามาอย่างต่อเนื่อง โดยเป็น 1 ใน 5 Ecosystems ที่ธนาคารมุ่งยกระดับเพื่อสร้างบุคลากรคุณภาพและขับเคลื่อนเศรษฐกิจไทยให้เติบโตอย่างมั่นคงและยั่งยืนในระยะยาว ล่าสุดได้ร่วมกับจุฬาฯ ขับเคลื่อน โครงการพัฒนาศักยภาพบุคลากรและส่งเสริมความรู้ทางการเงินแก่สังคม (People Excellence) เพื่อเสริมสร้างความรู้ด้านการเงิน เศรษฐกิจ และการบริหารจัดการให้กับบุคลากร นิสิต และประชาชนทั่วไป โดยมุ่งหวังให้เกิดการยกระดับทักษะที่ตอบโจทย์โลกยุคใหม่ และต่อยอดสู่การวิจัยที่มีคุณค่าเชิงวิชาการและสังคม
ภายใต้ความร่วมมือครั้งนี้ กรุงไทยจะสนับสนุนทั้งด้านการออกแบบหลักสูตร การจัดอบรม การแลกเปลี่ยนผู้เชี่ยวชาญ รวมถึงการร่วมทำวิจัย เพื่อสร้างระบบนิเวศการเรียนรู้ที่ยั่งยืน โดยเริ่มต้นจากคณะพาณิชยศาสตร์และการบัญชี และจะขยายไปยังคณะอื่นๆ ในอนาคต
ธนาคารกรุงไทยและจุฬาฯ ยังมีความร่วมมืออย่างต่อเนื่องในหลายด้าน เพื่อสร้างการเรียนรู้ทุกที่ ทุกเวลา ทุกช่วงวัย ครอบคลุมทุกมิติ สอดคล้องกับ SDGs ทั้งในระดับองค์กร สังคม และประเทศ วางรากฐานสำคัญในการสร้างบุคลากรคุณภาพที่จะนำพาประเทศไปสู่ความมั่นคงและยั่งยืน
●     การให้ความรู้ทางการเงินแก่บุคลากรมหาวิทยาลัยผ่าน Debt Management & Financial Literacy Program โดยทีม Product Owner ของธนาคารเพื่อสร้างความเข้าใจในการบริหารจัดการหนี้อย่างรอบด้าน
●     KTB Chula Student Enterprise พัฒนานิสิตผ่านการฝึกงานจริง โปรแกรมการบริหารหนี้ และการเงินส่วนบุคคล ด้วยแนวคิด “Real School in Business” ที่เชื่อมโยงการเรียนรู้เข้ากับโลกจริง สอดรับกับการเปลี่ยนผ่านไปสู่เศรษฐกิจแห่งอนาคต (Future Economy)
●     CEDT x Krungthai สนับสนุนนิสิตด้านวิศวกรรมคอมพิวเตอร์และเทคโนโลยีดิจิทัล พร้อมทุนการศึกษา
●     Krungthai MMS เสริมความรู้ผู้ประกอบการ SMEs และทายาทธุรกิจทั่วประเทศ
นอกจากนี้ จุฬาลงกรณ์มหาวิทยาลัยและธนาคารกรุงไทย ยังคงเดินหน้าความร่วมมืออย่างต่อเนื่อง โดยมีแผนดำเนินโครงการใหม่ๆ อาทิ Investment Boot Camp for Chula Students, Wealth Creation & Tax Planning Course for Chula Staff และ Core Biz & Leadership Program เพื่อเสริมสร้างศักยภาพให้แก่คนรุ่นใหม่และบุคลากร พร้อมเป็นกำลังสำคัญในการพัฒนาประเทศ และสร้างคุณค่าแก่เศรษฐกิจไทย สอดคล้องกับวิสัยทัศน์ “กรุงไทย เคียงข้างไทย สู่ความยั่งยืน”

ที่มา : https://www.thaigov.go.th/news/contents/details/100393