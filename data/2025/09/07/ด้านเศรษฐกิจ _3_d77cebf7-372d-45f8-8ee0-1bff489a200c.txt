รัฐบาลไทย-ข่าวทำเนียบรัฐบาล-กรมทางหลวงชนบท ขยายถนนสาย ตง.1021 จังหวัดตรัง แล้วเสร็จ

วันศุกร์ที่ 5 กันยายน 2568
กรมทางหลวงชนบท ขยายถนนสาย ตง.1021 จังหวัดตรัง แล้วเสร็จ
....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบทได้ดำเนินโครงการก่อสร้างถนนสาย ตง.1021 แยก ทล.4 - บ้านพรุหนัง อำเภอนาโยง จังหวัดตรัง เสร็จสมบูรณ์ และเปิดให้ประชาชนใช้สัญจรแล้ว ก่อสร้างขยายผิวจราจรจากเดิม 8 เมตร เป็น 12 เมตร ขนาด 2 ช่องจราจร กว้างช่องจราจรละ 3.50 เมตร ไหล่ทางกว้างข้างละ 2.50 เมตร ช่วง กม. ที่ 7+260 - 9+260 รวมระยะทาง 2 กิโลเมตร พร้อมก่อสร้างระบบระบายน้ำ ติดตั้งเครื่องหมายจราจร และอุปกรณ์อำนวยความปลอดภัยบนสายทาง ใช้งบประมาณ 22.492 ล้านบาท ถนนสายดังกล่าวช่วยอำนวยความสะดวก ลดระยะเวลาการเดินทางให้ประชาชนใช้เป็นทางลัดเชื่อมจาก ทล.4 (ถนนเพชรเกษม) ไปยังอำเภอนาโยง อำเภอห้วยยอด และ ทล.4123 (บ้านโพธิ์ - ห้วยยอด) รวมถึงส่งเสริมเศรษฐกิจในท้องที่ โดยเฉพาะการค้ายางพารา ปาล์มน้ำมัน พืชเศรษฐกิจสำคัญของภาคใต้ รวมถึงข้าว ผลไม้ ด้วยการสนับสนุนสายทางเข้าสู่พื้นที่และสนับสนุนให้การขนส่งสินค้าไปยังแหล่งรับซื้อได้รับความสะดวก รวดเร็วมากยิ่งขึ้น พร้อมช่วยลดต้นทุนค่าใช้จ่ายจากความเสียหายระหว่างการขนส่ง ถือเป็นการส่งเสริมเศรษฐกิจและสร้างรายได้ให้กับประชาชนในพื้นที่ได้เป็นอย่างดี

ที่มา : https://www.thaigov.go.th/news/contents/details/100410