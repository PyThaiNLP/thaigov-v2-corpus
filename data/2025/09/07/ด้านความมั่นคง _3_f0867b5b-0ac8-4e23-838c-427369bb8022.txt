รัฐบาลไทย-ข่าวทำเนียบรัฐบาล-ปลัดกระทรวงกลาโหม ตรวจเยี่ยมการซ่อมบำรุงปืนใหญ่ ขนาด ๑๕๕ มม. แบบอัตราจรล้อยาง M758 (ATMG) ที่สนับสนุนภารกิจ กองทัพภาคที่ ๒ จากสถานการณ์ชายแดนไทย-กัมพูชา

วันศุกร์ที่ 5 กันยายน 2568
ปลัดกระทรวงกลาโหม ตรวจเยี่ยมการซ่อมบำรุงปืนใหญ่ ขนาด ๑๕๕ มม. แบบอัตราจรล้อยาง M758 (ATMG) ที่สนับสนุนภารกิจ กองทัพภาคที่ ๒ จากสถานการณ์ชายแดนไทย-กัมพูชา
เมื่อวันพฤหัสบดีที่ ๔ กันยายน ๒๕๖๘ เวลา ๑๓.๓๐ น.
พลเอก สนิธชนก สังขจันทร์ ปลัดกระทรวงกลาโหม พร้อมคณะ ได้เดินทางไปตรวจเยี่ยมศูนย์อำนวยการสร้างอาวุธ ศูนย์การอุตสาหกรรมป้องกันประเทศและพลังงานทหาร ตำบลเขาสามยอด อำเภอเมืองลพบุรี จังหวัดลพบุรี โดยมี พลโท ปวริศ ปั้นทอง ผู้บัญชาการศูนย์อำนวยการสร้างอาวุธ และกำลังพล ให้การต้อนรับ
ปลัดกระทรวงกลาโหมได้มอบโอวาทแก่กำลังพล ณ ลานศิริพงษ์ ถ่ายทอดข้อคิด แรงบันดาลใจ และความห่วงใยที่มีต่อผู้ปฏิบัติหน้าที่ทุกนาย และได้เยี่ยมชมโรงงานต้นแบบการ วิจัยและพัฒนาอาวุธ โดยโรงงานดังกล่าวมีภารกิจหลักในการวิจัยพัฒนาและผลิตปืนใหญ่ และเครื่องยิงลูกระเบิดขนาดต่าง ๆ สนับสนุนให้กองทัพมาตั้งแต่ปี ๒๕๒๑
ในโอกาสนี้ ปลัดกระทรวงกลาโหมได้ตรวจเยี่ยมการปรนนิบัติ และซ่อมบำรุงปืนใหญ่ ขนาด ๑๕๕ มม. แบบอัตราจรล้อยาง M758 (ATMG)  ซึ่งได้นำไปปฏิบัติภารกิจ ณ พื้นที่กองทัพภาคที่ ๒ จากสถานการณ์บริเวณแนวชายแดนไทย-กัมพูชา ที่ชำรุด และได้รับความเสียหาย เพื่อเตรียมความพร้อมในการสนับสนุนให้กับกองทัพ โดยปลัดกระทรวงกลาโหมได้มอบขวัญกำลังใจ แสดงความขอบคุณกำลังพลผู้ปฏิบัติภารกิจในความเสียสละเพื่อปกป้องอธิปไตยของชาติ ซึ่งถือเป็นความภาคภูมิใจของประเทศชาติอย่างยิ่ง
นอกจากนี้ยังได้เยี่ยมชมงานวิจัยการพัฒนาเพื่อเพิ่มประสิทธิภาพ และศักยภาพอาวุธยุทโธปกรณ์ให้กับกองทัพ ได้แก่ การทดสอบระบบเครื่องยิงลูกระเบิดอัตตาจรล้อยางแบบ M361 ATMM  ขนาด ๑๒๐ มม. ติดตั้งบนรถบรรทุกทางทหาร เพื่อรับรองคณะกรรมการมาตรฐานยุทโธปกรณ์ กระทรวงกลาโหม ที่จะนำเข้าสู่การรับรองมาตรฐานการผลิต รวมถึงผลิตภัณฑ์ด้านความมั่นคงที่ดำเนินการโดยศูนย์อำนวยการสร้างอาวุธ ศูนย์การอุตสาหกรรมป้องกันประเทศและพลังงานทหาร และเพื่อสร้างความเชื่อมั่นในการสนับสนุนภารกิจการปฏิบัติงานของกองทัพ และประเทศชาติ ตามยุทธศาสตร์ชาติด้านความมั่นคงต่อไป

ที่มา : https://www.thaigov.go.th/news/contents/details/100409