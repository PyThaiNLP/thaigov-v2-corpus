รัฐบาลไทย-ข่าวทำเนียบรัฐบาล-องคมนตรีเป็นประธานพิธีพระราชทานน้ำหลวงอาบศพ และพระพิธีธรรมสวดพระอภิธรรมศพ นายพระนาย สุวรรณรัฐ ม.ป.ช., ม.ว.ม. อดีตปลัดกระทรวงมหาดไทย คนที่ 37

วันศุกร์ที่ 5 กันยายน 2568
05/09/2568
พิมพ์
องคมนตรีเป็นประธานพิธีพระราชทานน้ำหลวงอาบศพ และพระพิธีธรรมสวดพระอภิธรรมศพ นายพระนาย สุวรรณรัฐ ม.ป.ช., ม.ว.ม. อดีตปลัดกระทรวงมหาดไทย คนที่ 37
องคมนตรีเป็นประธานพิธีพระราชทานน้ำหลวงอาบศพ และพระพิธีธรรมสวดพระอภิธรรมศพ นายพระนาย สุวรรณรัฐ ม.ป.ช., ม.ว.ม. อดีตปลัดกระทรวงมหาดไทย คนที่ 37
วันนี้ (5 ก.ย. 68) เวลา 17.00 น. นายพลากร สุวรรณรัฐ องคมนตรี เป็นประธานพิธีพระราชทานน้ำหลวงอาบศพ และพระพิธีธรรมสวดพระอภิธรรมศพ นายพระนาย สุวรรณรัฐ ม.ป.ช., ม.ว.ม. อดีตปลัดกระทรวงมหาดไทย คนที่ 37 ณ ศาลาภาณุรังษี (ศาลา 9) วัดเทพศิรินทราวาส ราชวรวิหาร กรุงเทพฯ โดยมี ผู้บริหารระดับสูงของกระทรวงมหาดไทย อาทิ นายทศพล เผื่อนอุดม ผู้ตรวจราชการกระทรวงมหาดไทย นายอนุรัตน์ ธรรมประจำจิต ผู้ตรวจราชการกระทรวงมหาดไทย นางวรสุดา รัตนสุคนธ์ รกน.ที่ปรึกษาด้านการบริหารราชการจังหวัดแบบบูรณาการ ผู้บริหารสภากาชาดไทย และผู้เคยดำรงตำแหน่งผู้บริหารระดับสูงกระทรวงมหาดไทย อาทิ นายเสริมศักดิ์ พงษ์พานิช ปลัดกระทรวงมหาดไทย คนที่ 30 นายกฤษฎา บุญราช ปลัดกระทรวงมหาดไทย คนที่ 39 รวมถึงข้าราชการชั้นผู้ใหญ่ ผู้ว่าราชการจังหวัด กรรมการองค์กรอิสระตามรัฐธรรมนูญ ข้าราชการ พนักงานรัฐวิสาหกิจ เจ้าหน้าที่กระทรวงมหาดไทย และส่วนราชการต่าง ๆ และภาคีเครือข่าย ร่วมพิธี
การนี้ พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อม พระราชทานน้ำหลวงอาบศพ เครื่องเกียรติยศประกอบศพ โกศแปดเหลี่ยม ฉัตรเบญจา ปี่ กลองชนะ 10 ประโคมเวลารับพระราชทานน้ำอาบศพ พระพิธีธรรมสวดพระอภิธรรม มีกำหนด 3 คืน และทรงพระกรุณาโปรดเกล้าฯ ให้ พ.ต.อ.ณรัชต์ เศวตนันทน์ รองเลขาธิการพระราชวัง เชิญพวงมาลาหลวง พวงมาลาของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง พวงมาลาของสมเด็จพระนางเจ้า ฯ พระบรมราชินี การนี้ สมเด็จพระกนิษฐาธิราช กรมสมเด็จพระเทพรัตนราชสุดา ฯ สยามบรมราชกุมารี ทรงพระกรุณาโปรดเกล้าฯ ให้เชิญพวงมาลาส่วนพระองค์ สมเด็จพระเจ้าน้องนางเธอ เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี โปรดให้เชิญพวงมาลาส่วนพระองค์ และพระเจ้าวรวงศ์เธอ พระองค์เจ้าโสมสวลี กรมหมื่นสุทธนารีนาถ โปรดให้เชิญพวงมาลาส่วนพระองค์ วางหน้าโกศศพด้วย โดยในวันนี้เป็นพระพิธีธรรมจากวัดจักรวรรดิราชาวาส วรมหาวิหาร
นายพระนาย สุวรรณรัฐ อดีตปลัดกระทรวงมหาดไทย คนที่ 37 เกิดเมื่อวันที่ 5 พฤศจิกายน 2494 เป็นบุตรคนที่ 5 ของนายพ่วง สุวรรณรัฐ อดีตรัฐมนตรีช่วยว่าการกระทรวงมหาดไทยและอดีตปลัดกระทรวงมหาดไทยคนที่ 17 และท่านผู้หญิงประสารสุวรรณ สุวรรณรัฐ (นามเดิม หม่อมราชวงศ์ประสารสุวรรณ ทองแถม) มีพี่น้อง 5 ท่าน ได้แก่ 1. ท่านผู้หญิงพรรณวดี จุฑารัตนกุล นางสนองพระโอษฐ์ในสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง 2. คุณพิยดา สุวรรณรัฐ 3. นายพลากร สุวรรณรัฐ องคมนตรี 4. คุณภราไดย สุวรรณรัฐ และ 5. นายพระนาย สุวรรณรัฐ ผู้วายชนม์
นายพระนาย สุวรรณรัฐ สมรสกับนางทิพวิภา สุวรรณรัฐ (สกุลเดิม กัมปนาทแสนยากร) ที่ปรึกษากิจการเหล่ากาชาดและรักษาการรองผู้อำนวยการสำนักงานบริหารกิจการเหล่ากาชาด สภากาชาดไทย โดยในด้านการศึกษา ได้เข้าศึกษาในช่วงต้นที่โรงเรียนอนุบาลสงขลา ต่อมาเข้าศึกษาที่โรงเรียนราชินี และโรงเรียนวชิราวุธวิทยาลัย ตามลำดับ และสำเร็จการศึกษาปริญญาตรี นิติศาสตรบัณฑิต มหาวิทยาลัยธรรมศาสตร์ ปริญญาโท หลักสูตรบริหารรัฐกิจ M.P.A. มหาวิทยาลัยอินเดียน่า ประเทศสหรัฐอเมริกา ผ่านการอบรมหลักสูตรนายอำเภอ รุ่นที่ 28 จากโรงเรียนนายอำเภอ วิทยาลัยการปกครอง กรมการปกครอง และหลักสูตรวิทยาลัยการป้องกันราชอาณาจักร (วปรอ.) รุ่น 4414 ด้านการรับราชการ ได้ดำรงตำแหน่งที่สำคัญ ได้แก่ นายอำเภออมก๋อย จังหวัดเชียงใหม่ หัวหน้าสำนักงานจังหวัดเชียงใหม่ ผู้อำนวยการกองการต่างประเทศ สำนักงานปลัดกระทรวงมหาดไทย ปลัดจังหวัดพระนครศรีอยุธยา และได้รับแต่งตั้งเป็นรองผู้ว่าราชการจังหวัดพระนครศรีอยุธยา จังหวัดบุรีรัมย์ และจังหวัดกระบี่ จากนั้น ได้รับโปรดเกล้าฯ แต่งตั้งเป็น ผู้ว่าราชการจังหวัดนนทบุรี และนักปกครอง 10 สำนักงานปลัดกระทรวงมหาดไทย ปฏิบัติหน้าที่ผู้อำนวยการศูนย์อำนวยการบริหารจังหวัดชายแดนภาคใต้ และดำรงตำแหน่ง รองปลัดกระทรวงมหาดไทย หัวหน้ากลุ่มภารกิจด้านกิจการความมั่นคงภายใน ก่อนได้รับโปรดเกล้าฯ แต่งตั้งเป็นปลัดกระทรวงมหาดไทย คนที่ 37 ในปี 2554 และเกษียณอายุราชการในปี 2555
ตลอดการรับราชการของนายพระนาย สุวรรณรัฐ ได้ปฏิบัติหน้าที่ด้วยความอุตสาหะและความจงรักภักดีด้วยยึดถือผลประโยชน์ของประเทศชาติและประชาชน สนองพระเดชพระคุณ พระมหากรุณาธิคุณอย่างเต็มสติปัญญาความสามารถ เป็นที่ไว้วางพระราชหฤทัย จึงได้รับพระราชทานเครื่องราชอิสริยาภรณ์ชั้นสูงสุดจากพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร มหาปรมาภรณ์ช้างเผือก มหาวชิรมงกุฎ เครื่องราชอิสริยาภรณ์ เหรียญทองดิเรกคุณาภรณ์ และเหรียญราชอิสริยาภรณ์ เหรียญพิทักษ์เสรีชน ชั้นที่ 2 ประเภทที่ 2 เหรียญราชการชายแดน เหรียญจักรพรรดิมาลา และเหรียญลูกเสือสดุดี ชั้นที่ 1 และได้รับพระราชทานยศกองอาสารักษาดินแดน นายกองเอก
นายพระนาย สุวรรณรัฐ ถึงแก่อนิจกรรมอย่างสงบ เมื่อวันที่ 4 กันยายน 2568 สิริอายุรวม 73 ปี มีกำหนดการบำเพ็ญกุศลถึงวันที่ 11 กันยายน 2568 โดยในวันพรุ่งนี้ (6 กันยายน 2568) จะมีพระพิธีธรรม ในเวลา 18.30 น. ณ ศาลาภาณุรังษี (ศาลา 9) และในวันที่ 7 กันยายน 2568 จะมีพระพิธีธรรม ในเวลา 18.30 น. ณ ศาลากวีนิรมิต (ศาลากลางน้ำ)
จากนั้นตั้งแต่วันที่ 8 กันยายน 2568 ถึงวันที่ 11 กันยายน 2568 จะเป็นพิธีสวดพระอภิธรรม ในเวลา 18.30 น. ณ ศาลากวีนิรมิต (ศาลากลางน้ำ) วัดเทพศิรินทราวาส โดยในวันที่ 11 กันยายน 2568 จะมีพิธีบรรจุศพภายหลังสวดพระอภิธรรม เพื่อรอกำหนดวันพระราชทานเพลิงศพต่อไป
จากหนังสือ “ประสบการณ์นักปกครอง” ของท่านพระนาย สุวรรณรัฐ ใจความสำคัญหลายส่วนประมวลได้ว่า “บทสรุปของสำหรับชีวิตการทำงาน เหมือนได้อุทิศทำงานให้ราชการมาพอสมควร และราชการก็ให้เรามาพอสมควร สิ่งที่หวังจะให้อยู่คู่กับมหาดไทยไปอีกนาน เป็นเรื่องของการทำให้กระทรวงมหาดไทยยังเป็นที่พึ่งของชาวบ้านได้ เรื่องใหญ่คือการบำบัดทุกข์ บำรุงสุข วิเคราะห์ แยกแยะ ผิด-ชอบ ชั่ว-ดี ถูก-ผิด เป็นคนหนักแน่น ปล่อยวางให้เป็น ซึ่งก่อนที่จะทำได้ ทุกคนต้องอยู่ภายใต้ระบบที่ได้ชื่อว่าเป็น “ระบบคุณธรรม”

ที่มา : https://www.thaigov.go.th/news/contents/details/100428