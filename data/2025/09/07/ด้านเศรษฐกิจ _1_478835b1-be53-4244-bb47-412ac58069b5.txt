รัฐบาลไทย-ข่าวทำเนียบรัฐบาล-​ก.อุตฯ จัดงานแสดงกตเวทิตาจิตแด่ผู้เกษียณราชการ ปี 2568 ชูผลงานอุทิศตนพัฒนาอุตสาหกรรมไทย

วันพฤหัสบดีที่ 4 กันยายน 2568
04/09/2568
พิมพ์
​ก.อุตฯ จัดงานแสดงกตเวทิตาจิตแด่ผู้เกษียณราชการ ปี 2568 ชูผลงานอุทิศตนพัฒนาอุตสาหกรรมไทย
​ก.อุตฯ จัดงานแสดงกตเวทิตาจิตแด่ผู้เกษียณราชการ ปี 2568 ชูผลงานอุทิศตนพัฒนาอุตสาหกรรมไทย
เมื่อวันที่ 3 กันยายน 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เป็นประธานในพิธีแสดงกตเวทิตาจิตแด่ข้าราชการ ลูกจ้างประจำ และพนักงานรัฐวิสาหกิจในสังกัดกระทรวงอุตสาหกรรม ประจำปี 2568 โดยมี นายณัฐพล รังสิตพล ปลัดกระทรวงอุตสาหกรรม นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม นายบรรจง สุกรีฑา นายวิฤทธิ์ วิเศษสินธุ์ นายศุภกิจ บุญศิริ  รองปลัดกระทรวงอุตสาหกรรม นายเดชา จาตุธนานันท์ หัวหน้าผู้ตรวจราชการกระทรวงอุตสาหกรรม นายเอกนิติ รมยานนท์ นายวัชรุน จุ้ยจำลอง นายกฤศ จันทร์สุวรรณ นายวีรพงษ์  เอี่ยมเจริญชัย ผู้ตรวจราชการกระทรวงอุตสาหกรรม นางสุชาดา โพธิ์เจริญ ที่ปรึกษาปลัดกระทรวงอุตสาหกรรม นางสาวณัฏฐิญา เนตยสุภา อธิบดีกรมส่งเสริมอุตสาหกรรม นายวันชัย  พนมชัย เลขาธิการสำนักงานมาตรฐานผลิตภัณฑ์อุตสาหกรรม นายภาสกร ชัยรัตน์ ผู้อำนวยการสำนักงานเศรษฐกิจอุตสาหกรรม นายพรยศ  กลั่นกรอง อธิบดีกรมโรงงานอุตสาหกรรม คณะผู้บริหาร และเจ้าหน้าที่ที่เกี่ยวข้องเข้าร่วม ณ ห้องประชุม ชั้น 6 อาคารกรมส่งเสริมอุตสาหกรรม
ในโอกาสนี้ นายณัฐพล รังสิตพล ปลัดกระทรวงอุตสาหกรรม ได้กล่าวรายงานว่า การจัดงานแสดงกตเวทิตาจิตมีวัตถุประสงค์เพื่อเชิดชูเกียรติและระลึกถึงคุณงามความดีของผู้เกษียณอายุราชการที่ได้ทุ่มเทกำลังกายกำลังใจในการทำงานเพื่อพัฒนากระทรวงอุตสาหกรรมและเป็นกำลังสำคัญในการขับเคลื่อนเศรษฐกิจของประเทศ โดยในปี 2568 มีผู้บริหารที่ครบวาระเกษียณจำนวน 5 ท่าน ได้แก่ นายเอกภัทร วังสุวรรณ รองปลัดกระทรวงอุตสาหกรรม นายบรรจง สุกรีฑา รองปลัดกระทรวงอุตสาหกรรม นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม นายประสิทธิ วงษาเทียม และนายสามารถ น้อยวัน รองเลขาธิการคณะกรรมการอ้อยและน้ำตาลทราย พร้อมด้วยบุคลากรของหน่วยงานในสังกัดกระทรวงอุตสาหกรรม อีก 130 ท่าน  ประกอบด้วย สำนักงานปลัดกระทรวงอุตสาหกรรม จำนวน 32 ท่าน กรมโรงงานอุตสาหกรรม จำนวน 17 ท่าน กรมส่งเสริมอุตสาหกรรม จำนวน 27 ท่าน กรมอุตสาหกรรมพื้นฐานและการเหมืองแร่ จำนวน 10 ท่าน สำนักงานเศรษฐกิจอุตสาหกรรม จำนวน 1 ท่าน สำนักงานคณะกรรมการอ้อยและน้ำตาลทราย จำนวน 10 ท่าน สำนักงานมาตรฐานผลิตภัณฑ์อุตสาหกรรม จำนวน 16 ท่าน และการนิคมอุตสาหกรรมแห่งประเทศไทย จำนวน 22 ท่าน ในการนี้ กระทรวงอุตสาหกรรม ได้จัดทำของที่ระลึกเพื่อมอบแด่ผู้เกษียณอายุราชการทุกท่าน เพื่อแสดงถึงความปรารถนาดี และเป็นการแสดงน้ำใจ รวมทั้งความเคารพรักของพี่น้องชาวกระทรวงอุตสาหกรรมแด่ผู้เกษียณอายุราชการทุกท่าน
นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม กล่าวแสดงความชื่นชมต่อผู้เกษียณอายุราชการว่า ทุกท่านได้ทุ่มเทแรงกายแรงใจทำงานอย่างต่อเนื่องเป็นฟันเฟืองสำคัญในการพัฒนาอุตสาหกรรมไทยสู่ความยั่งยืน จากที่ตนเองได้ทำงานเป็นรัฐมนตรีว่ากระทรวงอุตสาหกรรมกว่า 1 ปีที่ผ่านมา เสียงสะท้อนจากพี่น้องประชาชนมั่นใจว่ากระทรวงอุตสาหกรรมเป็นกระทรวงที่มีผลงานโดดเด่น และสร้างความหวังเป็นแสงสว่างให้กับภาคธุรกิจและประชาชน สิ่งเหล่านี้เกิดขึ้นได้เพราะการทำงานของบุคลากรทุกระดับ ตนเชื่อมั่นว่าผู้เกษียณอายุราชการทุกท่าน สามารถให้คำปรึกษาแนะนำจากประสบการณ์การทำงานที่สะสม จากที่เป็นเสาหลักของหน่วยงานต่าง ๆ ต่อไปทุกท่านจะเป็นเสาหลักที่พึ่งของครอบครัวและลูกหลาน
การทำงานราชการเปรียบเสมือนการเดินทางที่เต็มไปด้วยอุปสรรคและความท้าทาย แต่ด้วยความมุ่งมั่นและการอุทิศตนของทุกท่านได้นำไปสู่ความสำเร็จที่เป็นประโยชน์ต่อประเทศชาติ ถือเป็นเกียรติและความภาคภูมิใจอย่างยิ่งที่ได้ทำงานร่วมกัน โดยฝากบุคลากรรุ่นต่อไปให้ใช้ความรู้ ประสบการณ์ และความเชี่ยวชาญจากผู้เกษียณฯ เพื่อนำไปใช้ขับเคลื่อนงานกระทรวงอุตสาหกรรมให้เกิดประโยชน์สูงสุดแก่ประชาชนและประเทศชาติสืบต่อไป

ที่มา : https://www.thaigov.go.th/news/contents/details/100402