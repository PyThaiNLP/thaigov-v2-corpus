รัฐบาลไทย-ข่าวทำเนียบรัฐบาล-ประธานผู้แทนการค้าไทยเยือน AIT ขับเคลื่อนความร่วมมือ พัฒนาทักษะแรงงาน รองรับเศรษฐกิจดิจิทัลและการลงทุนสมัยใหม่


วันเสาร์ที่ 15 กุมภาพันธ์ 2568
ประธานผู้แทนการค้าไทยเยือน AIT ขับเคลื่อนความร่วมมือ พัฒนาทักษะแรงงาน รองรับเศรษฐกิจดิจิทัลและการลงทุนสมัยใหม่
ประธานผู้แทนการค้าไทยเยือน AIT ขับเคลื่อนความร่วมมือ พัฒนาทักษะแรงงาน รองรับเศรษฐกิจดิจิทัลและการลงทุนสมัยใหม่
เมื่อวันที่ 13 กุมภาพันธ์ 2568 ดร. นลินี ทวีสิน ประธานผู้แทนการค้าไทย ได้เดินทางเยือน สถาบันเทคโนโลยีแห่งเอเชีย (Asian Institute of Technology - AIT) พร้อมกับ ดร.ศิริพรรณ ชุมนุม ประธานสภาสถาบันการอาชีวศึกษากรุงเทพมหานคร และ ดร.สุวรรณี คำมั่น ประธานสมาคมส่งเสริมพัฒนากำลังคนสเตมเพื่ออนาคต (International Association for the Future STEM Workforce) โดยมีศาสตราจารย์ Pai-Chi Li อธิการบดีและคณะผู้บริหาร สถาบันฯ​ ให้การต้อนรับ โดยการเยือนมีวัตถุประสงค์เพื่อหารือแนวทางความร่วมมือในการพัฒนาทักษะและศักยภาพแรงงานไทยให้พร้อมรับมือกับความเปลี่ยนแปลงของโลกดิจิทัล การพัฒนาเศรษฐกิจในเขตพัฒนาพิเศษภาคตะวันออก (Eastern Economic Corridor - EEC) โดยเฉพาะรองรับการลงทุนในอุตสาหกรรมสมัยใหม่
ดร. นลินี เปิดเผยเพิ่มเติมว่า การเยือนครั้งนี้สะท้อนถึงความมุ่งมั่นในการขับเคลื่อนนโยบายของรัฐบาลในการมุ่งเน้นการเพิ่มขีดความสามารถการแข่งขันของประเทศผ่านการพัฒนาแรงงานให้มีทักษะสอดคล้องกับความต้องการของอุตสาหกรรมเป้าหมาย เช่น อุตสาหกรรมดิจิทัล ยานยนต์ไฟฟ้า เทคโนโลยีอัตโนมัติ โลจิสติกส์ และพลังงานหมุนเวียน โดย AIT ในฐานะสถาบันการศึกษาชั้นนำในภูมิภาคเอเชีย มีบทบาทสำคัญในการเป็นศูนย์กลางเชื่อมโยงองค์ความรู้ระดับสากล โดยนำเสนอผลงานวิจัยและโครงการพัฒนาต่างๆ ที่ตอบสนองต่อความต้องการของตลาดแรงงานและอุตสาหกรรมเป้าหมาย โครงการที่โดดเด่น ได้แก่ AI Center ศูนย์พัฒนาเทคโนโลยีปัญญาประดิษฐ์ แพลตฟอร์ม Smart Microgrid ที่มุ่งเน้นการใช้เทคโนโลยีอัจฉริยะเพื่อเพิ่มประสิทธิภาพการใช้พลังงาน และ ระบบ Telehealth Monitoring สำหรับผู้สูงอายุและผู้พิการ
นอกจากนี้ ประธานผู้แทนการค้าไทยได้ให้ความสนใจเป็นพิเศษใน หลักสูตรฝึกอบรมระยะสั้น ของ AIT ซึ่งครอบคลุมหัวข้อที่ตอบโจทย์อุตสาหกรรมยุคใหม่ เช่น การจัดการผลิตภาพด้วย AI เทคโนโลยีรถยนต์ไฟฟ้า การเปลี่ยนผ่านสู่ดิจิทัล และการพัฒนาเมืองอัจฉริยะ (Smart Cities) โดยหลักสูตรเหล่านี้มีบทบาทสำคัญในการเตรียมความพร้อมให้แรงงานไทยสามารถปรับตัวให้สอดคล้องกับความต้องการของตลาดทั้งในประเทศและระดับนานาชาติ
ประธานผู้แทนการค้าไทยและผู้บริหาร AIT ยังได้หารือถึงการพัฒนาเครือข่ายความร่วมมือในระดับนานาชาติ เพื่อเสริมสร้างขีดความสามารถของแรงงานไทย และผลักดันประเทศไทยให้ก้าวขึ้นเป็นศูนย์กลางด้านแรงงานฝีมือในภูมิภาคเอเชียตะวันออกเฉียงใต้ และการเพิ่มสัดส่วนของนักเรียนที่เข้าสู่การศึกษาอาชีวศึกษา (TVET) เพื่อสนับสนุนการผลิตแรงงานฝีมือที่ตรงกับความต้องการของภาคอุตสาหกรรม ปัจจุบันมีนักเรียนไทยเพียง 30% ที่เข้าสู่ระบบนี้ ซึ่งจำเป็นต้องเพิ่มขึ้นเพื่อรองรับการเติบโตทางเศรษฐกิจในอนาคต
ประธานผู้แทนการค้าไทย ทิ้งท้ายว่า การ Upskills และ Reskills แรงงานไทย เพื่อให้สามารถทำงานร่วมกับเทคโนโลยีล้ำสมัยได้อย่างมีประสิทธิภาพ ไม่ใช่ทางเลือก แต่เป็นความจำเป็นสำหรับแรงงานยุคดิจิทัล โดยการส่งเสริมให้แรงงานสามารถเรียนรู้และปรับตัวได้ตลอดชีวิตจะช่วยสร้างความมั่นคงให้กับกำลังแรงงานและขับเคลื่อนเศรษฐกิจไทยให้เติบโตอย่างยั่งยืน

ที่มา : https://www.thaigov.go.th/news/contents/details/93416