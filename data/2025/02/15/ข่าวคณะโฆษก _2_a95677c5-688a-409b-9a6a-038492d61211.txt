รัฐบาลไทย-ข่าวทำเนียบรัฐบาล-รัฐบาลลุยกวาดล้าง จับสินค้า ออนไลน์เถื่อนกว่า 2.1 หมื่นคดี มูลค่าเสียหายทะลุพันล้าน


วันเสาร์ที่ 15 กุมภาพันธ์ 2568
15/02/2568
พิมพ์
รัฐบาลลุยกวาดล้าง จับสินค้า ออนไลน์เถื่อนกว่า 2.1 หมื่นคดี มูลค่าเสียหายทะลุพันล้าน
รัฐบาลลุยกวาดล้าง จับสินค้า ออนไลน์เถื่อนกว่า 2.1 หมื่นคดี มูลค่าเสียหายทะลุพันล้าน
วันนี้ (15 กุมภาพันธ์ 2568 ) เวลา 13.00 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยความคืบหน้าการบูรณาการความร่วมมือแก้ไขปัญหาสินค้าที่ไม่มีคุณภาพจากต่างประเทศ ผ่านคณะอนุกรรมการส่งเสริมและยกระดับ SME ไทยและแก้ไขปัญหาสินค้าที่ไม่มีคุณภาพจากต่างประเทศ ตั้งแต่เดือน ก.ย.-ธ.ค.2567 สามารถแก้ปัญหาการนำเข้าสินค้าไร้คุณภาพในระยะสั้นเกิดผลสำเร็จเป็นรูปธรรม โดยเฉพาะการนำเข้าผ่านการสั่งซื้อออนไลน์ ซึ่งทุกหน่วยงานที่เกี่ยวข้องได้เข้มงวดตรวจสอบการนำเข้าและดำเนินคดีกับผู้นำเข้าสินค้าที่ไม่ได้มาตรฐานได้ 21,227 คดี ความเสียหาย 1,137 ล้านบาท ซึ่งมีทั้งอาหารเสริม อาหาร ยาและเวชภัณฑ์ เครื่องมือแพทย์ เครื่องสำอาง เครื่องใช้ไฟฟ้า ปลั๊กพ่วง พาวเวอร์แบงก์ เป็นต้น
ส่วนการดำเนินงานระยะกลาง และยาว รัฐบาลได้กำชับให้ทุกหน่วยงานดำเนินการเพิ่มความเข้มงวดและความถี่ให้การตรวจสอบให้มากขึ้น ทั้งนี้ เพื่อเพิ่มความเข้มข้นในการตรวจสอบสินค้าไม่มีคุณภาพ คณะทำงานปราบปรามสินค้าและธุรกิจต่างประเทศที่ฝ่าฝืนกฎหมาย และหน่วยงานที่เกี่ยวข้องจะดำเนินการเชิงรุกเพื่อตรวจสอบทั้งสิ้นนำเข้าไร้มาตรฐาน ที่วางขายในท้องตลาดทั่วไป และตรวจสอบธุรกิจนอมินี ที่เข้าข่ายผิดกฎหมายการประกอบธุรกิจของคนต่างด้าวทั่วประเทศ เพื่อทำให้ปัญหาดังกล่าวหมดไปโดยเร็ว
"รัฐบาลตระหนักถึงความปลอดภัยของประชาชนเป็นสำคัญ และมุ่งมั่นสร้างมาตรฐานสินค้าให้เป็นไปตามกฎหมายสากล โดยจะเดินหน้าปราบปรามผู้ค้าฉวยโอกาสที่นำเข้าสินค้าไม่มีคุณภาพอย่างจริงจัง เพื่อสร้างความมั่นใจให้แก่ผู้บริโภคไทย และยกระดับคุณภาพชีวิตของประชาชนให้ดีขึ้น" นางสาวศศิกานต์ ระบุ

ที่มา : https://www.thaigov.go.th/news/contents/details/93420