รัฐบาลไทย-ข่าวทำเนียบรัฐบาล-“รมว.นฤมล” ดันเทคโนโลยี AI สร้าง Smart Farmer ทำเกษตรแม่นยำ เน้นย้ำ กระทรวงเกษตรฯ พร้อมจับมือกับเอกชนพัฒนาเทคโนโลยีช่วยเกษตรกรลดต้นทุนการผลิต สร้างสินค้าเกษตรคุณภาพ และสร้างรายได้


วันเสาร์ที่ 15 กุมภาพันธ์ 2568
“รมว.นฤมล” ดันเทคโนโลยี AI สร้าง Smart Farmer ทำเกษตรแม่นยำ เน้นย้ำ กระทรวงเกษตรฯ พร้อมจับมือกับเอกชนพัฒนาเทคโนโลยีช่วยเกษตรกรลดต้นทุนการผลิต สร้างสินค้าเกษตรคุณภาพ และสร้างรายได้
“รมว.นฤมล” ดันเทคโนโลยี AI สร้าง Smart Farmer ทำเกษตรแม่นยำ เน้นย้ำ กระทรวงเกษตรฯ พร้อมจับมือกับเอกชนพัฒนาเทคโนโลยีช่วยเกษตรกรลดต้นทุนการผลิต สร้างสินค้าเกษตรคุณภาพ และสร้างรายได้เพิ่มให้กับเกษตรกร
เมื่อวันที่ 14 กุมภาพันธ์ 2568 ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ เป็นประธานพิธีเปิดงานแสดงสินค้าเทคโนโลยีนวัตกรรมดิจิทัลเพื่อธุรกิจ ครั้งที่ 2 (Smart Business Expo 2025)โดยมี ผู้บริหารในสังกัดกระทรวงเกษตรและสหกรณ์  ภาครัฐ สถาบันการศึกษา และภาคเอกชน เข้าร่วม ณ ฮอลล์ 1-2 ศูนย์การประชุมและแสดงสินค้านานาชาติขอนแก่น (KICE)
รมว. นฤมล กล่าวว่า วันนี้เป็นโอกาสอันดีที่หน่วยงานในจังหวัดขอนแก่นร่วมกันจัดงานแสดงสินค้าเทคโนโลยีนวัตกรรมดิจิทัลเพื่อธุรกิจ ครั้งที่ 2 (Smart Business Expo 2025) สำหรับการจัดงานในครั้งนี้ มีวัตถุประสงค์เพื่อให้เกิดการแลกเปลี่ยนความรู้ด้านเทคโนโลยี การแสดงศักยภาพ และพัฒนาขีดความสามารถด้านการแข่งขันของผู้ประกอบการ รวมถึงการจับคู่ธุรกิจให้เกิดสินค้าและบริการที่ตอบโจทย์ความต้องการที่หลากหลายมากยิ่งขึ้น โดยหวังว่าในอนาคตจะมีการจับคู่ทางธุรกิจให้กับเกษตรกรในราคาที่จับต้องได้ และสามารถใช้เทคโนโลยีแก้ไขปัญหาทางการเกษตรทั้งด้านผลผลิต ดิน น้ำ และอื่นๆ ให้เกิดผลผลิตที่ดีต่อเกษตรกร รวมถึงตัวผู้บริโภคมากยิ่งขึ้น
"จากสถานการณ์ด้านการเกษตรของไทย ข้อมูลจากสำนักงานสภาพัฒนาการเศรษฐกิจและสังคมแห่งชาติจะเห็นได้ว่าค่า GDP ภาคการเกษตร ในปี 2566 มีสัดส่วนอยู่ที่ร้อยละ 8.58 ซึ่งเป็นตัวเลขที่นับจากผลผลิตทางการเกษตรผลสด ยังไม่รวมผลผลิตแปรรูปที่เข้าไปอยู่ในภาคอุตสาหกรรมอาหารอีกร้อยละ 6.3 อีกทั้ง ยังมีภาคอุตสาหกรรมอื่น ๆ อาทิ ยางพารา ล้อรถ และอื่น ๆ ซึ่งหากรวมกัน ภาคการเกษตรอาจมีสัดส่วน GDP ถึงร้อยละ 30  นอกจากนี้ การส่งออกสินค้าเกษตรไทย ปี 2567 มีการส่งออกสูงถึง 1 ล้านล้านบาท เติบโตขึ้นร้อยละ 9.8 เมื่อเทียบกับปี 2566 โดยสินค้าส่งออกสูงสุด ได้แก่ ผลไม้สดแช่เย็น ข้าว ยางพารา ไก่ ผลิตภัณฑ์มันสำปะหลัง และมีตลาดส่งออกสูงสุด ได้แก่ จีน ญี่ปุ่น สหรัฐอเมริกา มาเลเซีย และอินโดนีเซีย อีกทั้ง การส่งออกสินค้าอุตสาหกรรมเกษตรไทย ปี 2567 มีการส่งออกรวม 8.2 แสนล้านบาท เติบโตขึ้นร้อยละ 6.3 เมื่อเทียบกับปี 2566 โดยมีสินค้าส่งออกสูงสุด ได้แก่ อาหารทะเลกระป๋องแปรรูป อาหารสัตว์เลี้ยง ผลิตภัณ์ข้าวสาลี และอาหารสำเร็จรูปอื่น ๆ น้ำตาลทราย ผลไม้กระป๋องแปรรูป ซึ่งส่งออกไปยังสหรัฐอเมริกา จีน ญี่ปุ่น กัมพูชา และเมียนมาร์ จึงถือได้ว่าเกษตรกรเป็นต้นน้ำของวัตถุดิบสินค้าในประเทศ" รมว.นฤมล กล่าวเพิ่มเติม
นอกจากนี้ รัฐมนตรีว่าการกระทรวงเกษตรและสหกรณ์ เน้นย้ำว่ากระทรวงเกษตรฯ พร้อมจับมือกับภาคเอกชนคิดค้นวิจัย พัฒนา เทคโนโลยีเพื่อเกษตรกรและผลักดันเกษตรกรให้เป็น Smart Farmer รวมถึงสร้าง Young Smart Farmer ไปพร้อมกัน ซึ่งเราจะปรับเปลี่ยนพฤติกรรมการเพาะปลูกของเกษตรกร ให้ใช้ AI มาช่วยประเมินและวางแผนการเพาะปลูกให้เป็นการทำเกษตรแม่นยำ ซึ่งต้องอาศัยข้อมูลจากพี่น้องเกษตรกร และหน่วยงานต่างๆ มาประกอบกัน จะทำให้วางแผนทรัพยากรได้สะดวกยิ่งขึ้น ซึ่งองค์ประกอบที่จะทำให้ผลผลิตมีคุณภาพประกอบด้วย ดินดี น้ำดี และเมล็ดพันธุ์ดี นอกจากนี้ กระทรวงเกษตรฯ ได้ส่งเสริมการปลูกพืชเศรษฐกิจเพิ่มเติม ได้แก่ กาแฟ ถั่วเหลือง และโกโก้ เพื่อสร้างรายได้เพิ่มให้กับเกษตรกร อีกทั้งกรมการข้าวได้ดำเนินการปลูกข้าวคาร์บอนต่ำร่วมกับองค์กรความร่วมมือระหว่างประเทศของเยอรมนี (GIZ) โดยสามารถลดการใช้น้ำและก๊าซคาร์บอนไดออกไซด์ถึงร้อยละ 50 ซึ่งข้าวชนิดนี้โรงสีหลายแห่งติดต่อขอรับซื้อให้ราคาสูงกว่าปกติถึงร้อยละ 5 และตนได้นำเรื่องนี้ไปแลกเปลี่ยนองค์ความรู้บนเวที World Economic Forum (WEF) ซึ่งทาง WEF มีความสนใจตั้งศูนย์ Center for the Fourth Industrail Revolution (C4IR) ซึ่งถือเป็นโอกาสอันดีของประเทศไทยที่จะได้แลกเปลี่ยนองค์ความรู้ ประสบการณ์ แนวปฏิบัติ และบทเรียนกับบุคลากรจากหลากหลายประเทศในเรื่องเปลี่ยนแปลงอาหารและระบบเกษตรด้วยเทคโนโลยี อีกด้วย

ที่มา : https://www.thaigov.go.th/news/contents/details/93413