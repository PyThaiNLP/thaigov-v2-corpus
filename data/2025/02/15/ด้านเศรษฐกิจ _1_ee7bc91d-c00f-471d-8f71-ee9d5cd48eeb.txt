รัฐบาลไทย-ข่าวทำเนียบรัฐบาล-“เอกนัฏ” ส่ง “ทีมสุดซอย” ประสานผู้ว่าฯ ปราจีนบุรี ระดมแผนสกัดโรงงานเถื่อน พร้อมถก DSI ร่วมบูรณาการหยุดการลักลอบนำเข้าขยะอิเล็กทรอนิกส์และขบวนการฟอกเงิน 


วันศุกร์ที่ 14 กุมภาพันธ์ 2568
14/02/2568
พิมพ์
“เอกนัฏ” ส่ง “ทีมสุดซอย” ประสานผู้ว่าฯ ปราจีนบุรี ระดมแผนสกัดโรงงานเถื่อน พร้อมถก DSI ร่วมบูรณาการหยุดการลักลอบนำเข้าขยะอิเล็กทรอนิกส์และขบวนการฟอกเงิน
“เอกนัฏ” ส่ง “ทีมสุดซอย” ประสานผู้ว่าฯ ปราจีนบุรี ระดมแผนสกัดโรงงานเถื่อน พร้อมถก DSI ร่วมบูรณาการหยุดการลักลอบนำเข้าขยะอิเล็กทรอนิกส์และขบวนการฟอกเงิน
นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ส่งทีมตรวจการสุดซอยลุยตรวจต่อเนื่อง นำโดย นางสาวฐิติภัสร์ โชติเดชาชัยนันต์ หัวหน้าคณะทำงานรัฐมนตรีว่าการกระทรวงอุตสาหกรรม นายเอกนิติ รมยานนท์ ผู้ตรวจราชการกระทรวงอุตสาหกรรม เจ้าหน้าที่กรมโรงงานอุตสาหกรรม เจ้าหน้าที่สำนักงานอุตสาหกรรมจังหวัดปราจีนบุรี นายอำเภอศรีมหาโพธิ์ เจ้าหน้าที่ราชการส่วนภูมิภาค และข้าราชการส่วนท้องถิ่นลงพื้นที่ จังหวัดปราจีนบุรี เพื่อติดตามความคืบหน้าการจัดการโรงงานที่ถูกสั่งปิดไปแต่ยังมีการลักลอบดำเนินการอยู่
นางสาวฐิติภัสร์ กล่าวว่า บริษัท ทีแอนด์ ที เวสท์ แมเนจเม้นท์ 2017 จำกัด และบริษัทเครือข่าย ตั้งอยู่ที่ตำบลศรีมหาโพธิ์ อำเภอศรีมหาโพธิ จังหวัดปราจีนบุรี ได้ถูกคำสั่งเพิกถอนใบอนุญาตประกอบกิจการโรงงานไปตั้งแต่เมื่อวันที่ 25 กันยายน 2567 เพราะมีพฤติกรรมที่จงใจฝ่าฝืนคำสั่งเจ้าพนักงาน ฝ่าฝืน พ.ร.บ.โรงงาน และพ.ร.บ.วัตถุอันตรายอย่างต่อเนื่อง โดยเจ้าหน้าที่กระทรวงอุตสาหกรรมเข้าตรวจสอบการกระทำความผิดและแจ้งความดำเนินคดีไปแล้วอย่างน้อย 10 ข้อหา อาทิ ตั้งโรงงานโดยไม่ได้รับอนุญาต ประกอบกิจการโดยไม่ได้รับอนุญาต ครอบครองวัตถุอันตรายโดยไม่ได้รับอนุญาต
โดยรัฐมนตรีฯ เอกนัฏ สั่งให้ทีมตรวจการสุดซอยลงพื้นที่พร้อมยกระดับความร่วมมือการบังคับใช้กฎหมายกับหน่วยงานที่เกี่ยวข้อง และประสานงานไปยังนายวีระพันธ์ ดีอ่อน ผู้ว่าราชการจังหวัดปราจีนบุรี เพื่อขอความร่วมมือในการบังคับใช้กฎหมายและประสานไปยังการไฟฟ้าส่วนภูมิภาคทำการตัดการจ่ายไฟฟ้าให้กับโรงงานนี้ เพราะยังมีการลักลอบใช้เครื่องจักรอย่างต่อเนื่อง ซึ่งทางผู้ว่าราชการจังหวัดฯ ได้ออกหนังสือถึงการไฟฟ้าส่วนภูมิภาค สาขาศรีมหาโพธิ เพื่อทำการตัดจ่ายไฟฟ้า และมีหนังสือถึงนายก อบต.ศรีมหาโพธิ ในการเอาผิดเรื่องผังเมือง เนื่องจากพื้นที่ตั้งโรงงานเป็นเขตพื้นที่สีเขียวไม่สามารถประกอบกิจการหลอมโลหะได้
"โรงงานนี้ถือว่าฝ่าฝืนกฎหมายอย่างร้ายแรง และยังมีการลักลอบดำเนินการตั้งประกอบกิจการโรงงานอยู่อย่างต่อเนื่อง ลักลอบสร้างเตาหลอมขยายเครื่องจักรใหม่ ลักลอบนำของกลางที่ถูกยึดอายัดไว้ออกนอกพื้นที่ จึงต้องดำเนินการเอาผิดอย่างเด็ดขาด" นางสาวฐิติภัสร์ กล่าว
ทั้งนี้ กระทรวงอุตสาหกรรม จะเร่งหารือร่วมกับกรมสอบสวนคดีพิเศษ หรือ DSI เพื่อแลกเปลี่ยนข้อมูลและวางแนวทางการทำงานแบบบูรณาการร่วมกันในการเอาผิดกับเครือข่ายผู้ลักลอบนำเข้าขยะอิเล็กทรอนิกส์ กากอุตสาหกรรมและวัตถุอันตรายเข้ามาภายในประเทศอย่างต่อเนื่อง และอาจมีประเด็นเรื่องการฟอกเงินอีกด้วย
“หากประชาชนพบเห็นปัญหาหรือเหตุต้องสงสัยเกี่ยวกับการประกอบการอุตสาหกรรมที่ไม่ถูกต้องหรือสินค้าที่ไม่ผ่านมาตรฐาน มอก. สามารถแจ้งเรื่องร้องเรียนผ่าน "แจ้งอุต" https://landing.traffy.in.th?key=wTmGfkav หรือไลน์ไอดี “traffyfondue” เพื่อกระทรวงฯ จะเร่งส่งทีมสุดซอยลงพื้นที่จัดการกับปัญหาให้ประชาชนในทันที” นางสาวฐิติภัสร์ กล่าวทิ้งท้าย

ที่มา : https://www.thaigov.go.th/news/contents/details/93409