รัฐบาลไทย-ข่าวทำเนียบรัฐบาล-มท.2 ลงพื้นที่ติดตามสถานการณ์อุบัติเหตุรถบัสโดยสารเดินทางศึกษาดูงานของจังหวัดบึงกาฬ เสียหลักพลิกคว่ำ ถนน 304 กม. 210+500(ขาเข้า) ทางลงเขาศาลปู่โทน ต.บุพราหมณ์ อ.นาดี จ.ปราจีนบุรี พ


วันพฤหัสบดีที่ 27 กุมภาพันธ์ 2568
26/02/2568
พิมพ์
มท.2 ลงพื้นที่ติดตามสถานการณ์อุบัติเหตุรถบัสโดยสารเดินทางศึกษาดูงานของจังหวัดบึงกาฬ เสียหลักพลิกคว่ำ ถนน 304 กม. 210+500(ขาเข้า) ทางลงเขาศาลปู่โทน ต.บุพราหมณ์ อ.นาดี จ.ปราจีนบุรี พ
มท.2 ลงพื้นที่ติดตามสถานการณ์อุบัติเหตุรถบัสโดยสารเดินทางศึกษาดูงานของจังหวัดบึงกาฬ เสียหลักพลิกคว่ำ ถนน 304 กม. 210+500 (ขาเข้า) ทางลงเขาศาลปู่โทน ต.บุพราหมณ์ อ.นาดี จ.ปราจีนบุรี พร้อมเยี่ยมให้กำลังใจผู้บาดเจ็บ
วันนี้ (26 กุมภาพันธ์ 2568) เวลา 11.30 น. นายทรงศักดิ์ ทองศรี รัฐมนตรีช่วยว่าการกระทรวงมหาดไทย พร้อมด้วย นายสมเกียรติ กิจเจริญ คณะทำงานฯ ลงพื้นที่ติดตามสถานการณ์อุบัติเหตุรถบัสโดยสารเดินทางคณะศึกษาดูงาน เทศบาลตำบลพรเจริญ จังหวัดบึงกาฬ เสียหลักพลิกคว่ำ ถนน 304 กม. 210+500 (ขาเข้า) ทางลงเขา ศาลปู่โทน ต.บุพราหมณ์ อ.นาดี จ.ปราจีนบุรี โดย ตรวจดูสภาพความเสียหาย รวมถึงเข้าวิเคราะห์สาเหตุการเกิดอุบัติเหตุ ณ จุดเกิดเหตุ พร้อมทั้งเข้าเยี่ยมให้กำลังใจผู้ประสบอุบัติเหตุที่พักรักษาตัว ณ โรงพยาบาลนาดี จังหวัดปราจีนบุรี และรับฟังการบรรยายสรุปเหตุการณ์ ข้อมูลในเบื้องต้น โดยมี นายวีระพันธ์ ดีอ่อน ผู้ว่าราชการจังหวัดปราจีนบุรี และ ผู้มีส่วนเกี่ยวข้อง ให้การต้อนรับ
จากนั้น รชม.มท.ได้ลงพื้นที่ตรวจจุดเกิดเหตุ ระบุว่า จากการตรวจสอบที่เกิดเหตุคาดว่าคนขับน่าจะขับมาด้วยความเร็ว เพราะว่าดูจากที่เกิดเหตุแล้วน่าจะใช้ความเร็วมากพอสมควร ตนยังไม่ทราบว่ารถคันดังกล่าวมีการแวะจุดพักรถหรือไม่ แต่ปกติบริเวณ กม. 79 จะเป็นจุดพักรถจุดสุดท้าย ส่วนขั้นตอนหรือกฏเกี่ยวกับผู้ขับรถที่จะต้องจอดรถลงเวลา ตนไม่สามารถที่จะให้ข้อมูลได้เพราะอยู่กันคนละกระทรวง
ส่วนเรื่องของเทศบาลที่จะมีการปรับเปลี่ยนในเรื่องของการดูงานในต่างจังหวัดนั้น ตนคิดว่าในส่วนของหน่วยงานต่าง ๆ ก็คงอยากที่จะมาดูงาน เพื่อที่จะนำความรู้ไปพัฒนาในพื้นที่ของตน หากจะไปกำหนดกฎเกณฑ์หรือยกเลิกเลยทางกระทรวงก็คงจะไม่ไปก้าวก่ายเกี่ยวกับบทบาทท้องถิ่นเขา เบื้องต้นรถที่เขานำมาใช้ก็มีการตรวจสภาพอยู่ตลอด ส่วนการเยียวยาเหยื่อเป็นไปตามกฏหมาย รถคันนี้มีประกันภัย ได้มีการกำชับไปแล้วว่าตัวเลขในการเยียวยาเหยื่อต้องเป็นตัวเลขที่สูงสุดตามที่กฎหมายรองรับ แต่เบื้องต้นทราบตัวเลขโดยประมาณว่าล้านเศษ ตามกรมธรรม์ของรถ นอกจากนี้ได้ย้ำเน้นไปทางบึงกาฬ ไปถึงหน่วยงานที่เกี่ยวข้องให้ได้รับการเยียวยาให้ได้มากที่สุด
รมช.มท. ระบุอีกว่า ไม่มีใครอยากให้เกิดเหตุการณ์นี้ พอเกิดแล้วก็พูดได้ยากมากว่าจะทำยังไงกัน แต่ก็จะเห็นได้ว่าลักษณะทางกายภาพของถนนบ้านเรา มันก็มีส่วนนึงที่อาจจะก่อให้เกิดอุบัติเหตุได้ ซึ่งไม่ใช่เฉพาะแค่ที่นี่ โดยเฉพาะถนนที่ตัดผ่านภูเขา ที่มีความลาดชันลาดเอียงมาก ซึ่งเป็นเรื่องที่ต้องถอดบทเรียนว่าเราจะจะต้องมีถนนที่ผ่านเขาลักษณะแบบนี้ต่อไปไหม หรือจะทำอย่างไรให้เกิดความปลอดภัยมากที่สุด
โดยคณะศึกษาดูงาน เทศบาลตำบลพรเจริญ จังหวัดบึงกาฬ เดินทางด้วยรถบัสโดยสาร จำนวน 3 คัน เกิดอุบัติเหตุ เป็นคันที่ 3 เวลา 03.20 น. บริเวณ ถนนหมายเลข 304 กม.210+600 มุ่งหน้ากบินทร์บุรี เสียหลักพลิกคว่ำ (ขาเข้า) ทางลงเขาศาลปู่โทน ต.บุพราหมณ์ อ.นาดี จ.ปราจีนบุรี มีผู้ประสบอุบัติเหตุจำนวน 49 ราย เสียชีวิต 18 ราย บาดเจ็บ 31 ราย นำส่งรักษาพยาบาล ณ โรงพยาบาลนาดี โรงพยาบาลกบินทร์บุรี และโรงพยาบาลเจ้าพระยาอภัยภูเบศ จังหวัดปราจีนบุรี ปัจจุบันได้เก็บกู้ซากรถ และเปิดการจราจรตามปกติแล้ว เมื่อเวลา 12.10 น.
#พูดแล้วทำ #บำบัดทุกข์บำรุงสุข #สำนักงานประชาสัมพันธ์จังหวัดปราจีนบุรี

ที่มา : https://www.thaigov.go.th/news/contents/details/93856