รัฐบาลไทย-ข่าวทำเนียบรัฐบาล-"อนุทิน" สั่งยกระดับความเข้มงวดในการเข้าออกจุดผ่านแดนไทยกับประเทศเพื่อนบ้าน ป้องกัน ปราบปราม ยาเสพติด อาชญากรรมทุกประเภท ภายใต้ปฏิบัติการ “Seal Stop Safe” ตามนโยบายนายกรัฐมนตรี


วันพฤหัสบดีที่ 27 กุมภาพันธ์ 2568
27/02/2568
พิมพ์
"อนุทิน" สั่งยกระดับความเข้มงวดในการเข้าออกจุดผ่านแดนไทยกับประเทศเพื่อนบ้าน ป้องกัน ปราบปราม ยาเสพติด อาชญากรรมทุกประเภท ภายใต้ปฏิบัติการ “Seal Stop Safe” ตามนโยบายนายกรัฐมนตรี
"อนุทิน" สั่งยกระดับความเข้มงวดในการเข้าออกจุดผ่านแดนไทยกับประเทศเพื่อนบ้าน ป้องกัน ปราบปราม ยาเสพติด อาชญากรรมทุกประเภท ภายใต้ปฏิบัติการ “Seal Stop Safe” ตามนโยบายนายกรัฐมนตรี
วันนี้ (27 ก.พ. 68) น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า นายอนุทิน ชาญวีรกูล รองนายกัฐมนตรี และรมว.มหาดไทย ได้มีข้อสั่งการไปยังทุกผู้ว่าราชการจังหวัด ทุกจังหวัด ให้ยกระดับความเข้มงวดในการเข้าออกจุดผ่านแดนไทยกับประเทศเพื่อนบ้าน เพื่อป้องกัน ปราบปรามและแก้ไขปัญหายาเสพติด และการจัดระเบียบสังคม ตลอดจนการแก้ไขปัญหาอาชญากรรมตามแนวชายแดนควบคู่ไปด้วย อาทิ การค้ามนุษย์ แก๊งคอลเซ็นเตอร์ ซึ่งเป็นภารกิจปฏิบัติการภายใต้กรอบแนวคิด Seal พื้นที่ชายแดน Stop หยุดวงจรยาเสพติดอาชญากรรมชายแดน Safe พื้นที่ปลอดภัย
สำหรับข้อสั่งการครั้งนี้ สืบเนื่องจากนโยบายปราบปรามยาเสพติดเชิงรุกของ น.ส.แพทองธาร ชินวัตร นายกรัฐมนตรี ซึ่งนำไปสู่ปฏิบัติการสกัดกั้นและปราบปรามยาเสพติด Seal Stop Safe ผนึกกำลัง 51 อำเภอชายแดน ที่นายกรัฐมนตรีเป็นประธานเปิดปฏิบัติการดังกล่าวเมื่อวันที่ 30 ม.ค. 68 พร้อมมอบนโยบายในการดำเนินงานสกัดกั้นและปราบปรามยาเสพติดตามแนวชายแดนให้หน่วยงานที่เกี่ยวข้อง มีความเข้าใจในการปฏิบัติงานและสามารถเร่งรัดการดำเนินงานให้เห็นผลเป็นรูปธรรม
น.ส.ไตรศุลี กล่าวว่า การยกระดับความเข้มงวดในการเข้าออกจุดผ่านแดนไทยกับประเทศเพื่อนบ้านฯ ตามข้อสั่งการของนายอนุทิน ได้ให้ผู้ว่าราชการจังหวัด ทุกจังหวัดดำเนินการ ดังนี้
1. เน้นย้ำการบังคับใช้กฎหมายในทุกกรณีที่เป็นกิจกรรมที่ไม่พึงประสงค์ในพื้นที่ ขอให้มุ่งเน้นดำเนินการกับการกระทำที่ฝ่าฝืนระเบียบกฎหมายทุกกรณีที่ทุกหน่วยงานมีหน้าที่เพื่อดำเนินการบังคับใช้กฎหมายให้เป็นไปตามเจตนารมณ์ของกฎหมาย โดยเน้นการจัดระเบียบสังคมร่วมกับหน่วยงานที่เกี่ยวข้อง และภาคีเครือข่ายทุกภาคส่วนโดยใช้กลไกชุดปฏิบัติการพิเศษฝ่ายปกครองทุกจังหวัด/อำเภอ ชุดรักษาความปลอดภัยหมู่บ้าน (ชรบ.) ในการหาข่าว/เบาะแสเพื่อนำไปสู่การจับกุมผู้กระทำความผิดและการยึดอายัดสิ่งของผิดกฎหมายทุกประเภทรวมถึงการตรวจตรากลุ่มแรงงานต่างด้าวที่เข้ามาทำงานและอาศัยอยู่ในประเทศ โดยขอให้ดำเนินการตรวจสอบเอกสารบัตรประจำตัวคนซึ่งไม่มีสัญชาติไทย (บัตรชมพู) หรือหลักฐานการมีสิทธิ์อยู่หรือทำงานในประเทศให้ถูกต้องตามกฎหมายและระเบียบที่เกี่ยวข้อง
2. เน้นย้ำหน่วยงานในพื้นที่ที่มีหน้าที่และอำนาจในการให้บริการสาธารณูปโภคภายในจังหวัด ประกอบด้วย การไฟฟ้าส่วนภูมิภาค และการประปาส่วนภูมิภาค ตรวจสอบการจำหน่ายไฟฟ้าและประปาในพื้นที่ไม่ให้ไปมีส่วนเกี่ยวข้อง หรือ สนับสนุนการกระทำที่ผิดกฎหมาย
3. ให้จังหวัดที่มีพื้นที่ติดกับชายแดนประเทศเพื่อนบ้าน โดยเฉพาะพื้นที่ชายแดนที่ติดกับสาธารณรัฐแห่งสหภาพเมียนมาและสาธารณรัฐประชาธิปไตยประชาชนลาว รวมทั้งพื้นที่จังหวัด ตามประกาศคณะกรรมการป้องกันและปราบปรามยาเสพติด เรื่อง กำหนดพื้นที่ที่มีความจำเป็นเร่งด่วนและผู้รับผิดชอบเพื่อป้องกันและปราบปรามยาเสพติด ปีงบประมาณ พ.ศ. 2568 จำนวน 14 จังหวัด 51 อำเภอ ประสานการทำงานร่วมกับหน่วยงานที่เกี่ยวข้องยกระดับความเข้มงวดในการเข้าออกจุดผ่านแดน ทั้งจุดผ่านแดนถาวร จุดผ่อนปรนการค้า จุดผ่อนปรนพิเศษ จุดผ่านแดนชั่วคราว จุดผ่อนปรนเพื่อการท่องเที่ยว และช่องทางธรรมชาติ โดยเพิ่มมาตรการความเข้มงวดในการตรวจค้นยาเสพติด สิ่งของ ยานพาหนะ หรืออุปกรณ์ ที่เกี่ยวข้องกับยาเสพติด สารตั้งต้นและเคมีภัณฑ์ และสิ่งผิดกฎหมายทุกประเภทในการเดินทางเข้าออกประเทศ และ
4. จัดให้มีระบบการติดตามประเมินผลการปฏิบัติงาน เพื่อนำผลการปฏิบัติงานมาใช้ในการพิจารณามาตรการความดีความชอบให้แก่เจ้าหน้าที่ผู้ปฏิบัติงาน
ข้อมูล : โฆษกกระทรวงมหาดไทย

ที่มา : https://www.thaigov.go.th/news/contents/details/93879