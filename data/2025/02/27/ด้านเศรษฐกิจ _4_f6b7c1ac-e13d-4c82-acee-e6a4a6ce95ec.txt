รัฐบาลไทย-ข่าวทำเนียบรัฐบาล-กระทรวงอุตฯ หนุนแข่งโอลิมปิกวิชาการหุ่นยนต์-AI ในไทย อัพสกิลเยาวชนสู่บริษัทชั้นนำ


วันพุธที่ 26 กุมภาพันธ์ 2568
26/02/2568
พิมพ์
กระทรวงอุตฯ หนุนแข่งโอลิมปิกวิชาการหุ่นยนต์-AI ในไทย อัพสกิลเยาวชนสู่บริษัทชั้นนำ
กระทรวงอุตฯ หนุนแข่งโอลิมปิกวิชาการหุ่นยนต์-AI ในไทย อัพสกิลเยาวชนสู่บริษัทชั้นนำ
26 กุมภาพันธ์ 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม มอบหมายให้ นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม เป็นประธานในการเข้าพบของคณะผู้บริหาร สมาพันธ์โอลิมปิกวิชาการนานาชาติฯ นำโดย นายวิตเตอร์ (กิจวัฒนา) มณีรักษ์ ประธานมูลนิธิพัฒนามนุษย์นานาชาติโฟกัส และประธานสมาพันธ์ ISCPO ประจำประเทศไทย เพื่อหารือแนวทางประสานความร่วมมือการจัดการประกวดโอลิมปิกวิชาการนานาชาติฯ ในด้านการนวัตกรรมการสร้างสรรค์โปรแกรมหุ่นยนต์และปัญญาประดิษฐ์นานาชาติ ประเทศฟินแลนด์ ร่วมกับ 65 ประเทศทั่วโลก พร้อมชิงถ้วยนายกรัฐมนตรี ณ ห้องประชุม อก.1 ชั้น 2 อาคาร สปอ.
เลขาฯลอรี่ กล่าวว่า กระทรวงอุตสาหกรรมพร้อมสนับสนุนการประชาสัมพันธ์การแข่งขันโอลิมปิกวิชาการนานาชาติที่จะจัดขึ้นร่วมกับ 65 ประเทศ โดยเฉพาะอย่างยิ่งในด้านนวัตกรรมการสร้างสรรค์โปรแกรมหุ่นยนต์และเทคโนโลยีปัญญาประดิษฐ์ เพื่อส่งเสริมเยาวชนไทยให้มีทักษะสอดคล้องกับภาคอุตสาหกรรมในอนาคต
"รางวัลที่ดีที่สุดคือความยั่งยืนที่กระทรวงอุตสาหกรรมยินดีประสานโรงงานชั้นนำในประเทศไทยให้เยาวชนผู้ชนะได้ลงสนามจริง เปิดโอกาสให้เยาวชนไทยได้สัมผัสประสบการณ์จริงในภาคอุตสาหกรรม แลกเปลี่ยนเรียนรู้เทคโนโลยีนวัตกรรม พัฒนาทักษะจากผู้เชี่ยวชาญ ทั้งยังเป็นการ Upskill และ Reskill เยาวชน บุคลากร องค์กรภาคอุตสาหกรรมในยุคดิจิตอลที่มีการเปลี่ยนแปลงอย่างรวดเร็วให้สามารถปรับตัวและแข่งขันได้ พร้อมขับเคลื่อนเศรษฐกิจและอุตสาหกรรมของประเทศไทยไปข้างหน้าอย่างยั่งยืน" เลขาฯลอรี่ กล่าวปิดท้าย

ที่มา : https://www.thaigov.go.th/news/contents/details/93855