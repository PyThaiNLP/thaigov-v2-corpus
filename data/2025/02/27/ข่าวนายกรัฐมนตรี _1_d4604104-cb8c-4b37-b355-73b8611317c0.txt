รัฐบาลไทย-ข่าวทำเนียบรัฐบาล-​นายกรัฐมนตรี ยืนยันพร้อมชี้แจง ตอบศึกซักฟอกของฝ่ายค้านทุกข้อกล่าวหา ย้ำพรรคร่วมพร้อมสนับสนุนชี้แจงหากเกี่ยวข้องกับกระทรวงที่ดูแล 


วันพฤหัสบดีที่ 27 กุมภาพันธ์ 2568
27/02/2568
พิมพ์
​นายกรัฐมนตรี ยืนยันพร้อมชี้แจง ตอบศึกซักฟอกของฝ่ายค้านทุกข้อกล่าวหา ย้ำพรรคร่วมพร้อมสนับสนุนชี้แจงหากเกี่ยวข้องกับกระทรวงที่ดูแล
​นายกรัฐมนตรี ยืนยันพร้อมชี้แจง ตอบศึกซักฟอกของฝ่ายค้านทุกข้อกล่าวหา ย้ำพรรคร่วมพร้อมสนับสนุนชี้แจงหากเกี่ยวข้องกับกระทรวงที่ดูแล
วันนี้ (27 กุมภาพันธ์ 2568)  เวลา 10.45 น. ณ อาคารรัฐสภา  ถนนสามเสน แขวงถนนนครไชยศรี เขตดุสิต กรุงเทพมหานคร นางสาวแพทองธาร ชินวัตร นายกรัฐมนตรี ให้สัมภาษณ์กรณีฝ่ายค้านยื่นญัตติอภิปรายไม่ไว้วางใจ ที่พุ่งเป้าไปที่ตัวนายกรัฐมนตรีเพียงคนเดียวว่า ทราบข่าวมาตั้งแต่เมื่อวานนี้ แต่การเดินทางเข้าสภาฯ ในวันนี้  ได้วางแผนไว้แล้วตั้งแต่ช่วงปีใหม่ ว่าจะเดินทางเข้าวันไหน แต่วันนี้บังเอิญตรงกับวันที่ฝ่ายค้านยื่นญัตติอภิปรายไม่ไว้วางใจตนเอง ซึ่งที่ผ่านมาก็มีภารกิจ แต่ก็หาเวลาว่างเพื่อที่จะเข้าสภาฯ  ดังนั้น วันนี้ถือเป็นฤกษ์งามยามดี พร้อมกล่าวยอมรับว่า ไม่เกินความคาดหมายที่ฝ่ายค้านพุ่งเป้าอภิปรายมาที่ตนเอง ถือเป็นสิทธิของฝ่ายค้าน ซึ่งเคยพูดคุยกันแล้วว่าอาจจะเป็นแบบนี้ ส่วนการรับประทานอาหารค่ำกับพรรคร่วมรัฐบาล ที่มีรายชื่อว่าจะอภิปรายรัฐมนตรีถึง 10 คนนั้น ตนเองก็ทราบรายงานตามข่าว
นายกรัฐมนตรีกล่าวถึง กรณีที่ฝ่ายค้านยื่นญัตติในหัวข้อ “ไม่ซื่อสัตย์สุจริต” ว่า ตนเองจะตอบได้ทุกข้อ แต่ถ้ามีเรื่องที่เกี่ยวกับกระทรวงไหน ก็จะให้รัฐมนตรีเจ้ากระทรวงนั้นเป็นคนตอบ เพื่อให้ได้รายละเอียดที่ชัดเจน แต่ยืนยันว่า ตนเองพร้อมตอบอยู่แล้ว ส่วนญัตติของฝ่ายค้านรุนแรงหรือไม่ ที่กล่าวหาว่า นายกรัฐมนตรีไม่มีวุฒิภาวะเป็นผู้นำ ทำให้ประเทศชาติเสื่อมเสีย และต่างชาติไม่เชื่อมั่น นายกรัฐมนตรีกล่าวว่า ต้องดูข้อมูลว่าต่างชาติไม่เชื่อมั่นอย่างไร ส่วนตัวเข้าใจ เพราะตลอด 8-9 ปีที่ผ่านมา เคยเป็นฝ่ายค้านมาร่วมกัน ดังนั้น จะตอบข้อสงสัย และจะตอบทุกข้อกล่าวหา พร้อมกล่าวยอมรับว่า จะตั้งองครักษ์ขึ้นมาช่วยดูเรื่องการอภิปราย ซึ่งในวันที่พูดคุยกับพรรคร่วมรัฐบาล หากประเด็นไหนเกี่ยวข้องกับรัฐมนตรีท่านใดก็จะให้ช่วยตอบ เชื่อว่าทุกกระทรวงต้องการตอบ เพราะเป็นผลงานของแต่ละคน ส่วนเรื่องอื่นก็จะดูที่หน้างาน ยังไม่ทราบว่าจะออกมาเป็นอย่างไร ในหน้างานอาจจะมีหลายรูปแบบที่เกิดขึ้น ขอยืนยันว่าพรรคร่วมรัฐบาลจะไม่ปล่อยลอยแพตนเอง โดยได้ส่งข้อความไปขอความช่วยเหลือกับทุกคนแล้ว ว่าเป็นมือใหม่ยังไม่เคยโดนอภิปรายมาก่อน ดังนั้น ทุกคนพร้อมที่จะสนับสนุน ถือเป็นกำลังใจ แม้พรรคร่วมรัฐบาลจะได้พูดคุยน้อยกว่าพรรคเพื่อไทย แต่เมื่อได้พูดคุยแล้ว ก็ได้รับการสนับสนุนและได้รับความอบอุ่น ความน่ารัก จากหัวหน้าพรรคทุกคน ถือเป็นกำลังใจอย่างมาก

ที่มา : https://www.thaigov.go.th/news/contents/details/93873