รัฐบาลไทย-ข่าวทำเนียบรัฐบาล-ปภ.ช. สรุปปฎิบัติการ 50 วัน ทำแล้ว ทำอีก ทำต่อ ในปฏิบัติการลดฝุ่นทั่วประเทศ แนวโน้มสถานการณ์ดีขึ้นจากการบังคับใช้กฎหมายอย่างเคร่งครัด ปภ.ช. ย้ำทุกหน่วยงานเดินหน้าต่อ 


วันพฤหัสบดีที่ 27 กุมภาพันธ์ 2568
27/02/2568
พิมพ์
ปภ.ช. สรุปปฎิบัติการ 50 วัน ทำแล้ว ทำอีก ทำต่อ ในปฏิบัติการลดฝุ่นทั่วประเทศ แนวโน้มสถานการณ์ดีขึ้นจากการบังคับใช้กฎหมายอย่างเคร่งครัด ปภ.ช. ย้ำทุกหน่วยงานเดินหน้าต่อ
เฝ้าระวังจุดฮอตสปอตตลอดทั้งปี มั่นใจทำต่อเนื่องสิ้นปีนี้ ไม่มีปัญหาแน่นอน
วันนี้ ( 27 กุมภาพันธ์ 2568 ) เวลา 15.30 น. นายจิรายุ ห่วงทรัพย์ ที่ปรึกษากองบัญชาการป้องกันและบรรเทาสาธารณภัยแห่งชาติ (ปภ.ช.) เปิดเผยผลการดำเนินงานในการป้องกันและแก้ไขปัญหาไฟป่า หมอกควัน และฝุ่นละอองขนาดเล็ก ในรอบ 50 วัน ระหว่างวันที่ 1 มกราคม – 19 กุมภาพันธ์ 2568 โดยมีผลเป็นที่น่าพอใจดังนี้
1) ด้านการป้องกันและลดผลกระทบ เช่น ตรวจวัดควันดำรถบรรทุกและรถโดยสารทั่วประเทศ 27,837 คัน และห้ามใช้รถ รวม 445 คัน ปิดพื้นที่ป่าอนุรักษ์ป้องกันการลักลอบเผา 138 พื้นที่ ตั้งจุดเฝ้าระวังไฟ 3,895 จุด
2) ด้านการปราบปรามและการบังคับใช้กฎหมาย เช่น ดำเนินคดีกับผู้ลักลอบจุดไฟเผาป่าในเขตอุทยานฯ 23 คดี ในเขตป่าสงวนฯ 17 คดี และจับกุมดำเนินคดีกับผู้ลักลอบเผาป่า พืชไร่ และพื้นที่เพาะปลูกอีก 477 ราย
3) ด้านการติดตามสถานการณ์และการคาดการณ์แนวโน้ม ในปีนี้การเฝ้าระวัง มีปัจจัยที่อาจส่งผลกระทบต่อแนวโน้มของสถานการณ์ฝุ่น PM2.5 เช่น อัตราการระบายอากาศ การเกิดฝนตก และการเกิดจุดความร้อนจากการเผาในพื้นที่ และ
4) ด้านการรณรงค์ประชาสัมพันธ์ เน้นให้ทุกจังหวัดออกรณรงค์เคาะประตูบ้าน “หยุดเผา หยุดฝุ่น เพื่อคุณ เพื่อเรา” ขณะที่กรมประชาสัมพันธ์ ยังติดตามประเด็นความสนใจของสังคม จัดทำ social listening เพื่อรับฟังเสียงประชาชนสะท้อนการทำงานของภาครัฐ นำไปปรับปรุงการทำงานป้องกันและแก้ไขปัญหา PM2.5
“ในภาพรวม 50 วันที่ผ่านมา ทั่วประเทศมีแนวโน้มสถานการณ์ฝุ่น PM2.5 ดีขึ้น จากการบังคับใช้กฎหมายอย่างเคร่งครัด และกระจายกำลังลงพื้นที่เพื่อสร้างความเข้าใจ ทั้งนี้ ขอความร่วมมือให้ทุกส่วนราชการยังคงทำงานอย่างต่อเนื่องตลอดทั้งปี รวมถึงพี่น้องประชาชนทุกสาขาอาชีพ ไม่เพียงแค่เกษตรกรเท่านั้น ขอให้ร่วมมือกันอย่างเข้มแข็ง ต้านการเผาทุกรูปแบบ งดการจุดไฟเผาป่า และงดพฤติกรรมทุกรูปแบบที่จะส่งผลกระทบต่อการเพิ่มของฝุ่น PM2.5 เพื่อสุขภาพของพวกเราทุกคน”
นายจิรายุฯ กล่าวต่อว่า ในที่ประชุม บก.ปภ.ช. รายงานว่า ส่วนภาพรวมค่า PM2.5 เมื่อวานนี้ สูงสุดอยู่ที่ 33.8 ไมโครกรัม อยู่ในระดับปานกลาง (สีเหลือง) ไม่มีจังหวัดใดได้รับผลกระทบ ด้านกรมควบคุมมลพิษรายงานสถานการณ์วันนี้ ภาพรวมของประเทศไทย ยังต้องเฝ้าระวังพื้นที่ จ.ระยอง เนื่องจากค่าฝุ่นขยับขึ้นสูงในหลายจุด โดยเฉพาะพื้นที่ อ.ปลวกแดง พบค่าฝุ่นสูงที่สุด คือ 51.8 ไมโครกรัม และที่ อ.มาบตาพุด 40.2 ไมโครกรัม ขณะที่กรุงเทพมหานครและปริมณฑล ในพื้นที่เขตบางนา 39.5 ไมโครกรัม เกินค่ามาตรฐานมาเล็กน้อย ทั้งนี้ สถานการณ์ค่าฝุ่นทั่วประเทศ หลังจากวันอาทิตย์นี้เป็นต้นไป มีแนวโน้มดีขึ้น ขณะที่สำนักงานพัฒนาเทคโนโลยีอวกาศและภูมิสารสนเทศ (องค์การมหาชน) หรือ GISTDA รายงานจุดฮอตสปอตวันนี้ ประเทศไทยมี 93 จุด เพิ่มขึ้นจากเมื่อวาน จังหวัดที่มีจุดฮอตสปอตมากที่สุด คือ จ.ตาก 30 จุด รองลงมา คือ จ.สุพรรณบุรี และ จ.นครราชสีมา จังหวัดละ 8 จุด ส่วนประเทศเพื่อนบ้าน พบมากที่สุด คือ ประเทศเมียนมา 2,384 จุด นายจิรายุ กล่าว

ที่มา : https://www.thaigov.go.th/news/contents/details/93885