รัฐบาลไทย-ข่าวทำเนียบรัฐบาล-“วราวุธ” ส่งทีม พม. บึงกาฬ-ปราจีนบุรี ช่วยเหลือ เยียวยาครอบครัวผู้เสียชีวิตจากเหตุรถทัวร์คว่ำ


วันพฤหัสบดีที่ 27 กุมภาพันธ์ 2568
“วราวุธ” ส่งทีม พม. บึงกาฬ-ปราจีนบุรี ช่วยเหลือ เยียวยาครอบครัวผู้เสียชีวิตจากเหตุรถทัวร์คว่ำ
“วราวุธ” ส่งทีม พม. บึงกาฬ-ปราจีนบุรี ช่วยเหลือ เยียวยาครอบครัวผู้เสียชีวิตจากเหตุรถทัวร์คว่ำ
วันที่ 27 กุมภาพันธ์ 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ศูนย์เร่งรัดจัดการสวัสดิภาพประชาชน (ศรส.) กระทรวง พม. รายงานกรณีเกิดอุบัติเหตุรถทัวร์พลิกคว่ำที่อำเภอนาดี จังหวัดปราจีนบุรี ซึ่งมีผู้โดยสารเป็นคณะศึกษาดูงานที่เดินทางมาจากจังหวัดบึงกาฬ ส่งผลให้มีผู้เสียชีวิต 19 คน และมีผู้บาดเจ็บจำนวนมากนั้น ต้องขอแสดงความเสียใจต่อครอบครัวผู้เสียชีวิตเป็นอย่างยิ่ง และขอส่งกำลังใจให้กับผู้ได้รับบาดเจ็บจากเหตุการณ์ดังกล่าว และเมื่อวันที่ 26 ก.พ.68 ได้กำชับทีม ศรส.จังหวัดปราจีนบุรี ร่วมกับ ศปถ.จังหวัดปราจีนบุรี ลงพื้นที่ตรวจสอบข้อเท็จจริงและให้ความช่วยเหลือผู้ประสบเหตุ และพบผู้บาดเจ็บเล็กน้อยที่รอกลับภูมิลำเนา ซึ่งบางคนได้เดินทางกลับภูมิลำเนาเรียบร้อยแล้ว และศรส.จังหวัดปราจีนบุรี ได้ส่งต่อข้อมูลผู้เสียชีวิตและผู้บาดเจ็บให้กับ ศรส.จังหวัดบึงกาฬ เพื่อประกอบการวางแผนการช่วยเหลือในพื้นที่ตามสิทธิสวัสดิการสังคมของกระทรวง พม.
นายวราวุธ กล่าวว่า ขณะเดียวกันได้กำชับเจ้าหน้าที่ทีม ศรส. - พม. หนึ่งเดียวจังหวัดบึงกาฬ เร่งลงพื้นที่ช่วยเหลือเยียวยาครอบครัวผู้เสียชีวิต และผู้บาดเจ็บอย่างใกล้ชิด โดยเจ้าหน้าที่ พม.ได้เข้าไปพูดคุยให้กำลังใจครอบครัวผู้เสียชีวิตครบทั้งหมดพร้อมประเมินสภาพจิตใจญาติผู้เสียชีวิต รวมทั้งให้คำแนะนำปรึกษาเกี่ยวกับสิทธิสวัสดิการสังคมตามภารกิจกระทรวง พม. โดยในเบื้องต้นมีแนวทางการให้ความช่วยเหลือเป็นเงินสงเคราะห์สำหรับครอบครัวผู้เสียชีวิต และนำเรื่องเข้าคณะกรรมการบริหารกองทุนคุ้มครองเด็กพิจารณาการช่วยเหลือ จำนวน 3 ครอบครัว อย่างไรก็ตาม หากครอบครัวผู้ประสบเหตุต้องการความช่วยเหลือเร่งด่วน สามารถติดต่อศูนย์เร่งรัดจัดการสวัสดิภาพประชาชน (ศรส.) กระทรวง พม. ผ่าน สายด่วน พม. โทร.1300 ตลอด 24 ชั่วโมง
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #จังหวัดปราจีนบุรี #รถทัวร์พลิกคว่ำ #จังหวัดบึงกาฬ

ที่มา : https://www.thaigov.go.th/news/contents/details/93871