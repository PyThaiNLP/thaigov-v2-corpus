รัฐบาลไทย-ข่าวทำเนียบรัฐบาล-"ซาบีดา" ต้อนรับรัฐมนตรีสิงคโปร์ พร้อมแลกเปลี่ยนแนวทางอำนวยความสะดวกผู้แสวงบุญพิธีฮัจย์ และสานสัมพันธ์ 60 ปี ไทย – สิงคโปร์


วันพุธที่ 26 กุมภาพันธ์ 2568
26/02/2568
พิมพ์
"ซาบีดา" ต้อนรับรัฐมนตรีสิงคโปร์ พร้อมแลกเปลี่ยนแนวทางอำนวยความสะดวกผู้แสวงบุญพิธีฮัจย์ และสานสัมพันธ์ 60 ปี ไทย – สิงคโปร์
"ซาบีดา" ต้อนรับรัฐมนตรีสิงคโปร์ พร้อมแลกเปลี่ยนแนวทางอำนวยความสะดวกผู้แสวงบุญพิธีฮัจย์ และสานสัมพันธ์ 60 ปี ไทย – สิงคโปร์
วันนี้ (26 ก.พ. 68) น.ส.ซาบีดา ไทยเศรษฐ์ รมช.มหาดไทย ให้การต้อนรับ นายมาซากอส ซุลกิฟิ (H.E. Mr. Masagos Zulkifli) รัฐมนตรีว่าการกระทรวงการพัฒนาสังคมและครอบครัว รัฐมนตรีคนที่สองกระทรวงสาธารณสุข และรัฐมนตรีกำกับดูแลด้านกิจการมุสลิม สาธารณรัฐสิงคโปร์ พร้อมด้วย น.ส.หว่อง เสี่ยว ผิง แคเทอริน (Ms. Wong Siow Ping Catherine) เอกอัครราชทูตสาธารณรัฐสิงคโปร์ประจำประเทศไทย และคณะ โอกาสเข้าเยี่ยมคารวะและหารือแนวทางการอำนวยความสะดวกผู้แสวงบุญที่เดินทางไปประกอบพิธีฮัจย์ และความร่วมมืออื่น ๆ ที่เกี่ยวข้อง พร้อมสานต่อความสัมพันธ์ในโอกาสครบรอบ 60 ปี การสถาปนาความสัมพันธ์ระหว่างไทย – สิงคโปร์ ณ ห้องดำรงราชานุภาพ ชั้น 2 อาคารศาลาว่าการกระทรวงมหาดไทย
น.ส.ซาบีดา กล่าวว่า ตนรู้สึกเป็นเกียรติอย่างยิ่งที่ได้มีโอกาสให้การต้อนรับ และขอขอบคุณในการขับเคลื่อนความร่วมมือระหว่างสิงคโปร์กับประเทศไทย รวมถึงการสนับสนุนงานของกระทรวงมหาดไทยในการขับเคลื่อนโครงการต่าง ๆ ด้วยดีเสมอมา
นายมาซากอส ซุลกิฟิ กล่าวว่า ประเทศไทยและประเทศสิงคโปร์ มีความสัมพันธ์ที่ดีต่อกันมายาวนานกว่า 60 ปี การหารือในวันนี้ตนเชื่อมั่นว่าจะได้ร่วมกันหาแนวทางที่ดีในการยกระดับคุณภาพชีวิตพี่น้องประชาชนชาวมุสลิมของทั้ง 2 ประเทศ และสานต่อความสัมพันธ์ที่ดีร่วมกันต่อไป
สำหรับประเด็นสำคัญของการหารือในครั้งนี้ อาทิ แนวทางการขับเคลื่อนความร่วมมือเกี่ยวกับการอำนวยความสะดวกของผู้แสวงบุญที่เดินทางไปประกอบพิธีฮัจย์ เพื่อให้เป็นไปด้วยความเรียบร้อย สะดวก และปลอดภัย การแลกเปลี่ยนความก้าวหน้าทางองค์ความรู้ เพื่อพัฒนาศักยภาพการดำเนินงานของภาครัฐที่เป็นประโยชน์ต่อชุมชนมุสลิม และความร่วมมือในการส่งเสริมโอกาสทางการเรียนรู้ให้แก่เด็กและเยาวชน การเสริมสร้างความเข้มแข็งของสถาบันครอบครัวของคนมุสลิม เพื่อสร้างประชากรมุสลิมที่มีคุณภาพ
ในช่วงท้าย นายมาซากอส ซุลกิฟิ ยังได้นำเสนอโครงการ Communities of Success (COSP) ของประเทศสิงคโปร์ ที่มุ่งเสริมสร้างความเข้มแข็งของชุมชนมุสลิมผ่านการอบรมและแลกเปลี่ยนความรู้ทั้งในประเทศและระดับภูมิภาค ซึ่งสิงคโปร์พร้อมเดินหน้าร่วมกับประเทศไทยในการผลักดันโครงการดังกล่าวเพื่อสร้างสังคมที่ดีให้แก่พี่น้องชาวมุสลิมของทั้งสองประเทศในอนาคต
การหารือวันนี้ นายปารเมศ โพธารากุล ผู้ช่วยเลขานุการรมว.มหาดไทย นายชำนาญวิทย์ เตรัตน์ รองปลัด มท. (ม) นายวินัย โตเจริญ รองอธิบดีกรมการปกครอง นายกิติภูมิ ดวงพรม ผอ.ส่วนส่งเสริมองค์กรศาสนาอิสลามและกิจการฮัจย์ นายทรงกลด ขาวแจ้ง ผอ.กลุ่มงานประสานนโยบายผู้อพยพและหลบหนีเข้าเมือง กองการต่างประเทศ สำนักงานปลัดกระทรวงมหาดไทย และเจ้าหน้าที่ที่เกี่ยวข้อง ร่วมหารือด้วย

ที่มา : https://www.thaigov.go.th/news/contents/details/93857