รัฐบาลไทย-ข่าวทำเนียบรัฐบาล-นายกฯ แพทองธาร ชี้แจงกระทู้สด รับปาก ‘สภาฯ’ แก้ปัญหาแก๊งคอลเซ็นเตอร์ - ยาเสพติด ไม่จบไม่เลิกแน่นอน


วันพฤหัสบดีที่ 27 กุมภาพันธ์ 2568
27/02/2568
พิมพ์
นายกฯ แพทองธาร ชี้แจงกระทู้สด รับปาก ‘สภาฯ’ แก้ปัญหาแก๊งคอลเซ็นเตอร์ - ยาเสพติด ไม่จบไม่เลิกแน่นอน
นายกฯ แพทองธาร ชี้แจงกระทู้สด รับปาก ‘สภาฯ’ แก้ปัญหาแก๊งคอลเซ็นเตอร์ - ยาเสพติด ไม่จบไม่เลิกแน่นอน
วันนี้ (27 กุมภาพันธ์ 2568) นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่าในช่วงเช้าวันนี้นายกรัฐมนตรีได้เดินทางเข้าที่ประชุมสภาผู้แทนราษฎร ซึ่งในทุกวันพฤหัสจะเป็นกระทู้ถามสด ซึ่งถามโดยนายอัครเดช วงศ์พิทักษ์โรจน์ สมาชิกสภาผู้แทนราษฎรจังหวัดราชบุรี ถึงกรณีการแก้ไขปัญหาแก๊งคอลเซ็นเตอร์ของรัฐบาล โดยนายกรัฐมนตรีตอบกระทู้ถามสดว่า
(1) ตั้งแต่ก่อนเป็นนายกฯ ปัญหาคอลเซ็นเตอร์ต่าง ๆ ที่แพร่หลายทุกสังคม จังหวัด และส่งผลกระทบไปยังประเทศเพื่อนบ้าน รวมถึงทั่วโลกที่เผชิญปัญหาในทุกพื้นที่ จึงต้องให้ความสำคัญ ตนได้รับข่าวสารจำนวนมากว่าแก๊งคอลเซ็นตอร์หลอกหลวงประชาชนจนหมดตัว และบางคนจบชีวิต และคิดทำร้ายคนอื่นเพื่อแก้หนี้สิน ทำให้เป็นปัญหาต่อเนื่องถึงยาเสพติดและความไม่สงบสุข และเมื่อเข้ารับตำแหน่งนายกฯ ได้สั่งการทันทีกับหน่วยงานที่เกี่ยวข้องทั้งหมด เช่น กระทรวงดีอี ธปท. กสทช. ปปง. ดีเอสไอ สตช. ความมั่นคง ช่วยดูแลอย่างบูรณาการ ไม่สามารถทำโดยหน่วยงานใดหน่วยงานหนึ่งได้ การคุยกับประเทศเพื่อนบ้านเพื่อขอความร่วมมืออย่างบูรณาการ ต้องใช้รัฐบาลกับรัฐบาล เพื่อหาทางออกร่วมกัน
(2) ในการแก้ปัญหาร่วมกัน ที่ผ่านมารัฐบาลจัดศูนย์ป้องกันและปราบปรามอาชญากรรมออนไลน์ เพื่อบูรณาการทั้งหมด รับแจ้งเหตุ 24 ชั่วโมง เพื่อช่วยระงับความเสียหายที่เกิดขึ้น รวมถึงปิดบัญชีม้า รวม 1.92 ล้านบัญชี และมีการติดตาม
(3) มีมาตรการธนาคารยกระดับการเปิดบัญชีใหม่กับบุคคลที่มีความเสี่ยงสูง และได้ยกร่าง พ.ร.ก.ป้องกันและปราบปราม อาชญากรรมทางเทคโนโลยี พ.ศ. .. ซึ่งมีสาระสำคัญ เพิ่มอำนาจให้หน่วยงานที่เกี่ยวข้องในการแก้ปัญหา กำหนดความผิดกับผู้ที่นำข้อมูลประชาชนไปขาย และมีบทความรับผิดชอบของสถาบันการเงินที่ไม่ระงับความเสียหายที่เกิดขึ้น
(4) “สำหรับชายแดน ได้ให้หน่วยงานความมั่นคงซีลพื้นที่ โดยทำงานร่วมกับกับทหารและฝ่ายปกครอง แก้ปัญหาให้เข้มข้น จับกุมขบวนการการค้ามนุษย์ที่ผ่านแดนไปเป็นแก๊งคอลเซ็นเตอร์ นอกจากนั้น ยังตรวจค้นทำลายแหล่งส่งสัญญาณอินเทอร์เน็ตที่ผิดกฎหมาย รวมไปถึงให้กระทรวงการต่างประเทศประสานหน่วยงานต่างประเทศเพื่อแก้ปัญหา ซึ่งมีระบบไตรภาคี ระหว่างไทย จีน เมียนมา เพื่อช่วยเหลือในการแก้ปัญหา”
(5) สำหรับผู้ต้องสงสัยที่จับได้ คัดกรองและส่งตัวไปดำเนินการกฎหมาย มีการส่งตัวและเก็บข้อมูลเพื่อติตตามเฝ้าระวังต่อไป ซึ่งต้องทำให้ครบทั้งหมด เพื่อให้สามารถแก้ปัญหาให้ได้
(6) การแก้ปัญหาที่ได้ผล คือ การตัดไฟ และหยุดส่งน้ำมัน ซึ่งต้องสั่งการทันที เพื่อให้การแก้ปัญหาลดลง ถือว่ารัฐบาลได้รับความร่วมมือ และมีผลสำเร็จเป็นที่ประจักษ์
การตัดไฟฟ้า และน้ำมัน สถานที่ทำการของอาชญากรรมข้ามชาติ พบการใช้ไฟน้อยลง มีการย้ายอุปกรณ์ และคนออกจากพื้นที่ รวมถึงพบการหยุดก่อสร้างขนาดใหญ่ในฝั่งเมียวดี เมียนมาด้วย ทั้งนี้ ได้รับรายงานว่ากลุ่มอาชญากรรมข้ามชาติปิดตัวลง หรือลดขนาดลง รวมทั้งยังพบการลักลอบนำน้ำมันเข้าประเทศ โดยเจ้าหน้าที่ไทยจับกุม 17 ครั้ง รวม 8,000 ลิตร
(7) “วันที่ 28 ก.พ. จะไป จ.สระแก้ว เพื่อไปติดตามสิ่งที่สั่งการ อาทิ การลดเสาส่งสัญญาณอินเทอร์เน็ต ปราบปรามซิมบ็อกซ์ ระงับไว-ไฟคอลลิ่ง จากประเทศเพื่อนบ้าน จัดระเบียบผู้ซื้อผู้ให้บริการไลเซ่นส์โทรคมนาคม ที่ผ่านมา 100 ล้านบาทต่อวัน แต่ตอนนี้ 50 ล้านบาทต่อวัน ทั้งนี้ตั้งใจจะลดลง หากได้รับความร่วมมืออย่างบูรณาการ จะทำให้การแก้ปัญหาหมดไปแน่นอน”
(8) ทราบดีถึงการมีผู้อิทธิพล นักการเมือง นายทุน ข้าราชการที่มีอิทธิพล ขอให้คำมั่นกับสภาฯ จะจัดการเรื่องนี้จริงจัง และขอให้มั่นใจ ไม่ว่าใคร ตำแหน่งสูงใหญ่ ทำผิดเรื่องดังกล่าว ทำให้คนไทยเดือดร้อน จะจัดการอย่างเด็ดขาด และมั่นใจว่าจะทำได้อย่างเต็มที่
“เป็นนายกฯ ของคนไทย ต้องดูแลคนไทยก่อน เรื่องคอลเซ็นเตอร์ และยาเสพติด หากไม่จบ ไม่เลิกแน่นอน”

ที่มา : https://www.thaigov.go.th/news/contents/details/93878