รัฐบาลไทย-ข่าวทำเนียบรัฐบาล-  “เมดอินไทยแลนด์” ยังฮิต สินค้าไทยเนื้อหอมต่อเนื่องหลังสรุป เดือนที่แล้วส่งออกโต 13.6% มูลค่ากว่า8.7 แสนล้านบาทอุตสาหกรรมการเกษตรยังมาอันดับ 1


วันพฤหัสบดีที่ 27 กุมภาพันธ์ 2568
27/02/2568
พิมพ์
“เมดอินไทยแลนด์” ยังฮิต สินค้าไทยเนื้อหอมต่อเนื่องหลังสรุป เดือนที่แล้วส่งออกโต 13.6% มูลค่ากว่า8.7 แสนล้านบาทอุตสาหกรรมการเกษตรยังมาอันดับ 1
“เมดอินไทยแลนด์” ยังฮิต สินค้าไทยเนื้อหอมต่อเนื่องหลังสรุป เดือนที่แล้วส่งออกโต 13.6% มูลค่ากว่า8.7 แสนล้านบาทอุตสาหกรรมการเกษตรยังมาอันดับ 1
วันนี้ (27 กุมภาพันธ์ 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า สถานการณ์การส่งออกไทยเดือนมกราคม 68 ขยายตัวบวกต่อเนื่องเป็นเดือนที่ 7 โดยมีมูลค่า 25,277 ล้านเหรียญสหรัฐ เพิ่มขึ้น 13.6% หรือคิดเป็นมูลค่า 862,367 ล้านบาท การส่งออกที่เพิ่มขึ้น มาจากการส่งออกสินค้าเกษตรและอุตสาหกรรมเกษตร เพิ่ม 0.1%  โดยสินค้าอุตสาหกรรมเกษตร เพิ่ม 3% สินค้าอุตสาหกรรมเกษตรสำคัญที่ขยายตัว อาทิ ยางพารา ไก่สดแช่เย็นแช่แข็งและแปรรูป อาหารทะเลกระป๋องและแปรรูป อาหารสัตว์ เป็นต้น ส่วนการส่งออกสินค้าอุตสาหกรรม เพิ่ม 17% โดยสินค้าอุตสาหกรรมสำคัญที่ขยายตัว อาทิ เครื่องคอมพิวเตอร์ อุปกรณ์ และส่วนประกอบ อัญมณีและเครื่องประดับ (ไม่รวมทองคำ) ผลิตภัณฑ์ยาง เครื่องจักรกลและส่วนประกอบ เครื่องปรับอากาศและส่วนประกอบ
ทั้งนี้ ตลาดส่งออกสำคัญขยายตัวต่อเนื่อง ได้แก่
ตลาดหลัก เพิ่ม 11.2% อาทิ สหรัฐอเมริกา เพิ่ม 22.4% จีน เพิ่ม 13.2% ญี่ปุ่น เพิ่ม 1.9% สหภาพยุโรป (27 ประเทศ) เพิ่ม 13.8% อาเซียน (5) เพิ่ม 4.8% และ CLMV เพิ่ม 5.2%
ตลาดรอง เพิ่ม 10.3% อาทิ เอเชียใต้ เพิ่ม 111.5% แอฟริกา เพิ่ม 13.9% ลาตินอเมริกา เพิ่ม 21.6% และสหราชอาณาจักร เพิ่ม 9.8%
ส่วนตลาดอื่น ๆ เพิ่ม 472.8%
แนวโน้มการส่งออกไตรมาสแรก คาดว่าจะยังขยายตัวเป็นบวก โดยมีปัจจัยสนับสนุนจากเศรษฐกิจโลกที่เติบโต ดัชนีราคาอาหารโลกปรับตัวสูงขึ้น สะท้อนความต้องการสินค้าเกษตรและอาหารเพิ่มขึ้น และมีการส่งออกไปสหรัฐฯ
ขณะเดียวกันรัฐบาลได้เตรียมรับมือกับการลดการขาดดุลการค้า เพื่อปรับสมดุลการค้ากับประเทศคู่ค้า นอกจากนี้ ยังมีการติดตามความเสี่ยงต่าง ๆ ทั้งเงินเฟ้อ ราคาพลังงาน พร้อมทั้งวางแผนเจรจาการค้ากับประเทศต่าง ๆ เพื่อรักษาตลาดส่งออกที่สำคัญ และขยายการส่งออกไปยังตลาดใหม่
“รัฐบาลมุ่งมั่นดำเนินนโยบายเศรษฐกิจที่สมดุล ควบคู่กับการบริหารความเสี่ยงจากปัจจัยภายนอก เพื่อให้ประเทศไทยสามารถเติบโตได้อย่างยั่งยืน และสร้างความมั่นคงทางเศรษฐกิจในระยะยาว” นางสาวศศิกานต์ ระบุ

ที่มา : https://www.thaigov.go.th/news/contents/details/93865