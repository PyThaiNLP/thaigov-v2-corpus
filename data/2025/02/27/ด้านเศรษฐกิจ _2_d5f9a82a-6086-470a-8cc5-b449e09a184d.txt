รัฐบาลไทย-ข่าวทำเนียบรัฐบาล-​ปลัดฯณัฐพล ดันสมุนไพรไทยสู่ตลาดโลก ชื่นชม บ.เทพไทย ต้นแบบพัฒนากิจการจากโอทอปสู่เอสเอ็มอี


วันพุธที่ 26 กุมภาพันธ์ 2568
26/02/2568
พิมพ์
​ปลัดฯณัฐพล ดันสมุนไพรไทยสู่ตลาดโลก ชื่นชม บ.เทพไทย ต้นแบบพัฒนากิจการจากโอทอปสู่เอสเอ็มอี
​ปลัดฯณัฐพล ดันสมุนไพรไทยสู่ตลาดโลก ชื่นชม บ.เทพไทย ต้นแบบพัฒนากิจการจากโอทอปสู่เอสเอ็มอี
จ.สงขลา - นายณัฐพล รังสิตพล ปลัดกระทรวงอุตสาหกรรม พร้อมด้วยคณะผู้บริหารกระทรวงอุตสาหกรรม ลงพื้นที่ตรวจเยี่ยมผู้ประกอบการในจังหวัดสงขลา ตามนโยบายปฏิรูปอุตสาหกรรมของ นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ที่ให้ความสำคัญกับการสร้างโอกาสให้ผู้ประกอบการ ณ บริษัท เทพไทย โปรดัคท์ จำกัด จ.สงขลา
ปลัดกระทรวงอุตสาหกรรม กล่าวว่า บริษัทฯ เทพไทย เป็นหนึ่งในผู้ประกอบการที่กระทรวงอุตสาหกรรม (อก.) ภาคภูมิใจ เพราะเป็นผู้ประกอบการที่มีการส่งเสริมและพัฒนาธุรกิจอยู่เสมอ โดยแรกเริ่มเป็นกิจการโอทอป ก่อนจะขยับขยาย เป็นกิจการเอสเอ็มอีที่เป็นที่รู้จัก โดยบริษัทฯ ได้รับการสนับสนุนผ่านกลไกเครื่องมือต่าง ๆ ของกรมส่งเสริมอุตสาหกรรม หรือ “ดีพร้อม” อาทิ การสนับสนุนเงินทุนหมุนเวียนฯ การพัฒนาและออกแบบสลากสินค้า/บรรจุภัณฑ์ การเสริมสร้างผู้ประกอบการใหม่ (NEC) และธุรกิจใหม่ (NBC) การพัฒนาผู้ประกอบการ OTOP สู่ยุคดิจิทัล (Digital OTOP) การเพิ่มประสิทธิภาพกระบวนการผลิตด้วยเทคโนโลยีและนวัตกรรมระบบอัจฉริยะ ปรับปรุงระบบบริหาร และทำให้บริษัทฯ ได้รับรางวัลอุตสาหกรรมขนาดกลางและขนาดย่อมดีเด่น ประเภทการบริหารจัดการที่ดี ประจำปี 2566 ถือเป็นต้นแบบของผู้ประกอบการที่มีความมุ่งมั่นในการพัฒนาศักยภาพของตนเองอย่างต่อเนื่อง
"บริษัทเทพไทยฯ นับเป็นตัวอย่างที่ดีและเป็นแรงบันดาลใจให้ผู้ประกอบการรายเล็ก ในการพัฒนาธุรกิจ พัฒนาตนเอง อย่างมุ่งมั่นและต่อเนื่องจนประสบความสำเร็จ ซึ่ง อก. จะส่งเสริมสนับสนุนการชูอัตลักษณ์เรื่องการสมุนไพรเพื่อสร้างจุดแข็งที่สำคัญทางการตลาด ทำให้สินค้ามีความโดดเด่น น่าสนใจ และเป็นที่สนใจของตลาดต่างชาติ นับเป็น soft power ที่มีอัตลักษณ์อย่างหนึ่งที่สามารถส่งออกไปยังตลาดต่างชาติได้ และยังเป็นการสนับสนุนการซื้อและใช้วัตถุดิบสมุนไพรต่าง ๆ เกิดการหมุนเวียนเศรษฐกิจ สร้างงาน สร้างอาชีพให้กับชุมชน และในระยะต่อไป อก. จะส่งเสริมในด้านต่างๆ  อาทิ การขยายตลาดไปยังต่างประเทศ การจับคู่ทางการค้า การให้ความรู้ด้านการตลาดและโฆษณา การส่งเสริมการจัดหาวัตถุดิบในประเทศเพิ่มขึ้น การสนับสนุนเรื่องการวิจัยผลิตภัณฑ์
เป็นต้น และ อก. ยังมีโครงการและกิจกรรมอีกมากมายสำหรับผู้ประกอบการที่สนใจ อาทิ การอบรมให้ความรู้การจัดการการบริหารงานองค์กร การให้คำแนะนำออกแบบผลิตภัณฑ์ การสนับสนุนเงินทุนผ่านกองทุนต่าง ๆ เป็นต้น" ปลัดฯ ณัฐพลกล่าว
บริษัท เทพไทย โปรดัคท์ จำกัด เป็นผู้ผลิตยาสีฟัน สบู่ และโลชั่นบำรุงผิวจากส่วนผสมสมุนไพร อาทิ การบูร พิมเสน เมนทอล ข่อย กานพลู ใบฝรั่ง อบเชย ชะเอม ที่มีการเริ่มต้นจากอุตสาหกรรมในครัวเรือน และได้พัฒนาต่อยอดขยายธุรกิจจนมีชื่อเสียงในประเทศ และมีกระบวนการผลิตที่มีการควบคุมคุณภาพ ผ่านการรับรองและการตรวจประเมินต่าง ๆ  ซึ่งศูนย์ส่งเสริมอุตสาหกรรมภาคที่ 11 (ศภ.11) กรมส่งเสริมอุตสาหกรรมได้มีส่วนในการพัฒนาช่องทางการตลาด ส่งเสริมการหารายได้และรูปแบบการบริหารจัดการตลาดออนไลน์ รวมถึงการพัฒนาผลิตภัณฑ์และบรรจุภัณฑ์ให้เกิดมูลค่าเพิ่ม สอดคล้องกับความต้องการของตลาดมากขึ้น

ที่มา : https://www.thaigov.go.th/news/contents/details/93850