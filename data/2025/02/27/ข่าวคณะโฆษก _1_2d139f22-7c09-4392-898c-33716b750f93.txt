รัฐบาลไทย-ข่าวทำเนียบรัฐบาล-   นายกฯ ย้ำแก้ปัญหาแก๊งคอลฯ “ไม่จบไม่เลิก”ลงตรวจด่านคลองลึกอรัญฯสระแก้วตรงข้ามปอยเปต พรุ่งนี้ พร้อมแก้ไขปัญหาร่วมกันกับประเทศเพื่อนบ้านมั่นใจปัญหานี้ต้องไม่กลับมาอีกในสังคมไทย


วันพฤหัสบดีที่ 27 กุมภาพันธ์ 2568
27/02/2568
พิมพ์
นายกฯ ย้ำแก้ปัญหาแก๊งคอลฯ “ไม่จบไม่เลิก”ลงตรวจด่านคลองลึกอรัญฯสระแก้วตรงข้ามปอยเปต พรุ่งนี้ พร้อมแก้ไขปัญหาร่วมกันกับประเทศเพื่อนบ้านมั่นใจปัญหานี้ต้องไม่กลับมาอีกในสังคมไทย
นายกฯ ย้ำแก้ปัญหาแก๊งคอลฯ “ไม่จบไม่เลิก” ลงตรวจด่านคลองลึกอรัญฯสระแก้วตรงข้ามปอยเปต พรุ่งนี้ พร้อมแก้ไขปัญหาร่วมกันกับประเทศเพื่อนบ้านมั่นใจปัญหานี้ต้องไม่กลับมาอีกในสังคมไทย
วันนี้ (27 กุมภาพันธ์ 2568)  นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า ในพรุ่งนี้วันศุกร์ที่ 28 กุมภาพันธ์ 2568 นางสาวแพทองธาร ชินวัตร นายกรัฐมนตรี มีกำหนดการลงพื้นที่ ที่บริเวณด่านคลองลึก อ.อรัญประเทศ จ.สระแก้ว ตรงข้ามบ้านปอยเปตของประเทศกัมพูชา โดยมีนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัล เพื่อเศรษฐกิจและสังคม นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา  พลตำรวจเอก กิตติ์รัฐ พันธุ์เพ็ชร์ ผู้บัญชาการตำรวจแห่งชาติ ร่วมลงพื้นที่ในครั้งนี้ด้วย
โดยนายกรัฐมนตรีจะประชุมหารือประเด็นการปราบปรามแก๊งคอลเซ็นเตอร์และอาชญากรรมออนไลน์ ที่ห้องประชุม ร.12 พัน.3 รอ. กองทัพบก ที่ อ.อรัญประเทศ จ.สระแก้ว พร้อมติดตามความคืบหน้าและเยี่ยมศูนย์คัดแยกเหยื่อขบวนการคอลเซ็นเตอร์
จากนั้น นายกรัฐมนตรีจะเดินทางไปยัง ณ ด่านพรมแดนบ้านคลองลึก อ.อรัญประเทศ จ.สระแก้ว ที่อยู่ตรงข้ามกับบ้านปอยเปต จังหวัด บันทายมีชัยประเทศกัมพูชา เพื่อตรวจการดำเนินงาน  หลังจากที่รัฐบาลมีการสั่งการให้ตัดไฟฟ้า รวมทั้งการงดส่งน้ำมันเชื้อเพลิงไปยัง พื้นที่ชายแดนทั้งฝั่งตะวันตกและฝั่งตะวันออกของประเทศ
ต่อจากนั้น นายกรัฐมนตรีจะเดินทางต่อไปยังบริเวณด้านหลังตลาดเบญจวรรณ อ.อรัญประเทศ จ.สระแก้ว ติดตามการดำเนินการลดกำลังส่งสัญญาณการสื่อสาร และการดำเนินการตัดสายสัญญาณการสื่อสารบริเวณด้านหลังสถานีรถไฟคลองลึก อรัญประเทศซึ่งเป็นสถานีรถไฟที่เชื่อมต่อไปยังปอยเปต ประเทศกัมพูชา
“สำหรับการลงพื้นที่ อ.อรัญประเทศ จ.สระแก้ว ของนายกรัฐมนตรีในครั้งนี้ เพื่อหารือติดตามความคืบหน้า ปราบปรามคอลเซ็นเตอร์ให้สิ้นซาก  โดยเน้นย้ำมาตรการ “ไม่จบ ไม่เลิก” พร้อมตรวจดูพื้นที่ตลาดเบญจวรรณและด่านบ้านคลองลึก ภายหลังงดส่งน้ำมันเชื้อเพลิงและการตัดสายสัญญาณการสื่อสาร  ซึ่งเป็นจุดยุทธศาสตร์สำคัญในการใช้เป็นเส้นทางผ่านของขบวนการคอลเซ็นเตอร์ข้ามชาติ โดยนายกรัฐมนตรีจะรวบรวมข้อมูลเพื่อนำมากำหนดทิศทางในการสั่งการวางมาตรการในการป้องกันและปราบปรามไม่ให้แก๊งคอลเซ็นเตอร์หรือการหลอกลวงรูปแบบต่างๆทั้งในและจากต่างประเทศกลับมาสู่สังคมไทยอีกต่อไป“ นายจิรายุ กล่าว

ที่มา : https://www.thaigov.go.th/news/contents/details/93861