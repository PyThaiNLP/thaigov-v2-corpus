รัฐบาลไทย-ข่าวทำเนียบรัฐบาล-"อนุทิน" มอบนโยบายเจ้าหน้าที่มหาดไทยดูแลความเรียบร้อย ปลอดภัยให้ประชาชน- นักท่องเที่ยว อ.ปาย สร้างความเชื่อมั่นดึงดูดทั้งชาวไทยและต่างชาตินำรายได้เข้าพื้นที่


วันพุธที่ 26 กุมภาพันธ์ 2568
26/02/2568
พิมพ์
"อนุทิน" มอบนโยบายเจ้าหน้าที่มหาดไทยดูแลความเรียบร้อย ปลอดภัยให้ประชาชน- นักท่องเที่ยว อ.ปาย สร้างความเชื่อมั่นดึงดูดทั้งชาวไทยและต่างชาตินำรายได้เข้าพื้นที่
"อนุทิน" มอบนโยบายเจ้าหน้าที่มหาดไทยดูแลความเรียบร้อย ปลอดภัยให้ประชาชน- นักท่องเที่ยว อ.ปาย สร้างความเชื่อมั่นดึงดูดทั้งชาวไทยและต่างชาตินำรายได้เข้าพื้นที่
น.ส.ไตรศุลี ไตรสรณกุล กล่าวว่า วันนี้ (26 ก.พ. 68) หลังการร่วมลงพื้นที่และประชุมร่วมกับเอกอัครราชทูตอิสราเอลประจำประเทศไทย และหน่วยงานที่เกี่ยวข้อง เกี่ยวกับการดูแลความเรียบร้อยของการท่องเที่ยวในพื้นที่ อ.ปาย จ.แม่ฮ่องสอน ในเวลา เวลา 14.00 น. นายอนุทิน ชาญวีรกูล รองนายกรัฐมนตรีและรมว.มหาดไทย พร้อม นายอรรษิษฐ์ สัมพันธรัตน์ ปลัดกระทรวงมหาดไทย นายไชยวัฒน์ จุนถิระพงศ์ อธิบดีกรมการปกครอง นายเอกวิทย์ มีเพียร ผู้ว่าราชการจังหวัดแม่ฮ่องสอน ได้เดินทางไปมอบแนวทางการดูแลความปลอดภัยให้กับพี่น้องประชาชนและนักท่องเที่ยวแก่นายอำเภอ กำนัน ผู้ใหญ่บ้าน ผู้บริหารองค์กรปกครองส่วนท้องถิ่น อาสาสมัครสาธารณสุขประจำหมู่บ้าน และอาสาสมัครตำรวจท่องเที่ยว ณ ที่ว่าการอำเภอปาย และได้พบปะอาสาสมัครตำรวจท่องเที่ยวด้วย
นายอนุทิน กล่าวว่า น.ส.แพทองธาร ชินวัตร นายกรัฐมนตรี ได้มีบัญชาให้ตนพร้อมด้วยคณะผู้บริหารกระทรวงมหาดไทย มาลงพื้นที่เพื่อตรวจสอบข้อเท็จจริง และแก้ปัญหากรณีซึ่งมีกระแสข่าวเกี่ยวกับนักท่องเที่ยวชาวอิสราเอล ซึ่งจากการสอบถามผู้ว่าราชการจังหวัดแม่ฮ่องสอนทำให้ทราบว่าทุกอย่างเป็นปกติ มีนักท่องเที่ยวมาเยือนจำนวนมาก หลากหลายเพศ หลากหลายวัย ซึ่งส่วนใหญ่เป็นวัยรุ่นที่อาจมีอารมณ์ค่อนข้างหวั่นไหว แต่ก็ไม่ได้ก่อความไม่สงบใด ๆ ตรงกันข้าม กลับยิ่งมีความคึกคักทางเศรษฐกิจและรายได้ให้ อ.ปาย ด้วย
อย่างไรก็ตาม จากที่ได้พบกับท่านเอกอัครราชทูตอิสราเอลประจำประเทศไทยวันนี้ท่านได้รับปากว่า จะสร้างความเข้าใจกับนักท่องเที่ยวชาวอิสราเอลว่าสิ่งใดควรทำสิ่งใดไม่ควรทำ และจะใช้วิธีการจัดระเบียบสังคมตามมาตรการที่เหมาะสม ซึ่งตนเชื่อมั่นว่า หากพวกเราคนไทยทุกคนยินดีต้อนรับนักท่องเที่ยวทุกท่านอยู่แล้ว
"ขอให้เจ้าหน้าที่ทุกท่านภายใต้การนำของผู้ว่าราชการจังหวัดแม่ฮ่องสอน ผู้บังคับการตำรวจภูธรจังหวัด นายอำเภอปาย ร่วมกันกวดขันดูแลให้เกิดความเป็นระเบียบเรียบร้อย ซึ่งเป็นสิ่งสำคัญที่เราจะต้องสร้างความเชื่อมั่น ความมั่นใจให้กับทุกคน ปายเป็นจุดหมายปลายทางอันดับต้น ๆ ของไทย ที่นักท่องเที่ยวต่างชาติทั่วโลกนิยมอยากเดินทางมาเยือนและนำรายได้มามาให้พี่น้องในพื้นที่" นายอนุทิน กล่าว

ที่มา : https://www.thaigov.go.th/news/contents/details/93854