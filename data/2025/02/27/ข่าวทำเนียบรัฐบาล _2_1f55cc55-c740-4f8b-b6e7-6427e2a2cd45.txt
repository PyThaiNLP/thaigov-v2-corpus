รัฐบาลไทย-ข่าวทำเนียบรัฐบาล-ผู้แทนการค้าไทย “ชัย วัชรงค์” หารือ สมาคมการค้าและการลงทุนชายแดนไทย และตัวแทนผู้ซื้อโคกระบือจากจีน พร้อมร่วมผลักดันการเปิดตลาดค้าโคกระบือมีชีวิตระหว่างไทย-จีน


วันพฤหัสบดีที่ 27 กุมภาพันธ์ 2568
27/02/2568
พิมพ์
ผู้แทนการค้าไทย “ชัย วัชรงค์” หารือ สมาคมการค้าและการลงทุนชายแดนไทย และตัวแทนผู้ซื้อโคกระบือจากจีน พร้อมร่วมผลักดันการเปิดตลาดค้าโคกระบือมีชีวิตระหว่างไทย-จีน
ผู้แทนการค้าไทย “ชัย วัชรงค์” หารือ สมาคมการค้าและการลงทุนชายแดนไทย และตัวแทนผู้ซื้อโคกระบือจากจีน พร้อมร่วมผลักดันการเปิดตลาดค้าโคกระบือมีชีวิตระหว่างไทย-จีน
วันนี้ (วันพฤหัสบดีที่ 27 กุมภาพันธ์ 2568) เวลา 14.00 น. ณ ห้องรับรอง 1 ตึกบัญชาการ 1 ทำเนียบรัฐบาล สมาคมการค้าและการลงทุนชายแดนไทย นำโดยนายประสาร สินสวัสดิ์ นายกสมาคมฯ พร้อมด้วยตัวแทนผู้ซื้อโคกระบือสาธารณรัฐประชาชนจีน และคณะ เข้าพบหารือกับ นายชัย วัชรงค์ ผู้แทนการค้าไทย เพื่อหารือด้านการส่งออกโคกระบือมีชีวิตไปยังจีน โดยสรุปสาระสำคัญของการหารือดังนี้
ผู้แทนการค้าไทยกล่าวต้อนรับ และยินดีที่ทางสมาคมการค้าและการลงทุนชายแดนไทยได้นำตัวแทนผู้ซื้อโคกระบือจากจีนเข้าพบหารือร่วมกันในวันนี้ ซึ่งถือเป็นโอกาสและช่วงเวลาที่เหมาะสมมาก โดยนายกรัฐมนตรีได้เยือนจีนอย่างเป็นทางการเมื่อต้นเดือนกุมภาพันธ์ที่ผ่านมา และผู้นำของทั้งสองประเทศได้หารือแนวทางส่งเสริมความร่วมมือระหว่างกัน ในโอกาสครบรอบ 50 ปี การสถาปนาความสัมพันธ์ทางการทูตไทย-จีน โดยการหารือครอบคลุมประเด็นการส่งเสริมสินค้าเกษตรระหว่างกัน ซึ่งรวมถึงโคกระบือ การหารือในวันนี้จึงเป็นโอกาสอันดีที่จะหารือแนวทางการส่งออกโคกระบือมีชีวิตร่วมกับผู้ซื้อจากจีนโดยตรง
ด้านนายกสมาคมฯ กล่าวขอบคุณผู้แทนการค้าไทยที่อนุญาตให้คณะและตัวแทนผู้ซื้อโคกระบือจากจีนเข้าพบ ซึ่งการหารือร่วมกันในวันนี้มีความหมายอย่างมาก เพื่อร่วมกันวางแนวทางผลักดันการส่งออกโคกระบือมีชีวิตไปยังจีน ซึ่งในปัจจุบันทางจีนมีความต้องการโคกระบือมีชีวิตเป็นจำนวนมาก โดยจีนถือเป็นตลาดใหญ่สำหรับการส่งออกโคเนื้อ และสามารถรองรับโคกระบือมีชีวิตจากไทยได้ทุกระดับ ขณะที่ประเทศไทยเองก็มีความพร้อมในการผลิต และมีเทคโนโลยีที่สามารถผลิตพันธุ์โคกระบือได้ตรงตามความต้องการของจีน อย่างไรก็ดี เนื่องจากข้อกำหนดด้านนโยบายของจีน ไทยจึงยังอยู่ในขั้นตอนของการดำเนินการเพื่อให้เป็นเขตปลอดโรคปากและเท้าเปื่อย (Foot and Mouth Disease: FMD) เพื่อให้สามารถส่งออกโคเนื้อไปยังจีนได้โดยตรงในอนาคต
โอกาสนี้ ทั้งสองฝ่ายได้หารือประเด็นการส่งออกโคกระบือมีชีวิตไปยังจีน โดยผู้แทนการค้าไทยกล่าวว่า หน่วยงานที่เกี่ยวข้องของไทยได้ดำเนินงานร่วมกับสำนักงานศุลกากรแห่งสาธารณรัฐประชาชนจีน (General Administration of Customs China: GACC) อย่างใกล้ชิด เพื่อติดตามความคืบหน้าการพิจารณาการอนุญาตนำเข้าโคกระบือมีชีวิตจากไทย รวมถึงการจัดทำพื้นที่เขตปลอดโรคเพื่อการส่งออกโคมีชีวิตไทยไปยังจีน ซึ่งตัวแทนผู้ซื้อโคกระบือจากจีนได้เสนอแนะพื้นที่ที่สะดวกและเหมาะสมในการจัดทำศูนย์กักกันโรค โดยจะส่งรายละเอียดให้กรมปศุสัตว์พิจารณาความเหมาะสมต่อไป โดยผู้แทนการค้าเน้นย้ำว่า รัฐบาลให้ความสำคัญอย่างยิ่งในการผลักดันการส่งออกโคกระบือมีชีวิตไปยังจีน ซึ่งหากประสบความสำเร็จจะเป็นประโยชน์ต่อทั้ง 2 ฝ่าย โดยไทยสามารถส่งออกโคกระบือมีชีวิตไปยังจีนได้โดยตรง และช่วยผลักดันให้การค้าและส่งออกโคกระบือมีชีวิตให้เป็นกิจกรรมทางเศรษฐกิจที่ถูกกฎหมายทั้งห่วงโซ่อุปทาน ลดปัญหาการลักลอบส่งออกโคกระบือมีชีวิต ในขณะเดียวกัน การส่งออกโคกระบือมีชีวิตจากไทยไปยังจีน จะตอบโจทย์ความต้องการโคกระบือมีชีวิตของจีน ซึ่งยังคงไม่เพียงพออยู่
ในตอนท้าย ผู้แทนการค้าไทย สมาคมฯ และตัวแทนผู้ซื้อโคกระบือจากจีน ได้เน้นย้ำถึงบทบาทร่วมกันในการขับเคลื่อนการเปิดตลาดค้าโคกระบือมีชีวิตระหว่างไทยกับจีน โดยผู้แทนการค้าเชื่อมั่นว่า ประตูการค้าโคกระบือมีชีวิตระหว่างกันจะเปิดได้ในเร็ว ๆ นี้ และรัฐบาลพร้อมเป็นตัวกลางในการผลักดันและสนับสนุนการค้าโคกระบือมีชีวิตระหว่างกัน ซึ่งจะเป็นการสร้างผลประโยชน์ทางการค้าให้กับทั้ง 2 ประเทศ รวมถึงพี่น้องเกษตรกรชาวไทย

ที่มา : https://www.thaigov.go.th/news/contents/details/93888