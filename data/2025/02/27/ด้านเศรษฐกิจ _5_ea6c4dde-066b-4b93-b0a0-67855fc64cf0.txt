รัฐบาลไทย-ข่าวทำเนียบรัฐบาล-นายสรพงศ์ ไพฑูรย์พงษ์ รองปลัด คค. ลงพื้นที่ตรวจจุดเกิดเหตุรถบัสโดยสารคณะดูงานเทศบาลพรเจริญเสียหลักพลิกคว่ำ ณ จังหวัดปราจีนบุรี พร้อมเยี่ยมผู้ประสบอุบัติเหตุและให้กำลังใจเจ้าหน้าที่


วันพฤหัสบดีที่ 27 กุมภาพันธ์ 2568
นายสรพงศ์ ไพฑูรย์พงษ์ รองปลัด คค. ลงพื้นที่ตรวจจุดเกิดเหตุรถบัสโดยสารคณะดูงานเทศบาลพรเจริญเสียหลักพลิกคว่ำ ณ จังหวัดปราจีนบุรี พร้อมเยี่ยมผู้ประสบอุบัติเหตุและให้กำลังใจเจ้าหน้าที่
...
นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม และนายชยธรรม์ พรหมศร ปลัดกระทรวงคมนาคม มีความห่วงใยอย่างมากต่อกรณีเหตุการณ์รถบัสศึกษาดูงานเทศบาลพรเจริญ จังหวัดบึงกาฬ เสียหลักพลิกคว่ำตกข้างทาง บริเวณ ทล.304 ทางลงเขาศาลปู่โทน ตำบลบุพราหมณ์ อำเภอนาดี จังหวัดปราจีนบุรี เมื่อเวลาประมาณ 03.09 น. ของวันที่ 26 กุมภาพันธ์ 2568 จึงมอบหมายให้นายสรพงศ์ ไพฑูรย์พงษ์ รองปลัดกระทรวงคมนาคม ลงพื้นที่ในวันเกิดเหตุทันที เพื่อดำเนินการดูแลผู้ประสบอุบัติเหตุอย่างเร่งด่วนโดยนายสรพงศ์ ได้มอบหมายกรมการขนส่งทางบก (ขบ.) เร่งตรวจสอบข้อเท็จจริงและสาเหตุที่เกิดขึ้นอย่างละเอียด พร้อมช่วยเหลือเยียวยาดูแลผู้เสียชีวิตและผู้ได้รับบาดเจ็บอย่างเต็มที่ รวมถึงได้สั่งการให้ออกมาตรการระยะเร่งด่วน 5 มาตรการ ดังนี้
1) ให้บังคับใช้กฎหมายอย่างเข้มงวดมากขึ้นในการเข้าจุด Checking Point
2) ให้สลับจุด Checking Point ประจำจังหวัดปราจีนบุรีบริเวณ กม. ที่ 210 - 212 จากเดิมอยู่ฝั่งขาขึ้นให้เปลี่ยนไปอยู่ขาลงแทน
3) ขอให้พิจารณาการบังคับใช้กฎหมายในเรื่องชั่วโมงการขับรถเกินกฎหมายกำหนด โดยให้พิจารณาตามระยะทางที่เหมาะสม เช่น ระยะทาง 400 - 500 กิโลเมตรต่อคนขับรถ 2 คน
4) ให้ทาสีแบริเออร์ สลับสีเหลืองดำ พร้อมติดป้ายสะท้อนแสงให้ชัดเจนตลอดแนวเส้นทาง
ที่เป็นเส้นทางลาดชันและทางโค้ง โดยในระยะยาวให้พิจารณาทำป้ายเตือนทางลงเขาเพิ่ม และพิจารณาปรับความชัน และความโค้ง โดยให้หารือกับหน่วยงานที่เกี่ยวข้อง เพื่อความเหมาะสมต่อไป
5) กำชับการปฏิบัติหน้าที่ของระบบจัดการบุคลากรจัดการด้านความปลอดภัยในการขนส่ง(Transport Safety Manager: TSM)
จากนั้น นายสรพงศ์ ไพฑูรย์พงษ์ ได้เดินทางไปเยี่ยมผู้ประสบอุบัติเหตุพร้อมแสดงความเสียใจ โดยได้มอบกระเช้าในนามกระทรวงคมนาคม เพื่อเป็นขวัญกำลังใจให้เจ้าหน้าที่โรงพยาบาลและผู้ประสบอุบัติเหตุ ณ โรงพยาบาลกบินทร์บุรี และโรงพยาบาลนาดี ทั้งนี้ ข้อมูล ณ วันที่ 26 กุมภาพันธ์ 2568
เวลา 16.00 น. พบว่า มีจำนวนผู้เสียชีวิต 18 ราย และบาดเจ็บ 31 ราย

ที่มา : https://www.thaigov.go.th/news/contents/details/93864