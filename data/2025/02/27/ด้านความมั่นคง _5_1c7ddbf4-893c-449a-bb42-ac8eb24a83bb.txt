รัฐบาลไทย-ข่าวทำเนียบรัฐบาล-กระทรวงมหาดไทยเปิดโครงการประชุมเชิงปฏิบัติการเพื่อขับเคลื่อนการจัดทำแผนพัฒนาพื้นที่ ประจำปีงบประมาณ พ.ศ. 2568 


วันพุธที่ 26 กุมภาพันธ์ 2568
26/02/2568
พิมพ์
กระทรวงมหาดไทยเปิดโครงการประชุมเชิงปฏิบัติการเพื่อขับเคลื่อนการจัดทำแผนพัฒนาพื้นที่ ประจำปีงบประมาณ พ.ศ. 2568
กระทรวงมหาดไทยเปิดโครงการประชุมเชิงปฏิบัติการเพื่อขับเคลื่อนการจัดทำแผนพัฒนาพื้นที่ ประจำปีงบประมาณ พ.ศ. 2568 "เดินหน้ายกระดับการจัดทำแผนพัฒนาพื้นที่ เพื่อตอบสนองความต้องการของพี่น้องประชาชนอย่างแท้จริง"
วันนี้ (26 ก.พ. 2568) นายอรรษิษฐ์ สัมพันธรัตน์ ปลัดกระทรวงมหาดไทย มอบหมายให้ นางวรสุดา รัตนสุคนธ์ ผู้ช่วยปลัดกระทรวงมหาดไทย รักษาการในตำแหน่ง ที่ปรึกษาด้านการบริหารงานจังหวัดแบบบูรณาการ เป็นประธานเปิดโครงการประชุมเชิงปฏิบัติการเพื่อขับเคลื่อนการจัดทำแผนพัฒนาพื้นที่ ประจำปีงบประมาณ พ.ศ. 2568” โดยมีนายจักรพันธ์ รัตนเสถียร ผู้อำนวยการสำนักพัฒนาและส่งเสริมการบริหารราชการจังหวัด ให้การต้อนรับ ณ โรงแรมปรินซ์ พาเลซ กรุงเทพฯ
นางวรสุดา กล่าวว่า กระทรวงมหาดไทย มีหน้าที่สำคัญในการ “บำบัดทุกข์ บำรุงสุข” ให้แก่พี่น้องประชาชน เป็นองค์กรหลักและกลไกสำคัญในการนำนโยบายที่สำคัญของรัฐบาลไปสู่การพัฒนาเชิงพื้นที่แบบบูรณาการ (Area - Based) ในระดับกลุ่มจังหวัด จังหวัด ตลอดจนอำเภอ ตำบล หมู่บ้านและชุมชน ไปจนถึงรายครัวเรือนและตัวบุคคล เพื่อก่อให้เกิดการพัฒนาที่ยั่งยืนในทุกมิติ ที่จะมุ่งยกระดับและพัฒนาคุณภาพชีวิตของประชาชน ไปสู่การพัฒนาที่ยั่งยืน
"ทุก ๆ ท่าน ณ ที่นี้ คือทรัพยากรที่เป็นกำลังสำคัญอันทรงคุณค่าของกระทรวงมหาดไทย ที่จะขับเคลื่อนงานบำบัดทุกข์ บำรุงสุข และเปรียบเสมือนเป็นเสนาธิการให้แก่ผู้ว่าราชการจังหวัด ในการกำหนดทิศทางการพัฒนาและแก้ไขปัญหาในระดับพื้นที่ ในวันนี้ถือเป็นโอกาสอันดีที่จะมาแลกเปลี่ยนมุมมองประสบการณ์การทำงานและฝากฝังความหวังในการทำหน้าที่บำบัดทุกข์ บำรุงสุขให้กับพี่น้องประชาชน รวมทั้ง สร้างความรู้ความเข้าใจที่ถูกต้องเกี่ยวกับระเบียบ/กฎหมาย และแนวทางปฏิบัติต่าง ๆ ให้แก่ผู้เข้าร่วมการอบรมได้นำไปปรับใช้ให้เกิดประสิทธิภาพและประสิทธิผล" นางวรสุดา กล่าว
นางวรสุดา กล่าวในช่วงท้ายว่า ตนหวังเป็นอย่างยิ่งว่าทุกท่านจะสามารถนำองค์ความรู้ในการอบรมครั้งนี้กลับไปประยุกต์ใช้และปฏิบัติได้อย่างถูกต้อง เพื่อให้เปิดการขับเคลื่อนการจัดทำแผนพัฒนาพื้นที่ ตอบสนองความต้องการของพี่น้องประชาชนได้อย่างแท้จริง
นายจักรพันธ์ รัตนเสถียร ผู้อำนวยการสำนักพัฒนาและส่งเสริมการบริหารราชการจังหวัด กล่าวว่า การจัดโครงการฯ ในครั้งนี้มีระยะเวลา 3 วัน ระหว่างวันที่ 26 - 28 กุมภาพันธ์ 2568 มีผู้เข้าร่วมทั้งสิ้น 140 คน ประกอบด้วย ผู้อำนวยการกลุ่มงานบริหารยุทธศาสตร์กลุ่มจังหวัด (OSM) ผู้อำนวยการกลุ่มงานยุทธศาสตร์และข้อมูลเพื่อการพัฒนาจังหวัด ผู้อำนวยการกลุ่มงาน ข้าราชการระดับชำนาญการพิเศษ ข้าราชการ และเจ้าหน้าที่ที่เกี่ยวข้อง เข้าร่วม

ที่มา : https://www.thaigov.go.th/news/contents/details/93858