รัฐบาลไทย-ข่าวทำเนียบรัฐบาล- รัฐบาลชี้ช่องทางรวย “ผลไม้อบแห้งไทย” โดนใจชาวจีน เผยปีที่แล้วขายดี สร้างยอดขายได้กว่า 4.3 พันล้านบาทโตขึ้น 10.22%  ตลาดสั่งออนไลน์ยังฮิต


วันพฤหัสบดีที่ 27 กุมภาพันธ์ 2568
27/02/2568
พิมพ์
รัฐบาลชี้ช่องทางรวย “ผลไม้อบแห้งไทย” โดนใจชาวจีน เผยปีที่แล้วขายดี สร้างยอดขายได้กว่า 4.3 พันล้านบาทโตขึ้น 10.22%  ตลาดสั่งออนไลน์ยังฮิต
รัฐบาลชี้ช่องทางรวย “ผลไม้อบแห้งไทย” โดนใจชาวจีน เผยปีที่แล้วขายดี สร้างยอดขายได้กว่า 4.3 พันล้านบาทโตขึ้น 10.22%  ตลาดสั่งออนไลน์ยังฮิต
วันนี้ (27 กุมภาพันธ์ 2568)   นายอนุกูล พฤกษานุศักดิ์ รองโฆษกประจำสำนักนายกรัฐมนตรีเปิดเผยว่า  ประเทศจีนให้ความสนใจผลไม้อบแห้งและแช่อิ่มของไทยมากขึ้น โดยพบว่า โอกาสในการขยายตลาดส่งออกสินค้าผลไม้อบแห้งของไทยเข้าสู่ตลาดจีน เพื่อตอบสนองความต้องการของผู้บริโภคชาวจีนที่นิยมผลไม้อบแห้งจากไทยเพิ่มมากขึ้น  โดยผู้บริโภคชาวจีนมั่นใจในสินค้า ผลไม้อบแห้งของไทยผ่านกระบวนการนวัตกรรม ที่เน้นคุณภาพ มาตรฐาน ตามนโยบายรัฐบาลที่ผลักดันสินค้าเกษตร
นายอนุกูล กล่าวว่า จากข้อมูลรายงานของสำนักวิจัย iiMedia Research ที่ได้ทำการศึกษาตลาดผลิตภัณฑ์ผลไม้อบแห้งและผลไม้แช่อิ่มในจีน พบว่า มีมูลค่าตลาดในปี 2566 อยู่ที่ 1.46 แสนล้านหยวน หรือประมาณ 7.2 แสนล้านบาทเพิ่มขึ้น 32.6% คาดว่า จนถึงปี 2571 จะมีมูลค่าสูงถึง 3.35 แสนล้านหยวน หรือ 1.75 ล้านล้านบาท
โดยปัจจัยที่ผู้บริโภคให้ความสำคัญในการเลือกซื้อ คือ คุณสมบัติด้านสุขภาพและโภชนาการ มีสัดส่วนสูงถึง 82% และ 80.6% ให้ความสำคัญกับการตรวจสอบส่วนประกอบของผลิตภัณฑ์ อาทิ ไม่มีสารเติมแต่ง น้ำตาลน้อย แคลอรี่ต่ำ และนิยมซื้อผ่านช่องทางออนไลน์ 81.4% และออฟไลน์ 77.6%  ทั้งนี้ ผู้ผลิตหลายราย ได้พัฒนาผลิตภัณฑ์ผลไม้อบแห้งแบบผสมผสาน และได้กลายเป็นจุดขายใหม่ในตลาด เช่น แบรนด์จ้าวเหริน พัฒนาพาย โยเกิร์ตกราโนล่าผสมผลไม้อบแห้ง และลูกพลับสอดไส้เนย ซึ่งได้รับความสนใจจากผู้บริโภค และมีความต้องการซื้อผลิตภัณฑ์ประเภทนี้เพิ่มขึ้น
นายอนุกูล กล่าวต่อว่า ช่วง 10 เดือน ปี 2567 (ม.ค.-ต.ค.) ที่ผ่านมาการนำเข้าผลไม้อบแห้งของจีน พบว่า นำเข้าจากไทยมากเป็นอันดับหนึ่ง มีมูลค่า 125.64 ล้านเหรียญสหรัฐ หรือประมาณกว่า4,300 ล้านบาท เพิ่มขึ้น 10.22% โดยมีการนำเข้าจากประเทศหลักอื่น ๆ อาทิ ชิลี เวียดนาม สหรัฐฯ และฝรั่งเศส  มูลค่าการนำเข้าอยู่ที่ 58.60  4.67  3.63 และ 3.43 ล้านเหรียญสหรัฐตามลำดับ
ขณะที่ช่องทางการจำหน่าย  สินค้าผลไม้อบแห้งเคลือบน้ำตาลในตลาดจีนมีวางจำหน่ายทั้งทางออนไลน์และออฟไลน์ ผู้บริโภคประมาณ 56.6 % นิยมเลือกซื้อสินค้าในแพลตฟอร์มอีคอมเมิร์ซออนไลน์ ส่วนผู้บริโภค 44.6%  จะเลือกซื้อช่องทางออฟไลน์ เช่น ห้างสรรพสินค้า ซูเปอร์มาร์เก็ต เป็นต้น ส่วนช่องทางออนไลน์ ปัจจุบันกำลังเป็นกระแสมาแรงในประเทศจีน สะท้อนให้เห็นว่าช่องทางการจำหน่ายสินค้าผ่านร้านค้าออนไลน์ในประเทศจีนถือว่าเป็นอีกช่องทางหนึ่งที่มีประสิทธิภาพ ล่าสุดแพลตฟอร์ม Taobao T-mall Pinduoduo และ Jingdong  นับว่าเป็นแพลตฟอร์มที่เป็นที่รู้จักกันอย่างกว้างขวาง หากเปิดร้านค้าออนไลน์และจำหน่ายสินค้าผลไม้อบแห้งเคลือบน้ำตาลโดยผ่านแพลตฟอร์มดังกล่าวนี้ก็จะทำให้ผู้บริโภคจีนรู้จักสินค้าของไทยมากยิ่งขึ้น
“ปัจจุบัน จีนนำเข้าผลไม้อบแห้งจากไทยเป็นอันดับหนึ่ง สะท้อนถึงความนิยมและความเชื่อมั่นในคุณภาพของสินค้าจากไทย ดังนั้น ผู้ผลิตและผู้ส่งออก จะต้องให้ความสำคัญกับการพัฒนาและรักษาคุณภาพสินค้า พร้อมกับสร้างผลิตภัณฑ์ใหม่ที่ตอบสนองความต้องการของผู้บริโภคจีน” นายอนุกูล ย้ำ

ที่มา : https://www.thaigov.go.th/news/contents/details/93866