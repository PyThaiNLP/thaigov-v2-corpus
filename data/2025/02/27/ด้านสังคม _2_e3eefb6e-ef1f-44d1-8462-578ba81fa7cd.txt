รัฐบาลไทย-ข่าวทำเนียบรัฐบาล-“วราวุธ” ส่ง ทีม พม.นครศรีธรรมราช ลงพื้นที่ติดตาม ช่วยเหลือ หลังชาวบ้านพบ อดีตนักร้องคาเฟ่กลายเป็นคนเร่ร่อน ป่วยจิตเวช


วันพฤหัสบดีที่ 27 กุมภาพันธ์ 2568
“วราวุธ” ส่ง ทีม พม.นครศรีธรรมราช ลงพื้นที่ติดตาม ช่วยเหลือ หลังชาวบ้านพบ อดีตนักร้องคาเฟ่กลายเป็นคนเร่ร่อน ป่วยจิตเวช
“วราวุธ” ส่ง ทีม พม.นครศรีธรรมราช ลงพื้นที่ติดตาม ช่วยเหลือ หลังชาวบ้านพบ อดีตนักร้องคาเฟ่กลายเป็นคนเร่ร่อน ป่วยจิตเวช
วันที่ 27 กุมภาพันธ์ 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ศูนย์เร่งรัดจัดการสวัสดิภาพประชาชน (ศรส.) กระทรวง พม. ได้รับรายงานจาก ศรส. จังหวัดนครศรีธรรมราช กรณีอดีตนักร้องคาเฟ่กลายเป็นคนเร่ร่อน ซึ่งผู้เป็นแม่เชื่อว่าลูกถูกทำคุณไสย ที่จังหวัดนครศรีธรรมราชนั้น ทางทีม ศรส. และพม.หนึ่งเดียว จังหวัดนครศรีธรรมราช ร่วมกับประธานชุมชนหน้าสถานีรถไฟ ได้ลงพื้นที่ตรวจสอบข้อเท็จจริงที่อำเภอเมืองจังหวัดนครศรีธรรมราช แต่ไม่พบหญิงรายดังกล่าว จากนั้น ได้พบผู้เป็นแม่และให้ข้อมูลว่า ลูกอายุ 30 ปี ป่วยจิตเวช เป็นคนพิการทางจิตใจและพฤติกรรม ขาดการรักษาอย่างต่อเนื่อง ส่งผลให้อาการกำเริบ และมีพฤติกรรมเสพสารเสพติด มักเดินเตร่ พูดคนเดียว แต่เดิมอาศัยอยู่กับสามีในจังหวัดภูเก็ต มีลูกด้วยกัน 2 คน ต่อมาป่วยจิตเวช ทำให้ต้องเลิกลากับสามี ซึ่งรับลูกไปดูแล นอกจากนี้เคยนำลูกส่งเข้ารับการรักษาป่วยจิตเวชมาแล้วหลายครั้ง แต่เมื่อกลับมาบ้านก็ไม่ยอมทานยา และมีพฤติกรรมเสพสารเสพติด ส่งผลให้อาการกำเริบ
นายวราวุธ กล่าวว่า ในเบื้องต้น กระทรวง พม. โดยทีม ศรส. และพม.หนึ่งเดียว จังหวัดนครศรีธรรมราช ได้ประสานเครือข่ายในพื้นที่ เพื่อวางแผนการช่วยเหลือหญิงรายดังกล่าว ด้วยการนำตัวเข้าสู่กระบวนการรักษาอาการทางจิตเวช และเมื่อสิ้นสุดการรักษา หากผู้เป็นแม่ไม่สามารถดูแลได้สามารถพาลูกเข้ารับการคุ้มครองสวัสดิภาพในสถานคุ้มครองคนไร้ที่พึ่งได้ โดยความยินยอมของหญิงดังกล่าวด้วย อย่างไรก็ตาม หากพี่น้องประชาชนในพื้นที่พบเห็นหญิงดังกล่าวเดินเร่ร่อน ขอให้แจ้งได้ที่ศูนย์เร่งรัดจัดการสวัสดิภาพประชาชน (ศรส.) กระทรวง พม. ผ่าน สายด่วน พม. โทร. 1300 ตลอด 24 ชั่วโมง
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #คนเร่ร่อน #นครศรีธรรมราช

ที่มา : https://www.thaigov.go.th/news/contents/details/93869