รัฐบาลไทย-ข่าวทำเนียบรัฐบาล-“จิราพร” ลงพื้นที่จันทบุรี เปิดงาน รวมพลคนจันทบุรี “24 ปี กองทุนหมู่บ้าน สร้างพลัง สร้างชุมชนเข้มแข็งอย่างยั่งยืน” มอบรางวัล กองทุนดีเด่น ต้นแบบบริหารจัดการเงินทุน เพื่อคนในชุมชน 


วันพฤหัสบดีที่ 27 กุมภาพันธ์ 2568
27/02/2568
พิมพ์
“จิราพร” ลงพื้นที่จันทบุรี เปิดงาน รวมพลคนจันทบุรี “24 ปี กองทุนหมู่บ้าน สร้างพลัง สร้างชุมชนเข้มแข็งอย่างยั่งยืน” มอบรางวัล กองทุนดีเด่น ต้นแบบบริหารจัดการเงินทุน เพื่อคนในชุมชน
“จิราพร” ลงพื้นที่จันทบุรี เปิดงาน รวมพลคนจันทบุรี “24 ปี กองทุนหมู่บ้าน สร้างพลัง สร้างชุมชนเข้มแข็งอย่างยั่งยืน” มอบรางวัล กองทุนดีเด่น ต้นแบบบริหารจัดการเงินทุน เพื่อคนในชุมชน
เมื่อวันที่ 26 กุมภาพันธ์ 2568 เวลา 17.00 น. นางสาวจิราพร สินธุไพร รัฐมนตรีประจำสำนักนายกรัฐมนตรี เป็นประธานในพิธีเปิดงาน รวมพลคนจันทบุรี “24 ปี กองทุนหมู่บ้าน สานพลัง สร้างชุมชนเข้มแข็งอย่างยั่งยืน” ณ องค์การบริหารส่วนจังหวัดจันทบุรี โดยมีนายมนต์สิทธิ์ ไพศาลธนวัฒน์ ผู้ว่าราชการจังหวัดจันทบุรี นายเบญจพล นาคประเสริฐ ผู้อำนวยการสำนักงานกองทุนหมู่บ้านและชุมชนเมือง นายพยอม วิสุทธิรัตน์ ประธานคณะกรรมการเครือข่ายกองทุนหมู่บ้านฯ จังหวัดจันทบุรี และเครือข่ายกองทุนหมู่บ้านฯ จังหวัดจันทบุรี และคณะกรรมการกองทุนหมู่บ้านฯจังหวัดจันทบุรี กว่า 5,000 คน เข้าร่วมงาน
กองทุนหมู่บ้านและชุมชนเมือง ก่อตั้งมาตั้งแต่ปี 2544 ในยุครัฐบาลพรรคไทยรักไทย ที่นำโดย ดร.ทักษิณ ชินวัตร อดีตนายกรัฐมนตรี และถูกสานต่อในสมัยนางสาวยิ่งลักษณ์ ชินวัตร นายกรัฐมนตรี ถือเป็นอีกหนึ่งนโยบายที่รัฐบาลให้ความสำคัญและสนับสนุน เพื่อเสริมศักยภาพ ยกระดับความเป็นอยู่ของประชาชนในชุมชน กระตุ้นให้เกิดการสร้างงาน สร้างอาชีพ กระจายรายได้ นำไปสู่ความเข้มแข็งของเศรษฐกิจในพื้นที่ ปลดล็อคความยากจน โดยการจัดสรรเงินงบประมาณให้กองทุนหมู่บ้าน ให้เกิดการหมุนเวียนให้ประชาชนได้กู้ยืมไปสร้างงาน สร้างอาชีพ สร้างรายได้ หรือแก้ไขปัญหาจำเป็นเร่งด่วน
“ยินดีอย่างยิ่งที่ได้มาพบปะพี่น้องเครือข่ายกองทุนหมู่บ้านฯ จังหวัดจันทบุรี และคณะกรรมการกองทุนหมู่บ้านฯ จังหวัดจันทบุรี ต้องขอขอบคุณทุกท่านที่ทำหน้าที่ได้อย่างเข้มแข็ง ผ่านมากว่า 20 ปี กองทุนหมู่บ้านยังคงอยู่ และยังสามารถสร้างประโยชน์ต่อเศรษฐกิจฐานรากของประเทศได้ ต้องขอบคุณพี่น้องชาวกองทุนฯ ทุกท่านที่ได้ช่วยกันดูแลกองทุนอย่างดี ซึ่งเมื่อกองทุนหมู่บ้านมีการบริหารจัดการดี ก็จะก่อให้เกิดประโยชน์ต่อชุมชน ต่อหมู่บ้าน โดยผลลัพธ์ที่เห็นชัดเจนจากการบริหารจัดการกองทุนที่ดี คือ การเจริญเติบโตขึ้นของกองทุน เงินผลกำไรสามารถนำมาจัดสวัสดิการให้สมาชิก เป็นการช่วยแบ่งเบาภาระของชุมชนอีกทางหนึ่ง” นางสาวจิราพร กล่าว
โอกาสนี้ นางสาวจิราพร ได้มอบโล่และใบประกาศเกียรติคุณแก่กองทุนและเครือข่ายฯ จังหวัดจันทบุรี ประจำปี 2567 แบ่งเป็น โล่รางวัลกองทุนหมู่บ้านและชุมชนเมืองดีเด่น จำนวน 10 รางวัล โล่รางวัลเครือข่ายกองทุนหมู่บ้านและชุมชนเมืองดีเด่น จำนวน 3 รางวัล และใบประกาศเกียรติคุณรางวัลชมเชยเครือข่ายกองทุนหมู่บ้านและชุมชนเมืองดีเด่น จำนวน 7 รางวัล โดยหนึ่งในกองทุนหมู่บ้านที่ได้รับโล่รางวัลกองทุนฯ ดีเด่น ได้แก่ สถาบันการเงินชุมชนบ้านคลองกะทา กองทุนหมู่บ้านและชุมชนเมืองอำเภอสอยดาว ซึ่งเป็นหนึ่งในกองทุนหมู่บ้านที่ ได้รับเงินโอนก้อนแรกจากอดีตนายกรัฐมนตรี ดร. ทักษิณ ชินวัตร เมื่อปี 2544 มีความโดดเด่นในการบริหารจัดการ โดยเป็นต้นแบบกองทุนเข้มแข็ง ที่มีการบริหารจัดการเงินทุนได้อย่างมีประสิทธิภาพ

ที่มา : https://www.thaigov.go.th/news/contents/details/93862