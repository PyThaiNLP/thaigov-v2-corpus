รัฐบาลไทย-ข่าวทำเนียบรัฐบาล-ดีอี เดินหน้ามาตรการสกัด SMS หลอกลวง เตือน ปชช.ระวัง SMS แนบลิงก์ปลอม หากพบแจ้งระงับได้ทันที


วันพฤหัสบดีที่ 27 กุมภาพันธ์ 2568
ดีอี เดินหน้ามาตรการสกัด SMS หลอกลวง เตือน ปชช.ระวัง SMS แนบลิงก์ปลอม หากพบแจ้งระงับได้ทันที
ดีอี เดินหน้ามาตรการสกัด SMS หลอกลวง เตือน ปชช.ระวัง SMS แนบลิงก์ปลอม หากพบแจ้งระงับได้ทันที
นายเวทางค์ พ่วงทรัพย์ เลขาธิการคณะกรรมการดิจิทัลเพื่อเศรษฐกิจและสังคมแห่งชาติ (BDE) ในฐานะโฆษกกระทรวงดิจิทัลเพื่อเศรษฐกิจและสังคม (ดีอี) เปิดเผยว่า ตามที่กระทรวงดีอี สำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) สำนักงานป้องกันและปราบปรามการฟอกเงิน (ปปง.) และหน่วยงานที่เกี่ยวข้อง ร่วมกันออกมาตรการเกี่ยวกับ SMS ที่ผิดกฎหมาย เพื่อป้องกันและปราบปรามการใช้ข้อความสั้นในการกระทำความผิดทางเทคโนโลยี โดยได้เริ่มดำเนินมาตรการป้องกันการส่ง SMS แนบลิงก์หลอกลวง ตั้งแต่เมื่อวันที่ 1 กุมภาพันธ์ 2568 ดังนี้
1.ดำเนินการลงทะเบียน Sender Name ใหม่ทั้งระบบในทุกๆ ปี เพื่อให้สามารถระบุตัวตนของผู้ให้บริการ และผู้ส่ง SMS
2. ดำเนินมาตรการความปลอดภัยสำหรับการส่ง SMS แนบลิงก์ โดยผู้ส่งข้อความ (Sender Name) SMS แนบลิงก์ จะต้องลงทะเบียนกับผู้ให้บริการเครือข่ายทุกครั้ง และการลงทะเบียนการส่ง SMS แนบลิงก์ จะต้องระบุรายละเอียดของข้อความ และลิงก์ เพื่อให้ผู้ให้บริการเครือข่ายตรวจสอบลิงก์ก่อนที่จะส่ง SMS ไปยังผู้ใช้บริการ (End user)
3. ในกรณีที่มีการตรวจพบ ข้อความแนบลิงก์หลอกลวง ,ข้อความแนบลิงก์ที่ยังไม่ได้ลงทะเบียน หรือข้อความอื่นที่สามารถใช้เป็นช่องทางในการติดต่อถึงบุคคลอื่น เช่น ไอดี Line ทาง ตร. จะดำเนินการ โดยใช้อำนาจตาม พ.ร.ก. มาตรการป้องกันและปราบปรามอาชญากรรมทางเทคโนโลยี พ.ศ. 2566 แจ้งผู้ให้บริการเครือข่ายยกเลิกสัญญาบริการกับผู้ส่งข้อความ (Sender Name) และผู้ให้บริการต้องแจ้งข้อมูลการลงทะเบียนของผู้ส่งข้อความให้กับทาง ตร. เพื่อดำเนินคดีตามกฎหมายกับผู้ส่งข้อความต่อไป
“ปัจจุบัน กสทช. ได้กำหนดให้เฉพาะผู้ใช้งาน Sendername ที่มีจำนวน 42 ราย ซึ่งได้รับการลงทะเบียนแล้ว จึงจะสามารถส่งข้อความ SMS แนบลิงก์ได้ และลิงก์ที่แนบมากับข้อความต้องผ่านการตรวจสอบจากสำนักงานคณะกรรมการรักษาความมั่นคงปลอดภัยไซเบอร์แห่งชาติ (สกมช.) แล้วเท่านั้น ดังนั้นขอเตือนประชาชน หากได้รับ หรือพบข้อความ SMS แนบลิงก์ต้องสงสัย สามารถแจ้งให้กระทรวงดีอีดำเนินการระงับได้ทันที ที่โทร 1212 ETDA ศูนย์ช่วยเหลือและจัดการปัญหาออนไลน์ หรือที่ ศูนย์ต่อต้านข่าวปลอม www.antifakenewscenter.com” โฆษกกระทรวงดีอี กล่าว
แจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.)
|  Line ID: @antifakenewscenter | เว็บไซต์ www.antifakenewscenter.com
----------------------------------------------------------------------------------

ที่มา : https://www.thaigov.go.th/news/contents/details/93886