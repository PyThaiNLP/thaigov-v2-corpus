รัฐบาลไทย-ข่าวทำเนียบรัฐบาล-ดีอี ร่วมหารือ TikTok เตรียมลงทุน Data Center ในไทย พร้อมผนึกกำลังหนุนโครงการคนไทยรู้ทัน ปี 2568


วันพฤหัสบดีที่ 27 กุมภาพันธ์ 2568
ดีอี ร่วมหารือ TikTok เตรียมลงทุน Data Center ในไทย พร้อมผนึกกำลังหนุนโครงการคนไทยรู้ทัน ปี 2568
ดีอี ร่วมหารือ TikTok เตรียมลงทุน Data Center ในไทย พร้อมผนึกกำลังหนุนโครงการคนไทยรู้ทัน ปี 2568
วันที่ 27 กุมภาพันธ์ 2568 นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) พร้อมด้วย ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดีอี นายฉัตริน จันทร์หอม รองเลขาธิการนายกรัฐมนตรีฝ่ายการเมือง นายพรรณธนู วรรณกางซ้ายที่ปรึกษารัฐมนตรีว่าการกระทรวงดิจิทัลเพื่อเศรษฐกิจและสังคม นายเวทางค์ พ่วงทรัพย์ เลขาธิการคณะกรรมการดิจิทัลเพื่อเศรษฐกิจและสังคม (สดช.) และนายชัยชนะ มิตรพันธ์ ผู้อำนวยการสำนักงานพัฒนาธุรกรรมทางอิเล็กทรอนิกส์ (สพธอ.) ร่วมหารือกับ นาง Helena Lersch รองประธานฝ่ายตลาดใหม่และนโยบายสาธารณะ บริษัท ติ๊กต๊อก พีทีอี แอลทีดี จำกัด และคณะผู้บริหารบริษัท ติ๊กต๊อก เทคโนโลยีส์ จำกัด  ณ ห้องรับรองนารี 2 ตึกนารีสโมสร ทำเนียบรัฐบาล
สำหรับการหารือในครั้งนี้ เป็นการหารือความคืบหน้าการลงทุน Data Center ในประเทศไทย พร้อมกับความร่วมมือในการจัดทำโครงการคนไทยรู้ทัน สำหรับปี 2568  ร่วมกับ กระทรวงดีอี และหน่วยงานที่เกี่ยวข้อง เพื่อสร้างความตระหนักรู้ในเรื่องภัยคุกคาม ผ่านช่องทางแพลตฟอร์มออนไลน์ รวมทั้งการแลกเปลี่ยนมุมมองในการพัฒนา และการปรับปรุงกฎหมายดิจิทัลเพื่อส่งเสริมการให้บริการดิจิทัลแพลตฟอร์ม
ทั้งนี้ รองนายกฯ ประเสริฐได้กล่าวขอบคุณสำหรับการช่วยขับเคลื่อนการพัฒนาด้านดิจิทัลของไทย โดยถือเป็นการตอกย้ำการดำเนินงานของรัฐบาลในการเร่งพัฒนาและส่งเสริมโครงสร้างพื้นฐานด้านดิจิทัล และการยกระดับขีดความสามารถด้านดิจิทัล เพื่อสร้างข้อได้เปรียบในการแข่งขันของประเทศ ภายใต้นโยบายการขับเคลื่อนเศรษฐกิจด้วยเครื่องยนต์ใหม่ของประเทศไทย (The Growth Engine of Thailand) เพื่อสร้างเศรษฐกิจและสังคมดิจิทัลที่ปลอดภัยและยั่งยืนของประเทศไทยต่อไป
------------------------------------------------------------

ที่มา : https://www.thaigov.go.th/news/contents/details/93890