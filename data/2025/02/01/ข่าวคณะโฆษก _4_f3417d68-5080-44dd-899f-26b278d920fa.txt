รัฐบาลไทย-ข่าวทำเนียบรัฐบาล-รัฐบาล มั่นใจเศรษฐกิจไทยนับจากนี้ดีขึ้นแน่หลังดัชนีความเชื่อมั่นภาคใต้


วันเสาร์ที่ 1 กุมภาพันธ์ 2568
01/02/2568
พิมพ์
รัฐบาล มั่นใจเศรษฐกิจไทยนับจากนี้ดีขึ้นแน่หลังดัชนีความเชื่อมั่นภาคใต้
ปรับตัวดีขึ้น จากมาตรการกระตุ้นเศรษฐกิจ
วันเสาร์ที่ 1 กุมภาพันธ์ 2568 เวลา 12.45 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี กล่าวว่า จากผลสำรวจดัชนีความเชื่อมั่นของประชาชนใน 14 จังหวัดภาคใต้จากศูนย์วิจัยนวัตกรรมทางธุรกิจ คณะบริหารธุรกิจ มหาวิทยาลัยหาดใหญ่  ในเดือนมกราคม 68 ดัชนีความเชื่อมั่นของประชาชนปรับตัวเพิ่มขึ้นเมื่อเทียบกับเดือนธันวาคม 2567 ในหลายด้าน เช่น ภาวะเศรษฐกิจโดยรวม รายได้จากการทำงาน รายจ่ายเพื่อซื้อสินค้าอุปโภคบริโภคที่จำเป็น และรายจ่ายด้านการท่องเที่ยว รวมทั้งการลดลงของหนี้สิน
โดยปัจจัยบวกที่ส่งผลให้ความเชื่อมั่นเพิ่มขึ้น ได้แก่ การเติบโตของภาคการท่องเที่ยวจากการขยายมาตรการยกเว้นวีซ่า (Visa Free) ครอบคลุมกว่า 90 ประเทศและการเพิ่มเส้นทางการบินที่ทำให้จำนวนนักท่องเที่ยวต่างชาติที่เข้ามาในประเทศเพิ่มขึ้น
นอกจากนี้ การดำเนินมาตรการกระตุ้นเศรษฐกิจจากรัฐบาล เช่น โครงการ Easy e-Receipt 2.0 ที่ช่วยลดหย่อนภาษีได้สูงสุด 50,000 บาท และการโอนเงิน 10,000 บาทในเฟส 2 ให้กับผู้สูงอายุ ส่งผลให้กลุ่มผู้สูงอายุมีเงินในกระเป๋าเพิ่ม และทำให้มีเงินหมุนเวียนในเศรษฐกิจมากขึ้น ประกอบกับในช่วงเทศกาลตรุษจีนที่ผ่านมา คนไทยเชื้อสายจีนเดินทางกลับภูมิลำเนาเพื่อเยี่ยมญาติและไหว้บรรพบุรุษ ซึ่งส่งผลให้มีการจับจ่ายเพิ่มขึ้น ทั้งการซื้อเสื้อผ้า อาหาร และการท่องเที่ยวร่วมกันในครอบครัว ทำให้เงินหมุนเวียนในระบบเศรษฐกิจเพิ่มขึ้น
“รัฐบาลมุ่งมั่นดำเนินนโยบายเศรษฐกิจและสังคมอย่างเป็นรูปธรรมในทุกมิติ ด้วยแนวทางที่ชัดเจนและมาตรการที่จับต้องได้ เพื่อให้ประชาชนทุกกลุ่มได้รับประโยชน์อย่างแท้จริง ไม่ว่าจะเป็นเรื่องเศรษฐกิจ ปากท้อง ความมั่นคง หรืออาชญากรรม และจะเดินหน้าปราบปรามผู้กระทำผิดกฎหมายอย่างเด็ดขาด เพื่อให้ประเทศเดินหน้าได้อย่างมั่นคง เป็นธรรม และยั่งยืน ประชาชนสามารถมั่นใจว่ารัฐบาลจะเป็นที่พึ่งพาได้ในทุกเรื่อง” นางสาวศศิกานต์​ ย้ำ

ที่มา : https://www.thaigov.go.th/news/contents/details/92955