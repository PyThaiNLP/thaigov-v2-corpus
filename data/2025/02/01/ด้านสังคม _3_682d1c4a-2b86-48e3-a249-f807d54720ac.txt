รัฐบาลไทย-ข่าวทำเนียบรัฐบาล-ดีอี เตือน ข่าวปลอม “ธนาคารกรุงไทย เปิดให้ลงทะเบียนสินเชื่อกรุงไทยใจป้ำ ไม่ต้องมีคนค้ำ รายได้ ผ่านTikTok ktb.bank702” หวั่น ปชช.อาจสูญเงิน-ข้อมูลส่วนบุคคล 


วันเสาร์ที่ 1 กุมภาพันธ์ 2568
ดีอี เตือน ข่าวปลอม “ธนาคารกรุงไทย เปิดให้ลงทะเบียนสินเชื่อกรุงไทยใจป้ำ ไม่ต้องมีคนค้ำ รายได้ ผ่านTikTok ktb.bank702” หวั่น ปชช.อาจสูญเงิน-ข้อมูลส่วนบุคคล
ดีอี เตือน ข่าวปลอม “ธนาคารกรุงไทย เปิดให้ลงทะเบียนสินเชื่อกรุงไทยใจป้ำ ไม่ต้องมีคนค้ำ รายได้ ผ่านTikTok ktb.bank702” หวั่น ปชช.อาจสูญเงิน-ข้อมูลส่วนบุคคล
กระทรวงดิจิทัลเพื่อเศรษฐกิจและสังคม (ดีอี) ตรวจพบข่าวปลอมรายสัปดาห์ ที่ประชาชนให้ความสนใจสูงสุดอันดับที่ 1 เรื่อง “ธนาคารกรุงไทย เปิดให้ลงทะเบียนสินเชื่อกรุงไทยใจป้ำ ไม่ต้องมีคนค้ำ รายได้ ผ่านTikTok ktb.bank702” รองลงมาคือเรื่อง “ธนาคารกรุงไทยเปิดลงทะเบียนสินเชื่อกรุงไทยใจป้ำผ่าน TikTok: ktb.bank9738” โดยขอให้ประชาชน อย่าหลงเชื่อข่าวปลอม เลือกเชื่อ เลือกแชร์ ข้อมูลที่เป็นประโยชน์ หวั่นสร้างความเสียหายต่อข้อมูลและทรัพย์สิน
นายเวทางค์ พ่วงทรัพย์ เลขาธิการคณะกรรมการดิจิทัลเพื่อเศรษฐกิจและสังคมแห่งชาติ (BDE) ในฐานะโฆษกกระทรวงดีอี กล่าวถึงผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 24 – 30 มกราคม 2568 พบข้อความที่เข้ามาทั้งหมด 837,077 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 620 ข้อความ
สำหรับช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 571 ข้อความ ตามมาด้วยการแจ้งเบาะแสผ่าน Line Official จำนวน 40 ข้อความ ช่องทาง Website จำนวน 1 ข้อความ และช่องทาง Facebook จำนวน 8 ข้อความ รวมเรื่องที่ต้องดำเนินการตรวจสอบทั้งหมด 218 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 84 เรื่อง
ทั้งนี้ กระทรวงดีอี ได้แบ่งข่าวปลอมที่ได้รับความสนใจเป็น 5 กลุ่ม ประกอบด้วย
กลุ่มที่ 1 : นโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคงภายในประเทศ จำนวน 119 เรื่อง
กลุ่มที่ 2 : ผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมายจำนวน 59 เรื่อง
กลุ่มที่ 3 : ภัยพิบัติ จำนวน 6 เรื่อง
กลุ่มที่ 4 : เศรษฐกิจ จำนวน 10 เรื่อง
กลุ่มที่ 5 : กลุ่มอาชญากรรมออนไลน์ จำนวน 24 เรื่อง
นายเวทางค์ กล่าวต่อว่า เมื่อพิจารณาจากข่าวปลอมที่ได้รับความสนใจในลำดับต้นๆ ในสัปดาห์นี้ พบว่าเป็นข่าวเกี่ยวกับเรื่องโครงการสินเชื่อของธนาคารรัฐ หน่วยงานรัฐ และเรื่องของสุขภาพ รวมทั้งเรื่องผลิตภัณฑ์สุขภาพ ซึ่งมีผลกระทบต่อสังคมส่วนใหญ่ อาจทำให้เกิดความเข้าใจผิด สับสน และวิตกกังวลได้ รวมทั้งอาจทำให้เกิดความเสียหายต่อข้อมูลส่วนบุคคล และทรัพย์สิน โดยข่าวที่ได้รับความสนใจจากประชาชนมากที่สุด 10 อันดับ ได้แก่
อันดับที่ 1 : เรื่อง ธนาคารกรุงไทย เปิดให้ลงทะเบียนสินเชื่อกรุงไทยใจป้ำ ไม่ต้องมีคนค้ำ รายได้ ผ่านTikTok ktb.bank702
อันดับที่ 2 : เรื่อง ธนาคารกรุงไทยเปิดลงทะเบียนสินเชื่อกรุงไทยใจป้ำผ่าน TikTok: ktb.bank9738
อันดับที่ 3 : เรื่อง ธ.ก.ส. เปิดให้ยืม 200,000 บาท ไม่ต้องใช้หลักทรัพย์
อันดับที่ 4 : เรื่อง เจ้าหน้าที่การไฟฟ้าส่วนภูมิภาค ติดต่อแจ้งขั้นตอนขอคืนเงินประกันมิเตอร์ไฟผ่านไลน์
อันดับที่ 5 : เรื่อง เจ้าหน้าที่การไฟฟ้าส่วนภูมิภาค เปิดสอนลงทะเบียนรับหม้อมิเตอร์ผ่านไลน์
อันดับที่ 6 : เรื่อง ผลิตภัณฑ์ผ้าอนามัย โคโค่แพดซ์ COCOPADS ช่วยลดการปวดประจำเดือน
อันดับที่ 7 : เรื่อง สมัครสินเชื่อกรุงไทย ผ่าน TikTok ktb.bank01 ไม่เช็กบูโร กู้ได้ตั้งแต่อายุ 20-65 ปี
อันดับที่ 8 : เรื่อง เจลประคบเย็นแก้ปวดเอว 36 ชนิดให้หายขาด
อันดับที่ 9 : เรื่อง หิมะปกคลุม อำเภอเชียงของ จังหวัดเชียงราย
อันดับที่ 10 : เรื่อง ไทยปล่อยต่างด้าวเข้าประเทศแบบไม่คัดกรอง จีนเทาฉวยโอกาส จับเด็กไปขอทาน
“เมื่อพิจารณาจากข่าวปลอมที่ประชาชนสนใจมากที่สุด จาก 10 อันดับข้างต้น พบว่าเป็นข่าวที่เกี่ยวข้องกับเรื่องโครงการสินเชื่อของธนาคารรัฐ หน่วยงานของรัฐ เรื่องของสุขภาพ และผลิตภัณฑ์สุขภาพ ซึ่งทั้งหมดมีผลกระทบต่อประชาชน อาจทำให้เสี่ยงต่อการสูญเสียข้อมูลส่วนบุคคล หรือทรัพย์สินได้ รวมทั้งอาจทำให้เกิดความเข้าใจผิด ความวิตกกังวล ส่งผลกระทบกับประชาชนทั่วประเทศเป็นวงกว้าง หากมีการแชร์ส่งต่อกันไปในสังคม” นายเวทางค์ กล่าว
สำหรับอันดับ 1 เรื่อง “ธนาคารกรุงไทย เปิดให้ลงทะเบียนสินเชื่อกรุงไทยใจป้ำ ไม่ต้องมีคนค้ำ รายได้ ผ่านTikTok ktb.bank702” กระทรวงดีอี ได้ร่วมประสานงานกับ ธนาคารกรุงไทย กระทรวงการคลัง ตรวจสอบและขอขี้แจงว่าเป็นข้อมูลเท็จ โดยบัญชีดังกล่าวเป็นโฆษณาหลอกลวงว่ามีการเปิดให้ลงทะเบียนสินเชื่อกรุงไทยใจป้ำ ไม่ต้องมีคนค้ำ รายได้ ผ่านTikTok ktb.bank702 ซึ่งไม่เป็นความจริง โดยบัญชี TikTok ดังกล่าวแอบอ้างนำโลโก้ของทางธนาคาร มาประกอบในการโฆษณาสินเชื่อ ธนาคารกรุงไทยขอเตือน อย่าหลงเชื่อเด็ดขาด เนื่องจากทางธนาคารไม่มีการปล่อยสินเชื่อผ่านบัญชีดังกล่าวแต่อย่างใด
เช่นเดียวกับข่าวปลอมอันดับ 2 เรื่อง “ธนาคารกรุงไทยเปิดลงทะเบียนสินเชื่อกรุงไทยใจป้ำผ่าน TikTok: ktb.bank9738”กระทรวงดีอี ได้ประสานงานร่วมกับ ธนาคารกรุงไทย กระทรวงคลัง ตรวจสอบพบว่าเป็นข้อมูลเท็จ โดยขอชี้แจงว่า บัญชี TikTok: ktb.bank9738 เป็นบัญชีปลอม และธนาคารกรุงไทย ไม่มีนโยบายปล่อยสินเชื่อผ่านบัญชี TikTok หรือช่องทางดังกล่าว ดังนั้นขอเตือนอย่าหลงเชื่อหรือให้ข้อมูลส่วนตัวกับบัญชีที่ไม่ใช่ของธนาคาร
อย่างไรก็ตาม ดีอี มีความห่วงใยประชาชน เรื่องความตระหนักรู้เท่าทันข่าวปลอมที่ถูกแพร่กระจายบนสื่อออนไลน์ โซเชียล ซึ่งหากขาดความรู้เท่าทันส่งต่อข้อมูลข่าวปลอม ทำให้เกิดการหลงเชื่อ สร้างความเข้าใจที่คลาดเคลื่อน สร้างความเสียหายต่อชีวิต ทรัพย์สิน หรือข้อมูลส่วนบุคคล และอาจส่งผลกระทบต่อประชาชนในสังคมเป็นวงกว้าง ดังนั้นจึงควรตรวจสอบข้อเท็จจริงของข่าวหรือลิงก์เว็บไซต์ให้แน่ชัด
สามารถแจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.)
|  Line ID: @antifakenewscenter | เว็บไซต์ www.antifakenewscenter.com
---------------------------------------------------------------------------------

ที่มา : https://www.thaigov.go.th/news/contents/details/92953