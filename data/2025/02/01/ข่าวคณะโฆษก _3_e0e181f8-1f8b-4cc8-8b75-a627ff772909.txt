รัฐบาลไทย-ข่าวทำเนียบรัฐบาล-สุขภาพประชาชนต้องมาก่อน..     พาณิชย์เตรียม       เสนอครม.คุม “เครื่องฟอกอากาศ-เครื่องดูดฝุ่น” 


วันเสาร์ที่ 1 กุมภาพันธ์ 2568
01/02/2568
พิมพ์
สุขภาพประชาชนต้องมาก่อน..     พาณิชย์เตรียม       เสนอครม.คุม “เครื่องฟอกอากาศ-เครื่องดูดฝุ่น”
ต้องเป็นสินค้าควบคุม หลังพบราคาพุ่งช่วงวิกฤต PM 2.5 ย้ำราคาต้องเหมาะสมเข้าถึงได้เพื่อสุขภาพของคนไทย
วันเสาร์ที่ 1 กุมภาพันธ์ 2568 เวลา 10.30 น.
นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า จากสถานการณ์ฝุ่น PM 2.5 มีค่าฝุ่นเพิ่มสูงขึ้นในระดับที่ส่งผลกระทบต่อสุขภาพ ทั้งในพื้นที่กรุงเทพมหานครและปริมณฑล ภาคตะวันออกเฉียงเหนือ และภาคตะวันออก รัฐบาลโดยกระทรวงพาณิชย์ เตรียมเสนอคณะกรรมการกลางว่าด้วยราคาสินค้าและบริการ (กกร.) พิจารณานำสินค้าเครื่องฟอกอากาศ และเครื่องดูดฝุ่น เข้าเป็นสินค้าควบคุม เพื่อกำกับดูแลไม่ให้มีการฉวยโอกาสขึ้นราคา หรือปรับราคาสูงขึ้นเกินสมควร ในช่วงที่มีความต้องการเพิ่มมากขึ้น จากการที่ประชาชนต้องซื้อไว้ใช้ป้องกันฝุ่น PM 2.5 และเมื่อ กกร. พิจารณาแล้ว จะเสนอให้คณะรัฐมนตรี (ครม.) พิจารณาต่อไป
สำหรับการเสนอให้เครื่องฟอกอากาศ และเครื่องดูดฝุ่น เป็นสินค้าควบคุม เนื่องจากปัจจุบันความต้องการซื้อสินค้าจากประชาชนเพิ่มมากขึ้น เพื่อใช้ป้องกันฝุ่น PM 2.5 และจากการสำรวจพบว่า เครื่องฟอกอากาศ มีการปรับราคาเพิ่มสูงขึ้นจากที่เคยจำหน่ายปกติ รวมถึงไส้กรองเครื่องฟอกอากาศ ทำให้ประชาชนได้รับความเดือดร้อน นอกจากนั้น เครื่องดูดฝุ่นมีความต้องการเพิ่มมากขึ้นเช่นเดียวกัน โดยสถานการณ์ยังไม่มีความผิดปกติ แต่ต้องควบคุมไว้ก่อน เพื่อให้ง่ายต่อการบริหารจัดการ
“หากเสนอให้เป็นสินค้าควบคุมแล้ว จะสามารถกำหนดมาตรการบริหารจัดการได้ ทั้งการให้แจ้งต้นทุนการผลิต ต้นทุนนำเข้า การกำหนดราคาให้สอดคล้องกันต้นทุน และมาตรการที่จำเป็นอื่น ๆ เพื่อดูแลสินค้าให้เพียงพอ มีราคาจำหน่ายที่เป็นธรรม” นางสาวศศิกานต์ ระบุ

ที่มา : https://www.thaigov.go.th/news/contents/details/92954