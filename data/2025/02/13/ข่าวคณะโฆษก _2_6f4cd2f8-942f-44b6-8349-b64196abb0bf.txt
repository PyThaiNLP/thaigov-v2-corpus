รัฐบาลไทย-ข่าวทำเนียบรัฐบาล-เลิฟๆ .....  วันวาเลนไทน์ปีนี้ เปิด 5 เขตดังจดทะเบียนสมรส สุดโรแมนติก “บางรัก” ยังฮิต คู่รักแห่จองคิวแน่น พร้อมกิจกรรมสุดหวานสร้างประสบการณ์สุดประทับใจ


วันพฤหัสบดีที่ 13 กุมภาพันธ์ 2568
13/02/2568
พิมพ์
เลิฟๆ .....  วันวาเลนไทน์ปีนี้ เปิด 5 เขตดังจดทะเบียนสมรส สุดโรแมนติก “บางรัก” ยังฮิต คู่รักแห่จองคิวแน่น พร้อมกิจกรรมสุดหวานสร้างประสบการณ์สุดประทับใจ
เลิฟๆ .....  วันวาเลนไทน์ปีนี้ เปิด 5 เขตดังจดทะเบียนสมรส สุดโรแมนติก “บางรัก” ยังฮิต คู่รักแห่จองคิวแน่น พร้อมกิจกรรมสุดหวานสร้างประสบการณ์สุดประทับใจ
วันนี้ (13 กุมภาพันธ์  2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า วันพรุ่งนี้ (ศุกร์ ที่ 14 กุมภาพันธ์)  วันวาเลนไทน์ เป็นอีกหนึ่งวันสำคัญที่คู่รักจะแสดงความรักต่อกันด้วยการ “จดทะเบียนสมรส” เพื่อเป็นการยืนยันความรักที่ถูกต้องตามกฎหมาย ทั้งนี้ กรมการปกครอง โดยสำนักทะเบียนแต่ละแห่งได้จัดกิจกรรมเพิ่มความสนุกสนาน และความประทับใจ เช่น
สำนักงานเขตบางรัก : จัดกิจกรรมภายใต้ชื่อ “รักล้ำค่า ดุจอัญมณี ที่ บางรัก” ให้บริการจดทะเบียนสมรสสำหรับคู่รักทุกเพศและทุกวัย ณ อาคารจิวเวลรี่เทรดเซ็นเตอร์ (JTC) ซอยสีลม และเปิดรับจองคิวออนไลน์ สำหรับคู่รัก 999 คู่ ที่ต้องการจดทะเบียนสมรสในวันดังกล่าว ตั้งแต่เวลา 08.00 น. ถึง 16.00 น. นอกจากนี้ ยังมีทะเบียนสมรสทองคำซึ่งทุกชั่วโมงจะมีการจับสลาก เพื่อมอบทะเบียนสมรสทองคำ จำนวน 14 ฉบับ  สำหรับคู่รักที่ต้องการจดทะเบียนกับชาวต่างชาติ ต้องยื่นเอกสารด้วยตัวเองที่ฝ่ายทะเบียน สำนักงานเขตบางรัก ในวันเวลาราชการ (จันทร์-ศุกร์ เวลา 08.00-16.00 น.)
สำนักงานเขตจตุจักร : ร่วมกับสถานีกลางกรุงเทพอภิวัฒน์ จัดงาน Love In The Sky 2025  พาคู่รัก 30 คู่ เหินฟ้า จดทะเบียนสมรส บนรถไฟฟ้าสายสีแดง ครั้งแรกของโลก
สำนักงานเขตหลักสี่ : จัดกิจกรรม “ครองเรือน ครองรัก ที่หลักสี่ Nurturing Love at Lak si” จัดจดทะเบียนสมรสภายในสวนรักษ์หลักสี่ Infinity Park สวน 15 นาที หน้าสำนักงานเขต ซึ่งเป็นการจดทะเบียนสมรสในสวนเป็นครั้งแรกของเขต พร้อมการแสดงดนตรี พาคู่รักร่วมทำบุญและลอดซุ้มประตู ณ วัดหลักสี่ พระอารามหลวง
สำนักงานเขตบางซื่อ : เชิญคู่รักมาร่วมจดทะเบียนสมรสเพื่อเฉลิมฉลองวันวาเลนไทน์ ณ ศูนย์การค้าเกทเวย์ แอท บางซื่อ ตั้งแต่เวลา 08.00-16.00 น.
สำนักงานเขตบางขุนเทียน : จัดกิจกรรม  “คู่รัก” เป็น “คู่สมรส” จดทะเบียนสมรสที่ Central Rama นอกจากนี้ ยังมีการจัดกิจกรรมต่าง ๆ เช่น Heart Installation : จุดถ่ายรูปสุดโรแมนติก  Café of Love: สัมผัสกับขนมหวานและเครื่องดื่ม Marriage Registration: จดทะเบียนสมรสกับเขตบางขุนเทียน Love Song: ดนตรีคลาสสิกสุดโรแมนติก Couples Fitness Challenge: กิจกรรมออกกำลังกายสำหรับคู่รัก Flower: ร้านขายดอกไม้ เป็นต้น
สำหรับกิจกรรมวันวาเลนไทน์ ปี 2568 ในสถานที่ต่าง ๆ ได้แก่
1) สยามสแควร์: จัดเทศกาล “SIAM VALENTINE 2025W วันที่ 14-16 กุมภาพันธ์ 2568 เวลา 11.00-22.00 น. โดยจะมีการติดสติกเกอร์หัวใจขนาดใหญ่ให้ทุกคนได้ร่วมสนุกกัน
2) หอภาพยนตร์ จังหวัดนครปฐม : งาน Night@Maya City มายาราตรี ตั้งแต่วันที่ 14-16 กุมภาพันธ์ 2568 เวลา 17.00-21.00 น. พร้อมการประดับไฟสีสันสวยงาม, นิทรรศการภาพยนตร์, ดนตรีสด และกิจกรรมต่าง ๆ เข้าชมฟรี
3) พิพิธภัณฑสถานแห่งชาติ ราชบุรี: ชวนมาร่วมกิจกรรม “ชมพูชมใจ Valentine Night Museum” วันที่ 14 กุมภาพันธ์ 2568 ตั้งแต่ 17.00 น. เป็นต้นไป มีการเปิดพิพิธภัณฑ์ยามค่ำคืน, ดูหนัง (รัก), ฟังเพลง (เลิฟ), และกิจกรรม Art & Craft
4) สวนนงนุช จังหวัดชลบุรี : จัดกิจกรรมจดทะเบียนสมรสบนหลังช้าง พร้อมขบวนแห่ขันหมาก และของที่ระลึกภายในงาน เปิดให้คู่รักทุกเพศ รวมถึง LGBTQ+ เข้าร่วมกิจกรรมได้ตั้งแต่วันนี้ - 10 กุมภาพันธ์ 2568   และสถานที่อื่น ๆ อีกมากมาย
“รัฐบาลขอแสดงความยินดีกับคู่รักทุกคู่ที่ได้ ‘จดทะเบียนสมรส’  ซึ่งเป็นการยืนยันความรักที่ถูกต้องตามกฎหมายและสนับสนุนความเท่าเทียมในการสมรส เพื่อให้ทุกความรักได้รับการยอมรับอย่างเป็นทางการ
ทั้งนี้ จากรายงานของกรมการปกครอง เผยสถิติการจดทะเบียนสมรสเท่าเทียมวันแรกทั่วประเทศ ณ วันที่ 23 มกราคม 2568 ณ เวลา 16.30 น. มีจำนวนคู่สมรสเท่าเทียม 1,754 คู่ แบ่งเป็นคู่สมรส ชาย-ชาย 579 คู่ คู่สมรส หญิง-หญิง 1,175 คู่ และคู่สมรส ชาย-หญิง 962 คู่ รวมจำนวนทั้งสิ้น 2,705 คู่ และคาดว่า วาเลนไทน์นี้ จะมีคู่สมรสเท่าเทียม มาจดทะเบียนเป็นจำนวนมาก“  นางสาวศศิกานต์ กล่าว

ที่มา : https://www.thaigov.go.th/news/contents/details/93335