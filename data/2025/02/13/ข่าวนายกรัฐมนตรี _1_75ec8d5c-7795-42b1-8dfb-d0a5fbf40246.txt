รัฐบาลไทย-ข่าวทำเนียบรัฐบาล-นายกฯ ‘แพทองธาร’ เปิดงาน FTI EXPO 2025 มั่นใจรัฐบาลพร้อมทำงานร่วมกับภาคเอกชน เดินหน้าพัฒนาคน พัฒนาอุตสาหกรรมไทย ชูกลไก 4GO เปลี่ยนอุตสาหกรรมไทยได้จริง


วันพฤหัสบดีที่ 13 กุมภาพันธ์ 2568
13/02/2568
พิมพ์
นายกฯ ‘แพทองธาร’ เปิดงาน FTI EXPO 2025 มั่นใจรัฐบาลพร้อมทำงานร่วมกับภาคเอกชน เดินหน้าพัฒนาคน พัฒนาอุตสาหกรรมไทย ชูกลไก 4GO เปลี่ยนอุตสาหกรรมไทยได้จริง
นายกฯ ‘แพทองธาร’ เปิดงาน FTI EXPO 2025 มั่นใจรัฐบาลพร้อมทำงานร่วมกับภาคเอกชน เดินหน้าพัฒนาคน พัฒนาอุตสาหกรรมไทย ชูกลไก 4GO เปลี่ยนอุตสาหกรรมไทยได้จริง
วันนี้ (13 กุมภาพันธ์ 2568) เวลา 10.00 น. ณ ฮอลล์ 5 - 8 ศูนย์การประชุมแห่งชาติสิริกิติ์ นางสาวแพทองธาร ชินวัตร นายกรัฐมนตรี เป็นประธานเปิดงาน FTI EXPO 2025 และกล่าวปาฐกถาพิเศษในหัวข้อ “จุดประกายอุตสาหกรรมไทย สร้างเศรษฐกิจใหม่นำประเทศสู่ความยั่งยืน” โดยมี นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม นางสาวจิราพร สินธุไพร รัฐมนตรีประจำสำนักนายกรัฐมนตรี นายมาริษ เสงี่ยมพงษ์ รัฐมนตรีว่าการ กระทรวงการต่างประเทศ นายพิชัย นริพทะพันธุ์ รัฐมนตรีว่าการกระทรวงพาณิชย์ นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง นายเผ่าภูมิ โรจนสกุล รัฐมนตรีช่วยว่าการกระทรวงการคลัง นายเดชอิศม์ ขาวทอง รัฐมนตรีช่วยว่าการกระทรวงสาธารณสุข พร้อมด้วย คณะทูตานุทูต ผู้บริหารภาครัฐ ภาคเอกชน ผู้ประกอบการธุรกิจอุตสาหกรรม สภาอุตสาหกรรมและสื่อมวลชน เข้าร่วมงาน
นายกรัฐมนตรีกล่าวว่างาน “ FTI EXPO 2025 ภายใต้แนวคิด EMPOWERING THAI INDUSTRY, ELEVATING THAILAND'S FUTURE” เสริมพลังอุตสาหกรรมไทย เพื่ออนาคตไทยที่ยั่งยืน วันนี้ได้เห็นการจัดบูธต่าง ๆ แม้ไม่ใหญ่มาก แต่คือพลังสำคัญในการขับเคลื่อนเศรษฐกิจไทย เพราะอุตสาหกรรมเป็นหนึ่งในสามของการผลักดัน GDP ของประเทศ ซึ่งเอกชนคือผู้ที่ลงทุนลงแรงในการหาข้อมูลในการผลิต การพัฒนาคน ในหลาย ๆ ด้าน เพื่อให้อุตสาหกรรมแข็งแรง แต่รัฐบาลพร้อมสนับสนุนอุตสาหกรรมของประเทศไทยให้เติบโตต่อไป ให้ทั่วโลกรู้ว่าเมื่อเปิดประเทศหลังจากสถานการณ์โควิด อุตสาหกรรมของประเทศไทยยังแข็งแรงเหมือนเดิม พร้อมเป็นแหล่งผลิตสินค้าอุตสาหกรรม ผลิตคน ที่สามารถพัฒนาต่อยอดไปได้อีก
“มั่นใจว่าคนไทยที่รับชมการถ่ายทอดสด โดยเฉพาะ SME ที่ไม่ได้มาร่วมงาน จะเกิดแรงบันดาลใจ เมื่อเอกชนและรัฐบาลทำงานร่วมกันจะสามารถต่อยอดอุตสาหกรรมของไทยให้ไปต่อได้อย่างเข้มแข็งอย่างแน่นอน จากนโยบายที่ได้แถลงไปต่อรัฐสภาว่าจะวางนโยบายของยุทธศาสตร์ พัฒนาภาคอุตสาหกรรมในหลาย ๆ มิติ ไม่ว่าจะเป็นในเรื่องของการมุ่งเร่งการเปลี่ยนผ่านอุตสาหกรรมในอนาคต พัฒนาเครื่องยนต์ทางเศรษฐกิจใหม่ ๆ หรือการร่วมมือการสร้าง ecosystem เพื่อจะให้เอื้อต่อการพัฒนาการลงทุนโครงสร้างพื้นฐานขนาดใหญ่ และการพัฒนาคน เหล่านี้คือการยกระดับฐานการผลิตเพื่อให้การผลิตมีคุณภาพยิ่งขึ้นเป็นที่ยอมรับจากทั่วโลก ทั้งนี้ การสร้างมูลค่าเพิ่มทั้งต่อสินค้าและการบริการจะสามารถสร้างโอกาสและสร้างความแตกต่างให้กับประเทศไทย ผลิตภัณฑ์ของไทย made in Thailand ให้เข้มแข็งและได้มาตรฐานโลก ซึ่งจะช่วยให้เศรษฐกิจของประเทศพลิกฟื้นได้” นายกรัฐมนตรี ระบุ
นายกรัฐมนตรีกล่าวว่า SME ของประเทศมีเปอร์เซ็นต์กว่า 75% รัฐบาลมีนโยบาย มีหลักในการพัฒนา SME ไม่ว่าจะเป็นเรื่องของกฎหมายต่าง ๆ ที่ให้แต่กระทรวงดูว่ากฎหมายข้อใดที่สามารถปรับหรือยกเลิกได้ทันที เพื่อเป็นการเปิดช่องทางให้ SME เปิดโอกาสเพิ่มการลงทุน เพิ่มศักยภาพมากยิ่งขึ้น ซึ่งต่อจากนี้ จะมีการตั้งทีมเพื่อเข้ามาช่วยดูแลในเรื่องดังกล่าว ไม่ให้เกิดความซ้ำซ้อน สำหรับงานวันนี้ภายใต้ธีม 4GO ประกอบด้วย GO Digital & AI GO Innovation GO Green และ GO Global เป็นอะไรที่เรียบง่ายแต่มีพลังมาก สามารถเปลี่ยนอุตสาหกรรมของไทยได้จริง ทำให้ทั่วโลกเกิดการยอมรับ เกิดการมองเห็นประเทศไทยได้จริง ดังนี้
1. GO Digital & AI รัฐบาลจะเพิ่มความแข็งแกร่งของระบบโครงสร้างพื้นฐานดิจิทัลให้ดึงดูดการลงทุนมากขึ้น ไม่ว่าจะเป็นการลงทุน Data center การสนับสนุน SMEs และสตาร์ทอัพต่าง ๆ เพื่อให้เกิดความสะดวกง่ายขึ้นต่อการลงทุนในประเทศไทย นอกจากนั้น เพื่อพัฒนาในเรื่องของ AI ให้เติบโตอย่างต่อเนื่อง ซึ่งอยู่ระหว่างการจัดทำกฎหมายที่เกี่ยวข้องกับการพัฒนาเทคโนโลยีทางด้าน AI โดยมั่นใจว่าจะแล้วเสร็จในไม่ช้านี้ 2. GO Innovation ดึงดูดอุตสาหกรรมการลงทุนในอนาคต เซมิคอนดักเตอร์ ซึ่งเมื่อเดือนตุลาคมในปีที่ผ่านมา ได้มีการจัดตั้งบอร์ดโดยมีนายกรัฐมนตรีเป็นประธาน มีจุดประสงค์เร่งผลักดันการดำเนินการต่าง ๆ กำหนดการเชิงยุทธศาสตร์ให้เกิดขึ้นได้อย่างรวดเร็ว รัฐบาลและเอกชนทำงานร่วมกันอย่างบูรณาการ ซึ่งเอื้อประโยชน์อย่างมากให้กับภาคอุตสาหกรรม 3. GO Green พลังงานสีเขียวเป็นสิ่งที่ทั่วโลกตระหนักถึงความสำคัญ มาพร้อมกับเทคโนโลยีใหม่ ๆ การลงทุนต้องคำนึงถึงสิ่งแวดล้อม เป็นตัวแปรที่จะสร้างโอกาส เป็นความท้าทายของประเทศไทย เพราะการพัฒนาอุตสาหกรรมอย่างต่อเนื่อง โดยที่มีความมุ่งมั่นในเรื่องของพลังงานสีเขียว เป็นสิ่งที่เพิ่มโอกาสสำหรับประเทศไทย ทำให้ทั่วโลกรู้ว่าถึงแม้ประเทศไทยจะพัฒนาเทคโนโลยีไปไกลแค่ไหน แต่มีรับผิดชอบต่อสิ่งแวดล้อมด้วย นอกจากนี้ รัฐบาลได้จัดทำกลไก UGT ทำให้เกิดการจูงใจในการประกอบธุรกิจเปลี่ยนแนวธุรกิจให้เป็น GO Green มากยิ่งขึ้น ยกตัวอย่างให้เห็นได้ชัด เช่นการสนับสนุนให้เกษตรกรปลูกข้าว Low Carbon Rice และ 4. GO Global การต่อยอดการขยายข้อตกลงทางการค้าเป็นสิ่งที่สำคัญมาก รัฐบาลไทยได้ลงนาม ไทย – FTA เมื่อวันที่ 23 มกราคมที่ผ่านมา ในงาน World Economic Forum ดาวอส ถือเป็น FTA ฉบับแรกที่ได้ลงนามกับกลุ่มประเทศยุโรป โดยหวังว่าจะได้เซ็น FTA กับประเทศในกลุ่มยุโรปเพิ่มขึ้นในอนาคต นอกจากนี้ ยังมีสหรัฐอาหรับเอมิเรตส์ และภูฏาน เป็นประเทศที่มุ่งการเซ็น FTA เพิ่มเพื่อเพิ่มโอกาสให้แก่ SME ไทย
“การที่ร่วมมือกับประเทศต่าง ๆ จะนำไปสู่การร่วมมือในเรื่องของการวิจัย ต้องลงทุนเรื่องนี้อย่างจริงจัง เชื่อว่าประธานอุตสาหกรรมแห่งประเทศไทย จะร่วมมือกับกระทรวงการอุดมศึกษา วิทยาศาสตร์ วิจัยและนวัตกรรม ซึ่งการวิจัยและการพัฒนา (R&D) เป็นพื้นฐานเพื่อพัฒนาต่อไปได้อย่างเข้มแข็ง และมีรากฐานที่มั่นคง วันนี้ เวลาเดินไปเรื่อย ๆ ไม่สามารถรอได้ ประเทศไทยมีคนที่มีศักยภาพอีกมาก รัฐบาลพร้อมจะสนับสนุนคนไทย โดยจะทำงานร่วมกับภาคเอกชน เพื่อพัฒนาคนไทยให้คุณค่าของคนไทยมีมูลค่าเพิ่มขึ้น ควบคู่กับการพัฒนาอุตสาหกรรมของประเทศไปพร้อม ๆ กัน สำหรับในอนาคตการเตรียมความพร้อมของคนรุ่นใหม่ ให้มีความรู้ความสามารถในเรื่องของอุตสาหกรรม เป็นสิ่งที่จำเป็นต้องทำได้อย่างแน่นอน เพื่อแสดงศักยภาพของคนไทย และสร้างแรงบันดาลใจให้กับหลาย ๆ คน ซึ่งการทำงานร่วมกันจะทำให้อุตสาหกรรม ถูกพัฒนาอย่างยั่งยืน เศรษฐกิจถูกกระตุ้น ทำให้ ประเทศไทยมีกินมีใช้” นายกรัฐมนตรี ย้ำ

ที่มา : https://www.thaigov.go.th/news/contents/details/93350