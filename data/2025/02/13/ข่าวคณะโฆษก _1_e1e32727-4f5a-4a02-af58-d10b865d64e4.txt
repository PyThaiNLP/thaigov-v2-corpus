รัฐบาลไทย-ข่าวทำเนียบรัฐบาล-ก.แรงงานออกกวาดล้างครูเถื่อนต่างชาติ ลอบใช้วีซ่าท่องเที่ยว แอบรับจ๊อบสอนในไทย เตือนทั้งผู้จ้างและครูมีโทษทั้งจำและปรับหนักส่งกลับประเทศ


วันพฤหัสบดีที่ 13 กุมภาพันธ์ 2568
13/02/2568
พิมพ์
ก.แรงงานออกกวาดล้างครูเถื่อนต่างชาติ ลอบใช้วีซ่าท่องเที่ยว แอบรับจ๊อบสอนในไทย เตือนทั้งผู้จ้างและครูมีโทษทั้งจำและปรับหนักส่งกลับประเทศ
ก.แรงงานออกกวาดล้างครูเถื่อนต่างชาติ ลอบใช้วีซ่าท่องเที่ยว แอบรับจ๊อบสอนในไทย เตือนทั้งผู้จ้างและครูมีโทษทั้งจำและปรับหนักส่งกลับประเทศ
วันพฤหัสบดีที่ 13 ก.พ. 2568 เวลา 08.30 น. นายคารม พลพรกลาง รองโฆษกประจำสำนักนายกรัฐมนตรี เปิดเผยว่า รัฐบาลโดย กรมการจัดหางาน กระทรวงแรงงาน ออกกวาดล้างการทำงานของแรงงานข้ามชาติ ภายใต้ปฏิบัติการ "เจอ จับ ปรับ ผลักดัน" เพื่อไม่ให้มีผลกระทบต่อโอกาสการมีงานทำของคนไทย ซึ่งหลายอาชีพถูกควบคุมเป็นอาชีพสงวนของคนไทย และส่งผลต่อความมั่นคงและระบบเศรษฐกิจของประเทศไทย
สำหรับนายจ้างที่ประสงค์จะจ้างงานคนต่างชาติทำงานในตำแหน่งครูผู้สอนในสถานศึกษา ต้องเป็นผู้ที่ได้รับอนุญาตให้เข้ามาในราชอาณาจักรเป็นการชั่วคราวตามกฎหมายว่าด้วยคนเข้าเมือง (NON-IMMIGRANT VISA) ไม่ใช่เข้ามาในฐานะนักท่องเที่ยวหรือผู้เดินทางผ่าน (TOURIST/TRANSIT VISA) หากเจ้าหน้าที่ตรวจสอบพบครูชาวต่างชาติทำงานโดยไม่มีใบอนุญาตทำงาน ในโรงเรียนหรือสถานศึกษา จะต้องถูกดำเนินคดีในข้อหาเป็นคนต่างด้าวทำงานโดยไม่มีใบอนุญาตทำงาน หรือทำงานนอกเหนือจากที่มีสิทธิจะทำได้ มีโทษปรับตั้งแต่ 5,000 – 50,000 บาท และถูกส่งกลับประเทศ
นอกจากนี้ หากโรงเรียนหรือสถานศึกษาฝ่าฝืนกฎหมาย ก็จะถูกดำเนินคดีในข้อหารับคนต่างด้าวเข้าทำงานโดยไม่มีใบอนุญาตทำงาน หรือให้คนต่างด้าวทำงานนอกเหนือจากที่มีสิทธิจะทำได้ ดังนี้ 1. มีโทษปรับตั้งแต่ 10,000 – 100,000 บาท ต่อคนต่างด้าวที่จ้างหนึ่งคน 2. หากกระทำผิดซ้ำ มีโทษจำคุกไม่เกิน 1 ปี หรือปรับตั้งแต่ 50,000 – 200,000 บาท ต่อคนต่างด้าวที่จ้างหนึ่งคน หรือทั้งจำทั้งปรับ และห้ามจ้างคนต่างด้าวทำงานเป็นเวลา 3 ปี
“ทั้งนี้ ขอให้ผู้ที่ประสงค์จ้างแรงงานต่างชาติ ทำหน้าที่ในตำแหน่งครูผู้สอนในสถานศึกษา ดำเนินการให้ถูกต้องตามที่กฎหมายกำหนด หากมีข้อสอบถามสามารถติดต่อได้ที่ สายด่วนกระทรวงแรงงาน โทร.1506 กด 2 กรมการจัดหางาน และสายด่วนกรมการจัดหางาน โทร. 1694 ซึ่งมีบริการล่ามภาษาอังกฤษรองรับการให้บริการข้อมูลข่าวสาร ตลอดจนแนะนำวิธีการทำงานในประเทศไทยอย่างถูกต้องตามกฎหมาย” นายคารม ย้ำ

ที่มา : https://www.thaigov.go.th/news/contents/details/93334