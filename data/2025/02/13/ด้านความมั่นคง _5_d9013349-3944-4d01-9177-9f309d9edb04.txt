รัฐบาลไทย-ข่าวทำเนียบรัฐบาล-ห้ามออกใบอนุญาตพกปืน 1 ปี เริ่ม 14 ก.พ. 68 เพื่อรักษาความสงบลดโอกาสการใช้ปืนก่อความรุนแรง เกิดความสูญเสีย


วันพฤหัสบดีที่ 13 กุมภาพันธ์ 2568
13/02/2568
พิมพ์
ห้ามออกใบอนุญาตพกปืน 1 ปี เริ่ม 14 ก.พ. 68 เพื่อรักษาความสงบลดโอกาสการใช้ปืนก่อความรุนแรง เกิดความสูญเสีย
ห้ามออกใบอนุญาตพกปืน 1 ปี เริ่ม 14 ก.พ. 68 เพื่อรักษาความสงบลดโอกาสการใช้ปืนก่อความรุนแรง เกิดความสูญเสีย
น.ส.ไตรศุลี ไตรสรณกุล เลขานุการ รมว.มหาดไทยและโฆษกกระทรวงมหาดไทย กล่าวว่า เมื่อวันที่ 12 ก.พ. 68 น.ส.แพทองธาร ชินวัตร นายกรัฐมนตรี และนายอนุทิน ชาญวีรกูล รองนายกรัฐมนตรี และ รมว.มหาดไทย ได้ลงนามในคำสั่งสำนักนายกรัฐมนตรีและกระทรวงมหาดไทย ที่ 478/2568 เรื่อง ห้ามการออกใบอนุญาตให้มีอาวุธปืนติดตัว (แบบ ป.12) เป็นการชั่วคราว มีสาระสำคัญเป็นการห้ามไม่ให้เจ้าหน้าที่นายทะเบียนออกใบอนุญาตพกพาอาวุธปืนเป็นเวลา 1 ปี นับแต่วันถัดจากวันประกาศในราชกิจจานุเบกษา
"นายกรัฐมนตรี และ รมว.มหาดไทย ในฐานะรัฐมนตรีผู้รักษาการตามกฎหมาย พ.ร.บ. อาวุธปืนฯ ได้ลงนามในคำสั่งครบถ้วน และคำสั่งได้รับการเผยแพร่ในราชกิจจานุเบกษาในวันนี้ (13ก.พ. 68) จากนั้นจะมีผลใช้บังคับเป็นเวลา 1 ปี นับแต่วันถัดจากวันประกาศ (14 ก.พ. 68) เป็นต้นไป" น.ส.ไตรศุลี กล่าว
น.ส.ไตรศุลี กล่าวว่า การออกคำสั่งห้ามออกใบอนุญาต แบบ ป.12 สืบเนื่องมาจาก สถานการณ์ปัญหาการใช้อาวุธปืนในปัจจุบัน ที่มีกลุ่มบุคคลจำนวนมากลักลอบพกพาอาวุธปืนติดตัวไปในเมือง หมู่บ้าน ทางสาธารณะโดยไม่มีเหตุจำเป็น รวมทั้งมีพฤติกรรมแสดงอาวุธปืนโดยไม่มีเหตุอันสมควรทั้งต่อสาธารณะและสื่อออนไลน์ สร้างความหวาดกลัวให้แก่ประชาชน
นอกจากนี้ หลายกรณีที่การพกปืนโดยไม่มีเหตุอันสมควร ได้เป็นต้นเหตุของการกระทำความผิดทางอาญา ประชาชนผู้บริสุทธิ์ได้รับอันตรายต่อชีวิต ร่างกายทรัพย์สิน และจิตใจ อันกระทบต่อความสงบเรียบร้อยของสังคม จึงมีความจำเป็นต้องมีมาตรการเพื่อรักษาความสงบเรียบร้อย ความปลอดภัยสาธารณะ โดยการควบคุมไม่ให้อนุญาตให้มีการพกพาปืนเพื่อลดโอกาสการเกิดความรุนแรง หรืออาชญากรรมต่าง ๆ ต่อไป

ที่มา : https://www.thaigov.go.th/news/contents/details/93345