รัฐบาลไทย-ข่าวทำเนียบรัฐบาล-พิธีเจริญพระพุทธมนต์ถวายเป็นพุทธบูชาพระบรมสารีริกธาตุ (พระเขี้ยวแก้ว)


วันพฤหัสบดีที่ 13 กุมภาพันธ์ 2568
13/02/2568
พิมพ์
พิธีเจริญพระพุทธมนต์ถวายเป็นพุทธบูชาพระบรมสารีริกธาตุ (พระเขี้ยวแก้ว)
เนื่องในวันมาฆบูชา พุทธศักราช ๒๕๖๘
วันพุธที่ ๑๒ กุมภาพันธ์ ๒๕๖๘ เวลา ๑๐.๐๐ น. พระพรหมวัชรวิมลมุนี วิ. (บุญชิต ญาณสํวโร ป.ธ.๙) กรรมการมหาเถรสมาคม เจ้าคณะกรุงเทพมหานคร ผู้ช่วยเจ้าอาวาสวัดมหาธาตุยุวราชรังสฤษฎิ์ราชวรมหาวิหาร เป็นประธานฝ่ายสงฆ์ นางยุพา ทวีวัฒนะกิจบวร ปลัดสำนักนายกรัฐมนตรี เป็นประธานฝ่ายฆราวาส ในพิธีเจริญพระพุทธมนต์ถวายเป็นพุทธบูชาพระบรมสารีริกธาตุ (พระเขี้ยวแก้ว) เนื่องในวันมาฆบูชา พุทธศักราช ๒๕๖๘ ณ มณฑลพิธีท้องสนามหลวง เขตพระนคร กรุงเทพฯ
โอกาสนี้ ผู้บริหารสำนักงานปลัดสำนักนายกรัฐมนตรี กรมประชาสัมพันธ์ สำนักงานคณะกรรมการคุ้มครองผู้บริโภค บริษัท อสมท จำกัด (มหาชน) หัวหน้าหน่วยงานในสำนักงานปลัดสำนักนายกรัฐมนตรี และเจ้าหน้าที่สำนักงานปลัดสำนักนายกรัฐมนตรี เข้าร่วมพิธีดังกล่าวด้วย
ในวาระนี้ พระพรหมวัชรวิมลมุนี วิ. (บุญชิต ญาณสํวโร ป.ธ.๙) กรรมการมหาเถรสมาคม เจ้าคณะกรุงเทพมหานคร ผู้ช่วยเจ้าอาวาสวัดมหาธาตุยุวราชรังสฤษฎิ์ราชวรมหาวิหาร ได้แสดงธรรมบรรยายความตอนหนึ่งว่า “วันมาฆบูชาเป็นวันที่สำคัญวันที่พระพุทธเจ้าได้แสดงโอวาทปาติโมกข์แก่พระอรหันต์ผู้เป็นผู้ทรงอภิญญา ๑,๒๕๐ รูป  ณ พระเวฬุวนาราม ซึ่งเป็นวัดแรกในทางพระพุทธศาสนา วันมาฆบูชาเป็นวันที่พระพุทธเจ้าทรงแสดง "โอวาทปาฏิโมกข์" ซึ่งเป็นหลักธรรมสำคัญหรือที่เรียกว่า "หัวใจของพระพุทธศาสนา" ประกอบด้วย ๓ ข้อ ได้แก่
๑. ละความชั่ว – การไม่ทำบาปทั้งปวง
๒. ทำความดี – การทำกุศลให้ถึงพร้อม
๓. ทำจิตใจให้บริสุทธิ์ – การทำจิตของตนให้ผ่องใส สะอาด บริสุทธิ์ เป็นผู้รู้ ผู้ตื่น ผู้เบิกบาน
ถึงแม้ว่าเราจะไม่ได้อยู่เบื้องหน้าพระอรหันต์หรือพระพุทธองค์โดยตรง แต่สามารถน้อมนำ พระบรมสารีริกธาตุ หรือพระเขี้ยวแก้ว เป็นตัวแทนของพระพุทธเจ้า เพื่อยึดถือเป็นที่พึ่งทางใจ และน้อมนำหลักธรรมของพระพุทธองค์ไปเป็นแนวทางในการดำเนินชีวิต วันมาฆบูชาเป็นโอกาสสำคัญที่เราควรน้อมนำธรรมะไปปฏิบัติ เพื่อไม่ให้อกุศลครอบงำจิตใจ ตระหนักถึงกฎแห่งกรรม "ทำดีได้ดี ทำชั่วได้ชั่ว ทำอะไรย่อมได้รับผลเช่นนั้น" อันเป็นสัจธรรมของชีวิต“
รัฐบาลได้อัญเชิญพระบรมสารีริกธาตุ (พระเขี้ยวแก้ว) จากสาธารณรัฐประชาชนจีนมาประติษฐานในประเทศไทยเป็นการชั่วคราว ณ มณฑลพิธีท้องสนามหลวง เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา ๖ รอบ ๒๘ กรกฎาคม ๒๕๖๗ และในโอกาสครบ ๕๐ ปี แห่งการสถาปนาความสัมพันธ์ทางการทูตไทย-จีนในปี ๒๕๖๘ โดยให้ประชาชนสักการะพระบรมสารีริกธาตุ (พระเขี้ยวแก้ว) ระหว่างวันที่ ๕ ธันวาคม ๒๕๖๗ ถึงวันที่ ๑๔ กุมภาพันธ์ ๒๕๖๘
ทั้งนี้ ประชาชนสามารถมากราบสักการะพระบรมสารีริกธาตุ (พระเขี้ยวแก้ว) ได้ทุกวันถึงวันที่ ๑๔ กุมภาพันธ์ ๒๕๖๘ ตั้งแต่เวลา ๐๗.๐๐ - ๒๐.๐๐ น. และในวันที่ ๑๕ กุมภาพันธ์ ๒๕๖๘ จะมีขบวนเกียรติยศอัญเชิญพระบรมสารีริกธาตุ (พระเขี้ยวแก้ว) กลับสาธารณรัฐประชาชนจีน จึงขอเชิญชวนประชาชนน้อมส่งพระบรมสารีริกธาตุ (พระเขี้ยวแก้ว) ตั้งแต่เวลา ๐๖.๐๐ - ๐๗.๐๐ น. ณ มณฑลพิธีท้องสนามหลวง
…

ที่มา : https://www.thaigov.go.th/news/contents/details/93356