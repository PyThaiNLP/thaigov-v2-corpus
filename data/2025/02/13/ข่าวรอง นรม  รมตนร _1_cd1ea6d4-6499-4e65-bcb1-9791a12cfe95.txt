รัฐบาลไทย-ข่าวทำเนียบรัฐบาล-รองนายกฯ “ภูมิธรรม” ประชุม ศปช.นัดแรกปี 68 เร่งจัดสรรงบประมาณให้ประชาชนที่ยังไม่ได้รับเงินเยียวยา เตรียมนำเข้าที่ประชุมครม.สัญจร จ.สงขลา 18 ก.พ. นี้


วันพฤหัสบดีที่ 13 กุมภาพันธ์ 2568
13/02/2568
พิมพ์
รองนายกฯ “ภูมิธรรม” ประชุม ศปช.นัดแรกปี 68 เร่งจัดสรรงบประมาณให้ประชาชนที่ยังไม่ได้รับเงินเยียวยา เตรียมนำเข้าที่ประชุมครม.สัญจร จ.สงขลา 18 ก.พ. นี้
รองนายกฯ “ภูมิธรรม” ประชุม ศปช.นัดแรกปี 68 เร่งจัดสรรงบประมาณให้ประชาชนที่ยังไม่ได้รับเงินเยียวยา เตรียมนำเข้าที่ประชุมครม.สัญจร จ.สงขลา 18 ก.พ. นี้
วันนี้ (13 กุมภาพันธ์ 2568) เวลา 14.30 น. นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม เป็นประธานการประชุมศูนย์ปฏิบัติการช่วยเหลือผู้ประสบภัย วาตภัย และดินโคลนถล่ม (ศปช.) ครั้งที่ 1/2568 ผ่านสื่ออิเล็กทรอนิกส์ โดยมีผู้แทนหน่วยงานที่เกี่ยวข้องเข้าร่วมประชุมด้วย
นายภูมิธรรมกล่าวว่า จากสถานการณ์อุทกภัยที่เกิดขึ้นในภาคเหนือและภาคใต้ พบว่าประชาชนบางส่วนยังไม่ได้รับเงินเยียวยาอย่างทั่วถึง อีกทั้ง การดำเนินงานของบางหน่วยงานยังไม่แล้วเสร็จ เนื่องจากปัญหาความล่าช้าของงบประมาณ อย่างไรก็ตาม การจัดสรรงบประมาณต้องเป็นไปตามกฎระเบียบอย่างเคร่งครัดและมีรายละเอียดที่ชัดเจน ดังนั้น ในการประชุมวันนี้ จำเป็นต้องหารือเรื่องดังกล่าวให้เสร็จสิ้น คาดว่ารายละเอียดเกี่ยวกับงบประมาณในการช่วยเหลือประชาชนและการแก้ไขปัญหาในพื้นที่ที่ได้รับผลกระทบจะนำเสนอเข้าสู่ที่ประชุมคณะรัฐมนตรีสัญจร ณ สงขลา อังคารที่ 18 กุมภาพันธ์ นี้
โดยที่ประชุมศูนย์ปฏิบัติการช่วยเหลือผู้ประสบภัย วาตภัย และดินโคลนถล่ม (ศปช.) พิจารณาเห็นชอบ ดังนี้
1. เห็นชอบการอนุมัติใช้จ่ายเงินช่วยเหลือผู้ประสบอุทกภัยในช่วงฤดูฝน ปี 2567 เพิ่มเติมและขออนุมัติงบประมาณ พ.ศ. 2568 งบกลาง รายการเงินสำรองจ่ายเพื่อกรณีฉุกเฉินหรือจำเป็น
2. เห็นชอบการขับเคลื่อนแผนการดำเนินงานของคณะทำงานศึกษาวางแผนการแก้ไขปัญหาน้ำท่วม และดินโคลนถล่ม ในพื้นที่ภาคเหนือ (1) ความก้าวหน้าการดำเนินงานฯ ในแม่น้ำปิง แม่น้ำกก และแม่น้ำสาย (2) แผนการดำเนินระยะกลางและระยะยาว

ที่มา : https://www.thaigov.go.th/news/contents/details/93361