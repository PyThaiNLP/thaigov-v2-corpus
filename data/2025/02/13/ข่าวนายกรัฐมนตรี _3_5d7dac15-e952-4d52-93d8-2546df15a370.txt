รัฐบาลไทย-ข่าวทำเนียบรัฐบาล-นายกรัฐมนตรีแพทองธารเชิญชวนเยี่ยมชมนิทรรศการ ‘STITCH’ Rhythm of the Threads Exhibition 


วันพฤหัสบดีที่ 13 กุมภาพันธ์ 2568
13/02/2568
พิมพ์
นายกรัฐมนตรีแพทองธารเชิญชวนเยี่ยมชมนิทรรศการ ‘STITCH’ Rhythm of the Threads Exhibition
การแสดงผลงานชั้นเยี่ยมที่เผยให้เห็นถึงความงดงามของงานหัตถศิลป์ระดับสูงโดย SIRIVANNAVARI Atelier and Academy ซึ่งเป็นส่วนหนึ่งในงาน Bangkok Design Week 2025
นายจิรายุ  ห่วงทรัพย์โฆษกประจำสำนักนายกรัฐมนตรี เปิดเผยว่า วันนี้ (13 กุมภาพันธ์ 2568) เวลา 15.30 น. ณ อาคารไปรษณีย์กลาง สำนักงานส่งเสริมเศรษฐกิจสร้างสรรค์ (องค์การมหาชน) ถนนเจริญกรุง เขตบางรัก กรุงเทพมหานคร นางสาวแพทองธาร ชินวัตร นายกรัฐมนตรี เยี่ยมชมงานเทศกาลออกแบบกรุงเทพฯ 2568 (Bangkok Design Week 2025) ซึ่งจัดต่อเนื่องเป็นปีที่ 8 ภายใต้ธีม “Design Up+Rising: ออกแบบพร้อมบวก+” พร้อมสนับสนุนการขับเคลื่อนเทศกาลสร้างสรรค์ระดับนานาชาติของไทยให้เป็นเครื่องมือสำคัญในการส่งเสริมกลยุทธ์เศรษฐกิจสร้างสรรค์ (Creative Economy) รวมทั้งยกระดับอุตสาหกรรมซอฟต์พาวเวอร์ของประเทศไทยให้เป็นที่รู้จักและได้รับการยอมรับในระดับสากล   โดยมีนางสาวจิราพร สินธุไพร รัฐมนตรีประจำสำนักนายกรัฐมนตรี นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย นายแพทย์สุรพงษ์ สืบวงศ์ลี รองประธานคณะที่ปรึกษาด้านนโยบายของนายกรัฐมนตรี และประธานคณะกรรมการพัฒนาซอฟต์พาวเวอร์แห่งชาติ นายชาคริต พิชญางกูร ผู้อำนวยการสำนักงานส่งเสริมเศรษฐกิจสร้างสรรค์ นางกอบกาญจน์ วัฒนวรางกูร กรรมการทำหน้าที่ประธานกรรมการสำนักงานส่งเสริมเศรษฐกิจสร้างสรรค์ พร้อมด้วยผู้บริหารสำนักงานส่งเสริมเศรษฐกิจสร้างสรรค์ (องค์การมหาชน) นักออกแบบ นักเรียน นักศึกษา และหน่วยงานที่เกี่ยวข้องร่วมงาน
โอกาสนี้ นายกรัฐมนตรีเยี่ยมชมนิทรรศการออกแบบกรุงเทพฯ 2568 (Bangkok Design Week 2025) ได้แก่ “NEIGHBOURMART Bangkok “ห้างซัพสินค้าของคนรักกรุงเทพฯ” “Hatari X Habits : 500 Cubic Meters Of Wind By Hatari” “Bangkok Up+rising: Beyond the Chaos” “THE MAKING OF BANGKOK DESIGN WEEK 2025 Key Visual: Design UP+ RISING EXHIBITION” จากนั้นนายกรัฐมนตรีเข้าชมนิทรรศการข้าว-สาร-เสก/Up (RICE) ing  โดยเล่าผ่านคำว่า “เสก”เป็นความคิดสร้างสรรค์ที่ทำให้ของธรรมดาเป็นของวิเศษ ซึ่งเฟ้นหาความพิเศษของข้าวไทยผ่านกระบวนการชิม (Rice Flavor Profile) โดยนายกรัฐมนตรีได้ชิมข้าวสายพันธุ์ไทยต่าง ๆ อาทิ ข้าวหอมใบเตยนครสวรรค์  เพิ่งได้รับ GI จากจังหวัดนครสวรรค์  ข้าวพญาลืมแกง จังหวัดเพชรบูรณ์ และข้าวเหนียวดำคนึงนิตย์  พร้อมกันนี้ นายกรัฐมนตรีเยี่ยมชมบูธจินตะไอศกรีม แบรนด์ไอศกรีมโฮมเมด ที่นำเสนอไอศกรีมเบสข้าว 4 รส จากข้าวไทย 4 สี ได้แก่  ข้าวขาว ข้าวกล้อง ข้าวแดง และข้าวดำ โดยนำข้าวจากชาวนาอินทรีย์แปลงเล็กทั่วประเทศ นำมาทำเป็นไอศกรีม popsicle รสชาติสร้างสรรค์
จากนั้น นายกรัฐมนตรีชมนิทรรศการ “หย่อมป่า เชื่อมพื้นที่ชีวิตดี ๆ ที่ยั่งยืน By AP Thai” และ “Good Mood Pavilion By แสนสิริ”
โดย นายกรัฐมนตรีขึ้นขบวนรถสามล้อไฟฟ้าไปยังบ้านเลขที่ 1 ชมนิทรรศการ STITCH Rhythm of the Threads Exhibition การแสดงผลงานชั้นเยี่ยมที่เผยให้เห็นถึงความงดงามของงานหัตถศิลป์ ระดับสูง โดย SIRIVANNAVARI  Atelier and Academy ซึ่งเป็นส่วนหนึ่งในงาน Bangkok Design Week 2025   นับเป็นครั้งแรกที่แบรนด์ SIRIVANNAVARI โดยสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ทรงเปิดพื้นที่พิเศษใจกลางย่านเจริญกรุงให้ผู้ชื่นชอบงานศิลปะและแฟชั่นได้สัมผัสกับความวิจิตรของงานปักชั้นสูง ที่ผสานความเป็นไทยเข้ากับเทคนิคการปักแบบฝรั่งเศสได้อย่างลงตัว  โดยภายในนิทรรศการแบ่งเป็น 3 ห้องหลักที่จัดแสดงผลงานไว้ถึง 14 ชุด ทั้งชุดจากคลังสะสมและผลงานร่วมสมัย ซึ่งแต่ละชิ้นได้โชว์ความเชี่ยวชาญในงานปักที่หลากหลายจากช่างฝีมือผู้ชำนาญ จากสถาบัน SIRIVANNAVARI Atelier and Academy
โดยห้องจัดแสดงห้องแรก เป็นเรื่องราวของคอลเลคชั่นต่างๆ รวมถึงงานโอตกูตูร์ของแบรนด์ SIRIVANNAVARI ผสมผสานกับผ้าไหมไทยจากศูนย์ศิลปาชีพฯ ซึ่งไฮไลต์ในห้องนี้ อาทิ 1) ชุดสไบสองชาย ประยุกต์มาจากชุดไทยพระราชนิยม โดยใช้ผ้าไหมลายลูกแก้วที่มีลักษณะนิ่งเรียบ ปักร้อยล้อปลายซิ่นในรูปแบบสังเวียนในชุดไทยต่างๆ ริมขอบชุด ด้วยลูกปัดสลับกับเลื่อมจากเทคนิคเข็มฝรั่งเศส Lunéville ให้เกิดลวดลายที่มีความร่วมสมัย แรงบันดาลใจจากลายผ้าไทย  2) งานปักคริสตัล เลื่อม และลูกปัด เทคนิคเข็มฝรั่งเศส Lunéville สร้างสรรค์เป็นลายลูกแก้ว (ลายผ้าไทยรูปทรงสี่เหลี่ยมสมมาตร) ปักห้อยระย้าดุจแชนเดอเลียร์  3) ชุดผ้าไทยศูนย์ศิลปาชีพฯ เสื้อครอปสั้น ปักแบบ Needle Lace ร้อยลูกปัดและคริสตัลลดหลั่นขนาดคล้ายอุบะมาลัย
นิทรรศการห้องที่สอง จัดแสดงผลงานการปักจากคอลเลคชั่นสปริง/ซัมเมอร์ และออทัม/วินเทอร์ ที่เป็นการผสานองค์ความรู้จากงานปักผ้าเข็มฝรั่งเศสและศิลปะการปักซอยไหมน้อย-ย้อมสีธรรมชาติของครูช่างสถาบันสิริกิติ์ รวมทั้งจัดแสดง ชุดฉลองพระองค์ งานอุปรากร Madama Butterfly เมื่อครั้งทรงเป็นผู้อำนวยการแสดง (Executive Producer) และทอดพระเนตรการแสดงอุปรากร Madama Butterfly อุปรากรระดับโลกที่จัดขึ้นในเมืองไทย โดยชุดของนักแสดงทั้งหมดในเรื่อง ออกแบบโดยแบรนด์ SIRIVANNAVARI
ซึ่งเป็นชุดที่พระองค์ใส่ในงานมาดามบัตเตอร์ฟลาย ถ่ายทอดผ่านศิลปะโอริกามิ (Origami) พับผ้าไหมให้เป็นรูปนกกระเรียนและรูปหัวใจตกแต่งอยู่บนชุด ด้านหลังประดับโบว์ที่ดัดแปลงมาจากโอบิรัดชุดกิโมโนของชาวญี่ปุ่น”
ทั้งนี้ นิทรรศการ ‘STITCH’ Rhythm of the Threads Exhibition by SIRIVANNAVARI Atelier and Academy เปิดให้เข้าชมทุกวันโดยไม่เสียค่าใช้จ่าย ตั้งแต่วันที่ 8-16 กุมภาพันธ์ 2568 เวลา 11.00-20.00 น. ณ บ้านเลขที่ 1 ซอยเจริญกรุง 30

ที่มา : https://www.thaigov.go.th/news/contents/details/93363