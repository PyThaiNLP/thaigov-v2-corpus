รัฐบาลไทย-ข่าวทำเนียบรัฐบาล-บขส. เชิญชวนเด็ก - เยาวชน สมัครร่วมโครงการ “บขส. ช่วยน้องเดินทางฟรี” รับบัตรโดยสารเดินทางวันนี้ - 30 กันยายน 2568


วันพฤหัสบดีที่ 13 กุมภาพันธ์ 2568
บขส. เชิญชวนเด็ก - เยาวชน สมัครร่วมโครงการ “บขส. ช่วยน้องเดินทางฟรี” รับบัตรโดยสารเดินทางวันนี้ - 30 กันยายน 2568
....
นายอรรถวิท รักจำรูญ กรรมการฯ รักษาการแทนกรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า บขส. มีภารกิจในการขนส่งผู้โดยสารจากกรุงเทพฯ ไปต่างจังหวัด และเส้นทางระหว่างประเทศ โดยมีสถานีขนส่งเป็นจุดเชื่อมต่อการเดินทางของผู้โดยสารทั่วประเทศ และมีการดำเนินการด้านความรับผิดชอบต่อสังคมและสิ่งแวดล้อม (CSR) และช่วยเหลือประชาชนให้เกิดประโยชน์สูงสุดตามนโยบายกระทรวงคมนาคมและกรรมการ บขส.
บขส. จึงได้ดำเนินโครงการ “บขส. ช่วยน้องเดินทางฟรี” มอบบัตรโดยสารพิเศษให้แก่เด็กและเยาวชน ที่มีระหว่างอายุ 1 - 18 ปี เพื่อใช้ในการเดินทางส่งเสริมการเรียนรู้นอกห้องเรียน และช่วยเหลือเด็กที่ป่วยหรือโรคประจำตัว ขาดแคลนทุนทรัพย์ให้สามารถเดินทางมารักษาตัวในพื้นที่กรุงเทพฯ และลดภาระค่าใช้จ่ายในการเดินทาง ดังนี้
1. กิจกรรม “เรียนดี บขส. ช่วยค่าเดินทาง” มอบบัตรโดยสารพิเศษให้แก่เด็กและเยาวชน อายุระหว่าง 5 - 18 ปี เดินทางฟรี ด้วยรถโดยสารปรับอากาศ ชั้น 1 เฉพาะรถ บขส. เท่านั้น จำนวน 1 เที่ยว (ไป - กลับ) พร้อมผู้ติดตาม 1 คน เพื่อการศึกษา การแข่งขันทางวิชาการ หรือแสดงความสามารถพิเศษ ตั้งแต่วันนี้ - 30 กันยายน 2568
2. กิจกรรม “น้องป่วย บขส. ช่วยค่าเดินทาง” มอบบัตรโดยสาร บขส. ให้เด็กและเยาวชน อายุ 1 - 18 ปี ที่ป่วยหรือมีโรคประจำตัวและขาดแคลนทุนทรัพย์ ที่มีความจำเป็นต้องเดินทางมารักษาตัวที่โรงพยาบาลในกรุงเทพฯ เดินทางฟรี พร้อมผู้ติดตาม 1 คน ด้วยรถโดยสารปรับอากาศ ชั้น 1 เฉพาะรถ บขส. เท่านั้น โดยสามารถออกตั๋วโดยสารได้ไม่จำกัดจำนวนครั้ง ตั้งแต่วันนี้ - 30 กันยายน 2568 ซึ่งทั้ง 2 กิจกรรมจะดำเนินการตามเงื่อนไขหลักเกณฑ์ของโครงการกำหนด
สามารถสแกน QR Code เพื่อสมัครเข้าร่วมโครงการและสอบถามข้อมูลเพิ่มเติมได้ที่เพจเฟซบุ๊ก CSR บขส. หรืองานกิจกรรมเพื่อสังคม โทร. 0 2936 2996 ในวันและเวลาราชการ

ที่มา : https://www.thaigov.go.th/news/contents/details/93341