รัฐบาลไทย-ข่าวทำเนียบรัฐบาล-“สรวงศ์ เทียนทอง” ลงพื้นที่สระแก้ว ติดตามมาตรการซีลชายแดน ปราบปรามแก๊งคอลเซ็นเตอร์ อาชญากรรมไซเบอร์ และยาเสพติด


วันพฤหัสบดีที่ 13 กุมภาพันธ์ 2568
“สรวงศ์ เทียนทอง” ลงพื้นที่สระแก้ว ติดตามมาตรการซีลชายแดน ปราบปรามแก๊งคอลเซ็นเตอร์ อาชญากรรมไซเบอร์ และยาเสพติด
“สรวงศ์ เทียนทอง” ลงพื้นที่สระแก้ว ติดตามมาตรการซีลชายแดน ปราบปรามแก๊งคอลเซ็นเตอร์ อาชญากรรมไซเบอร์ และยาเสพติด
วันที่ 12 กุมภาพันธ์ 2568 นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา ลงพื้นที่ตรวจราชการที่อำเภออรัญประเทศ จังหวัดสระแก้ว ร่วมกับนายภูมิธรรม เวชยชัย รองนายกรัฐมนตรี และรัฐมนตรีว่าการกระทรวงกลาโหม, นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม, นายฉัตรชัย บางชวด เลขาธิการสภาความมั่นคงแห่งชาติ และหน่วยงานที่เกี่ยวข้อง เพื่อติดตามความคืบหน้ามาตรการควบคุมและป้องกันปัญหาชายแดน รวมถึงการปราบปรามอาชญากรรมข้ามชาติ อาทิ แก๊งคอลเซ็นเตอร์ อาชญากรรมทางไซเบอร์ และการค้ายาเสพติด
ช่วงเช้า คณะได้เข้าร่วมประชุมที่กองพันทหารราบที่ 3 กรมทหารราบที่ 12 รักษาพระองค์ (ร.12 พัน.3 รอ.) โดยมีนายปริญญา โพธิสัตย์ ผู้ว่าราชการจังหวัดสระแก้ว และหน่วยงานความมั่นคงร่วมรายงานสถานการณ์ชายแดน
นายสรวงศ์ เทียนทอง ได้รับฟังการดำเนินงานตามนโยบาย “Seal Stop Safe” ของกองทัพภาคที่ 1 ซึ่งนำโดย พล.ท.อมฤต บุญสุยา แม่ทัพภาคที่ 1 ที่มุ่งควบคุมชายแดนอย่างเข้มงวด พร้อมกับแนวทางการปราบปรามแก๊งคอลเซ็นเตอร์ การค้ามนุษย์ และอาชญากรรมไซเบอร์จากเจ้าหน้าที่ตำรวจ โดยมี พล.ต.ต.ฐิตวัฒน์ สุริยฉาย รองผู้บัญชาการตำรวจภูธรภาค 2 และ พล.ต.ต.วิวัฒน์ คำชำนาญ รองผู้บัญชาการตำรวจสืบสวนสอบสวนอาชญากรรมทางเทคโนโลยี เป็นผู้รายงานข้อมูล
ในที่ประชุมยังได้หารือถึงการตัดสัญญาณโทรศัพท์และอินเทอร์เน็ตที่อาจถูกใช้ในการก่ออาชญากรรม ซึ่งได้รับความร่วมมือจาก กสทช. รวมถึงการตรวจสอบการส่งกระแสไฟฟ้าข้ามแดนโดย การไฟฟ้าส่วนภูมิภาคจังหวัดสระแก้ว และการป้องกันการเปิดบัญชีม้าในพื้นที่
ช่วงบ่าย คณะรัฐมนตรีได้เดินทางไปยัง ตำบลท่าข้าม เพื่อตรวจเยี่ยมการปฏิบัติงานตาม ยุทธการอรัญ 68 ซึ่งครอบคลุม 4 จุดหลัก ได้แก่
จุดตรวจบูรณาการทหาร-ปกครอง-ตำรวจ (จต.อ.25) ในตำบลท่าข้าม
การตรวจสอบเสาส่งสัญญาณโทรศัพท์ ที่บ้านโคกสะแบง เพื่อป้องกันการใช้เครือข่ายโทรคมนาคมในกิจกรรมผิดกฎหมาย
ติดตามการตัดสายสัญญาณโทรศัพท์ ที่ตลาดเบ็ญจวรรณ ตำบลป่าไร่ เพื่อปิดกั้นช่องทางการสื่อสารของแก๊งคอลเซ็นเตอร์
ตรวจจุดผ่านแดนถาวรบ้านคลองลึก โดยรับฟังรายงานเกี่ยวกับการเดินทางเข้า-ออกของบุคคลจากตำรวจตรวจคนเข้าเมือง
ก่อนเดินทางกลับ นายสรวงศ์ เทียนทอง และคณะ ได้เข้าเยี่ยมให้กำลังใจเจ้าหน้าที่ที่ปฏิบัติภารกิจดูแลความมั่นคงบริเวณชายแดน ที่กองพันทหารราบที่ 3 กรมทหารราบที่ 12 รักษาพระองค์
รมว.สรวงศ์ กล่าวเน้นย้ำเกี่ยวกับเรื่องนี้ว่าความมั่นคงบริเวณชายแดนมีผลโดยตรงต่ออุตสาหกรรมการท่องเที่ยวของไทย โดยเฉพาะในพื้นที่ที่มีนักท่องเที่ยวและนักลงทุนต่างชาติเข้ามาใช้บริการ การลดปัญหาอาชญากรรมข้ามชาติ การค้ามนุษย์ และการหลอกลวงผ่านแก๊งคอลเซ็นเตอร์ จะช่วยสร้างภาพลักษณ์ของไทยให้เป็นประเทศปลอดภัย กระตุ้นความเชื่อมั่นของนักท่องเที่ยวและผู้ประกอบการ ตลอดจนสนับสนุนให้พื้นที่ชายแดนอย่างจังหวัดสระแก้ว สามารถพัฒนาเป็นจุดหมายปลายทางทางการท่องเที่ยวและเศรษฐกิจที่สำคัญของประเทศได้อย่างมั่นคงและยั่งยืน

ที่มา : https://www.thaigov.go.th/news/contents/details/93340