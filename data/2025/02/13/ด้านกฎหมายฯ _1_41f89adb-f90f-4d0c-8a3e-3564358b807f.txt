รัฐบาลไทย-ข่าวทำเนียบรัฐบาล-รมว.ยุติธรรม เปิดการฝึกอบรมหลักสูตรการบริหารงานยุติธรรม ระดับสูง รุ่นที่ 16 มอบนโยบายการแก้ปัญหายาเสพติดอย่างยั่งยืน ชี้ ยาเสพติดกลัวครอบครัวที่อบอุ่น


วันพฤหัสบดีที่ 13 กุมภาพันธ์ 2568
13/02/2568
พิมพ์
รมว.ยุติธรรม เปิดการฝึกอบรมหลักสูตรการบริหารงานยุติธรรม ระดับสูง รุ่นที่ 16 มอบนโยบายการแก้ปัญหายาเสพติดอย่างยั่งยืน ชี้ ยาเสพติดกลัวครอบครัวที่อบอุ่น
รมว.ยุติธรรม เปิดการฝึกอบรมหลักสูตรการบริหารงานยุติธรรม ระดับสูง รุ่นที่ 16 มอบนโยบายการแก้ปัญหายาเสพติดอย่างยั่งยืน ชี้ ยาเสพติดกลัวครอบครัวที่อบอุ่น หนุนให้การศึกษา-ให้โอกาส ช่วยลดการกระทำผิดซ้ำ
ในวันพฤหัสบดีที่ 13 กุมภาพันธ์ 2568 เวลา 14.00 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานพิธีเปิดการฝึกอบรม และบรรยายพิเศษ หัวข้อ “นโยบายการแก้ปัญหายาเสพติดอย่างยั่งยืน” ในการอบรมหลักสูตรการบริหารงานยุติธรรม ระดับสูง รุ่นที่ 16 (ยธส.16) จำนวน 59 คน โดยมี พันตํารวจโท พงษ์ธร ธัญญสิริ ผู้อํานวยการสํานักงานกิจการยุติธรรม และคณะผู้บริหารสำนักงานกิจการยุติธรรม ให้การต้อนรับ ณ วิทยาลัยกิจการยุติธรรม สำนักงานกิจการยุติธรรม อาคารรัฐประศาสนภักดี ชั้น 5 ศูนย์ราชการเฉลิมพระเกียรติฯ
โอกาสนี้ พันตำรวจเอก ทวี สอดส่อง รัฐมนตรีว่าการกระทรวงยุติธรรม ได้กล่าวบรรยายพิเศษในหัวข้อ นโยบายการแก้ปัญหายาเสพติดอย่างยั่งยืน โดยระบุว่า สำหรับปัญหายาเสพติด การป้องกันเป็นเรื่องสำคัญ วันนี้เราต้องเปลี่ยนบริบทการป้องกันปัญหายาเสพติดใหม่ ยาเสพติดกลัวครอบครัวที่อบอุ่น เราต้องให้การศึกษา ให้โอกาส และต้องช่วยกันไม่ให้ผู้ติดยาเสพติดกระทำผิดซ้ำ และที่สำคัญ คือ พวกเราทุกคนต้องช่วยกันป้องกัน ภาวะผู้นำของบุคลากรในกระบวนการยุติธรรมนั้นเป็นสิ่งสำคัญ ซึ่งเราต้องพัฒนาและให้ความสำคัญกับบุคลากร โดยบุคลากรในกระบวนการยุติธรรมต้องพึ่งกฎหมาย ต้องพึ่งกฎระเบียบ แต่คนที่ก่ออาชญากรรมไม่ต้องพึ่งกฎระเบียบ เรื่องของกระบวนการยุติธรรมจึงมีความจำเป็นอย่างยิ่งที่ต้องจัดให้มีการฝึกอบรม และถอดบทเรียน
สำหรับการฝึกอบรมหลักสูตรการบริหารงานยุติธรรม ระดับสูง รุ่นที่ 16 (ยธส.16) ของสำนักงานกิจการยุติธรรม ในวันนี้เป็นการพัฒนาบุคลากรในกระบวนการยุติธรรม ซึ่งถือเป็นภารกิจหลักที่สำคัญของสํานักงานกิจการยุติธรรม เพราะบุคลากรในกระบวนการยุติธรรม เป็นผู้มีบทบาทสำคัญในการขับเคลื่อนงานด้านการอํานวยความเป็นธรรมให้กับประชาชน โดยเฉพาะอย่างยิ่งบุคลากรระดับสูง ซึ่งถือเป็นผู้ที่มีส่วนในการกําหนดทิศทาง และขับเคลื่อนนโยบายในการกำกับดูแลผู้ใต้บังคับบัญชาให้สามารถนําไปปฏิบัติให้บังเกิดผลอย่างเป็นรูปธรรม
ดังนั้น จึงมีความจําเป็นที่บุคลากรระดับสูงของกระบวนการยุติธรรม และผู้บริหารจากภาคเอกชนที่มีบทบาทสําคัญในสังคมจะต้องได้รับการเพิ่มพูนองค์ความรู้ ทักษะ และทัศนคติที่ดีอย่างต่อเนื่อง เพื่อให้ทันต่อสถานการณ์ และบริบททางสังคมที่เปลี่ยนแปลงอยู่ตลอดเวลา เพื่อที่จะส่งเสริมให้สามารถบริหารงานด้านการอํานวยความยุติธรรมได้อย่างมีประสิทธิภาพ

ที่มา : https://www.thaigov.go.th/news/contents/details/93358