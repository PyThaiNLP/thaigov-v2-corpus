รัฐบาลไทย-ข่าวทำเนียบรัฐบาล-“รมว.สุดาวรรณ” เผยข่าวดี 1 - 31 มี.ค.นี้ กองทุนพัฒนาสื่อฯ ดีเดย์เปิดรับข้อเสนอโครงการ – กิจกรรมขอรับทุน ปี 68 ส่งเสริมผลิตสื่อรับมือภัยออนไลน์ - ส่งเสริมรู้เท่าทันสื่อ


วันพฤหัสบดีที่ 13 กุมภาพันธ์ 2568
“รมว.สุดาวรรณ” เผยข่าวดี 1 - 31 มี.ค.นี้ กองทุนพัฒนาสื่อฯ ดีเดย์เปิดรับข้อเสนอโครงการ – กิจกรรมขอรับทุน ปี 68 ส่งเสริมผลิตสื่อรับมือภัยออนไลน์ - ส่งเสริมรู้เท่าทันสื่อ
“รมว.สุดาวรรณ” เผยข่าวดี 1-31 มี.ค.นี้ กองทุนพัฒนาสื่อฯ ดีเดย์เปิดรับข้อเสนอโครงการ – กิจกรรมขอรับทุน ปี 68 ส่งเสริมผลิตสื่อรับมือภัยออนไลน์ - ส่งเสริมรู้เท่าทันสื่อ - ขับเคลื่อน Soft Power เชิญชวนร่วมเสนอโครงการฯ สร้างผู้ผลิตสื่อปลอดภัยและสร้างสรรค์
“รมว.สุดาวรรณ” เผยข่าวดี 1 - 31 มี.ค.นี้ กองทุนพัฒนาสื่อฯ ดีเดย์เปิดรับข้อเสนอโครงการ – กิจกรรมขอรับทุน ปี 68 ส่งเสริมผลิตสื่อรับมือภัยออนไลน์ - ส่งเสริมรู้เท่าทันสื่อ - ขับเคลื่อน Soft Power เชิญชวนร่วมเสนอโครงการฯ สร้างผู้ผลิตสื่อปลอดภัยและสร้างสรรค์
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม เปิดเผยว่า ตามที่ที่ประชุมคณะกรรมการกองทุนพัฒนาสื่อปลอดภัยและสร้างสรรค์ ซึ่งมีนายสุริยะ จึงรุ่งเรืองกิจ รองนายกรัฐมนตรี เป็นประธานการประชุมคณะกรรมการกองทุนพัฒนาสื่อปลอดภัยและสร้างสรรค์ ครั้งที่ 1/2568 เมื่อเร็วๆนี้ ได้มีมติเห็นชอบให้กองทุนพัฒนาสื่อฯ เปิดรับข้อเสนอโครงการหรือกิจกรรมประจำปี 2568 ซึ่งได้กำหนดประเภทแนวทางลักษณะโครงการหรือกิจกรรมที่จะให้การสนับสนุน ประจำปี 2568 ดังนี้ การให้ทุนประเภทเปิดรับทั่วไป (Open Grant) วงเงินไม่เกิน 90 ล้านบาท มีขอบเขตของโครงการหรือกิจกรรมการสนับสนุนในหัวข้ออิสระ
โดยกำหนดกลุ่มเป้าหมายผู้รับสื่อเฉพาะ 4 กลุ่ม ได้เเก่ 1.กลุ่มเด็กและเยาวชน 2.กลุ่มผู้สูงอายุ  3.กลุ่มคนพิการและผู้ด้อยโอกาส 4.กลุ่มประชาชนทั่วไป
รัฐมนตรีว่าการกระทรวงวัฒนธรรม กล่าวอีกว่า ทั้งนี้ รายละเอียดการให้ทุนประเภทเชิงยุทธศาสตร์ (Strategic Grant) วงเงินไม่เกิน 170 ล้านบาท โดยมีขอบเขตของโครงการหรือกิจกรรมสนับสนุนในหัวข้อ 1.พหุวัฒนธรรมและความหลากหลายทางสังคม 2.การผลิตสื่อเพื่อรณรงค์การรับมือภัยออนไลน์ หรือการผลิตสื่อส่งเสริมการรู้เท่าทันสื่อ 3.การสร้างมูลค่าจากประเด็นเชิงวัฒนธรรม (Soft Power) 4.การพัฒนาบทภาพยนตร์เชิงสร้างสรรค์เพื่อส่งเสริมวัฒนธรรมหรือประเพณีท้องถิ่น หรือการท่องเที่ยว หรือภูมิปัญญาไทย หรืออาหารหรือประวัติศาสตร์ หรือการสร้างแรงบันดาลใจ 5.การผลิตละครชุดที่มีเนื้อหาเกี่ยวกับการลดความรุนแรงในครอบครัว หรือการลดช่องว่างระหว่างวัย หรือการสร้างความสัมพันธ์ในครอบครัว
นอกจากนี้ ยังมีการให้ทุนประเภทความร่วมมือ (Collaborative Grant) วงเงินไม่เกิน 40 ล้านบาท มีขอบเขตของโครงการหรือกิจกรรมสนับสนุนในหัวข้อ 1.การผลิตสื่อสำหรับเด็กและเยาวชน 2.การพัฒนาศักยภาพผู้ผลิตสื่อปลอดภัยและสร้างสรรค์ 3.การพัฒนาศักยภาพวิชาชีพสื่อมวลชนผลิตสื่อปลอดภัยและสร้างสรรค์  4.กิจกรรมส่งเสริมทักษะให้ความรู้สื่อที่ไม่ปลอดภัยและไม่สร้างสรรค์ 5.กิจกรรมความร่วมมือขององค์กรเพื่อรณรงค์ขับเคลื่อนสื่อปลอดภัยและสร้างสรรค์
นางสาวสุดาวรรณ กล่าวอีกว่า กองทุนพัฒนาสื่อฯ ได้เปิดรับข้อเสนอโครงการฯ มาต่อเนื่องเป็นปีที่ 9 ซึ่งการเปิดรับข้อเสนอโครงการฯ เพื่อส่งเสริมให้เกิดผู้ผลิตสื่อปลอดภัยและสร้างสรรค์ และผลการจากเปิดรับข้อเสนอโครงการฯ และสนับสนุนในการผลิตสื่อสร้างสรรค์ เกิดผลงานสื่อสร้างสรรค์ในหลากมิติทั้งสื่อสำหรับเด็กเยาวชน ผู้สูงอายุ ฯ สร้างระบบนิเวศสื่อที่ดีให้กับสังคม ทั้งนี้โครงการและกิจกรรรมที่ได้รับทุนยังมีสื่อที่สร้างการตระหนักรู้ทางเทคโนโลยี เปรียบเสมือนวัคซีนสร้างภูมิคุ้มกันการรู้เท่าทันสื่อให้สอดคล้องและเท่าทันต่อภูมิทัศน์สื่อเปลี่ยนแปลงไปอย่างรวดเร็ว สื่อออนไลน์หรือสื่อดิจิทัลมิได้มีอิทธิพลต่อประชาชนอย่างมาก
“ขอเชิญชวนท่านที่สนใจยื่นข้อเสนอโครงการฯ ได้ทาง https://granting.thaimediafund.or.th/ ระหว่างวันที่ 1 - 31  มีนาคม 2568  ภายในเวลา 16.30 น. สามารถสอบถามรายละเอียดเพิ่มเติมได้ทางเฟซบุ๊ก กองทุนพัฒนาสื่อปลอดภัยและสร้างสรรค์ และโทรศัพท์ หมายเลข 02-273-0116-8 ในวันและเวลาราชการ” รัฐมนตรีว่าการกระทรวงวัฒนธรรม กล่าว

ที่มา : https://www.thaigov.go.th/news/contents/details/93336