รัฐบาลไทย-ข่าวทำเนียบรัฐบาล-กรมทางหลวงชนบท บำรุงถนนสาย สพ.3048 จังหวัดสุพรรณบุรี เสร็จสมบูรณ์ 


วันพฤหัสบดีที่ 13 กุมภาพันธ์ 2568
กรมทางหลวงชนบท บำรุงถนนสาย สพ.3048 จังหวัดสุพรรณบุรี เสร็จสมบูรณ์
....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ดำเนินโครงการบำรุงถนนสาย สพ.3048 แยก ทล.340 - บ้านบางตาเถร อำเภอบางปลาม้า จังหวัดสุพรรณบุรี เสร็จสมบูรณ์ และเปิดให้ประชาชนใช้สัญจรแล้ว ช่วยเพิ่มศักยภาพในการเดินทางเชื่อมจังหวัด ใช้เป็นทางลัด - เลี่ยงการจราจรบนถนนสายหลักจากอำเภอบางปลาม้า จังหวัดสุพรรณบุรี ไปอำเภอบางเลน จังหวัดนครปฐม ให้ได้รับความสะดวกรวดเร็วมากขึ้น พร้อมยกระดับความปลอดภัย ลดอุบัติเหตุในการสัญจร รวมทั้งสนับสนุนเศรษฐกิจการขนส่งสินค้าทั้งสินค้าประจำท้องถิ่นและสินค้าทางการเกษตรไม่ให้ได้รับผลกระทบจากการขนส่ง
ทช. ได้บำรุงถนนสายดังกล่าวเพื่อเพิ่มคุณภาพชีวิตที่ดีในการเดินทาง สร้างรายได้ ลดภาระค่าใช้จ่ายที่เพิ่มมากขึ้นจากการขนส่ง โดยการแก้ไขคันทางทรุดตัว ตั้งแต่บริเวณ กม. ที่ 17+800 - 22+740 ระยะทาง 4.940 กิโลเมตร ขนาด 2 ช่องจราจร ผิวจราจรกว้าง 6 เมตร ไหล่ทางกว้างข้างละ 1 เมตร ผิวจราจรแบบแอสฟัลท์ติกคอนกรีต โดยการขุดรื้อผิวทางและพื้นทางเดิมเพื่อแก้ไขโครงสร้างพื้นทางให้แข็งแรงขึ้น ใช้งบประมาณ 29.991 ล้านบาท

ที่มา : https://www.thaigov.go.th/news/contents/details/93339