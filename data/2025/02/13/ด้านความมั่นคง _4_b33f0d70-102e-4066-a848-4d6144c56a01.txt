รัฐบาลไทย-ข่าวทำเนียบรัฐบาล-“เฉลิมชัย” ส่งความห่วงใยถึงชาวบ้านบึง จ.ชลบุรี ผจญควันไฟเผาไร่อ้อย กำชับ ทสจ. ร่วมกับฝ่ายปกครองเข้าตรวจสอบ ย้ำมาตรการห้ามเผาช่วงฝุ่น เพื่อสุขภาพของพี่น้องประชาชน


วันพฤหัสบดีที่ 13 กุมภาพันธ์ 2568
“เฉลิมชัย” ส่งความห่วงใยถึงชาวบ้านบึง จ.ชลบุรี ผจญควันไฟเผาไร่อ้อย กำชับ ทสจ. ร่วมกับฝ่ายปกครองเข้าตรวจสอบ ย้ำมาตรการห้ามเผาช่วงฝุ่น เพื่อสุขภาพของพี่น้องประชาชน
“เฉลิมชัย” ส่งความห่วงใยถึงชาวบ้านบึง จ.ชลบุรี ผจญควันไฟเผาไร่อ้อย กำชับ ทสจ. ร่วมกับฝ่ายปกครองเข้าตรวจสอบ ย้ำมาตรการห้ามเผาช่วงฝุ่น เพื่อสุขภาพของพี่น้องประชาชน
“เฉลิมชัย” ส่งความห่วงใยถึงชาวบ้านบึง จ.ชลบุรี ผจญควันไฟเผาไร่อ้อย กำชับ ทสจ. ร่วมกับฝ่ายปกครองเข้าตรวจสอบ ย้ำมาตรการห้ามเผาช่วงฝุ่น เพื่อสุขภาพของพี่น้องประชาชน
วันที่ 13 กุมภาพันธ์ 2568 กระทรวงทรัพยากรธรรมชาติและสิ่งแวดล้อม ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) กล่าวถึง กรณีที่มีการเผยแพร่ภาพข่าวการเผาไร่อ้อยในพื้นที่ตำบลบ้านบึง อำเภอบ้านบึง จังหวัดชลบุรี เมื่อวานที่ผ่านมา (12 กุมภาพันธ์ 2568) จนส่งผลกระทบต่อประชาชนที่อยู่อาศัยในบริเวณใกล้เคียงเป็นจำนวนมาก โดยเฉพาะกรณีของเด็กหญิงอัญญาริณ หรือน้องปลาทู นักแสดงเด็ก ที่อาศัยอยู่ในหมู่บ้านใกล้เคียงกับพื้นที่ไร่อ้อยที่มีการเผาเช่นกัน ได้มีการโพสต์ภาพอาการเลือดกำเดาไหลออกจากจมูกเป็นจำนวนมากผ่านทางโซเซียลมีเดียส่วนตัว เนื่องจากมีอาการของโรคภูมิแพ้อยู่แล้วนั้น จึงได้สั่งการด่วนให้ทางผู้อำนวยการสำนักงานทรัพยากรธรรมชาติและสิ่งแวดล้อมจังหวัดชลบุรี (นายสราวุธ สุโพธิ์ ผอ.ทสจ.ชลบุรี) ลงพื้นที่ตรวจสอบเหตุที่เกิดขึ้นทันที พร้อมทั้งเป็นตัวแทนแสดงความห่วงใยและให้กำลังใจกับชาวบ้านในพื้นที่ รวมถึงเด็กหญิงอัญญาริณ ด้วย
ดร.เฉลิมชัย กล่าวต่อว่า “จากการลงพื้นที่ตรวจสอบของ ผอ.ทสจ.ชลบุรี พบว่า พื้นที่ที่เกิดเหตุไฟไหม้เป็นพื้นที่ไร่อ้อยที่อยู่ติดกับหมู่บ้านจัดสรร ที่มีผลผลิตหลงเหลืออยู่บางส่วน และทางด้านที่อยู่ติดกับหมู่บ้านพบการทำแนวกันไฟบริเวณชิดติดแนวกำแพงรั้วของหมู่บ้าน จึงได้ประสานกับผู้ว่าราชการจังหวัดชลบุรี สั่งการให้นายอำเภอบ้านบึงแจ้งความดำเนินคดี เพื่อหาตัวผู้กระทำผิดมาดำเนินการตามมาตรการทางกฎหมายต่อไป เนื่องจากในช่วงนี้ เป็นช่วงที่ทางกระทรวงทรัพยากรธรรมชาติและสิ่งแวดล้อม ได้กำหนดมาตรการแก้ไขปัญหาไฟป่า หมอกควัน และฝุ่นละอองขนาดเล็ก PM2.5 ประจำปี 2568 โดยขอความร่วมมือจากแต่ละจังหวัดให้ออกประกาศควบคุมการเผาในที่โล่ง เนื่องจากเป็นช่วงที่คุณภาพอากาศมีค่าปริมาณฝุ่นละอองขนาดเล็ก PM2.5 ในปริมาณที่สูง จากหลายปัจจัย ทั้งจากสภาพอากาศที่มีความกดอากาศสูง และจากการเผาวัสดุทางการเกษตรในหลายพื้นที่ของประเทศไทยเอง และจากประเทศเพื่อนบ้านโดยรอบ ทำให้คุณภาพอากาศส่งผลกระทบต่อสุขภาพอนามัยของประชาชนในวงกว้าง ซึ่งจังหวัดชลบุรีเองก็ได้มีการออกประกาศกำหนดมาตรการทางกฎหมายในการควบคุมการเผาในที่โล่งในเขตควบคุมการเผาของจังหวัดชลบุรี ประจำปี 2568 แล้ว ตั้งแต่เมื่อวันที่ 29 มกราคม 2568 โดยมีผลบังคับใช้ตั้งแต่วันที่ 29 มกราคม ไปจนถึงวันที่ 31 พฤษภาคม 2568 ดังนั้น จากกรณีที่เกิดขึ้นจึงได้กำชับให้ทาง ผอ.ทสจ.ชลบุรี ติดตามการสืบสวนหาตัวผู้กระทำผิดมาดำเนินคดีอย่างใกล้ชิด เพื่อให้การบังคับใช้กฎหมายเป็นไปอย่างจริงจัง และเป็นกรณีตัวอย่างให้กับพื้นที่อื่น ๆ ในการเคารพกฎกติกาในช่วงที่ต้องมีการเฝ้าระวังคุณภาพอากาศโดยรวมของประเทศต่อไป”

ที่มา : https://www.thaigov.go.th/news/contents/details/93343