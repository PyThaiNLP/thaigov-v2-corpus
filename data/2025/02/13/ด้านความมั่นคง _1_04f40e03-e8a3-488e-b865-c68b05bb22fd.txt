รัฐบาลไทย-ข่าวทำเนียบรัฐบาล-"อนุทิน" ลุยภารกิจชายแดนใต้ มอบกำลังใจเจ้าหน้าที่ชุดคุ้มครอง รุดเยี่ยมผู้รับบาดเจ็บจากสถานการณ์ความไม่สงบ ย้ำฝ่ายปกครองเพิ่มความแข็งแกร่ง อส.จชต. ดูแลพื้นที่


วันพุธที่ 12 กุมภาพันธ์ 2568
12/02/2568
พิมพ์
"อนุทิน" ลุยภารกิจชายแดนใต้ มอบกำลังใจเจ้าหน้าที่ชุดคุ้มครอง รุดเยี่ยมผู้รับบาดเจ็บจากสถานการณ์ความไม่สงบ ย้ำฝ่ายปกครองเพิ่มความแข็งแกร่ง อส.จชต. ดูแลพื้นที่
"อนุทิน" ลุยภารกิจชายแดนใต้ มอบกำลังใจเจ้าหน้าที่ชุดคุ้มครอง รุดเยี่ยมผู้รับบาดเจ็บจากสถานการณ์ความไม่สงบ ย้ำฝ่ายปกครองเพิ่มความแข็งแกร่ง อส.จชต. ดูแลพื้นที่
น.ส.ไตรศุลี ไตรสรณกุล เลขานุการ รมว.มหาดไทยและโฆษกกระทรวงมหาดไทย กล่าวว่า วันนี้ (12 ก.พ. 68) นายอนุทิน ชาญวีรกูล รองนายกรัฐมนตรี และ รมว.มหาดไทย พร้อม น.ส.ธนนนท์ นิรามิษ คู่สมรส ได้ปฏิบัติภารกิจในพื้นที่จังหวัดชายแดนใต้ เป็นวันที่ 2 โดยนายอรรษิษฐ์ สัมพันธรัตน์ ปลัดกระทรวงมหาดไทย ร่วมคณะ
โดยเวลา 07.30 น. นายอนุทิน พร้อมคู่สมรสนำพุทธศาสนิกชนร่วมทำบุญตักบาตร เนื่องในเทศกาลวันมาฆบูชา พ.ศ. 2568 ณ วัดตานีนรสโมสร พระอารามหลวง อ.เมืองปัตตานี ในโอกาสนี้ นายอนุทิน ได้เข้าสักการะรูปเหมือนหลวงพ่อทวด และ 9 บูรพาจารย์ของคณะสงฆ์จังหวัดปัตตานี พร้อมกราบนมัสการ พระราชวัชรญาณโมลี รองเจ้าคณะภาค 18 เจ้าอาวาสวัดตานีนรสโมสรฯ ด้วย
จากนั้น นายอนุทินพร้อมคณะได้เดินทางไปเยี่ยม พร้อมมอบถุงยังชีพ เพื่อเป็นกำลังใจแก่เจ้าหน้าที่ชุดคุ้มครองตำบลดอนรัก ซึ่งประกอบด้วยเจ้าหน้าที่ทหาร ตำรวจ สมาชิก อส. ชุดรักษาความปลอดภัยหมู่บ้าน (ชรบ.) ณ ฐานปฏิบัติการชุดคุ้มครอง ต.ดอนรัก อ.หนองจิก จ.ปัตตานี
เวลา 10.30 น. นายอนุทิน และคณะ เดินทางไปยัง รพ.นราธิวาสราชนครินทร์ จ.นราธิวาส เพื่อเยี่ยมประชาชน 2 คน คือ นายสุชาติ แก้วเมฆ อายุ 32 ปี และ นายสิทธิโชค แก้วเมฆ ที่ถูกคนร้ายลอบยิงขณะเข้าไปหาของป่าในพื้นที่ ต.สามัคคี อ.รือเสาะ จ.นราธิวาส โดยล่าสุดผู้บาดเจ็บได้รับการดูแลรักษาจากแพทย์อาการดีขึ้นโดยลำดับ
นายอนุทิน กล่าวว่า ขณะนี้ฝ่ายปกครองมีการแจ้งเตือนประชาชนเกี่ยวกับการเดินทางสัญจร ควรจะใช้เส้นทางหลักเพื่อความปลอดภัย เพื่อไม่ตกเป็นเป้าหรือที่เพ่งเล็งของผู้ก่อความไม่สงบ ขอให้ฟังคำเตือนของเจ้าหน้าที่เพื่อความปลอดภัย ไม่ให้เหตุประชาชนถูกลอบทำร้ายเกิดขึ้นและเกิดความสูญเสียอีก
ทั้งนี้ เพื่อสนับสนุนการดูแลความเรียบร้อย ทางกระทรวงมหาดไทยโดยกรมการปกครองได้เสริมศักยภาพของสมาชิก อส. ในพื้นที่ 3 จังหวัดชายแดนภาคใต้ (อส.จชต.) โดยการสนับสนุนการฝึกจากกองทัพบกและกองทัพภาค 4 ซึ่งได้เห็นการพัฒนาทักษะของเจ้าหน้าที่ อส. ที่ดีและแข็งแกร่งขึ้นอย่างชัดเจน และจะเป็นกำลังสำคัญในการดูแลประชาชนในพื้นที่ที่เข้มแข็งต่อไป

ที่มา : https://www.thaigov.go.th/news/contents/details/93326