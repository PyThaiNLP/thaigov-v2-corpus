รัฐบาลไทย-ข่าวทำเนียบรัฐบาล-“มนพร” เปิดท่าเทียบเรือวุฒากาศ ยกระดับมาตรฐานโครงสร้างพื้นฐานด้านคมนาคมทางน้ำ เชื่อมต่อขนส่งสาธารณะ – ก้าวใหม่ของการเดินทางที่สะดวก รวดเร็ว เป็นมิตรต่อสิ่งแวดล้อม


วันศุกร์ที่ 14 กุมภาพันธ์ 2568
“มนพร” เปิดท่าเทียบเรือวุฒากาศ ยกระดับมาตรฐานโครงสร้างพื้นฐานด้านคมนาคมทางน้ำ เชื่อมต่อขนส่งสาธารณะ – ก้าวใหม่ของการเดินทางที่สะดวก รวดเร็ว เป็นมิตรต่อสิ่งแวดล้อม
....
นางมนพร เจริญศรี รัฐมนตรีช่วยว่าการกระทรวงคมนาคม เปิดเผยภายหลังเป็นประธานในพิธีเปิดท่าเทียบเรือวุฒากาศ ว่า กระทรวงคมนาคมมีนโยบายมุ่งเน้นพัฒนาโครงข่ายคมนาคมขนส่งทั้งทางบก – ราง - น้ำให้เกิดการเชื่อมโยงกันแบบไร้รอยต่อในรูปแบบการพัฒนาจุดเชื่อมต่อการเดินทาง “ล้อ ราง เรือ” เพื่อเพิ่มประสิทธิภาพ เพิ่มทางเลือกในการเดินทาง ยกระดับคุณภาพชีวิตของประชาชน ลดมลภาวะทางอากาศ รวมถึงยกระดับท่าเรือให้เป็นสถานีเรือโดยสารอัจฉริยะที่มาพร้อมสิ่งอำนวยความสะดวก และเทคโนโลยีที่ทันสมัย การเปิดให้บริการท่าเรือวุฒากาศในวันนี้จึงเป็นก้าวสำคัญของการพัฒนาโครงสร้างพื้นฐานด้านการขนส่ง เพื่อให้ประชาชนสามารถเดินทางได้ด้วยความสะดวก รวดเร็ว และปลอดภัยมากยิ่งขึ้น
นายกริชเพชร ชัยช่วย อธิบดีกรมเจ้าท่า กล่าวเพิ่มเติมว่า โครงการก่อสร้างท่าเทียบเรือวุฒากาศ เป็นหนึ่งในโครงการก่อสร้างโป๊ะเทียบเรือในคลองบางขุนเทียนเชื่อมต่อสถานีรถไฟฟ้าสายสีเขียวเข้ม (สายสีลม) เพื่อเป็นศูนย์กลางในการเดินทางระบบขนส่งสาธารณะที่มีประสิทธิภาพมากขึ้น รองรับความต้องการของประชาชนและนักท่องเที่ยว โดยสามารถเชื่อมโยงการเดินทางระหว่างเรือโดยสาร รถโดยสารประจำทาง และรถไฟฟ้า ซึ่งจะช่วยอำนวยความสะดวก รวดเร็ว ปลอดภัย และประหยัดค่าใช้จ่ายในการเดินทางด้วยระบบขนส่งสาธารณะที่มีประสิทธิภาพ
โครงการฯ ตั้งอยู่บริเวณใต้สะพานสถานีรถไฟฟ้าวุฒากาศ ริมคลองบางขุนเทียน เขตธนบุรี ประกอบด้วย การก่อสร้างชานพักสำหรับเป็นทางขึ้น - ลง ขนาด 2.40 X 3.20 เมตร 1 ชุด การก่อสร้างโป๊ะ ขนาด 3.00 x 6.00 x 1.20 เมตร 1 โป๊ะ และการก่อสร้างสะพานปรับระดับ 1.20 x 8.00 เมตร 1 สะพาน ใช้งบประมาณ 1,750,000 บาท ดำเนินการแล้วเสร็จเมื่อวันที่ 30 พฤศจิกายน 2567 โดยบริษัท สกาย มารีน จำกัด เป็นผู้ดำเนินการก่อสร้าง
ทั้งนี้ นางมนพร เจริญศรี รัฐมนตรีช่วยว่าการกระทรวงคมนาคม ได้เป็นประธานในพิธีเปิดท่าเทียบเรือวุฒากาศ โดยมี นายศรัณยสัณฑ์ วีรกุลสุนทร ที่ปรึกษารองนายกรัฐมนตรี นายสรพงศ์ ไพฑูรย์พงษ์ รองปลัดกระทรวงคมนาคม และนายกริชเพชร ชัยช่วย อธิบดีกรมเจ้าท่า เข้าร่วมพิธี ในวันที่ 14 กุมภาพันธ์ 2568 ณ ท่าเทียบเรือวุฒากาศ เขตธนบุรี กรุงเทพฯ

ที่มา : https://www.thaigov.go.th/news/contents/details/93400