รัฐบาลไทย-ข่าวทำเนียบรัฐบาล-นายกรัฐมนตรี ‘แพทองธาร’ ชื่นชมความสำเร็จ ‘ปอล ฮองรี วิเยอร์ต๊องส์’ นักกีฬาเอเชียนวินเทอร์เกมส์ “ฮาร์บิน 2025” คว้าเหรียญทองแดงแรกในประวัติศาสตร์


วันศุกร์ที่ 14 กุมภาพันธ์ 2568
14/02/2568
พิมพ์
นายกรัฐมนตรี ‘แพทองธาร’ ชื่นชมความสำเร็จ ‘ปอล ฮองรี วิเยอร์ต๊องส์’ นักกีฬาเอเชียนวินเทอร์เกมส์ “ฮาร์บิน 2025” คว้าเหรียญทองแดงแรกในประวัติศาสตร์
นายกรัฐมนตรี ‘แพทองธาร’ ชื่นชมความสำเร็จ ‘ปอล ฮองรี วิเยอร์ต๊องส์’ นักกีฬาเอเชียนวินเทอร์เกมส์ “ฮาร์บิน 2025” คว้าเหรียญทองแดงแรกในประวัติศาสตร์
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า วันนี้ (14 กุมภาพันธ์ 2568) เวลา 16.00 น. ณ ห้องสีม่วง ตึกไทยคู่ฟ้า ทำเนียบรัฐบาล คณะนักกีฬาและครูผู้ฝึกสอนที่เข้าร่วมการแข่งขันมหกรรมกีฬาเอเชียนวินเทอร์เกมส์ ครั้งที่ 9 “ฮาร์บิน 2025” เข้าพบนางสาวแพทองธาร ชินวัตร นายกรัฐมนตรี โดยมี นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา นายธนา ไชยประสิทธิ์ รองประธานและเหรัญญิกคณะกรรมการโอลิมปิกแห่งประเทศไทย ในพระบรมราชูปถัมภ์ คุณหญิงปัทมา ลีสวัสดิ์ตระกูล กรรมการคณะกรรมการโอลิมปิกสากล นายก้องศักด ยอดมณี ผู้ว่าการการกีฬาแห่งประเทศไทย นายปิยสวัสดิ์ อัมระนันท์ นายกสมาคมกีฬาสกีและสโนว์บอร์ดแห่งประเทศไทย เจ้าหน้าที่ผู้ฝึกสอนและนักกีฬาเข้าร่วม
นายกรัฐมนตรีกล่าวต้อนรับและชื่นชมความสำเร็จของคณะนักกีฬาและครูผู้ฝึกสอนที่เข้าร่วมการแข่งขันมหกรรมกีฬาเอเชียนวินเทอร์เกมส์ ครั้งที่ 9 “ฮาร์บิน 2025” โดยเฉพาะ นายปอล ฮองรี วิเยอร์ต๊องส์  (Mr.Paul Henri Vieuxtemps) ผู้ที่สามารถคว้าเหรียญทองแดงจากกีฬา Freestyle skiing ประเภท Men's Freeski slopestyle ได้สำเร็จ ซึ่งนายกรัฐมนตรีได้สอบถามและขอให้นายปอลฯ แบ่งปันประสบการณ์การแข่งขันไม่ว่าจะเป็นเรื่องส่วนตัว ครอบครัว หรือเป้าหมายของตนเองให้น้องๆ เยาวชนหรือคนไทยได้รับทราบ ทางด้านนายปอลฯ กล่าวว่า มีความสุขที่สามารถคว้าเหรียญรางวัลมาให้ประเทศ ซึ่งเป็นครั้งแรกในการแข่งขันเอเชียนเกมส์ และหวังว่าจะได้ไปแข่งขันโอลิมปิก โดยจะพยายามให้ผ่านรอบคัดเลือกโอลิมปิกให้ได้ และมีความสุขกับการแข่งขันนี้
โอกาสนี้ นายกรัฐมนตรีได้สอบถามเรื่องการฝึกซ้อม เรื่องการพักผ่อนของนักกีฬาตลอดจนสถานที่ฝึกซ้อมที่ต้องมีหิมะ ซึ่งนายปอลฯ ได้ตอบว่ายังคงฝึกซ้อมต่อ และมีเวลาพักผ่อนช่วงสั้น ๆ ในฤดูร้อน และจะกลับบ้านไปฝึกซ้อมที่ประเทศฝรั่งเศสในวันพรุ่งนี้  จากนั้น นายกรัฐมนตรีได้มอบของที่ระลึกและถ่ายภาพร่วมกับคณะนักกีฬาและครูผู้ฝึกสอนที่เข้าร่วมการแข่งขันมหกรรมกีฬาเอเชียนวินเทอร์เกมส์ ครั้งที่ 9
ทั้งนี้ ประเทศไทยได้จัดส่งนักกีฬาเข้าร่วมการแข่งขันดังกล่าว จำนวน 85 คน จาก 11 ชนิดกีฬา ซึ่งมากที่สุดในประวัติศาสตร์ และเป็นการส่งลงแข่งครบทุกกีฬาเป็นครั้งแรก โดยเมื่อวันที่ 11 กุมภาพันธ์ที่ผ่านมา นายปอล ฮองรี วิเยอร์ต๊องส์ สามารถคว้าเหรียญทองแดงจากกีฬา Freestyle skiing ประเภท Men's Freeski slopestyle ได้สำเร็จ ถือเป็นการได้เหรียญจากเอเชียนเกมส์ฤดูหนาวเหรียญแรกของประเทศไทย

ที่มา : https://www.thaigov.go.th/news/contents/details/93407