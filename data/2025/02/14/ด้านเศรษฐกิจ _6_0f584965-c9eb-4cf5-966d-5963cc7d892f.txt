รัฐบาลไทย-ข่าวทำเนียบรัฐบาล-รัฐมนตรีฯ เอกนัฏ ร่วมงาน FTI EXPO 2025 เสริมแกร่งผู้ประกอบการอุตสาหกรรมไทย สู่ตลาดโลกอย่างยั่งยืน


วันศุกร์ที่ 14 กุมภาพันธ์ 2568
14/02/2568
พิมพ์
รัฐมนตรีฯ เอกนัฏ ร่วมงาน FTI EXPO 2025 เสริมแกร่งผู้ประกอบการอุตสาหกรรมไทย สู่ตลาดโลกอย่างยั่งยืน
รัฐมนตรีฯ เอกนัฏ ร่วมงาน FTI EXPO 2025 เสริมแกร่งผู้ประกอบการอุตสาหกรรมไทย สู่ตลาดโลกอย่างยั่งยืน
วันที่ 13 กุมภาพันธ์ 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เข้าร่วมงาน FTI EXPO 2025 จัดโดย สภาอุตสาหกรรมแห่งประเทศไทย ภายใต้แนวคิด “EMPOWERING THAI INDUSTRY, ELEVATING THAILAND’S FUTURE เสริมพลังอุตสาหกรรมไทย เพื่ออนาคตไทยที่ยั่งยืน” โดยมี นางสาวแพทองธาร ชินวัตร นายกรัฐมนตรี เป็นประธานเปิดงาน พร้อมด้วย นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม พร้อมด้วย นายมาริษ เสงี่ยมพงษ์ รัฐมนตรีว่าการกระทรวงการต่างประเทศ นายพิชัย นริพทะพันธุ์ รัฐมนตรีว่าการกระทรวงพาณิชย์ นางสาวจิราพร สินธุไพร รัฐมนตรีประจำสำนักนายกรัฐมนตรี นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง นายเผ่าภูมิ โรจนสกุล รัฐมนตรีช่วยว่าการกระทรวงการคลัง นายเดชอิศม์ ขาวทอง รัฐมนตรีช่วยว่าการกระทรวงสาธารณสุข เข้าร่วมเป็นเกียรติในพิธีเปิด
ในส่วนกระทรวงอุตสาหกรรมมี นายณัฐพล รังสิตพล ปลัดกระทรวงอุตสาหกรรม นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม คณะผู้บริหารกระทรวงอุตสาหกรรม เข้าร่วม โดยมี นายเกรียงไกร เธียรนุกุล ประธานสภาอุตสาหกรรมแห่งประเทศไทย ให้การต้อนรับพร้อมกล่าวรายงานวัตถุประสงค์การจัดงาน ณ Hall 5-8 ชั้น LG ศูนย์การประชุมแห่งชาติสิริกิติ์
FTI EXPO 2025 เป็นงานแสดงศักยภาพของภาคอุตสาหกรรมไทย ที่ยิ่งใหญ่ที่สุดแห่งปี ซึ่งรวบรวมนวัตกรรมและเทคโนโลยีไว้มากมาย แสดงถึงความก้าวหน้าของภาคอุตสาหกรรม ที่เป็นกลไกสำคัญในการขับเคลื่อนเศรษฐกิจของประเทศไทย เพื่อนำไปสู่การปฏิรูปโครงสร้างเศรษฐกิจ และพัฒนาจากอุตสาหกรรมเดิมไปสู่อุตสาหกรรมแห่งอนาคต ซึ่งเป็นเป้าหมายของประเทศ  โดยต้องมีการยกระดับขีดความสามารถทางแข่งขัน ควบคู่ไปกับการพัฒนาเศรษฐกิจ สังคม และสิ่งแวดล้อม ในแนวทางที่ยั่งยืน
ทั้งนี้ การจัดงานดังกล่าวเป็นการจับมือกันระหว่างองค์กรพันธมิตรชั้นนำ ซึ่งสะท้อนถึงความร่วมมือในการทำงานระหว่างภาครัฐและภาคเอกชนในการขับเคลื่อนประเทศไทยให้เป็นที่ยอมรับในระดับนานาชาติ เศรษฐกิจมีความมั่นคง ประชาชนมีชีวิตความเป็นอยู่ที่ดีขึ้น และสร้างรายได้ให้กับประเทศ
ดังนั้น ภาคอุตสาหกรรมจึงต้องมีการพัฒนาและปรับตัวให้พร้อมรับกับการเปลี่ยนแปลงอยู่ตลอดเวลา และต้องพลิกความท้าทายให้เป็นโอกาส เร่งเดินหน้าปฏิรูปโครงสร้างอุตสาหกรรมสู่เศรษฐกิจยุคใหม่ ต่อยอดการพัฒนาของภาคการผลิตด้วยเทคโนโลยีและนวัตกรรม มุ่งเน้นการสร้างมูลค่าเพิ่มให้กับสินค้าและบริการ ขณะเดียวกันยังต้องให้ความสำคัญกับการพัฒนาการศึกษา เพื่อสร้างกำลังคนรองรับอุตสาหกรรมแห่งอนาคต พร้อมทั้งวางยุทธศาสตร์ให้ไทยเป็นศูนย์กลางการผลิตอุตสาหกรรมของภูมิภาค โดยงาน FTI EXPO 2025 จัดขึ้นระหว่างวันที่ 12-15 กุมภาพันธ์ 2568 เวลา 10.00-19.00 น. ณ Hall 5-8 ชั้น LG ศูนย์การประชุมแห่งชาติสิริกิติ์ ประชาชนและผู้สนใจทั่วไปสามารถเข้าชมได้โดยไม่มีค่าใช้จ่าย

ที่มา : https://www.thaigov.go.th/news/contents/details/93376