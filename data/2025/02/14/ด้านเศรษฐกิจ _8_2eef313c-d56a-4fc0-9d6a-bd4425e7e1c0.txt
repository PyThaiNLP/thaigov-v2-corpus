รัฐบาลไทย-ข่าวทำเนียบรัฐบาล-“ธนดล” เผยที่ดินเขาใหญ่กว่า 4 หมื่นไร่ ยังอยู่ในมือนายทุนและผู้มีอิทธิพล เตรียมเดินหน้ายึดคืนสู่มือเกษตรกร หากพบกระทำผิดตามกฎหมายจริง !!!


วันศุกร์ที่ 14 กุมภาพันธ์ 2568
“ธนดล” เผยที่ดินเขาใหญ่กว่า 4 หมื่นไร่ ยังอยู่ในมือนายทุนและผู้มีอิทธิพล เตรียมเดินหน้ายึดคืนสู่มือเกษตรกร หากพบกระทำผิดตามกฎหมายจริง !!!
“ธนดล” เผยที่ดินเขาใหญ่กว่า 4 หมื่นไร่ ยังอยู่ในมือนายทุนและผู้มีอิทธิพล เตรียมเดินหน้ายึดคืนสู่มือเกษตรกร หากพบกระทำผิดตามกฎหมายจริง !!!
นายธนดล สุวัณณะฤทธิ์ คณะที่ปรึกษารัฐมนตรีว่าการกระทรวงเกษตรและสหกรณ์ เปิดเผยภายหลังเป็นประธานการประชุมคณะทำงานการขับเคลื่อนการตรวจสอบและพิจารณาความผิดเกี่ยวกับผู้ได้รับการจัดที่ดินและผู้ถือครองที่ดินโดยมิชอบในเขตปฏิรูปที่ดิน ครั้งที่ 1/2568 โดยมีผู้แทนจากหน่วยงานที่เกี่ยวข้องเข้าร่วม อาทิ สำนักงานตำรวจแห่งชาติ สำนักงานคณะกรรมการป้องกันและปราบรามการทุจริตแห่งชาติ (ป.ป.ช.) สำนักงานคณะกรรมการป้องกันและปราบปรามการทุจริตในภาครัฐ (ป.ป.ท.) สำนักงานคณะกรรมการป้องกันและปราบปรามการฟอกเงิน (ป.ป.ง.) กรมสอบสวนคดีพิเศษ (DSI) กระทรวงพาณิชย์ และกรมที่ดิน เป็นต้น ณ ห้องประชุม 135 กระทรวงเกษตรและสหกรณ์ ว่า ที่ประชุมมีวาระเร่งด่วนที่ต้องพิจารณาร่วมกัน ประกอบด้วย 1) การตรวจสอบผู้กระทำความผิดเกี่ยวกับการออกโฉนดโดยมิชอบในพื้นที่ 4 หมื่นไร่ บนพื้นที่ ส.ป.ก. อำเภอปากช่อง จังหวัดนครราชสีมา 2) การตรวจสอบและพิจารณาความผิดเกี่ยวกับผู้ถือครองที่ดินโดยมิชอบในเขตปฏิรูปที่ดิน อำเภอปากช่อง จังหวัดนครราชสีมา โดยที่ประชุมได้ร่วมกันหารือและพิจารณาตรวจสอบข้อมูล ได้แก่ แผนที่ เอกสารสิทธิ์การถือครองที่ดินบริเวณดังกล่าว เอกสารที่เกี่ยวข้อง ฯลฯ และมีมติเห็นชอบในการบูรณาการความร่วมมือกับทุกหน่วยงานที่เกี่ยวข้อง พร้อมทั้งเตรียมเดินหน้าลงพื้นที่ตรวจสอบข้อเท็จจริงภายในสัปดาห์หน้า หากพบว่ามีการกระทำความผิดตามกฎหมาย จะมีการขยายผลและดำเนินการในส่วนที่เกี่ยวข้องอย่างเร่งด่วนต่อไป
“ผมได้หารือในที่ประชุม พร้อมทั้งเปิดเผยข้อมูลที่สำคัญในการตรวจสอบการออกโฉนดและการถือครองที่ดินในพื้นที่อำเภอปากช่อง จังหวัดนครราชสีมา พบว่าพื้นที่กว่า 4 หมื่นไร่ มีการรุกพื้นที่ในเขตปฏิรูปที่ดินและไม่มีความชัดเจนเกี่ยวกับสิทธิ์การถือครอง จึงเตรียมลงพื้นที่พร้อมกับหน่วยงานที่เกี่ยวข้องภายในสัปดาห์หน้า เพื่อตรวจสอบข้อเท็จจริงในพื้นที่ดังกล่าว หากพบการกระทำความผิดตามกฎหมายจริง จะเดินหน้าขยายผลและดำเนินการในส่วนที่เกี่ยวข้องต่อไป ทั้งนี้ เพื่อยึดคืนพื้นที่จากนายทุนและผู้มีอิทธิพล ส่งคืนสู่มือเกษตรกรให้ได้ใช้ประโยชน์ในการประกอบอาชีพเกษตรกรรมตามวัตถุประสงค์ของการจัดรูปที่ดินอย่างแท้จริง” นายธนดล กล่าว

ที่มา : https://www.thaigov.go.th/news/contents/details/93379