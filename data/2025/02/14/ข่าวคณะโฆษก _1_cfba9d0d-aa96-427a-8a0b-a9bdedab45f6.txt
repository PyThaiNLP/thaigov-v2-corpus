รัฐบาลไทย-ข่าวทำเนียบรัฐบาล-“รัฐบาล” เปิดช่องทางพิเศษปกปิดความลับให้ผู้แจ้งปลอดภัย แจ้งจับหากพบครู-บุคลากรทางการศึกษาเกี่ยวข้องกับการล่วงละเมิดทางเพศในสถานศึกษา ลงโทษวินัยขั้นร้ายแรงถึงที่สุด 


วันศุกร์ที่ 14 กุมภาพันธ์ 2568
14/02/2568
พิมพ์
“รัฐบาล” เปิดช่องทางพิเศษปกปิดความลับให้ผู้แจ้งปลอดภัย แจ้งจับหากพบครู-บุคลากรทางการศึกษาเกี่ยวข้องกับการล่วงละเมิดทางเพศในสถานศึกษา ลงโทษวินัยขั้นร้ายแรงถึงที่สุด
ย้ำสถานศึกษาต้องปลอดภัย ไม่ปล่อยให้คนผิดลอยนวล
วันนี้ (14 กุมภาพันธ์ 2568) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า กระทรวงศึกษาธิการเดินหน้าเพิ่มมาตรการป้องกันและให้ความสำคัญในแก้ไขปัญหาการล่วงละเมิดทางเพศในสถานศึกษา จากกรณีที่พบปัญหาการล่วงละเมิดทางเพศในสถานศึกษาอยู่บ่อยครั้ง โดยรัฐบาลยืนยันว่า การล่วงละเมิดทางเพศถือเป็นเรื่องที่ให้ความสำคัญในการป้องกัน เพราะปัญหาดังกล่าวที่ได้เกิดขึ้นไม่เพียงแต่จะทำให้เกิดบาดแผลทางร่างกาย แต่ยังได้ส่งผลกระทบต่อสภาพจิตใจและการพัฒนาการเรียนรู้ของเด็กนักเรียนในระยะยาว เพราะเนื่องด้วยเด็กหรือผู้เรียนเกิดความกลัวหรือความอับอาย ทำให้เกิดการหลีกเลี่ยงการพบเจอเพื่อนและร่วมกิจกรรม ซึ่งบ่อยครั้งเด็กหรือครูไม่กล้าที่จะเปิดเผย ทำให้ปัญหาดังกล่าวในส่วนนี้ไม่ได้รับการแก้ไขอย่างทันท่วงที ดังนั้น เพื่อให้การแก้ไขปัญหาสามารถดำเนินการทำได้อย่างทันทีครูหรือผู้สอนจะต้องคอยสังเกตพฤติกรรมอย่างใกล้ชิด หากพบว่าเด็กมีความวิตกกังวลที่ผิดปกติ หลีกเลี่ยงการพบเจอเพื่อนและกิจกรรมหรือมีสัญญาณการถูกล่วงละเมิด ควรช่วยเหลือด้วยการพูดคุยและให้คำปรึกษาอย่างอ่อนโยนเพื่อเข้าใจถึงปัญหาที่เกิดขึ้น และหากปัญหาเกินความรับมือสามารถประสานนักจิตวิทยาในพื้นที่ เพื่อให้เกิดการช่วยเหลือที่รวดเร็วและเหมาะสม
นายคารม  กล่าวต่อไปว่า จากปัญหาการล่วงละเมิดทางเพศในสถานศึกษา รัฐบาลโดยกระทรวงศึกษาธิการไม่นิ่งนอนใจและต้องการสะท้อนให้เห็นถึงการดำเนินการอย่างเร่งด่วน ที่คำนึงถึงความปลอดภัยในรั้วโรงเรียนให้มากขึ้นกว่าเดิม ด้วยการจัดอบรมสร้างความเข้าใจเกี่ยวกับเรื่องการล่วงละเมิดให้กับครูและนักเรียน พร้อมนำนักจิตวิทยาสนับสนุนด้านจิตใจให้คำปรึกษา เพื่อเป็นการช่วยเหลือให้เด็กที่โดนล่วงละเมิดทางเพศได้รับการฟื้นฟูจิตใจเร็วขึ้น ทั้งนี้ กระทรวงศึกษาธิการให้ความสำคัญกับผู้แจ้งข้อมูลต้องมีความปลอดภัย ไม่เปิดเผยตัวตน เพื่อให้เด็กนักเรียนและผู้ปกครองสามารถแจ้งเหตุการณ์การล่วงละเมิดได้อย่างมั่นใจและเป็นความลับ ผ่านช่องทาง ดังนี้ 1.เว็บไซต์ https://anticorrupt.moe.go.th 2.จดหมายอิเล็กทรอนิกส์ (E-Mail) : accmoe@sueksa.go.th 3.ส่งหนังสือร้องเรียนการทุจริตมาที่ กระทรวงศึกษาธิการ 319 อาคารเสมารักษ์ ถนนราชดำเนินนอก เขตดุสิต กทม. 10300 4.มายื่นหนังสือร้องเรียนการทุจริตด้วยตนเองที่ ศูนย์ปฏิบัติการต่อต้านการทุจริต กระทรวงศึกษาธิการ 5.สายด่วนศูนย์ปฏิบัติการต่อต้านการทุจริต กระทรวงศึกษาธิการ 02-628-6162 หรือ 6.โทรสาร (Fax) : 02-628-6138
“เพื่อให้โรงเรียนเป็นสถานศึกษาที่มีสภาพแวดล้อมการเรียนรู้อย่างปลอดภัยส่งเสริมให้เด็กได้เติบโตไปอย่างมีความสุข รัฐบาลโดยกระทรวงศึกษาธิการขอย้ำอย่างชัดเจนว่า จะไม่มีการปล่อยผ่านในเรื่องของปัญหาการล่วงละเมิดทางเพศในสถานศึกษา อย่างแน่นอนหากพบเจอการกระทำผิดจะลงโทษวินัยร้ายแรงอย่างถึงที่สุด” นายคารม ย้ำ

ที่มา : https://www.thaigov.go.th/news/contents/details/93368