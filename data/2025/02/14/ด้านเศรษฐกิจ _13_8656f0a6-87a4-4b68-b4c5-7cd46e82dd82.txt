รัฐบาลไทย-ข่าวทำเนียบรัฐบาล-รายงานความคืบหน้าการให้ความช่วยเหลือทางการเงินเพื่อแก้ไขปัญหาหนี้นอกระบบของกระทรวงการคลัง


วันศุกร์ที่ 14 กุมภาพันธ์ 2568
14/02/2568
พิมพ์
รายงานความคืบหน้าการให้ความช่วยเหลือทางการเงินเพื่อแก้ไขปัญหาหนี้นอกระบบของกระทรวงการคลัง
ผลดำเนินการตั้งแต่ 1 ธ.ค.2566 – 13 ก.พ.2568 มีประชาชนเป็นหนี้นอกระบบได้รับอนุมัติความช่วยเหลือทางการเงินแล้ว 53,521 ราย ยอดอนุมัติรวมทั้งสิ้น 1,898.90 ลบ. เพิ่มขึ้นจากแถลงข่าว ก.คลังเมื่อวันที่ 31 ม.ค.2568 1,149 ราย และมียอดอนุมัติเพิ่มขึ้น 41.73 ลบ.
นายพรชัย ฐีระเวช ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยความคืบหน้าของการดำเนินการให้ความช่วยเหลือทางการเงินเพื่อแก้ไขปัญหาหนี้นอกระบบของกระทรวงการคลังที่ร่วมกับสถาบันการเงินเฉพาะกิจ ได้แก่ ธนาคารออมสิน และธนาคารเพื่อการเกษตรและสหกรณ์การเกษตร ผ่านมาตรการสินเชื่อต่าง ๆ ได้แก่ โครงการสินเชื่อธนาคารประชาชน สินเชื่อเพื่อชำระหนี้สินนอกระบบ สินเชื่อกองทุนหมุนเวียนเพื่อช่วยเหลือเกษตรกรผู้ยากจน มาตรการสินเชื่อเพื่อช่วยเหลือและรองรับลูกหนี้นอกระบบที่ลงทะเบียนแก้ไขปัญหาหนี้นอกระบบ และสินเชื่อสร้างงานสร้างอาชีพ โดยผลการดำเนินการตั้งแต่วันที่ 1 ธันวาคม 2566 – 13 กุมภาพันธ์ 2568 มีประชาชนที่เป็นหนี้นอกระบบได้รับอนุมัติให้ความช่วยเหลือทางการเงินไปแล้วจำนวน 53,521 ราย ยอดอนุมัติรวมทั้งสิ้น 1,898.90 ล้านบาท เพิ่มขึ้นจากแถลงข่าวกระทรวงการคลังเมื่อวันที่ 31 มกราคม 2568 จำนวน 1,149 ราย และมียอดอนุมัติเพิ่มขึ้น 41.73 ล้านบาท
โฆษกกระทรวงการคลัง กล่าวเพิ่มเติมว่า กระทรวงการคลังมีนโยบายส่งเสริมให้มีการประกอบธุรกิจสินเชื่อรายย่อยระดับจังหวัดภายใต้การกำกับ (สินเชื่อพิโกไฟแนนซ์) เพื่อเพิ่มช่องทางในการเข้าถึงแหล่งเงินทุนในระบบให้แก่ประชาชนรายย่อยในอัตราดอกเบี้ยที่เป็นธรรม ไม่ถูกเอาเปรียบจากเจ้าหนี้นอกระบบที่เรียกเก็บอัตราดอกเบี้ยที่เกินกว่ากฎหมายกำหนด รวมทั้งยังเป็นช่องทางให้เจ้าหนี้นอกระบบสามารถเข้ามาให้บริการสินเชื่อในระบบอย่างถูกกฎหมาย โดยปัจจุบัน ณ เดือนมกราคม 2568 มีนิติบุคคล (บริษัทจำกัดหรือห้างหุ้นส่วนจำกัด) ได้รับใบอนุญาตให้ประกอบธุรกิจสินเชื่อพิโกไฟแนนซ์และเปิดดำเนินการแล้ว 1,149 ราย ใน 75 จังหวัด และ ณ สิ้นเดือนธันวาคม 2567 มีการอนุมัติสินเชื่อพิโกไฟแนนซ์ให้กับประชาชนรายย่อยสะสมทั้งสิ้น 4,907,439 บัญชี เป็นจำนวนเงินรวม 47,716.97 ล้านบาท โดยเป็นยอดสินเชื่อคงค้าง 390,450 บัญชีเป็นจำนวนเงินรวม 7,336.10 ล้านบาท ทั้งนี้ นิติบุคคลที่สนใจประกอบธุรกิจสินเชื่อพิโกไฟแนนซ์สามารถดูข้อมูลการยื่นคำขออนุญาตได้ที่ www.1359.go.th หรือโทรสอบถามรายละเอียดเพิ่มเติมได้ที่สายด่วน 1359
กองนโยบายพัฒนาระบบการเงินภาคประชาชน สำนักงานเศรษฐกิจการคลัง
โทร. 0 2169 7130

ที่มา : https://www.thaigov.go.th/news/contents/details/93397