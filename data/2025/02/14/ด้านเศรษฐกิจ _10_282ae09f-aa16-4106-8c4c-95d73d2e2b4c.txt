รัฐบาลไทย-ข่าวทำเนียบรัฐบาล-รัฐมนตรีช่วยเกษตรฯเปิดงานรณรงค์การถ่ายทอดเทคโนโลยีเพิ่มศักยภาพการผลิตข้าวสู่สินค้าเกษตรมูลค่าสูงพร้อมเปิดจุดเช็คอินใหม่ 'แปลงข้าวหลากสี' 


วันศุกร์ที่ 14 กุมภาพันธ์ 2568
รัฐมนตรีช่วยเกษตรฯเปิดงานรณรงค์การถ่ายทอดเทคโนโลยีเพิ่มศักยภาพการผลิตข้าวสู่สินค้าเกษตรมูลค่าสูงพร้อมเปิดจุดเช็คอินใหม่ 'แปลงข้าวหลากสี'
รัฐมนตรีช่วยเกษตรฯเปิดงานรณรงค์การถ่ายทอดเทคโนโลยีเพิ่มศักยภาพการผลิตข้าวสู่สินค้าเกษตรมูลค่าสูงพร้อมเปิดจุดเช็คอินใหม่ 'แปลงข้าวหลากสี' แหล่งท่องเที่ยวเชิงเกษตรอีกแห่งหนึ่งของจังหวัดพะเยา
นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ เป็นประธานพิธีเปิดงานรณรงค์การถ่ายทอดเทคโนโลยีเพื่อเพิ่มศักยภาพการผลิตข้าวสู่สินค้าเกษตรมูลค่าสูง ภายใต้โครงการระบบส่งเสริมเกษตรแบบแปลงใหญ่ปี 2568 โดยมีนายธนสาร ธรรมสอน ผู้ช่วยเลขานุการรัฐมนตรีว่าการกระทรวงเกษตรและสหกรณ์ นางอัญชลี สุวจิตตานนท์ รองปลัดกระทรวงเกษตรและสหกรณ์ นายณัฏฐกิตติ์ ของทิพย์ อธิบดีกรมการข้าว นายรัฐพล นราดิศร ผู้ว่าราชการจังหวัดพะเยา ผู้บริหารกระทรวงเกษตรและสหกรณ์ ตลอดจนเกษตรกรกลุ่มนาแปลงใหญ่ศูนย์ข้าวชุมชนเกษตรกรทั่วไป และประชาชนเข้าร่วม ณ แปลงนาศูนย์ข้าวชุมชนบ้านสันป่าม่วง ตำบลสันป่าม่วง อำเภอเมือง จังหวัดพะเยา ซึ่งการจัดงานในครั้งนี้มีวัตถุประสงค์เพื่อ ส่งเสริมให้เกษตรกรรวมกลุ่มทำการผลิตข้าวแบบนาแปลงใหญ่และเพิ่มศักยภาพการปลูกข้าวอย่างเหมาะสมนำไปสู่การผลิตสินค้าเกษตรมูลค่าสูงถ่ายทอดองค์ความรู้ด้านการผลิตข้าวด้านการลดต้นทุนการผลิตการเพิ่มผลผลิตการพัฒนาคุณภาพผลผลิตการตลาดและการบริหารจัดการกลุ่มรวมถึงสร้างช่องทางการตลาดในการจำหน่ายข้าวผลิตภัณฑ์แปรรูปจากข้าวส่งเสริมการท่องเที่ยวผ่านแหล่งเรียนรู้เชิงเกษตรเพื่อให้เกษตรกรผู้ปลูกข้าวสามารถพึ่งพาตนเองได้อย่างยั่งยืนมีความเข้มแข็งและมีรายได้ที่มั่นคง
นอกจากนี้ รัฐมนตรีช่วยว่าการกระทรวงเกษตรและสหกรณ์ยังเป็นประธานเปิดงาน “บอกรักที่แปลงข้าวหลากสี” เที่ยวพะเยาลองแล้วจะหลงรักRainBow Rice มหัศจรรย์แห่งรัก” ซึ่งกระทรวงเกษตรและสหกรณ์โดยกรมการข้าวมหาวิทยาลัยเกษตรศาสตร์และจังหวัดพะเยาได้ดำเนินการพัฒนาพื้นที่ 74 ไร่ให้เป็นแปลงเรียนรู้การปลูกข้าว 7 สีที่เป็นการต่อยอดการพัฒนากิจกรรมของศูนย์ข้าวชุมชนบ้านสันป่าม่วงตำบลสันป่าม่วงอำเภอเมืองจังหวัดพะเยาให้เป็นศูนย์เรียนรู้และสถานที่ท่องเที่ยวเชิงเกษตรประกอบด้วยข้าวหลากหลายสายพันธุ์ที่มีสีสันแตกต่างกันไปซึ่งสามารถพัฒนาต่อยอดเป็น Super Food เพิ่มมูลค่าข้าวสามารถสร้างความยั่งยืนให้เกษตรกรได้และภายในงานยังมีการปลูกข้าวหลากสีเป็นรูปไดโนเสาร์และนกยูงซึ่งเป็นสัญลักษณ์ของพื้นที่จังหวัดพะเยาที่นอกจากเป็นการถ่ายทอดองค์ความรู้การใช้เทคโนโลยีเป็นเกษตรประณีตแล้วยังเป็นการสร้างความมั่นคงทางอาหารและยกระดับรายได้เกษตรกรได้อย่างยั่งยืนอีกทั้งยังเป็นการพัฒนาแปลงนาหลากสีให้เป็นสถานที่ท่องเที่ยวเชิงเกษตรอีกแห่งหนึ่งของจังหวัดพะเยาอีกด้วย
"การจัดงานครั้งนี้นอกจากเป็นการรณรงค์ถ่ายทอดเทคโนโลยีแล้วยังเป็นการเปิดตัวแปลงข้าวหลากสีซึ่งสามารถมองเห็นสีของข้าวในแปลงได้ชัดเจนคล้ายกับสีของสายรุ้งโดยมุ่งหวังที่จะพัฒนาให้เป็นสถานที่ท่องเที่ยวที่สำคัญของจังหวัดพะเยาอีกแห่งหนึ่งอีกทั้งยังเป็นสถานที่ท่องเที่ยวศึกษาทางด้านการเกษตรให้กับนักท่องเที่ยวและประชาชนโดยทั่วไปโดยในวันนี้ยังมีกิจกรรมเชิญคู่รักมาร่วมจดทะเบียนสมรสในวันแห่งความรัก 14 กุมภาพันธ์ 2568 โดยได้รับเกียรติจากคู่รักซึ่งมีความประสงค์จดทะเบียนสมรสและนายทะเบียนอำเภอเมืองพะเยามาดำเนินการจดทะเบียนสมรสนอกสถานที่ ซึ่งผมรู้สึกเป็นเกียรติอย่างยิ่งที่ได้ร่วมเป็นสักขีพยานในพิธีจดทะเบียนสมรสครั้งนี้และขออวยพรและแสดงความยินดีกับความรักของทุกคู่ขอให้ครองรักกันอย่างมีความสุขสมหวังตลอดไป" นายอัครา กล่าว

ที่มา : https://www.thaigov.go.th/news/contents/details/93383