รัฐบาลไทย-ข่าวทำเนียบรัฐบาล-ปลัดเกษตรฯ เปิดงาน “เวทีรณรงค์สร้างการรับรู้และการเรียนรู้การเกษตรที่เป็นมิตรกับสิ่งแวดล้อม Green Day”


วันศุกร์ที่ 14 กุมภาพันธ์ 2568
ปลัดเกษตรฯ เปิดงาน “เวทีรณรงค์สร้างการรับรู้และการเรียนรู้การเกษตรที่เป็นมิตรกับสิ่งแวดล้อม Green Day”
ปลัดเกษตรฯ เปิดงาน “เวทีรณรงค์สร้างการรับรู้และการเรียนรู้การเกษตรที่เป็นมิตรกับสิ่งแวดล้อม Green Day”ส่งเสริมเกษตรกรทำการเกษตรที่เป็นมิตรกับสิ่งแวดล้อม ลดการเผาในพื้นที่การเกษตร
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังเป็นประธานเปิดงาน “เวทีรณรงค์ สร้างการรับรู้และการเรียนรู้การเกษตรที่เป็นมิตรกับสิ่งแวดล้อม Green Day” ภายใต้โครงการส่งเสริมการเกษตรที่เป็นมิตรกับสิ่งแวดล้อมโดยมี นางอภิญญา เอี่ยมอำภารองผู้ว่าราชการจังหวัดสุพรรณบุรี ให้การต้อนรับนายวสันต์ จี้ปูคำ เกษตรจังหวัดสุพรรณบุรีกล่าวรายงาน และเกษตรกรในพื้นที่เข้าร่วมกว่า 400 ราย ณ อาคารฝ่ายเครื่องมือเกษตร ภาคกลาง โรงงานน้ำตาลมิตรผลด่านช้างอำเภอด่านช้าง จังหวัดสุพรรณบุรีว่า การจัดงานดังกล่าวเป็นความร่วมมือของกระทรวงเกษตรและสหกรณ์ โดยสำนักงานเกษตรจังหวัดสุพรรณบุรี โรงงานน้ำตาลมิตรผลด่านช้าง และบริษัทซีเอ็นเอช อินดัสเทรียล(ประเทศไทย) จำกัดมีวัตถุประสงค์เพื่อเสริมสร้างความรู้ความเข้าใจให้แก่เกษตรกรและประชาชนเกี่ยวกับการทำการเกษตรโดยใช้เทคโนโลยีและนวัตกรรมที่เป็นมิตรกับสิ่งแวดล้อม และสร้างการมีส่วนร่วมของเกษตรกรในการป้องกันและแก้ไขปัญหาการเผาในพื้นที่การเกษตร ซึ่งเป็นไปตามนโยบายของกระทรวงเกษตรและสหกรณ์
“การรณรงค์ลดการเผาในพื้นที่การเกษตร เป็นการสร้างเสริมความรู้และความเข้าใจให้เกษตรกรตระหนัก ถึงความสำคัญของผลกระทบจากการเผา รวมถึงเป็นการเสริมสร้างความเข้มแข็งของเครือข่ายเกษตรกรเพื่อลดปัญหาการเผาในพื้นที่การเกษตรด้วยการใช้เทคโนโลยีเข้ามาทดแทนซึ่งกระทรวงเกษตรและสหกรณ์มุ่งเน้นพัฒนาศักยภาพการผลิต ของเกษตรกรโดยการถ่ายทอดความรู้ด้านการลดต้นทุนและเพิ่มประสิทธิภาพการผลิต ภายใต้เทคโนโลยีที่เหมาะสมกับพื้นที่ทางการเกษตรในแต่ละพื้นที่ นอกจากนี้ กระทรวงเกษตรฯ ยังมีการประชาสัมพันธ์องค์ความรู้ด้านการจัดการเศษวัสดุเหลือใช้ทางการเกษตร เพื่อส่งเสริมให้เกษตรกรทำการเกษตรแบบยั่งยืนและเป็นมิตรกับสิ่งแวดล้อม อีกด้วย” ปลัดเกษตรฯ กล่าว
นายวสันต์ กล่าวเพิ่มเติมว่า จังหวัดสุพรรณบุรี มีพื้นที่ปลูกอ้อย ประมาณ 483,782ไร่ มีเกษตรกรจำนวน 14,950ราย เกษตรกรผู้ทำไร่อ้อยส่วนใหญ่ขาดเครื่องจักรกลในการปฏิบัติงานในแปลงเกษตร เนื่องจากมีราคาสูงทำให้เกษตรกรบางส่วนมีการเผาก่อนเก็บเกี่ยว ซึ่งเป็นปัญหาที่ส่งผลกระทบต่อสิ่งแวดล้อมและสุขภาพของประชาชน
นอกจากนี้ ภายในงานได้จัดกิจกรรมการบรรยายถ่ายทอดความรู้เกี่ยวกับการใช้เทคโนโลยีเพื่อปลูกและเก็บเกี่ยวอ้อยที่เป็นมิตรกับสิ่งแวดล้อม กิจกรรมฐานการเรียนรู้ต่าง ๆ  อาทิ ฐานการเรียนรู้เรื่องการใช้จุลินทรีย์ย่อยสลายเศษวัสดุทางการเกษตร ฐานการเรียนรู้เรื่องการนำฟางข้าวมาเป็นวัสดุเพาะเห็ดฟาง รวมถึงการจัดนิทรรศการจากหน่วยงานภาครัฐและภาคเอกชน

ที่มา : https://www.thaigov.go.th/news/contents/details/93381