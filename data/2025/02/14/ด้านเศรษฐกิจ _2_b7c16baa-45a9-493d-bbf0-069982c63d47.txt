รัฐบาลไทย-ข่าวทำเนียบรัฐบาล-ธอส. ขานรับนโยบายรองนายกรัฐมนตรี และรัฐมนตรีว่าการกระทรวงการคลัง เดินหน้าสนับสนุนคนไทยมีที่อยู่อาศัยเป็นของตนเอง สร้างความยั่งยืนทางเศรษฐกิจ


วันศุกร์ที่ 14 กุมภาพันธ์ 2568
14/02/2568
พิมพ์
ธอส. ขานรับนโยบายรองนายกรัฐมนตรี และรัฐมนตรีว่าการกระทรวงการคลัง เดินหน้าสนับสนุนคนไทยมีที่อยู่อาศัยเป็นของตนเอง สร้างความยั่งยืนทางเศรษฐกิจ
รองนายกฯ และ รมว.คลัง มอบนโยบายให้รัฐวิสาหกิจในงานรับรางวัลรัฐวิสาหกิจดีเด่น ประจำปี 2567 โดย ธอส. ยืนยันพร้อมสนับสนุนผู้มีรายได้น้อยและปานกลาง รวมถึงประชาชนกลุ่มเปราะบาง ได้มีโอกาสเข้าถึงสินเชื่อที่อยู่อาศัยเพิ่มมากขึ้น
นายพิชัย ชุณหวชิร รองนายกรัฐมนตรี และรัฐมนตรีว่าการกระทรวงการคลัง มอบนโยบายให้แก่รัฐวิสาหกิจ ในงานรับรางวัลรัฐวิสาหกิจดีเด่น ประจำปี 2567 โดย ธอส. ยืนยันพร้อมสนับสนุนผู้มีรายได้น้อยและปานกลาง รวมถึงประชาชนกลุ่มเปราะบาง ได้มีโอกาสเข้าถึงสินเชื่อที่อยู่อาศัยเพิ่มมากขึ้น เพื่อยกระดับคุณภาพชีวิตคนไทย และทำให้เศรษฐกิจไทยเติบโตได้อย่างยั่นยืน
นายกลมภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ธอส. ในฐานะสถาบันการเงินของรัฐ ที่มีพันธกิจ “ทำให้คนไทยมีบ้าน” โดยตลอดระยะเวลากว่า 71 ปี ได้ทำให้คนไทยมีที่อยู่อาศัยเป็นของตนเองมาแล้วมากกว่า 4.6 ล้านครอบครัว พร้อมดำเนินการตามนโยบายของนายพิชัย ชุณหวชิร รองนายกรัฐมนตรี และรัฐมนตรีว่าการกระทรวงการคลัง ที่ได้มอบให้แก่รัฐวิสาหกิจในงานรับรางวัลรัฐวิสาหกิจดีเด่น ประจำปี 2567 ณ ตึกสันติไมตรี ทำเนียบรัฐบาล เมื่อวันที่ 10 กุมภาพันธ์ 2568 ว่ารัฐวิสาหกิจเป็นองค์กรสำคัญในการขับเคลื่อนเศรษฐกิจและสังคมของประเทศ และมีบทบาทสำคัญในการเพิ่มโอกาสให้ประชาชนทุกระดับสามารถเข้าถึงแหล่งเงินทุน ที่นับเป็นอีกหนึ่งกลไกในการผลักดันตลาดเงินสู่การขับเคลื่อนเศรษฐกิจของประเทศ ดังนั้น ธอส. จึงสนับสนุนคนไทยเข้าถึงสินเชื่อที่อยู่อาศัยอัตราดอกเบี้ยต่ำเพิ่มมากขึ้น โดยเฉพาะผู้มีรายได้น้อยและปานกลาง รวมถึงประชาชนกลุ่มเปราะบาง เพื่อช่วยลดความเหลื่อมล้ำทางสังคม ผ่านการมีที่อยู่อาศัยอย่างเหมาะสมและยั่งยืน ซึ่งในปี 2568 ธอส. ตั้งเป้าปล่อยสินเชื่อใหม่อยู่ที่ 250,603 ล้านบาท นอกจากนี้ ธอส. ยังพร้อมดูแลลูกค้าผ่านมาตรการช่วยเหลือต่าง ๆ อย่างต่อเนื่อง และช่วยเหลือลูกค้าที่ประสบปัญหาด้านรายได้ให้สามารถรักษาบ้านของตนเองไว้ได้ ซึ่งการดำเนินการดังกล่าวถือเป็นการขับเคลื่อนเศรษฐกิจและสังคมของประเทศให้เติบโตได้อย่างยั่งยืนต่อไป
สำหรับผู้ที่สนใจสินเชื่ออัตราดอกเบี้ยต่ำ และมาตรการช่วยเหลือต่าง ๆ ของ ธอส. สามารถสอบถามรายละเอียดเพิ่มเติมได้ที่ ธอส. ทุกสาขาทั่วประเทศ หรือ G H Bank  Call Center โทร.0-2645-9000 หรือ Facebook Fanpage ธนาคารอาคารสงเคราะห์ และติดตามข่าวสารของธนาคารได้ที่ Application : GHB ALL GEN และ www.ghbank.co.th
https://www.ghbank.co.th/news/detail/public-relations/press-13-02-2568

ที่มา : https://www.thaigov.go.th/news/contents/details/93367