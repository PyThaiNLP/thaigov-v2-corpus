รัฐบาลไทย-ข่าวทำเนียบรัฐบาล-นายกรัฐมนตรี "แพทองธาร" นั่งหัวโต๊ะประชุมนัดแรกคณะกรรมการ โครงการ ODOS เดินหน้าสร้างโอกาสให้เด็กไทย มีการศึกษาที่ดี เพิ่มโอกาสในชีวิต ต่อยอดเตรียมพร้อมเพื่ออุตสาหกรรมอนาคตประเทศ


วันศุกร์ที่ 14 กุมภาพันธ์ 2568
14/02/2568
พิมพ์
นายกรัฐมนตรี "แพทองธาร" นั่งหัวโต๊ะประชุมนัดแรกคณะกรรมการ โครงการ ODOS เดินหน้าสร้างโอกาสให้เด็กไทย มีการศึกษาที่ดี เพิ่มโอกาสในชีวิต ต่อยอดเตรียมพร้อมเพื่ออุตสาหกรรมอนาคตประเทศ
นายกรัฐมนตรี "แพทองธาร" นั่งหัวโต๊ะประชุมนัดแรกคณะกรรมการ โครงการ ODOS เดินหน้าสร้างโอกาสให้เด็กไทย มีการศึกษาที่ดี เพิ่มโอกาสในชีวิต ต่อยอดเตรียมพร้อมเพื่ออุตสาหกรรมอนาคตประเทศ
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า วันนี้ (14 กุมภาพันธ์ 2568) เวลา 15.20 น. ณ ตึกภักดีบดินทร์ ทำเนียบรัฐบาล นางสาวแพทองธาร ชินวัตร นายกรัฐมนตรีเป็นประธานการประชุมคณะกรรมการอำนวยการโครงการทุนการศึกษาเพื่อขยายโอกาสและพัฒนาประเทศ (Outstanding Development Opportunity Scholarship : ODOS) ครั้งที่ 1/2568 โดยมี นายอรรษิษฐ์ สัมพันธรัตน์ ปลัดกระทรวงมหาดไทย นายลวรณ แสงสนิท ปลัดกระทรวงการคลัง นางเอกสิริ ปิณฑะรุจิ ปลัดกระทรวงการต่างประเทศ นายศุภชัย ปทุมนากุล ปลัดกระทรวงการอุดมศึกษา วิทยาศาสตร์ วิจัยและนวัตกรรม นายบุญสงค์ ทัพชัยยุทธ์  ปลัดกระทรวงแรงงาน นายสุเทพ แก่งสันเทียะ ปลัดกระทรวงศึกษาธิการ พลตํารวจเอก กิตติ์รัฐ พันธุ์เพ็ชร์ ผู้บัญชาการตำรวจแห่งชาติ นายปิยวัฒน์ ศิวรักษ์ เลขาธิการคณะกรรมการข้าราชการพลเรือน นายไกรยส ภัทราวาท ผู้จัดการกองทุนเพื่อความเสมอภาคทางการศึกษา เข้าร่วม
นายกรัฐมนตรีกล่าวก่อนการประชุมว่า วันนี้เป็นการประชุมเรื่องของทุน การศึกษาที่จะรื้อฟื้นขึ้นมา ซึ่งประเทศไทยยังมีความเหลื่อมล้ำในเรื่องของการศึกษาอยู่มาก หลังจากที่ได้ลงพื้นที่มาหลายจังหวัดเห็นน้อง ๆ ที่มีความสามารถ  แต่ยังขาดในเรื่องโอกาสในการรับการศึกษาที่ดี ทั้งนี้ การศึกษาสามารถที่จะสร้างโอกาสให้ตัวเองในอนาคต จึงต้องการที่จะให้น้อง ๆ ทั่วประเทศได้รับโอกาส อยากให้ทุนการศึกษาสามารถกระจายไปได้ทั่วทั้งประเทศไทย ให้น้อง ๆ นักเรียนได้ไปศึกษาต่อต่างประเทศในด้านที่จะเป็นประโยชน์ต่ออนาคตของประเทศ เช่น ด้านเทคโนโลยีที่เกี่ยวกับอุตสาหกรรมในอนาคต เพราะถือเป็นนโยบายที่รัฐบาลต้องการให้กลับมาช่วยในเรื่องของการเพิ่มโอกาสเรื่องของเทคโนโลยี หรืออุตสาหกรรมในอนาคต เป็นสิ่งที่ประเทศไทยยังไม่มีข้อมูลการศึกษาหรือเครื่องมือที่ครบถ้วนเท่ากับต่างประเทศ การที่น้องๆได้ไปต่างประเทศแล้วได้กลับมาทำประโยชน์เพื่อประเทศชาติต่อไป ถือเป็นการเตรียมคน เพื่ออนาคตด้วย
โดยที่ประชุม ได้มีการพิจารณาและเห็นชอบให้คณะกรรมการอำนวยการโครงการฯ ทำหน้าที่ กำหนดหลักเกณฑ์ วิธีการ และเงื่อนไขในการดำเนินการโครงการและการดำเนินการอื่น ๆ ที่เกี่ยวข้อง เช่น การสรรหาและคัดเลือก เงื่อนไขการให้ทุน การดูแลนักเรียนทุน การเบิกจ่าย งบประมาณ การแก้ไขปัญหาที่เกิดจากการดำเนินการ เป็นต้น โดยคณะกรรมการอำนวยการโครงการฯ อาจมอบหมายให้คณะอนุกรรมการที่คณะกรรมการแต่งตั้ง หรือส่วนราชการหรือหน่วยงานที่รับผิดชอบการดำเนินการในแต่ละประเภททุนกำหนดก็ได้ และในกรณีที่คณะกรรมการฯ จะแต่งตั้งคณะอนุกรรมการ ให้มีองค์ประกอบ ได้แก่ หัวหน้าส่วนราชการหรือหน่วยงานที่เกี่ยวข้องหรือผู้ที่ได้รับมอบหมายจากหัวหน้าส่วนราชการหรือหน่วยงาน ผู้ทรงคุณวุฒิ รวมจำนวนไม่เกิน 10 คนและให้มีวาระ 3 ปี ทั้งนี้ ให้ฝ่ายเลขานุการเสนอประธานกรรมการ ลงนามในคำสั่งแต่งตั้งคณะอนุกรรมการต่อไป
นายกรัฐมนตรีกล่าวย้ำในตอนท้ายว่า จุดประสงค์ของนโยบาย ODOS ต้องการให้เด็ก ๆ มีวุฒิการศึกษาที่สูงขึ้น เพื่อเพิ่มโอกาสในชีวิต ไม่ว่าจะเป็นระดับชั้นมัธยมศึกษา หรือระดับปริญญาตรี นักเรียนที่เรียนเก่ง แต่ไม่เก่งภาษาอังกฤษ เมื่อไปเรียนต่างประเทศอาจเกิดความเครียด การให้โอกาสทางการศึกษา จึงอาจเป็นแนวทางให้โอกาสเรียนมหาวิทยาลัยในประเทศไทยที่พร้อม มหาวิทยาลัยในภาคต่าง ๆ ในประเทศไทย ของนักเรียนเอง ขอเน้นย้ำว่านโยบาย ODOS ไม่ได้เป็นนโยบายที่ส่งนักเรียนไปเรียนต่างประเทศทั้งหมด

ที่มา : https://www.thaigov.go.th/news/contents/details/93406