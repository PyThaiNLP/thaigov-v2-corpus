รัฐบาลไทย-ข่าวทำเนียบรัฐบาล-‘อุเมส ปานเดย์’ ผู้แทนการค้าไทย เจรจาหารือรัฐมนตรี MITI เร่งประชุมทวิภาคี ไทย-มาเลเซีย มุ่งเป้าการค้า 3 หมื่นล้านดอลลาร์สหรัฐฯ ภายในปี 2570


วันศุกร์ที่ 14 กุมภาพันธ์ 2568
14/02/2568
พิมพ์
‘อุเมส ปานเดย์’ ผู้แทนการค้าไทย เจรจาหารือรัฐมนตรี MITI เร่งประชุมทวิภาคี ไทย-มาเลเซีย มุ่งเป้าการค้า 3 หมื่นล้านดอลลาร์สหรัฐฯ ภายในปี 2570
‘อุเมส ปานเดย์’ ผู้แทนการค้าไทย เจรจาหารือรัฐมนตรี MITI เร่งประชุมทวิภาคี ไทย-มาเลเซีย มุ่งเป้าการค้า 3 หมื่นล้านดอลลาร์สหรัฐฯ ภายในปี 2570
นายอุเมส ปานเดย์ ผู้แทนการค้าไทย เปิดเผยว่า ตามที่ นางสาวแพทองธาร ชินวัตร นายกรัฐมนตรี ได้มอบหมายให้ นายอุเมส ปานเดย์ เป็นผู้ดูแลรับผิดชอบการเปิดตลาดในอาเซียน เมื่อวันที่ 10 กุมภาพันธ์ 2568 นายอุเมสฯ ได้เข้าพบหารือกับรัฐมนตรีกระทรวงการลงทุน การค้า และอุตสาหกรรม (MITI) Tengku Datuk Seri Zafrul Abdul Aziz, Minister of Investment, Trade and Industry ของมาเลเซีย เพื่อผลักดันข้อตกลงระหว่างนายกรัฐมนตรีของทั้งสองประเทศที่ได้กำหนดไว้ร่วมกันเมื่อเดือนธันวาคม 2567 ที่ผ่านมา เพื่อให้บรรลุเป้าหมายการค้ามูลค่า 30,000 ล้านดอลลาร์สหรัฐฯ ภายในปี 2570 นั้น
นายอุเมสฯ เปิดเผยว่า ในการหารือร่วมกับรัฐมนตรีกระทรวงการลงทุน การค้า และอุตสาหกรรม ของมาเลเซีย ทั้งสองฝ่ายเห็นพ้องที่จะเร่งดำเนินการในการประชุมระดับทวิภาคี Joint Trade Committee (JTC) โดยฝ่ายมาเลเซียได้เสนอขอให้ฝ่ายไทยพิจารณาเป็นเจ้าภาพจัดการประชุมภายในเดือนมิถุนายน 2568 และให้มีการจัดประชุมของภาคธุรกิจต่อเนื่องในการประชุม โดยการดำเนินการดังกล่าวจะช่วยให้บรรลุเป้าหมายทางการค้าได้ภายในเวลาที่กำหนด  นอกจากนี้ทั้งสองฝ่ายยังได้มีการหารือในประเด็นการเพิ่มมูลค่าการค้าระหว่างกัน การอำนวยความสะดวกทางการค้า การใช้ข้อตกลงทางการค้าที่มีอยู่ เพื่อให้เกิดการไหลเวียนสินค้าอย่างเสรีในภูมิภาค ลดอุปสรรคทางการค้า แก้ไขปัญหามาตรการที่ไม่ใช่ภาษี เชื่อมโยงเศรษฐกิจที่ลึกซึ้งแนบแน่นระหว่างประเทศสมาชิก
“อย่างไรก็ดี วิธีหนึ่งคือการเพิ่มการเชื่อมต่อในจังหวัดชายแดน ซึ่งจะช่วยเพิ่มมูลค่าการค้าที่คิดเป็นประมาณ 30% ของการค้าโดยรวมระหว่างสองประเทศ การค้าสองทางระหว่างสองประเทศอยู่ที่ประมาณ 25.80 พันล้านดอลลาร์สหรัฐฯ ณ สิ้นปี 2567 ซึ่งการเคลื่อนย้ายสินค้า บริการ และผู้คนที่เสรีมากขึ้นจะช่วยให้บรรลุเป้าหมายทางการค้าที่ทั้งสองฝ่ายกำหนดไว้ นอกจากนี้ยังจะช่วยเพิ่มจำนวนนักท่องเที่ยวของทั้งสองฝ่าย โดยชาวมาเลเซียถือเป็นนักท่องเที่ยวที่เดินทางมาประเทศไทยมากเป็นอันดับสองในช่วง 40 วันแรกของปี 2568 มีจำนวนมากกว่า 617,000 คน ในขณะที่ตลอดทั้งปี 2567 มีนักท่องเที่ยวชาวมาเลเซียเดินทางมาประเทศไทยเกือบ 5 ล้านคน” นายอุเมส กล่าว

ที่มา : https://www.thaigov.go.th/news/contents/details/93394