รัฐบาลไทย-ข่าวทำเนียบรัฐบาล-กรมทางหลวงชนบท ชวนประชาชนเที่ยวชมแลนด์มาร์กสุดสง่างาม พร้อมชมทัศนียภาพไฟประดับสะพานมหาเจษฎาบดินทรานุสรณ์ ขับเคลื่อนเศรษฐกิจการท่องเที่ยวจังหวัดนนทบุรี


วันศุกร์ที่ 14 กุมภาพันธ์ 2568
กรมทางหลวงชนบท ชวนประชาชนเที่ยวชมแลนด์มาร์กสุดสง่างาม พร้อมชมทัศนียภาพไฟประดับสะพานมหาเจษฎาบดินทรานุสรณ์ ขับเคลื่อนเศรษฐกิจการท่องเที่ยวจังหวัดนนทบุรี
.....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า สะพาน มหาเจษฎาบดินทรานุสรณ์ เป็นสะพานข้ามแม่น้ำเจ้าพระยาในความดูแลของกรมทางหลวงชนบท (ทช.) ตั้งอยู่ในเขตอำเภอเมือง จังหวัดนนทบุรี พื้นที่เชื่อมระหว่างตำบลสวนใหญ่กับตำบลบางศรีเมือง เป็นสะพานขึงมีลักษณะผสมผสานระหว่างสะพานเคเบิ้ลขึงกับสะพานคานคอนกรีตอัดแรง ด้วยรูปลักษณะของตัวสะพานมีความโดดเด่นเป็นสง่าและสวยงาม ทั้งในช่วงกลางวันและกลางคืน ทั้งนี้ เพื่อร่วมขับเคลื่อนเศรษฐกิจในจังหวัดนนทบุรี และเพื่อให้สะพานมีความสง่างาม สะดุดตา พร้อมดึงดูดให้ประชาชนและนักท่องเที่ยวมาเที่ยวชมทัศนียภาพ ทช. ได้ปรับปรุงไฟประดับสะพานแล้วเสร็จ พร้อมเปิดให้ประชาชนได้ชมความสวยงามของตัวสะพานแล้ว
ผู้สนใจสามารถร่วมชื่นชมบรรยากาศ พร้อมถ่ายภาพเช็กอินได้ที่สะพานฯ ซึ่ง ทช. จะเปิดไฟประดับสะพานทุกวันศุกร์ เสาร์ และอาทิตย์ ตั้งแต่เวลา 19.00 - 21.00 น. สอบถามข้อมูลเพิ่มเติมได้ที่สายด่วน ทช. โทร. 1146 หรือติดตามได้ที่ Facebook : กรมทางหลวงชนบท กระทรวงคมนาคม

ที่มา : https://www.thaigov.go.th/news/contents/details/93377