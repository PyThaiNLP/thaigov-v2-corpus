รัฐบาลไทย-ข่าวทำเนียบรัฐบาล-“รมว.นฤมล” ลงพื้นที่ อ.น้ำพอง จ.ขอนแก่น ติดตามโครงการก่อสร้างสะพานข้ามคลอง และจุดขุดลอกแก้มลิงหนองสำโรง เร่งบรรเทาความเดือดร้อนให้เกษตรกร พร้อมรับฟังปัญหาในพื้นที่อย่างใกล้ชิด


วันศุกร์ที่ 14 กุมภาพันธ์ 2568
“รมว.นฤมล” ลงพื้นที่ อ.น้ำพอง จ.ขอนแก่น ติดตามโครงการก่อสร้างสะพานข้ามคลอง และจุดขุดลอกแก้มลิงหนองสำโรง เร่งบรรเทาความเดือดร้อนให้เกษตรกร พร้อมรับฟังปัญหาในพื้นที่อย่างใกล้ชิด
“รมว.นฤมล” ลงพื้นที่ อ.น้ำพอง จ.ขอนแก่น ติดตามโครงการก่อสร้างสะพานข้ามคลอง และจุดขุดลอกแก้มลิงหนองสำโรง เร่งบรรเทาความเดือดร้อนให้เกษตรกร พร้อมรับฟังปัญหาในพื้นที่อย่างใกล้ชิด
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ เปิดเผยภายหลังลงพื้นที่ตรวจเยี่ยมโครงการส่งน้ำและบำรุงรักษาหนองหวาย และรับฟังปัญหาด้านการเกษตร โดยมีผู้บริหารในสังกัดกระทรวงเกษตรและสหกรณ์ และเจ้าหน้าที่ส่วนจังหวัดที่เกี่ยวข้อง เข้าร่วม ณ จุดก่อสร้างสะพานคอนกรีตเสริมเหล็ก คลอง Lmc กม.36+702 ต.บ้านขาม อ.น้ำพอง จ.ขอนแก่น ว่า กระทรวงเกษตรและสหกรณ์ พร้อมดำเนินโครงการเพื่อช่วยเหลือพี่น้องเกษตรกรตามแนวพระราชดำริ และตามนโยบายของรัฐบาล เพื่อให้เกษตรกรมีรายได้และมีชีวิตความเป็นอยู่ที่ดียิ่งขึ้น โดยในวันนี้มีการรับฟังปัญหาความเดือนร้อนจากเกษตรกรโดยตรงและหารือแนวทางแก้ไขปัญหาร่วมกัน ได้แก่ การขุดลอกคลองเพิ่มการจัดเก็บน้ำสำหรับอุปโภค-บริโภค การก่อสร้างสะพานข้ามคลอง การก่อสร้างประตูเปิด-ปิดบริเวณเขื่อนอุบลรัตน์ เพื่อป้องกันอุทกภัย รวมถึงการเสริมศักยภาพ สร้างอาชีพและรายได้เพิ่มให้เกษตรกร ซึ่งแนวทางแก้ไขปัญหาดังกล่าวได้บรรจุในแผนการดำเนินงานในปีงบประมาณ พ.ศ. 2568-2569 และบางส่วนจะเตรียมดำเนินการในปีงบประมาณ พ.ศ. 2570 ทั้งนี้ เพื่อเร่งบรรเทาความเดือดร้อนและพัฒนาคุณภาพชีวิตให้กับเกษตรกรและประชาชนในพื้นที่
หลังจากนั้น ศ.ดร.นฤมล ได้ตรวจเยี่ยมการก่อสร้างสะพานคอนกรีตเสริมเหล็ก คลอง Lmc กม.36+702 และโครงการส่งน้ำและบำรุงรักษาหนองหวาย ในพื้นที่ ต.บ้านขาม อ.น้ำพอง จ.ขอนแก่น เนื่องจากมีการใช้งานยาวนานกว่า 40 ปี จึงมีสภาพทรุดโทรม โดยกรมชลประทานได้ออกแบบสะพานคอนกรีตเสริมเหล็ก ขนาดความกว้าง 6 เมตร ยาว 24 เมตร และติดตามความคืบหน้าโครงการแก้มลิงหนองสำโรง ที่มีปริมาณความจุเก็บกักน้ำเดิมประมาณ 400,000 ลูกบาศก์เมตร แต่ปัจจุบันมีสภาพตื้นเขิน และมีวัชพืชปกคลุมเป็นจำนวนมาก เนื่องจากเป็นพื้นที่รับน้ำบริเวณรอบข้าง ทำให้เก็บกักน้ำได้น้อยไม่เพียงพอต่อความต้องการของเกษตรกร จึงต้องขุดลอกตะกอนดิน พร้อมก่อสร้างคันดินบดอัดแน่นผิวจราจรลูกรังบดอัดแน่น ความยาว 1.4 กิโลเมตร และก่อสร้างอาคารระบายน้ำ จำนวน 1 แห่ง อาคารท่อรับน้ำ จำนวน 2 แห่ง ซึ่งเมื่อดำเนินการแล้วเสร็จจะสามารถเพิ่มความจุเก็บกักน้ำได้ประมาณ 420,000 ลูกบาศก์เมตร รวมความจุเก็บกักน้ำทั้งสิ้นประมาณ 820,000 ลูกบาศก์เมตร และได้เริ่มดำเนินการไปแล้วเมื่อวันที่ 10 มกราคม 2568 โดยประชาชนในพื้นที่กว่า 700 ครัวเรือน จะได้ใช้สะพานในการลำเลียงผลผลิตทางการเกษตร และมีน้ำใช้อย่างเพียงพอต่อการอุปโภค-บริโภคในอนาคต
ศ.ดร.นฤมล กล่าวว่า กระทรวงเกษตรฯ อยากจะมาเสริมศักยภาพให้เกษตรกรที่นี่ทำมาหากินแล้วได้รายได้สูงขึ้น จะทำอย่างไรให้เงินเหลือในกระเป๋าเยอะขึ้น ตรงนี้คือโจทย์ใหญ่ของกระทรวงเกษตรฯ ที่เราจะเข้ามาช่วยเหลือดูแล จึงอยากจะให้ความมั่นใจว่าเราจะดูแลทุกคนเป็นอย่างดี นอกจากนี้ กระทรวงเกษตรฯ ยังมีหน้าที่ 2 เรื่องคือ การถวายงานให้กับพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เพราะกรมต่าง ๆ ของกระทรวงเกษตรฯ นั้น เกิดขึ้นเพราะในหลวง ร.9 และ ร.10 สานงาน ซึ่งก็คือ การดูแลรับใช้เกษตรกรของพระราชา

ที่มา : https://www.thaigov.go.th/news/contents/details/93399