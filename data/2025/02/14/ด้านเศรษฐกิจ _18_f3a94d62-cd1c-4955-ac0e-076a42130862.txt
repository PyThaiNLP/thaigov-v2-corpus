รัฐบาลไทย-ข่าวทำเนียบรัฐบาล-ดร.ณมาณิตา ผู้ช่วย รมว.กษ. ร่วมกิจกรรมเครือข่ายชาวประมงบางสะพาน เปิดโครงการรักษ์สิ่งแวดล้อม ซั้ง...บอกรักทะเล


วันศุกร์ที่ 14 กุมภาพันธ์ 2568
ดร.ณมาณิตา ผู้ช่วย รมว.กษ. ร่วมกิจกรรมเครือข่ายชาวประมงบางสะพาน เปิดโครงการรักษ์สิ่งแวดล้อม ซั้ง...บอกรักทะเล
ดร.ณมาณิตา ผู้ช่วย รมว.กษ. ร่วมกิจกรรมเครือข่ายชาวประมงบางสะพาน เปิดโครงการรักษ์สิ่งแวดล้อม ซั้ง...บอกรักทะเล
เมื่อวันที่ 13 ก.พ. 68 ดร.ณมาณิตา กลับบ้านเกาะ ผู้ช่วยรัฐมนตรีประจำกระทรวงเกษตรและสหกรณ์ เป็นประธานเปิดโครงการรักษ์สิ่งแวดล้อม ซั้ง...บอกรักทะเล เนื่องในโอกาสวันประกาศใช้มาตรการอนุรักษ์ทรัพยากรสัตว์น้ำมีไข่ เลี้ยงตัวอ่อน (มาตรการปิดอ่าว) ระหว่างวันที่ 15 กุมภาพันธ์ ถึง 15 พฤษภาคม ของทุกปี โดยครั้งนี้เป็นปีที่ 2 ที่มีการจัดกิจกรรมขึ้น โดยมี นายสุทิน ประเสริฐศักดิ์ นายอำเภอบางสะพาน นายนันทชัย สุขเกื้อ ประธานเครือข่ายชาวประมงบางสะพาน นายประสิทธิ์ ภู่งาม นายก อบต.แม่รำพึง ประมงอำเภอบางสะพาน กลุ่มเหล็กสหวิริยา ปตท.สผ. หน่วยป้องกันและปราบปรามประมงทะเลบางสะพาน อุทยานแห่งชาติอ่าวสยาม ศูนย์อนุรักษ์ทรัพยากรทางทะเลจังหวัดประจวบคีรีขันธ์ สมาคมประมงพื้นบ้านประจวบคีรีขันธ์ ตำรวจน้ำ ศรชล ผู้นำท้องที่ท้องถิ่น โรงเรียนในพื้นที่อำเภอบางสะพาน เครือข่ายชาวประมง 8 อำเภอ และภาคประชาชน เข้าร่วมกิจกรรม ณ สวนเฉลิมพระเกียรติ บ้านอ่าวยาง หมู่ที่ 3 ต.แม่รำพึง อ.บางสะพาน จ.ประจวบคีรีขันธ์
ทั้งนี้ ดร.ณมาณิตา กล่าวชื่นชมเครือข่ายชาวประมงบางสะพานและสมาชิกกลุ่มประมง อำเภอบางสะพาน ผู้นำท้องที่ท้องถิ่น หน่วยงานภาครัฐ และภาคเอกชน ที่ให้ความสำคัญกับโครงการนี้ ที่ร่วมกันจัดกิจกรรมกับองค์การบริหารส่วนตำบลแม่รำพึง เพื่ออนุรักษ์ทรัพยากรธรรมชาติให้มีความอุดมสมบูรณ์ สำหรับกิจกรรมในวันนี้มีการทิ้งซั้งกอ และปล่อยพันธุ์สัตว์น้ำ จะเห็นได้ว่า เครือข่ายชาวประมงบางสะพาน และองค์การบริหารส่วนตำบลแม่รำพึง ได้เห็นความสำคัญต่อการดำรงชีวิตและการประกอบอาชีพประมงของประชาชนตำบลแม่รำพึง โดยเฉพาะหมู่ที่ 1, 2, 3, 5 และหมู่ที่ 8 ซึ่งมีพื้นที่ติดแนวชายฝั่งทะเล ประชาชนในพื้นที่ประกอบอาชีพประมงพื้นบ้าน-ประมงพาณิชย์ เป็นพื้นที่ที่เหมาะสมสำหรับการทิ้งซั้ง เพื่อเป็นการสร้างที่อยู่อาศัยให้สัตว์น้ำ ปล่อยพันธุ์สัตว์น้ำ เพื่อเพิ่มปริมาณสัตว์น้ำให้มากยิ่งขึ้น ประชาชนตำบลแม่รำพึงและพื้นที่บริเวณใกล้เคียงจะได้รับประโยชน์อย่างคุ้มค่า จะได้ร่วมแรงร่วมใจช่วยกันอนุรักษ์ทรัพยากรธรรมชาติทางทะเล ให้มีความอุดมสมบูรณ์อยู่คู่อำเภอบางสะพาน อยู่คู่จังหวัดประจวบฯ อยู่คู่ทะเลไทยต่อไป

ที่มา : https://www.thaigov.go.th/news/contents/details/93405