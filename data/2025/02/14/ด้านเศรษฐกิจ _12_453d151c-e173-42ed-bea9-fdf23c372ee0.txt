รัฐบาลไทย-ข่าวทำเนียบรัฐบาล-รมช.อิทธิ เปิดงาน “พรหมลิขิตผูกพัน รักนิรันดร์ ณ บางไทร” พร้อมเป็นสักขีพยานการทะเบียนสมรส 12 คู่รัก ต้อนรับเทศกาลวาเลนไทน์


วันศุกร์ที่ 14 กุมภาพันธ์ 2568
รมช.อิทธิ เปิดงาน “พรหมลิขิตผูกพัน รักนิรันดร์ ณ บางไทร” พร้อมเป็นสักขีพยานการทะเบียนสมรส 12 คู่รัก ต้อนรับเทศกาลวาเลนไทน์
รมช.อิทธิ เปิดงาน “พรหมลิขิตผูกพัน รักนิรันดร์ ณ บางไทร” พร้อมเป็นสักขีพยานการทะเบียนสมรส 12 คู่รัก ต้อนรับเทศกาลวาเลนไทน์
นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานพิธีจดทะเบียนสมรส “พรหมลิขิตผูกพัน รักนิรันดร์ ณ บางไทร” จัดขึ้นโดยสำนักงานการปฏิรูปที่ดินเพื่อเกษตรกรรม ส.ป.ก. ร่วมกับหน่วยงานราชการส่วนท้องถิ่นจังหวัดพระนครศรีอยุธยา ณ ศูนย์ส่งเสริมและพัฒนาอาชีพเสริมนอกภาคการเกษตร ตำบลช้างใหญ่ อำเภอบางไทร จังหวัดพระนครศรีอยุธยา ว่า การจัดงานดังกล่าวมีวัตถุประสงค์เพื่อเป็นการเฉลิมฉลองเทศกาลวันความรัก (วันวาเลนไทน์) และยังเป็นเฉลิมฉลองการจดทะเบียนสมรสเท่าเทียมของคู่รัก LGBTQ+ เนื่องในวันวาเลนไทน์เป็นปีแรก หลังจากรัฐบาลประกาศกฎหมายสมรสเท่าเทียม เมื่อวันที่ 23 มกราคม 2568 ที่ผ่านมา ซึ่งกิจกรรมภายในงานได้มีการจดทะเบียนสมรสของคู่รัก จำนวน 12 คู่ เพื่อเป็นเครื่องยืนยันความรักที่ถูกต้องตามกฎหมาย และเป็นการสนับสนุนความเท่าเทียมในการสมรสอย่างเป็นทางการ นอกจากนี้ กิจกรรมดังกล่าวยังเป็นการส่งเสริมการท่องเที่ยว โดยชูเอกลักษณ์ของศูนย์ส่งเสริมและพัฒนาอาชีพเสริมนอกภาคการเกษตร ที่มีจุดเด่นในด้านศิลปหัตถกรรมและแหล่งท่องเที่ยวเชิงศิลปหัตถกรรม ตามนโยบายการสนับสนุนการสร้างพลังสร้างสรรค์ หรือ Soft Power ของรัฐบาล อีกด้วย
“ขอแสดงความยินดีกับคู่รักทุกคู่ทุกเพศ ที่ได้จดทะเบียนสมรสเนื่องในวันแห่งความรักในปีนี้ ซึ่งเป็นเครื่องยืนยันว่าต่อจากนี้ทุกความรักจะได้รับการรับรองทางกฎหมายอย่างเท่าเทียม บรรยากาศภายในงานอบอวลไปด้วยรอยยิ้ม ความสุข ตลอดจนความรักจากผู้เข้าร่วมงานทุกท่าน และสำหรับสถานที่จัดงานที่มีความสวยงามแห่งนี้ กระทรวงเกษตรฯ โดย ส.ป.ก. พร้อมเดินหน้าขับเคลื่อนภารกิจเพื่อการฟื้นฟูและต่อยอดศูนย์ศิลปาชีพบางไทรให้กลับมามีชีวิตชีวาอีกครั้ง” รมช.อิทธิ กล่าว

ที่มา : https://www.thaigov.go.th/news/contents/details/93391