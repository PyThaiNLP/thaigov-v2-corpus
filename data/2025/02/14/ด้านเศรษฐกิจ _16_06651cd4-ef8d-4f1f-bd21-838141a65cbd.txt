รัฐบาลไทย-ข่าวทำเนียบรัฐบาล-รมช.อัครา ลงพื้นที่พบปะเกษตรกร พร้อมติดตามการดำเนินงานแปลงต้นแบบการผลิตถั่วเหลืองที่มีประสิทธิภาพแบบคาร์บอนต่ำ หวังเพิ่มผลผลิตถั่วเหลือง 


วันศุกร์ที่ 14 กุมภาพันธ์ 2568
รมช.อัครา ลงพื้นที่พบปะเกษตรกร พร้อมติดตามการดำเนินงานแปลงต้นแบบการผลิตถั่วเหลืองที่มีประสิทธิภาพแบบคาร์บอนต่ำ หวังเพิ่มผลผลิตถั่วเหลือง
รมช.อัครา ลงพื้นที่พบปะเกษตรกร พร้อมติดตามการดำเนินงานแปลงต้นแบบการผลิตถั่วเหลืองที่มีประสิทธิภาพแบบคาร์บอนต่ำ หวังเพิ่มผลผลิตถั่วเหลือง สร้างรายได้ให้เกษตรกร และเชื่อมโยงกับความต้องการของตลาดในอนาคต
นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ ลงพื้นที่พบปะเกษตรกร พร้อมติดตามการดำเนินงานแปลงต้นแบบการผลิตถั่วเหลืองที่มีประสิทธิภาพแบบคาร์บอนต่ำ โดยมีนายธนสาร ธรรมสอน ผู้ช่วยเลขานุการรัฐมนตรีว่าการกระทรวงเกษตรและสหกรณ์ นางอัญชลี สุวจิตตานนท์ รองปลัดกระทรวงเกษตรและสหกรณ์ นายรัฐพล นราดิศร ผู้ว่าราชการจังหวัดพะเยา และผู้บริหารกระทรวงเกษตรและสหกรณ์ เข้าร่วม ณ แปลงต้นแบบ บ้านร่องไฮ หมู่ 5 ต.บ้านใหม่ อ.เมือง จ.พะเยา ซึ่งการจัดทำแปลงต้นแบบดังกล่าว เป็นการดำเนินการร่วมกันระหว่างกรมวิชาการเกษตร กรมส่งเสริมการเกษตร บริษัทสยามคูโบต้าคอร์ปอเรชั่น จำกัด และส่วนราชการในจังหวัดพะเยา มีเป้าหมายเพื่อเป็นแหล่งเรียนรู้และขยายผลการผลิตถั่วเหลืองที่มีประสิทธิภาพแบบคาร์บอนต่ำ จากผลผลิตถั่วเหลืองวิธีดั้งเดิม 266 กก./ไร่ เพิ่มขึ้นเป็นไม่น้อยกว่า 400 กก./ไร่ และยังเป็นวิธีการปลูกที่นำไปสู่การลดการปล่อยก๊าซเรือนกระจกสู่บรรยากาศ รองรับการผลิตสินค้าที่เป็นมิตรกับสิ่งแวดล้อม
ทั้งนี้ เกษตรกรสามารถนำไปปรับใช้ให้เหมาะสมในการผลิตถั่วเหลือง เพื่อเพิ่มปริมาณผลผลิตถั่วเหลือง สร้างรายได้ให้เกษตรกร และเชื่อมโยงกับความต้องการของตลาดในอนาคต
สำหรับโครงการส่งเสริมการปลูกถั่วเหลืองหลังนา กระทรวงเกษตรฯ โดยกรมวิชาการเกษตรได้สนับสนุนเมล็ดพันธุ์ถั่วเหลืองพันธุ์ กวก.เชียงใหม่ 60 จำนวน 4,540 กิโลกรัม โดยจะนำไปปลูกในพื้นที่ 300 ไร่ คาดว่าจะได้ผลผลิตถั่วเหลืองไม่น้อยกว่า 60 ตัน ทำให้เกษตรกรมีรายได้หมุนเวียนในชุมชนไม่น้อยกว่า 1.5 ล้านบาท เป็นการดำเนินงานตามนโยบายของกระทรวงเกษตรและสหกรณ์ในการรณรงค์เกษตรกรให้ปรับเปลี่ยนการปลูกข้าวนาปรังเป็นพืชตระกูลถั่วที่ใช้น้ำน้อย เพื่อแก้ไขปัญหาฝุ่นควันในพื้นที่เกษตร รวมถึงเพิ่มปริมาณผลผลิตถั่วเหลืองในประเทศให้สูงขึ้น โดยสำนักงานสหกรณ์จังหวัดพะเยาจะเป็นผู้รวบรวมผลผลิตถั่วเหลืองของเกษตรกรต่อไป

ที่มา : https://www.thaigov.go.th/news/contents/details/93401