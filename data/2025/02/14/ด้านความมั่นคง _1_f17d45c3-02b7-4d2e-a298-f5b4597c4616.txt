รัฐบาลไทย-ข่าวทำเนียบรัฐบาล-"อนุทิน" เปิดเสวนาบทบาทสภาวิชาชีพกับการคุ้มครองผู้บริโภค ชื่นชมความเข้มแข็งเครือข่ายสมาพันธ์วิชาชีพ เป็นที่พึ่งประชาชนเข้าถึงการช่วยเหลือหลายมิติ ลดเหลื่อมล้ำ ยกบทบาทช่วยรัฐ 


วันศุกร์ที่ 14 กุมภาพันธ์ 2568
14/02/2568
พิมพ์
"อนุทิน" เปิดเสวนาบทบาทสภาวิชาชีพกับการคุ้มครองผู้บริโภค ชื่นชมความเข้มแข็งเครือข่ายสมาพันธ์วิชาชีพ เป็นที่พึ่งประชาชนเข้าถึงการช่วยเหลือหลายมิติ ลดเหลื่อมล้ำ ยกบทบาทช่วยรัฐ
"อนุทิน" เปิดเสวนาบทบาทสภาวิชาชีพกับการคุ้มครองผู้บริโภค ชื่นชมความเข้มแข็งเครือข่ายสมาพันธ์วิชาชีพ เป็นที่พึ่งประชาชนเข้าถึงการช่วยเหลือหลายมิติ ลดเหลื่อมล้ำ ยกบทบาทช่วยรัฐ เอกชนป้องกันความเสียหาย
วันนี้ (14 ก.พ. 68) เวลา 10.30 น. นายอนุทิน ชาญวีรกูล รองนายกรัฐมนตรีและรมว.มหาดไทย เป็นประธานเปิดงานเสวนาวิชาการ "บทบาทสภาวิชาชีพกับการคุ้มครองผู้บริโภค" โดยมี ดร.วิเชียร ชุบไธสง นายกสภาทนายความ ในพระบรมราชูปถัมภ์ พร้อมด้วยนายกสภาวิชาชีพ นายกสมาคมสภาวิชาชีพแห่งประเทศไทย สมาชิกองค์กรวิชาชีพ และสื่อมวลชน ร่วมในงาน
นายอนุทิน กล่าวว่า สมาพันธ์วิชาชีพถือเป็นองค์กรสำคัญที่มีผลต่อประชาชนและประเทศไทย เพราะองค์กรสภาวิชาชีพต่าง ๆ ได้ให้ความช่วยเหลือ แนะนำ ส่งเสริม แก้ไขปัญหาต่าง ๆ ไม่ว่าจะเป็นองค์กรด้านการแพทย์ การสาธารณสุข กฎหมาย การบัญชี สังคมสงเคราะห์ สิ่งแวดล้อม งานช่าง สถาปัตยกรรม วิศวกรรม และอีกหลายด้าน และทั้งหมดยังมีบทบาทเป็นผู้รับรอง (Endorser)สามารถให้ความเห็นนำไปสู่การแก้ปัญหา ป้องกันความเสียหายที่จะเกิดแก่ ประชาชน เอกชน และภาครัฐ
ทั้งนี้ ทุกองค์กรวิชาชีพ ถือเป็นที่พึ่งในการแก้ไขปัญหาให้ประชาชน เมื่อมีการรวมตัวเชื่อมโยงกันจะยังให้เกิดแต่ประโยชน์และความยุติธรรม ไม่ทำให้เกิดความเหลื่อมล้ำหรือทำให้คนที่มีเงินมีทุนได้รับสิทธิพิเศษเหนือกว่าคนธรรมดาทั่วไป สมาพันธ์สภาวิชาชีพฯ ต้องร่วมกันทำให้สิ่งเหล่านี้ที่เป็นสิ่งขัดขวางความเจริญเติบโตและความเจริญก้าวหน้าของบ้านเมือง การขัดขวางสิทธิของความเป็นมนุษย์หมดไป
"ในฐานะตัวแทนรัฐบาล และรัฐมนตรีว่าการกระทรวงมหาดไทย ที่รับผิดชอบดูแลสภาและสมาคมวิชาชีพ ผมขอชื่นชม และเป็นกำลังใจ และพร้อมให้การสนับสนุนภารกิจงานของทุกองค์กร เพราะพันธกิจของท่านล้วนมีคุณค่าต่อประเทศชาติและประชาชน" นายอนุทิน กล่าว
การจัดเสวนาฯ ในวันนี้ เป็นกิจกรรมร่วมกันเป็นครั้งแรกของสมาพันธ์สภาวิชาชีพแห่งประเทศไทย ก่อตั้งขึ้นเพื่อส่งเสริมกิจกรรมและความร่วมมือระหว่างสภาวิชาชีพทั้ง 12 วิชาชีพ เพื่อประโยชน์สุขของประชาชน ด้วยการยระดับความสามารถของสมาชิกสภาวิชาชีพให้มีประสิทธิภาพและมาตรฐาน รวมทั้งส่งเสริมสนับสนุนการศึกษาเพื่อให้วิชาชีพมีคุณภาพและมาตรฐาน โดยมีองค์กรสมาชิกรวม 12 สภาวิชาชีพ ได้แก่ แพทยสภา สภาการพยาบาล ทันตแพทยสภา สภาเภสัชกร สภาเทคนิคการแพทย์ สภากายภาพบำบัด สัตวแพทยสภา สภาทนายความ สภาวิศวกร สภาวิชาชีพบัญชี สภาสถาปนิก และสภาสังคมสงเคราะห์ โดยมีบันทึกข้อตกลงเป็นกลไกเชื่อมความร่วมมือสมาพันธ์สมาพันธ์วิชาชีพ ดำเนินงานภายใต้กรอบนโยบายของคณะกรรมการสมาพันธ์ฯ

ที่มา : https://www.thaigov.go.th/news/contents/details/93395