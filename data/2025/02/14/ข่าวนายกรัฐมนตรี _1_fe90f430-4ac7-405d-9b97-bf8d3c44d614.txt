รัฐบาลไทย-ข่าวทำเนียบรัฐบาล-อาทิตย์นี้... นายกรัฐมนตรีแพทองธารจัดรายการโอกาสไทย-จีน สรุปการเยือนจีนอย่างเป็นทางการครั้งประวัติศาสตร์


วันศุกร์ที่ 14 กุมภาพันธ์ 2568
14/02/2568
พิมพ์
อาทิตย์นี้... นายกรัฐมนตรีแพทองธารจัดรายการโอกาสไทย-จีน สรุปการเยือนจีนอย่างเป็นทางการครั้งประวัติศาสตร์
นายกรัฐมนตรี เตรียมจัดรายการ “โอกาสไทยกับนายกแพทองธารตอนพิเศษ” สรุปผลการเยือนจีนครั้งประวัติศาสตร์ ออนแอร์อาทิตย์ 16 ก.พ.8โมงเช้า เผยมีหลายมุมในการพบผู้นำที่ไม่มีสื่อฯ อยู่ด้วยมาเล่าให้ฟังพร้อม บีไฮน์เดอะซีน และเรื่องราวจากภาพที่นายกรัฐมนตรีเลือกเอง
วันนี้ (14 กุมภาพันธ์ 2568) นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า ในวันอาทิตย์ที่ 16 กุมภาพันธ์ นี้ เวลา 08.00-08.30 น. นายกรัฐมนตรีจะจัดรายการพิเศษชื่อว่า “โอกาสไทยกับนายกแพทองธารตอนพิเศษ” เพื่อสรุปผลการเดินทางไปเยือนประเทศจีนอย่างเป็นทางการของรัฐบาล โดยจะออกอากาศพร้อมกันทางสถานีโทรทัศน์แห่งประเทศไทย กรมประชาสัมพันธ์ NBT2 HD และ TV5 เวลา 08.00-08.30 น. และทาง ช่อง 9 MCOT HD เวลา 09.30-10.00 น. และวิทยุเครือข่ายกรมประชาสัมพันธ์ทั่วประเทศ
สำหรับเนื้อหาในตอนพิเศษ โอกาสไทยฯ ครั้งนี้ นายกรัฐมนตรีจะเล่าถึงการประสบความสำเร็จในทุกมิติของการเยือน โดยเป็นการเจาะลึกทุกเหตุการณ์ทุกเรื่องราวที่เกิดขึ้นตลอดทั้ง 4 วันของการเยือนสาธารณรัฐประชาชนจีนอย่างเป็นทางการ ซึ่งในบางช่วงไม่มีสื่อมวลชนอยู่ในห้องประชุม โดยเฉพาะการได้พบ 3 บุคคลสำคัญของจีน ประธานาธิบดี นายสี จิ้นผิง ประธานสภาประชาชนแห่งชาติสาธารณรัฐประชาชนจีน นายจ้าว เล่อจี้ และนายกรัฐมนตรี นายหลี่ เฉียง ด้วย ซึ่งเป็นการเดินทางเยือนอย่างเป็นทางการครั้งประวัติศาสตร์ ที่ถือว่านายกรัฐมนตรีและคณะได้รับเกียรติอย่างสูงจากผู้นำรัฐบาลจีน และนอกจากนี้ยังได้พบกับภาคเอกชนชั้นนำของประเทศจีน และได้พบปะให้กำลังใจ และสนับสนุนนักกีฬาทีมชาติไทยในการแข่งขันกีฬาเอเซียนเกมส์ ฤดูหนาว ครั้งที่ 9 ที่นครฮาร์บิน อีกด้วย
นายจิรายุ กล่าวอีกว่ารายการนี้ นายกรัฐมนตรีจะเปิดเผยความร่วมมือที่เกิดขึ้นจากการเยือนครั้งนี้ในหลายประเด็น อาทิ ด้านความมั่นคงในการปราบปรามอาชญากรรมทางออนไลน์ข้ามชาติ ด้านการค้าการลงทุนในโครงการขนาดใหญ่ อาทิ การเชิญชวนลงทุน ใน EEC โครงการรถไฟฟ้าความเร็วสูงจากประเทศไทย - ลาว – จีน ที่จะยกระดับศักยภาพการค้าขายของภูมิภาค ทำให้ส่งสินค้าได้อย่างรวดเร็ว ลดต้นทุนการเดินทาง พร้อมทั้งโครงการแลนด์บริดจ์ ประตูสำคัญ ที่จะเชื่อมทะเล ฝั่งอ่าวไทย และอันดามัน ในการขนส่งสินค้าไปทั่วโลกได้อีกด้วย
“นายกรัฐมนตรียังได้เล่าถึงความร่วมมือ MOU ทั้ง 14 ฉบับที่เกิดขึ้นที่ครอบคลุมหลายด้านเช่น ความร่วมมือ การลดขั้นตอนของกรมศุลกากรทั้ง 2 ประเทศ และในอุตสาหกรรมแห่งอนาคตทั้งด้าน EV, Semiconductor และ Data Centre เพื่อยกระดับนำมาสู่การสร้าง supply chain ให้เกิดขึ้นภายในประเทศไทย”
นอกจากนี้นายกรัฐมนตรี ยังได้เล่าถึงบรรยากาศสุดพิเศษที่เกิดขึ้นระหว่างร่วมงานพิธีเปิดเอเซียนเกมส์ฤดูหนาว ที่นครฮาร์บินทั้งการพบปะกันของผู้นำนานาชาติ ที่มาร่วมงานการส่งแรงใจให้ทัพนักกีฬาไทย และความประทับใจที่มีต่อการจัดงาน
ส่วนช่วงท้ายของรายการ โอกาสไทย-จีนตอนพิเศษนี้ มีช่วงใหม่ที่ชื่อว่า “เล่าจากภาพ” เป็นภาพต่าง ๆ ที่นายกรัฐมนตรีได้คัดเลือกตลอดการเยือนประเทศจีน ซึ่งบางภาพถ่ายด้วยตัวเอง บางภาพถ่ายโดยทีมงาน มาเล่าให้ผู้ชม ได้รับฟังถึงเบื้องหลังที่เกิดขึ้นด้วยความรู้สึกที่ นายกรัฐมนตรีที่มีต่อภาพนั้น ซึ่งถือเป็นช่วงเวลาพิเศษที่ไม่เคยได้เห็นที่ไหนมาก่อน นายจิรายุ กล่าว

ที่มา : https://www.thaigov.go.th/news/contents/details/93366