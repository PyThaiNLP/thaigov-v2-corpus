รัฐบาลไทย-ข่าวทำเนียบรัฐบาล-สารผู้บัญชาการกองอาสารักษาดินแดน เนื่องในวันคล้ายวันสถาปนากองอาสารักษาดินแดน ครบรอบ 71 ปี 10 กุมภาพันธ์ 2568


วันอาทิตย์ที่ 9 กุมภาพันธ์ 2568
09/02/2568
พิมพ์
สารผู้บัญชาการกองอาสารักษาดินแดน เนื่องในวันคล้ายวันสถาปนากองอาสารักษาดินแดน ครบรอบ 71 ปี 10 กุมภาพันธ์ 2568
สารผู้บัญชาการกองอาสารักษาดินแดน เนื่องในวันคล้ายวันสถาปนากองอาสารักษาดินแดน ครบรอบ 71 ปี 10 กุมภาพันธ์ 2568
สารผู้บัญชาการกองอาสารักษาดินแดน เนื่องในวันคล้ายวันสถาปนากองอาสารักษาดินแดน ครบรอบ 71 ปี 10 กุมภาพันธ์ 2568
ผู้บังคับบัญชา เจ้าหน้าที่ และสมาชิกกองอาสารักษาดินแดน ทุกท่าน เนื่องในโอกาสวันคล้ายวันสถาปนากองอาสารักษาดินแดน ครบรอบ 71 ปี ผมขอส่งความปรารถนาดี และความห่วงใย มายังผู้บังคับบัญชา เจ้าหน้าที่ และสมาชิกกองอาสารักษาดินแดนทุกท่าน และขอให้ทุกท่าน ได้ร่วมกันตั้งจิตอธิษฐาน รำลึกถึงวีรกรรมของบุคลากร ของกองอาสารักษาดินแดน ที่ได้อุทิศทั้งกายและใจ เพื่อชาติบ้านเมือง ตลอดระยะเวลาที่ผ่านมา
พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ทรงลงพระปรมาภิไธยในพระราชบัญญัติกองอาสารักษาดินแดน ให้ไว้ เมื่อวันที่ 10 กุมภาพันธ์ พุทธศักราช 2497 ซึ่งถือเป็นวันสถาปนา กองอาสารักษาดินแดน และพระราชทานธงประจำกองอาสารักษาดินแดน เมื่อวันที่ 24 มิถุนายน พุทธศักราช 2497 ในพิธีสวนสนามคราวเดียวกันนั้น ได้พระราชทานพระบรมราโชวาทแก่เจ้าหน้าที่กองอาสารักษาดินแดน ความว่า "ขอให้เจ้าหน้าที่กองอาสารักษาดินแดน ได้ตั้งใจปฏิบัติหน้าที่ โดยพยายามฝึกสอนอบรมประชาชน ให้เข้าใจกิจการในหน้าที่ของตน ทั้งในส่วนตัวของบุคคลของครอบครัว ของหมู่บ้านที่เขาอาศัยอยู่ ตลอดจนชาติบ้านเมืองในที่สุด เพื่อได้มีความสามัคคีร่วมมือร่วมใจกัน ที่จะช่วยป้องกันภัยอันตราย และรักษาความสงบในท้องถิ่นของตน ด้วยความองอาจ กล้าหาญ และชื่อสัตย์สุจริต เพื่อชาติบ้านเมือง และความเป็นเอกราชของเรา จะได้วัฒนาถาวร"
ดังนั้น การปฏิบัติภารกิจในปี 2568 นี้ ขอให้ผู้บังคับบัญชา เจ้าหน้าที่ และสมาชิกกองอาสารักษาดินแดนทุกท่าน ได้น้อมนำพระบรมราโชวาทมาเป็นหลักในการขับเคลื่อนภารกิจของกองอาสารักษาดินแดน นโยบายสำคัญของรัฐบาล และกระทรวงมหาดไทย เพื่อสร้างสังคมที่มั่นคง ปลอดภัย และมีความสุข โดยบรรลุผลสัมฤทธิ์ทั้งการรักษาความสงบเรียบร้อยและความมั่นคงภายใน การจัดระเบียบสังคม การปราบปรามผู้มีอิทธิพล การป้องกันและแก้ไขปัญหายาเสพติด การอำนวยความสะดวก ดูแลความปลอดภัยประชาชน รวมทั้ง ดำรงรักษาไว้ซึ่งสถาบันชาติ ศาสนา พระมหากษัตริย์ เพื่อ "บำบัดทุกข์ บำรุงสุข" ให้กับพี่น้องประชาชน และประเทศชาติสืบไป โดยขอให้ยึดหลัก "ทันโลก ทันสมัย ทันท่วงที" เป็นแนวทางปฏิบัติ
สุดท้ายนี้ ผมขออาราธนาคุณพระศรีรัตนตรัยและอำนาจสิ่งศักดิ์สิทธิ์ ทั้งหลาย พร้อมทั้งเดชะพระบารมีแห่งองค์พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร พระบาทสมเด็จพระวชิรเกล้าเจ้าอยู่หัว และสมเด็จพระนางเจ้า ฯ พระบรมราชินี ได้โปรดอภิบาลประทานพร ให้ผู้บังคับบัญชา เจ้าหน้าที่ สมาชิกกองอาสารักษาดินแดน และครอบครัว จงประสบแต่ความสุข ความเจริญ ปราศจากภัยอันตรายทั้งปวง ประสงค์สิ่งใดให้สมปรารถนาทุกประการ
นายกองใหญ่ (อนุทิน ชาญวีรกูล) ผู้บัญชาการกองอาสารักษาดินแดน

ที่มา : https://www.thaigov.go.th/news/contents/details/93190