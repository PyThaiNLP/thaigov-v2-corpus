รัฐบาลไทย-ข่าวทำเนียบรัฐบาล-EXIM BANK รับรางวัลรัฐวิสาหกิจดีเด่นประจำปี 2567 ประเภทรางวัลความร่วมมือด้านกระบวนการจัดการของรัฐวิสาหกิจ (เชิดชูเกียรติ)


วันจันทร์ที่ 10 กุมภาพันธ์ 2568
10/02/2568
พิมพ์
EXIM BANK รับรางวัลรัฐวิสาหกิจดีเด่นประจำปี 2567 ประเภทรางวัลความร่วมมือด้านกระบวนการจัดการของรัฐวิสาหกิจ (เชิดชูเกียรติ)
นายพิชัย ชุณหวชิร รองนายกฯ และ รมว.คลัง มอบรางวัลรัฐวิสาหกิจดีเด่นประจำปี 2567 ประเภท “รางวัลความร่วมมือด้านกระบวนการจัดการของรัฐวิสาหกิจ (เชิดชูเกียรติ)” ให้แก่ EXIM BANK โดย ดร.รักษ์ วรกิจโภคาทร กรรมการผู้จัดการ EXIM BANK เป็นผู้รับมอบ
นายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง มอบรางวัลรัฐวิสาหกิจดีเด่นประจำปี 2567 ประเภท “รางวัลความร่วมมือด้านกระบวนการจัดการของรัฐวิสาหกิจ (เชิดชูเกียรติ)” ให้แก่ธนาคารเพื่อการส่งออกและนำเข้าแห่งประเทศไทย (EXIM BANK) โดย ดร.รักษ์ วรกิจโภคาทร กรรมการผู้จัดการ EXIM BANK เป็นผู้รับมอบ ร่วมกับบรรษัทประกันสินเชื่ออุตสาหกรรมขนาดย่อม (บสย.) ภายใต้โครงการความร่วมมือในการยกระดับผลการดำเนินงานตามหลักเกณฑ์การประเมินกระบวนการปฏิบัติงานและการจัดการของรัฐวิสาหกิจ (Core Business Enablers) เพื่อสร้างความร่วมมือระหว่างกันในฐานะรัฐวิสาหกิจและสถาบันการเงินที่มีภารกิจสอดคล้องกันในการยกระดับขีดความสามารถในการแข่งขันของผู้ประกอบการไทยให้มีแนวทางการบริหารจัดการองค์กรที่มุ่งสู่ความเป็นเลิศและแนวปฏิบัติที่ดีตาม Core Business Enablers ในงานมอบรางวัลรัฐวิสาหกิจดีเด่นประจำปี 2567 จัดโดยสำนักงานคณะกรรมการนโยบายรัฐวิสาหกิจ (สคร.) กระทรวงการคลัง ภายใต้แนวคิด “รัฐวิสาหกิจไทย มากกว่าความภูมิใจสู่การพัฒนาที่ยั่งยืน” ณ ทำเนียบรัฐบาล เมื่อวันที่ 10 กุมภาพันธ์ 2568
รางวัลรัฐวิสาหกิจดีเด่นดังกล่าวสะท้อนให้เห็นถึงความมุ่งมั่นของ EXIM BANK โดยบูรณาการความร่วมมือกับหน่วยงานพันธมิตร เพื่อพัฒนาและยกระดับการบริหารจัดการองค์กรร่วมกันเพื่อขับเคลื่อนการพัฒนาองค์กร ประเทศชาติ และโลก โดยคำนึงถึงสิ่งแวดล้อม สังคม และการกำกับดูแลกิจการที่ดี (Environmental, Social, and Governance : ESG) ตลอดจนเป้าหมายการพัฒนาที่ยั่งยืน

ที่มา : https://www.thaigov.go.th/news/contents/details/93223