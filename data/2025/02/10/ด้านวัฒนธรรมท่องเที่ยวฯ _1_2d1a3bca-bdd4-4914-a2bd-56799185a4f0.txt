รัฐบาลไทย-ข่าวทำเนียบรัฐบาล-วธ.ชวนชมนิทรรศการ “When Lines Become Light and Light Becomes Life” โชว์ผลงานจิตรกรรมล้ำค่า “กำจร สุนพงษ์ศรี” ศิลปินแห่งชาติ วันที่ 8 ก.พ.- 8 มี.ค.นี้ ณ ศรีเวียงแกลลอรี บางรัก กทม.


วันจันทร์ที่ 10 กุมภาพันธ์ 2568
วธ.ชวนชมนิทรรศการ “When Lines Become Light and Light Becomes Life” โชว์ผลงานจิตรกรรมล้ำค่า “กำจร สุนพงษ์ศรี” ศิลปินแห่งชาติ วันที่ 8 ก.พ.- 8 มี.ค.นี้ ณ ศรีเวียงแกลลอรี บางรัก กทม.
วธ.ชวนชมนิทรรศการ “When Lines Become Light and Light Becomes Life” โชว์ผลงานจิตรกรรมล้ำค่า “กำจร สุนพงษ์ศรี” ศิลปินแห่งชาติ วันที่ 8 ก.พ.- 8 มี.ค.นี้ ณ ศรีเวียงแกลลอรี เขตบางรัก กรุงเทพฯ
วธ.ชวนชมนิทรรศการ “When Lines Become Light and Light Becomes Life” โชว์ผลงานจิตรกรรมล้ำค่า “กำจร สุนพงษ์ศรี” ศิลปินแห่งชาติ  เปี่ยมด้วยความงดงาม อารมณ์และความคิดสร้างสรรค์ผ่านการใช้เส้น-แสงในการสร้างสรรค์ศิลปกรรมอย่างลึกซึ้ง  ระหว่างวันที่ 8 ก.พ.- 8 มี.ค.นี้ ณ ศรีเวียงแกลลอรี เขตบางรัก กรุงเทพฯ
เมื่อวันที่ 8 กุมภาพันธ์ 2568 นายประสพ เรียงเงิน ปลัดกระทรวงวัฒนธรรม เป็นประธานพิธีงานนิทรรศการ “When Lines Become Light and Light Becomes Life” ซึ่งจัดแสดงผลงานศิลปะของศาสตราจารย์กิตติคุณกำจร สุนพงษ์ศรี ศิลปินแห่งชาติ สาขาทัศนศิลป์ (จิตรกรรม) ประจำปี พ.ศ. 2563   โดยมีนางสาวชลธิชา บรรดาประณีต ผู้บริหารบริษัทเอ เอฟ กรุ๊ป คอมพานีและบริษัทพิกเซร่า นางพิภาดา เสรีวิริยะกุล ผู้ก่อตั้งศรีเวียงแกลลอรี นางสาวกรรณิกาญจน์ ศิริทาน ผู้บริหารและผู้จัดการศรีเวียงแกลลอรี นายพงศธร สุนพงษ์ศรี ทายาทของศาสตราจารย์กิตติคุณกำจร สุนพงษ์ศรี ศิลปินแห่งชาติ ผศ.ดร.โสมฉาย บุญญานันต์ รองคณบดีคณะครุศาสตร์  จุฬาลงกรณ์มหาวิทยาลัย ผู้บริหารและอาจารย์จากมหาวิทยาลัยศรีนครินทรวิโรฒ มหาวิทยาลัยเทคโนโลยีราชมงคลกรุงเทพและมหาวิทยาลัยกรุงเทพ  แขกผู้มีเกียรติ เครือข่ายศิลปินและสื่อมวลชน เข้าร่วม ณ ศรีเวียงแกลลอรี เขตบางรัก กรุงเทพฯ
นายประสพ เรียงเงิน ปลัดกระทรวงวัฒนธรรม กล่าวว่า นิทรรศการ “When Lines Become Light and Light Becomes Life” จัดขึ้นเพื่อเฉลิมฉลองและให้เกียรติแก่ศาสตราจารย์กิตติคุณกำจร สุนพงษ์ศรี ศิลปินแห่งชาติ สาขาทัศนศิลป์ (จิตรกรรม) ประจำปี พ.ศ. 2563 และเพื่อให้ศิลปิน นักศึกษา เยาวชนและผู้ที่สนใจงานศิลปะได้ศึกษาแนวคิด แนวทางการสร้างสรรค์และชื่นชมความงดงามทางศิลปะร่วมสมัยของศิลปินผู้ทรงคุณค่า  ซึ่งจะเป็นจุดเริ่มต้นในการสร้างแรงบันดาลและเผยแพร่มรดกทางศิลปวัฒนธรรมร่วมสมัยสู่สาธารณชน เพื่อส่งเสริมให้มีส่วนร่วมในการสืบสาน รักษาและต่อยอดมรดกทางศิลปวัฒนธรรม
“ศาสตราจารย์กิตติคุณกำจร  สุนพงษ์ศรี เป็นบุคคลที่มีความรอบรู้ทั้งในด้านงานศาสตร์และศิลป์ และได้รับการยกย่องอย่างกว้างขวางในวงการศิลปะ อาจารย์ได้สร้างสรรค์ผลงานจิตกรรมอันมีลักษณะโดดเด่นและเฉพาะตัวผ่านการสะท้อนแนวคิด ความรู้สึกและอารมณ์ได้อย่างลึกซึ้ง นิทรรศการครั้งนี้นำเสนอผลงานภาพจิตรกรรมและภาพจิตรกรรมสื่อประสมของอาจารย์ที่ได้สร้างสรรค์ขึ้นในช่วงปีพ.ศ. 2509 - 2567  เป็นผลงานศิลปะที่เปี่ยมไปด้วยความงดงามและความคิดสร้างสรรค์ผ่านการใช้เส้นและแสงในการสร้างสรรค์ศิลปกรรม เป็นการผสมผสานระหว่างเทคนิคการวาดภาพแบบดั้งเดิมและความเชื่อมโยงกับชีวิตประจำวัน โดยเฉพาะอย่างยิ่งเมื่อแสงและเส้นเข้ามามีบทบาทในการถ่ายทอดอารมณ์ ความรู้สึกและการเล่าเรื่องผ่านภาพจิตรกรรมได้อย่างลึกซึ้ง ท่านเป็นแบบอย่างที่ดีให้แก่ศิลปินและนักศึกษาสาขาศิลปะในฐานะศิลปินแห่งชาติ และผลงานของอาจารย์เป็นการแสดงให้เห็นถึงคุณค่าของผลงานศิลปะที่มีต่อสังคมไทยอย่างชัดเจน” ปลัดกระทรวงวัฒนธรรม กล่าว
ทั้งนี้ สำหรับนิทรรศการ “When Lines Become Light and Light Becomes Life” จัดขึ้นตั้งแต่วันที่ 8 กุมภาพันธ์ -  8 มีนาคม 2568 นำเสนอผลงานภาพจิตรกรรมและภาพจิตรกรรมสื่อประสมของศาสตราจารย์กิตติคุณกำจร สุนพงษ์ศรี  จำนวนทั้งหมด 22 ชิ้น และเปิดให้คนไทยและชาวต่างชาติเข้าชมได้โดยไม่เสียค่าใช้จ่ายใดๆ  ณ ศรีเวียงแกลลอรี เขตบางรัก กรุงเทพฯ  เวลา 10.00 – 19.00 น. (หยุดทุกวันจันทร์) ติดต่อสอบถามรายละเอียดเพิ่มเติมได้ที่โทร. 082 595 3596

ที่มา : https://www.thaigov.go.th/news/contents/details/93224