รัฐบาลไทย-ข่าวทำเนียบรัฐบาล-​ศปช. เตือน ปชช. เฝ้าระวังน้ำทะเลหนุนสูงและน้ำเค็มรุกล้ำ ช่วงวันที่ 6-16 ก.พ. นี้ ด้านภาคใต้เร่งตรวจสอบสิทธิ์รับเงินเยียวยาเพิ่มอีกกว่า 2 แสนครัวเรือน


วันจันทร์ที่ 10 กุมภาพันธ์ 2568
​ศปช. เตือน ปชช. เฝ้าระวังน้ำทะเลหนุนสูงและน้ำเค็มรุกล้ำ ช่วงวันที่ 6-16 ก.พ. นี้ ด้านภาคใต้เร่งตรวจสอบสิทธิ์รับเงินเยียวยาเพิ่มอีกกว่า 2 แสนครัวเรือน
​ศปช. เตือน ปชช. เฝ้าระวังน้ำทะเลหนุนสูงและน้ำเค็มรุกล้ำ ช่วงวันที่ 6-16 ก.พ. นี้ ด้านภาคใต้เร่งตรวจสอบสิทธิ์รับเงินเยียวยาเพิ่มอีกกว่า 2 แสนครัวเรือน
วันนี้ (10 กุมภาพันธ์ 2568) นางสาวศศิกานต์  วัฒนะจันทร์  รองโฆษกประจำสำนักนายกรัฐมนตรี  เปิดเผยว่า ศปช. ได้ออกประกาศ เฝ้าระวัง น้ำทะเลหนุนสูงและน้ำเค็มรุกล้ำ ช่วงวันที่ 6 – 16 ก.พ. 68 เนื่องจากอิทธิพลของน้ำทะเลหนุนสูง ส่งผลให้ระดับน้ำในแม่น้ำเพิ่มสูงขึ้นและอาจไหลเข้าท่วมบริเวณพื้นที่ลุ่มต่ำริมแม่น้ำเจ้าพระยา แม่น้ำท่าจีน และแม่น้ำแม่กลอง รวมถึงชุมชนนอกแนวคันกั้นน้ำและแนวเขื่อนชั่วคราวบริเวณที่ไม่มีแนวป้องกันน้ำถาวร (แนวฟันหลอ) ตลอดจนเฝ้าระวังน้ำเค็มรุกล้ำส่งผลกระทบต่อคุณภาพน้ำเพื่อการอุปโภค-บริโภค และการเกษตรในพื้นที่จังหวัดสมุทรปราการ กรุงเทพมหานคร สมุทรสาคร นครปฐม และสมุทรสงคราม
”ขอให้ประชาชนบริเวณแนวนอกคันกั้นน้ำ เฝ้าระวังสถานการณ์ดังกล่าว หากต้องการความช่วยเหลือสามารถติดต่อได้ที่กรมป้องกันและบรรเทาสาธารณะภัย สายด่วน 1784“
สำหรับ พยากรณ์อากาศในช่วงวันที่ 11 – 16 ก.พ. 68 บริเวณความกดอากาศสูงหรือมวลอากาศเย็นที่ปกคลุมประเทศไทยและทะเลจีนใต้มีกำลังอ่อนลง ทำให้ประเทศไทยตอนบนจะมีอุณหภูมิสูงขึ้น 1 – 3 องศาเซลเซียส กับมีหมอกในตอนเช้า และมีหมอกหนาบางพื้นที่  ส่วนมรสุมตะวันออกเฉียงเหนือกำลังปานกลางที่พัดปกคลุมอ่าวไทย ภาคใต้ และทะเลอันดามันจะมีกำลังอ่อนลง ทำให้ภาคใต้มีฝนเล็กน้อยบางแห่ง ส่วนคลื่นลมบริเวณอ่าวไทยและทะเลอันดามันจะมีกำลังอ่อนลง โดยอ่าวไทยตอนล่างมีคลื่นสูง 1 - 2 เมตร อ่าวไทยตอนบนและทะเลอันดามัน มีคลื่นประมาณ 1 เมตร ห่างฝั่งคลื่นสูงมากกว่า 1 เมตร
รองโฆษกฯ กล่าวเพิ่มเติมว่า การเบิกจ่ายเงินช่วยเหลือประชาชนจำนวน 9,000 บาท ตามข้อสั่งการของนางสาวแพทองธาร ชินวัตร นายกรัฐมนตรีนั้น ความคืบหน้าล่าสุด (9 ก.พ. 68) กรมป้องกันและบรรเทาสาธารณภัย ได้ส่งข้อมูลผู้ประสบภัยในพื้นที่ 16 จังหวัด ให้ธนาคารออมสินแล้ว 20 ครั้ง โดยธนาคารออมสินโอนเงินสำเร็จผ่านพร้อมเพย์ 20 ครั้ง จำนวน 596,307 ครัวเรือน เป็นจำนวนเงิน ทั้งสิ้น 5,366 ล้านบาท และอยู่ระหว่างการจัดสรรงบประมาณเพิ่มจาก 3.2 แสนครัวเรือน ในสัปดาห์ก่อน เป็น 5.5 แสนครัวเรือน  ซึ่งเจ้าหน้าที่กำลังเร่งตรวจสอบข้อมูล เพื่อเสนอการขออนุมัติงบประมาณจากที่ประชุม ครม. เพิ่มเติมในเดือนนี้ต่อไป“

ที่มา : https://www.thaigov.go.th/news/contents/details/93217