รัฐบาลไทย-ข่าวทำเนียบรัฐบาล-สมเด็จพระเจ้าลูกเธอ เจ้าฟ้าสิริวัณณวรี ฯ เสด็จไปทอดพระเนตรนิทรรศการ และการจัดแสดงผลงานภูมิปัญญาผ้าไทย และงานหัตถกรรมชุมชน ภาคตะวันออกเฉียงเหนือ และพระราชทานผ้าลายพระราชทาน 


วันอาทิตย์ที่ 9 กุมภาพันธ์ 2568
09/02/2568
พิมพ์
สมเด็จพระเจ้าลูกเธอ เจ้าฟ้าสิริวัณณวรี ฯ เสด็จไปทอดพระเนตรนิทรรศการ และการจัดแสดงผลงานภูมิปัญญาผ้าไทย และงานหัตถกรรมชุมชน ภาคตะวันออกเฉียงเหนือ และพระราชทานผ้าลายพระราชทาน
สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เสด็จไปทอดพระเนตรนิทรรศการ และการจัดแสดงผลงานภูมิปัญญาผ้าไทย และงานหัตถกรรมชุมชน ภาคตะวันออกเฉียงเหนือ และพระราชทานผ้าลายพระราชทาน "ผ้าลายสิริราชพัสตราภรณ์" แก่รองนายกรัฐมนตรีและรมว.มหาดไทย
สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เสด็จไปทอดพระเนตรนิทรรศการ และการจัดแสดงผลงานภูมิปัญญาผ้าไทย และงานหัตถกรรมชุมชน ภาคตะวันออกเฉียงเหนือ และพระราชทานผ้าลายพระราชทาน "ผ้าลายสิริราชพัสตราภรณ์" แก่รองนายกรัฐมนตรีและรมว.มหาดไทย เพื่อเชิญไปมอบแก่ช่างทอผ้าและช่างหัตถกรรมไทย
วันที่ 9 กุมภาพันธ์ 2568 เวลา 13.57 น. สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เสด็จไปทอดพระเนตรนิทรรศการ และการจัดแสดงผลงานภูมิปัญญาผ้าไทย และงานหัตถกรรมชุมชน ภาคตะวันออกเฉียงเหนือ จัดโดยกรมการพัฒนาชุมชน กระทรวงมหาดไทย ณ หอประชุมอเนกประสงค์ อาคารกิจกรรมนักศึกษา มหาวิทยาลัยราชภัฏอุดรธานี อ.เมืองอุดรธานี จ.อุดรธานี
โอกาสนี้ นายอนุทิน ชาญวีรกูล รองนายกรัฐมนตรีและรมว.มหาดไทย พร้อมด้วย น.ส.ธนนนท์ นิรามิษ ภริยารองนายกรัฐมนตรีและรมว.มหาดไทยและที่ปรึกษาสมาคมแม่บ้านมหาดไทย นายทรงศักดิ์ ทองศรี รมช.มหาดไทย น.ส.ซาบีดา ไทยเศรษฐ์ รมช.มหาดไทย นายอนันต์ ปาทาน คู่สมรสรมช.มหาดไทย (น.ส.ซาบีดา) น.ส.ธีรรัตน์ สำเร็จวาณิชย์ รมช.มหาดไทย นายอรรษิษฐ์ สัมพันธรัตน์ ปลัดกระทรวงมหาดไทย นางจิณณารัชช์ สัมพันธรัตน์ นายกสมาคมแม่บ้านมหาดไทย นายชาดา ไทยเศรษฐ์ สมาชิกสภาผู้แทนราษฎร นายสยาม ศิริมงคล อธิบดีกรมการพัฒนาชุมชน นางอรจิรา ศิริมงคล อุปนายกสมาคมแม่บ้านมหาดไทยและประธานชมรมแม่บ้านพัฒนาชุมชน นายนฤชา โฆษาศิวิไลซ์ อธิบดีกรมส่งเสริมการปกครองท้องถิ่น ผู้ว่าราชการจังหวัดภาคตะวันออกเฉียงเหนือ ข้าราชการ สมาคมแม่บ้านมหาดไทย คณะที่ปรึกษาโครงการ "ผ้าไทยใส่ให้สนุก" และผู้ประกอบการจากจังหวัดต่าง ๆ เฝ้ารับเสด็จ
เมื่อเสด็จเข้าสู่หอประชุมอเนกประสงค์ฯ ทรงพระดำเนินไปทอดพระเนตรนิทรรศการและการจัดแสดงผลงานภูมิปัญญาผ้าไทยและงานหัตถกรรมชุมชน จำนวน 30 กลุ่ม ได้แก่ กลุ่มผาสาทแก้ว ผ้าทอโบราณ จ.มหาสารคาม กลุ่มไหมมีชัย จ.ชัยภูมิ กลุ่มเย็บผ้าด้วยมือ ศูนย์การเรียนรู้ขวัญตา จ.หนองบัวลำภู กลุ่มทอผ้าระกา จ.อุบลราชธานี กลุ่มผ้าทอลายมงคลมนตราธิกาญจน์ จ.กาฬสินธุ์ กลุ่มไหมสมเด็จ จ.กาฬสินธุ์ กลุ่มแปรรูปฝ้ายธรรมมือ จ.มุกดาหาร วิสาหกิจชุมชนสิ่งทอเศรษฐกิจหมุนเวียน บ้านดงเรือง จ.อุดรธานี แบรนด์เพ็ญ จ.อุดรธานี กลุ่มแพรวาโสภารักษ์ จ.กาฬสินธุ์ Sustainable Village จ.สกลนคร CHAIMAHA จ.กาฬสินธุ์ ธ.มณโฑ จ.อุดรธานี กลุ่มทอผ้าหัสดินทร์ จ.สุรินทร์ กลุ่มทอผ้าบ้านหนองหญ้าปล้อง (ไหมอีรี่) จ.ขอนแก่น วิสาหกิจชุมชนผ้าไหมมัดหมี่บ้านหัวฝาย จ.ขอนแก่น JUTATIP จ.ขอนแก่น กลุ่มแฝดสาว 88 จ.นครพนม กลุ่มจำปาคำ จ.มหาสารคาม ดีเทล ชุมชนเครือข่ายทางวัฒนธรรมหนองไผ่ล้อม จ.นครราชสีมา กลุ่มทอผ้าลัลณ์ลลิล ร้อยเอ็ด กลุ่มชุมชนภูไทดำ จ.กาฬสินธุ์ กลุ่มไหมทองสุรนารี จ.นครราชสีมา กลุ่มทอผ้าไหมบ้านทุ่งสว่าง จ.บุรีรัมย์ วิสาหกิจชุมชนกลุ่มผ้าฝ้ายทอมือ ย้อมสีธรรมชาติ บ้านนางาม หมู่ 7 จ.อุดรธานี กลุ่มเฮือนไหมมนัสวรรณ ไหมแท้ที่แม่ทอ จ.อุดรธานี และกลุ่ม Silpacheep แล้วพระราชทานพระวโรกาสให้กลุ่มผู้ประกอบการ เข้าเฝ้ารับพระราชทานพระวินิจฉัยเกี่ยวกับผลงานหัตถศิลป์หัตถกรรม แล้วเสด็จไปทอดพระเนตรนิทรรศการแฟชั่น/เส้นใยไหม/การสาธิตการทอผ้า/สาวไหม/การทดลองจาก LAB
ก่อนเสด็จกลับ สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา พระราชทานแบบผ้าลายพระราชทาน "ผ้าลายสิริราชพัสตราภรณ์" ประเภทผ้ามัดหมี่ และประเภทผ้ายก, จก, ขิด, แพรวา ให้แก่ นายอนุทิน ชาญวีรกูล รองนายกรัฐมนตรีและรมว.มหาดไทย น.ส.ธนนนท์ นิรามิษ ภริยารองนายกรัฐมนตรีและรมว.มหาดไทยและที่ปรึกษาสมาคมแม่บ้านมหาดไทย นายทรงศักดิ์ ทองศรี รมช.มหาดไทย น.ส.ซาบีดา ไทยเศรษฐ์ รมช.มหาดไทย น.ส.ธีรรัตน์ สำเร็จวาณิชย์ รมช.มหาดไทย นายอรรษิษฐ์ สัมพันธรัตน์ ปลัดกระทรวงมหาดไทย นางจิณณารัชช์ สัมพันธรัตน์ นายกสมาคมแม่บ้านมหาดไทย นายสยาม ศิริมงคล อธิบดีกรมการพัฒนาชุมชน และนางอรจิรา ศิริมงคล อุปนายกสมาคมแม่บ้านมหาดไทยและประธานชมรมแม่บ้านพัฒนาชุมชน เพื่อเชิญไปมอบแก่ช่างทอผ้าและช่างหัตถกรรมไทย นำไปถักทอผืนผ้าและสร้างสรรค์งานหัตถกรรม ด้วยการผสมผสานกับลวดลายโบราณในทุกภูมิภาคของประเทศ เป็นการฟื้นฟูภูมิปัญญาแห่งอดีต ยกระดับมาตรฐาน และเพื่อพัฒนาศักยภาพการสร้างสรรค์ผืนผ้าและงานหัตถกรรมในทุกมิติ ด้วยการออกแบบตามความคิดสร้างสรรค์ของศิลปิน
"ผ้าลายพระราชทาน "ผ้าลายสิริราชพัสตราภรณ์" เป็นลายผ้าที่สมเด็จพระเจ้าลูกเธอ เจ้าสิริวัณณวรี นารีรัตนราชกัญญา ทรงออกแบบขึ้น เนื่องในโอกาสที่ทรงได้รับการทูลเกล้าฯ ถวายปริญญาศิลปกรรมศาสตรดุษฎีบัณฑิตกิตติมศักดิ์ สาขาวิชาศิลปะการออกแบบพัสตรากรณ์ ประจำปีการศึกษา 2568 จากมหาวิทยาลัยธรรมศาสตร์ โดยทรงศึกษาค้นคว้าลวดลายที่ปรากฏในศิลปกรรมไทยและผืนผ้าโบราณ ที่เป็นบทบันทึกทางประวัติศาสตร์ที่สะท้อนวิถีชีวิต วัฒนธรรม และธรรมชาติของประเทศไทย ซึ่งทรงนำมาออกแบบต่อยอดให้โครงสร้างลวดลายมีความร่วมสมัย เป็นสากล หากยังคงสื่อถึงเอกลักษณ์อันงดงามของชาติไทย ประเภทผ้ามัดหมี่ ประกอบด้วย ลายดอกพุดตาน ลายดอกพุดตาน ลายมยุรสิริ ลายขอเฟื่องอุบะ และลายขอเจ้าฟ้าฯ 2568 และประเภทผ้ายก, จก, ขิด, แพรววา ประกอบด้วย ลายดอกพุดตาน ลายดอกพุดตาน ลายเฟื่องอุบะ ลายขอเจ้าฟ้าฯ 2568 และลายขอเจ้าฟ้าฯ 2568"
#ผ้าไทยใส่ให้สนุก #ผ้าไทยใส่ยังไงก็เท่

ที่มา : https://www.thaigov.go.th/news/contents/details/93193