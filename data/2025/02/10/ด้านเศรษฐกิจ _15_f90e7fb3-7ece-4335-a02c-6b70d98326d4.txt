รัฐบาลไทย-ข่าวทำเนียบรัฐบาล-​เลขาฯ ลอรี่ ร่วมบอร์ดสิ่งแวดล้อม ขยายมาตรการ Euro 6 เตรียมความพร้อมโรงงานรถยนต์ ลดผลกระทบภาคการผลิต


วันจันทร์ที่ 10 กุมภาพันธ์ 2568
10/02/2568
พิมพ์
​เลขาฯ ลอรี่ ร่วมบอร์ดสิ่งแวดล้อม ขยายมาตรการ Euro 6 เตรียมความพร้อมโรงงานรถยนต์ ลดผลกระทบภาคการผลิต
​เลขาฯ ลอรี่ ร่วมบอร์ดสิ่งแวดล้อม ขยายมาตรการ Euro 6 เตรียมความพร้อมโรงงานรถยนต์ ลดผลกระทบภาคการผลิต
3 กุมภาพันธ์ 2568 นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม เข้าร่วมประชุมคณะกรรมการสิ่งแวดล้อมแห่งชาติ (กก.วล.) ครั้งที่ 1/2568 โดยมีนายประเสริฐ จันทรรวงทอง รองนายกรัฐมนตรี เป็นประธานการประชุม ณ ห้องประชุม 301 ตีกบัญชาการ ทำเนียบรัฐบาล
โดยที่ประชุมให้ความสำคัญปัญหาฝุ่นละออง PM 2.5 ที่ส่งผลกระทบต่อประชาชน ซึ่งพบว่าเกินมาตรฐานในช่วงปลายปีอย่างต่อเนื่องถึงต้นปีเป็นประจำทุกปีและมีมติเห็นชอบประเด็นสำคัญในด้านนโยบายและการบริหารของร่างแผนปฏิบัติการขับเคลื่อนวาระแห่งชาติ “การแก้ไขปัญหามลพิษด้านฝุ่นละอองฉบับที่ 2 (พ.ศ. 2568 – 2570) และระยะ 5 ปีต่อไป เป้าหมาย 1. เพื่อลดค่าเฉลี่ยฝุ่นละออง PM 2.5 อยู่ในระดับที่ไม่อันตรายต่อสุขภาพ 2.พื้นที่เผาไหม้ลดลง ร้อยละ 50 เมื่อเทียบกับค่าเฉลี่ยย้อนหลัง 5 เพื่อป้องกันและควบคุมการระบายมลพิษทางอากาศจากแหล่งกำหนดต่างๆทั้งในพื้นที่เมือง พื้นที่ป่า พื้นที่เกษตร และหมอกควันข้ามแดน โดยการบูรณาการผ่านภาคส่วนที่เกี่ยวข้อง ในภาคอุตสาหกรรมมุ่งเน้นการใช้เชื้อเพลิงและเครื่องจักรที่มีมลพิษต่ำ กำหนดมาตรฐานการรายงานการระบายมลพิษ และพัฒนาฐานข้อมูล แหล่งกำเนิดมลพิษ ใช้เทคโนโลยีควบคุมมลพิษที่ทันสมัย พร้อมส่งเสริมมาตรการทางเศรษฐศาสตร์และบังคับใช้กฎหมาย
เลขาฯ ลอรี่ กล่าวว่า กระทรวงอุตสาหกรรมเห็นชอบในหลักการ แต่กังวลในภาคการผลิตรถยนต์บรรทุกหากใช้มาตราฐานยูโร 6 จะส่งผลกระทบเป็นวงกว้าง เนื่องจากมีต้นทุนการผลิตสูงขึ้น กดดันผู้ผลิตรถยนต์ในประเทศอาจย้ายฐานการผลิตจากไทย เสี่ยงแรงงานไทยตกงาน และในปีที่ผ่านมายอดขายรถบรรทุกลดลงถึง 40 เปอร์เซ็นต์ จึงขอขยายการบังคับใช้มาตราฐานยูโร 6 ในรถยนต์บรรทุกออกไปก่อนถึงปี 2575 เพื่อเตรียมความพร้อมให้ผู้ประกอบการรถยนต์ได้ปรับตัวและเกิดผลกระทบต่อภาคการผลิตน้อยที่สุด
เลขาฯ ลอรี่ กล่าวต่อว่า เรื่องระบบรายงานการปลดปล่อยและเคลื่อนย้ายมลพิษ (PRTR) ที่กรมโรงงานอุตสาหกรรม กระทรวงอุตสาหกรรมได้ดำเนินการไปแล้วนั้นอาจไม่ครอบคลุมการปลดปล่อยมลพิษจากแหล่งอื่นๆ นอกเหนือจากการปล่อยมลพิษจากโรงงานอุตสาหกรรม ทั้งนี้ต้องได้รับความร่วมมือจากหน่วยงานอื่นในการเปิดเผยข้อมูลและร่วมกันรวบรวมข้อมูลดัชนีด้านการปล่อยมลพิษทางอากาศสู่การแก้ปัญหาในอนาคตอย่างจริงจัง
“ในประเด็นการตั้งเป้าหมายค่ามาตรฐานการตัวชี้วัดอากาศ(AQI)ของประเทศไทย ควรให้เข้มข้นอยู่ในเกณฑ์มาตราฐาน ผลักดันโครงการ BCG ในภาคอุตสาหกรรม ลดปริมาณคาร์บอน ลดมลพิษจากกระบวนการในภาคอุตสาหกรรม และควบคุม เข้มงวด จับโรงงานที่ปล่อยควันเสีย เพื่อแก้ไขปัญหาฝุ่นละออง PM2.5 ตามนโยบายของ รมว.อุตสาหกรรม” เลขาฯ ลอรี่ กล่าวปิดท้าย

ที่มา : https://www.thaigov.go.th/news/contents/details/93234