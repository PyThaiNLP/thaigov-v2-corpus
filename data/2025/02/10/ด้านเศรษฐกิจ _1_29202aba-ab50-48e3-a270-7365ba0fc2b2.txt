รัฐบาลไทย-ข่าวทำเนียบรัฐบาล-รมช.คลัง เดินหน้าโครงการธนารักษ์เอื้อราษฎร์ ณ จังหวัดมุกดาหาร ตั้งเป้าปี 2568 มอบสัญญาเช่าที่ราชพัสดุให้ประชาชนไม่น้อยกว่า 5,055 ราย


วันจันทร์ที่ 10 กุมภาพันธ์ 2568
10/02/2568
พิมพ์
รมช.คลัง เดินหน้าโครงการธนารักษ์เอื้อราษฎร์ ณ จังหวัดมุกดาหาร ตั้งเป้าปี 2568 มอบสัญญาเช่าที่ราชพัสดุให้ประชาชนไม่น้อยกว่า 5,055 ราย
กระทรวงการคลัง โดยกรมธนารักษ์จัดพิธีมอบสัญญาเช่าที่ราชพัสดุ ประจำปีงบประมาณ พ.ศ. 2568 ณ โรงเรียนดงหลวงวิทยา ตำบลดงหลวง อำเภอดงหลวง จังหวัดมุกดาหาร ภายใต้โครงการธนารักษ์เอื้อราษฎร์ “สัญญาเช่าที่ดิน พลิกชีวิตประชาชน”
วันนี้ (9 กุมภาพันธ์ 2568) นายเผ่าภูมิ โรจนสกุล รัฐมนตรีช่วยว่าการกระทรวงการคลัง เปิดเผยว่ากระทรวงการคลังมีเจตนารมณ์ในการบริหารจัดการที่ราชพัสดุให้เกิดผลสัมฤทธิ์สูงสุด และตระหนักถึงนโยบายของรัฐบาลในการแก้ไขปัญหาที่อยู่อาศัยและที่ทำกินให้แก่ราษฎร จึงให้กรมธนารักษ์ซึ่งเป็นหน่วยงานในสังกัดกระทรวงการคลังที่มีภารกิจหน้าที่ปกครอง ดูแล และบำรุงรักษาที่ราชพัสดุนำที่ราชพัสดุ ซึ่งอยู่ในความครอบครองของส่วนราชการต่าง ๆ ที่ไม่ได้ใช้ประโยชน์ในราชการ มาสนับสนุนการดำเนินโครงการของรัฐบาลในการขับเคลื่อนการแก้ไขปัญหาที่อยู่อาศัย และที่ทำกินให้แก่ประชาชน โดยจัดให้ประชาชนที่ถือครองที่ราชพัสดุอยู่ก่อนวันที่ 4 ตุลาคม 2546 และไม่โต้แย้งกรรมสิทธิ์เช่าที่ราชพัสดุตามนโยบายรัฐบาลในอัตราผ่อนปรน ผ่านกลไกการจัดให้เช่าของกรมธนารักษ์ตามกฎหมายที่ราชพัสดุ ส่งผลให้ราษฎรที่ยินยอมเช่าที่ราชพัสดุมีคุณภาพชีวิตอย่างยั่งยืนด้านสาธารณูปโภค และระบบสาธารณูปการเข้าถึงบริการสาธารณะขั้นพื้นฐานของทางราชการ สร้างรายได้ สร้างโอกาสทางเศรษฐกิจและการสร้างความเข้มแข็งด้านสังคม และเพิ่มคุณภาพชีวิตที่ดีให้กับราษฎร ในครั้งนี้กรมธนารักษ์ได้ดำเนินการมอบสัญญาเช่าที่ราชพัสดุแปลงหมายเลขทะเบียน ส.มห.1 ตำบลดงหลวง อำเภอดงหลวง จังหวัดมุกดาหาร จำนวน 226 ราย (284 สัญญา) เนื้อที่ประมาณ 788 - 2 – 34.40 ไร่ แบ่งเป็น เพื่ออยู่อาศัย จำนวน 6 สัญญา เนื้อที่ประมาณ 0 - 2 – 2.80 ไร่ และเพื่อการเกษตร จำนวน 278 สัญญา เนื้อที่ประมาณ 788 - 0 – 31.60 ไร่
สำหรับโครงการธนารักษ์เอื้อราษฎร์ “สัญญาเช่าที่ดิน พลิกชีวิตประชาชน” เป็นการขับเคลื่อนตามนโยบายของรัฐบาลเกี่ยวกับการแก้ไขปัญหาที่อยู่อาศัยและที่ดินทำกินให้แก่ประชาชน เพื่อลดความเหลื่อมล้ำทางสังคมเพิ่มคุณภาพชีวิตด้านที่อยู่อาศัยและที่ดินทำกิน ซึ่งจะส่งผลให้เกิดประโยชน์ต่อประเทศชาติและประชาชนโดยรวม และในปี พ.ศ. 2568 รัฐบาลมีนโยบายในการดำเนินการแก้ไขปัญหาที่อยู่อาศัยและที่ดินทำกินให้แก่ประชาชนภายใต้โครงการ “ธนารักษ์เอื้อราษฎร์” อย่างต่อเนื่อง โดยตั้งเป้าหมายในการมอบสัญญาเช่าที่ราชพัสดุให้แก่ประชาชนไม่น้อยกว่า 5,055 ราย ซึ่งคาดว่าจะสร้างความเจริญเติบโตทางเศรษฐกิจให้แก่ท้องถิ่นได้มากขึ้นต่อไป นายเผ่าภูมิ กล่าวในตอนท้าย

ที่มา : https://www.thaigov.go.th/news/contents/details/93201