รัฐบาลไทย-ข่าวทำเนียบรัฐบาล-ออมสินลุยช่วยลูกหนี้ ใครติดขัดผ่อนไม่ไหวให้รีบติดต่อธนาคาร ก่อนเสียเครดิตกลายเป็น NPL


วันจันทร์ที่ 10 กุมภาพันธ์ 2568
10/02/2568
พิมพ์
ออมสินลุยช่วยลูกหนี้ ใครติดขัดผ่อนไม่ไหวให้รีบติดต่อธนาคาร ก่อนเสียเครดิตกลายเป็น NPL
ออมสินลุยช่วยลูกหนี้ ใครติดขัดผ่อนไม่ไหวให้รีบติดต่อธนาคาร ก่อนเสียเครดิตกลายเป็น NPL ส่วนผู้มีสิทธิ์ใน “คุณสู้ เราช่วย” ให้รีบลงทะเบียนก่อนหมดเขต 28 ก.พ. นี้ เช็กสิทธิ์ได้ที่เว็บไซต์และ MyMo
ออมสินลุยช่วยลูกหนี้ ใครติดขัดผ่อนไม่ไหวให้รีบติดต่อธนาคาร ก่อนเสียเครดิตกลายเป็น NPL ส่วนผู้มีสิทธิ์ใน “คุณสู้ เราช่วย” ให้รีบลงทะเบียนก่อนหมดเขต 28 ก.พ. นี้ เช็กสิทธิ์ได้ที่เว็บไซต์และ MyMo
นายวิทัย รัตนากร ผู้อำนวยการธนาคารออมสิน กล่าวว่า ธนาคารออมสินมีบทบาทสำคัญในการช่วยประชาชนแก้ไขปัญหาหนี้ สอดคล้องตามจุดยืนธนาคารเพื่อสังคม โดยได้มีการติดตามสถานะของลูกหนี้ทุกกลุ่มอย่างใกล้ชิด เพื่อเร่งเข้าช่วยเหลือหากลูกหนี้ประสบปัญหาขาดสภาพคล่องในการชำระหนี้ เป็นภารกิจเชิงป้องกันมิให้ลูกหนี้ต้องเสียประวัติเครดิต จึงขอให้ลูกหนี้ทุกสถานะที่กำลังประสบปัญหารู้ตัวว่าอาจผ่อนไม่ไหว ให้รีบติดต่อธนาคารเพื่อวางแผนจัดการหนี้ร่วมกันก่อนที่จะกลายเป็นหนี้เสีย (NPL) ซึ่งสามารถทำได้หลายวิธี เช่น การปรับลดค่างวด การพักชำระเงินต้น จ่ายดอกเบี้ยเต็มจำนวนหรือจ่ายบางส่วน หรืออาจเป็นวิธีตามแผนการชำระหนี้ที่ธนาคารอนุมัติให้ ทั้งนี้ เพื่อให้ลูกหนี้สามารถชำระหนี้ได้ตามกำลังความสามารถโดยไม่ผิดนัดชำระ เป็นการป้องกันไม่ให้เสียประวัติเครดิตซึ่งอาจตัดโอกาสเข้าถึงแหล่งเงินในอนาคต โดยลูกหนี้สามารถติดต่อได้ที่ธนาคารออมสินสาขาเจ้าของบัญชีหรือสาขาที่สะดวกทั่วประเทศ ตั้งแต่บัดนี้เป็นต้นไป
สำหรับผู้ที่มีคุณสมบัติเข้าหลักเกณฑ์ของโครงการ “คุณสู้ เราช่วย” ธนาคารได้ส่งข้อความแจ้งเตือน (Notification) บนแอป MyMo รวมถึงส่งจดหมายและข้อความ SMS เพื่อแจ้งให้ลูกหนี้ทราบสิทธิ์แล้วนั้น หากลูกหนี้ยังไม่ได้รับทราบการแจ้งเตือนหรือไม่แน่ใจว่าตนเองเข้าเกณฑ์หรือไม่ สามารถตรวจสอบสิทธิ์ได้ที่เว็บไซต์ธนาคารออมสิน www.gsb.or.th แอป MyMo และที่สาขาธนาคารออมสินทั่วประเทศ เพื่อเร่งลงทะเบียนเข้าร่วมโครงการฯ ให้ทันกำหนดภายในวันที่ 28 กุมภาพันธ์ 2568 นี้เท่านั้น โดยเฉพาะลูกหนี้สินเชื่อเคหะ สินเชื่อบ้านแลกเงิน หรือสินเชื่อ SMEs ที่มีวงเงินกู้ไม่เกิน 5 ล้านบาท และเป็นลูกหนี้ที่ค้างชำระไม่เกิน 1 ปี จึงไม่ควรพลาดโอกาสสำคัญที่จะได้ลดภาระหนี้ และได้รักษาทรัพย์สินของตนไว้ สอบถามข้อมูลเพิ่มเติมได้ที่ GSB Contact Center โทร. 1115 กด 99

ที่มา : https://www.thaigov.go.th/news/contents/details/93215