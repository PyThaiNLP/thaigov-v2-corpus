รัฐบาลไทย-ข่าวทำเนียบรัฐบาล-บขส. กลับมาเปิดให้บริการเส้นทางกรุงเทพฯ - ลำปาง 15 กุมภาพันธ์นี้ 


วันจันทร์ที่ 10 กุมภาพันธ์ 2568
บขส. กลับมาเปิดให้บริการเส้นทางกรุงเทพฯ - ลำปาง 15 กุมภาพันธ์นี้
....
นายอรรถวิท รักจำรูญ กรรมการฯ รักษาการแทนกรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า ตั้งแต่วันที่ 15 กุมภาพันธ์ 2568 เป็นต้นไป บขส. จะกลับมาเปิดให้บริการเดินรถโดยสาร สายที่ 91 เส้นทางกรุงเทพฯ - ลำปาง เพื่ออำนวยความสะดวกและเป็นไปตามความต้องการของผู้โดยสารให้เข้าถึงบริการรถโดยสารสาธารณะในการเดินทางได้อย่างทั่วถึงทุกพื้นที่ และสามารถใช้สิทธิ์ลดหย่อน   ค่าโดยสารได้ตามสิทธิ์ที่มี เช่น ใช้บัตรสวัสดิการแห่งรัฐ ผู้สูงอายุ ทหาร ตำรวจ นักเรียนและนักศึกษา เพื่อช่วยลดค่าครองชีพในการเดินทาง ตามนโยบายของนายสุรพงษ์ ปิยะโชติ รัฐมนตรีช่วยว่าการกระทรวงคมนาคม หลังจากเส้นทางดังกล่าวได้หยุดให้บริการตั้งแต่ช่วงปี 2562 จากสถานการณ์ COVID-19
เส้นทางกรุงเทพฯ - ลำปาง มีระยะทาง 610 กิโลเมตร ใช้รถโดยสารปรับอากาศชั้น 1 (2 ชั้น) (ม.4ข) 46 ที่นั่ง ให้บริการวันละ 2 เที่ยววิ่ง (ไป - กลับ) เที่ยวไปรถออกจากกรุงเทพฯ (หมอชิต 2) เวลา 21.00 น. และเที่ยวกลับรถออกจากสถานีขนส่งผู้โดยสารจังหวัดลำปาง เวลา 20.15 น. ใช้เวลาเดินทางประมาณ 9 ชั่วโมง ค่าโดยสาร 511 บาท สอบถามข้อมูลการเดินทางและจองตั๋ว บขส. ล่วงหน้าได้ที่ช่องทางออนไลน์ Facebook Page : บขส. Line : บขส.99 เว็บไซต์ บขส. Application E-ticket และช่องจำหน่ายตั๋วโดยสาร บขส. ทั่วประเทศ หรือสอบถามข้อมูลเพิ่มเติม โทร. 0 2936 3660 ในวันและเวลาราชการ

ที่มา : https://www.thaigov.go.th/news/contents/details/93209