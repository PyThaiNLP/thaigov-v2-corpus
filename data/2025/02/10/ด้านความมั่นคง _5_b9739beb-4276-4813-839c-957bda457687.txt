รัฐบาลไทย-ข่าวทำเนียบรัฐบาล-กรมการจัดหางาน ตรวจเข้มโรงเรียนสอนภาษา ย่านรัชดา-บางนา ย้ำ “ครูต่างชาติ” ต้องมีใบอนุญาตทำงาน


วันจันทร์ที่ 10 กุมภาพันธ์ 2568
10/02/2568
พิมพ์
กรมการจัดหางาน ตรวจเข้มโรงเรียนสอนภาษา ย่านรัชดา-บางนา ย้ำ “ครูต่างชาติ” ต้องมีใบอนุญาตทำงาน
นายสมชาย มรกตศรีวรรณ อธิบดีกรมการจัดหางาน เปิดเผยว่า กรมการจัดหางานได้ดำเนินการตรวจสอบการทำงานของแรงงานข้ามชาติ ภายใต้ปฏิบัติการ "เจอ จับ ปรับ ผลักดัน"
หลังได้รับเบาะแสจากประชาชนว่า พบคนต่างชาติทำงานโดยไม่มีใบอนุญาตในโรงเรียนสอนภาษาเกาหลีชื่อดังย่านรัชดาและบางนาจึงได้มอบหมายเจ้าหน้าที่ชุดตรวจสอบแรงงานข้ามชาติ กองทะเบียนจัดหางานกลางและคุ้มครองคนหางาน กรมการจัดหางาน ร่วมกับกองบังคับการตรวจ คนเข้าเมือง 1 สำนักงานตรวจคนเข้าเมือง เข้าตรวจสอบพื้นที่ดังกล่าว เพื่อมิให้กระทบต่อโอกาสการมีงานทำของคนไทย จนส่งผลต่อความมั่นคงและระบบเศรษฐกิจของประเทศไทย
นายสมชาย กล่าวว่า  เมื่อวันที่ 6 กุมภาพันธ์ 2568 เจ้าหน้าที่กรมการจัดหางานได้ลงพื้นที่ร่วมกับตำรวจตรวจคนเข้าเมือง และพบว่าโรงเรียนสอนภาษาดังกล่าวมีคนลักษณะคล้ายคนต่างชาติกำลังทำหน้าที่สอนภาษาเกาหลีให้นักเรียนไทยจริง เจ้าหน้าที่จึงได้แสดงบัตรและขอตรวจสอบเอกสารประจำตัว จากการตรวจสอบพบครูเกาหลีกระทำความผิด 8 คน เป็นชาย 6 คน หญิง 2 คน ซึ่งเป็นนักท่องเที่ยวที่ได้รับการผ่อนผันให้เข้ามาในประเทศไทยโดยไม่ต้องขอวีซ่า (FREE VISA) และสามารถอยู่ได้ 90 วัน และบางคนอยู่ในไทยเนื่องจากมีภรรยาเป็นคนไทย โดยทั้งหมดไม่มีใบอนุญาตทำงาน ทำให้มีความผิดข้อหาเป็นคนต่างด้าวทำงานโดยไม่มีใบอนุญาตทำงาน  และพบนายจ้างกระทำผิด จำนวน 1 ราย ตาม พรก.การบริหารจัดการการทำงานของคนต่างด้าว พ.ศ. 2560 และที่แก้ไขเพิ่มเติม เจ้าหน้าที่จึงได้แจ้งข้อกล่าวหาและควบคุมตัวส่งพนักงานสอบสวน เพื่อดำเนินคดีตามกฎหมาย
“กรมการจัดหางาน ขอประชาสัมพันธ์ สำหรับคนต่างชาติที่จะขอรับใบอนุญาตทำงานในตำแหน่งครูผู้สอน   ในสถานศึกษา ต้องเป็นผู้ที่ได้รับอนุญาตให้เข้ามาในราชอาณาจักรเป็นการชั่วคราวตามกฎหมายว่าด้วยคนเข้าเมือง (NON-IMMIGRANT VISA) ไม่ใช่เข้ามาในฐานะนักท่องเที่ยวหรือผู้เดินทางผ่าน (TOURIST/TRANSIT VISA) โดยยื่นคำขอรับใบอนุญาตทำงานพร้อมเอกสารการประกอบวิชาชีพครูและเอกสารอื่นที่เกี่ยวข้อง ที่สำนักงานจัดหางานกรุงเทพมหานครพื้นที่ 1 - 10 หรือสำนักงานจัดหางานจังหวัด ที่เป็นที่ตั้งสถานศึกษา ซึ่งหากเจ้าหน้าที่ตรวจสอบพบครูชาวต่างชาติทำงานโดยไม่มีใบอนุญาตทำงาน ในโรงเรียนหรือสถานศึกษา ต้องถูกดำเนินคดีในข้อหาเป็นคนต่างด้าวทำงานโดยไม่มีใบอนุญาตทำงาน หรือทำงานนอกเหนือจากที่มีสิทธิจะทำได้ มีโทษปรับตั้งแต่ 5,000 – 50,000 บาท และถูก
ผลักดันกลับประเทศ ส่วนโรงเรียนหรือสถานศึกษาจะถูกดำเนินคดีในข้อหารับคนต่างด้าวเข้าทำงานโดยไม่มีใบอนุญาตทำงาน หรือให้คนต่างด้าวทำงานนอกเหนือจากที่มีสิทธิจะทำได้ จะมีโทษปรับตั้งแต่ 10,000 – 100,000 บาท ต่อคนต่างด้าวที่จ้างหนึ่งคน และถ้ายังพบกระทำผิดซ้ำจะมีโทษจำคุกไม่เกิน 1 ปี หรือปรับตั้งแต่ 50,000 – 200,000 บาท ต่อคนต่างด้าวที่จ้างหนึ่งคน หรือทั้งจำทั้งปรับ และห้ามจ้างคนต่างด้าวทำงานเป็นเวลา 3 ปี “ อธิบดีกรมการจัดหางาน กล่าว
ทั้งนี้ สามารถสอบถามรายละเอียดเพิ่มเติม ได้ที่สำนักงานจัดหางานจังหวัด สำนักงานจัดหางานกรุงเทพมหานครพื้นที่ 1 – 10 หรือสายด่วนกระทรวงแรงงาน โทร.1506 กด 2 กรมการจัดหางาน และสายด่วนกรมการจัดหางาน โทร. 1694 ซึ่งมีการจัดล่ามภาษาอังกฤษ ให้บริการข้อมูลข่าวสาร แนะนำวิธีการทำงานในประเทศไทยอย่างถูกต้องตามกฎหมาย

ที่มา : https://www.thaigov.go.th/news/contents/details/93194