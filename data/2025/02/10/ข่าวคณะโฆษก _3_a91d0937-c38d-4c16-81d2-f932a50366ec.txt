รัฐบาลไทย-ข่าวทำเนียบรัฐบาล-ฮือฮา…ไดโนเสาร์ เตรียมบุกกรุงเทพ ฯ  ไทยแลนด์น่าลงทุนเจ้าของ“จูราสสิค เวิลด์” ประกาศลงทุนในกรุงเทพสร้าง “Jurassic World: The Experience” แห่งแรกในเอเชียตะวันออก ทุ่ม 1,200 ล้าน  


วันจันทร์ที่ 10 กุมภาพันธ์ 2568
10/02/2568
พิมพ์
ฮือฮา…ไดโนเสาร์ เตรียมบุกกรุงเทพ ฯ  ไทยแลนด์น่าลงทุนเจ้าของ“จูราสสิค เวิลด์” ประกาศลงทุนในกรุงเทพสร้าง “Jurassic World: The Experience” แห่งแรกในเอเชียตะวันออก ทุ่ม 1,200 ล้าน
ฮือฮา…ไดโนเสาร์ เตรียมบุกกรุงเทพ ฯ  ไทยแลนด์น่าลงทุนเจ้าของ“จูราสสิค เวิลด์” ประกาศลงทุนในกรุงเทพสร้าง “Jurassic World: The Experience” แห่งแรกในเอเชียตะวันออก ทุ่ม 1,200 ล้าน หนุนท่องเที่ยวไทย ปั้นแลนด์มาร์กใหม่ใจกลางกรุงเทพฯ
วันนี้ (10 กุมภาพันธ์ 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า สำนักงานคณะกรรมการส่งเสริมการลงทุน (บีโอไอ) อนุมัติคำขอรับการส่งเสริมการลงทุนโครงการสร้างแหล่งท่องเที่ยวขนาดใหญ่ “Jurassic World: The Experience” ของบริษัท แอสเสท เวิรด์ แอทแทรคชั่น แอนด์ รีเทล จำกัด ในเครือของบริษัท แอสเสท เวิรด์ คอร์ป จำกัด (มหาชน) หรือ AWC ผู้พัฒนาอสังหาริมทรัพย์ของไทย มูลค่าการลงทุนกว่า 1,200 ล้านบาท บนพื้นที่ 4,000 ตารางเมตร ตั้งอยู่ในโครงการ เอเชียทีค เดอะ ริเวอร์ฟรอนท์ เดสติเนชัน ศูนย์กลางการท่องเที่ยวเชิงไลฟ์สไตล์ริมแม่น้ำเจ้าพระยา และแหล่งท่องเที่ยวชื่อดังที่ได้รับความนิยมจากกลุ่มนักท่องเที่ยวชาวไทยและชาวต่างชาติ โดยบริษัทจะพัฒนาสถานที่ท่องเที่ยวดังกล่าวให้เป็นแลนด์มาร์กใหม่ของกรุงเทพฯ และประเทศไทย
โครงการดังกล่าวถือเป็นการลงทุนสร้างศูนย์กลางการท่องเที่ยวและความบันเทิงระดับโลกโดยบริษัทอสังหาริมทรัพย์ของไทย ซึ่งได้รับแรงบันดาลใจมาจากแฟรนไชส์ภาพยนตร์ชื่อดัง “Jurassic World” จาก Universal Pictures และ Amblin Entertainment  มีการใช้เทคโนโลยีและนวัตกรรมในการสร้างไดโนเสาร์แอนิมาทรอนิกส์ที่มีการเคลื่อนไหวเสมือนจริง โดยใช้นวัตกรรมการออกแบบ 3 มิติ และใช้โปรแกรมคอมพิวเตอร์ควบคุมการเคลื่อนไหว เพื่อให้ได้รับประสบการณ์ที่สมจริงมากที่สุด ซึ่งจะช่วยดึงดูดนักท่องเที่ยวโดยเฉพาะแฟนคลับคนรักไดโนเสาร์ที่มีอยู่ทั่วโลก โดยโครงการนี้ถือเป็นประสบการณ์ความบันเทิงรูปแบบอิมเมอร์ซีฟที่ยิ่งใหญ่ระดับโลก และเป็นแห่งแรกของภูมิภาคเอเชียตะวันออกเฉียงใต้
“ภาคการท่องเที่ยวเป็นแรงขับเคลื่อนสำคัญของเศรษฐกิจไทยในการนำรายได้เข้าสู่ประเทศไทย  โดยปีที่ผ่านมามีนักท่องเที่ยวต่างชาติเดินทางมาเมืองไทยมากกว่า 35 ล้านคน สร้างรายได้เข้าประเทศกว่า 1.67 ล้านล้านบาท ในการส่งเสริมให้ประเทศไทยเป็นฮับการท่องเที่ยวของภูมิภาค เราจำเป็นต้องเดินหน้าพัฒนาโครงสร้างพื้นฐานด้านการท่องเที่ยวให้พร้อม ทั้งด้านบุคลากร คุณภาพของการบริการ โครงสร้างพื้นฐานด้านดิจิทัล การจัดกิจกรรมนานาชาติหรืออีเวนต์ขนาดใหญ่ การพัฒนาแหล่งท่องเที่ยวทางธรรมชาติ รวมทั้งการสร้างแหล่งท่องเที่ยวแบบ Man-made ที่จะเป็นแลนด์มาร์กแห่งใหม่ของประเทศ” นางสาวศศิกานต์ กล่าว

ที่มา : https://www.thaigov.go.th/news/contents/details/93205