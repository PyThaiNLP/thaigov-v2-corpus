รัฐบาลไทย-ข่าวทำเนียบรัฐบาล-สธ. เปิดปฏิบัติการ “NEVER STOP TO ZERO ไม่หยุดผลิต ไม่หยุดเสพ เราไม่หยุดเผา” ปล่อยคาราวานยาเสพติดของกลางไปเผาทำลาย รวมกว่า 37 ตัน


วันจันทร์ที่ 10 กุมภาพันธ์ 2568
สธ. เปิดปฏิบัติการ “NEVER STOP TO ZERO ไม่หยุดผลิต ไม่หยุดเสพ เราไม่หยุดเผา” ปล่อยคาราวานยาเสพติดของกลางไปเผาทำลาย รวมกว่า 37 ตัน
กระทรวงสาธารณสุข เปิดปฏิบัติการ “NEVER STOP TO ZERO ไม่หยุดผลิต ไม่หยุดเสพ เราไม่หยุดเผา” ปล่อยขบวนรถขนย้ายยาเสพติดของกลาง น้ำหนักรวม กว่า 37 ตัน มูลค่าเกือบ 9,968 ล้านบาท
จาก 59,789 คดี มากสุดเป็นยาบ้า กว่า 22,596 กิโลกรัม เพื่อนำไปเผาทำลาย ภายใต้ระบบรักษาความปลอดภัยเข้มงวดตลอดเส้นทาง เผยภารกิจด้านการบำบัดฟื้นฟูปี 2567 นำผู้ติดยาเสพติดเข้าสู่กระบวนการรักษาแล้วกว่า 260,000 คน คืนคนดีสู่สังคมแล้วกว่า 130,000 คน
วันนี้ (10 กุมภาพันธ์ 2568) ที่ ศูนย์บริการผลิตภัณฑ์สุขภาพเบ็ดเสร็จ สำนักงานคณะกรรมการอาหารและยา กระทรวงสาธารณสุข จังหวัดนนทบุรี นายสมศักดิ์ เทพสุทิน รัฐมนตรีว่าการกระทรวงสาธารณสุข เป็นประธานปล่อยขบวนรถขนย้ายยาเสพติดของกลางเพื่อทำการเผาทำลาย ครั้งที่ 59 โดยมี นายแพทย์โอภาส การย์กวินพงศ์ ปลัดกระทรวงสาธารณสุข นายแพทย์สุรโชค ต่างวิวัฒน์ เลขาธิการคณะกรรมการอาหารและยา ผู้บริหารจากกระทรวงสาธารณสุข ส่วนราชการ หน่วยงานที่เกี่ยวข้อง อาทิ สำนักงานตำรวจแห่งชาติ กองทัพบก สำนักงานป้องกันและปราบปรามยาเสพติด สื่อมวลชน ร่วมเป็นสักขีพยาน
นายสมศักดิ์กล่าวว่า รัฐบาลกำหนดให้การแก้ปัญหายาเสพติดเป็นวาระแห่งชาติที่ต้องดำเนินการอย่างเด็ดขาด เนื่องจากเป็นภัยร้ายแรงที่ส่งผลกระทบต่อความปลอดภัย สุขภาพและคุณภาพชีวิตของประชาชน โดยเน้นดำเนินการอย่างครบวงจรใน 3 มิติหลัก คือ การป้องกัน การปราบปราม และแก้ไข โดยการบำบัดรักษา คืนคนดีสู่สังคม ซึ่งกระทรวงสาธารณสุข นอกจากมีภารกิจหลักในการบำบัด รักษา และฟื้นฟูผู้ติดยาเสพติดแล้ว ยังเป็นฝ่ายสนับสนุนการปราบปรามยาเสพติด โดยรับผิดชอบการสกัดกั้นยาเสพติด รวมถึงตรวจรับและเก็บรักษายาเสพติดของกลางที่นำส่งจากสถานตรวจพิสูจน์ต่างๆ ทั่วประเทศ เพื่อนำไปทำลายอย่างโปร่งใสและตรวจสอบได้ ไม่ให้มียาเสพติดกลับคืนสู่สังคม
สำหรับการเผาทำลายยาเสพติดของกลางครั้งที่ 59 นี้ มีน้ำหนักรวมหีบห่อมากถึง 37 ตัน เฉพาะยาเสพติดของกลางรวม 29.33 ตัน จาก 59,789 คดี โดยมากสุดเป็นเมทแอมเฟตามีน / แอมเฟตามีน (ยาบ้า) น้ำหนักกว่า 22,596 กิโลกรัม รองลงมา เมทแอมเฟตามีน (ยาไอซ์) เฮโรอีน เอ็มเอ็มดีเอ/เอ็มดีเอ็มเอ คีตามีน คาโคอีน และยาเสพติดอื่นๆ รวมมูลค่าถึง 9,967,830,254 บาท โดยจะขนย้ายจากคลังเก็บรักษายาเสพติดของกลาง สำนักงานคณะกรรมการอาหารและยา เพื่อนำไปเผาทำลายที่ บริษัท อัคคีปราการ จำกัด (มหาชน) นิคมอุตสาหกรรมบางปู จังหวัดสมุทรปราการ ภายใต้มาตรการรักษาความปลอดภัยเข้มงวดตลอดเส้นทาง ใช้เตาเผาขยะอันตราย (Hazardous Waste  Incinerator) อุณหภูมิสูง 1,200 องศาเซลเซียส ด้วยเชื้อเพลิงก๊าซธรรมชาติ พร้อมระบบควบคุมมลพิษที่เหลือจากการเผาทำลาย และมีการตรวจสอบควบคุมสารมลพิษไม่ให้เกิดผลกระทบต่อสิ่งแวดล้อม โดยการเผาทำลายจะดำเนินการต่อเนื่อง 36-38 ชั่วโมง
นายสมศักดิ์กล่าวต่อว่า สำหรับภารกิจด้านการรักษาฟื้นฟูผู้ติดยาเสพติด กระทรวงสาธารณสุขได้ดำเนินการอย่างจริงจังและต่อเนื่องร่วมกับหน่วยงานที่เกี่ยวข้อง โดยในปีงบประมาณ 2567 ที่ผ่านมา ได้นำผู้ติดยาเสพติดเข้าสู่กระบวนการบำบัดรักษาทั้งโดยหน่วยบริการสาธารณสุข การบำบัดโดยชุมชนที่ชุมชน (CBTx) กรมคุมประพฤติ รวมกว่า 260,000 คน แยกเป็น การสมัครใจเข้ารับบำบัด ร้อยละ 60 เจ้าหน้าที่นำส่ง ร้อยละ 30 และศาลสั่งบำบัด ร้อยละ 10 ทำให้สามารถส่งคนดีกลับคืนสู่สังคมไปแล้วกว่า 130,000 คน
*****************************10 กุมภาพันธ์ 2568

ที่มา : https://www.thaigov.go.th/news/contents/details/93203