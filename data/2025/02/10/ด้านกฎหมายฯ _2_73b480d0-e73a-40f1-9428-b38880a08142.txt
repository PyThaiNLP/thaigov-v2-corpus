รัฐบาลไทย-ข่าวทำเนียบรัฐบาล-กระทรวงยุติธรรม ให้การต้อนรับ นายรอเบิร์ต เอฟ. โกเด็ก (Robert F. Godec) เอกอัครราชทูตสหรัฐอเมริกาประจำประเทศไทย ในโอกาสเข้าเยี่ยมคารวะและหารือข้อราชการ


วันจันทร์ที่ 10 กุมภาพันธ์ 2568
10/02/2568
พิมพ์
กระทรวงยุติธรรม ให้การต้อนรับ นายรอเบิร์ต เอฟ. โกเด็ก (Robert F. Godec) เอกอัครราชทูตสหรัฐอเมริกาประจำประเทศไทย ในโอกาสเข้าเยี่ยมคารวะและหารือข้อราชการ
กระทรวงยุติธรรม ให้การต้อนรับ นายรอเบิร์ต เอฟ. โกเด็ก (Robert F. Godec) เอกอัครราชทูตสหรัฐอเมริกาประจำประเทศไทย ในโอกาสเข้าเยี่ยมคารวะและหารือข้อราชการ
ในวันจันทร์ที่ 10 กุมภาพันธ์ 2568 เวลา 11.00 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม ได้ให้การต้อนรับนายรอเบิร์ต เอฟ. โกเด็ก (Robert F. Godec) เอกอัครราชทูตสหรัฐอเมริกาประจำประเทศไทย และคณะ ในโอกาสเข้าเยี่ยมคารวะและหารือข้อราชการ โดยมี นางสาวเอมอร เสียงใหญ่ อธิบดีกรมคุ้มครองสิทธิและเสรีภาพ นายอภิกิต ฉ.โรจน์ประเสริฐ รองเลขาธิการคณะกรรมการป้องกันและปราบปรามยาเสพติด พร้อมด้วยผู้แทนกรมสอบสวนคดีพิเศษ เข้าร่วมฯ ณ ห้อง​รับรอง​กระทรวง​ยุติธรรม​ ชั้น 11 อาคารกระทรวงยุติธรรม
ในการนี้ ทั้งสองฝ่ายได้หารือเกี่ยวกับการส่งเสริมความร่วมมือด้านการป้องกันและปราบปรามอาชญากรรมข้ามชาติ โดยเฉพาะอย่างยิ่งด้านการสกัดกั้นสารตั้งต้นและเคมีภัณฑ์ที่ใช้ในการผลิตยาเสพติด รวมถึงความร่วมมือในการปราบปรามเครือข่ายหลอกลวงการออนไลน์ โดยเอกอัครราชทูตฯ ได้กล่าวชื่นชมรัฐบาลไทยที่ได้ดำเนินมาตรการต่อพื้นที่ที่เป็นฐานของขบวนการคอลเซนเตอร์ (Scam Centers) พร้อมเน้นย้ำการสนับสนุนการแลกเปลี่ยนเรียนรู้ด้านเทคโนโลยี โดยเฉพาะจากภาคเอกชนของสหรัฐอเมริกา เนื่องจากปรากฏข้อมูลในปี 2566 ว่า ประชาชนสหรัฐฯ ได้รับความเสียหายจากอาชญากรรมดังกล่าวเป็นจำนวนเงินกว่า 4,000 ล้านดอลลาร์สหรัฐฯ
ในโอกาสนี้ รัฐมนตรีว่าการกระทรวงยุติธรรม ได้กล่าวถึงความสำคัญของการสร้างความร่วมมือระหว่างประเทศไทยกับสหรัฐอเมริกา​ในการต่อต้านอาชญากรรมข้ามชาติ ซึ่งเป็นความท้าทายที่ต้องอาศัยความร่วมมือจากทุกประเทศ โดยสหรัฐอเมริกา​ยินดีให้การสนับสนุนการปฏิบัติงานร่วมกันระหว่างเจ้าหน้าที่ของหน่วยงานที่เกี่ยวข้องต่อไป โดยทั้งสองฝ่ายได้แสดงความยินดีต่อภาพรวมความสัมพันธ์ที่มีมาอย่างยาวนานระหว่างไทยและสหรัฐอเมริกา ซึ่งได้มีความสัมพันธ์ทางการทูตระหว่างกันกว่า 190 ปี อีกด้วย

ที่มา : https://www.thaigov.go.th/news/contents/details/93233