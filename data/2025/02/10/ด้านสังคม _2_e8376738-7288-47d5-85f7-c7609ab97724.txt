รัฐบาลไทย-ข่าวทำเนียบรัฐบาล-ดีอี ร่วมประชุม Summit for Action on Artificial Intelligence (SAIA) ณ ประเทศฝรั่งเศส


วันจันทร์ที่ 10 กุมภาพันธ์ 2568
ดีอี ร่วมประชุม Summit for Action on Artificial Intelligence (SAIA) ณ ประเทศฝรั่งเศส
ดีอี ร่วมประชุม Summit for Action on Artificial Intelligence (SAIA) ณ ประเทศฝรั่งเศส
ดีอี ร่วมประชุม Summit for Action on Artificial Intelligence (SAIA) ณ ประเทศฝรั่งเศส
9 กุมภาพันธ์ 2568 นายประเสริฐ จันทรรวงทอง รองนายรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) มอบหมายศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม (ดีอี) เข้าร่วมการประชุม Summit for Action on Artificial Intelligence (SAIA) และกิจกรรมคู่ขนาน ภายใต้งาน SAIA โดยมีผู้แทนจากสำนักงานพัฒนาธุรกรรมทางอิเล็กทรอนิกส์ (สพธอ.) หรือ ETDA เข้าร่วม ระหว่างวันที่ 9 - 11 กุมภาพันธ์ 2568 ณ กรุงปารีส สาธารณรัฐฝรั่งเศส
ทั้งนี้ ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดีอี พร้อมด้วย ดร.ชัยชนะ มิตรพันธ์ ผู้อำนวยการสำนักงานพัฒนาธุรกรรมทางอิเล็กทรอนิกส์ ได้เข้าร่วมงาน AI and Society House ณ Center Events Paris จัดโดย Humane Intelligence ซึ่งเป็นเวทีการอภิปรายและการแสดงนิทรรศการเกี่ยวกับมุมมองด้าน AI ที่หลากหลายจากภาคส่วนที่เกี่ยวข้อง การใช้ AI ที่มั่นคงและปลอดภัย และเทคโนโลยีที่มีความรับผิดชอบ ในหัวข้อต่างๆ อาทิ การทำงานร่วมกันระหว่างหน่วยงานภาครัฐภาคเอกชนและภาคประชาสังคมในด้านความปลอดภัยของ AI และผลกระทบต่อการสร้างความเกลียดชังออนไลน์  การจัดการกับ Generative AI และความรุนแรงทางเพศทางออนไลน์ การลงทุนและความรับผิดชอบการใช้เทคโนโลยี AI
พร้อมกันนี้ ปลัดกระทรวงดีอี ยังได้เข้าร่วมการประชุมระดับรัฐมนตรีสำหรับประเทศสมาชิก Global Partnership for Artificial Intelligence (GPAI) และประเทศที่สนใจ ณ กระทรวงกิจการยุโรปและการต่างประเทศสาธารณรัฐฝรั่งเศส จัดร่วมกันโดยรัฐบาลฝรั่งเศส เซอร์เบีย และสโลวาเกีย ซึ่งเป็นเวทีการหารือเกี่ยวกับแนวทางในการกำกับดูแล AI เพื่อแสวงหาโอกาสและเสริมสร้างความร่วมมือระหว่างประเทศในเรื่องธรรมาภิบาล AI

ที่มา : https://www.thaigov.go.th/news/contents/details/93216