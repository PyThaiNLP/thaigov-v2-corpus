รัฐบาลไทย-ข่าวทำเนียบรัฐบาล-ธอส. คว้า 7 รางวัลรัฐวิสาหกิจดีเด่น ประจำปี 2567


วันจันทร์ที่ 10 กุมภาพันธ์ 2568
10/02/2568
พิมพ์
ธอส. คว้า 7 รางวัลรัฐวิสาหกิจดีเด่น ประจำปี 2567
ธอส. รับ 7 รางวัลรัฐวิสาหกิจดีเด่น ประจำปี 2567 จากสำนักงานคณะกรรมการนโยบายรัฐวิสาหกิจ (สคร.) โดยมีนายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง ให้เกียรติเป็นประธานมอบรางวัล
ธนาคารอาคารสงเคราะห์ (ธอส.) รับ 7 รางวัลรัฐวิสาหกิจดีเด่น ประจำปี 2567 จากสำนักงานคณะกรรมการนโยบายรัฐวิสาหกิจ (สคร.) โดยมีนายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง ให้เกียรติเป็นประธานมอบรางวัล ซึ่งรางวัลที่ธนาคารได้รับในปีนี้สะท้อนการเป็นสถาบันการเงินที่มีผลการดำเนินงานที่ดี ควบคู่กับการรับผิดชอบต่อสังคม สิ่งแวดล้อม คำนึงถึงผู้มีส่วนได้ส่วนเสีย และสะท้อนความยั่งยืนขององค์กร รวมถึงมีการนำเทคโนโลยีดิจิทัลมาปรับใช้กับทุกส่วนงาน และให้ความสำคัญกับการบริหารความมั่นคงปลอดภัยสารสนเทศ ซึ่ง 7 รางวัลดังกล่าว ประกอบด้วย 1. รางวัลการพัฒนาสู่รัฐวิสาหกิจยั่งยืน 2. รางวัลการพัฒนาสู่รัฐวิสาหกิจดิจิทัล 3. รางวัลความคิดสร้างสรรค์และนวัตกรรมดีเด่น ด้านความคิดสร้างสรรค์ ประเภทดีเด่น 4. รางวัลบริการดีเด่น 5. รางวัลความร่วมมือเชิงยุทธศาสตร์เพื่อการพัฒนาดีเด่น ประเภทเชิดชูเกียรติ 6. รางวัลความร่วมมือ ด้านกระบวนการจัดการของรัฐวิสาหกิจ ประเภทเชิดชูเกียรติ และ 7. รางวัลการดำเนินงานอย่างรับผิดชอบต่อสังคมและสิ่งแวดล้อมดีเด่น ประเภทชมเชย
นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ธอส. เข้ารับรางวัลรัฐวิสาหกิจดีเด่น ประจำปี 2567 จำนวนรวมทั้งสิ้น 7 รางวัล นับเป็นความภาคภูมิใจอย่างยิ่งของ ธอส. ซึ่งสะท้อนการดำเนินงานที่มีประสิทธิภาพของคณะกรรมการธนาคาร ผู้บริหารระดับสูง และผู้ปฏิบัติงานกว่า 5,000 คน ที่ได้ดำเนินงานตามพันธกิจ “ทำให้คนไทยมีบ้าน” มาอย่างต่อเนื่อง โดยในปี 2567 ธอส. สามารถปล่อยสินเชื่อใหม่ได้ถึง 236,547 ล้านบาท โดยในจำนวนนี้ เป็นการปล่อยสินเชื่อให้กับผู้ที่มีวงเงินกู้ไม่เกิน 3 ล้านบาท ถึง 123,774 ราย ขณะเดียวกัน ยังช่วยรักษาบ้านให้คนไทย สามารถดูแลลูกค้าที่ได้รับผลกระทบด้านรายได้ ผ่านมาตรการแก้ไขปัญหาหนี้สินภาคครัวเรือน ปี 2567 และมาตรการช่วยเหลือลูกหนี้ผู้ได้รับผลกระทบทางเศรษฐกิจ ช่วยเหลือลูกค้ากลุ่มที่ต้องเฝ้าระวังเป็นพิเศษ (SM) และลูกค้าสถานะ NPL ให้ได้รับความช่วยเหลือปรับลดดอกเบี้ยและลดเงินงวดได้อย่างมีประสิทธิภาพ นอกจากนี้ ธอส. ยังพัฒนาด้านดิจิทัลให้กับผู้ที่ยังขาดโอกาสในการมีบ้านเป็นของตนเองได้เข้าถึงสินเชื่อที่อยู่อาศัยง่ายขึ้น ด้วยการให้บริการฟังก์ชัน “โรงเรียนการเงิน” บน Application : GHB ALL GEN เพื่อให้ประชาชนที่ต้องการขอสินเชื่อ แต่ไม่สามารถแสดงเอกสารหรือแหล่งที่มาของรายได้มาเปิดบัญชีเงินฝากออมทรัพย์ของ ธอส. เพื่อออมเงินอย่างสม่ำเสมอผ่าน Application : GHB ALL GEN เป็นระยะเวลาไม่น้อยกว่า 12 เดือน (ทุกบัญชีรวมกัน) เพื่อนำหลักฐานการออมเงินดังกล่าวมาใช้ประกอบการยื่นขอสินเชื่อกับ ธอส. ในอนาคต  รวมถึงการเล็งเห็นถึงความสำคัญต่อการพัฒนาคุณภาพชีวิตของคนไทยผ่านกิจกรรมการแสดงความรับผิดชอบต่อสังคมและสิ่งแวดล้อม หรือ CSR โดยธนาคารให้ความสำคัญและดำเนินการมาอย่างต่อเนื่องควบคู่กับการดำเนินงานตามภารกิจหลักในการสนับสนุนสินเชื่อที่อยู่อาศัยแก่ประชาชนโดยเฉพาะกลุ่มผู้มีรายได้น้อยและปานกลาง โดยทั้งหมดนี้นำมาซึ่งรางวัลรัฐวิสาหกิจดีเด่น ประจำปี 2567 ทั้ง 7 รางวัล โดยมีรายละเอียด ดังนี้
1. รางวัลการพัฒนาสู่รัฐวิสาหกิจยั่งยืน สะท้อนถึงความมุ่งมั่นของธนาคารในการเป็น Sustainable Bank และการพัฒนาองค์กรสู่ความยั่งยืนอย่างเป็นรูปธรรม ด้วยการกำหนดยุทธศาสตร์โครงการและเป้าหมายด้านความยั่งยืนขององค์กรผ่านมิติ ESG เพื่อขับเคลื่อนเศรษฐกิจ และส่งเสริมการเข้าถึงที่อยู่อาศัยอย่างทั่วถึง ผ่านสินเชื่อที่อยู่อาศัยเพื่อกลุ่มผู้รายได้น้อยและปานกลาง ตามหลักเกณฑ์การให้สินเชื่ออย่างรับผิดชอบและเป็นธรรม (Responsible Lending) รวมทั้งพัฒนาเทคโนโลยีและนวัตกรรม อาทิ ฟังก์ชัน โรงเรียนการเงินใน Application : GHB ALL GEN เพื่อเป็นช่องทางในการให้ความรู้ทางการเงิน และนำข้อมูลรายรับ-รายจ่ายเพื่อเป็นส่วนหนึ่งในการพิจารณาสินเชื่อสำหรับกลุ่มอาชีพอิสระที่ไม่มีหลักฐานทางการเงิน รวมทั้งพัฒนาผลิตภัณฑ์พันธบัตรเพื่อความยั่งยืน และสินเชื่อที่เป็นมิตรกับสิ่งแวดล้อม สนับสนุนมาตรการลดการปล่อยคาร์บอนสำหรับที่อยู่อาศัย
2. รางวัลการพัฒนาสู่รัฐวิสาหกิจดิจิทัล ซึ่งเป็นผลมาจากการขับเคลื่อนองค์กรด้วยเทคโนโลยีดิจิทัลอย่างเป็นระบบตามทิศทางยุทธศาสตร์ด้านเทคโนโลยีดิจิทัล ทั้งในมิติ People, Process และ Technology โดย ธอส. ได้พัฒนา IT Service เพื่อตอบสนองความต้องการของลูกค้า และผู้มีส่วนได้ส่วนเสีย ผ่านการพัฒนา Digital Customer Journey ผ่านช่องทาง Application : GHB ALL GEN แบบครบวงจรสำหรับลูกค้าธนาคาร และเว็บไซต์ GHB Big family เพื่อให้บริการที่เกี่ยวข้องกับที่อยู่อาศัยอย่างครบวงจร และการพัฒนา IT Infrastructure เพื่อเพิ่มประสิทธิภาพการดำเนินงานรองรับปริมาณธุรกรรมที่เพิ่มขึ้น รวมทั้งใช้ Data Analytic เพื่อนำมาเป็นส่วนหนึ่งในการตัดสินใจเชิงกลยุทธ์ที่แม่นยำขึ้น และดำเนินการตามมาตรฐานสากล เช่น มาตรฐาน ISO 27001 การจัดการความมั่นคงปลอดภัยด้านสารสนเทศ ป้องกันภัยคุกคามทางไซเบอร์ และมั่นใจได้ว่าการให้บริการดิจิทัลมีความปลอดภัยและสอดคล้องกับกฎหมาย
3. รางวัลความคิดสร้างสรรค์และนวัตกรรมดีเด่น ด้านความคิดสร้างสรรค์ ประเภทดีเด่น ที่ได้รับจากโครงการ GHB FlexiData Home Loans เกิดจากการบูรณาการโครงการความคิดสร้างสรรค์ของ ธอส. ที่ผ่านการประกวดโครงการ Idea Lab จำนวน 3 โครงการ ได้แก่ 1. GHB Financial Discipline (GHB ALL GEN) 2. CREDISCORE (Risk Base Pricing) และ 3.GHB Home Matching ซึ่งเป็นการยกระดับกระบวนการให้บริการสินเชื่อ โดยมุ่งเน้นกลุ่มประชาชนทั่วไปที่ประกอบอาชีพอิสระ ด้วยการพัฒนาโมเดลการวิเคราะห์สินเชื่อโดยใช้การวิเคราะห์ข้อมูลเชิงลึก เพื่อหาความสามารถในการชำระหนี้ที่แท้จริงผ่านการจัดทำ Data portability เพื่อรวบรวมข้อมูลทางเลือก (Alternative data) ปัจจัยที่เป็นกลไกการกำหนดอัตราดอกเบี้ยที่สอดคล้องกับความเสี่ยงของผู้กู้ และนำผลลัพธ์จากโมเดลมาเป็นส่วนประกอบในการพิจารณาสินเชื่อและจัดทำผลิตภัณฑ์สินเชื่อแบบเฉพาะกลุ่ม
4. รางวัลบริการดีเด่น ได้รับจากโครงการ GHB Ecosystem Service: การให้บริการเรื่องบ้านเพื่อคนไทยแบบครบวงจร มุ่งนำความเชี่ยวชาญด้านที่อยู่อาศัยของธนาคารมายกระดับการบริหารจัดการองค์กรเพื่อมุ่งสู่ระบบนิเวศด้านที่อยู่อาศัย (Housing Ecosystem) และยกระดับการให้บริการอย่างครบวงจรครอบคลุมทุกมิติ ได้แก่ ผลิตภัณฑ์ กระบวนการ บุคลากร เทคโนโลยีสารสนเทศ ผู้มีส่วนได้ส่วนเสีย และเพิ่มประสิทธิภาพการบริการทั้งก่อนและหลังการเป็นลูกค้าของ ธอส. ตอบสนองต่อความต้องการความคาดหวังของผู้มีส่วนได้    ส่วนเสียทุกกลุ่มตามลำดับความสำคัญ โดยเฉพาะการยกระดับการให้บริการตาม Digital Customer Journey เพื่อให้สอดคล้องต่อตำแหน่งทางยุทธศาสตร์ขององค์กรในการเป็น Best: Housing Ecosystem ภายในปี 2568
5. รางวัลความร่วมมือเชิงยุทธศาสตร์เพื่อการพัฒนาดีเด่น ประเภทเชิดชูเกียรติ ที่ได้รับจากโครงการส่งเสริมผลิตภัณฑ์และบริการของการไฟฟ้านครหลวงร่วมกับโครงการสินเชื่อพร้อมใช้และโครงการ GHB Big Family ของ ธอส.ระหว่างธนาคารอาคารสงเคราะห์และการไฟฟ้านครหลวง (กฟน.) เป็นโครงการที่ดำเนินการเพื่อส่งเสริมความยั่งยืนด้านพลังงาน โดยดำเนินงานให้สอดคล้องกับพันธกิจของทั้งสององค์กร ผ่านการผสานความสามารถหลักของแต่ละฝ่าย เพื่อส่งเสริมให้ประชาชนติดตั้งระบบโซลาร์เซลล์สำหรับบ้านอยู่อาศัย พร้อมทั้งปรับปรุงระบบไฟฟ้าภายในบ้านให้มีประสิทธิภาพในการใช้พลังงานทดแทน และบริการติดตั้งเครื่องชาร์จรถไฟฟ้า (EV Home Charger)  โดย KEN by MEA ของ กฟน. โดยสามารถยื่นขอสินเชื่อดอกเบี้ยพิเศษจาก ธอส. ได้
6. รางวัลความร่วมมือด้านกระบวนการจัดการของรัฐวิสาหกิจ ประเภทเชิดชูเกียรติ ที่ได้รับจากโครงการความร่วมมือด้านกระบวนการจัดการของรัฐวิสาหกิจ ระหว่าง ธอส. และการยาสูบแห่งประเทศไทย (ยสท.) ซึ่งเป็นการดำเนินการตามนโยบายของ สคร. สะท้อนถึงความสำเร็จของ ธอส. ในการนำศักยภาพขององค์กรไปช่วยเสริมสร้างประสิทธิภาพให้กับ ยสท. ด้าน Core Business Enablers, ด้านการบริหารความเสี่ยงและควบคุมภายใน และด้านการบริหารทุนมนุษย์ เพื่อให้เกิดผลลัพธ์ที่เป็นรูปธรรมและยั่งยืน เช่น แนวทางการจัดทำ GRC การพัฒนา Risk Correlation Map และ Portfolio View of Risk และการสนับสนุนระบบ Operational Risk Management System (ORMS) เพื่อให้เกิดการนำเทคโนโลยีสารสนเทศมาใช้ในการบริหารความเสี่ยง และสนับสนุนแนวทางการพัฒนาสมรรถนะบุคลากร และ Individual Development Plan (IDP) พร้อมทั้งการสร้างประสบการณ์ที่ดีให้กับบุคลากร โดยคณะกรรมการของทั้ง ธอส. และ ยสท. ให้ความสำคัญและสนับสนุนโครงการ มีการประชุมติดตามผลอย่างสม่ำเสมอ และมีการแลกเปลี่ยนองค์ความรู้อย่างต่อเนื่อง
7. รางวัลการดำเนินงานอย่างรับผิดชอบต่อสังคมและสิ่งแวดล้อมดีเด่น ประเภทชมเชย ที่ได้รับจากโครงการ ธอส. สร้างบ้าน สร้างรายได้ เสริมความรู้ สู่การมีบ้าน (Building Futures: Financial Literacy for Career and Homeownership) ซึ่งเป็นโครงการด้านสังคมและสิ่งแวดล้อมที่มุ่งสร้างผลลัพธ์ทั้งที่เห็นผลทันทีและที่จะเกิดในระยะยาวต่อชุมชน ในระยะแรก ธอส.ยกระดับคุณภาพชีวิตความเป็นอยู่ของชุมชนด้วยการสร้างและซ่อมแซมที่อยู่อาศัยให้แก่ผู้ที่มีความเดือดร้อน ให้ความรู้ในการประกอบอาชีพ และต่อยอดด้วยโครงการให้ความรู้ทางการเงินสำหรับการประกอบกิจการและการวางแผนครัวเรือน และให้เงินทุนแก่ชุมชนสำหรับเป็นกองทุนกู้ยืมเพื่อซ่อมแซมที่อยู่อาศัย และมุ่งเน้นให้คนในชุมชนจะสามารถเข้าถึงแหล่งเงินทุนจากสถาบันทางการเงินในระบบได้ ตอบสนองพันธกิจของธนาคาร “ทำให้คนไทยมีบ้าน”
สำหรับงานมอบรางวัลรัฐวิสาหกิจดีเด่น สคร. เป็นผู้จัดงานตั้งแต่ปีพุทธศักราช 2548 เพื่อประกาศให้สาธารณชนได้ทราบถึงผลการดำเนินงานของรัฐวิสาหกิจที่ดีเด่นในด้านต่าง ๆ พร้อมกับเป็นกำลังใจให้กับรัฐวิสาหกิจทุกแห่งที่ทำภารกิจสนับสนุนการพัฒนาประเทศ และส่งเสริมให้รัฐวิสาหกิจมีความมุ่งมั่นในการดำเนินงานเพื่อพัฒนาองค์กรให้มีประสิทธิภาพยิ่งขึ้นต่อไป โดยงานมอบรางวัลรัฐวิสาหกิจดีเด่น ประจำปี 2567 จัดขึ้น ณ ตึกสันติไมตรี ทำเนียบรัฐบาล

ที่มา : https://www.thaigov.go.th/news/contents/details/93230