รัฐบาลไทย-ข่าวทำเนียบรัฐบาล-นายกฯ หารือ นาโอมิ เอเลน แคมป์เบลล์ ผู้ประสบความสำเร็จในวงการแฟชั่นระดับโลก ร่วมผลักดันอุตสาหกรรมแฟชั่นของไทย เสริมศักยภาพและสนับสนุนคนไทยสู่วงการแฟชั่นระดับโลก


วันจันทร์ที่ 10 กุมภาพันธ์ 2568
10/02/2568
พิมพ์
นายกฯ หารือ นาโอมิ เอเลน แคมป์เบลล์ ผู้ประสบความสำเร็จในวงการแฟชั่นระดับโลก ร่วมผลักดันอุตสาหกรรมแฟชั่นของไทย เสริมศักยภาพและสนับสนุนคนไทยสู่วงการแฟชั่นระดับโลก
นายกฯ หารือ นาโอมิ เอเลน แคมป์เบลล์ ผู้ประสบความสำเร็จในวงการแฟชั่นระดับโลก ร่วมผลักดันอุตสาหกรรมแฟชั่นของไทย เสริมศักยภาพและสนับสนุนคนไทยสู่วงการแฟชั่นระดับโลก
วันนี้ (วันจันทร์ที่ 10 กุมภาพันธ์ 2568) เวลา 15.00 น. ณ ห้องสีม่วง ตึกไทยคู่ฟ้า ทำเนียบรัฐบาล นางสาวนาโอมิ เอเลน แคมป์เบลล์ (Ms. Naomi Elaine Campbell) เข้าเยี่ยมคารวะ นางสาวแพทองธาร ชินวัตร นายกรัฐมนตรี ในโอกาสเยือนประเทศไทย โดยมีนายแพทย์สุรพงษ์ สืบวงศ์ลี รองประธานที่ปรึกษานโยบายของนายกรัฐมนตรี ในฐานะประธานกรรมการพัฒนาซอฟต์พาวเวอร์แห่งชาติ นางสาวจิราพร สินธุไพร รัฐมนตรีประจำสำนักนายกรัฐมนตรี และนางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เข้าร่วมด้วย
ภายหลังเสร็จสิ้นการหารือ นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี สรุปสาระสำคัญ ดังนี้
นายกรัฐมนตรีกล่าวต้อนรับ พร้อมชื่นชมความสำเร็จของนางสาวแคมป์เบลล์ในวงการแฟชั่น ซึ่งสร้างแรงบันดาลใจให้แก่ผู้คนทั่วโลก รวมถึงคนไทย โดยการเยือนไทยของนางสาวแคมป์เบลล์ในครั้งนี้ยังสร้างความประทับใจและทำให้เกิดกระแสเชิงบวกด้านแฟชั่นอย่างมีนัยสำคัญ นอกจากนี้ นายกรัฐมนตรียินดีที่ได้ทราบว่า การหารือระหว่างนางสาวแคมป์เบลล์ กับประธานกรรมการพัฒนาซอฟต์พาวเวอร์แห่งชาติ รัฐมนตรีประจำสำนักนายกรัฐมนตรี และรัฐมนตรีช่วยว่าการกระทรวงมหาดไทย เป็นไปด้วยดีและพร้อมร่วมมือกับไทย เพื่อผลักดันอุตสาหกรรมแฟชั่นของไทย ซึ่งเป็นหนึ่งในนโยบาย Soft Power ที่รัฐบาลให้ความสำคัญ
นางสาวนาโอมิ เอเลน แคมป์เบลล์ ขอบคุณนายกรัฐมนตรีที่ให้การต้อนรับ ยินดีที่ได้มาประเทศไทย โดยมีโอกาสได้มาหลายครั้ง เพราะชื่นชอบประเทศไทย ชอบสภาพอากาศ และคนไทยเป็นมิตร ให้การต้อนรับอย่างอบอุ่นเสมอ โดยการเยือนในครั้งนี้ ได้มีโอกาสไปห้างสรรพสินค้าในไทยเพื่อดูผลิตภัณฑ์ท้องถิ่น เครื่องสำอาง การออกแบบเสื้อผ้า เป็นต้น ซึ่งมีความสมบูรณ์แบบมาก ยินดีให้การสนับสนุนอุตสาหกรรมแฟชั่นไทย ผ่านการแลกเปลี่ยนความรู้และประสบการณ์ในวงการแฟชั่น เพื่อส่งเสริมคนไทยที่มีศักยภาพและความสามารถให้ไปสู่วงการแฟชั่นระดับสากลและระดับโลกต่อไป
โอกาสนี้ ทั้งสองฝ่ายได้แลกเปลี่ยนความคิดเห็นและประสบการณ์ต่าง ๆ เพื่อหาแนวทางสนับสนุนวงการแฟชั่นไทยร่วมกัน โดยนายกรัฐมนตรีเน้นย้ำว่า รัฐบาลเปิดรับความร่วมมือจากทุกภาคส่วน เพื่อสนับสนุนการผลิตและสร้างสรรค์แฟชั่นใหม่ ๆ ที่มีเอกลักษณ์เฉพาะตัว ซึ่งจะเป็นรากฐานที่สำคัญ ซึ่งนางสาวแคมป์เบลล์เห็นว่า คนไทยมีเสน่ห์เฉพาะตัวและมีความเป็นธรรมชาติที่สะท้อนออกมา โดยนายกรัฐมนตรีต้องการร่วมมือกับนางสาวแคมป์เบลล์เพื่อแลกเปลี่ยนความรู้และความเชี่ยวชาญ ส่งเสริมคนไทยและเยาวชนไทยที่มีความสามารถในด้านการเดินแบบ ออกแบบ และทักษะด้านแฟชั่นอื่น ๆ ไปสู่วงการและอุตสาหกรรมแฟชั่นระดับโลก

ที่มา : https://www.thaigov.go.th/news/contents/details/93231