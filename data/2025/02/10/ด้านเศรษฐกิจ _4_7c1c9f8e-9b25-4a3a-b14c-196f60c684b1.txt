รัฐบาลไทย-ข่าวทำเนียบรัฐบาล-ธ.ก.ส. คว้า 4 รางวัลรัฐวิสาหกิจดีเด่น ปี 2567  


วันจันทร์ที่ 10 กุมภาพันธ์ 2568
10/02/2568
พิมพ์
ธ.ก.ส. คว้า 4 รางวัลรัฐวิสาหกิจดีเด่น ปี 2567
ธ.ก.ส. คว้า 4 รางวัลรัฐวิสาหกิจดีเด่น ประจำปี 2567 (SOE Awards) จัดโดย สคร. สะท้อนถึงความสำเร็จในการดำเนินงานของ ธ.ก.ส. ในการขับเคลื่อนภารกิจตามกรอบนโยบายและยุทธศาสตร์ธนาคาร มุ่งพัฒนาองค์กรในทุกมิติ เพื่อมุ่งสู่การเป็น “ธนาคารพัฒนาชนบทที่ยั่งยืน”
ธ.ก.ส. คว้า 4 รางวัลรัฐวิสาหกิจดีเด่น ประจำปี 2567 (SOE Awards) จัดโดยสำนักงานคณะกรรมการนโยบายรัฐวิสาหกิจ (สคร.) ได้แก่ รางวัลบริหารจัดการองค์กรดีเด่น รางวัลการดำเนินงานอย่างรับผิดชอบต่อสังคมและสิ่งแวดล้อมดีเด่น รางวัลบริการดีเด่น และรางวัลความคิดสร้างสรรค์และนวัตกรรมดีเด่น ด้านความคิดสร้างสรรค์ สะท้อนถึงความสำเร็จในการดำเนินงานของ ธ.ก.ส. ในการขับเคลื่อนภารกิจตามกรอบนโยบายและยุทธศาสตร์ธนาคาร มุ่งพัฒนาองค์กรในทุกมิติ เพื่อมุ่งสู่การเป็น “ธนาคารพัฒนาชนบทที่ยั่งยืน”
วันนี้ (10 กุมภาพันธ์ 2568) นายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง เป็นประธานในการมอบรางวัลรัฐวิสาหกิจดีเด่น ประจำปี 2567 (SOE Awards) จัดโดยสำนักงานคณะกรรมการนโยบายรัฐวิสาหกิจ (สคร.) กระทรวงการคลัง ภายใต้แนวคิด "Beyond Pride, Towards Sustainability" ซึ่งในปีนี้ ธ.ก.ส. ได้รับรางวัลรัฐวิสาหกิจดีเด่น จำนวน 4 รางวัล ได้แก่ รางวัลบริหารจัดการองค์กรดีเด่น รางวัลการดำเนินงานอย่างรับผิดชอบต่อสังคมและสิ่งแวดล้อมดีเด่น รางวัลบริการดีเด่น และรางวัลความคิดสร้างสรรค์และนวัตกรรมดีเด่น ด้านความคิดสร้างสรรค์ โดยมีนายฉัตรชัย ศิริไล ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) พร้อมด้วยนายเสกสรรค์ จันทร์ขวาง นายยุวพล วัตถุ นายณรงค์ ขันติวิริยะกุล นายเชษฐา แหล่ป้อง นายเกรียงไกร กัลหะรัตน์ นายไพศาล หงษ์ทอง และนายทองคำ เกตุโชติ รองผู้จัดการ ธ.ก.ส. เข้ารับรางวัล ณ ตึกสันติไมตรี ทำเนียบรัฐบาล
นายฉัตรชัย ศิริไล ผู้จัดการ ธ.ก.ส. กล่าวว่า รางวัลรัฐวิสาหกิจดีเด่นทั้ง 4 รางวัล ที่ ธ.ก.ส. ได้รับในครั้งนี้ นับเป็นรางวัลแห่งเกียรติยศที่สร้างความภาคภูมิใจให้กับผู้ปฏิบัติงาน ธ.ก.ส. เป็นอย่างยิ่ง และแสดงให้เห็นถึงความสำเร็จของ ธ.ก.ส. ในการขับเคลื่อนองค์กรภายใต้กรอบนโยบายและยุทธศาสตร์ที่มุ่งสู่การเป็น “ธนาคารพัฒนาชนบทที่ยั่งยืน” ควบคู่กับการปรับองค์กรสู่ “แกนกลางการเกษตร (Essence of Agriculture)” นอกจากนี้ ธ.ก.ส. ยังให้ความสำคัญกับการดำเนินงานที่คำนึงถึงสังคมและสิ่งแวดล้อม ควบคู่กับการบริหารผู้มีส่วนได้ส่วนเสีย อย่างมีประสิทธิภาพ การใช้เทคโนโลยีเข้ามาพัฒนาการให้บริการลูกค้า อาทิ การเปิดระบบยืนยันตัวตนให้กับลูกค้าที่เข้าร่วมมาตรการพักชำระหนี้ให้กับลูกหนี้รายย่อยตามนโยบายรัฐบาล โดยใช้บัตรประชาชนในการตรวจสอบข้อมูลและสอบทานการประเมินศักยภาพในการชำระหนี้ อันนำไปสู่การบรรลุเป้าประสงค์ของ ธ.ก.ส. ทั้งในมิติ “ธนาคารที่ยั่งยืน” และ “การพัฒนาชนบทที่ยั่งยืน” ที่พร้อมสนับสนุนเกษตรกรในการยกระดับคุณภาพชีวิตในทุกมิติอย่างยั่งยืน ซึ่งรางวัลที่ ธ.ก.ส. ได้รับในครั้งนี้ ประกอบด้วย
1) รางวัลบริหารจัดการองค์กรดีเด่น เป็นรางวัลที่มอบให้กับองค์กรที่มีความสามารถบริหารจัดการองค์กร ภายใต้สภาพแวดล้อมที่เปลี่ยนแปลงอย่างรวดเร็ว (Disruption) โดยคำนึงถึงแนวทางการดำเนินธุรกิจที่มุ่งเน้นการพัฒนาอย่างยั่งยืนตามหลัก ESG (Environmental Social and Governance) ในการดำเนินโครงการต่าง ๆ ควบคู่กับการรับผิดชอบต่อสังคม สิ่งแวดล้อม และคำนึงถึงผู้มีส่วนได้ส่วนเสีย ภายใต้โมเดลธุรกิจ BCG เพื่อสร้างผลลัพธ์การดำเนินงานที่ดี พร้อมรองรับการเปลี่ยนแปลงในอนาคต อันนำไปสู่การสร้างความยั่งยืนให้องค์กร
2) รางวัลการดำเนินงานอย่างรับผิดชอบต่อสังคมและสิ่งแวดล้อมดีเด่น จาก “โครงการเปลี่ยนอากาศเป็นเงิน BAAC Carbon Credit” ซึ่งถือเป็น Social Innovation ที่ช่วยส่งเสริมให้คนในชนบทมี Passive Income จากการปลูกต้นไม้ โดย ธ.ก.ส. สนับสนุนการยกระดับชุมชนธนาคารต้นไม้ไปสู่การขับเคลื่อนภารกิจซื้อ – ขายคาร์บอนเครดิต ซึ่ง ธ.ก.ส. รับซื้อคาร์บอนเครดิตจากชุมชนในราคาตันละ 3,000 บาท โดยถือเป็นราคาที่สูงที่สุดในตลาดประเทศไทย เพื่อตอบโจทย์ภาคธุรกิจในการบรรลุเป้าหมายการปล่อยก๊าซเรือนกระจกเป็นศูนย์ และตั้งเป้าเพิ่มปริมาณคาร์บอนเครดิตจากชุมชนออกสู่ตลาดอีกกว่า 1.5 แสนตันคาร์บอน ภายใน 7 ปี
3) รางวัลบริการดีเด่น จาก “โครงการลงทะเบียนพักชำระหนี้ สะดวก รวดเร็วผ่านทาง BAAC Mobile” โดยใช้ประสบการณ์จากการดำเนินมาตรการพักชำระหนี้ตามนโยบายรัฐในอดีต มาเรียนรู้ ปรับปรุงและพัฒนารูปแบบให้ลูกค้าสามารถลงทะเบียนเข้าร่วมมาตรการพักชำระหนี้ลูกหนี้รายย่อยได้บนแอปพลิเคชัน BAAC Mobile เพื่อเป็นการอำนวยความสะดวกในการให้บริการ ลดค่าใช้จ่ายและลดเวลาในการเดินทางของลูกค้าในการเดินทางมาทำธุรกรรมที่สาขา และยังช่วยลดความคับคั่งของจำนวนลูกค้าในสาขาอีกด้วย
4) รางวัลความคิดสร้างสรรค์และนวัตกรรมดีเด่น ด้านความคิดสร้างสรรค์ จาก “Branch Efficiency Statistics Transformation (BEST)” โปรแกรมการวิเคราะห์ เพื่อจัดประเภทสาขา โดยแบ่งเป็นสาขาภารกิจ เพื่อให้บริการลูกค้าที่อยู่ในพื้นที่ห่างไกล และสาขาธุรกิจ เพื่อดำเนินงานการบริการลูกค้าในด้านผลิตภัณฑ์และบริการของ ธ.ก.ส. อีกทั้งยังสามารถจัดกลุ่มสาขาตามประสิทธิภาพในการดำเนินงาน โดยแบ่งเป็นสาขาประสิทธิภาพสูง ปานกลาง และต่ำ ทำให้การจัดสรรตัวชี้วัด (KPI) และกำลังคนมีความเหมาะสม รวมถึงสามารถช่วยลดค่าใช้จ่ายดำเนินงานได้อีกด้วย
นายฉัตรชัย กล่าวเพิ่มเติมว่า ในโอกาสนี้ ธ.ก.ส. ขอขอบคุณลูกค้าและผู้มีส่วนเกี่ยวข้องทุกภาคส่วนที่ร่วมสนับสนุนการดำเนินงานของธนาคารมาโดยตลอด จนไปสู่การได้รับรางวัลในครั้งนี้ ซึ่งถือเป็นความสำเร็จอีกหนึ่งก้าว ซึ่งรางวัลแห่งความภาคภูมิใจครั้งนี้ จะเป็นแรงผลักดันให้ ธ.ก.ส. มุ่งมั่นในการเดินหน้าสร้างสรรค์นวัตกรรม ในการเพิ่มประสิทธิภาพองค์กรและพัฒนาผลิตภัณฑ์และบริการทางการเงินให้ตอบโจทย์ความต้องการของเกษตรกรลูกค้าและประชาชนทั่วไปมากยิ่งขึ้น เพื่อบรรลุเป้าหมายในการเป็นธนาคารพัฒนาชนบทที่ยั่งยืน

ที่มา : https://www.thaigov.go.th/news/contents/details/93210