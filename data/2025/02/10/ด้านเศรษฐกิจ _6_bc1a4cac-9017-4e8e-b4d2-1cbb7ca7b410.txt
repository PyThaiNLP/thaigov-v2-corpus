รัฐบาลไทย-ข่าวทำเนียบรัฐบาล-คิกออฟสินเชื่อ Soft Loan 20,000 ลบ. รัฐบาลจัดหนักหนุนเอสเอ็มอีถึงแหล่งทุน SME D Bank ขานรับเดินหน้าเต็มพิกัด ดันเงินหมุนเวียนในระบบเศรษฐกิจ 80,000 ลบ.


วันจันทร์ที่ 10 กุมภาพันธ์ 2568
10/02/2568
พิมพ์
คิกออฟสินเชื่อ Soft Loan 20,000 ลบ. รัฐบาลจัดหนักหนุนเอสเอ็มอีถึงแหล่งทุน SME D Bank ขานรับเดินหน้าเต็มพิกัด ดันเงินหมุนเวียนในระบบเศรษฐกิจ 80,000 ลบ.
SME D Bank คิกออฟ 2 โครงการสินเชื่อ Soft Loan วงเงิน 20,000 ลบ. อัตราดอกเบี้ย 3% ต่อปี คงที่ตลอด 3 ปีแรก ได้แก่ "ปลุกพลัง SME"  และ  "Beyond ติดปีก SME" เพื่อเสริมสภาพคล่อง ลงทุนขยายกิจการ พร้อมรับสิทธิ์พัฒนายกระดับธุรกิจครบวงจร
SME D Bank ขานรับนโยบายรัฐบาล โดยกระทรวงการคลัง เดินหน้าสนับสนุนเอสเอ็มอีเข้าถึงแหล่งทุน คิกออฟ 2 โครงการสินเชื่อ Soft Loan วงเงิน 20,000 ลบ. อัตราดอกเบี้ย 3% ต่อปี คงที่ตลอด 3 ปีแรก ได้แก่ "ปลุกพลัง SME"  และ  "Beyond ติดปีก SME" เพื่อเสริมสภาพคล่อง ลงทุนขยายกิจการ พร้อมรับสิทธิ์พัฒนายกระดับธุรกิจครบวงจร ตั้งเป้าช่วยได้กว่า 13,500 กิจการ  สร้างเงินหมุนเวียนในระบบเศรษฐกิจกว่า 80,000 ล้านบาท
นายพิชิต มิทราวงศ์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank เปิดเผยว่า จากภาวะเศรษฐกิจไทยขยายตัวในระดับต่ำมาเป็นเวลานาน  รัฐบาลภายใต้การนำของ นางสาวแพทองธาร ชินวัตร นายกรัฐมนตรี และการขับเคลื่อนของกระทรวงการคลัง จึงดำเนินมาตรการกระตุ้นเศรษฐกิจ ด้วยการสนับสนุนผู้ประกอบการเอสเอ็มอีเข้าถึงแหล่งทุนดอกเบี้ยต่ำมาอย่างสม่ำเสมอ และเพื่อให้การกระตุ้นเศรษฐกิจ เกิดความต่อเนื่องในปี 2568 มติคณะรัฐมนตรี (ครม.) ในวันที่ 7 มกราคม 2568  ที่ผ่านมา จึงเห็นชอบและอนุมัติโครงการสินเชื่อดอกเบี้ยต่ำ วงเงินรวม 20,000 ล้านบาท ตามที่กระทรวงการคลังเสนอ
ทั้งนี้ SME D Bank พร้อมขานรับนโยบาย ในการปฏิบัติหน้าที่เป็นหน่วยงานหลักในการสนับสนุนผู้ประกอบการเอสเอ็มอีเข้าถึงแหล่งทุนในโครงการดังกล่าว เพื่อเสริมสภาพคล่อง ผลักดันให้เกิดการลงทุน ขยายการบริโภค สร้างเงินหมุนเวียนในระบบเศรษฐกิจ โดยแบ่งวงเงินเป็น 2 โครงการสินเชื่อ เปิดรับคำขอตั้งแต่วันนี้เป็นต้นไปจนถึงวันที่ 30 ธันวาคม 2568 ได้แก่
1.สินเชื่อ "ปลุกพลัง SME" วงเงิน 10,000 ล้านบาท สำหรับผู้ประกอบการเอสเอ็มอีรายเล็กทั้งบุคคลธรรมดาและนิติบุคคลในทุกภาคธุรกิจที่มีรายได้ต่อปีไม่เกิน 2 ล้านบาท นำไปใช้ลงทุน ขยาย ปรับปรุงกิจการ หรือปรับเปลี่ยนรูปแบบการดำเนินธุรกิจ รวมถึง หมุนเวียน และเสริมสภาพคล่องในธุรกิจ วงเงินกู้ต่อรายสูงสุดไม่เกิน 1.5 ล้านบาท  ผ่อนนานสูงสุด 10 ปี อัตราดอกเบี้ย 3%ต่อปี  คงที่ตลอด 3 ปีแรก จากนั้น เริ่มต้น MRR+2.5%ต่อปี ปลอดชำระเงินต้นสูงสุด 12 เดือน ไม่ต้องใช้หลักทรัพย์ค้ำประกัน
2.สินเชื่อ "Beyond ติดปีก SME" วงเงิน 10,000 ล้านบาท สำหรับผู้ประกอบการเอสเอ็มอีทั้งบุคคลธรรมดาและนิติบุคคลในทุกภาคธุรกิจที่มีรายได้ต่อปีมากกว่า 2 ล้านบาทขึ้นไป เพื่อนำไปเสริมสภาพคล่อง ลงทุน ขยาย ปรับปรุงกิจการ ปรับเปลี่ยนทรัพย์สินหรือเครื่องจักร เพื่อเพิ่มศักยภาพการดำเนินธุรกิจ วงเงินกู้สูงสุด 15 ล้านบาท ผ่อนนานสูงสุด 10 ปี อัตราดอกเบี้ย 3%ต่อปี  คงที่ตลอด 3 ปีแรก จากนั้น เริ่มต้น MLR+1.0%ต่อปี ปลอดชำระเงินต้นสูงสุด 12 เดือน ใช้ บสย. ค้ำประกันร่วมได้
นอกจากนั้น  ผู้ประกอบการเอสเอ็มอีทุกรายที่ใช้บริการ 2 สินเชื่อดังกล่าว จะได้รับสิทธิเข้าร่วมการพัฒนายกระดับธุรกิจครบวงจรจาก SME D Bank และหน่วยงานพันธมิตร เช่น   หลักสูตร E-Learning  เรียนรู้ได้ด้วยตัวเองตลอด 24 ชม.   ที่ปรึกษาแนะนำธุรกิจจากโค้ชมืออาชีพ  กิจกรรมเติมความรู้ต่อเนื่องตลอดทั้งปี  ช่องทางขยายตลาด เพิ่มรายได้  รวมถึง Privilege สิทธิประโยชน์ผ่านแพลตฟอร์ม  DX by SME D Bank (dx.smebank.co.th) เป็นต้น
นายพิชิต กล่าวต่อว่า  จากสถานการณ์เศรษฐกิจไทยที่กำลังฟื้นตัวดีขึ้นตามลำดับ  การมีสินเชื่อดอกเบี้ยต่ำ เงื่อนไขผ่อนปรนจะมีส่วนสำคัญอย่างยิ่ง ช่วยผลักดันให้ผู้ประกอบการเอสเอ็มอี สามารถคว้าโอกาสฟื้นฟูกิจการ ทำให้เศรษฐกิจไทยเติบโตอย่างต่อเนื่องตลอดปี 2568 ตั้งเป้าจะสามารถสนับสนุนผู้ประกอบการเข้าถึงแหล่งทุนจาก 2 โครงการสินเชื่อดังกล่าวได้กว่า 13,500 กิจการ  สร้างเงินลงทุนหมุนเวียนในระบบเศรษฐกิจกว่า 80,000 ล้านบาท  ผู้สนใจ แจ้งความประสงค์ได้ ณ สาขา SME D Bank ทั่วประเทศ หรือช่องทางออนไลน์ต่าง ๆ เช่น LINE Official Account : SME Development Bank  และเว็บไซต์ www.smebank.co.th  เป็นต้น  สอบถามข้อมูลเพิ่มเติม Call Center 1357

ที่มา : https://www.thaigov.go.th/news/contents/details/93212