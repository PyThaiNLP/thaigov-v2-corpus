รัฐบาลไทย-ข่าวทำเนียบรัฐบาล-รัฐบาล..เร่งบริหารจัดการมันสำปะหลังไม่ให้ล้นตลาดจนทำให้ราคาตกต่ำสั่ง“ ธ.ก.ส. ”เดินหน้าโครงการชะลอเก็บเกี่ยวมันสำปะหลังช่วยเหลือครัวเรือนสูงสุดถึง 50,000 บาท


วันจันทร์ที่ 10 กุมภาพันธ์ 2568
10/02/2568
พิมพ์
รัฐบาล..เร่งบริหารจัดการมันสำปะหลังไม่ให้ล้นตลาดจนทำให้ราคาตกต่ำสั่ง“ ธ.ก.ส. ”เดินหน้าโครงการชะลอเก็บเกี่ยวมันสำปะหลังช่วยเหลือครัวเรือนสูงสุดถึง 50,000 บาท
แนะผู้สนใจติดต่อ ธ.ก.ส. ตั้งแต่วันนี้ – 31 มี.ค. 68 พร้อมขยายเวลาชำระหนี้ 6 เดือน เพิ่มเงินทุนหมุนเวียนช่วยเหลือเกษตรกรตามนโยบายเกษตรกรต้องอยู่ได้ของรัฐบาล
วันที่ (10 กุมภาพันธ์ 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า รัฐบาลโดยธนาคารเพื่อการเกษตรและสหกรณ์ กระทรวงเกษตรและสหกรณ์ดำเนินโครงการชะลอการเก็บเกี่ยวมันสำปะหลังปี 2567/68 ตามนโยบายรัฐบาล วงเงินสินเชื่อรวม 10,787.50 ล้านบาท เพื่อชะลอการเก็บเกี่ยวผลผลิตมันสำปะหลังเป็นระยะเวลา 6 เดือน ซึ่งขณะนี้ถือเป็นช่วงที่ผลผลิตออกสู่ตลาดกระจุกตัว ส่งผลให้ราคามันสำปะหลังตกต่ำลง
โดยการดำเนินการของรัฐบาลตามโครงการนี้จะทำให้เกษตรกรสามารถนำเงินไปใช้เป็นเงินหมุนเวียนและค่าใช้จ่ายที่จำเป็นในครัวเรือนระหว่างรอการเก็บเกี่ยวได้ และจะไม่ทำให้ ตลาดมันสำปะหลังตกต่ำลงจนเกิดปัญหาอื่นๆ ตามมาทั้งนี้การบริหารจัดการของรัฐบาลตามนโยบายนี้จะทำให้ เกษตรสามารถขาย พืชผลทางการเกษตรได้ราคาที่คุ้มค่าแก่การเพาะปลูกอย่างมาก
สำหรับผู้ที่เข้าร่วมโครงการ ต้องเป็นเกษตรกรที่ขึ้นทะเบียนผู้ปลูกมันสำปะหลังกับกรมส่งเสริมการเกษตร และยังไม่ได้เก็บเกี่ยวผลผลิต ปีการผลิต 2567/68 ซึ่งเกษตรกรมีสิทธิ์เข้าถึงมาตรการในครั้งนี้ได้มากกว่า 215,000 ครัวเรือน ให้กู้ครัวเรือนละไม่เกิน 2,500 บาทต่อไร่ ไม่เกิน 20 ไร่/ครัวเรือน วงเงินสินเชื่อรวมไม่เกิน 50,000 บาท/ครัวเรือน โดยเกษตรกรชำระอัตราดอกเบี้ยเพียงร้อยละ 1 ต่อปี ส่วนที่เหลือรัฐบาลรับภาระชดเชยดอกเบี้ยแทนเกษตรกรและให้ผ่อนชำระเป็นระยะเวลาไม่เกิน 6 เดือนนับตั้งแต่วันกู้ ทั้งนี้ ไม่เกินวันที่ 30 กันยายน 2568
“เกษตรกรที่เข้าโครงการพักชำระหนี้ให้กับลูกหนี้รายย่อยตามนโยบายของรัฐบาลสามารถเข้าโครงการนี้ได้เช่นกัน นอกจากนี้ ธนาคารยังเปิดให้เกษตรกรลูกค้าที่ใช้บริการสินเชื่อเพื่อปลูกมันสำปะหลัง ฤดูกาลผลิตปี 2567/68 สามารถขอขยายระยะเวลาชำระหนี้เดิมออกไปได้ไม่เกิน 6 เดือน นับตั้งแต่วันที่กู้เงินตามโครงการแต่ไม่เกินวันที่ 30 กันยายน 2568 เพื่อบรรเทาภาระค่าใช้จ่ายให้แก่เกษตรกรที่เข้าร่วมโครงการที่อาจมีรายได้ไม่เพียงพอชำระหนี้ตามกำหนดเนื่องจากชะลอการเก็บเกี่ยวตามเงื่อนไขของโครงการ ทั้งนี้ เกษตรกรลูกค้าผู้ปลูกมันสำปะหลังที่สนใจเข้าร่วมโครงการชะลอการเก็บเกี่ยวฯ สามารถติดต่อเพื่อแจ้งความประสงค์ได้ที่ ธ.ก.ส. ทุกสาขาทั่วประเทศ ตั้งแต่วันนี้ – 31 มีนาคม 2568 หรือสอบถามข้อมูลเพิ่มเติมได้ที่ Call Center 02 555 0555” นายอนุกูล ระบุ

ที่มา : https://www.thaigov.go.th/news/contents/details/93202