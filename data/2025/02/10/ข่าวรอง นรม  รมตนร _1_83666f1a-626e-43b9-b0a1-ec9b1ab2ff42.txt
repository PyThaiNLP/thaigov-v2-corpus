รัฐบาลไทย-ข่าวทำเนียบรัฐบาล-'จิราพร‘ ลงพื้นที่กาฬสินธุ์ เปิดงาน ‘ประเพณีบุญคูณลานสู่ขวัญข้าว‘ ชูส่งเสริมเมืองน่าเที่ยวด้วยเทศกาลท้องถิ่น


วันจันทร์ที่ 10 กุมภาพันธ์ 2568
10/02/2568
พิมพ์
'จิราพร‘ ลงพื้นที่กาฬสินธุ์ เปิดงาน ‘ประเพณีบุญคูณลานสู่ขวัญข้าว‘ ชูส่งเสริมเมืองน่าเที่ยวด้วยเทศกาลท้องถิ่น
'จิราพร‘ ลงพื้นที่กาฬสินธุ์ เปิดงาน ‘ประเพณีบุญคูณลานสู่ขวัญข้าว‘ ชูส่งเสริมเมืองน่าเที่ยวด้วยเทศกาลท้องถิ่น
วันที่ 9 ก.พ. 2568 ณ วัดเศวตวันวนาราม ต.เหนือ อ.เมือง จ.กาฬสินธุ์ นางสาวจิราพร สินธุไพร รัฐมนตรีประจำสำนักนายกรัฐมนตรี เป็นประธานเปิดงานสืบสานประเพณีบุญคูณลานสู่ขวัญข้าว ประจำปี 2568 โดยมี นายผดุงศักดิ์ อิ่มเอิบ รองผู้ว่าราชการจังหวัดกาฬสินธุ์ นายวิรัช พิมพะนิตย์ สมาชิกสภาผู้แทนราษฎรจังหวัดกาฬสินธุ์ เขต 1 นายพลากร พิมพะนิตย์ สมาชิกสภาผู้แทนราษฎร เขต 2 นายทินพล ศรีธเรศ สมาชิกสภาผู้แทนราษฎรจังหวัดกาฬสินธุ์ เขต 5 และนางเฉลิมขวัญ หล่อตระกูล นายกองค์การบริหารส่วนจังหวัดกาฬสินธุ์ พร้อมพี่น้องประชาชนใน จ.กาฬสินธุ์ ให้การต้อนรับอย่างอบอุ่น
ประเพณีบุญคูนลานสู่ขวัญข้าว จัดขึ้นระหว่างวันที่ 9 – 12 ก.พ. 2568 เป็นหนึ่งในประเพณีฮีตสิบสองคองสิบสี่ของชาวอีสาน ที่กำหนดจัดขึ้นในเดือนยี่ หรือประมาณเดือนกุมภาพันธ์ของทุกปี เพื่อบูชาพระแม่โพสพที่ทำให้ข้าวในนาเจริญงอกงามได้ผลผลิตตามต้องการ และเพื่อความเป็นสิริมงคลแก่ชาวนาอีกด้วย โดยจุดเด่นของงาน คือ ปราสาทรวงข้าว ซึ่งใช้รวงข้าวกว่า 1 ล้านรวง มาประดับตกแต่งอย่างวิจิตรสวยงาม ใช้เวลาก่อสร้างกว่า 3 เดือน ซึ่งนางสาวจิราพรยังได้ร่วมฟ้อนรำกับชาวบ้านตำบลเหนือ กว่า 120 คน และพบปะเยี่ยมชมร้านค้าภายในงานอย่างเป็นกันเอง
นางสาวจิราพร กล่าวว่า จ.กาฬสินธุ์ เป็นอีกหนึ่งจังหวัดที่มีเอกลักษณ์ โดยเฉพาะการจัดงานบุญคูณลาน เป็นประเพณีสำคัญที่ช่วยผลักดันให้เทศบาลตำบลเหนือ อ.เมืองกาฬสินธุ์ จ.กาฬสินธุ์ ได้รับรางวัลองค์กรปกครองส่วนท้องถิ่นดีเด่น ประเภทผู้ทำคุณประโยชน์ด้านศาสนา ศิลปะ และวัฒนธรรมจากกระทรวงวัฒนธรรม ทั้งนี้ รัฐบาลให้ความสำคัญอย่างยิ่งกับการส่งเสริมการท่องเที่ยว โดยเฉพาะการใช้ประเพณี วัฒนธรรมท้องถิ่น ที่เป็นความภาคภูมิใจของพื้นที่มาสร้างเป็นเทศกาล หรือ อีเว้นท์ ซึ่งภาคอีสานมีต้นทุนทางวัฒนธรรมหลายอย่าง ที่สามารถใช้เพื่อดึงดูดการท่องเที่ยว  เปลี่ยนจากเมืองรองให้เป็นเมืองน่าเที่ยว ทำให้นักท่องเที่ยวสามารถมาเยือนภาคอีสานได้ตลอดทั้งปี ซึ่งจะช่วยกระจายรายได้ และสร้างงานในชุมชนในระยะยาว

ที่มา : https://www.thaigov.go.th/news/contents/details/93195