รัฐบาลไทย-ข่าวทำเนียบรัฐบาล-สคร. จัดงานมอบรางวัลรัฐวิสาหกิจดีเด่น ประจำปี 2567 “รัฐวิสาหกิจไทย มากกว่าความภูมิใจ สู่การพัฒนาที่ยั่งยืน Beyond Pride, Towards Sustainability”


วันจันทร์ที่ 10 กุมภาพันธ์ 2568
10/02/2568
พิมพ์
สคร. จัดงานมอบรางวัลรัฐวิสาหกิจดีเด่น ประจำปี 2567 “รัฐวิสาหกิจไทย มากกว่าความภูมิใจ สู่การพัฒนาที่ยั่งยืน Beyond Pride, Towards Sustainability”
สคร. จัดงานมอบรางวัลรัฐวิสาหกิจดีเด่น ประจำปี 2567 ภายใต้แนวคิด “รัฐวิสาหกิจไทย มากกว่าความภูมิใจ สู่การพัฒนาที่ยั่งยืน Beyond Pride, Towards Sustainability” โดยนายกฯ มอบหมายให้รองนายกฯ และ รมว.คลัง (นายพิชัย ชุณหวชิร) เป็นประธานในพิธี
สำนักงานคณะกรรมการนโยบายรัฐวิสาหกิจ (สคร.) จัดงานมอบรางวัลรัฐวิสาหกิจดีเด่น ประจำปี 2567 ภายใต้แนวคิด “รัฐวิสาหกิจไทย มากกว่าความภูมิใจ สู่การพัฒนาที่ยั่งยืน Beyond Pride, Towards Sustainability” โดยนายกรัฐมนตรีมอบหมายให้รองนายกรัฐมนตรีและรัฐมนตรีว่าการกระทรวงการคลัง (นายพิชัย ชุณหวชิร) เป็นประธานในพิธีพร้อมทั้งให้เกียรติมอบรางวัลและมอบนโยบายให้แก่รัฐวิสาหกิจ เมื่อวันจันทร์ที่ 10 กุมภาพันธ์ 2568 ณ ตึกสันติไมตรีทำเนียบรัฐบาล โดยการจัดงานในปีนี้มีการมอบรางวัลทั้งสิ้น 12 ประเภทรางวัล
นายธิบดี วัฒนกุล ผู้อำนวยการ สคร. เปิดเผยว่า สคร. ได้มีการจัดงานมอบรางวัลรัฐวิสาหกิจดีเด่น หรือ SOE Awards อย่างต่อเนื่อง เพื่อเป็นการสร้างขวัญและกำลังใจในการปฏิบัติงานของรัฐวิสาหกิจ รวมทั้งส่งเสริมให้รัฐวิสาหกิจมีความมุ่งมั่นในการดำเนินงานเพื่อพัฒนาองค์กรให้มีประสิทธิภาพและนำองค์กรสู่ความเป็นเลิศ ซึ่งได้รับการตอบรับในการเข้าร่วมงานจากรัฐวิสาหกิจและผู้ที่เกี่ยวข้องเป็นอย่างดีตลอดมา โดยการจัดงานในปีนี้ ภายใต้แนวคิด “รัฐวิสาหกิจไทย มากกว่าความภูมิใจ สู่การพัฒนาที่ยั่งยืน Beyond Pride, Towards Sustainability” ซึ่งเป็นการแสดงถึงการดำเนินงานของรัฐวิสาหกิจในการส่งเสริมและสร้างการเติบโต โดยคำนึงถึงมิติต่างๆ ทั้งด้านเศรษฐกิจ ด้านสังคม และด้านสิ่งแวดล้อม (Environment Social and Governance : ESG) เพื่อนำไปสู่การพัฒนาประเทศอย่างยั่งยืน
สำหรับผลรางวัล SOE Awards ประจำปี 2567 ทั้ง 12 ประเภทรางวัล มีดังนี้
1. รางวัลคณะกรรมการรัฐวิสาหกิจดีเด่น
(1) ประเภทเกียรติยศ ได้แก่ บริษัท ปตท. จำกัด (มหาชน)
(2) ประเภทดีเด่น ได้แก่ ธนาคารออมสิน และการไฟฟ้าส่วนภูมิภาค
2.  รางวัลการบริหารจัดการองค์กรดีเด่น
(1) ประเภทเกียรติยศ ได้แก่ ธนาคารออมสิน และบริษัท ปตท. จำกัด (มหาชน)
(2) ประเภทดีเด่น ได้แก่ ธนาคารเพื่อการเกษตรและสหกรณ์การเกษตร และการไฟฟ้าส่วนภูมิภาค
3. รางวัลการพัฒนาองค์กรดีเด่น ได้แก่ การยาสูบแห่งประเทศไทย องค์การเภสัชกรรม และบริษัท ไปรษณีย์ไทย จำกัด
4. รางวัลผู้นำองค์กรดีเด่น
(1) นายศุภชัย เอกอุ่น ผู้ว่าการการไฟฟ้าส่วนภูมิภาค
5. รางวัลการพัฒนาสู่รัฐวิสาหกิจดิจิทัล ได้แก่ ธนาคารออมสิน การไฟฟ้าส่วนภูมิภาค และธนาคารอาคารสงเคราะห์
6. รางวัลการพัฒนาสู่รัฐวิสาหกิจยั่งยืน ได้แก่ บริษัท ปตท. จำกัด (มหาชน) ธนาคารออมสิน และธนาคารอาคารสงเคราะห์
7. รางวัลการดำเนินงานอย่างรับผิดชอบต่อสังคมและสิ่งแวดล้อมดีเด่น
(1) ประเภทดีเด่น ได้แก่ การไฟฟ้าส่วนภูมิภาค บริษัท ปตท. จำกัด (มหาชน) ธนาคารเพื่อการเกษตรและสหกรณ์การเกษตร การไฟฟ้าฝ่ายผลิตแห่งประเทศไทย และธนาคารออมสิน
(2) ประเภทชมเชย ได้แก่ ธนาคารอาคารสงเคราะห์ และบริษัท วิทยุการบินแห่งประเทศไทย จำกัด
8. รางวัลความคิดสร้างสรรค์และนวัตกรรมดีเด่น แบ่งรางวัลเป็น 2 ด้าน ประกอบด้วย
8.1 ด้านความคิดสร้างสรรค์ ประเภทดีเด่น ได้แก่ บริษัท ปตท. จำกัด (มหาชน) ธนาคารเพื่อการเกษตรและสหกรณ์การเกษตร ธนาคารอาคารสงเคราะห์ และบริษัท ไปรษณีย์ไทย จำกัด
8.2 ด้านนวัตกรรม
(1) ประเภทดีเด่น ได้แก่ บริษัท ปตท. จำกัด (มหาชน) การไฟฟ้าฝ่ายผลิตแห่งประเทศไทย และธนาคารออมสิน
(2) ประเภทชมเชย ได้แก่ บริษัท ไปรษณีย์ไทย จำกัด
9. รางวัลความร่วมมือเชิงยุทธศาสตร์เพื่อการพัฒนาดีเด่น
(1) ประเภทดีเด่น จำนวน 1 คู่ความร่วมมือ ได้แก่ การประปานครหลวง และการไฟฟ้านครหลวง
(2) ประเภทเชิดชูเกียรติ จำนวน 1 คู่ความร่วมมือ ได้แก่ การไฟฟ้านครหลวง และธนาคารอาคารสงเคราะห์
10. รางวัลบริการดีเด่น ได้แก่ ธนาคารอาคารสงเคราะห์ การประปานครหลวง และธนาคารเพื่อการเกษตรและสหกรณ์การเกษตร
11. รางวัลความร่วมมือด้านกระบวนการจัดการของรัฐวิสาหกิจ โดยปีนี้เป็นปีแรกในการมอบรางวัลดังกล่าว
(1) ประเภทเชิดชูเกียรติ จำนวน 2 คู่ความร่วมมือ ได้แก่
(1.1) ธนาคารอาคารสงเคราะห์ และการยาสูบแห่งประเทศไทย
(1.2) ธนาคารเพื่อการส่งออกและนำเข้าแห่งประเทศไทย และบรรษัทประกันสินเชื่ออุตสาหกรรมขนาดย่อม
(2) ประเภทชมเชย จำนวน 1 คู่ความร่วมมือ ได้แก่ การไฟฟ้านครหลวง และองค์การตลาด
12. รางวัลรัฐวิสาหกิจยอดเยี่ยมประจำปี 2567 ได้แก่ ธนาคารออมสิน
นายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง กล่าวชื่นชมรัฐวิสาหกิจซึ่งเป็นองค์กรสำคัญในการขับเคลื่อนเศรษฐกิจและสังคมของประเทศ โดยรัฐวิสาหกิจมีบทบาทที่สำคัญในการการพัฒนาระบบโลจิสติกส์ของประเทศด้านโครงสร้างพื้นฐาน สาธารณูปโภค/สาธารณูปการ ตลอดจนการเพิ่มโอกาสให้ประชาชนทุกระดับให้สามารถเข้าถึงแหล่งเงินทุน ทั้งนี้ การประเมินผลยังมีความสำคัญ เพื่อรัฐวิสาหกิจมีการดำเนินงานที่สร้างความยั่งยืน โดยพัฒนาขีดความสามารถและมีการปรับตัวให้สอดคล้องกับบริบทของโลกที่มีการเปลี่ยนแปลงตลอดเวลา ควบคู่ไปกับการส่งเสริมในเรื่องสิ่งแวดล้อมด้วย อย่างไรก็ดี สำหรับรัฐวิสาหกิจขนาดเล็กอาจจะให้ทบทวนการดำเนินงานขององค์กรเพื่อผลักดันการดำเนินงานขององค์กรให้มีประสิทธิภาพต่อไป

ที่มา : https://www.thaigov.go.th/news/contents/details/93228