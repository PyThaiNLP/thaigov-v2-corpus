รัฐบาลไทย-ข่าวทำเนียบรัฐบาล-"อนุทิน" นำผู้บริหารมหาดไทย เยี่ยมชมงาน OTOP ภูมิภาค อุดรธานี พร้อมเชิญชวนประชาชน ชม ช้อป ชิม เช็คอิน 6-12 ก.พ. 68 ณ ทุ่งศรีเมือง รวมพลังจับจ่ายกระตุ้นเศรษฐกิจท้องถิ่น


วันอาทิตย์ที่ 9 กุมภาพันธ์ 2568
09/02/2568
พิมพ์
"อนุทิน" นำผู้บริหารมหาดไทย เยี่ยมชมงาน OTOP ภูมิภาค อุดรธานี พร้อมเชิญชวนประชาชน ชม ช้อป ชิม เช็คอิน 6-12 ก.พ. 68 ณ ทุ่งศรีเมือง รวมพลังจับจ่ายกระตุ้นเศรษฐกิจท้องถิ่น
"อนุทิน" นำผู้บริหารมหาดไทย เยี่ยมชมงาน OTOP ภูมิภาค อุดรธานี พร้อมเชิญชวนประชาชน ชม ช้อป ชิม เช็คอิน 6-12 ก.พ. 68 ณ ทุ่งศรีเมือง รวมพลังจับจ่ายกระตุ้นเศรษฐกิจท้องถิ่น
น.ส.ไตรศุลี ไตรสรณกุล เลขานุการ รมว.มหาดไทยและโฆษกกระทรวงมหาดไทย กล่าวว่า วันนี้ (9 ก.พ. 68) เวลา 18.30 น. นายอนุทิน ชาญวีรกูล รองนายกรัฐมนตรีและรมว.มหาดไทย พร้อมด้วย น.ส.ธนนนท์ นิรามิษ ภริยารองนายกรัฐมนตรีและรมว.มหาดไทย และที่ปรึกษาสมาคมแม่บ้านมหาดไทย นำคณะผู้บริหารกระทรวงมหาดไทย เดินเยี่ยมชมงาน พร้อมทั้งพบปะให้กำลังใจผู้ประกอบการ และขอบคุณพี่น้องประชาชน ในงาน OTOP ภูมิภาค จุดดำเนินการจังหวัดอุดรธานี จัดโดยกรมการพัฒนาชุมชนร่วมกับจังหวัดอุดรธานี ณ บริเวณพื้นที่ทุ่งศรีเมือง ต.หมากแข้ง อ.เมืองอุดรธานี จ.อุดรธานี
การจัดงาน OTOP ภูมิภาค จังหวัดอุดรธานีในครั้งนี้ มีความพิเศษ เพราะเป็นการรวบรวมผลิตภัณฑ์จากภูมิปัญญาคนไทย ทั้งในพื้นที่ภาคตะวันออกเฉียงเหนือและทุกจังหวัดทั่วประเทศ รวม 300 ร้าน บนพื้นที่กว่า 4,000 ตารางเมตร ซึ่งพี่น้องประชาชนที่มาเที่ยวชมงานจะได้พบสินค้าที่เป็นของดี มีคุณภาพจากฝีมือของคนไทย ภายใต้รูปแบบ “นวัตกรรมแห่งภูมิปัญญา” ตั้งเป้ายอดจำหน่ายไม่น้อยกว่า 20 ล้านบาท โดยในห้วงวันที่ 6-8 ก.พ. 68 ซึ่งเป็น 3 วันแรก มียอดจำหน่ายแล้วรวม 5.5 ล้านบาท
"นายอนุทิน มีนโยบายที่ชัดเจนในการกระตุ้นเศรษฐกิจฐานราก สร้างเสริมเศรษฐกิจชุมชน ผ่านการบริโภคสินค้าที่ผลิตโดยคนไทย ให้ความสำคัญในการขยายผล OTOP ทั้งการพัฒนาผู้ผลิต ผู้ประกอบการ และเพิ่มช่องทางการตลาดให้มากยิ่งขึ้น โดยได้มอบหมายและเน้นย้ำให้กรมการพัฒนาชุมชน จัดกิจกรรมกระตุ้นการตลาด OTOP อย่างต่อเนื่องเป็นประจำตลอดทั้งปีร่วมกับจังหวัดเป้าหมาย" น.ส.ไตรศุลี กล่าว
น.ส.ไตรศุลี กล่าวว่า ขอเชิญชวนพี่น้องประชาชนเข้าร่วมงาน OTOP ภูมิภาค จุดดำเนินการจังหวัดอุดรธานี ระหว่างวันที่ 6 – 12 กุมภาพันธ์ 2568 ณ บริเวณพื้นที่ทุ่งศรีเมือง ต.หมากแข้ง อ.เมืองอุดรธานี จ.อุดรธานี เลือกซื้อเลือกหาของดีจากทั่วประเทศ ชม ช็อป ชิม เช็คอิน และเชิญชวนเพื่อน ๆ รวมทั้งครอบครัว มาร่วมเลือกซื้อเลือกหาสินค้าของดี สุดยอดภูมิปัญญาคนไทย และด้วยความร่วมแรง ร่วมใจจากทุกภาคส่วน โดยเฉพาะอย่างยิ่งพี่น้องประชาชนคนไทยทุกคน จะเป็นกำลังสำคัญในการสร้างกำลังใจให้ผู้ประกอบการ เป็นพลังพลิกฟื้นเศรษฐกิจฐานรากให้กลับมาดียิ่งขึ้น
สำหรับ การเยี่ยมชมงานฯ ของนายอนุทิน ในวันนี้ มีผู้บริหารระดับสูงของกระทรวงมหาดไทยและสมาคมแม่บ้านมหาดไทย ร่วมเที่ยวชมงาน อาทิ นายทรงศักดิ์ ทองศรี รมช.มหาดไทย น.ส.ซาบีดา ไทยเศรษฐ์ รมช.มหาดไทย น.ส.ธีรรัตน์ สำเร็จวาณิชย์ รมช.มหาดไทย นายอรรษิษฐ์ สัมพันธรัตน์ ปลัดกระทรวงมหาดไทย นางจิณณารัชช์ สัมพันธรัตน์ นายกสมาคมแม่บ้านมหาดไทย นายสยาม ศิริมงคล อธิบดีกรมการพัฒนาชุมชน นางอรจิรา ศิริมงคล อุปนายกสมาคมแม่บ้านมหาดไทยและประธานชมรมแม่บ้านพัฒนาชุมชน นายนฤชา โฆษาศิวิไลซ์ อธิบดีกรมส่งเสริมการปกครองท้องถิ่น นายราชันย์ ซุ้นหั้ว ผู้ว่าราชการจังหวัดอุดรธานี พร้อมทั้งผู้ว่าราชการจังหวัดในพื้นที่ภาคตะวันออกเฉียงเหนือ

ที่มา : https://www.thaigov.go.th/news/contents/details/93192