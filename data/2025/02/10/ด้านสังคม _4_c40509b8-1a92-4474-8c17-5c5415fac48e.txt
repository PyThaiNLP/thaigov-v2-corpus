รัฐบาลไทย-ข่าวทำเนียบรัฐบาล-ปลัด พม. หนุนพลังเครือข่ายสวัสดิการชุมชน ใช้กองทุนฯ - MSO-Logbook เป็นเครื่องมือพัฒนาคุณภาพชีวิตกลุ่มเป้าหมาย


วันจันทร์ที่ 10 กุมภาพันธ์ 2568
ปลัด พม. หนุนพลังเครือข่ายสวัสดิการชุมชน ใช้กองทุนฯ - MSO-Logbook เป็นเครื่องมือพัฒนาคุณภาพชีวิตกลุ่มเป้าหมาย
ปลัด พม. หนุนพลังเครือข่ายสวัสดิการชุมชน ใช้กองทุนฯ - MSO-Logbook เป็นเครื่องมือพัฒนาคุณภาพชีวิตกลุ่มเป้าหมาย
วันที่ 9 กุมภาพันธ์ 2568 นายอนุกูล  ปีดแก้ว  ปลัดกระทรวงการพัฒนาสังคมและความมั่นคงของมนุษย์ ( ปลัด พม.) เป็นประธานเปิดการสัมมนาเครือข่ายสวัสดิการชุมชน 5 ภาค ภายใต้ชื่องาน “สรุปผลงาน ประสานพลังเครือข่ายสวัสดิการ ภาคีพัฒนาสู่การบรรลุเป้าหมาย ปี 2568” โดยมีนายกฤษดา สมประสงค์ ผู้อำนวยการสถาบันพัฒนาองค์กรชุมชน พร้อมด้วยทีม พม. หนึ่งเดียวจังหวัดพิษณุโลก ผู้แทนเครือข่ายสวัสดิการชุมชน 5 ภาค และผู้แทนหน่วยงานภาคีเครือข่าย เข้าร่วมงาน ณ โรงแรมเนเชอรัลปาร์ค รีสอร์ท อำเภอวังทอง จังหวัดพิษณุโลก
นายอนุกูล กล่าวว่า การสัมมนาครั้งนี้ เป็นการสรุปบทเรียนการดำเนินงานสวัสดิการชุมชนปี 2567 และการกำหนดแผนการขับเคลื่อนงานสวัสดิการชุมชน ปี 2568 ถือได้ว่าจะเป็นเครื่องมือสำคัญในการกำหนดทิศทางการขับเคลื่อนงานสวัสดิการชุมชน เพื่อพัฒนาคุณภาพชีวิตของคนทั้งในชุมชนเมืองและชนบทให้มีคุณภาพชีวิตที่ดี อีกทั้งร่วมกันสร้างพลังสังคม สร้างสังคมแห่งการเอื้ออาทรให้เกิดขึ้นในสังคมไทยในอนาคต
สำหรับสวัสดิการชุมชนเป็นการสร้างหลักประกันความมั่นคงของชุมชนฐานราก ซึ่งให้ความสำคัญกับทุนทางสังคมและเปิดโอกาสให้ทุกพื้นที่สามารถจัดสวัสดิการให้แก่ประชาชน โดยมีหัวใจของการจัดสวัสดิการชุมชน คือการพึ่งตนเองและการช่วยเหลือเกื้อกูลซึ่งกันและกัน ดังนั้นสวัสดิการชุมชน จึงเป็นหนึ่งในสวัสดิการทางเลือก เพื่อสร้างโอกาสและความเสมอภาคทางสังคม โดยมีกองทุนสวัสดิการชุมชน เป็นกลไกในการจัดสวัสดิการชุมชนในพื้นที่ และเป็นเครื่องมือสำคัญในการสร้างความมั่นคงของมนุษย์อย่างยั่งยืน ปัจจุบัน กองทุนสวัสดิการชุมชน ระดับตำบล ทั่วประเทศ มีจำนวน 5,997 กองทุน โดย มีสมาชิก จำนวน  6,885,162 คน  และสามารถจัดสวัสดิการให้แก่กลุ่มเปราะบางทางสังคม จำนวน 9,439,266 ราย
นายอนุกูล กล่าวว่า ทั้งนี้ แนวทางการสนับสนุนงานสวัสดิการชุมชน ควรให้ความสำคัญกับการเชื่อมโยงเรื่องสวัสดิการชุมชนกับหน่วยงานภาคี หน่วยงานภายในกระทรวง พม. และกลุ่มเป้าหมายต่างๆ เพื่อให้เกิดสวัสดิการในการสร้างคุณภาพชีวิตที่ดีและความยั่งยืนของชุมชน อีกทั้งการนำระบบสมุดพกครอบครัวอิเล็กทรอนิกส์ (MSO - Logbook) เป็นเครื่องมือในการดำเนินงานพัฒนาคุณภาพชีวิตกลุ่มเป้าหมาย และต้องร่วมมือกับกองทุนต่างๆ นอกจากนี้ ต้องมีการสนับสนุนงานสวัสดิการชุมชนในประเด็นใหม่ๆ อาทิ การสร้างคาร์บอนเครดิตในชุมชน สู่การสร้างชุมชนสะอาดด้วยกองทุนสวัสดิการชุมชน
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #สวัสดิการชุมชน #พอช

ที่มา : https://www.thaigov.go.th/news/contents/details/93220