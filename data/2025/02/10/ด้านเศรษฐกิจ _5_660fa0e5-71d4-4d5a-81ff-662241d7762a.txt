รัฐบาลไทย-ข่าวทำเนียบรัฐบาล-บสย. รับรางวัลรัฐวิสาหกิจดีเด่น ประจำปี 2567 รางวัลความร่วมมือด้านกระบวนการจัดการของรัฐวิสาหกิจ


วันจันทร์ที่ 10 กุมภาพันธ์ 2568
10/02/2568
พิมพ์
บสย. รับรางวัลรัฐวิสาหกิจดีเด่น ประจำปี 2567 รางวัลความร่วมมือด้านกระบวนการจัดการของรัฐวิสาหกิจ
บรรษัทประกันสินเชื่ออุตสาหกรรมขนาดย่อม (บสย.) รับรางวัลรัฐวิสาหกิจดีเด่น ประจำปี 2567 รางวัลความร่วมมือด้านกระบวนการจัดการของรัฐวิสาหกิจ ประเภทเชิดชูเกียรติ จากนายพิชัย ชุณหวชิร รองนายกฯ และ รมว.คลัง ประธานในพิธีมอบรางวัล
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) รับรางวัลรัฐวิสาหกิจดีเด่น ประจำปี 2567 รางวัลความร่วมมือด้านกระบวนการจัดการของรัฐวิสาหกิจ ประเภทเชิดชูเกียรติ จาก นายพิชัย ชุณหวชิร รองนายกรัฐมนตรี และรัฐมนตรีว่าการกระทรวงการคลัง ประธานในพิธีมอบรางวัลรัฐวิสาหกิจดีเด่น ประจำปี  2567 ซึ่งจัดขึ้นภายใต้แนวคิด  “รัฐวิสาหกิจไทย มากกว่าความภูมิใจ สู่การพัฒนาที่ยั่งยืน” (Beyond Pride, Towards Sustainability) โดยสำนักงานคณะกรรมการนโยบายรัฐวิสาหกิจ (สคร.) เมื่อวันที่ 10 กุมภาพันธ์ 2568 ณ ตึกสันติไมตรี ทำเนียบรัฐบาล
รางวัลความร่วมมือด้านกระบวนการจัดการของรัฐวิสาหกิจ มอบให้รัฐวิสาหกิจที่เป็นคู่ความร่วมมือเพื่อพัฒนาการดำเนินงาน Core Business Enablers จากการจับคู่ความร่วมมือฯ ตามโครงการคู่ความร่วมมือในการยกระดับผลการดำเนินงาน Core Business Enablers หรือรัฐวิสาหกิจที่มีการจับคู่ความร่วมมือฯ ระหว่างกัน และมีความสนใจที่จะส่งโครงการเข้าประกวด โดยในปี 2567 เป็นปีแรกของการพิจารณามอบรางวัล โดยกำหนดแนวทางการพิจารณารางวัลในประเภทเชิดชูเกียรติ ซึ่งเป็นโครงการที่ริเริ่มดำเนินงานในระดับแผนงาน
นายสิทธิกร กล่าวว่า การได้รับรางวัลดังกล่าว ตอกย้ำความร่วมมือด้านการยกระดับผลการดำเนินงาน Core Business Enablers ระหว่าง บสย. และ ธนาคารเพื่อการส่งออกและนำเข้าแห่งประเทศไทย (EXIM BANK) ที่ได้ร่วมกันวางแผนเพื่อยกระดับการดำเนินงาน แลกเปลี่ยนความรู้ และแนวทางการดำเนินงานที่เป็นจุดเด่นของแต่ละองค์กร การให้คำปรึกษา ตลอดจนประสบการณ์ที่เป็นประโยชน์ ซึ่งจะสร้างความเชื่อมั่นให้แก่บุคลากร ตลอดจนผู้มีส่วนได้ส่วนเสียทั้งทางตรงและทางอ้อม ทั้งนี้ นับเป็นก้าวสำคัญในการสนับสนุนและพัฒนาทั้ง 2 องค์กรร่วมกัน ทั้งด้านการพัฒนาธุรกิจและเพื่อยกระดับและสร้างแรงจูงใจในการพัฒนาผลการดำเนินงานตาม Core Business Enablers ทั้งระยะสั้น 1 ปี และระยะยาว 5 ปี ตามแนวทางของสำนักงานคณะกรรมการนโยบายรัฐวิสาหกิจ (สคร.) เพื่อก้าวสู่เป้าหมายการพัฒนาที่ยั่งยืนร่วมกัน
ตลอดปี 2567 บสย. และ EXIM BANK ได้ร่วมมือกันเพื่อยกระดับ ผลการดำเนินงาน Core Business Enablers โดยมีขอบเขตความร่วมมือ อาทิ การวิเคราะห์สภาพแวดล้อม และแนวทางการดำเนินงานร่วมกันระหว่าง บสย. และ EXIM BANK โดยมีการใช้ทรัพยากรร่วมกัน หรือแบ่งปันองค์ความรู้ เพื่อเพิ่มประสิทธิภาพในการดำเนินงาน, ร่วมกันจัดทำแผนการพัฒนาความร่วมมือ เพื่อยกระดับการดำเนินงานด้าน Core Business Enablers ระยะสั้น 1 ปี และระยะยาว 5 ปี พร้อมทั้งนำส่งแผนการพัฒนาความร่วมมือฯ และผลการดำเนินงานตามแผนการพัฒนาความร่วมมือฯ ให้ สคร. ตามระยะเวลาที่กำหนด และร่วมกันกำกับ ติดตาม และ/หรือปรับปรุงแผนงานหรือวิธีการดำเนินงาน พร้อมทั้งแลกเปลี่ยนข้อมูลที่จำเป็นต้องใช้ในการดำเนินการตามแผนงานระหว่างสองฝ่าย ตลอดจนดำเนินการความร่วมมืออื่น ๆ ตามที่ทั้งสององค์กรตกลงร่วมกันต่อไป

ที่มา : https://www.thaigov.go.th/news/contents/details/93211