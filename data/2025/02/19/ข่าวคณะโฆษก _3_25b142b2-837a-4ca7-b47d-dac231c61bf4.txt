รัฐบาลไทย-ข่าวทำเนียบรัฐบาล-จับจริง..จับหนัก..ไทยโชว์ศักยภาพ! ปราบละเมิดทรัพย์สินทางปัญญาบนออนไลน์ได้เกินเป้า พร้อมตั้งเป้าต้องหมดไปในประเทศไทย ขณะที่แบรนด์ยักษ์ใหญ่ในออนไลน์มั่นใจค้าขายในประเทศไทยไม่ถูกก๊อบ


วันพุธที่ 19 กุมภาพันธ์ 2568
19/02/2568
พิมพ์
จับจริง..จับหนัก..ไทยโชว์ศักยภาพ! ปราบละเมิดทรัพย์สินทางปัญญาบนออนไลน์ได้เกินเป้า พร้อมตั้งเป้าต้องหมดไปในประเทศไทย ขณะที่แบรนด์ยักษ์ใหญ่ในออนไลน์มั่นใจค้าขายในประเทศไทยไม่ถูกก๊อบ
จับจริง..จับหนัก..ไทยโชว์ศักยภาพ! ปราบละเมิดทรัพย์สินทางปัญญาบนออนไลน์ได้เกินเป้า พร้อมตั้งเป้าต้องหมดไปในประเทศไทย ขณะที่แบรนด์ยักษ์ใหญ่ในออนไลน์มั่นใจค้าขายในประเทศไทยไม่ถูกก๊อบ
วันนี้ (19 กุมภาพันธ์ 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาล โดยกรมทรัพย์สินทางปัญญา กระทรวงพาณิชย์ ได้ทำบันทึกข้อตกลงว่าด้วยความร่วมมือในการคุ้มครองทรัพย์สินทางปัญญาบนอินเทอร์เน็ต ร่วมกับหน่วยงานภาครัฐ เจ้าของสิทธิในทรัพย์สินทางปัญญาและเจ้าของแพลตฟอร์มออนไลน์รายใหญ่ รวมทั้งสิ้น จำนวน 39 ราย
ทั้งนี้ ความร่วมมือดังกล่าวส่งผลอย่างเป็นรูปธรรม โดยเจ้าของสิทธิในทรัพย์สินทางปัญญาได้แจ้งขอให้ระงับการขายสินค้าละเมิดทรัพย์สินทางปัญญาบนแพลตฟอร์มออนไลน์ จำนวน 1,670 รายการ และเจ้าของแพลตฟอร์มออนไลน์สามารถระงับการขายสินค้าละเมิดได้ 1,670 รายการ  ทั้งนี้รายการสินค้าที่มีการแจ้งข้อมูลละเมิด ส่วนใหญ่เป็นลิขสิทธิ์เพลง เสื้อผ้า อะไหล่ยนต์หรือเครื่องยนต์ เครื่องสำอาง เป็นต้น โดยปี ที่ผ่านมามีการจับกุมจำนวน 295 คดี ยึดของกลางได้ 219,512 ชิ้น มูลค่าความเสียหาย 73,365,855 บาท
ทั้งนี้ ผลการดำเนินการดังกล่าว มีผลต่อภาพลักษณ์ของไทยในเวทีระหว่างประเทศ และผลจากการจัดสถานะการคุ้มครองทรัพย์สินทางปัญญาไทยตามกฎหมายการค้าของสหรัฐฯ มาตรา 301 พิเศษ (Special 301) ดีขึ้น โดยล่าสุด สำนักงานผู้แทนการค้าสหรัฐอเมริกา (USTR) ได้ประกาศรายงานทบทวนรายชื่อตลาดที่มีการละเมิดทรัพย์สินทางปัญญาสูงทั่วโลก (Notorious Markets) ประจำปี 2567 ที่ประเทศไทยไม่ได้ถูกระบุชื่อตลาดออนไลน์ที่มีการจำหน่ายสินค้าละเมิดทรัพย์สินทางปัญญาสูงโดยตรง และรัฐบาลยังมีนโยบายในการปราบปรามอย่างต่อเนื่องโดยมีเป้าหมายเพื่อให้อาชญากรรมทางทรัพย์สินทางปัญญาของประเทศไทยต้องลดลงให้ได้เหลือ 0%
“รัฐบาลยืนยันเดินหน้ายกระดับมาตรฐานการคุ้มครองทรัพย์สินทางปัญญาอย่างต่อเนื่อง เพื่อสร้างสภาพแวดล้อมทางเศรษฐกิจที่เป็นธรรม ส่งเสริมความเชื่อมั่นของนักลงทุน และปกป้องสิทธิของประชาชนทุกคน การดำเนินการที่เข้มแข็งครั้งนี้สะท้อนถึงความจริงจังของไทยในการก้าวสู่เศรษฐกิจดิจิทัลที่โปร่งใส แข็งแกร่ง และได้รับการยอมรับในระดับโลก” นางสาวศศิกานต์กล่าว

ที่มา : https://www.thaigov.go.th/news/contents/details/93559