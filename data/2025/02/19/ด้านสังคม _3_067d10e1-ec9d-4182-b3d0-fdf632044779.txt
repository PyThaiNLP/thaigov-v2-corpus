รัฐบาลไทย-ข่าวทำเนียบรัฐบาล-“สมศักดิ์” รุกตลาดอาหรับ ดัน “นวดไทย-ผลิตภัณฑ์สมุนไพร” มาตรฐานฮาลาล นำร่องที่ซาอุฯ ช่วงพิธีฮัจย์ปีนี้ 


วันพุธที่ 19 กุมภาพันธ์ 2568
“สมศักดิ์” รุกตลาดอาหรับ ดัน “นวดไทย-ผลิตภัณฑ์สมุนไพร” มาตรฐานฮาลาล นำร่องที่ซาอุฯ ช่วงพิธีฮัจย์ปีนี้
รัฐมนตรีว่าการกระทรวงสาธารณสุข เปิดเวทีขยายโอกาสทางธุรกิจนวดไทยและผลิตภัณฑ์สมุนไพรสู่ตลาดตะวันออกกลาง  MOU กรมการแพทย์แผนไทยฯ มหาวิทยาลัยสงขลานครินทร์ และสำนักงานคณะกรรมการอิสลาม จ.สมุทรปราการ
ยกระดับผลิตภัณฑ์สมุนไพรไทยมาตรฐานฮาลาล พัฒนานวดไทยให้สอดคล้องกับประเพณีและวัฒนธรรมอิสลาม เตรียมนำร่องที่ซาอุดิอาระเบียเป็นประเทศแรก ช่วงพิธีฮัจย์เดือนมิถุนายน นี้
วันนี้ (19 กุมภาพันธ์ 2568) ที่ โรงแรม AL MEROZ HOTEL กรุงเทพมหานคร นายสมศักดิ์ เทพสุทิน รัฐมนตรีว่าการกระทรวงสาธารณสุข เปิดการประชุมเชิงปฏิบัติการ เรื่อง “โอกาสทางธุรกิจด้านการนวดไทยและผลิตภัณฑ์สมุนไพร สู่ตลาดตะวันออกกลางและซาอุดิอาระเบีย” และพิธีลงนามบันทึกความเข้าใจการส่งเสริมการนวดไทยและผลิตภัณฑ์สมุนไพรสู่ตลาดซาอุดิอาระเบีย ระหว่าง นพ.สมฤกษ์ จึงสมาน อธิบดีกรมการแพทย์แผนไทยและการแพทย์ทางเลือก ผศ.ดร.นิวัติ แก้วประดับ อธิการบดีมหาวิทยาลัยสงขลานครินทร์ และนายไพศาล พรหมยงค์ ประธานคณะกรรมการอิสลามประจำจังหวัดสมุทรปราการ โดยมี นายอรุณ บุญชม จุฬาราชมนตรี เอกอัครราชทูตประเทศซาอุดิอาระเบีย สหรัฐอาหรับเอมิเรตส์ กาตาร์ บาห์เรน ตุรกี อียิปต์ คูเวต ผู้ประกอบการและภาคีเครือข่ายธุรกิจสุขภาพและสมุนไพร เข้าร่วม
นายสมศักดิ์ กล่าวว่า หนึ่งในนโยบายสำคัญของรัฐบาล คือ การส่งเสริมการพัฒนาอุตสาหกรรมและการเปิดตลาดใหม่ในต่างภูมิภาค เพื่อให้ผู้ประกอบการไทยมีตลาดส่งออกผลิตภัณฑ์ที่กว้างขวางมากขึ้น โดยเฉพาะการส่งออกไปยังภูมิภาคตะวันออกกลาง ซึ่งปี 2565 มีประชากรนับถือศาสนาอิสลามกว่า 1.9 พันล้านคน หรือประมาณร้อยละ 23.54 ของประชากรโลก และมีแนวโน้มเพิ่มมากขึ้น เช่นเดียวกับตลาดอาหารฮาลาลทั่วโลกที่มีมูลค่าทางการตลาดเติบโตอย่างต่อเนื่องเช่นกัน สะท้อนให้เห็นถึงกำลังซื้อของผู้บริโภคชาวมุสลิม โดยเฉพาะตลาดซาอุดิอาระเบีย ที่นอกจากเป็นตลาดใหญ่แล้วยังเป็นศูนย์กลางทางศาสนาที่มีประชากรเดินทางไปประกอบพิธีฮัจย์นับล้านคนต่อปี จึงเป็นโอกาสที่ดีในการสร้างความร่วมมือด้านการค้าการลงทุนของทั้งสองประเทศ และเป็นโอกาสทองของผู้ประกอบการไทยที่จะขยายธุรกิจด้านสุขภาพและผลิตภัณฑ์สมุนไพรในตลาดนี้ โดยมี “ฮาลาล” เป็นกุญแจสำคัญในการขยายตลาดผลิตภัณฑ์สุขภาพและสมุนไพรไทยไปยังตะวันออกกลางเพื่อช่วยสร้างความมั่นใจให้กับผู้บริโภค กระทรวงสาธารณสุขจึงได้ร่วมกับหน่วยงานที่เกี่ยวข้องพัฒนายกระดับผลิตภัณฑ์สมุนไพรให้มีมาตรฐานฮาลาล และการนวดไทยให้มีมาตรฐานสอดคล้องกับประเพณีและวัฒนธรรมอิสลาม โดยพร้อมเดินหน้าผลักดันไทยสู่การเป็นศูนย์กลางสุขภาพของโลกและขยายตลาดสู่ซาอุดิอาระเบียและตะวันออกกลางให้เกิดผลอย่างเป็นรูปธรรม ทั้งนี้ เตรียมนำร่องที่ประเทศซาอุดิอาระเบียเป็นประเทศแรกในช่วงพิธีฮัจย์ เดือนมิถุนายน 2568 นี้
ด้าน นพ.สมฤกษ์ กล่าวว่า กรมการแพทย์แผนไทยฯ ได้ฝึกอบรมเพิ่มทักษะด้านการนวดไทยสำหรับตลาดตะวันออกกลางให้กับหมอนวดไทยผ่านระบบออนไลน์ จำนวน 123 คน เน้นหลักการแพทย์แผนไทย, การบริการลูกค้าต่างชาติ, การใช้ภาษาสำหรับงานบริการ และวัฒนธรรมอิสลาม ตลอดจนอบรมยกระดับผลิตภัณฑ์สมุนไพรสู่มาตรฐานฮาลาล เพื่อเตรียมความพร้อมในการให้บริการตลาดมุสลิม หนุนอุตสาหกรรมไทยสู่เวทีโลก โดยวันนี้ ได้มีพิธีลงนามบันทึกความเข้าใจ ระหว่างกรมการแพทย์แผนไทยและการแพทย์ทางเลือก, มหาวิทยาลัยสงขลานครินทร์ และสำนักงานคณะกรรมการอิสลามประจำจังหวัดสมุทรปราการเพื่อร่วมกันส่งเสริมธุรกิจการนวดไทยและผลิตภัณฑ์สมุนไพรเข้าสู่ตลาดซาอุดิอาระเบีย พร้อมทั้งจัดกิจกรรมจับคู่เจรจาธุรกิจ สร้างเครือข่ายทางธุรกิจและขยายโอกาสการค้าการลงทุนมุ่งสู่ศูนย์กลางสุขภาพระดับโลก  ซึ่งมีผู้ประกอบการระดับ Micro SMEs, Small SMEs และกลุ่มวิสาหกิจชุมชน OTOP เข้าร่วมจำนวนมาก  ซึ่งคาดการณ์ว่า จะมีการเจรจาธุรกิจ จำนวน 72 คู่การค้า จาก 24 บริษัท คิดเป็นมูลค่างทางการตลาด กว่า 150 ล้านบาท
********************************************************** 19 กุมภาพันธ์ 2568

ที่มา : https://www.thaigov.go.th/news/contents/details/93580