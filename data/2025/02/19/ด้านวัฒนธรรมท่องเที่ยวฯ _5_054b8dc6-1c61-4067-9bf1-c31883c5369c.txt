รัฐบาลไทย-ข่าวทำเนียบรัฐบาล-“รมว.สุดาวรรณ” ชวนเที่ยวงานแผ่นดินสมเด็จพระนารายณ์มหาราช ปี 2568 วันที่ 14-23 ก.พ.นี้ ชมการแสดงแสง สีงดงามตระการตา “นุ่งโจง ห่มสไบ แต่งไทย ทั้งเมือง” 


วันพุธที่ 19 กุมภาพันธ์ 2568
“รมว.สุดาวรรณ” ชวนเที่ยวงานแผ่นดินสมเด็จพระนารายณ์มหาราช ปี 2568 วันที่ 14-23 ก.พ.นี้ ชมการแสดงแสง สีงดงามตระการตา “นุ่งโจง ห่มสไบ แต่งไทย ทั้งเมือง”
“รมว.สุดาวรรณ” ชวนเที่ยวงานแผ่นดินสมเด็จพระนารายณ์มหาราช ปี 2568 วันที่ 14 - 23 ก.พ.นี้ ชมการแสดงแสง สีงดงามตระการตา “นุ่งโจง ห่มสไบ แต่งไทย ทั้งเมือง” หนุน Soft Power เสน่ห์วิถีไทย ครองใจคนทั้งโลก เผยแพร่สู่นานาชาติ
“รมว.สุดาวรรณ” ชวนเที่ยวงานแผ่นดินสมเด็จพระนารายณ์มหาราช ปี 2568 วันที่ 14 - 23 ก.พ.นี้ ชมการแสดงแสง สีงดงามตระการตา “นุ่งโจง ห่มสไบ แต่งไทย ทั้งเมือง” หนุน Soft Power เสน่ห์วิถีไทย ครองใจคนทั้งโลก เผยแพร่สู่นานาชาติ
เมื่อวันที่ 16 กุมภาพันธ์ 2568 นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม เป็นประธานในพิธีเทิดพระเกียรติสมเด็จพระนารายณ์มหาราชและรำบวงสรวงถวายสมเด็จพระนารายณ์มหาราช ประจำปี 2568 ซึ่งเป็นการจัดงานครั้งที่ 37 โดยมีนายสำรวย นักการเรียน ผู้ตรวจราชการกระทรวงวัฒนธรรม นายอำพล อังคภากรณ์กุล ผู้ว่าราชการจังหวัดลพบุรี นางสุวจี ศิริปัญโญ  นายกเหล่ากาชาดจังหวัดลพบุรี นางสาวฐิต์ณัฐ สมบัติศิริ ผู้ช่วยปลัดกระทรวงวัฒนธรรม ผู้บริหารกระทรวงวัฒนธรรม วัฒนธรรมจังหวัดภาคกลางและภาคตะวันออก สมาชิกสภาผู้แทนราษฎรจังหวัดลพบุรี หัวหน้าส่วนราชการในจังหวัดลพบุรี ผู้บริหารองค์กรปกครองส่วนท้องถิ่น ผู้แทนภาคเอกชน เครือข่ายวัฒนธรรม ประชาชนและสื่อมวลชน เข้าร่วม ณ พระบรมราชานุสาวรีย์สมเด็จพระนารายณ์มหาราช (วงเวียนเทพสตรี) อำเภอเมืองลพบุรี จังหวัดลพบุรี
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม (รมว.วธ.) กล่าวว่า รัฐบาล โดยกระทรวงวัฒนธรรม (วธ.) มีนโยบายเทิดทูนสถาบันชาติ ศาสนาและพระมหากษัตริย์และสืบสาน รักษา ต่อยอดด้านศาสนา ศิลปะและวัฒนธรรมของชาติอย่างยั่งยืน และนโยบาย Soft Power สร้างเสน่ห์วิถีไทย ครองใจคนทั้งโลก ส่งเสริมอุตสาหกรรมสร้างสรรค์ 11 ด้าน  ซึ่งรวมถึงด้านท่องเที่ยวและเทศกาลประเพณี (เฟสติวัล) เพื่อให้ประเทศไทยเป็นหมุดหมายของนักท่องเที่ยวทั่วโลก  สร้างอาชีพ รายได้แก่ประชาชนและชุมชน ส่งเสริมเศรษฐกิจของจังหวัดลพบุรีและประเทศ ดังนั้น วธ.ได้ร่วมกับจังหวัดลพบุรี หน่วยงานภาครัฐ องค์กรปกครองส่วนท้องถิ่น เอกชนและเครือข่ายทางวัฒนธรรม  จัดงานแผ่นดินสมเด็จพระนารายณ์มหาราช ประจำปี 2568 ระหว่างวันที่ 14 - 23 กุมภาพันธ์ 2568 ณ พระนารายณ์ราชนิเวศน์และโบราณสถานใกล้เคียง เพื่อเทิดพระเกียรติสมเด็จพระนารายณ์มหาราช พระมหากษัตริย์แห่งกรุงศรีอยุธยาผู้ทรงวางรากฐานและสร้างความเจริญรุ่งเรืองให้แก่เมืองลพบุรี และสืบสานอนุรักษ์ศิลปวัฒนธรรมอันดีงามของท้องถิ่น ส่งเสริมการศึกษาเรียนรู้ทางประวัติศาสตร์และการท่องเที่ยวของจังหวัดลพบุรี
รัฐมนตรีว่าการกระทรวงวัฒนธรรม กล่าวอีกว่า  สำหรับงานแผ่นดินสมเด็จพระนารายณ์มหาราช ประจำปี 2568 มีกิจกรรม ได้แก่ พิธีเทิดพระเกียรติสมเด็จพระนารายณ์มหาราช พิธีถวายเครื่องราชสักการะและพิธีกล่าวสดุดีเทิดพระเกียรติสมเด็จพระนารายณ์มหาราชและพิธีรำบวงสรวงถวายสมเด็จพระนารายณ์มหาราช ประจำปี 2568 ซึ่งจัดขึ้นในวันที่ 16 กุมภาพันธ์ 2568 เป็นวันคล้ายวันพระบรมราชสมภพของสมเด็จพระนารายณ์มหาราช มีกิจกรรมประกอบด้วยการแสดงเทิดพระเกียรติ ชุด “นบนารายณ์”โดยวิทยาลัยนาฏศิลปลพบุรี การรำบวงสรวง การขับเสภาและการแสดงพลุเทิดพระเกียรติถวายสมเด็จพระนารายณ์มหาราช นิทรรศการเทิดพระเกียรติสมเด็จพระนารายณ์มหาราช  การแสดงประวัติศาสตร์จินตนาการ ณ ตึกเลี้ยงรับรองราชทูต และมีการประดับตกแต่งสถานที่ต่างๆให้สวยงาม เช่น  พระปรางค์สามยอด เทวสถานปรางค์แขก บ้านหลวงรับราชทูต วัดปืน สวนนารายณ์นฤมิต สวนราชานุสรณ์ พระที่นั่งสุทธาสวรรย์ และการแสดงระบำลพบุรี เพื่อส่งเสริมการท่องเที่ยวเชิงศาสนา ศิลปะและวัฒนธรรม
นอกจากนี้ มีการประกวดธิดาปรางค์สามยอด การประกวดหนูน้อยปรางค์สามยอด การประกวดเทพบุตรปรางค์สามยอด กิจกรรมที่บ้านหลวงรับราชทูต (บ้านวิชาเยนทร์)  กิจกรรมรวมมนต์เพลงลพบุรี บทกวีในเสียงเพลง  การแสดงลิเก การรำไทเก๊กและการประชันกลอนสดที่โบราณสถานวัดปืน กิจกรรมแต่งไทยไหว้พระเสริมบารมี ณ วัดพระศรีรัตนมหาธาตุ   กิจกรรม “แต่งไทย จดทะเบียนสมรส” ลานวัฒนธรรมการจำหน่ายผลิตภัณฑ์วัฒนธรรมและผลิตภัณฑ์ชุมชน ตลาดย้อนยุค ตลาดซาโม่น การแสดงละครลิง การแสดงหมากรุกคน ขบวนแห่ประวัติศาสตร์ ตำรับโอสถพระนารายณ์ สวดพระปริตรรามัญ และการแสดงศิลปวัฒนธรรม ณ เวทีกลางอีกด้วย
“งานแผ่นดินสมเด็จพระนารายณ์มหาราช จัดขึ้นเพื่อเผยแพร่งานเทศกาลประเพณีไทยให้เป็นที่รู้จักระดับนานาชาติ  ปลูกจิตสำนึกรักชาติและความจงรักภักดีต่อสถาบันพระมหากษัตริย์ เผยแพร่ประวัติศาสตร์ ศิลปะและวัฒนธรรมไทยสู่คนไทยและชาวต่างชาติ  ช่วงเวลาของจัดงานชาวลพบุรีพร้อมใจกันแต่งกายชุดไทย “นุ่งโจง ห่มสไบ แต่งไทย ทั้งเมือง” เป็นการเผยแพร่ Soft Power ด้านการแต่งกายชุดไทยและสนับสนุน Soft Power ด้านอื่นๆ เช่น อาหาร ดนตรี ศิลปะ ตลอดช่วงการจัดงานมีการประดับไฟและตกแต่งสวนดอกไม้ตามโบราณสถานอย่างสวยงาม อาทิ พระที่นั่งสุทธาสวรรย์  สวนนารายณ์นฤมิต  เขตพระราชฐานชั้นใน พระนารายณ์ราชนิเวศน์  สวนราชานุสรณ์ โบราณสถานปรางค์แขก  และพระบรมราชานุสาวรีย์สมเด็จพระนารายณ์มหาราช (วงเวียนเทพสตรี) งดงาม ตระการตา เป็นการส่งเสริมการท่องเที่ยวเชิงวัฒนธรรม สร้างอาชีพและรายได้สู่ชุมชน ภูมิปัญญาท้องถิ่น ศิลปิน เครือข่ายวัฒนธรรมและผู้ประกอบการ กระตุ้นเศรษฐกิจของจังหวัดลพบุรีและประเทศ ” นางสาวสุดาวรรณ กล่าว

ที่มา : https://www.thaigov.go.th/news/contents/details/93575