รัฐบาลไทย-ข่าวทำเนียบรัฐบาล-รมว.ยุติธรรม เป็นประธานการประชุมผู้บริหารกระทรวงยุติธรรม ครั้งที่ 2/2568 พร้อมนำคณะผู้บริหารเข้าศึกษาดูงานด้านการพัฒนาพฤตินิสัยผู้ต้องขัง ณ เรือนจำพิเศษธนบุรี


วันพุธที่ 19 กุมภาพันธ์ 2568
19/02/2568
พิมพ์
รมว.ยุติธรรม เป็นประธานการประชุมผู้บริหารกระทรวงยุติธรรม ครั้งที่ 2/2568 พร้อมนำคณะผู้บริหารเข้าศึกษาดูงานด้านการพัฒนาพฤตินิสัยผู้ต้องขัง ณ เรือนจำพิเศษธนบุรี
รมว.ยุติธรรม เป็นประธานการประชุมผู้บริหารกระทรวงยุติธรรม ครั้งที่ 2/2568 พร้อมนำคณะผู้บริหารเข้าศึกษาดูงานด้านการพัฒนาพฤตินิสัยผู้ต้องขัง ณ เรือนจำพิเศษธนบุรี
ในวันพุธที่ 19 กุมภาพันธ์ 2568 เวลา 14.30 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานการประชุมผู้บริหารกระทรวงยุติธรรม ครั้งที่ 2/2568 โดยมี คณะผู้บริหารกระทรวงยุติธรรม ผู้แทนสำนักงานยุติธรรมจังหวัดทั่วประเทศ และเจ้าหน้าที่ที่เกี่ยวข้อง เข้าร่วมฯ ณ ห้องประชุมเรือนจำพิเศษธนบุรี กรมราชทัณฑ์ และผ่านระบบ​การประชุมทางไกล​ (Video​ Conference​)​
ในการนี้​ รัฐมนตรีว่าการกระทรวงยุติธรรม ได้แจ้งให้ที่ประชุมทราบในประเด็นสำคัญ อาทิ กรมราชทัณฑ์มีวาระสำคัญในการสร้างคนที่มีคุณภาพออกไปสู่สังคม โดยเรือนจำถือเป็นสถานที่ฟื้นฟูให้เกิดคนใหม่และมีชีวิตใหม่ที่ดีกว่าเดิม โดยขอให้มุ่งเน้นในเรื่องการให้ความรู้ด้านกฎหมายแก่ผู้ต้องขัง สิทธิของผู้ต้องขังเด็ดขาดและผู้ต้องขังระหว่างพิจารณา และการยกร่างกฎกระทรวง เรื่อง ความก้าวหน้าด้านการศึกษา เป็นต้น รวมถึงปัญหายาเสพติดที่ปัจจุบันถือเป็นปัญหาขั้นวิกฤต นอกจากแผนบูรณาการแล้ว ขอให้สำนักงาน ป.ป.ส. ดูการบริหารงานในภาวะวิกฤตเรื่องยาเสพติด ซึ่งอาจต้องมีการจัดทำแผนยุทธการเพิ่มขึ้น เพื่อให้การดำเนินงานด้านการแก้ปัญหายาเสพติดมีประสิทธิภาพมากยิ่งขึ้น ตลอดจนการนำเทคโนโลยีสมัยใหม่หรือระบบ AI มาใช้ในการให้ความช่วยเหลือประชาชนด้านกฎหมาย เช่น การพัฒนาแอปพลิเคชันให้คำปรึกษากฎหมายของกรมคุ้มครองสิทธิและเสรีภาพ เป็นต้น ทั้งนี้ อยากให้กระทรวงยุติธรรมเป็นหน่วยงานที่เปิดเผย โปร่งใส และให้ประชาชนรับรู้ข้อมูลได้ และทำอย่างไรให้ประชาชนมองกระทรวงยุติธรรมเป็นศูนย์กลางในการให้ความช่วยเหลือด้านกฎหมายและกระบวนการยุติธรรม
ทั้งนี้​ ที่ประชุมได้รับทราบรายงานผลการเบิกจ่ายและใช้จ่ายงบประมาณ กระทรวงยุติธรรม ประจำปีงบประมาณ พ.ศ. 2568 (ณ วันที่ 7 กุมภาพันธ์ 2568) รวมถึงคำของบประมาณ พ.ศ. 2569 ของกระทรวงยุติธรรมที่สอดคล้องกับนโยบายรัฐบาล รายงานผลการดำเนินงานตามข้อสั่งการรัฐมนตรีว่าการกระทรวงยุติธรรม และการนำเสนอผลการดำเนินงานการลงนามบันทึกความเข้าใจการประสานความร่วมมือในการแก้ไขบำบัดฟื้นฟู การจัดการศึกษา การฝึกทักษะอาชีพ และการดูแล ช่วยเหลือสงเคราะห์ภายหลังปล่อย ของกรมพินิจและคุ้มครองเด็กและเยาวชน ตลอดจนการพิจารณาความคืบหน้าการปรับโครงสร้างหนี้ กยศ. ผ่านระบบออนไลน์
โอกาสนี้ รัฐมนตรีว่าการกระทรวงยุติธรรม พร้อมด้วยคณะผู้บริหารกระทรวงยุติธรรม ได้ศึกษาดูงานด้านการพัฒนาพฤตินิสัยผู้ต้องขัง ณ โรงเรียนช่างสิบหมู่ แดน 5 โดยมีกิจกรรมภายในเรือนจำ ได้แก่ การสวนสนามผู้ต้องขัง การแสดงโขนประยุกต์ ตอน ตัวร้ายที่รักเธอ และศึกษาดูงานการฝึกวิชาชีพศิลปะโรงเรียนช่างสิบหมู่

ที่มา : https://www.thaigov.go.th/news/contents/details/93600