รัฐบาลไทย-ข่าวทำเนียบรัฐบาล-นายกรัฐมนตรีนั่งหัวโต๊ะแก้ฝุ่น PM สั่งการให้ทำต่อเนื่องตลอดทั้งปี มั่นใจปลายปีนี้ต้องดีกว่าเดิม พร้อมมอบ มท.1 กำชับผู้ว่าฯ ควบคุมการลักลอบการเผาอย่างต่อเนื่อง


วันพุธที่ 19 กุมภาพันธ์ 2568
19/02/2568
พิมพ์
นายกรัฐมนตรีนั่งหัวโต๊ะแก้ฝุ่น PM สั่งการให้ทำต่อเนื่องตลอดทั้งปี มั่นใจปลายปีนี้ต้องดีกว่าเดิม พร้อมมอบ มท.1 กำชับผู้ว่าฯ ควบคุมการลักลอบการเผาอย่างต่อเนื่อง
นายกรัฐมนตรีนั่งหัวโต๊ะแก้ฝุ่น PM สั่งการให้ทำต่อเนื่องตลอดทั้งปี มั่นใจปลายปีนี้ต้องดีกว่าเดิม พร้อมมอบ มท.1 กำชับผู้ว่าฯ ควบคุมการลักลอบการเผาอย่างต่อเนื่อง
วันนี้ (19 ก.พ. 68) เวลา 13.00 น. ณ ห้องสีเขียว ตึกไทยคู่ฟ้า ทำเนียบรัฐบาล นางสาวแพทองธาร ชินวัตร นายกรัฐมนตรี เป็นประธานการประชุมติดตามสถานการณ์และการแก้ไขปัญหาฝุ่นละอองขนาดเล็ก (PM2.5) ร่วมกับหน่วยงานที่เกี่ยวข้อง โดยมีนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม  นางนฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ นายเฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ตลอดจนปลัดกระทรวงและอธิบดีหน่วยงานที่เกี่ยวข้อง และผู้ว่าราชการกรุงเทพมหานคร เข้าร่วมด้วย
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม รายงานถึงผลการดำเนินงานแก้ไขปัญหาฝุ่นละออง PM2.5 ว่า จากข้อสั่งการของนายกรัฐมนตรี ให้ความสำคัญและเป็นห่วงผลกระทบที่เกิดจาก PM2.5 นั้น ในฐานะประธานคณะกรรมการอำนวยการเพื่อการจัดการปัญหามลพิษทางอากาศได้บูรณาการทำงานร่วมกับนายอนุทิน ชาญวีรกูล รองนายกรัฐมนตรีรัฐมนตรีว่าการกระทรวงมหาดไทย ในฐานะกำกับดูแลการป้องกันและบรรเทาสาธารณภัยแห่งชาติ บูรณาการงานร่วมกันเพื่อขับเคลื่อนแผนปฏิบัติการแก้ไขฝุ่น PM2.5 ส่งผลให้ปัญหาฝุ่นขณะนี้คลี่คลายลง แต่ช่วงนี้คาดว่าจะมีการลักลอบจากไฟป่ามากขึ้นซึ่งจะเป็นปัญหาที่ต้องมีการบูรณาการการทำงานร่วมกันอย่างใกล้ชิดของทุกหน่วยงาน
จากนั้น นายกรัฐมนตรีรับฟังผลการดำเนินงานผ่านมาตรการต่าง ๆ ของหน่วยงานที่เกี่ยวข้องในการแก้ไขปัญหาฝุ่นละอองขนาดเล็ก (PM2.5) ตามข้อสั่งการของนายกรัฐมนตรี เช่น สถานการณ์ไฟป่า สถานการณ์ฝุ่นละออง PM2.5 และจุดความร้อน รวมถึงการติดตามสถานการณ์จุดความร้อน และพื้นที่เผาไหม้ โดยนายกรัฐมนตรีได้เน้นย้ำว่าต้องมีการเตรียมการแผนงานต่าง ๆ ในการแก้ปัญหาแก้ไขปัญหาฝุ่นละอองขนาดเล็ก (PM2.5) ของปีหน้าเพื่อรองรับสถานการณ์ที่อาจจะเกิดขึ้น รวมทั้งต้องขับเคลื่อนการทำงานอย่างเข้มข้นในเรื่องของมาตรการต่าง ๆ ที่วางไว้ พร้อมฝากให้นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย กำชับผู้ว่าราชการจังหวัดแต่ละจังหวัด ควบคุมการลักลอบการเผา และเน้นย้ำให้ดำเนินการทางกฎหมายกับผู้ที่เผาพื้นที่การเกษตร โดยให้บูรณาการร่วมกับกระทรวงเกษตรและสหกรณ์ด้วย
พร้อมกันนี้ นายกรัฐมนตรีได้ฝากให้นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม ติดตามสถานการณ์อย่างใกล้ชิดในเรื่องของการเผาและรายงานให้ทราบเป็นระยะอย่างต่อเนื่อง พร้อมกับมอบหมายให้นายเฉลิมชัย ศรีอ่อน รัฐมนตรีกระทรวงทรัพยากรธรรมชาติและสิ่งแวดล้อม ควบคุมในเรื่องของไฟป่า โดยประสานกับกองทัพบกและกองทัพอากาศ ร่วมกันตรวจการและสนับสนุนเครื่องมือ ทั้งนี้ ในเรื่องของเครื่องมือและอุปกรณ์ต่าง ๆ ที่ยังขาดอยู่ในปีหน้า ขอให้เสนอเรื่องให้รัฐบาลพิจารณาว่ามีอะไรที่จะสนับสนุนเพิ่มเติมได้บ้าง รวมทั้งมอบหมายให้รัฐมนตรีว่าการกระทรวงอุตสาหกรรม กระทรวงพาณิชย์ กระทรวงเกษตรและสหกรณ์ ยังคงมาตรการเรื่องการงดซื้อสินค้าจากการเผา และขอให้ผู้ว่าราชการกรุงเทพมหานคร ควบคุมฝุ่นที่เกิดจากกิจกรรมใน กทม. ด้วย
ส่วนข้อเสนอที่ผู้ว่าราชการกรุงเทพมหานครเสนอที่จะดำเนินการในการป้องกันและแก้ไขปัญหาฝุ่น PM2.5 ในพื้นที่กรุงเทพมหานครนั้น นายกรัฐมนตรีรับนำไปพิจารณาและหารือร่วมกับผู้ว่าราชการกรุงเทพมหานครอีกครั้ง ซึ่งการดำเนินการต่าง ๆ เหล่านี้ เพื่อเตรียมการให้พร้อมรับมือกับสถานการณ์ฝุ่นในปีหน้าให้ดียิ่งขึ้นกว่าปีนี้ และให้ปัญหาลดระดับความรุนแรงลง รวมทั้ง สั่งการให้กระทรวงการต่างประเทศหารือร่วมกับประเทศเพื่อนบ้านในการแก้ไขปัญหานี้ด้วย ทั้งนี้ ในการประชุมครั้งต่อไป นายกรัฐมนตรีได้ทุกหน่วยงานเตรียมแผนงานที่จะดำเนินการในปีหน้า และสิ่งที่ยังขาดอยู่เพื่อปีหน้าจะได้ทำได้ดีขึ้น โดยให้รวบรวมข้อมูลแล้วนำเสนอให้พิจารณาต่อไป

ที่มา : https://www.thaigov.go.th/news/contents/details/93587