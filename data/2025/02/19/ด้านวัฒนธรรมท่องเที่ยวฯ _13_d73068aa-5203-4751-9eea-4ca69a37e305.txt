รัฐบาลไทย-ข่าวทำเนียบรัฐบาล-กระทรวงการท่องเที่ยวและกีฬา โดยการท่องเที่ยวแห่งประเทศไทย นำผู้ประกอบการธุรกิจท่องเที่ยวไทยร่วมงาน South Asia Travel and Tourism Exchange (SATTE) 2025


วันพุธที่ 19 กุมภาพันธ์ 2568
กระทรวงการท่องเที่ยวและกีฬา โดยการท่องเที่ยวแห่งประเทศไทย นำผู้ประกอบการธุรกิจท่องเที่ยวไทยร่วมงาน South Asia Travel and Tourism Exchange (SATTE) 2025
รุกตลาดอินเดียหวังดึงนักท่องเที่ยวคุณภาพ มุ่งทะยานสู่เป้าหมายนักท่องเที่ยวอินเดียทะลุ 2.3 ล้านคน ในปี 2568
วันที่ 19 กุมภาพันธ์ 2568 ณ Yashobhoomi กรุงนิวเดลี สาธารณรัฐอินเดีย ททท. เข้าร่วมงานส่งเสริมการขายทางการท่องเที่ยว South Asia Travel and Tourism Exchange (SATTE) 2025 โดยได้รับเกียรติจาก นายจักรพล ตั้งสุทธิธรรม ผู้ช่วยรัฐมนตรีว่าการกระทรวงการท่องเที่ยวและกีฬา (ประธานในพิธี) นายธีรภัทร มงคลนาวิน อัคราชทูตไทย ณ กรุงนิวเดลี นางสาวนัทรียา ทวีวงศ์ ประธานกรรมการการท่องเที่ยวแห่งประเทศไทย พร้อมด้วยคณะผู้บริหาร ททท. ทำพิธีเปิดคูหาประเทศไทยอย่างเป็นทางการ รวมถึงให้สัมภาษณ์สื่อมวลชนอินเดีย (Business of Travel Trade (Bott), Travel Trade Insider, Travel News Digest และ Travel Turtle) และสื่อมวลชนไทย (ประชาชาติธุรกิจ, Thai PBS และเดลินิวส์) พร้อมพบปะผู้ประกอบการท่องเที่ยวไทยและผู้ประกอบการท่องเที่ยวอินเดียที่เข้าร่วมงาน โดยในปีนี้คูหาประเทศไทยขนาด 300 ตารางเมตร ททท. ได้นำเสนอแบรนด์ Amazing Thailand ชูเสน่ห์ไทย 5 Must Do in Thailand สร้างสรรค์ด้วยแนวคิด“Sustainable and Luxury” ที่มุ่งนำเสนอเอกลักษณ์ความเป็นไทยที่ทันสมัย มีคุณค่า ควบคู่กับการแสดงความรับผิดชอบต่อสังคมและสิ่งแวดล้อม นอกจากการเจรจาธุรกิจทางการท่องเที่ยวระหว่างผู้ประกอบการธุรกิจทางการท่องเที่ยวไทยกับผู้ประกอบการธุรกิจท่องเที่ยวต่างประเทศแล้ว ยังมีพื้นที่ให้ข้อมูลข่าวสารสินค้าทางการท่องเที่ยวของประเทศไทย และกิจกรรมสาธิตศิลปวัฒนธรรมไทย ได้แก่ กิจกรรมการเพ้นท์ร่มบ่อสร้าง เขียนลวดลายลงบนร่มแบบล้านนา ถือเป็นภูมิปัญญาด้านศิลปะและวัฒนธรรมของชาวไทยภาคเหนือ เพื่อเผยแพร่แก่ผู้ประกอบการธุรกิจท่องเที่ยว สื่อมวลชน และประชาชนทั่วไปในสาธารณรัฐอินเดียที่เข้าร่วมงาน โดยนำทีมผู้ประกอบการไทยจำนวน 50 ราย ประกอบด้วย
ผู้ประกอบการโรงแรมที่พัก 26 ราย
ผู้ประกอบการบริษัทนำเที่ยว Destination Management Company (DMC) 15 ราย
ผู้ประกอบการธุรกิจสวนสนุกและเอนเตอร์เทนเมนต์ 7 ราย
ผู้ประกอบการบริษัทเรือเฟอร์รี่/เรือนำเที่ยว 2 ราย
ต่อเนื่องในวันเดียวกัน นายจักรพล ตั้งสุทธิธรรม ผู้ช่วยรัฐมนตรีว่าการกระทรวงการท่องเที่ยวและกีฬา เป็นผู้แทนประเทศไทยในการเข้าร่วมพิธีเปิดงานส่งเสริมการขายทางการท่องเที่ยว South Asia Travel and Tourism Exchange (SATTE) 2025 อย่างเป็นทางการ โดยได้กล่าวแสดงความยินดีในการเข้าร่วมงานและกล่าวถึงความสัมพันธ์ที่ดีทางการท่องเที่ยวระหว่างสองประเทศ ภายใต้หัวข้อ “Tourism Growth from India, the future opportunities and prospects”
การเข้าร่วมงานในครั้งนี้จะช่วยเพิ่มขีดความสามารถในการแข่งขันให้แก่ผู้ประกอบการไทยในการนำเสนอแพ็คเกจท่องเที่ยวที่ตอบสนองความต้องการของกลุ่มเป้าหมาย กระตุ้นให้เกิดการเดินทางครั้งแรกของนักท่องเที่ยวอินเดีย (First Visitor) พร้อมทั้งเจาะกลุ่มนักท่องเที่ยวคุณภาพ ได้แก่ กลุ่ม Family, Incentive, Wedding & Celebrations, Lady Travelers, Active Senior, Millennial และ Luxury Leisure ให้เกิดความสนใจท่องเที่ยวในประเทศไทยมากยิ่งขึ้น โดย ททท. จะเดินหน้าส่งเสริมการตลาดอย่างต่อเนื่อง เพื่อเชิญชวนให้นักท่องเที่ยวอินเดียเดินทางมาสัมผัสประสบการณ์ท่องเที่ยวอันทรงคุณค่าในปี Amazing Thailand Grand Tourism and Sports Year 2025 เพื่อผลักดันนักท่องเที่ยวอินเดียสู่เป้าหมายทะลุ 2.3 ล้านคน ในปี 2568

ที่มา : https://www.thaigov.go.th/news/contents/details/93596