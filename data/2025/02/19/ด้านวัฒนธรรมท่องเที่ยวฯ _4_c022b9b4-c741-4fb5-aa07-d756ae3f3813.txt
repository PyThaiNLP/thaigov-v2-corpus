รัฐบาลไทย-ข่าวทำเนียบรัฐบาล-ศน. จัดกิจกรรมเข้าวัดปฏิบัติธรรมวันธรรมสวนะ ส่งเสริมภูมิปัญญาท้องถิ่น “ศรัทธาอิ่มบุญ อุดหนุนชุมชน ตักบาตรสะพานมอญ” เชิญชวนพุทธศาสนิกชนเข้าวัดวันธรรมสวนะ 


วันพุธที่ 19 กุมภาพันธ์ 2568
ศน. จัดกิจกรรมเข้าวัดปฏิบัติธรรมวันธรรมสวนะ ส่งเสริมภูมิปัญญาท้องถิ่น “ศรัทธาอิ่มบุญ อุดหนุนชุมชน ตักบาตรสะพานมอญ” เชิญชวนพุทธศาสนิกชนเข้าวัดวันธรรมสวนะ
ศน. จัดกิจกรรมเข้าวัดปฏิบัติธรรมวันธรรมสวนะ ส่งเสริมภูมิปัญญาท้องถิ่น “ศรัทธาอิ่มบุญ อุดหนุนชุมชน ตักบาตรสะพานมอญ” เชิญชวนพุทธศาสนิกชนเข้าวัดวันธรรมสวนะ น้อมนำหลักธรรมทางพระพุทธศาสนาในการดำเนินชีวิต
ศน. จัดกิจกรรมเข้าวัดปฏิบัติธรรมวันธรรมสวนะ ส่งเสริมภูมิปัญญาท้องถิ่น “ศรัทธาอิ่มบุญ อุดหนุนชุมชน ตักบาตรสะพานมอญ” เชิญชวนพุทธศาสนิกชนเข้าวัดวันธรรมสวนะ น้อมนำหลักธรรมทางพระพุทธศาสนาในการดำเนินชีวิต
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม กล่าวว่า ในปีงบประมาณ พ.ศ. 2568 กระทรวงวัฒนธรรมมีกรอบแนวคิดขับเคลื่อนงาน คือ “4 - 3 - 2 - 1” หรือ “4 นโยบาย - 3 แนวทาง - 2 รูปแบบ - 1 เป้าหมาย” โดยกรมการศาสนา กระทรวงวัฒนธรรม ร่วมกับสำนักงานวัฒนธรรมจังหวัดกาญจนบุรี
วัดวังก์วิเวการราม และสภาวัฒนธรรมอำเภอสังขละบุรี จัดงานโครงการเข้าวัดปฏิบัติธรรมวันธรรมสวนะ ศรัทธาอิ่มบุญ อุดหนุนชุมชน “ตักบาตรสะพานมอญ” ณ วัดวังก์วิเวการาม และตลาดสะพานไม้อุตตมานุสรณ์ (สะพานมอญ) อำเภอสังขละบุรี จังหวัดกาญจนบุรี ในวันพฤหัสบดีที่ 20 กุมภาพันธ์ 2568 สอดรับนโยบาย การส่งเสริม สร้างสรรค์ ผลักดันทุนทางวัฒนธรรมให้เป็นทุนทางเศรษฐกิจ พัฒนา ผลักดันสินค้าและบริการทางวัฒนธรรมให้มีส่วนแบ่งเพิ่มขึ้นในตลาดโลก สนับสนุนเศรษฐกิจวัฒนธรรมให้เติบโตอย่างยั่งยืน โดยเน้นการปฏิบัติใน ตามแนวทาง ความยั่งยืน โดยคำนึงถึงความยั่งยืนใน 3 มิติ คือ ประโยชน์ ที่ยั่งยืนแก่ประเทศชาติและประชาชน การบริหารจัดการที่ยั่งยืน และคุณค่าของวัฒนธรรมที่ยั่งยืน โดยเน้น 2 รูปแบบ ในการรักษาสิ่งเดิมและการเพิ่มเติมสิ่งใหม่ โดยใช้ทรัพยากรและทุนทางวัฒนธรรมของกระทรวงวัฒนธรรมให้เกิดประโยชน์สูงสุด การพัฒนาสินค้าและบริการทางวัฒนธรรมตามความต้องการของตลาด สร้างความโดดเด่นและยกระดับมูลค่าของสินค้าและบริการด้วยอัตลักษณ์วัฒนธรรม โดยมี เป้าหมาย ในการเพิ่มขีดความสามารถในการแข่งขันของประเทศด้านวัฒนธรรม ผลักดันให้ประเทศไทยเป็น 1 ใน 25 ประเทศที่มีอิทธิพลด้าน Soft Power ในมิติวัฒนธรรม ก่อให้เกิดการหมุนเวียนของเศรษฐกิจในชุมชน ส่งเสริมภูมิปัญญาท้องถิ่น กระตุ้นให้เกิดทุนทางวัฒนธรรม (Soft Power) รวมทั้งเป็นการขยายโอกาส ให้พุทธศาสนิกชนได้ทำบุญ ตักบาตร รักษาศีล และเจริญภาวนา นอกเหนือจากวันธรรมสวนะและในโอกาสต่างๆ
โครงการเข้าวัดปฏิบัติธรรมวันธรรมสวนะ ศรัทธาอิ่มบุญ อุดหนุนชุมชน “ตักบาตรสะพานมอญ” มีกิจกรรมประกอบด้วย ตักบาตรสะพานมอญ เป็นการตักบาตรแบบวิถีชาวมอญ โดยในชุมชนมีโฮมสเตย์ที่บริการที่พักและอาหารสำหรับผู้เข้าร่วมตักบาตร พร้อมทั้งจัดให้เช่าชุดพื้นถิ่น จัดชุดของตักบาตร สำหรับให้ผู้เข้าร่วมงานตักบาตรในตอนเช้า ซึ่งจะมีพระสงฆ์จากวัดวังก์วิเวการาม เดินเท้ามาบิณฑบาตตลอดเส้นทางบริเวณตลาดสะพานไม้อุตตมานุสรณ์ หลังจากตักบาตรแล้วสามารถเดินชมสะพานไม้อุตตมานุสรณ์ (สะพานมอญ) ซึ่งเป็นสะพานไม้ที่ยาวที่สุดในประเทศไทย ต่อด้วยการเยี่ยมชม และอุดหนุนผลิตภัณฑ์ชุมชน จากนั้นเข้าร่วมพิธีเจริญพระพุทธมนต์ และฟังธรรมเทศนา ณ วัดวังก์วิเวการาม ปิดท้ายด้วยการกราบสักการะเจดีย์พุทธคยา ที่ได้การจำลองแบบมาจากมหาเจดีย์พุทธคยา ประเทศอินเดีย สะพานอุตตมานุสรณ์ หรือที่นิยมเรียกกันว่า สะพานมอญ เป็นสะพานไม้ที่ยาวที่สุดในประเทศไทย มีความยาว 850 เมตร และเป็นสะพานไม้ที่ยาวเป็นอันดับ 2 ของโลกรองจากสะพานไม้อูเบ็ง ในประเทศพม่า เป็นสะพานที่ข้ามแม่น้ำซองกาเรีย ที่ตำบลหนองลู อำเภอสังขละบุรี จังหวัดกาญจนบุรี สะพานนี้สร้างขึ้นโดยดำริของ หลวงพ่ออุตตมะ เจ้าอาวาสวัดวังก์วิเวการาม ในปี พ.ศ. 2529 จนถึง พ.ศ. 2530 โดยใช้แรงงานของชาวมอญ เป็นสะพานไม้ที่ใช้สัญจรไปมาของชาวมอญและชาวไทยที่อาศัยอยู่บริเวณนี้ ปัจจุบันเป็นสถานที่ท่องเที่ยวที่มีชื่อเสียงแห่งหนึ่งของจังหวัดกาญจนบุรี และวัดวังก์วิเวการาม เป็นวัดจำพรรษาของ “หลวงพ่ออุตตมะ” ซึ่งเป็นที่เคารพของชาวไทย มอญ กระเหรี่ยง และพม่า ที่อาศัยอยู่บริเวณนั้น แต่ปัจจุบันเป็นที่บรรจุร่างที่ไม่เน่าเปื่อยของหลวงพ่ออุตตมะ ภายหลังจากมรณะภาพ ภายในวิหารที่ตั้งอยู่ริมแม่น้ำประดิษฐานพระพุทธรูปหินอ่อนอันงดงามชาวบ้านเรียกกันว่าหลวงพ่อขาว และมีงาช้างแมมมอธขนาดใหญ่ที่หลวงพ่ออุตตมะได้รับการถวาย และนำมาไว้ให้ชมกัน
รัฐมนตรีว่าการกระทรวงวัฒนธรรม กล่าวต่อว่า สำหรับการจัดงานโครงการเข้าวัดปฏิบัติธรรมวันธรรมสวนะ ศรัทธาอิ่มบุญ อุดหนุนชุมชน กรมการศาสนา ดำเนินงานต่อยอดและขยายผลจากปีที่ผ่านมา โดยร่วมกับสำนักงานวัฒนธรรมจังหวัด คัดเลือกสถานที่ที่มีประเพณีโดดเด่น มีวัดอยู่ใกล้ชุมชน มีการให้บริการจัดของตักบาตรให้กับนักท่องเที่ยว การบริการเช่าชุดพื้นถิ่น การจัดพื้นที่แสดงสินค้าสำหรับชุมชน ก่อให้เกิดรายได้แก่ชุมชนและส่งผลให้มีการพัฒนาต้นทุนทางวัฒนธรรมที่มีอยู่ในเมืองหลักและเมืองรอง เพิ่มขึ้นจากเดิมอีก 10 แห่ง ได้แก่ 1. ตักบาตรสะพานมอญ จังหวัดกาญจนบุรี 2. นุ่งซิ่น นั่งสาด ตักบาตร 9 วัด จังหวัดกาฬสินธุ์ 3. ตักบาตรวัดไทยสามัคคี จังหวัดตาก 4. ทำบุญตักบาตร ยลวิถีลาวเวียง จังหวัดนครนายก 5. ชิมหนม ชมหลาด ตักบาตร หลาดลองแล จังหวัดพังงา 6. ตักบาตรทางน้ำ ริมคลองข้าวตอก จังหวัดพิจิตร 7. ตักบาตรพระทางน้ำวัดธาราวดี (บางจาก) จังหวัดนครศรีธรรมราช 8. ปราจีนบุรีรวมใจ ตักบาตร เติมบุญ สร้างกุศลวิถีไทย จังหวัดปราจีนบุรี 9. ถนนบิณฑบาต ตามรอยหลวงปู่มั่น จังหวัดสกลนคร 10. ตักบาตรวัดปานประสิทธาราม จังหวัดสมุทรปราการ เพื่อกระตุ้นเตือนให้พุทธศาสนิกชนยึดมั่นในหลักธรรมของพระพุทธศาสนา น้อมนำหลักธรรมทางพระพุทธศาสนามาประยุกต์ใช้ในชีวิต เป็นการขยายโอกาสให้พุทธศาสนิกชนทั้งในส่วนกลางและส่วนภูมิภาคได้ทำบุญ ตักบาตร รักษาศีล และเจริญภาวนา ทั้งในวันธรรมสวนะและนอกเหนือจากวันธรรมสวนะ รวมทั้งยังเป็นการส่งเสริมการท่องเที่ยวในมิติศาสนา ทำให้เกิดกระแสการหมุนเวียนของเม็ดเงิน เป็นการกระตุ้นเศรษฐกิจในระดับชุมชน ทำให้เกิดรายได้ให้กับชุมชนรอบศาสนาสถาน

ที่มา : https://www.thaigov.go.th/news/contents/details/93572