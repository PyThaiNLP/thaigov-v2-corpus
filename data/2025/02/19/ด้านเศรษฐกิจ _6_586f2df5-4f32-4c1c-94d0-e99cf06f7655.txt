รัฐบาลไทย-ข่าวทำเนียบรัฐบาล-SME D Bank เคียงข้างดูแลผู้ประกอบการ หนุนเพิ่มรายได้ขยายตลาด จัดโครงการ “SME D Market” เปิดพื้นที่ขายสินค้าฟรี ประเดิม 24-25 ก.พ.นี้  


วันพุธที่ 19 กุมภาพันธ์ 2568
19/02/2568
พิมพ์
SME D Bank เคียงข้างดูแลผู้ประกอบการ หนุนเพิ่มรายได้ขยายตลาด จัดโครงการ “SME D Market” เปิดพื้นที่ขายสินค้าฟรี ประเดิม 24-25 ก.พ.นี้
SME D Bank จัดโครงการ SME D Market เปิดพื้นที่บริเวณชั้น 1 สำนักงานใหญ่ SME D Bank อาคาร SME Bank Tower ให้ผู้ประกอบการมาออกบูธจำหน่ายสินค้าเป็นประจำทุก 2 เดือน ครั้งละ 2 วัน โดยไม่เสียค่าใช้จ่ายใดๆ ทั้งสิ้น เฉลี่ยครั้งละประมาณ 50 ราย
ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank เดินหน้าสร้างโอกาสเพิ่มรายได้ขยายตลาดให้แก่ลูกค้าธนาคาร โดยเฉพาะกลุ่มลูกหนี้ต้องจับตามองเป็นพิเศษ (Special Mention : SM) และผู้ประกอบการกลุ่มเปราะบางจากหน่วยงานพันธมิตร ตามนโยบายของนายเผ่าภูมิ โรจนสกุล รัฐมนตรีช่วยว่าการกระทรวงการคลัง  ที่ต้องการให้ธนาคารดูแลช่วยเหลือใกล้ชิดสำหรับลูกหนี้กลุ่ม SM ซึ่งได้รับผลกระทบจากปัจจัยต่าง ๆ เช่น ภาวะเศรษฐกิจชะลอตัว ทำให้ขาดช่องทางตลาดหรือรายได้ลดลง ด้วยการจัดโครงการ  “SME D Market” เปิดพื้นที่บริเวณชั้น 1  สำนักงานใหญ่ SME D Bank อาคาร SME Bank Tower ให้ผู้ประกอบการมาออกบูธจำหน่ายสินค้าเป็นประจำทุก 2 เดือน ครั้งละ 2 วัน โดยไม่เสียค่าใช้จ่ายใดๆ ทั้งสิ้น  เฉลี่ยครั้งละประมาณ 50 ราย   ประเดิมจัดครั้งแรกของปีนี้ ในวันที่ 24-25 กุมภาพันธ์ 2568  โดยมีสินค้าดีมาให้ช้อป ชิมอย่างจุใจ อาทิ อาหาร เครื่องดื่ม เครื่องใช้ และเครื่องประดับ  เป็นต้น   ไฮไลท์หากซื้อสินค้าจากผู้ประกอบการที่เข้าเกณฑ์ภายในงาน สามารถนำค่าใช้จ่ายไปลดหย่อนภาษีได้ตามมาตรการ Easy E-Receipt 2.0 ของรัฐบาล
สำหรับโครงการดังกล่าว ธนาคารจัดต่อเนื่องมาหลายปี โดยในปี 2567 ที่ผ่านมา สนับสนุนให้ผู้ประกอบการเอสเอ็มอีมาร่วมออกบูธจำหน่ายสินค้ามากกว่า 500 ราย  ซึ่งได้การตอบรับอย่างดีจากพนักงาน SME D Bank ทุกระดับ และพนักงานองค์กรอื่น ๆ  ที่มีสำนักงานอยู่ละแวกใกล้เคียง  รวมถึง ประชาชนทั่วไป มาร่วมกันสนับสนุนซื้อสินค้า  สร้างประโยชน์ผู้ประกอบการเอสเอ็มอีมีรายได้เพิ่ม  เกิดการจับจ่ายใช้สอยคึกคัก  ต่อยอดสู่การจ้างงาน คุณภาพชีวิตดีขึ้น ช่วยกระตุ้นเศรษฐกิจ สร้างสังคมแห่งความสุข นำไปสู่การเติบโตอย่างสมดุลระหว่างเศรษฐกิจและสังคม
นอกจากโครงการ “SME D Market” ธนาคารยังมีโครงการส่งเสริมพัฒนาผู้ประกอบการให้มีศักยภาพ สามารถปรับตัวทางธุรกิจให้อยู่รอดและยืนหยัดเดินหน้าต่อไปได้  ผ่านแพลตฟอร์ม DX by SME D Bank (dx.smebank.co.th)  ใช้บริการได้สะดวกสบาย ตลอด 24 ชม. มีฟีเจอร์สำคัญ ๆ  เช่น Business Health Check ระบบตรวจประเมินสุขภาพธุรกิจ , E-Learning รวบรวมหลักสูตรความรู้สำคัญ ช่วยเพิ่มศักยภาพการประกอบธุรกิจ  , SME D Coach ที่ปรึกษาและให้คำแนะนำธุรกิจจากโค้ชมืออาชีพ และ Privilege สิทธิประโยชน์เพื่อยกระดับธุรกิจ เป็นต้น  สอบถามข้อมูลเพิ่มเติม Call Center 1357

ที่มา : https://www.thaigov.go.th/news/contents/details/93583