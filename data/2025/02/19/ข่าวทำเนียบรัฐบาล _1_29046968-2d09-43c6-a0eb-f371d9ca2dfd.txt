รัฐบาลไทย-ข่าวทำเนียบรัฐบาล-ประธานผู้แทนการค้าไทยกระชับความร่วมมือด้านการค้า ไทย-ซาอุดีฯ ปลื้ม GAFT พร้อมหนุนมูลค่าการค้าสองฝ่าย เดินหน้าส่งเสริมสินค้าไทยบุกตลาดซาอุดีฯ 


วันพุธที่ 19 กุมภาพันธ์ 2568
19/02/2568
พิมพ์
ประธานผู้แทนการค้าไทยกระชับความร่วมมือด้านการค้า ไทย-ซาอุดีฯ ปลื้ม GAFT พร้อมหนุนมูลค่าการค้าสองฝ่าย เดินหน้าส่งเสริมสินค้าไทยบุกตลาดซาอุดีฯ
ประธานผู้แทนการค้าไทยกระชับความร่วมมือด้านการค้า ไทย-ซาอุดีฯ ปลื้ม GAFT พร้อมหนุนมูลค่าการค้าสองฝ่าย เดินหน้าส่งเสริมสินค้าไทยบุกตลาดซาอุดีฯ
เมื่อวันที่ 17 กุมภาพันธ์ 2568 ดร. นลินี ทวีสิน ประธานผู้แทนการค้าไทย ได้เข้าพบและหารือกับ H.E. Mr. Mohammad Alabduljabar รักษาการผู้ว่าการสำนักงานการค้าต่างประเทศซาอุดีอาระเบีย (General Authority of Foreign Trade: GAFT) ณ กรุงริยาด ซาอุดีอาระเบีย โดยมีนายดามพ์ บุญธรรม เอกอัครราชทูต ณ กรุงริยาด และผู้แทนกระทรวงพาณิชย์เข้าร่วมด้วย ทั้งสองฝ่ายเห็นพ้องว่าความร่วมมือด้านเศรษฐกิจ การค้า และการลงทุนระหว่างทั้งสองราชอาณาจักรกำลังเพิ่มพูนและขยายตัวขึ้นตามลำดับ โดย GAFT พร้อมที่จะส่งเสริมและสนับสนุนให้มูลค่าการค้าระหว่างกันเจริญเติบโตมากยิ่งขึ้น โดยทั้งสองฝ่ายเห็นพ้องว่าการเจรจาความตกลงการค้าเสรีทั้งในรูปแบบทวิภาคี (ไทย-ซาอุดิอาระเบีย) และในกรอบพหุภาคี (ไทย-GCC หรือ GCC-ASEAN) จะช่วยขับเคลื่อนความร่วมมือด้านการค้าระหว่างกันได้เป็นอย่างดี นอกจากนี้ ทั้งสองฝ่ายยังได้หารือกันเพื่อแก้ไขปัญหาและอุปสรรคในการตรวจรับรองมาตรฐานสินค้าอาหารของไทยโดยฝ่ายซาอุดีฯ เพื่อเพิ่มการส่งออกสินค้ามายังตลาดซาอุดีฯ
ในช่วงบ่าย ประธานผู้แทนการค้าไทย ยังได้นำคณะผู้แทนภาครัฐและภาคเอกชนด้านอุตสาหกรรมอาหาร ได้แก่ นางวารี พลไพศาล ประธานกรรมการ บริษัท Heritage Snacks & Food และ น.ส.พจนา พะเนียงเวทย์ กรรมการ บริษัท ไทยเพรซิเดนท์ฟูดส์ จำกัด (มหาชน) เยือน Lulu Hypermarket และ Manuel Supermarket สองเครือข่ายค้าปลีกชั้นนำของซาอุดีอาระเบีย เพื่อสำรวจโอกาสทางธุรกิจและขยายตลาดสินค้าไทยในภูมิภาคตะวันออกกลาง ตอกย้ำศักยภาพของไทยในฐานะ “ครัวของโลก”
ในระหว่างการเยี่ยมชม Lulu Hypermarket ซึ่งเป็นหนึ่งในเครือข่ายค้าปลีกที่ใหญ่ที่สุดในภูมิภาคตะวันออกกลาง ดร. นลินี และคณะได้รับฟังข้อมูลเกี่ยวกับพฤติกรรมผู้บริโภคซาอุดีฯ ความต้องการสินค้าฮาลาล และมาตรฐานสินค้านำเข้า รวมถึงแนวทางการเพิ่มสินค้าไทยในสาขาต่าง ๆ ของ Lulu ที่มีมากกว่า 240 สาขาใน GCC และเอเชีย
Lulu Hypermarket ปัจจุบันนำเข้าสินค้าไทยจำนวนมาก อาทิ ข้าว ผลไม้ อาหารทะเลกระป๋อง เครื่องปรุงรส อาหารสัตว์เลี้ยง และของใช้ในครัวเรือน โดยมีบริษัทในไทยเป็นศูนย์กลางจัดซื้อเพื่อกระจายสินค้าในภูมิภาค ซึ่งการหารือครั้งนี้มีเป้าหมายในการขยายกลุ่มสินค้าที่ไทยสามารถส่งออกเพิ่มเติม โดยเฉพาะกลุ่มอาหารแปรรูปและสินค้าฮาลาล ทั้งนี้ ในช่วงนี้ห้าง Lulu market ได้มีการจัด in store promotion ของสินค้าไทย ซึ่งได้รับเสียงตอบรับจากผู้บริโภคซาอุดี เป็นอย่างดี
ขณะที่การเยือน Manuel Supermarket ซึ่งเป็นเครือข่ายค้าปลีกระดับพรีเมียมของซาอุดีอาระเบีย มีจุดมุ่งหมายเพื่อเพิ่มโอกาสให้สินค้าไทยเข้าสู่ตลาดบน โดยคณะผู้แทนได้พบกับ Mr. Abdullah Ahmad Al Darwish รองประธานฝ่ายการเงินและบริหารของ Manuel Market ซึ่งได้แสดงความสนใจใน ผลิตภัณฑ์อาหารแปรรูป เครื่องปรุงรส ขนมขบเคี้ยว และสินค้าสุขภาพจากไทย

ที่มา : https://www.thaigov.go.th/news/contents/details/93549