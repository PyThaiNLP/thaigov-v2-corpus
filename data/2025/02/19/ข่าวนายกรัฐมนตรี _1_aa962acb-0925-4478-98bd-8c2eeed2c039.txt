รัฐบาลไทย-ข่าวทำเนียบรัฐบาล-นายกรัฐมนตรีสั่งการเร่งดำเนินการถนนฝั่งไทย 300 ม. ที่ด่านสะเดาแห่งใหม่ เชื่อมกับมาเลเซีย ให้เสร็จโดยเร็วพร้อมเปิดให้บริการให้ใด้ภายในปีนี้ จะเปิดการค้าและการท่องเที่ยวจะคึกคัก


วันอังคารที่ 18 กุมภาพันธ์ 2568
นายกรัฐมนตรีสั่งการเร่งดำเนินการถนนฝั่งไทย 300 ม. ที่ด่านสะเดาแห่งใหม่ เชื่อมกับมาเลเซีย ให้เสร็จโดยเร็วพร้อมเปิดให้บริการให้ใด้ภายในปีนี้ จะเปิดการค้าและการท่องเที่ยวจะคึกคัก
นายกรัฐมนตรีสั่งการเร่งดำเนินการถนนฝั่งไทย 300 ม. ที่ด่านสะเดาแห่งใหม่ เชื่อมกับมาเลเซีย ให้เสร็จโดยเร็วพร้อมเปิดให้บริการให้ใด้ภายในปีนี้ จะเปิดการค้าและการท่องเที่ยวจะคึกคักอย่างแน่นอน
วันนี้ (18 กุมภาพันธ์ 2568)  เวลา 14.00 น. ที่ด่านศุลกากรสะเดา ตำบลสำนักขาม อำเภอสะเดา จังหวัดสงขลา นางสาวแพทองธาร ชินวัตร นายกรัฐมนตรี พร้อมคณะรัฐมนตรีที่เกี่ยวข้องติดตามความคืบหน้าการก่อสร้างถนนเชื่อมด่านศุลกากรสะเดาแห่งใหม่กับด่านบูกิตกายูฮิตัมของประเทศมาเลเซีย โดยมีหัวหน้าส่วนราชการที่เกี่ยวข้อง ร่วมด้วย
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรีรับฟังรายงานความคืบหน้าโครงการถนนเชื่อมด่านศุลกากรสะเดาแห่งใหม่กับด่านบูกิตกายูฮิตัม ประเทศมาเลเซีย โดยนายยุทธนา พูลพิพัฒน์ รองอธิบดีกรมศุลกากร ถึงการเปิดให้บริการของด่านศุลกากรสะเดาแห่งใหม่ว่า ได้ดำเนินการก่อสร้างแล้วเสร็จในปี พ.ศ. 2562 แต่ยังไม่สามารถเปิดใช้งานได้ เนื่องจากถนนเชื่อมต่อจากด่านศุลกากรสะเดาแห่งใหม่ไปยังด่านบูกิตกายูฮิตัม ประเทศมาเลเซียไม่สอดคล้องกับพื้นที่การใช้งานของประเทศมาเลเซีย ทั้งนี้ เพื่อแก้ไขปัญหาดังกล่าว จังหวัดสงขลา ได้มอบหมายให้องค์การบริหารส่วนจังหวัดสงขลาดำเนินการก่อสร้างและปรับปรุงเส้นทางเชื่อมต่อระหว่างด่านศุลกากรทั้งสองแห่งให้เสร็จสมบูรณ์ โดยนายกรัฐมนตรีมีดำริให้ส่วนราชการที่เกี่ยวข้องไปร่วมกันพิจารณาเร่งรัดดำเนินการโดยเฉพาะช่วงส่วนต่อขยายที่ต้องไปเชื่อมกับถนนของมาเลเซียที่มีระยะทางเพียงแค่ 300 เมตรในวงเงินงบประมาณ 28 ล้านบาทก็ขอให้เร่งดำเนินการให้เป็นไปตามระเบียบภายในช่วงไตรมาสแรกของปีนี้
สำหรับโครงการนี้ เมื่อวันที่ 6 พฤศจิกายน 2567 องค์การบริหารส่วนจังหวัดสงขลาได้เสนอรายละเอียดของการดำเนินโครงการไปยังกรมส่งเสริมการปกครองท้องถิ่น เพื่อขอรับการสนับสนุนงบประมาณรายจ่าย (งบกลาง) พ.ศ. 2568 วงเงินรวม 98 ล้านบาท สำหรับใช้จ่ายในโครงการก่อสร้างถนน จำนวน 2 เส้นทาง ดังนี้ 1.โครงการก่อสร้างถนนเพื่อรองรับการพัฒนาพื้นที่เขตเศรษฐกิจพิเศษ อ.สะเดา จ.สงขลา ระยะที่ 2 (โครงการก่อสร้างถนนเชื่อมต่อด่านศุลกากรสะเดาแห่งใหม่กับด่านบูกิตกายูฮิตัม ประเทศมาเลเซีย) ขนาด 6 ช่องจราจร ระยะทาง 600 เมตร วงเงิน 28 ล้านบาท ระยะเวลาก่อสร้าง 6 เดือน และ  2.โครงการก่อสร้างถนนเชื่อมต่อทางหลวงหมายเลข 4 กับทางหลวงสายพรุเตียว - ด่านสะเดาแห่งที่ 2 ระยะทาง 1,150 เมตร วงเงิน 70 ล้านบาท ระยะเวลาก่อสร้าง 12 เดือน
สำหรับมูลค่าการค้ารวมที่ผ่านเข้าออกทางด่านศุลกากรสะเดา ประจำปีงบประมาณ 2567 ที่ผ่านมามีมูลค่ารวมทั้งสิ้น 450,189 ล้านบาท (เกินดุล 17,192 ล้านบาท = 8%)  ส่วนไตรมาสแรกของปีงบประมาณ 2568 (เดือนตุลาคม - ธันวาคม 2567) ด่านศุลกากรสะเดา มีมูลค่าการค้าทั้งสิ้น 114,086 ล้านบาท คิดเป็นมูลค่านำเข้า จำนวน 51,288 ล้านบาท และมูลค่าส่งออก จำนวน 62,799 ล้านบาท สูงกว่ามูลค่าการค้ารวมในช่วงเวลาเดียวกันของปีงบประมาณ 2567 จำนวน 2,044 ล้านบาท คิดเป็น +1.8%
โอกาสนี้ นายกรัฐมนตรี กล่าวชื่นชมการดำเนินงานของกรมศุลกากร พร้อมย้ำเรื่องของไทม์ไลน์การขยายพื้นที่การก่อสร้างด่านศุลกากรสะเดาขอให้ทุกฝ่ายเร่งรัดการก่อสร้างถนนเชื่อมด่านให้แล้วเสร็จโดยเร็ว เพื่อให้สามารถเปิดใช้ด่านศุลกากรสะเดาแห่งใหม่ได้อย่างเต็มประสิทธิภาพ
จากนั้น นายกรัฐมนตรีตรวจสอบบริเวณเขตก่อสร้างถนนเชื่อมต่อด่านศุลกากรสะเดาแห่งใหม่กับด่านบูกิตกายูฮิตัม ประเทศมาเลเซีย ก่อนเดินทางกลับกรุงเทพมหานคร

ที่มา : https://www.thaigov.go.th/news/contents/details/93548