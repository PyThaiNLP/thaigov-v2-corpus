รัฐบาลไทย-ข่าวทำเนียบรัฐบาล-’เฉลิมชัย‘ ร่วมประชุมติดตามความคืบหน้าการแก้ปัญหาฝุ่น PM2.5 เร่งควบคุมการเผาป่าอย่างเข้มงวด


วันพุธที่ 19 กุมภาพันธ์ 2568
’เฉลิมชัย‘ ร่วมประชุมติดตามความคืบหน้าการแก้ปัญหาฝุ่น PM2.5 เร่งควบคุมการเผาป่าอย่างเข้มงวด
’เฉลิมชัย‘ ร่วมประชุมติดตามความคืบหน้าการแก้ปัญหาฝุ่น PM2.5 เร่งควบคุมการเผาป่าอย่างเข้มงวด
’เฉลิมชัย‘ ร่วมประชุมติดตามความคืบหน้าการแก้ปัญหาฝุ่น PM2.5 เร่งควบคุมการเผาป่าอย่างเข้มงวด
วันที่ 19 กุมภาพันธ์ 2568 เวลา 13.00 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม พร้อมด้วย นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม นางสาวปรีญาพร สุวรรณเกษ อธิบดีกรมควบคุมมลพิษ นายอรรถพล เจริญชันษา อธิบดีกรมอุทยานแห่งชาติ สัตว์ป่า และพันธุ์พืช และ นายสุรชัย อจลบุญ อธิบดีกรมป่าไม้ เข้าร่วมการประชุมติดตามสถานการณ์ฝุ่น PM2.5 จุดความร้อน และความคืบหน้าการแก้ไขปัญหาฝุ่น PM2.5 ร่วมกับทุกหน่วยงานที่เกี่ยวข้อง โดยมี นางสาวแพทองธาร ชินวัตร นายกรัฐมนตรี เป็นประธานการประชุม ณ ห้องสีเขียว ตึกไทยคู่ฟ้า ทำเนียบรัฐบาล
ที่ประชุมฯ ได้ติดตามสถานการณ์ไฟป่า ฝุ่นละออง PM2.5 จุดความร้อน และพื้นที่เผาไหม้ พร้อมรับฟังการรายงานผลความคืบหน้าการแก้ไขปัญหาฝุ่นละออง PM2.5 จากหน่วยงานที่เกี่ยวข้อง โดยนายกรัฐมนตรีได้เน้นย้ำว่า ต้องมีการเตรียมแผนงานต่าง ๆ ในการแก้ไขปัญหาฝุ่นละออง PM2.5 ของปีหน้า เพื่อรองรับสถานการณ์ที่อาจจะเกิดขึ้น รวมทั้งต้องขับเคลื่อนการทำงานอย่างเข้มข้นในเรื่องของมาตรการต่าง ๆ ที่วางไว้ พร้อมสั่งการให้กระทรวงทรัพยากรธรรมชาติและสิ่งแวดล้อม (ทส.) ควบคุมเรื่องของไฟป่า ดูแลการเผาป่าในพื้นที่ต่าง ๆ ทั้งที่เกิดจากธรรมชาติและเหตุการณ์ที่คนทำขึ้นอย่างใกล้ชิด เพื่อไม่ให้เกิดเหตุการณ์ดังกล่าวซ้ำอีก พร้อมทั้งประสานกับกองทัพบกและกองทัพอากาศ ร่วมกันตรวจการและสนับสนุนเครื่องมือ หากมีเครื่องมือและอุปกรณ์ต่าง ๆ ที่ยังขาดอยู่ ในปีหน้าขอให้เสนอเรื่องให้รัฐบาลพิจารณาว่ามีอะไรที่จะสนับสนุนเพิ่มเติมได้บ้าง นอกจากนี้ ขอให้เร่งสร้างการรับรู้กับประชาชน ให้ประชาชนมีส่วนร่วมในการเฝ้าระวัง ติดตามการแจ้งข้อมูลข่าวสารต่าง ๆ ในกรณีที่พบเห็นการเผาหรือกิจกรรมใด ๆ ที่ก่อให้เกิด PM2.5 เพิ่มเติมมากขึ้น

ที่มา : https://www.thaigov.go.th/news/contents/details/93598