รัฐบาลไทย-ข่าวทำเนียบรัฐบาล-“วราวุธ” หนุน กพช. ผลักดัน การจ้างงานคนพิการในหน่วยงานรัฐ ชื่นชมนวัตกรรมเทคโนโลยีให้คนหูหนวกเข้าถึงข้อมูลข่าวสาร-ทดลองใช้ในห้องประชุมครั้งแรก ของประเทศไทย


วันพุธที่ 19 กุมภาพันธ์ 2568
“วราวุธ” หนุน กพช. ผลักดัน การจ้างงานคนพิการในหน่วยงานรัฐ ชื่นชมนวัตกรรมเทคโนโลยีให้คนหูหนวกเข้าถึงข้อมูลข่าวสาร-ทดลองใช้ในห้องประชุมครั้งแรก ของประเทศไทย
“วราวุธ” หนุน กพช. ผลักดัน การจ้างงานคนพิการในหน่วยงานรัฐ ชื่นชมนวัตกรรมเทคโนโลยีให้คนหูหนวกเข้าถึงข้อมูลข่าวสาร-ทดลองใช้ในห้องประชุมครั้งแรก ของประเทศไทย
วันที่ 19 กุมภาพันธ์  2568 ที่กระทรวงการพัฒนาสังคมและความมั่นคงของมนุษย์ สะพานขาว กทม. นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยภายหลังเป็นประธานการประชุมคณะกรรมการส่งเสริมและพัฒนาคุณภาพชีวิตคนพิการแห่งชาติ (กพช.) ครั้งที่ 1/2568 ว่า ที่ประชุมมีการเร่งรัดเกี่ยวกับเรื่องการส่งเสริมให้มีการจ้างงานคนพิการ ทั้งในส่วนของภาครัฐและภาคเอกชน โดยเฉพาะภาครัฐเนื่องจากตามพระราชบัญญัติส่งเสริมและพัฒนาคุณภาพชีวิตคนพิการ พ.ศ. 2550 และที่แก้ไขเพิ่มเติม (ฉบับที่ 2) พ.ศ. 2556 นั้น มีกติกากำหนดไว้เป็นแนวทางสำหรับภาคเอกชนว่าจะต้องจ้างคนพิการอย่างไร รวมไปถึงข้อเสนอให้กับทางภาครัฐ แต่วันนี้การจ้างงานคนพิการของภาครัฐยังมีข้อจำกัดอยู่ จาก 20 กระทรวง มีเพียง 3 กระทรวงเท่านั้น ที่มีการจ้างงานคนพิการครบตามโควตาที่กำหนดไว้โดยกฎหมาย
นายวราวุธ กล่าวว่า ทางคณะกรรมการฯ ขอฝากถึงทุกหน่วยงานทั้งภาครัฐและภาคเอกชน ขอให้มีการจ้างงานคนพิการตามกติกาที่ได้กำหนดไว้ และที่สำคัญอยากให้จ้างงานคนพิการเพราะความสามารถ ไม่ใช่จ้างงานเพราะความพิการ ต้องปฏิบัติให้ครบตามกฎหมายเนื่องจากปัจจุบันจำนวนแรงงานที่อยู่ในประเทศไทยนั้นน้อยลงทุกวัน ดังนั้นการทำให้คนพิการเข้ามาอยู่ในระบบของการจ้างงานและเป็นผลิตภาพของสังคมไทยเป็นประเด็นที่สำคัญอย่างยิ่ง จึงขอฝากไปยังทุกหน่วยงานรวมถึงกระทรวงคมนาคมและกระทรวงกระทรวงดิจิทัลเพื่อเศรษฐกิจและสังคม ขอเสนอแนวทางเรื่องการจัดให้มีดาต้าเบส (Database) หรือการเข้าถึงเทคโนโลยี และการเดินทางในโหมดต่างๆ ทั้งรถ ระบบราง และเรือ เพื่ออำนวยความสะดวกให้กับคนพิการ ซึ่งสิ่งเหล่านี้เป็นประเด็นที่ทางคณะกรรมการฯ อยากฝากไปถึงทุกหน่วยงาน ทั้งภาครัฐและภาคเอกชน ว่าคนพิการมีสิทธิ์และสมควรที่จะต้องได้รับการอำนวยความสะดวกในการดำรงชีพ ทั้งการเดินทาง การติดต่อสถานที่ราชการ หรืออาคารสถานที่ใด ดังนั้น การมีอารยสถาปัตย์ หรือ Universal Design รวมทั้งอุปกรณ์อำนวยความสะดวกให้กับคนพิการในการเดินทางในชีวิตประจำวัน เป็นอีกหนึ่งประเด็นที่วันนี้ คณะกรรมการฯ ได้ฝากข้อสังเกตให้กับทางหน่วยงานที่เกี่ยวข้องทั้งภาครัฐและภาคเอกชน
ทั้งนี้ ในห้องประชุมวันนี้ได้มีการนำนวัตกรรมเทคโนโลยีในการถอดเสียงเป็นคำพูด หรือ Real caption ผ่านแอปพลิเคชัน yy probe จาก บริษัท ไอซิน เอเซีย แปซิฟิค จำกัด ที่สนับสนุนในการทำ CSR ให้กับกรมส่งเสริมและพัฒนาคุณภาพชีวิตคนพิการ (พก.) เพื่อส่งเสริมให้คนหูหนวกได้เข้าถึงข้อมูลข่าวสารได้มากยิ่งขึ้น ซึ่งวันนี้เป็นการใช้นวัตกรรมนี้เป็นครั้งแรกของประเทศไทย ซึ่ง รมว.พม. ได้ให้ความสนใจกับการใช้เทคโนโลยีดังกล่าว และจะได้พัฒนาเพื่อนำไปใช้บริการให้กับคนพิการในศูนย์บริการคนพิการทั่วไป
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #คนพิการ

ที่มา : https://www.thaigov.go.th/news/contents/details/93588