รัฐบาลไทย-ข่าวทำเนียบรัฐบาล-ด่วน รัฐบาลสนับสนุนหนุนแรงงานนอกระบบให้เข้าร่วม “หนึ่งตำบล หนึ่งกลุ่มอาชีพอิสระ” สามารถกู้ปลอดดอกเบี้ยได้ถึง 2 ปี ขณะที่รัฐบาลส่งเสริมกฎหมายสำคัญที่ดูแลประชาชนที่ทำงานนอกระบบ 


วันพุธที่ 19 กุมภาพันธ์ 2568
19/02/2568
พิมพ์
ด่วน รัฐบาลสนับสนุนหนุนแรงงานนอกระบบให้เข้าร่วม “หนึ่งตำบล หนึ่งกลุ่มอาชีพอิสระ” สามารถกู้ปลอดดอกเบี้ยได้ถึง 2 ปี ขณะที่รัฐบาลส่งเสริมกฎหมายสำคัญที่ดูแลประชาชนที่ทำงานนอกระบบ
ด่วน รัฐบาลสนับสนุนหนุนแรงงานนอกระบบให้เข้าร่วม “หนึ่งตำบล หนึ่งกลุ่มอาชีพอิสระ” สามารถกู้ปลอดดอกเบี้ยได้ถึง 2 ปี ขณะที่รัฐบาลส่งเสริมกฎหมายสำคัญที่ดูแลประชาชนที่ทำงานนอกระบบหรือทำงานที่บ้านตามพระราชบัญญัติเอางานไปทำที่บ้าน 2553
วันนี้ (19 กุมภาพันธ์ 2568) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า รัฐบาลให้ความสำคัญกับกลุ่มแรงงานนอกระบบ หรือการทำงานอิสระ โดยปัจจุบันกระทรวงแรงงานได้เร่งผลักดันคุณภาพชีวิตแรงงานนอกระบบผ่านโครงการ “หนึ่งตำบล หนึ่งกลุ่มอาชีพอิสระ” เพื่อพัฒนาศักยภาพของแรงงานนอกระบบในแต่ละตำบลทั่วประเทศ ตั้งแต่การขึ้นทะเบียน การฝึกอบรมพัฒนาทักษะ การสนับสนุนเงินทุน โดยเปิดโอกาสให้แรงงานนอกระบบ หรือผู้ประกอบอาชีพอิสระ เข้าถึงแหล่งเงินทุนสามารถยื่นกู้เงินนำไปต่อยอดประกอบอาชีพ วงเงินกู้จำนวน 50,000 - 300,000 บาท ปลอดดอกเบี้ย เป็นระยะเวลา 2 ปี หรือ 24 เดือน ขอยื่นกู้ได้ตั้งแต่วันนี้จนถึง 31 มีนาคม 2568 สำหรับผู้ที่สนใจติดต่อได้ที่สำนักงานจัดหางานจังหวัดทุกจังหวัดทั่วประเทศ
“การขับเคลื่อนโครงการหนึ่งตำบล หนึ่งกลุ่มอาชีพอิสระ มีความคืบหน้าอย่างต่อเนื่อง ซึ่งหลังจากที่ได้คัดเลือกกลุ่มอาชีพอิสระ 400 กลุ่มจากทั่วประเทศ และเฟ้นหากลุ่มนำร่องจังหวัดละ 1 กลุ่ม ไปพัฒนาคุณภาพสินค้าและจัดหาตลาดแล้ว ในปี 2568 รัฐบาล โดยกระทรวงแรงงานตั้งเป้าจะเร่งพัฒนากลุ่มอาชีพอิสระที่เหลือจนครบทั้ง 400 กลุ่ม ภายในวันที่ 31 มี.ค.68”
รัฐบาลมุ่งเน้นการบูรณาการความร่วมมือระหว่างหน่วยงานภาครัฐ ภาคเอกชน และภาคประชาสังคม เพื่อออกมาตรการช่วยเหลือแรงงานนอกระบบให้เข้าถึงสิทธิขั้นพื้นฐานในการทำงาน และผลักดันกฎหมายส่งเสริมและคุ้มครองแรงงานอิสระ อีกทั้ง ยกระดับมาตรฐานการคุ้มครองลูกจ้างที่ทำงานบ้าน ที่มีกฎหมายรองรับแล้วในปัจจุบันเพื่อลดความเหลื่อมล้ำในสังคม และสร้างโอกาสในการเข้าถึงบริการของรัฐให้มากขึ้น

ที่มา : https://www.thaigov.go.th/news/contents/details/93552