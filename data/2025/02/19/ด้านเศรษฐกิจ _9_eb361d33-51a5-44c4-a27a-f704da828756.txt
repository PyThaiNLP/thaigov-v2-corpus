รัฐบาลไทย-ข่าวทำเนียบรัฐบาล-ธนาคารไทยเครดิตฯ ผนึกกำลัง สคฝ. ยกระดับความรู้การเงินประชาชน ผ่านโครงการ "ตังค์โต Know-how


วันพุธที่ 19 กุมภาพันธ์ 2568
19/02/2568
พิมพ์
ธนาคารไทยเครดิตฯ ผนึกกำลัง สคฝ. ยกระดับความรู้การเงินประชาชน ผ่านโครงการ "ตังค์โต Know-how
ธ.ไทยเครดิต ประกาศความร่วมมือครั้งสำคัญกับ สคฝ. ยกระดับความรู้ทางการเงินให้แก่ประชาชน ผ่านโครงการ "ตังค์โต Know-how" ถือเป็นการผนึกกำลังครั้งแรกระหว่าง สคฝ. กับสถาบันการเงินในกลุ่มธนาคารพาณิชย์ในการส่งเสริมความรู้ด้านการเงินและการคุ้มครองเงินฝาก
ธนาคารไทยเครดิต จำกัด (มหาชน) ตอกย้ำความมุ่งมั่นในการยกระดับคุณภาพชีวิตของคนไทย แบบยั่งยืนและมีส่วนช่วยเหลือเศรษฐกิจและสังคม ประกาศความร่วมมือครั้งสำคัญกับสถาบันคุ้มครองเงินฝาก (สคฝ.) ในการยกระดับความรู้ทางการเงินให้แก่ประชาชน ผ่านโครงการ "ตังค์โต Know-how" ถือเป็นการผนึกกำลังครั้งแรกระหว่าง สคฝ. กับสถาบันการเงินในกลุ่มธนาคารพาณิชย์ในการส่งเสริมความรู้ด้านการเงินและการคุ้มครองเงินฝาก
ความร่วมมือครั้งสำคัญนี้ สะท้อนให้เห็นถึงวิสัยทัศน์ของธนาคารไทยเครดิตฯ ในการมุ่งมั่นสนับสนุนให้ลูกค้าเติบโตทางธุรกิจ และมีคุณภาพชีวิตที่ดีขึ้น ผ่านการเสริมสร้างความตระหนักรู้ทางการเงินแก่ประชาชน โดยได้ผนึกกำลังกับ สคฝ. ซึ่งเป็นหน่วยงานของรัฐที่ทำหน้าที่คุ้มครองเงินฝากเสริมสร้างความเชื่อมั่นให้แก่ผู้ฝากเงินที่ฝากเงินกับสถาบันการเงินที่อยู่ภายใต้ความคุ้มครอง ซึ่งเป็นกลไกสำคัญในการรักษาเสถียรภาพของระบบสถาบันการเงินไทย
ดร. มหัทธนะ อัมพรพิสิฏฐ์ ผู้อำนวยการสถาบันคุ้มครองเงินฝาก กล่าวถึงความร่วมมือในครั้งนี้ว่า "สถาบันคุ้มครองเงินฝากมีจุดยืนที่ชัดเจนในการให้ความสำคัญกับสถาบันการเงินภายใต้ความคุ้มครองผู้ฝากและประชาชนทุกกลุ่ม ซึ่งธนาคารไทยเครดิตฯ ก็เป็นหนึ่งในธนาคารพาณิชย์ที่อยู่ภายใต้ความคุ้มครอง การร่วมมือกับธนาคารไทยเครดิตฯ ในครั้งนี้ จึงเป็นก้าวสำคัญในการขยายการเข้าถึงผู้ฝากรายย่อยที่ได้รับความคุ้มครอง ช่วยให้สคฝ. สามารถส่งต่อความรู้ด้านการคุ้มครองเงินฝากสู่กลุ่มเป้าหมายได้เพิ่มมากขึ้น"
ด้วยเครือข่ายสาขาที่ครอบคลุมทั่วประเทศและความเชี่ยวชาญในการให้บริการลูกค้ารายย่อย ธนาคารไทยเครดิตฯ พร้อมที่จะเป็นสะพานเชื่อมความรู้การคุ้มครองเงินฝากจาก สคฝ. สู่ประชาชน โดยเฉพาะในยุคที่ผลิตภัณฑ์ทางการเงินมีความหลากหลายและซับซ้อนมากขึ้น พร้อมกับความเสี่ยงจากมิจฉาชีพที่แฝงตัวมาในรูปแบบต่างๆ
ความร่วมมือภาคเอกชนและภาครัฐระหว่างธนาคารไทยเครดิตฯ และ สคฝ. ในครั้งนี้ นับเป็นก้าวสำคัญของวงการธนาคารไทยในการยกระดับความรู้ทางการเงินของประชาชน และคาดว่าจะเป็นจุดเริ่มต้นของความร่วมมือในด้านอื่นๆ เพื่อพัฒนาระบบสถาบันการเงินไทยให้มีความมั่นคงและยั่งยืนต่อไป

ที่มา : https://www.thaigov.go.th/news/contents/details/93597