รัฐบาลไทย-ข่าวทำเนียบรัฐบาล-กรมการจัดหางาน” ลุยตรวจเข้มแรงงานต่างชาติแย่งอาชีพคนไทยย่านรัชดา – ห้วยขวาง ส่งดำเนินคดีกว่า 17 ราย


วันพุธที่ 19 กุมภาพันธ์ 2568
19/02/2568
พิมพ์
กรมการจัดหางาน” ลุยตรวจเข้มแรงงานต่างชาติแย่งอาชีพคนไทยย่านรัชดา – ห้วยขวาง ส่งดำเนินคดีกว่า 17 ราย
นายสมชาย มรกตศรีวรรณ อธิบดีกรมการจัดหางาน เปิดเผยว่า กรมการจัดหางานได้ดำเนินการตามข้อสั่งการของนายพิพัฒน์ รัชกิจประการ รัฐมนตรีว่าการกระทรวงแรงงาน
โดยให้ความเข้มงวดในการตรวจสอบการทำงานของแรงงานต่างชาติ และสถานประกอบการทั่วประเทศ หลังจากที่พ้นกำหนดระยะเวลาการยื่นบัญชีรายชื่อความต้องการจ้างแรงงานต่างด้าว สำหรับแรงงาน 4 สัญชาติ กัมพูชา ลาว เมียนมา และเวียดนาม ซึ่งสิ้นสุดในวันที่ 13 กุมภาพันธ์ 2568 เพื่อให้การปฏิบัติของแรงงานข้ามชาติเป็นไปตามกฎหมายอย่างถูกต้อง ผมได้มอบหมายให้ชุดเฉพาะกิจตรวจสอบแรงงานข้ามชาติของกรมการจัดหางาน บูรณาการร่วมกับหน่วยงานด้านความมั่นคงที่เกี่ยวข้อง เพื่อดำเนินการลงพื้นที่ตรวจสอบการทำงานของแรงงานต่างชาติและสถานประกอบการทั่วประเทศหากพบว่ามีการกระทำที่ไม่เป็นไปตามกฎหมาย หรือแรงงานข้ามชาติทำงานในอาชีพที่สงวนไว้สำหรับคนไทย อาทิ งานนวดไทย งานตัดผม งานเสริมสวย จะมีการดำเนินการตามกฎหมายอย่างจริงจัง เพื่อไม่ให้กระทบต่อโอกาสในการทำงานของคนไทย
นายสมชาย กล่าวต่อว่า ล่าสุดวันที่ 18 กุมภาพันธ์ 2568 เจ้าหน้าที่กองทะเบียนฯ บูรณาการร่วมกับสำนักงานจัดหางานกรุงเทพมหานครพื้นที่ 10 กองกำกับการสืบสวนกองบังคับการตรวจคนเข้าเมือง 1 และเจ้าหน้าที่ตำรวจสถานีตำรวจนครบาลห้วยขวาง ได้ลงพื้นที่ตรวจสอบการทำงานของแรงงานต่างชาติ 2 จุด จุดแรกได้ตรวจสอบภายในศูนย์การค้าชื่อดังย่านรัชดา โดยได้ตรวจสอบร้านนวด และร้านเสริมสวย จำนวน 11 แห่ง พบแรงงานต่างด้าวกระทำผิดกฎหมาย แย่งอาชีพคนไทย จำนวน 11 ราย เป็นบุคคลไม่มีสถานะทางทะเบียน 5 ราย สัญชาติเมียนมา 4 ราย ลาว 2 ราย ทำงานให้บริการนวด สระไดร์ ตัดผม และทำเล็บแก่ลูกค้า ซึ่งเป็นอาชีพสงวนของคนไทยโดยห้ามคนต่างชาติทำโดยเด็ดขาด ส่วนจุดที่ 2 ร้านอาหารย่านห้วยขวาง 3 แห่ง พบแรงงานต่างด้าวกระทำผิดกฎหมาย แย่งอาชีพคนไทย จำนวน 6 ราย เป็นสัญชาติเมียนมา 4 ราย และจีน 2 ราย ทำงานเป็นพ่อครัว เป็นพนักงานในร้านอาหาร  เจ้าหน้าที่จึงควบคุมตัวคนต่างชาติทั้ง 17 คน และนำส่งพนักงานสอบสวนสถานีตำรวจนครบาลห้วยขวางดำเนินคดีในข้อหาเป็นคนต่างด้าวทำงานโดยไม่มีใบอนุญาตทำงานและทำงานนอกเหนือจากที่มีสิทธิจะทำได้ และร้องทุกข์กล่าวโทษให้ดำเนินคดีนายจ้าง จำนวน 2 ราย ในข้อหารับคนต่างด้าวทำงานโดยที่คนต่างด้าวไม่มีใบอนุญาตทำงานและให้คนต่างด้าวทำงานนอกเหนือจากที่มีสิทธิจะทำได้
“คนต่างด้าวทำงานโดยไม่มีใบอนุญาตทำงานหรือทำงานนอกเหนือสิทธิจะมีโทษปรับตั้งแต่ 5,000 – 50,000 บาท และถูกผลักดันส่งกลับ ส่วนนายจ้างที่จ้างคนต่างด้าวที่ไม่มีใบอนุญาตทำงาน หรือให้คนต่างด้าวทำงานนอกเหนือสิทธิจะมีโทษปรับตั้งแต่ 10,000 -100,000 บาทต่อคนต่างด้าวที่จ้างหนึ่งคน หากกระทำผิดซ้ำต้องมีโทษจำคุกไม่เกิน 1 ปี หรือปรับตั้งแต่ 50,000 – 200,000 บาท หรือทั้งจำทั้งปรับ และห้ามจ้างคนต่างด้าวทำงานเป็นเวลา 3 ปี หากพบเห็นการจ้างคนต่างชาติทำงานโดยผิดกฎหมาย สามารถแจ้งเบาะแสหรือร้องทุกข์ได้ที่ กองทะเบียนจัดหางานกลางและคุ้มครองคนหางาน กรมการจัดหางาน อาคารกระทรวงแรงงานชั้น 4 โทร. 02 354 1729 หรือ สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 หรือ ที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วน 1694 กรมการจัดหางาน ” นายสมชาย กล่าว

ที่มา : https://www.thaigov.go.th/news/contents/details/93576