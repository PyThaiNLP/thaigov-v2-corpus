รัฐบาลไทย-ข่าวทำเนียบรัฐบาล-​ชาวสงขลา เฮ “สุดาวรรณ” เผย ครม. ไฟเขียวงบ 10 ล้าน ผลักดัน “สงขลา” เป็นเมืองสร้างสรรค์ “ด้านอาหาร” ของยูเนสโก ชูเป็นหมุดหมายสำคัญปลุกกระแสท่องเที่ยวเชิงวัฒนธรรม ดึงดูดนักท่องเที่ยว


วันพุธที่ 19 กุมภาพันธ์ 2568
​ชาวสงขลา เฮ “สุดาวรรณ” เผย ครม. ไฟเขียวงบ 10 ล้าน ผลักดัน “สงขลา” เป็นเมืองสร้างสรรค์ “ด้านอาหาร” ของยูเนสโก ชูเป็นหมุดหมายสำคัญปลุกกระแสท่องเที่ยวเชิงวัฒนธรรม ดึงดูดนักท่องเที่ยว
​ชาวสงขลา เฮ “สุดาวรรณ” เผย ครม. ไฟเขียวงบ 10 ล้าน ผลักดัน “สงขลา” เป็นเมืองสร้างสรรค์ “ด้านอาหาร” ของยูเนสโก ชูเป็นหมุดหมายสำคัญปลุกกระแสท่องเที่ยวเชิงวัฒนธรรม ดึงดูดนักท่องเที่ยวทั่วโลกเยือนสงขลา เพื่อสร้างงาน - รายได้ และกระตุ้นเศรษฐกิจชุมชน
ชาวสงขลา เฮ “สุดาวรรณ” เผย ครม. ไฟเขียวงบ 10 ล้าน ผลักดัน “สงขลา” เป็นเมืองสร้างสรรค์ “ด้านอาหาร” ของยูเนสโก ชูเป็นหมุดหมายสำคัญปลุกกระแสท่องเที่ยวเชิงวัฒนธรรม ดึงดูดนักท่องเที่ยวทั่วโลกเยือนสงขลา เพื่อสร้างงาน - รายได้ และกระตุ้นเศรษฐกิจชุมชน
วันที่ 18 กุมภาพันธ์ นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม กล่าวภายหลังการประชุมคณะรัฐมนตรีอย่างเป็นทางการนอกสถานที่ (ครม.สัญจร) ครั้งที่ 1/2568  ณ จังหวัดสงขลา ว่า ที่ประชุมมีมติเห็นชอบงบประมาณ  10 ล้านบาท ตามที่ วธ. โดยสำนักงานวัฒนธรรมจังหวัดสงขลา ขอรับจัดสรรงบประมาณรายจ่ายประจำปีงบประมาณ พ.ศ. 2568 งบกลาง รายการเงินสำรองจ่ายเพื่อกรณีฉุกเฉินหรือจำเป็น ภายใต้แนวทางการพัฒนาศักยภาพ : ฟื้นฟู/ส่งเสริมการท่องเที่ยวเชื่อมโยงชุมชนอย่างยั่งยืน เพื่อขับเคลื่อนโครงการพัฒนาศักยภาพเมืองและชุมชนเพื่อสนับสนุนการเป็นเครือข่ายเมืองสร้างสรรค์ขององค์การยูเนสโก
“วธ.และภาคีเครือข่ายด้านศาสนา ศิลปวัฒนธรรม เล็งเห็นศักยภาพของจังหวัดสงขลา ร่วมกันศึกษาแนวทางการผลักดัน แหล่งเรียนรู้และแหล่งท่องเที่ยวทางวัฒนธรรมให้เป็นที่รู้จักในระดับโลกอย่างเป็นรูปธรรม สอดคล้องกับนโยบายนำทุนวัฒนธรรมทำให้ประเทศไทยเป็นหมุดหมายของนักท่องเที่ยวต่างชาติทั่วโลกมาเที่ยวในมิติด้านศาสนา ศิลปะและวัฒนธรรม โดยเสริมสร้างระบบนิเวศ และพัฒนาโครงสร้างพื้นฐานเศรษฐกิจวัฒนธรรม ระดับการบริการแหล่งเรียนรู้ทางวัฒนธรรมของไทยให้เป็นที่รู้จักมากยิ่งขึ้น” รมว.วธ. กล่าว
นางสาวสุดาวรรณ กล่าวว่า การขับเคลื่อนโครงการดังกล่าว สำนักงานวัฒนธรรมจังหวัดสงขลา จะร่วมเสนอชื่อจังหวัดสงขลาเพื่อสมัครเครือข่ายเมืองสร้างสรรค์ (The UNESCO Creative Cities Network-UCCN) “ด้านอาหาร” ของยูเนสโกด้วย เนื่องจากจังหวัดสงขลามีความอุดมสมบูรณ์ทางด้านภูมิศาสตร์ ในนิยามเสน่ห์สงขลา “สองทะเล สามน้ำ” ส่งผลให้มีความหลากหลายทางด้านอาหาร โดยมีเมนูสะท้อนถึงวัฒนธรรมด้านอาหารของจังหวัดสงขลา อาทิ เต้าคั่ว แสดงถึงความเป็นพหุวัฒนธรรม จุดเด่นอยู่ที่น้ำจิ้มทำจากน้ำส้มตาลโตนด ไข่ครอบซึ่งเป็นภูมิปัญญาชาวประมงที่เอาไข่ขาวไปย้อมอวน/แห่ ทำให้เหลือไข่แดงเอามาทำผลิตภัณฑ์ด้านอาหาร และมะม่วงเบาแช่อิ่มซึ่งสงขลาได้ขึ้นทะเบียนเป็นสินค้า gi และมีเสียงโด่งดังไปทั่วประเทศ รวมไปถึงผลิตภัณฑ์ปลากะพงสามน้ำทั้งสดและแปรรูป เป็นปลาที่มาจาก 3 น้ำ น้ำเค็ม น้ำกร่อยและน้ำจืด มีเนื้ออร่อยแตกต่างจากที่อื่น เป็นต้น
ทั้งนี้ การดำเนินการของโครงการพัฒนาศักยภาพเมืองและชุมชนเพื่อสนับสนุนการเป็นเครือข่ายเมืองสร้างสรรค์ขององค์การยูเนสโกฯ จำนวน 10 ล้านบาท จะดำเนินกิจกรรมต่างๆ อาทิ การประชาสัมพันธ์สร้างการรับรู้ Creative Songkhla City of Gastronomy ภายใต้กิจกรรมย่อย การจัดทำสื่อและเผยแพร่ประชาสัมพันธ์ อาทิ ประกวดมาสค๊อตเมืองสร้างสรรค์ด้านอาหารจังหวัดสงขลา ออกแบบสื่อประชาสัมพันธ์เมืองสร้างสรรค์ด้านอาหาร และผลิตสารคดีประชาสัมพันธ์ และการจัดกิจกรรมอบรมนักเล่าเรื่องชุมชน รวมถึงการเผยแพร่บนแฟลตฟอร์มอินฟลูเอนเซอร์ สายอาหาร และสายท่องเที่ยวเชิงอาหาร นอกจากนี้มีกิจกรรม Kick Off เปิดเมือง Creative Songkhla City of Gastronomy  และมีการจัดทำแผนการจัดการทรัพยากรและภูมิปัญญาอาหารจังหวัดสงขลา รวมทั้งกิจกรรมอบรมเชิงปฏิบัติการบูรณาการแผนการจัดการทรัพยากรและภูมิปัญญาอาหารจังหวัด
“การพัฒนาศักยภาพเมืองและชุมชนเพื่อสนับสนุนการเป็นเครือข่ายเมืองสร้างสรรค์ขององค์การยูเนสโก นอกจากจะทำให้สงขลาได้เป็นที่รู้จักมากขึ้นแล้ว  ยังดึงดูดนักท่องเที่ยวจากทั่วโลก ให้เดินทางมาเยือนสงขลาและประเทศไทยเพิ่มมากขึ้น สร้างงาน สร้างรายได้ เศรษฐกิจชุมชนให้ยั่งยืนด้วยทุนทางวัฒนธรรมต่อไป” รัฐมนตรีว่าการกระทรวงวัฒนธรรม กล่าว

ที่มา : https://www.thaigov.go.th/news/contents/details/93584