รัฐบาลไทย-ข่าวทำเนียบรัฐบาล-​นายกรัฐมนตรี ยืนยันการส่งตัวชาวอุยกูร์กลับจีนถูกต้องตามหลักสากล ย้ำไทยให้ความสำคัญกับหลักสิทธิมนุษยชน 


วันศุกร์ที่ 28 กุมภาพันธ์ 2568
28/02/2568
พิมพ์
​นายกรัฐมนตรี ยืนยันการส่งตัวชาวอุยกูร์กลับจีนถูกต้องตามหลักสากล ย้ำไทยให้ความสำคัญกับหลักสิทธิมนุษยชน
​นายกรัฐมนตรี ยืนยันการส่งตัวชาวอุยกูร์กลับจีนถูกต้องตามหลักสากล ย้ำไทยให้ความสำคัญกับหลักสิทธิมนุษยชน
วันนี้ (28 ก.พ. 68) เวลา 11.10 น. ณ บริเวณทางเชื่อมตึกไทยคู่ฟ้า ทำเนียบรัฐบาล นางสาวแพทองธาร ชินวัตร นายกรัฐมนตรี ให้สัมภาษณ์ถึงกรณีไทยผลักดันชาวอุยกูร์กลับประเทศจีนว่า การส่งตัวชาวอุยกูร์กลับประเทศจีนเป็นไปตามกระบวนการทางกฎหมายและหลักสากล ซึ่งได้รับการยืนยันจากรัฐบาลจีนว่าไม่มีการดำเนินคดี และทุกคนจะได้กลับไปอยู่กับครอบครัวอย่างปลอดภัย
นายกรัฐมนตรีกล่าวว่า ชาวอุยกูร์กลุ่มดังกล่าว ถูกควบคุมตัวอยู่ในประเทศไทยมานานกว่า 11 ปี เนื่องจากการเข้าเมืองโดยผิดกฎหมาย ซึ่งที่ผ่านมาไม่มีประเทศที่สามเสนอรับตัวไปดูแล ดังนั้น ตามหลักปฏิบัติสากล ประเทศไทยจึงจำเป็นต้องส่งตัวกลับไปยังประเทศต้นทาง หลังจากได้รับการยืนยันสถานะบุคคลจากทางการจีน โดยรัฐบาลจีนได้ให้คำมั่นอย่างเป็นทางการว่า เมื่อพวกเขากลับไปแล้วจะสามารถใช้ชีวิตในสังคมได้ตามปกติ ไม่มีการดำเนินคดีเพิ่มเติม
“ประเทศไทยให้ความสำคัญกับหลักสิทธิมนุษยชน และดำเนินการส่งตัวอย่างรอบคอบเพื่อให้แน่ใจว่าผู้ที่ถูกส่งกลับจะปลอดภัย โดยตลอดกระบวนการ มีการประสานงานอย่างใกล้ชิดระหว่างรัฐบาลไทยและจีน นอกจากนี้ เราต้องมั่นใจ 100% ว่าพวกเขาจะปลอดภัย ก่อนตัดสินใจดำเนินการ พร้อมยืนยันว่าทางการไทยสามารถเดินทางไปติดตามตรวจสอบความเป็นอยู่ของชาวอุยกูร์ที่ถูกส่งกลับได้  ซึ่งการส่งชาวอุยกูร์กลับจีน เป็นเรื่องของสิทธิมนุษยชนไม่เกี่ยวกับสินค้าหรือข้อตกลงทางการค้าอย่างแน่นอน“ นายกรัฐมนตรี ย้ำ

ที่มา : https://www.thaigov.go.th/news/contents/details/93910