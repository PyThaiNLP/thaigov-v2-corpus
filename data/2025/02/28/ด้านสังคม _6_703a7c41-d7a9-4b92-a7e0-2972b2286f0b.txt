รัฐบาลไทย-ข่าวทำเนียบรัฐบาล-พม. จับมือเครือข่าย หนุน "Care For All by CeraVe : อาสาสร้างผิวสุขภาพดี" ช่วยผู้สูงอายุเปราะบางเข้าถึงบริการทางการแพทย์ด้านผิวหนัง


วันศุกร์ที่ 28 กุมภาพันธ์ 2568
พม. จับมือเครือข่าย หนุน "Care For All by CeraVe : อาสาสร้างผิวสุขภาพดี" ช่วยผู้สูงอายุเปราะบางเข้าถึงบริการทางการแพทย์ด้านผิวหนัง
พม. จับมือเครือข่าย หนุน "Care For All by CeraVe : อาสาสร้างผิวสุขภาพดี" ช่วยผู้สูงอายุเปราะบางเข้าถึงบริการทางการแพทย์ด้านผิวหนัง
วันที่ 28 กุมภาพันธ์ 2568 ที่กระทรวงการพัฒนาสังคมและความมั่นคงของมนุษย์ สะพานขาว กทม. นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) พร้อมด้วยคุณหญิงกษมา วรวรรณ ณ อยุธยา กรรมการและกรรมการบริหาร มูลนิธิคีนันแห่งเอเซีย และนางสาวแพร โตเจริญทรัพย์ ผู้จัดการทั่วไปแบรนด์ เซราวี (CeraVe) ประเทศไทย ร่วมเป็นสักขีพยานในพิธีลงนามบันทึกความเข้าใจ (MOU) ระหว่างกรมกิจการผู้สูงอายุ (ผส.) กระทรวงการพัฒนาสังคมและความมั่นคงของมนุษย์ (พม.) มูลนิธิคีนันแห่งเอเซีย และ แบรนด์เซราวี ภายใต้การบริหารของบริษัท ลอรีอัล (ประเทศไทย) จำกัด ภายใต้โครงการ Care For All by CeraVe : อาสาสร้างผิวสุขภาพดี โดยมีนายธนสุนทร สว่างสาลี อธิบดีกรมกิจการผู้สูงอายุ นายปิยะบุตร ชลวิจารณ์ ประธานอำนวยการ มูลนิธิคีนันแห่งเอเซีย และนางสาวอรวรรณ ลาภอำนวยผล ผู้จัดการทั่วไป แผนกผลิตภัณฑ์เวชสำอาง ลอรีอัล กรุ๊ป ในประเทศไทย ร่วมลงนาม
นายอนุกูล กล่าวว่า ด้วย กระทรวงการพัฒนาสังคมและความมั่นคงของมนุษย์ (พม.) ได้ขับเคลื่อน นโยบาย 5X5 ฝ่าวิกฤตประชากร นำโดยนายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์  และได้ให้ความสำคัญกับการสร้างพลังผู้สูงอายุ เนื่องจากประเทศไทยเข้าสู่สังคมสูงอายุอย่างรวดเร็วจากประชากรผู้สูงอายุที่เพิ่มขึ้นทุกปี อีกทั้งสภาพร่างกายที่เปลี่ยนแปลงตามวัย และผลกระทบจากการเปลี่ยนแปลงสภาพภูมิอากาษที่รวดเร็วและรุนแรงมากขึ้น ทำให้ต้องประสบปัญหาสุขภาพต่างๆ รวมถึงปัญหาสุขภาพผิวกาย
วันนี้ มีการลงนามบันทึกความเข้าใจ (MOU) ซึ่งเป็นการรับผิดชอบสังคมร่วมกันในการดูแลสุขภาพผิวกายให้กับผู้สูงอายุที่เป็นกลุ่มเปราะบางทางสังคม โดยสร้างความตระหนักรู้ในการดูแลรักษาสุขภาพให้กับอาสาสมัครที่ทำงานเพื่อสังคม อาทิ อาสาสมัครพัฒนาสังคมและความมั่นคงของมนุษย์ (อพม.) , อาสาสมัครสาธารณสุขกรุงเทพมหานคร (อสส.) และอาสาสมัครสาธารณสุขประจำหมู่บ้าน (อสม.) อีกทั้งส่งเสริมให้อาสาสมัครมีกำลังกายและใจช่วยกันดูแลสังคมร่วมกันต่อไป ดังนั้นความร่วมมือในครั้งนี้ เราต้องการให้สังคมได้เห็นถึงการเข้ามารับผิดชอบสังคมร่วมกัน และการดูแลคนที่ทำงานเพื่อสังคมได้ให้ความสำคัญในการดูแลสุขภาพผิวกายของตนเอง และของผู้สูงอายุที่ให้การช่วยเหลือดูแล
นายธนสุนทร กล่าวว่า รู้สึกยินดีและขอบคุณที่ทางเซราวี (CeraVe) เห็นถึงความสำคัญของสุขอนามัยทางด้านผิวหนังของผู้สูงอายุด้วยอายุที่มากขึ้น ทำให้ผิวหนังมีเปลี่ยนแปลง แห้ง ลอกเป็นขุย ส่งผลเสียต่อสุขภาพผิวกาย นอกจากนั้นผู้สูงอายุเป็นกลุ่มเปราะบางที่มักจะพบปัญหาในการเข้าไม่ถึงบริการสาธารณสุขด้านผิวหนังที่มีคุณภาพ ซึ่งโครงการ “Care For All by CeraVe” จะช่วยให้ผู้สูงอายุเข้าถึงแพทย์ผิวหนัง บุคลากรด่านหน้าทางการแพทย์และสาธารณสุขที่มีคุณภาพ ด้วยการให้การรักษา พร้อมกับการให้ความรู้ของอาสาสมัคร หรือผู้ดูแลผู้สูงอายุ เพื่อให้มีสุขภาพผิวกายที่ดี ส่งผลต่อสุขภาพจิตใจที่ดีตามไปด้วย
นางสาวแพร กล่าวว่า เซราวี (CeraVe) เป็นส่วนหนึ่งในการร่วมสนับสนุนผู้สูงอายุกลุ่มเปราะบางเข้าถึงบริการทางการแพทย์ด้านผิวหนังให้ได้มากที่สุด ด้วยหลัก 3 ประการ คือ Train – จัดฝึกอบรมด้านผิวหนังสำหรับบุคลากรด่านหน้าทางการแพทย์ อาสาสมัคร และผู้ดูแลผู้สูงอายุ Empower - สนับสนุนด้านการเงินให้กับมูลนิธิคีนันแห่งเอเซีย ดำเนินโครงการ Care For All by CeraVe : อาสาสร้างผิวสุขภาพดี และ Support – ให้บริการตรวจและให้คำปรึกษาเบื้องต้นเกี่ยวกับสุขอนามัยทางด้านผิวหนังให้กับกลุ่มเปราะบาง
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #CareForAllbyCeraVe #ผู้สูงอายุ #กรมกิจการผู้สูงอายุ

ที่มา : https://www.thaigov.go.th/news/contents/details/93933