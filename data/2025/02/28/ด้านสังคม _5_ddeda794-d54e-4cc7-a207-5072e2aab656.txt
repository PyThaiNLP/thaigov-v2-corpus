รัฐบาลไทย-ข่าวทำเนียบรัฐบาล-“สมศักดิ์” วางศิลาฤกษ์อาคารสนับสนุนบริการฯ รพ.พหลพลพยุหเสนา รองรับการขยายบริการสุขภาพให้ชาวกาญจนบุรี


วันศุกร์ที่ 28 กุมภาพันธ์ 2568
“สมศักดิ์” วางศิลาฤกษ์อาคารสนับสนุนบริการฯ รพ.พหลพลพยุหเสนา รองรับการขยายบริการสุขภาพให้ชาวกาญจนบุรี
รัฐมนตรีว่าการกระทรวงสาธารณสุข ลงพื้นที่จังหวัดกาญจนบุรี วางศิลาฤกษ์อาคารสนับสนุนบริการ อาคารจอดรถ อาคารพักแพทย์ และบ้านพักข้าราชการ โรงพยาบาลพหลพลพยุหเสนา
รองรับการขยายบริการประชาชนในพื้นที่ด้วยเทคโนโลยีที่ทันสมัย ช่วยลดอัตราป่วยตายในโรคสำคัญ ประชาชนมีคุณภาพชีวิตที่ดีขึ้น พร้อมเปิดโครงการคนไทยห่างไกลโรค NCDs ที่ โรงพยาบาลเลาขวัญ ส่งเสริม อสม. และ ประชาชน ปรับเปลี่ยนพฤติกรรม ลดปัจจัยเสี่ยงเกิดโรคไม่ติดต่อเรื้อรัง
วันนี้ (28 กุมภาพันธ์ 2568) ที่ จังหวัดกาญจนบุรี นายสมศักดิ์ เทพสุทิน รัฐมนตรีว่าการกระทรวงสาธารณสุข เป็นประธานวางศิลาฤกษ์อาคารสนับสนุนบริการ อาคารจอดรถ อาคารพักแพทย์และบ้านพักข้าราชการระดับสูง โรงพยาบาลพหลพลพยุหเสนา โดยมี นพ.โอภาส การย์กวินพงศ์ ปลัดกระทรวงสาธารณสุข นางพรรณวิภา ปิยัมปุตระ รองผู้ว่าราชการจังหวัดกาญจนบุรี พญ.สุภัทรา บุญเสริม ผู้ตรวจราชการกระทรวงสาธารณสุข เขตสุขภาพที่ 5 คณะผู้บริหาร และประชาชน เข้าร่วม
นายสมศักดิ์ กล่าวว่า โรงพยาบาลพหลพลพยุหเสนา เป็นโรงพยาบาลศูนย์ขนาด 597 เตียง ที่เป็นโรงพยาบาลแม่ข่ายให้การสนับสนุนโรงพยาบาลทั่วไป 1 แห่ง และโรงพยาบาลชุมชน 14 แห่ง ในจังหวัดกาญจนบุรี จึงต้องพัฒนาทั้งด้านคุณภาพบริการและโครงสร้างพื้นฐาน อาคารสถานที่ โดยในปี 2567 ได้จัดทำโครงการก่อสร้างอาคารภายในโรงพยาบาล รวม 4 โครงการ ทั้งอาคารสนับสนุนบริการและอาคารที่พัก เพื่อรองรับการขยายบริการที่เพิ่มมากขึ้น ให้ประชาชนได้รับบริการที่มีคุณภาพมาตรฐานจากบุคลากรทางการแพทย์ที่มีความเชี่ยวชาญด้วยเทคโนโลยีที่ทันสมัย ช่วยลดอัตราป่วยตายในโรคสำคัญ ประชาชนในจังหวัดกาญจนบุรีมีคุณภาพชีวิตที่ดีขึ้น รวมถึงยังเป็นการดูแลสร้างขวัญกำลังใจให้กับบุคลากรผู้ปฏิบัติงานด้วย
ด้าน นพ.โอภาส กล่าวว่า โครงการก่อสร้างทั้ง 4 โครงการ ใช้งบประมาณรายจ่ายประจําปี สํานักงานปลัดกระทรวงสาธารณสุข และเงินบํารุงของโรงพยาบาลพหลพลพยุหเสนา รวม 321,035,000 บาท ประกอบด้วย อาคารสนับสนุนบริการ 8 ชั้น พื้นที่ใช้สอย 7,296 ตร.ม. รองรับคลังพัสดุ คลังยาและเวชภัณฑ์ หน่วยจ่ายกลางและงานซักฟอก, อาคารจอดรถ 10 ชั้น พื้นที่ใช้สอย 16,603 ตร.ม. ซึ่งเพียงพอสำหรับผู้มาใช้บริการและเจ้าหน้าที่ สนับสนุนนโยบาย EMS สิ่งแวดล้อมดี มีความทันสมัย บริการอย่างมืออาชีพ, อาคารพักแพทย์ 40 ยูนิต พื้นที่ใช้สอย 2,702 ตร.ม. และบ้านพักข้าราชการอํานวยการระดับสูง พื้นที่ใช้สอย 165 ตร.ม. ซึ่งจะเป็นสวัสดิการสำหรับแพทย์ของโรงพยาบาลที่ต้องปฏิบัติงานทั้งในและนอกเวลาราชการ
ในช่วงบ่าย นายสมศักดิ์ พร้อมคณะผู้บริหาร ได้เปิดโครงการคนไทยห่างไกลโรคไม่ติดต่อเรื้อรัง (NCDs) ที่ โรงพยาบาลเลาขวัญ อำเภอเลาขวัญ เพื่อเน้นย้ำการขับเคลื่อนนโยบายเพื่อลดโรค NCDs ด้วยการสร้างความเข้มแข็งเครือข่ายบุคลากรสุขภาพ และ อสม. และสนับสนุนการมีส่วนร่วมของภาคส่วนต่างๆ ในการป้องกันควบคุมโรค ส่งเสริมการปรับเปลี่ยนพฤติกรรมสุขภาพ ลดปัจจัยเสี่ยง พัฒนาระบบการคัดกรองและการรักษาให้มีประสิทธิภาพ ตลอดจนสนับสนุนการวิจัยและพัฒนานวัตกรรมเพื่อป้องกันและควบคุมโรค NCDs โดยมี อสม. อำเภอเลาขวัญ อำเภอห้วยกระเจา อำเภอบ่อพลอย และอำเภอหนองปรือ เข้าร่วมแบบ on site  1,500 คน และเข้าร่วมผ่านระบบ online ทั้ง 13 อำเภอ อีก 6,500 คน รวมทั้งสิ้น 8,000 คน
********************************************** 28 กุมภาพันธ์ 2568

ที่มา : https://www.thaigov.go.th/news/contents/details/93927