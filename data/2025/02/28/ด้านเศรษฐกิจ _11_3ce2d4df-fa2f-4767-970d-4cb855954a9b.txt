รัฐบาลไทย-ข่าวทำเนียบรัฐบาล-กอช. จับมือ AIS ลงนาม MOU ร่วมสร้างสังคมการออมยุคดิจิทัล สมัครสมาชิก – ส่งเงินออม ง่ายๆ แค่ปลายนิ้ว ผ่านแอปฯ myAIS


วันศุกร์ที่ 28 กุมภาพันธ์ 2568
28/02/2568
พิมพ์
กอช. จับมือ AIS ลงนาม MOU ร่วมสร้างสังคมการออมยุคดิจิทัล สมัครสมาชิก – ส่งเงินออม ง่ายๆ แค่ปลายนิ้ว ผ่านแอปฯ myAIS
​​เมื่อวันที่ 28 ก.พ. ที่อาคาร 150 ปี กระทรวงการคลัง มีการจัดพิธีลงนามบันทึกข้อตกลงความร่วมมือ (MOU) การให้บริการหน่วยรับสมัครสมาชิก และช่องทางการชำระเงิน ระหว่างกองทุนการออมแห่งชาติ (กอช.) กับ บริษัท แอดวานซ์ อินโฟร์ เซอร์วิส จำกัด (มหาชน)
​​เมื่อวันที่ 28 ก.พ. ที่อาคาร 150 ปี กระทรวงการคลัง มีการจัดพิธีลงนามบันทึกข้อตกลงความร่วมมือ (MOU) การให้บริการหน่วยรับสมัครสมาชิก และช่องทางการชำระเงิน ระหว่างกองทุนการออมแห่งชาติ (กอช.) กับ บริษัท แอดวานซ์ อินโฟร์ เซอร์วิส จำกัด (มหาชน) สำหรับความร่วมมือนี้เป็นการนำศักยภาพโครงข่ายดิจิทัลอัจฉริยะสนับสนุนการเข้าถึงบริการทางการเงิน ผ่านแอปพลิเคชัน myAIS เพื่อให้ประชาชนผู้ใช้บริการจากเครือข่ายเอไอเอสที่ประกอบอาชีพอิสระ สามารถเข้าถึงนวัตกรรมทางการเงินได้อย่างทั่วถึงและสะดวกยิ่งขึ้น เพื่อเสริมสร้างสุขภาพทางการเงินที่มั่นคงและคุณภาพชีวิตที่ดีในวัยเกษียณให้กับคนไทย ในงานได้รับเกียรติจาก นายธีรลักษ์ แสงสนิท รองปลัดกระทรวงการคลัง ปฏิบัติหน้าที่ประธานกรรมการกองทุนการออมแห่งชาติ เป็นประธานในพิธี
​​โดยนางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ กล่าวว่า ปัจจุบันประเทศไทย เข้าสู่สังคมสูงวัยอย่างเต็มรูปแบบ คนไทยส่วนใหญ่ยังขาดเงินออม สำหรับชีวิตในวัยเกษียณ ซึ่งจะส่งผลให้เกิดปัญหาตามมาในอนาคต โดย กอช. เป็นหน่วยงานหนึ่งในการสร้างหลักประกันที่มั่นคงให้กับชีวิต โดยเฉพาะกลุ่มแรงงานนอกระบบ หรือผู้ประกอบอาชีพอิสระ เป็นการออมภาคสมัครใจ กำหนดให้ผู้ที่มีอายุ 15 – 60 ปี มีสิทธิสมัครเป็นสมาชิก กอช. เพื่อให้ได้มีเงินบำนาญไว้ใช้ในยามเกษียณ เพียงแค่สมัครเป็นสมาชิกและเริ่มออมเงิน ขั้นต่ำ 50 – 30,000 บาทต่อปี โดยรัฐจะช่วยสมทบเงินเพิ่มให้สูงถึง 50 - 100% หรือไม่เกิน 1,800 บาทต่อปี (ตามช่วงอายุ) เช่น หากท่านเริ่มออมเงินเมื่ออายุ 30 ปี โดยส่งเงินออมเพียงเดือนละ 2,500 บาทอย่างต่อเนื่อง เมื่อท่านอายุครบ 60 ปี จะมีเงินสะสมในบัญชีกว่า 1.4 ล้านบาท ที่สำคัญจะได้รับบำนาญเดือนละ ไม่ต่ำกว่า 6,000 บาทตลอดชีพ ทั้งนี้ เงินออมยังนำไปลดหย่อนภาษีประจำปีได้สูงสุด 30,000 บาท และยังได้รับผลตอบแทนจากการลงทุน ไม่ต่ำกว่าดอกเบี้ยเงินฝากประจำ 12 เดือน เฉลี่ย 7 ธนาคาร ณ วันที่สมาชิกอายุครบ 60 ปีบริบูรณ์ กอช. เป็นเพื่อนคู่คิดเรื่องออม ให้ความมั่นคงในวัยเกษียณ
​​“ขอเชิญชวนทุกท่านตรวจสอบสิทธิ เพื่อสมัครเป็นสมาชิก กอช. เพียงใช้เลขบัตรประจำตัวประชาชน 13 หลัก ได้หลายช่องทางออนไลน์ อาทิ ไลน์ @nsf.th. , แอปพลิเคชัน กอช. และเพื่อเป็นการตอบโจทย์โลกยุคดิจิทัล กอช. จึงได้ร่วมมือกับ บริษัท แอดวานซ์ อินโฟร์ เซอร์วิส จำกัด (มหาชน) หรือ เอไอเอส เข้ามาสนับสนุนการออมของคนไทยให้เป็นเรื่องง่ายๆ แค่ปลายนิ้ว ผ่านแอปพลิเคชัน myAIS อย่าปล่อยให้อนาคตของท่านไร้หลักประกัน เริ่มออมกับ กอช. ฝากเมื่อพร้อม ออมก่อนใช้ ออมน้อยแต่เริ่มไว จะมีอนาคตทางการเงินที่มั่นคง” นางสาวจารุลักษณ์ กล่าว
​ด้าน นายประพัฒน์ เสียงจันทร์ หัวหน้าคณะผู้บริหารด้านธุรกิจค้าปลีก AIS กล่าวว่า “ในฐานะผู้ให้บริการโครงข่ายอัจฉริยะที่มุ่งมั่นยกระดับประสบการณ์ดิจิทัลที่ตอบโจทย์ไลฟ์สไตล์ของคนไทยในทุกมิติ เราเล็งเห็นถึงความสำคัญของการเข้าถึงบริการทางการเงินอย่างเท่าเทียม ประกอบกับพฤติกรรมการใช้งานบนช่องทางออนไลน์ที่เพิ่มขึ้น โดยเฉพาะแอปพลิเคชัน myAIS ที่สามารถรองรับการทำธุรกรรมด้านต่างๆ ในการใช้ชีวิตในยุคดิจิทัล อาทิ การจ่ายบิล เช็กยอด เติมเงิน ชำระค่าสาธารณูปโภค รวมถึงการซื้อประกัน และผลิตภัณฑ์ทางการเงินต่างๆ จึงเป็นที่มาของความร่วมมือกับ กอช. ด้วยการสนับสนุนช่องทางรับสมัครสมาชิก เช็กยอด และให้บริการออมเงิน ผ่านแอปฯ myAIS อำนวยความสะดวกให้ลูกค้าสามารถทำธุรกรรมทางการเงินได้ทุกที่ ทุกเวลา และปลอดภัย
โดยเอไอเอสหวังเป็นอย่างยิ่งว่าความร่วมมือนี้จะสร้างโอกาสให้ประชาชนเข้าถึงสวัสดิการแห่งรัฐได้อย่างสะดวกสบายผ่านโทรศัพท์มือถือได้ทุกที่ ทุกเวลา โดยเฉพาะผู้ที่ประกอบอาชีพอิสระ นักเรียน นักศึกษา พ่อค้าแม่ค้า รวมไปถึงเกษตรกร ให้มีสุขภาพทางการเงินและคุณภาพชีวิตที่ดีในวัยเกษียณ และจะเดินหน้าทำงานร่วมกันอย่างต่อเนื่อง”
ทั้งนี้ ประชาชนผู้ใช้เครือข่ายเอไอเอสสามารถเข้าแอปพลิเคชัน myAIS เพื่อออมเงินกับ กอช. ได้แล้ววันนี้ และจะสามารถเปิดบัญชีพร้อมใช้งานบริการ "สมัคร - เช็กยอด - ออมเงิน" กับ กอช. ผ่านในแอปฯ myAIS ได้ง่ายๆ ภายในไตรมาสที่สามของปีนี้ เพียงดาวน์โหลดแอปฯ myAIS เข้าไปที่เมนู กอช. และเลือกช่องทางการออมเงิน เพื่อเริ่มต้นออมเงินกับ กอช. ขั้นต่ำเพียง 50 บาท นอกจากนี้ ยังสามารถตรวจสอบยอดเงินออมสะสมในบัญชีได้ตลอด 24 ชั่วโมงอีกด้วย โดยสมาชิก กอช. จะได้รับเงินสมทบจากรัฐบาลสูงถึง 50 - 100% ของเงินออม และได้รับสิทธิประโยชน์ทางภาษี สามารถสอบถามข้อมูลเพิ่มเติมได้ที่สายด่วน กอช. 02-0499000 ได้ทุกวันจันทร์ถึงศุกร์ ตั้งแต่เวลา 08.30 - 17.30 น.
www.facebook.com/story.php?story_fbid=pfbid02Y3C6Qzf8u6xd4aEVBvrWTy1fkJM4K7BvshrsYL79BkCEy24FtR9FrgUqi416qFHml&id=100064862281093

ที่มา : https://www.thaigov.go.th/news/contents/details/93923