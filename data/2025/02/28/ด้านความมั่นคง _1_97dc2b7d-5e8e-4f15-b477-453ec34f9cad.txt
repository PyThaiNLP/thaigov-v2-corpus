รัฐบาลไทย-ข่าวทำเนียบรัฐบาล-"ดร.เฉลิมชัย" เปิดหลักสูตร ปธส.12 ประสานความร่วมมือ รัฐ เอกชน ประชาชน สู่สังคมเศรษฐกิจคาร์บอนต่ำ เพื่อการบริหารจัดการประเทศไทยอย่างยั่งยืน


วันพฤหัสบดีที่ 27 กุมภาพันธ์ 2568
"ดร.เฉลิมชัย" เปิดหลักสูตร ปธส.12 ประสานความร่วมมือ รัฐ เอกชน ประชาชน สู่สังคมเศรษฐกิจคาร์บอนต่ำ เพื่อการบริหารจัดการประเทศไทยอย่างยั่งยืน
"ดร.เฉลิมชัย" เปิดหลักสูตร ปธส.12 ประสานความร่วมมือ รัฐ เอกชน ประชาชน สู่สังคมเศรษฐกิจคาร์บอนต่ำ เพื่อการบริหารจัดการประเทศไทยอย่างยั่งยืน
"ดร.เฉลิมชัย" เปิดหลักสูตร ปธส.12 ประสานความร่วมมือ รัฐ เอกชน ประชาชน สู่สังคมเศรษฐกิจคาร์บอนต่ำ เพื่อการบริหารจัดการประเทศไทยอย่างยั่งยืน
วันที่ 27 กุมภาพันธ์ 2568เวลา 13.30 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานในพิธีเปิดและปฐมนิเทศการอบรมหลักสูตรประกาศนียบัตรธรรมาภิบาลสิ่งแวดล้อมสำหรับนักบริหารระดับสูง รุ่นที่ 12 หรือ ปธส.12 พร้อมกล่าวปาฐกถาพิเศษ “ความร่วมมือระหว่างภาครัฐ ภาคเอกชน และภาคประชาชน เพื่อขับเคลื่อนเศรษฐกิจคาร์บอนต่ำของประเทศไทย” ณ ห้องประชุมอารีย์สัมพันธ์ กรมการเปลี่ยนแปลงสภาพภูมิอากาศและสิ่งแวดล้อม โดยมี นายนราพัฒน์ แก้วทอง ผู้ช่วยรัฐมนตรีประจำกระทรวงฯ นายอภิชาต ศักดิเศรษฐ์ ที่ปรึกษา รมว.ทส. นาวาตรี สุธรรม ระหงษ์ เลขานุการ รมว.ทส. นายนริศ ขำนุรักษ์ คณะทำงาน รมว.ทส. และนายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม พร้อมด้วยผู้บริหารหน่วยงานในสังกัดกระทรวงฯ ร่วมเป็นเกียรติในพิธีเปิดฯ และมีผู้บริหารระดับสูงทั้งจากหน่วยงานราชการจากส่วนกลาง ส่วนภูมิภาค รัฐวิสาหกิจ ภาคเอกชน  สถาบันการศึกษา องค์กรอิสระ สมาคมและมูลนิธิ และสื่อมวลชน รวม 90 คน เข้ารับการศึกษาอบรม ซึ่งหลักสูตร ปธส.12 จัดขึ้นโดยความร่วมมือระหว่างกรมการเปลี่ยนแปลงสภาพภูมิอากาศและสิ่งแวดล้อม และจุฬาลงกรณ์มหาวิทยาลัย เพื่อเสริมสร้างความรู้ ความเข้าใจ ด้านธรรมาภิบาลในการบริหารจัดการทรัพยากรธรรมชาติและสิ่งแวดล้อม ให้แต่ละภาคส่วนในสังคมสามารถบูรณาการการทำงานร่วมกันได้อย่างเป็นรูปธรรม
ดร.เฉลิมชัย ได้กล่าวเน้นย้ำว่า ภัยธรรมชาติและปัญหาสิ่งแวดล้อม ส่งผลกระทบกับทุกประเทศ ทุกวิถีชีวิต ทุกวัย และทุกภาคส่วน จึงจำเป็นอย่างยิ่งที่จะต้องมีการประสานความร่วมมือกันกับทุกภาคส่วน ทั้งภาครัฐ ภาคเอกชน และประชาชน ดำเนินการขับเคลื่อนการลดก๊าซเรือนกระจก และการปรับตัวต่อผลกระทบจากการเปลี่ยนแปลงสภาพภูมิอากาศ สำหรับการอบรมหลักสูตร ปธส.12 นี้ มีการเรียนรู้ในหลายมิติ ทั้งการเรียนรู้ในชั้นเรียน การเสริมสร้างประสบการณ์เชิงประจักษ์ รวมถึงการสร้างเครือข่ายความร่วมมือที่แข็งแรงและมั่นคง ที่จะขยายเครือข่ายออกไปเพื่อการบริหารจัดการสิ่งแวดล้อมของประเทศอย่างเป็นมิตรกับสิ่งแวดล้อม โดยเชื่อมั่นว่า ผู้เข้ารับการอบรมจะนำความรู้ที่ได้รับไปพัฒนาและผลักดันนโยบายด้านการเปลี่ยนแปลงสภาพภูมิอากาศและสิ่งแวดล้อมไปสู่การปฏิบัติได้อย่างเป็นรูปธรรม รวมถึงเผยแพร่ประชาสัมพันธ์ให้องค์กรและประชาชนมีจิตสำนึก มีการตื่นตัวในการรักษาสิ่งแวดล้อม เพื่อประโยชน์สูงสุดต่อประเทศชาติ และต่อลูกหลานของเราในอนาคต

ที่มา : https://www.thaigov.go.th/news/contents/details/93893