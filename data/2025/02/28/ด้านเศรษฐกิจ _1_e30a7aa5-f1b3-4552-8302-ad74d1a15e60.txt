รัฐบาลไทย-ข่าวทำเนียบรัฐบาล-ผศอ.ภาสกร ร่วมประชุมคณะอนุกรรมาธิการส่งเสริมบูรณาการและนวัตกรรมใหม่ที่ลดผลกระทบต่อสิ่งแวดล้อมเพื่อความปลอดภัย เรื่องการส่งเสริมอุตสาหกรรมอากาศยานไร้คนขับ (โดรน) ในภาคการเกษตร


วันศุกร์ที่ 28 กุมภาพันธ์ 2568
28/02/2568
พิมพ์
ผศอ.ภาสกร ร่วมประชุมคณะอนุกรรมาธิการส่งเสริมบูรณาการและนวัตกรรมใหม่ที่ลดผลกระทบต่อสิ่งแวดล้อมเพื่อความปลอดภัย เรื่องการส่งเสริมอุตสาหกรรมอากาศยานไร้คนขับ (โดรน) ในภาคการเกษตร
ผศอ.ภาสกร ร่วมประชุมคณะอนุกรรมาธิการส่งเสริมบูรณาการและนวัตกรรมใหม่ที่ลดผลกระทบต่อสิ่งแวดล้อมเพื่อความปลอดภัย เรื่องการส่งเสริมอุตสาหกรรมอากาศยานไร้คนขับ (โดรน) ในภาคการเกษตร ตามนโยบาย รวอ.เอกนัฏ
วันที่ 26 กุมภาพันธ์ 2568 นายภาสกร ชัยรัตน์ ผู้อำนวยการสำนักงานเศรษฐกิจอุตสาหกรรม (ผศอ.) พร้อมด้วยนายภัทรพล ลิ้มภักดี รองผู้อำนวยการสำนักงานเศรษฐกิจอุตสาหกรรม (รศอ.) และกองนโยบายอุตสาหกรรมรายสาขา 1 (กร.1) เข้าร่วมประชุมกับคณะอนุกรรมาธิการส่งเสริมบูรณาการและนวัตกรรมใหม่ที่ลดผลกระทบต่อสิ่งแวดล้อมเพื่อความปลอดภัย เรื่อง การส่งเสริมอุตสาหกรรมอากาศยานไร้คนขับ (โดรน) ในภาคการเกษตร เพื่อให้ข้อมูลและรับฟังปัญหา อุปสรรคและความท้าทายต่อการพัฒนาอุตสาหกรรม โดยมีนางสาวกุลวลี นพอมรบดี สมาชิกสภาผู้แทนราษฎรจังหวัดราชบุรี เป็นประธานการประชุม และมีผู้แทนกรมส่งเสริมการเกษตร กรมวิชาการเกษตร สำนักงานการบินพลเรือนแห่งประเทศไทย บริษัท วิทยุการบินแห่งประเทศไทย พร้อมทั้งผู้ประกอบการไทยซึ่งดำเนินธุรกิจด้านการผลิตอากาศยานไร้คนขับ (โดรน) จำนวน 4 ราย เข้าร่วมให้ข้อมูลด้วย
ผศอ. ให้ข้อมูลในการขับเคลื่อนอุตสาหกรรมอากาศยานไร้คนขับ (โดรน) ของ สศอ. ซึ่งเป็นหนึ่งในผลิตภัณฑ์เป้าหมายของอุตสาหกรรม New S-Curve โดยมีการจัดทำรายงานเชิงลึกด้าน Supply Chain ของโดรน จัดทำฐานข้อมูลผู้ประกอบการโดรนในไทย และมีโครงการที่ขอรับการสนับสนุนเกี่ยวกับโดรน จำนวน 2 โครงการ ผ่านแผนงานบูรณาการพัฒนาอุตสาหกรรมและบริการแห่งอนาคต ประจำปีงบประมาณ 2569 ที่ สศอ. เป็นเจ้าภาพ ให้กับที่ประชุมทราบ ทั้งนี้ สศอ. ยินดีเป็นหน่วยงานหลักที่จะประสานงานและช่วยแก้ปัญหาให้กับภาคการผลิตโดรนของไทย
ทุกหน่วยงานให้ข้อมูลการดำเนินงานด้านโดรนการเกษตร อาทิ กรมส่งเสริมการเกษตร: จัดทำหลักสูตรและจัดอบรมให้กับเจ้าหน้าที่และเกษตรกรในการใช้งานโดรน สำนักงานการบินพลเรือนแห่งประเทศไทย: กำกับการใช้งานโดรนแบ่งตามน้ำหนักที่ 25 kg. โดยมีคู่มือในการจัดการโดรนเกษตร 3 ฉบับ (เพื่อตนเอง เพื่อชุมชน เพื่ออาชีพ) และขั้นตอนการขออนุญาตขึ้นทะเบียนโดรน นอกจากนี้ ผู้ประกอบการไทยทั้ง 4 ราย ให้ข้อมูลด้านอุปสรรคในการผลิตโดรนและความท้าทายในการดำเนินธุรกิจ
คณะอนุกรรมาธิการฯ ขอให้ทุกหน่วยงานสนับสนุนข้อมูลในส่วนที่เกี่ยวข้องกับโดรนการเกษตร และให้ฝ่ายเลขานุการฯ เชิญหน่วยงานที่เกี่ยวข้องเพื่อเข้าร่วมประชุมหารือในโอกาสต่อไป ทั้งนี้ ที่ประชุมขอให้ สศอ. ทำงานร่วมกับฝ่ายเลขานุการฯ ในการติดตามความก้าวหน้าในการดำเนินการที่เกี่ยวข้องกับภาคการผลิต ต่อไป

ที่มา : https://www.thaigov.go.th/news/contents/details/93899