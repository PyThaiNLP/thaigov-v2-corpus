รัฐบาลไทย-ข่าวทำเนียบรัฐบาล-ผู้แทนการค้าไทย “ชัย วัชรงค์” หารือ บริษัท China Resources ตัวแทนผู้ซื้อโคกระบือจากจีน ย้ำความเชื่อมั่นในมาตรฐานด้านปศุสัตว์ของไทย 


วันศุกร์ที่ 28 กุมภาพันธ์ 2568
28/02/2568
พิมพ์
ผู้แทนการค้าไทย “ชัย วัชรงค์” หารือ บริษัท China Resources ตัวแทนผู้ซื้อโคกระบือจากจีน ย้ำความเชื่อมั่นในมาตรฐานด้านปศุสัตว์ของไทย
พร้อมร่วมผลักดันการส่งออกโคกระบือมีชีวิตไปยังจีนให้มากขึ้น
วันนี้ (วันศุกร์ที่ 28 กุมภาพันธ์ 2568) เวลา 10.00 น. ณ ห้องรับรอง 2 ตึกนารีสโมสร ทำเนียบรัฐบาล คณะผู้แทนจากบริษัท China Resources (Holdings) Co., Ltd. ตัวแทนผู้ซื้อโคกระบือจากสาธารณรัฐประชาชนจีน เข้าพบหารือกับ นายชัย วัชรงค์ ผู้แทนการค้าไทย เพื่อหารือด้านการส่งออกโคกระบือมีชีวิตไปยังจีน โดยสรุปสาระสำคัญการหารือดังนี้
ผู้แทนการค้าไทยกล่าวต้อนรับและยินดีที่ได้หารือร่วมกับคณะผู้แทนจากบริษัทฯ ซึ่งจะเป็นโอกาสในการเตรียมความพร้อมของทั้งสองฝ่าย สำหรับการส่งออกโคกระบือมีชีวิตไปยังจีน โดยผู้แทนการค้าไทยได้เน้นย้ำว่า ประเด็นการส่งออกโคกระบือมีชีวิตไปยังจีน เป็นประเด็นที่รัฐบาลไทยให้ความสำคัญอย่างมาก และเร่งผลักดันให้สำเร็จเป็นรูปธรรม โดยทั้งสองฝ่ายประสานงานกันอย่างใกล้ชิด และคาดว่าจะมีความคืบหน้าเชิงบวกในการส่งออกโคกระบือมีชีวิตไปยังจีน และการจัดทำพื้นที่เขตปลอดโรคเพื่อการส่งออกโคกระบือมีชีวิตไปยังจีนได้ภายในปีนี้ เพื่อเป็นการเฉลิมฉลองในโอกาสครบรอบ 50 ปี การสถาปนาความสัมพันธ์ทางการทูตระหว่างไทยกับจีน
คณะผู้แทนจากบริษัทฯ ขอบคุณผู้แทนการค้าไทยที่สละเวลาให้เข้าพบหารือในวันนี้ และยินดีเป็นอย่างยิ่งที่ได้ทราบว่า รัฐบาลไทยมีการสนับสนุนและผลักดันการส่งออกโคกระบือมีชีวิตจากไทยไปยังจีนอย่างจริงจัง พร้อมขอบคุณผู้แทนการค้าไทย และเน้นย้ำความพร้อมของบริษัทฯ ที่จะร่วมมือกับฝ่ายไทย เพื่อสนับสนุนการส่งออกโคกระบือมีชีวิตจากไทยไปยังจีน รวมถึงการแลกเปลี่ยนองค์ความรู้และความเชี่ยวชาญในด้านอื่น ๆ ที่เกี่ยวข้องร่วมกัน เช่น ด้านอาหารโคกระบือ และการผสมน้ำเชื้อ เป็นต้น
โอกาสนี้ ทั้งสองฝ่ายได้หารือเพื่อเตรียมความพร้อมด้านการส่งออกโคกระบือมีชีวิตจากไทยไปยังจีนร่วมกัน โดยผู้แทนจากบริษัทฯ ย้ำว่า บริษัทฯ มีความต้องการซื้อโคกระบือมีชีวิตจากไทยจำนวนมากในทุกสายพันธุ์ เพื่อตอบรับกับความต้องการของตลาดจีน พร้อมขอให้ฝ่ายไทยพิจารณาประสานกับฝ่ายจีนเรื่องปริมาณการส่งออกโคกระบือมีชีวิต โดยผู้แทนการค้าไทยรับทราบความต้องการโคกระบือมีชีวิตของตลาดจีน และยืนยันว่า ไทยมีเทคโนโลยีในการผลิตและมาตรฐานด้านปศุสัตว์ที่มีประสิทธิภาพมาก สามารถผลิตได้มีคุณภาพ ปลอดภัย และตรงตามความต้องการของตลาดจีนอย่างแน่นอน ซึ่งหากประตูการค้าโคกระบือมีชีวิตระหว่างกันเปิดแล้ว ทั้งสองฝ่ายอาจพิจารณาจัดทำสัญญาซื้อขายล่วงหน้าระหว่างกันต่อไป
ในตอนท้าย ผู้แทนการค้าไทยกล่าวว่า จะเดินทางเยือนจีนในช่วงเมษายน 2568 นี้ เพื่อพบหารือกับตัวแทนผู้ซื้อโคกระบือจากจีน ดูสถานที่ และการเตรียมความพร้อมของท่าเรือจีน เพื่อวางแนวทางเตรียมการเปิดประตูการค้าโคกระบือมีชีวิตระหว่างกันต่อไป

ที่มา : https://www.thaigov.go.th/news/contents/details/93913