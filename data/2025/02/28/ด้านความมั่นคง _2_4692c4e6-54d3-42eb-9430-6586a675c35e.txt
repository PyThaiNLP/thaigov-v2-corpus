รัฐบาลไทย-ข่าวทำเนียบรัฐบาล-“JOB FAIR 2025 @เชียงใหม่” เสิร์ฟงานกว่า 3,000 อัตรา พร้อมโอกาสสร้างอาชีพอิสระ โซนภาคเหนือ


วันศุกร์ที่ 28 กุมภาพันธ์ 2568
28/02/2568
พิมพ์
“JOB FAIR 2025 @เชียงใหม่” เสิร์ฟงานกว่า 3,000 อัตรา พร้อมโอกาสสร้างอาชีพอิสระ โซนภาคเหนือ
วันที่ 28 กุมภาพันธ์ 2568 นายสมชาย มรกตศรีวรรณ อธิบดีกรมการจัดหางาน มอบหมายให้นายสิบหมื่นชัย โพธิสินธุ์ รองอธิบดีกรมการจัดหางาน เป็นประธานในพิธีเปิดงาน “JOB FAIR 2025 @เชียงใหม่” โดยมีนางรุ่งรัตน์ มณีโชติ จัดหางานจังหวัดเชียงใหม่ กล่าวรายงาน
ผู้บริหารกรมการจัดหางานร่วมเป็นเกียรติ หัวหน้าส่วนราชการสังกัดกระทรวงแรงงานจังหวัดเชียงใหม่ ผู้แทนสถานศึกษา ประธานหอการค้าจังหวัดเชียงใหม่ นักเรียน นักศึกษา สถานประกอบการภาคเอกชน ให้การต้อนรับ ณ หอประชุมมหาวิทยาลัยเชียงใหม่ ตำบลสุเทพ อำเภอเมืองเชียงใหม่ จังหวัดเชียงใหม่
นายสิบหมื่นชัย โพธิสินธุ์ รองอธิบดีกรมการจัดหางาน เปิดเผยว่า กระทรวงแรงงาน โดยกรมการจัดหางาน สำนักงานจัดหางานจังหวัดเชียงใหม่ นายจ้าง สถานประกอบการ ภาครัฐและภาคเอกชน ร่วมขับเคลื่อนนโยบายรัฐบาล ผ่านการจัดงาน “JOB FAIR 2025 @เชียงใหม่” ตามเป้าหมายส่งเสริมการมีงานทำ สร้างรายได้ และสร้างโอกาสสู่ความเสมอภาคทางสังคม โดยเป็นกิจกรรมที่น่าสนใจและเป็นประโยชน์ต่อประชาชนทุกกลุ่มเป้าหมาย ทั้งในส่วนของการเตรียมความพร้อมกำลังแรงงาน การเพิ่มศักยภาพในการประกอบอาชีพของประชาชน การให้ความรู้และฝึกปฏิบัติจริงจากผู้ที่ประสบความสำเร็จในการประกอบอาชีพอิสระ ผู้ประกอบการ FOOD TRUCK จุดประกายความคิดสร้างสรรค์ และช่องทางหารายได้ และไฮไลต์สำคัญ อย่างการเปิดโอกาสให้คนหางานและนายจ้าง/สถานประกอบการที่มารับสมัครงาน ตลอดจนมีการรับสมัครงานตามโครงการ 3 ม. (มีงาน มีเงิน มีวุฒิการศึกษาเพิ่ม) ซึ่งนับว่าเป็นประโยชน์ต่อผู้เข้าร่วมงานเป็นอย่างยิ่ง
นายสิบหมื่นชัยฯ กล่าวต่อไปว่า สำหรับงานฯ วันนี้ ภายในงานมีกิจกรรมที่น่าสนใจจำนวนมาก อาทิ การรับสมัครและสัมภาษณ์งานโดยตรงกับนายจ้าง/สถานประกอบการในจังหวัดเชียงใหม่และจังหวัดใกล้เคียง จำนวน 50 บริษัทชั้นนำ อาทิ บริษัท อรสิริน โฮลดิ้ง จำกัด (มหาชน) บริษัท เซ็นทรัล ฟู้ด โฮลเซลล์ จำกัด บริษัท ดีแคทลอน (ประเทศไทย) จำกัด บริษัท เซ็นทรัล รีเทล คอร์ปอเรชั่น จํากัด (มหาชน) บริษัท เค ซี ซี พี 2011 กรุ๊ป จำกัด มีตำแหน่งงานว่างกว่า 3,000 อัตรา อาทิ supervisor-Sales สถาปนิก ช่างไฟฟ้า ผู้จัดการโครงการ พนักงานต้อนรับส่วนหน้า ฯลฯ การสาธิตอาชีพและฝึกปฏิบัติอาชีพอิสระ อาทิ การทำพวงกุญแจเครื่องหนัง การทำพวงกุญแจตุ๊กตาลายปัก การทำที่รองแก้วจากผักตบชวา การสร้างภาพและคลิปด้วย AI การประดิษฐ์เครื่องประดับจากลูกปัด การประดิษฐ์โคมล้านนา การให้คำปรึกษาด้านการสมัครงานทั้งการทำงานในประเทศและต่างประเทศ จากบริษัทจัดหางาน และองค์กร IM Japan การบรรยายสร้างแรงบันดาลใจโดยผู้ประสบความสำเร็จทางอาชีพ ในหัวข้อ “การเตรียมความพร้อมเข้าสู่ตลาดแรงงาน ในยุคดิจิทัล” นิทรรศการโลกอาชีพและการศึกษาต่อ การเรียนรู้อาชีพเสมือนจริง การทดสอบวัดบุคลิกภาพเพื่อการศึกษาต่อและการเลือกอาชีพ การจัดแสดงและจำหน่ายสินค้าผลิตภัณฑ์ผู้รับงานไปทำที่บ้าน คนพิการ ผู้สูงอายุ ผู้ต้องขัง สินค้า OTOP การจำหน่ายสินค้าธงฟ้าราคาประหยัด และการให้บริการของหน่วยงานในสังกัดกระทรวงแรงงานและส่วนราชการส่วนภูมิภาคจังหวัดเชียงใหม่ รวมทั้งกิจกรรมการแข่งขันตอบปัญหาชิงรางวัล
ทั้งนี้ ขอเชิญชวนคนหางาน นักเรียน นักศึกษา และประชาชน ที่สนใจหางาน ต้องการพัฒนาทักษะฝีมือ และหาไอเดียในการประกอบอาชีพเสริม มาพบกันในงาน “JOB FAIR 2025 @เชียงใหม่” ระหว่างวันที่ 28 กุมภาพันธ์ – 1 มีนาคม 2568 ตั้งแต่เวลา 09.00 น. – 16.00 น. ณ หอประชุมมหาวิทยาลัยเชียงใหม่ โดยสามารถลงทะเบียนสมัครงานเพื่อความสะดวกได้ที่เว็บไซต์กรมการจัดหางาน e-Service.doe.go.th “ไทยมีงานทำ” หากต้องการสอบถามข้อมูลเพิ่มเติมติดต่อได้ที่ สำนักงานจัดหางานจังหวัดเชียงใหม่ โทร 053 112 744 ต่อ 20

ที่มา : https://www.thaigov.go.th/news/contents/details/93919