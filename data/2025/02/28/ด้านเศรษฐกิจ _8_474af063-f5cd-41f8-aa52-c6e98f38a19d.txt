รัฐบาลไทย-ข่าวทำเนียบรัฐบาล-รองปลัดเกษตรฯ เป็นประธานการประชุมคณะอนุกรรมการวัตถุดิบสมุนไพร ครั้งที่ 1/2568 พร้อมขับเคลื่อนขมิ้นชันและไพลเป็นพืชเศรษฐกิจ ส่งเสริมเกษตรกรปลูกสมุนไพรคุณภาพได้รับมาตรฐาน GAP


วันศุกร์ที่ 28 กุมภาพันธ์ 2568
รองปลัดเกษตรฯ เป็นประธานการประชุมคณะอนุกรรมการวัตถุดิบสมุนไพร ครั้งที่ 1/2568 พร้อมขับเคลื่อนขมิ้นชันและไพลเป็นพืชเศรษฐกิจ ส่งเสริมเกษตรกรปลูกสมุนไพรคุณภาพได้รับมาตรฐาน GAP
รองปลัดเกษตรฯ เป็นประธานการประชุมคณะอนุกรรมการวัตถุดิบสมุนไพร ครั้งที่ 1/2568 พร้อมขับเคลื่อนขมิ้นชันและไพลเป็นพืชเศรษฐกิจ ส่งเสริมเกษตรกรปลูกสมุนไพรคุณภาพได้รับมาตรฐาน GAP และเกษตรอินทรีย์
นางสาวภัทราภรณ์ โสเจยยะ รองปลัดกระทรวงเกษตรและสหกรณ์ เปิดเผยภายหลังเป็นประธานการประชุมคณะอนุกรรมการวัตถุดิบสมุนไพร ครั้งที่ 1/2568 โดยมี ผู้บริหารสังกัดกระทรวงเกษตรและสหกรณ์ หน่วยงานภาครัฐ และภาคเอกชนที่เกี่ยวข้อง เข้าร่วม ณ ห้องประชุมกระทรวงเกษตรและสหกรณ์ 123 และผ่านระบบ Zoom Meeting ว่า ที่ประชุมมีมติเห็นชอบการจัดทำแผนขับเคลื่อนสมุนไพร Herb of the Year ปี 2568 – 2570 “ขมิ้นชัน ไพล ในระยะ 1 ปี” โดยขอมอบหมายให้หน่วยงานที่เกี่ยวข้องทำการคัดเลือกสายพันธุ์ขมิ้นชันและไพลของไทย พร้อมสนับสนุนการวิจัยวิธีการขยายพันธุ์ การเพาะปลูกให้ได้รับมาตรฐาน GAP หรือเกษตรอินทรีย์ สร้างเครือข่ายผู้ผลิต วางแผนการเก็บเกี่ยวในช่วงที่เหมาะสม ส่งผลให้ได้สารสำคัญในปริมาณสูง และจัดทำแผนการตลาดทางออนไลน์เพื่อให้เกษตรกรมีพืชทางเลือกในการเพิ่มรายได้มากยิ่งขึ้น โดยให้หน่วยงานที่เกี่ยวข้องวางแผนการขับเคลื่อนขมิ้นชันและไพลอย่างเป็นรูปธรรม เพื่อรองรับแผนการใช้สมุนไพรในสถานพยาบาล หรือคลินิกแผนไทยในอนาคต
นอกจากนี้ ที่ประชุมได้รับทราบรายงานการขับเคลื่อนสมุนไพร ปีงบประมาณ 2568 ไตรมาสที่ 1 (ข้อมูล ณ 31 ธ.ค. 67) ในการส่งเสริมการผลิตและแปรรูปวัตถุดิบสมุนไพรที่มีคุณภาพและมาตรฐาน โดยตั้งเป้าหมายส่งเสริมการปลูกพืชสมุนไพรให้ได้ GAP หรือเกษตรอินทรีย์ จำนวน 73,000 ไร่ มีผลการดำเนินงานรวม 45,803 ไร่แบ่งเป็น 1) GAP 29,058 ไร่ และ 2) เกษตรอินทรีย์ 16,745 ไร่ พร้อมทั้ง มีกลุ่มเกษตรกร วิสาหกิจชุมชน สหกรณ์ ที่แปรรูปสมุนไพรมีคุณภาพได้มาตรฐานเป็นที่ต้องการของตลาดเพิ่มขึ้น 99 แห่ง
ขณะเดียวกันที่ประชุมได้รับทราบแผนพัฒนาวัตถุดิบสมุนไพรและการเชื่อมโยงตลาด ซึ่งส่งเสริมการเพิ่มผลผลิตสมุนไพรที่มีคุณภาพสู่การผลิตสมุนไพรที่มีมูลค่าสูง โดยใช้เทคโนโลยี นวัตกรรมการผลิต และส่งเสริมให้แปลงใหญ่ได้รับมาตรฐาน GAP หรือเกษตรอินทรีย์ รวมไปถึงการจัดทำบรรจุภัณฑ์ การสร้างแรงจูงใจในการซื้อ-ขาย และการประชาสัมพันธ์คุณค่าของสมุนไพรให้กับผู้บริโภค เพื่อสนับสนุนให้เกิดเศรษฐกิจ BCG การเพิ่มขีดความสามารถการแข่งขันในภาคเกษตร และให้เกิดการกระจายรายได้สู่เกษตรกร อีกทั้ง มีการเห็นชอบ (ร่าง) กำหนดการงาน Kick off ตลาดกลางวัตถุดิบสมุนไพรไทยคุณภาพ ระหว่างวันที่ 17-21 พฤษภาคม 2568 ณ ตลาดไท จังหวัดปทุมธานี โดยหน่วยงานในสังกัดกระทรวงเกษตรและสหกรณ์จะร่วมจัดนิทรรศการสาธิตและการแปรรูปสมุนไพรไทย และการให้ความรู้เรื่องสมุนไพร อีกด้วย

ที่มา : https://www.thaigov.go.th/news/contents/details/93920