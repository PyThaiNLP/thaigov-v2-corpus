รัฐบาลไทย-ข่าวทำเนียบรัฐบาล-กระทรวงเกษตรฯ เร่งรณรงค์ “งดเผาฟางและตอซัง” ลดหมอกควัน PM 2.5 พื้นที่ปลูกข้าว จ.ตาก ชูใช้จุลินทรีย์ย่อยสลายแทนการเผา


วันศุกร์ที่ 28 กุมภาพันธ์ 2568
กระทรวงเกษตรฯ เร่งรณรงค์ “งดเผาฟางและตอซัง” ลดหมอกควัน PM 2.5 พื้นที่ปลูกข้าว จ.ตาก ชูใช้จุลินทรีย์ย่อยสลายแทนการเผา
กระทรวงเกษตรฯ เร่งรณรงค์ “งดเผาฟางและตอซัง” ลดหมอกควัน PM 2.5 พื้นที่ปลูกข้าว จ.ตาก ชูใช้จุลินทรีย์ย่อยสลายแทนการเผา
นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ กล่าวในโอกาสเป็นประธานพิธีเปิด “โครงการรณรงค์งดเผาฟางและตอซัง เพื่อเพิ่มประสิทธิภาพการผลิต ลดภาวะหมอกควัน” พื้นที่นาข้าวของจังหวัดตาก ณ เทศบาลนครแม่สอด ต.แม่สอด อ.แม่สอด จ.ตาก ว่า ปัจจุบันปัญหาฝุ่นละอองขนาดเล็ก PM 2.5 เป็นปัญหาที่ทวีความรุนแรงมาอย่างต่อเนื่อง ซึ่งสาเหตุส่วนหนึ่งเกิดจากการเผาในที่โล่ง การเผาเศษวัสดุเหลือใช้ทางการเกษตร ส่งผลกระทบต่อสิ่งแวดล้อม เศรษฐกิจ และสุขภาพอนามัยของประชาชน โดยพื้นที่ของจังหวัดตากมีพื้นที่ทำนาประมาณ 355,249.45 ไร่ และในช่วงเดือนมกราคม 2568 จังหวัดตากพบจุดความร้อน (HOTSPOT) มากที่สุดเป็นลำดับที่ 2 จากทั้งหมด 17 จังหวัดภาคเหนือ รองจาก จ.นครสวรรค์ จึงต้องเร่งทำสื่อสารสร้างความเข้าใจกับประชาชนเพื่อสุขภาพและสิ่งแวดล้อม
รมช.อิทธิ กล่าวว่า กระทรวงเกษตรฯ โดยกรมการข้าว ศูนย์เมล็ดพันธุ์ข้าวกำแพงเพชร จึงได้จัดทำโครงการรณรงค์งดเผาฟางและตอซังฯ ในพื้นที่นาข้าวของจังหวัดตากขึ้น เพื่อแก้ไขปัญหาการปลดปล่อยก๊าซเรือนกระจกและปัญหาฝุ่น PM 2.5 เสริมสร้างสิ่งแวดล้อมให้ดีขึ้น โดยเน้นไปที่การถ่ายทอดองค์ความรู้เทคโนโลยีการผลิตข้าวอย่างปลอดภัย และลดการปล่อยก๊าซเรือนกระจกมาประยุกต์ใช้ในการผลิตข้าวให้กับเกษตรกรที่เข้าร่วม เพื่อให้ตระหนักถึงผลกระทบจากการเผาฟางและตอซัง พร้อมทั้งถ่ายทอดองค์ความรู้ในการใช้จุลินทรีย์ย่อยสลายตอซังข้าวแทนการเผา เป็นแนวทางในการแก้ปัญหาฝุ่น PM 2.5 ภาคการเกษตร และยังสามารถเพิ่มอินทรียวัตถุในดิน ทำให้ดินมีความอุดมสมบูรณ์ ซึ่งเป็นการลดต้นทุนการใช้ปุ๋ยให้เกษตรกรได้อีกด้วย
สำหรับกิจกรรมภายในงาน ประกอบด้วยนิทรรศการถ่ายทอดองค์ความรู้ที่น่าสนใจ อาทิ 1. นิทรรศการภายใต้หัวข้อ “โครงการรณรงค์งดเผาฟางและตอซังเพื่อเพิ่มประสิทธิภาพการผลิต ลดภาวะหมอกควัน พื้นที่ในนาข้าวของจังหวัดตาก” โดยเป็นการสร้างความรู้ ความเข้าใจในวิธีการกำจัดเศษวัสดุเหลือใช้ทางการเกษตร เพื่องดการเผาฟางและตอชังในพื้นที่ของจังหวัดตาก เช่น การสาธิตใช้จุลินทรีย์ย่อยสลายตอซัง การใช้รถอัดฟาง เป็นต้น 2. การสาธิต การสาธิตใช้จุลินทรีย์ย่อยสลายตอซัง การไถกลบตอซังข้าว 3. นิทรรศการผลกระทบจากก๊าซเรือนกระจกในนาข้าว เป็นต้น โดยมีกลุ่มเป้าหมาย เป็นกลุ่มเกษตรกรศูนย์ข้าวชุมชน กลุ่มเกษตรกรนาแปลงใหญ่ข้าว กลุ่มเกษตรกรชุมชนของจังหวัดตาก และกำแพงเพชร และกลุ่มเกษตรกรทั่วไป เข้าร่วม จำนวน 1,200 คน

ที่มา : https://www.thaigov.go.th/news/contents/details/93905