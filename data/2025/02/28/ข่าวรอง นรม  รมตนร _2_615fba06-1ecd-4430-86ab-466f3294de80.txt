รัฐบาลไทย-ข่าวทำเนียบรัฐบาล-‘รมต. จิราพร‘ หารือ ‘TikTok’ ปราบขายบุหรี่ไฟฟ้าออนไลน์ เห็นพ้องร่วมมือคุ้มครองผู้บริโภค


วันศุกร์ที่ 28 กุมภาพันธ์ 2568
28/02/2568
พิมพ์
‘รมต. จิราพร‘ หารือ ‘TikTok’ ปราบขายบุหรี่ไฟฟ้าออนไลน์ เห็นพ้องร่วมมือคุ้มครองผู้บริโภค
‘รมต. จิราพร‘ หารือ ‘TikTok’ ปราบขายบุหรี่ไฟฟ้าออนไลน์ เห็นพ้องร่วมมือคุ้มครองผู้บริโภค
เมื่อวันที่ 27 กุมภาพันธ์ 2568 เวลา 14.30 น. นางสาวจิราพร สินธุไพร รัฐมนตรีประจำสำนักนายกรัฐมนตรี พบหารือกับนาง Helena Lersch รองประธานนโยบายสาธารณะ (Vice President of Public Policy) บริษัท ติ๊กต๊อก เทคโนโลยีส์ จำกัด (TikTok) ในโอกาสเยือนประเทศไทย ณ ห้องนารี 2 ตึกนารีสโมสร ทำเนียบรัฐบาล
นางสาวจิราพร เปิดเผยว่า “การพบกับนาง Helena Lersch ในวันนี้เป็นโอกาสดีในการกระชับความร่วมมือในด้านการคุ้มครองผู้บริโภค โดยทางบริษัทได้เสนอจัดทำบันทึกความเข้าใจในความร่วมมือ (MoU) ระหว่างบริษัท TikTok กับสำนักงานคณะกรรมการคุ้มครองผู้บริโภค (สคบ.) โดยมีสาระสำคัญ อาทิ การจัดทำเนื้อหา (Content) ให้ความรู้กับประชาชนเกี่ยวกับสิทธิของผู้บริโภค และแจ้งเตือนภัย และข้อควรระวังในการซื้อสินค้าออนไลน์ ทั้งผู้บริโภคและผู้ประกอบการผ่านสื่อ TikTok การจัดทำสื่อเผยแพร่และประชาสัมพันธ์ ให้ความรู้เกี่ยวกับการคุ้มครองผู้บริโภคที่เป็นประโยชน์ต่อประชาชนผ่านสื่อ TikTok รวมถึงการจัดฝึกอบรมเจ้าหน้าที่ สคบ. เพื่อให้ความเชี่ยวชาญในการจัดทำสื่อ Content เผยแพร่และประชาสัมพันธ์กิจกรรมของ สคบ. ที่เป็นประโยชน์ต่อประชาชน นอกจากนี้ ยังได้หารือถึงแนวทางการจัดอบรม (Training) ให้ความรู้แก่ผู้แทนชุมชนของกองทุนหมู่บ้านและชุมชนเมืองแห่งชาติ ให้มีองค์ความรู้เกี่ยวกับค้าขายสินค้าออนไลน์ผ่านทางร้านค้า TikTok“
“ท่านนายกรัฐมนตรี แพทองธาร ชินวัตร ให้ความสำคัญกับการปราบปรามบุหรี่ไฟฟ้าที่กำลังแพร่ระบาดในเด็กและเยาวชน จึงขอความร่วมมือ Tiktok ในการตรวจสอบไม่ให้มีการขายบุหรี่ไฟฟ้าซึ่งเป็นสินค้าผิดกฎหมายบนแพลตฟอร์มออนไลน์อย่างเด็ดขาด ซึ่งทาง TikTok พร้อมให้ความร่วมมือในการจัดการกับผู้ขายบุหรี่ไฟฟ้าในแพลตฟอร์มต่อไป” นางสาวจิราพร กล่าว

ที่มา : https://www.thaigov.go.th/news/contents/details/93902