รัฐบาลไทย-ข่าวทำเนียบรัฐบาล-รัฐมนตรีฯ เอกนัฏ จีบกระทรวงสิ่งแวดล้อมญี่ปุ่น ผสานความร่วมมือจัดการกากอุตสาหกรรม ลดปล่อย co2 


วันศุกร์ที่ 28 กุมภาพันธ์ 2568
28/02/2568
พิมพ์
รัฐมนตรีฯ เอกนัฏ จีบกระทรวงสิ่งแวดล้อมญี่ปุ่น ผสานความร่วมมือจัดการกากอุตสาหกรรม ลดปล่อย co2
รัฐมนตรีฯ เอกนัฏ จีบกระทรวงสิ่งแวดล้อมญี่ปุ่น ผสานความร่วมมือจัดการกากอุตสาหกรรม ลดปล่อย co2
วันที่ 27 กุมภาพันธ์ 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ให้ นายมัตสึซาวา ยูทากะ (Mr. MATSUZAWA Yutaka) รองปลัดกระทรวงสิ่งแวดล้อมญี่ปุ่น ซึ่งกำกับดูแลด้านกิจการสิ่งแวดล้อมโลก (เทียบเท่าปลัดกระทรวง) (Vice Minister for Global Environment Affairs, Ministry of the Environment, Japan) นำผู้บริหาร เข้าพบหารือเกี่ยวกับความร่วมมือในด้านการจัดการกากอุตสาหกรรมในปัจจุบันและแสวงหาความร่วมมือในอนาคต โดยมี นายณัฐพล รังสิตพล ปลัดกระทรวงอุตสาหกรรม นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม นายสุนทร แก้วสว่าง รองอธิบดีกรมโรงงานอุตสาหกรรม นางบุปผา กวินวศิน รองผู้ว่าการการนิคมอุตสาหกรรมแห่งประเทศไทย และคณะผู้บริหารกระทรวงอุตสาหกรรม เข้าร่วม ณ ห้องประชุม 19-1 ชั้น 19 การนิคมอุตสาหกรรมแห่งประเทศไทย
รัฐมนตรีฯ เอกนัฏ กล่าวขอบคุณความร่วมมืออันดีที่มีมาอย่างยาวนาน โดยเฉพาะอย่างยิ่งในด้านการลงทุน อีกทั้งไทยและญี่ปุ่นเป็นประเทศที่ขับเคลื่อนด้วยอุตสาหกรรม ซึ่งประเทศไทยได้รับการสนับสนุนด้านข้อมูล องค์ความรู้ ตลอดจนความช่วยเหลือต่าง ๆ จากญี่ปุ่นเสมอมา ทำให้อุตสาหกรรมในประเทศไทยมีการขยายตัวอย่างชัดเจน ซึ่งที่ผ่านมา กระทรวงอุตสาหกรรม มีความร่วมมืออันดีกับกระทรวงสิ่งแวดล้อมญี่ปุ่น โดยได้รับการสนับสนุนองค์ความรู้ที่เกี่ยวข้องกับการกำจัดกากอุตสาหกรรม รวมทั้งขยะอิเล็กทรอนิกส์ ซึ่งเป็นประโยชน์อย่างยิ่งในการร่างและปรับปรุงกฎหมายตลอดจนระเบียบที่เกี่ยวข้อง
นอกจากนี้ รัฐมนตรีฯ เอกนัฏ และนายมัตสึซาวา รองปลัดกระทรวงสิ่งแวดล้อม ได้เห็นพ้องกันในด้านกิจการสิ่งแวดล้อมโลก ว่า กระทรวงอุตสาหกรรมของไทย และกระทรวงสิ่งแวดล้อมของญี่ปุ่น ต้องร่วมมือกันต่อไป รวมถึงการดำเนินงานเพื่อลดการปล่อยก๊าซคาร์บอนได้ออกไซด์ของภาคอุตสาหกรรม มีการส่งเสริมการใช้เชื้อเพลิงชีวภาพ และพลังงานชีวภาพ ซึ่งกระทรวงสิ่งแวดล้อม ญี่ปุ่น คาดหวังว่าประเทศไทยจะเข้ามามีส่วนร่วมในการดำเนินงาน ภายใต้ข้อริเริ่ม “Asia Zero Emission Community (AZEC)” ที่มุ่งเน้นการสร้างความร่วมมือระหว่างประเทศญี่ปุ่นและกลุ่มประเทศต่าง ๆ ในทวีปเอเชีย เพื่อลดการปล่อยก๊าซคาร์บอนไดออกไซด์ ซึ่งจะเป็นประโยชน์ในการแก้ปัญหาฝุ่น PM 2.5 อีกทางหนึ่ง

ที่มา : https://www.thaigov.go.th/news/contents/details/93908