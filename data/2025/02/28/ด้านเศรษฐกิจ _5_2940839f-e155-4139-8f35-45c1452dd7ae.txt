รัฐบาลไทย-ข่าวทำเนียบรัฐบาล-“รมว.นฤมล”หารือ รมต.เกษตรฯฟิลิปปินส์ ลุยขยายตลาดส่งออก“เนื้อสัตว์ปีก-ลำไยสด” เพิ่มเติมจาก“ข้าว-เนื้อสุกร”ตอบโจทย์ความต้องการของประชากรฟิลิปปินส์ที่กำลังเติบโต


วันศุกร์ที่ 28 กุมภาพันธ์ 2568
“รมว.นฤมล”หารือ รมต.เกษตรฯฟิลิปปินส์ ลุยขยายตลาดส่งออก“เนื้อสัตว์ปีก-ลำไยสด” เพิ่มเติมจาก“ข้าว-เนื้อสุกร”ตอบโจทย์ความต้องการของประชากรฟิลิปปินส์ที่กำลังเติบโต
“รมว.นฤมล”หารือ รมต.เกษตรฯฟิลิปปินส์ ลุยขยายตลาดส่งออก“เนื้อสัตว์ปีก-ลำไยสด” เพิ่มเติมจาก“ข้าว-เนื้อสุกร”ตอบโจทย์ความต้องการของประชากรฟิลิปปินส์ที่กำลังเติบโต
เมื่อวันที่ 28 ก.พ.ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ ได้ร่วมหารือกับ H.E. Francisco P. Tiu Laurel, Jr. Secretary of the Department of Agriculture รัฐมนตรีว่าการกระทรวงเกษตรฟิลิปปินส์ โดยมี นายถาวร ทันใจ รองปลัดกระทรวงเกษตรและสหกรณ์ ผู้บริหารหน่วยงานในสังกัดกระทรวงเกษตรและสหกรณ์ และเจ้าหน้าที่ที่เกี่ยวข้องเข้าร่วม ณ ห้องประชุมกระทรวงเกษตรและสหกรณ์
โดย ศ.ดร.นฤมล เปิดเผยภายหลังการหารือว่า ในวันนี้ทั้งสองฝ่ายได้เห็นชอบให้เร่งรัดการปรับแก้บันทึกความเข้าใจว่าด้วยความร่วมมือด้านการเกษตรระหว่างไทยกับฟิลิปปินส์ เพื่อขยายขอบเขตความร่วมมือด้านการเกษตรให้สอดคล้องกับความต้องการของทั้งสองประเทศ และเทคโนโลยีการเกษตรในปัจจุบัน รวมทั้งเร่งรัดการปรับแก้ข้อตกลงระหว่างกรมประมงแห่งประเทศไทย และกรมประมงและทรัพยากรสัตว์น้ำแห่งฟิลิปปินส์ เพื่อพัฒนาความร่วมมือด้านการป้องกัน ยับยั้ง และขจัดการทำประมงผิดกฎหมาย (IUU)
“ไทยต้องการเปิดตลาดสินค้าเกษตร คือ เนื้อสัตว์ปีก และ ผลลำไยสด จากไทยไปยังฟิลิปปินส์ ซึ่งสินค้าทั้ง 2 ชนิดอยู่ระหว่างการพิจารณาจากหน่วยงานของทางฟิลิปปินส์ โดยฟิลิปปินส์มีการติดตามความคืบหน้าเพื่อให้ไทยสามารถขยายตลาดสินค้าเกษตรไปได้มากขึ้น รวมทั้งแสดงความสนใจนำเข้าสินค้าจากประเทศไทยมากขึ้น เพื่อตอบสนองความต้องการของประชากรของฟิลิปปินส์ที่กำลังเติบโต โดยสินค้าที่ฝ่ายฟิลิปปินส์ให้ความสนใจจะนำเข้า ได้แก่ ข้าว และเนื้อสุกร”ศ.ดร.นฤมล กล่าว
ทั้งนี้ ฟิลิปปินส์เป็นประเทศคู่ค้าสินค้าเกษตรอันดับที่ 15 ของไทย ในระหว่างปี 2565-2567 มีสัดส่วนการค้าสินค้าเกษตร คิดเป็นร้อยละ 1.87ของมูลค่าการค้าสินค้าเกษตรของไทยกับโลก โดยสินค้าส่งออกที่สำคัญ 5 อันดับแรก ได้แก่ 1.น้ำตาล 2.ข้าว 3.อาหารสุนัขหรือแมว 4.ซอสและของปรุงรส และ 5.สตาร์ชทำจากมันสำปะหลัง

ที่มา : https://www.thaigov.go.th/news/contents/details/93911