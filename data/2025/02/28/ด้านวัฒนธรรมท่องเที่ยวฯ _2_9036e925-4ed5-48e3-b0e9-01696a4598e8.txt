รัฐบาลไทย-ข่าวทำเนียบรัฐบาล-​วธ.เปิดตัว 30 ศิลปินร่วมสมัยไทย – ต่างชาติกลุ่มแรก สร้างผลงานศิลปะภายใต้แนวคิด “นิรันดร์กัลป์” โชว์ในไทยแลนด์เบียนนาเล่ ภูเก็ต 2025 ดัน “ภูเก็ต” สู่เมืองศิลปะ 


วันศุกร์ที่ 28 กุมภาพันธ์ 2568
​วธ.เปิดตัว 30 ศิลปินร่วมสมัยไทย – ต่างชาติกลุ่มแรก สร้างผลงานศิลปะภายใต้แนวคิด “นิรันดร์กัลป์” โชว์ในไทยแลนด์เบียนนาเล่ ภูเก็ต 2025 ดัน “ภูเก็ต” สู่เมืองศิลปะ
​วธ.เปิดตัว 30 ศิลปินร่วมสมัยไทย – ต่างชาติกลุ่มแรก สร้างผลงานศิลปะภายใต้แนวคิด “นิรันดร์กัลป์” โชว์ในไทยแลนด์เบียนนาเล่ ภูเก็ต 2025 ดัน “ภูเก็ต” สู่เมืองศิลปะ หมุดหมายนักท่องเที่ยวทั่วโลก หนุนท่องเที่ยวเชิงวัฒนธรรม – สร้างรายได้แก่ประเทศ
วธ.เปิดตัว 30 ศิลปินร่วมสมัยไทย – ต่างชาติกลุ่มแรก สร้างผลงานศิลปะภายใต้แนวคิด “นิรันดร์กัลป์” โชว์ในไทยแลนด์เบียนนาเล่ ภูเก็ต 2025 ดัน “ภูเก็ต” สู่เมืองศิลปะ หมุดหมายนักท่องเที่ยวทั่วโลก หนุนท่องเที่ยวเชิงวัฒนธรรม – สร้างรายได้แก่ประเทศ
เมื่อวันที่ 27 กุมภาพันธ์ 2568 นายประสพ เรียงเงิน ปลัดกระทรวงวัฒนธรรม เป็นประธานงานแถลงข่าวเปิดตัวศิลปินกลุ่มแรกที่เข้าร่วมโครงการจัดมหกรรมศิลปะร่วมสมัยนานาชาติ Thailand Biennale, Phuket 2025 โดยมีนางยุถิกา อิศรางกูร ณ อยุธยา  รองปลัดกระทรวงวัฒนธรรม นางเกษร กำเหนิดเพ็ชร รองผู้อำนวยการสำนักงานศิลปวัฒนธรรมร่วมสมัย รักษาราชการแทนผู้อำนวยการสำนักงานศิลปวัฒนธรรมร่วมสมัย ผู้บริหารกระทรวงวัฒนธรรม  นายโสภณ สุวรรณรัตน์ ผู้ว่าราชการจังหวัดภูเก็ต คุณหญิงปัทมา  ลีสวัสดิ์ตระกูล ประธานกรรมการบริหารกองทุนส่งเสริมศิลปะร่วมสมัย  นางอัญชลี วานิช เทพบุตร นายกสมาคมศิลป์ภูเก็จ  นางเยาวนี  นิรันดร กรรมการดำเนินโครงการฯ นายอริญชย์ รุ่งแจ้ง ผู้อำนวยการฝ่ายศิลป์  นางสาวมาริสา พันธรักษ์ราชเดช ภัณฑารักษ์ นายปัญญา วิจินธนสาร  ศิลปินแห่งชาติ สาขาทัศนศิลป์ (จิตรกรรม) พ.ศ. 2557 ศิลปินชาวไทยและศิลปินชาวต่างประเทศ  ผู้แทนสถานทูต  ผู้แทนหน่วยงานรัฐ เอกชน ผู้แทนหอศิลป์ แกลเลอรี แขกผู้มีเกียรติ เครือข่ายศิลปะและวัฒนธรรมทั้งจากส่วนกลางและส่วนภูมิภาคและสื่อมวลชน เข้าร่วม ณ หอศิลปวัฒนธรรมกรุงเทพมหานคร
นายประสพ เรียงเงิน ปลัดกระทรวงวัฒนธรรม  กล่าวว่า กระทรวงวัฒนธรรม (วธ.) โดยสำนักงานศิลปวัฒนธรรมร่วมสมัย (สศร.) ได้เชิญชวนให้จังหวัดต่าง ๆ แสดงความประสงค์สมัครเป็นเจ้าภาพจัดงาน ซึ่งคณะกรรมการผู้ทรงคุณวุฒิพิจารณาคัดเลือกจังหวัดที่มีศักยภาพ มีมติเป็นเอกฉันท์เลือกจังหวัดภูเก็ต เป็นจังหวัดที่มีศักยภาพและความพร้อมในการเป็นเจ้าภาพการจัดมหกรรมศิลปะร่วมสมัยนานาชาติ Thailand Biennale ครั้งที่ 4 ในปี 2025 เนื่องจากเป็นจังหวัดที่มีศักยภาพโดดเด่นทั้งด้านธรรมชาติ ประวัติศาสตร์ และวัฒนธรรม มีชื่อเสียงเป็นที่รู้จักในฐานะแหล่งท่องเที่ยวยอดนิยมระดับโลก เป็นเครือข่ายเมืองสร้างสรรค์ด้านอาหารของยูเนสโก มีสิ่งอำนวยความสะดวกรองรับการจัดงานพร้อมทุกด้าน มีประสบการณ์จัดงานระดับนานาชาติ รวมถึงผ่านเกณฑ์มาตรฐานที่กำหนดไว้ พร้อมทั้งได้คัดเลือกผู้อำนวยการฝ่ายศิลป์ 2 ท่าน คือ นายอริญชย์ รุ่งแจ้ง ศิลปินศิลปาธร สาขาทัศนศิลป์ ประจำปี พ.ศ. 2563 และคุณ David Teh และภัณฑารักษ์อีก 2 ท่าน คือ นางสาวมาริสา พันธรักษ์ราชเดช และคุณ HERA CHAN เป็นผู้ขับเคลื่อนการจัดงานครั้งนี้ โดยเป้าหมายสำคัญคือนำศิลปินทั้งชาวไทยและต่างประเทศ ร่วมสร้างสรรค์ผลงาน จำนวน 60 คน ปัจจุบันมีศิลปินที่ได้รับคัดเลือกแล้วรวมทั้งสิ้น 49 ท่าน แบ่งเป็นศิลปินไทย 15 ท่านและศิลปินต่างประเทศ 34 ท่าน ทั้งนี้ ได้เปิดตัวศิลปินกลุ่มที่ 1 ครั้งนี้จำนวน 30 ท่าน
ปลัด.วธ. กล่าวอีกว่า งานมหกรรมศิลปะร่วมสมัยนานาชาติ Thailand Biennale, Phuket 2025 จัดขึ้นระหว่างเดือนพฤศจิกายน 2568 - เมษายน 2569 ภายใต้แนวคิด “นิรันดร์กัลป์” ซึ่งเปรียบเปรยถึงความรักที่มั่นคง อาจคงอยู่ชั่วขณะ การตระหนักถึงความเสื่อมสลาย จึงสอดคล้องกับการทำนุบำรุงรักษาเพื่อความยั่งยืนของธรรมชาติที่เป็นตัวแทนของความเป็นนิรันดร์โดยนำศิลปะหลากหลายสาขามาเป็นเครื่องมือนำเสนอแนวคิดการสำรวจความสัมพันธ์อันยั่งยืนระหว่างมนุษย์และธรรมชาติต่อยอดภูเก็ตให้เป็นเมืองศิลปะแห่งการสร้างสรรค์ที่ยั่งยืนต่อไปในอนาคต โดยพื้นที่จัดแสดงนิทรรศการในโครงการฯ มี 3 โซนหลัก ครอบคลุมทั้ง 3 อำเภอในจังหวัดภูเก็ต ได้แก่ อำเภอเมือง เช่น สวนเฉลิมพระเกียรติ 72 พรรษา มหาราชินี ลานมังกร เขารัง  ป่าโกงกาง สวนสาธารณะสะพานหิน สวนเฉลิมพระเกียรติจังหวัดภูเก็ต  โรงงานแทนทาลัมเก่า หอศิลป์ร่วมสมัยภูเก็ต เป็นต้น อำเภอกระทู้ เช่น อ่างเก็บน้ำบางวาด โรงเหล้ากระทู้เก่า ศาลเจ้ากระทู้ และอำเภอถลาง เช่น สะพานสารสิน ภูเก็ตเกตเวย์ อุทยานแห่งชาติสิรินาถ ซึ่งงานครั้งนี้เป็นกิจกรรมสำคัญตามนโยบายของวธ.ที่มุ่งส่งเสริม สนับสนุนและเสริมสร้างทุนทางวัฒนธรรม ระบบนิเวศ และพลังสร้างสรรค์ของ “คน” เพื่อพัฒนาเศรษฐกิจและสังคมของประเทศ ดังนั้นในการสร้างสรรค์ผลงานของศิลปิน ตลอดจนการจักกิจกรรมคู่ขนาน รวมถึงกิจกรรมศาลา ทั้ง 13 ศาลา ตลอดระยะเวลา 5 เดือนของการจัดงานจะเป็นการดึงเอาทุนทางวัฒนธรรม ไม่ว่าจะเป็นระบบนิเวศ ผู้คน หรือวัฒนธรรม มาเป็นวัตถุดิบสำคัญในการสร้างสรรค์ผลงานศิลปะที่หลากหลายและน่าสนใจ ก่อให้เกิดการแลกเปลี่ยนศิลปะ วัฒนธรรม และองค์ความรู้ระหว่างศิลปินไทยและศิลปินระดับนานาชาติ ผลงานที่เกิดจากการสร้างสรรค์ของศิลปิน จะสร้างความน่าตื่นตาตื่นใจและกระตุ้นให้เกิดการตระหนักถึงเรื่องราวต่าง ๆ ในพื้นที่จังหวัดภูเก็ต ไปจนถึงการสร้างแรงบันดาลใจให้กับเยาวชนและศิลปินรุ่นใหม่ได้ต่อไป
“งานมหกรรมศิลปะร่วมสมัยนานาชาติ Thailand Biennale, Phuket 2025 นำไปสู่การต่อยอดเศรษฐกิจสร้างสรรค์ ส่งเสริมการท่องเที่ยวและเสริมสร้างภาพลักษณ์ไทยในระดับสากล จึงขอเชิญชวนคนไทยและชาวภูเก็ตทุกท่านในฐานะเจ้าภาพ ร่วมกันต้อนรับบรรดาศิลปิน บุคลากรด้านศิลปวัฒนธรรม นักท่องเที่ยว และผู้รักงานศิลปะร่วมสมัยจากทั่วทุกมุมโลกอีกครั้ง ณ จังหวัดภูเก็ต เพื่อขับเคลื่อนและส่งเสริมงานศิลปวัฒนธรรมร่วมสมัยของประเทศไทยในเวทีระดับนานาชาติ โดยการใช้ศิลปวัฒนธรรมอันโดดเด่นและมีเอกลักษณ์เฉพาะเป็นสื่อกลางในการเผยแพร่ภาพลักษณ์อันดีงามของประเทศ กลายเป็น Soft Power ที่สร้างคุณค่าและมูลค่าเพิ่มทางเศรษฐกิจของอุตสาหกรรมสร้างสรรค์ให้แก่ประเทศ และขับเคลื่อนให้ภูเก็ตเป็นเมืองศิลปะ ทำให้ภูเก็ตเป็นหนึ่งในหมุดหมายของนักท่องเที่ยวทั่วโลก ช่วยสร้างอาชีพ สร้างรายได้และส่งเสริมเศรษฐกิจฐานราก พัฒนาเศรษฐกิจชุมชน จังหวัดภูเก็ตและประเทศให้เติบโตอย่างยั่งยืน” นายประสพ กล่าว
ด้านนายโสภณ สุวรรณรัตน์ ผู้ว่าราชการจังหวัดภูเก็ต กล่าวว่า ในฐานะเจ้าบ้าน จังหวัดภูเก็ต ได้เตรียมความพร้อมสำหรับการจัดงานในครั้งนี้ทุก ๆ กิจกรรม โดยได้รับความร่วมมือจากทุกภาคส่วน ทั้งภาครัฐและเอกชน อาทิ องค์การบริหารส่วนตำบล หอการค้า โรงแรม ห้างร้าน มูลนิธิ สมาคมต่าง ๆ ตลอดจนเครือข่ายของศิลปินทั้งในจังหวัดภูเก็ต ร่วมถึงเครือข่ายศิลปินของจังหวัดใกล้เคียง ที่พร้อมใจจับมือร่วมขับเคลื่อนการจัดงานในครั้งนี้ จนขณะนี้พร้อมต้อนรับคณะศิลปิน และนักท่องเที่ยวที่จะเดินทางมาชมงานในครั้งนี้ในทุกด้านไม่ว่าจะเป็นด้านสถานที่จัดงาน ความพร้อมของผู้คน ชุมชน โดยมั่นใจว่าหากได้มาเยือนภูเก็ต ที่มีธรรมชาติ ทะเล ป่าเขา ที่สวยงามเป็นที่รู้จักและยอมรับของคนทั่วโลก
“ตลอดระยะเวลาที่ผ่านมาจังหวัดภูเก็ตยังเป็นสถานที่ที่มีการจัดงานระดับชาติและนานาชาติมาอย่างต่อเนื่อง เรียกได้ว่าจังหวัดภูเก็ตนั้นเป็นเมืองสำคัญที่มีความอุดมสมบูรณ์ มีศักยภาพด้านทุนทางวัฒนธรรมมีสถาปัตยกรรมที่เก่าแก่และเป็นเอกลักษณ์ การเป็นเจ้าภาพในการจัดมหกรรมศิลปะร่วมสมัยนานาชาติ Thailand Biennale, Phuket 2025 ครั้งนี้ จะทำให้ทุกคนที่มาเยือนหลงรักภูเก็ตในมิติของเมืองที่งดงามด้านศิลปะร่วมสมัยที่รายล้อมไปด้วยธรรมชาติที่งดงาม อย่างผสมกลมกลืนและเป็นมิตรกับสิ่งแวดล้อมอย่างแน่นอน” ผู้ว่าราชการจังหวัดภูเก็ต กล่าว
นายโสภณ กล่าวอีกว่า  ขณะเดียวกันผู้อำนวยการฝ่ายศิลป์ (Artistic Director) คุณอริญชย์ รุ่งแจ้ง ได้เล่าว่า Thailand Biennale, Phuket 2025 ตนเอง และคุณ David Teh ผู้อำนวยการฝ่ายศิลป์อีกท่าน พร้อมด้วยภัณฑารักษ์ทั้ง 2 คน ได้แก่ คุณมาริสา พันธรักษ์ราชเดช และคุณ Hera Chan หลังจากได้ศึกษาถึงบริบทของพื้นที่ทั้งในมิติของศิลปวัฒนธรรม ธรรมชาติ ชีวิต ผู้คน และสิ่งแวดล้อม จึงได้กำหนดกรอบแนวคิดหลักของการจัดงานคือ  Eternal Kalpa หรือ นิรันดร์กัลป์ โดยมุ่งให้เกิดความคำนึงถึงเรื่องความสัมพันธ์ที่สมดุลระหว่างมนุษย์กับสิ่งแวดล้อม ตระหนักถึงความรับผิดชอบและรอบคอบต่อการใช้ทรัพยากร การเชื่อมโยงจังหวะชีวิตประจำวันของมนุษย์ให้เข้ากับการเคลื่อนไหวอันกว้างใหญ่ไร้กาลเวลาของจักรวาล เพื่อก้าวไปสู่อนาคตที่กลมกลืนและยั่งยืนยิ่งขึ้น  สำหรับการดำเนินงานที่ผ่าน ได้มีการลงพื้นที่เพื่อศึกษาศักยภาพความพร้อมของพื้นที่ในจังหวัดภูเก็ต ที่เหมาะสมมีความพร้อมและศักยภาพสำหรับการจัดงานมหกรรมศิลปะร่วมสมัยนานาชาติ Thailand Biennale, Phuket 2025 โดยแบ่ง 3 โซนหลัก ครอบคลุม ทั้ง 3 อำเภอ ของจังหวัดภูเก็ต และขณะนี้ได้มีการพูดคุยในรายละเอียดการดำเนินงานร่วมกันของพื้นที่ต่าง ๆ ไปบ้างแล้ว  รวมถึงมีการนำศิลปินบางส่วนลงพื้นที่แล้วเช่นเดียวกัน
ทั้งนี้  สำหรับศิลปินกลุ่มแรกที่มาร่วมสร้างสรรค์ผลงานศิลปร่วมสมัยในงานมหกรรมศิลปะร่วมสมัยนานาชาติ Thailand Biennale, Phuket 2025 จำนวน 30 คน ประกอบด้วยศิลปินไทย จำนวน 10 คน และศิลปินต่างชาติ จำนวน 20 คน ได้แก่ Aleksandra Domanović, Andrew Thomas Huang, bani haykal, Chantana Tiprachart, Eiji Sumi, Haig Aivazian, Ibrahim Mahama, Imhathai Suwatthanaslip, Kamol Phaosavasdi, Lek Kiatsirikajorn, Luana Vitra, Megan Cope, Melati Suryodarmo, Nathalie Muchamad, Nirmala Dutt, Niwat Manatpiyalert, Nolan Oswald Dennis, Pitupong Chaowakul, Pratchaya Phinthong, Riar Rizaldi, Robert Renhui Zhao, Rossella Biscotti, Rungruang Sittirerk, Santi Lawrachawee, Taiki Sakpisit, Taloi Havini, Tomiyama Taeko, TOQA, Tsai Ming-liang และ Zheng Mahler  ทั้งนี้ สามารถติดตามรายละเอียดและข้อมูลเพิ่มเติมได้ที่ www.thailandbiennale.org  Facebook https://www.facebook.com/thailandbiennale/  และสายด่วนวัฒนธรรม 1765

ที่มา : https://www.thaigov.go.th/news/contents/details/93904