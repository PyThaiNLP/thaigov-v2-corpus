รัฐบาลไทย-ข่าวทำเนียบรัฐบาล-นายกฯ ย้ำสายสื่อสารไปปอยเปต ที่ด่านบ้านคลองลึก อรัญฯให้เร่งดำเนินการเพื่อให้ประชาชนปลอดภัย ส่วนตม.และศุลกากร ขอให้เข้มทุกมาตรการของรัฐบาล


วันศุกร์ที่ 28 กุมภาพันธ์ 2568
28/02/2568
พิมพ์
นายกฯ ย้ำสายสื่อสารไปปอยเปต ที่ด่านบ้านคลองลึก อรัญฯให้เร่งดำเนินการเพื่อให้ประชาชนปลอดภัย ส่วนตม.และศุลกากร ขอให้เข้มทุกมาตรการของรัฐบาล
นายกฯ ย้ำสายสื่อสารไปปอยเปต
ที่ด่านบ้านคลองลึก อรัญฯให้เร่งดำเนินการเพื่อให้ประชาชนปลอดภัย ส่วนตม.และศุลกากร ขอให้เข้มทุกมาตรการของรัฐบาล
วันนี้ (28 กุมภาพันธ์ 2568) เวลา 15.15 น. ณ ด่านพรมแดนบ้านคลองลึก อ.อรัญประเทศ จ.สระแก้ว นางสาวแพทองธาร ชินวัตร นายกรัฐมนตรี ตรวจเยี่ยมการดำเนินงานของด่านพรมแดนบ้านคลองลึก และติดตามการดำเนินการตัดสายสัญญาณการสื่อสารบริเวณด้านหลังสถานีรถไฟคลองลึก และการลดสัญญาณการสื่อสาร
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรีรับฟังบรรยายสรุป จากสำนักงานตรวจคนเข้าเมืองถึงมาตรการในการคัดกรอง ป้องกันไม่ให้มีการลักลอบไปทำงาน ณ ประเทศกัมพูชา โดยการคัดกรองการเดินทางเข้า – ออกประเทศกัมพูชา  ต้องผ่านด่านเจ้าหน้าที่ช่องตรวจ ถ้าเจ้าหน้าที่ช่องตรวจไม่ให้ผ่าน จะส่งตัวไปที่ ร้อยเวรฯ สัมภาษณ์ และหากไม่ผ่าน จะถูกส่งไปยังสืบสวนหน้าด่าน ซึ่งเป็นด่านสุดท้ายเพื่อคัดกรอง หากไม่ผ่านอีกจะถูกยกเลิกการเดินทางและเก็บประวัติ แก้ไขในระบบ Biometric
ด้านผู้อำนวยการสำนักงานศุลกากรภาคที่ 1 กรมศุลกากร รายงานผลปฏิบัติภารกิจที่เกี่ยวเนื่องกับการซีลประเทศว่า ผลการดำเนินการจับกุมเงินตราเข้าประเทศ ปีงบประมาณ 2567 สามารถจับกุมได้ 38 คดีมูลค่า 58 ล้านบาท ขณะที่ปีงบประมาณ 2568 ตั้งแต่ต้นปีงบประมาณ จับกุมได้แล้ว 8 คดี มูลค่า 21 ล้านบาท  และล่าสุดผลจากการปฏิบัติดังกล่าว ภายใต้ “ยุทธการ อรัญ 68 Seal  Border” ในวันที่ 23 ก.พ. 68 สามารถจับกุมการลักลอบเงินตราเข้าประเทศเพิ่มอีก จำนวน 15.7 ล้านบาท
ภายหลังรับฟังบรรยายสรุป นายกรัฐมนตรีสอบถามเรื่องระบบการตรวจสอบสัมภาระ (X-ray)  พร้อมสั่งการให้หน่วยงานที่เกี่ยวข้องเร่งทยอยติดตั้งเครื่องตรวจสอบสัมภาระ เพื่อเพิ่มประสิทธิภาพในการตรวจสอบ  จากนั้น นายกรัฐมนตรี ได้ตรวจสอบการจัดการสายสัญญาณสื่อสาร โดยได้สอบถามถึงเรื่องการตัดสัญญาณโทรศัพท์ รวมทั้งระยะการดำเนินการ ซึ่งคาดว่าจะแล้วเสร็จในเดือนมีนาคมนี้
พร้อมกันนี้ นายกรัฐมนตรี ได้สอบถามวิธีการรื้อสาย ว่าจะมีผลกระทบอะไรหรือไม่ และตรวจสอบคุณภาพสัญญาณโทรศัพท์ โดยได้สอบถามถึงวิธีการทำงานด้วยความสนใจ ทั้งนี้ ก่อนเดินทางกลับประชาชนชาวสระแก้วได้มอบดอกกุหลาบสีแดง เพื่อเป็นกำลังใจให้แก่นายกรัฐมนตรี

ที่มา : https://www.thaigov.go.th/news/contents/details/93934