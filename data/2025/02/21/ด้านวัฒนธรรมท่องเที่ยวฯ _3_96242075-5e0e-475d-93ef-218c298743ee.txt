รัฐบาลไทย-ข่าวทำเนียบรัฐบาล-ไทย-สิงคโปร์ เดินหน้าพัฒนาการท่องเที่ยวเรือสำราญ ผลักดันสงขลาสู่ศูนย์กลางท่องเที่ยวศักยภาพสูง


วันพฤหัสบดีที่ 20 กุมภาพันธ์ 2568
ไทย-สิงคโปร์ เดินหน้าพัฒนาการท่องเที่ยวเรือสำราญ ผลักดันสงขลาสู่ศูนย์กลางท่องเที่ยวศักยภาพสูง
ไทย-สิงคโปร์ เดินหน้าพัฒนาการท่องเที่ยวเรือสำราญ ผลักดันสงขลาสู่ศูนย์กลางท่องเที่ยวศักยภาพสูง
วันที่ 20 กุมภาพันธ์ 2568 เวลา 09.00 น. นายมงคล วิมลรัตน์ รองปลัดกระทรวงการท่องเที่ยวและกีฬา ในฐานะประธานร่วมคณะทำงานเฉพาะกิจด้านการท่องเที่ยวเรือสำราญ ไทย – สิงคโปร์ (ฝ่ายไทย) เป็นประธานเปิดการเสวนาภายใต้หัวข้อ “Unlocking the Potential of Cruise Tourism: Opportunities and Challenges” ณ โรงแรมลากูน่า แกรนด์ แอนด์ สปา จังหวัดสงขลา โดยมี นายโชตินรินทร์ เกิดสม ผู้ว่าราชการจังหวัดสงขลา กล่าวต้อนรับคณะ
การเสวนาครั้งนี้เป็นเวทีสำคัญในการแลกเปลี่ยนความคิดเห็นเกี่ยวกับศักยภาพและความท้าทายของการท่องเที่ยวเรือสำราญ โดยมีผู้แทนจากหน่วยงานที่เกี่ยวข้องของไทย อาทิ กระทรวงการท่องเที่ยวและกีฬา สำนักงานตรวจคนเข้าเมือง กรมเจ้าท่า การท่องเที่ยวแห่งประเทศไทย (ททท.) และหอการค้าจังหวัดสงขลา ร่วมอภิปรายถึงแนวทางการพัฒนาการท่องเที่ยวเรือสำราญของประเทศไทย
นอกจากนี้ คณะกรรมการการท่องเที่ยวสิงคโปร์ (Singapore Tourism Board: STB) นำโดย คุณ Jacqueline Ng (Director, Cruise) ได้ร่วมแบ่งปันประสบการณ์เกี่ยวกับแนวทางการพัฒนาอุตสาหกรรมเรือสำราญของสิงคโปร์ เพื่อเป็นต้นแบบในการยกระดับศักยภาพของไทยให้สามารถแข่งขันในตลาดการท่องเที่ยวระดับโลก
อีกหนึ่งไฮไลต์ของงานคือ กิจกรรมพบปะเครือข่ายระหว่างสายเรือ (Cruise Liner) และผู้มีส่วนได้ส่วนเสียที่เกี่ยวข้อง ซึ่งเป็นโอกาสสำคัญในการสร้างความร่วมมือและขยายโอกาสทางธุรกิจ รวมถึงนิทรรศการสินค้าท้องถิ่นจากชุมชนท่องเที่ยวของจังหวัดสงขลา และการนำเสนอหลักสูตรด้านเรือสำราญจากสถาบันการศึกษาไทย เพื่อสนับสนุนการพัฒนาบุคลากรที่มีคุณภาพรองรับอุตสาหกรรมนี้
การจัดกิจกรรมครั้งนี้นับเป็นการสานต่อนโยบายจาก การประชุมคณะรัฐมนตรีอย่างเป็นทางการนอกสถานที่ ครั้งที่ 1/2568 ณ จังหวัดสงขลา ซึ่งมีเป้าหมายในการ ยกระดับสงขลาให้เป็นเมืองท่องเที่ยวที่มีศักยภาพในทุกมิติ โดยเฉพาะด้านการท่องเที่ยวเรือสำราญ (Cruise Tourism) เพื่อดึงดูดกลุ่มนักท่องเที่ยวคุณภาพที่มีกำลังซื้อสูง และเป็นแรงขับเคลื่อนสำคัญในการกระตุ้นเศรษฐกิจของจังหวัดสงขลาและพื้นที่ใกล้เคียง
การพัฒนาอุตสาหกรรมเรือสำราญของไทยในครั้งนี้ ไม่เพียงช่วยส่งเสริมเศรษฐกิจและการจ้างงานในระดับท้องถิ่น แต่ยังเป็นการยกระดับขีดความสามารถด้านการท่องเที่ยวของประเทศไทยให้เป็นศูนย์กลางการท่องเที่ยวเรือสำราญในภูมิภาคอาเซียนอีกด้วย

ที่มา : https://www.thaigov.go.th/news/contents/details/93641