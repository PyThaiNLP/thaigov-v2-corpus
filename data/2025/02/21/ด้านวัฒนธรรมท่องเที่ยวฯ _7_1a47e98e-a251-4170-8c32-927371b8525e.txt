รัฐบาลไทย-ข่าวทำเนียบรัฐบาล-​“สุดาวรรณ” เชิญชวนฟังธรรมเทศนา – ร่วมพิธีทางศาสนา เนื่องในโอกาสฉลองมรดกโลกภูพระบาท ณ โบราณสถานหอนางอุสา


วันศุกร์ที่ 21 กุมภาพันธ์ 2568
​“สุดาวรรณ” เชิญชวนฟังธรรมเทศนา – ร่วมพิธีทางศาสนา เนื่องในโอกาสฉลองมรดกโลกภูพระบาท ณ โบราณสถานหอนางอุสา
​“สุดาวรรณ” เชิญชวนฟังธรรมเทศนา – ร่วมพิธีทางศาสนา เนื่องในโอกาสฉลองมรดกโลกภูพระบาท ณ โบราณสถานหอนางอุสา กรมศิลป์ ชวนปลูกต้นไม้ในพื้นที่อุทยานประวัติศาสตร์ - เสริมสร้างภูมิทัศน์มรดกโลก
“สุดาวรรณ” เชิญชวนฟังธรรมเทศนา – ร่วมพิธีทางศาสนา เนื่องในโอกาสฉลองมรดกโลกภูพระบาท ณ โบราณสถานหอนางอุสา กรมศิลป์ ชวนปลูกต้นไม้ในพื้นที่อุทยานประวัติศาสตร์ - เสริมสร้างภูมิทัศน์มรดกโลก
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม (รมว.วธ.) เปิดเผยว่า กระทรวงวัฒนธรรม โดยกรมศิลปากร ได้บูรณาการร่วมกับกรมการศาสนา และจังหวัดอุดรธานี จัดพิธีฉลองมรดกโลกภูพระบาทในโอกาสที่ได้รับประกาศรับรองการขึ้นทะเบียนแหล่งมรดกทางวัฒนธรรมอย่างเป็นทางการจากยูเนสโก และการติดตั้งตราสัญลักษณ์มรดกโลกและใบประกาศรับรองการขึ้นทะเบียนแหล่งมรดกโลกจากยูเนสโกอย่างเป็นทางการ หลังจากองค์การเพื่อการศึกษาวิทยาศาสตร์ และวัฒนธรรมแห่งสหประชาชาติ (ยูเนสโก) ประกาศให้อุทยานประวัติศาสตร์ภูพระบาท จังหวัดอุดรธานี เป็นมรดกโลกทางวัฒนธรรม ในชื่อ “ภูพระบาท ประจักษ์พยานแห่งวัฒนธรรมสีมา สมัยทวารวดี”  Phu Phrabat, a testimony to the Sima stone tradition of the Dvaravati period)” ในการประชุมคณะกรรมการมรดกโลกสมัยสามัญ ครั้งที่ 46 เมื่อเดือนกรกฎาคม 2567 ณ กรุงนิวเดลี สาธารณรัฐอินเดีย ในวันที่ 28 กุมภาพันธ์ 2568 ตั้งแต่เวลา 16.00 น. เป็นต้นไป ณ อุทยานประวัติศาสตร์ภูพระบาท จังหวัดอุดรธานี
“ขอเชิญชวนประชาชนชาวอุดรธานีและจังหวัดใกล้เคียงเข้าร่วมพิธีฉลองมรดกโลกภูพระบาท และร่วมรับฟังธรรมเทศนาและเจริญจิตภาวนา ซึ่งกรมการศาสนา จะจัดพิธีเจริญพระพุทธมนต์ เนื่องในโอกาสฉลองมรดกโลกภูพระบาท   ณ โบราณสถานหอนางอุสา ในวันที่ 28 กุมภาพันธ์ 2568 เวลา 16.00 น. โดยมีพระราชภาวนาวชิรากร (อินทร์ถวาย สนตุสสโก) เจ้าอาวาสวัดอุดมมงคลวนาราม (วัดป่านาคำน้อย) อำเภอนายูง จังหวัดอุดรธานี แสดงธรรมเทศนา จากนั้นนำพุทธศาสนิกชนเจริญจิตภาวนา ซึ่งการฟังธรรมนับเป็นวิธีการทำบุญที่มีอานิสงส์ผลบุญใหญ่ อานิสงส์ใหญ่คือ ทำให้เกิดปัญญาช่วยขัดเกลาจิตใจให้ไกลจากกิเลสทั้งหลาย จนเข้าสู่กระแสพระนิพพาน ส่วนอานิสงส์น้อยคือ ได้ไปสวรรค์ บางครั้งแม้แต่สัตว์เดรัจฉานได้ฟังธรรมเพียงครั้งเดียวยังได้ไปเกิดในสวรรค์ และเจริญจิตภาวนานั้น หมายถึงการฝึกปฏิบัติจิตใจตามคำสอนของพระพุทธเจ้าเพื่อให้จิตใจสงบ มั่นคง เป็นสมาธิ ฝึกปฏิบัติตนจนเกิดปัญญาเอาชนะกิเลสทั้งหลายได้ ฉะนั้นการได้เจริญจิตภาวนาจึงนับว่าเป็นการสร้างบุญบารมีสูงสุดและยิ่งใหญ่ที่สุดในพระพุทธศาสนา ผลจากการเจริญจิตภาวนาจะทำให้ผู้ปฏิบัติมีจิตใจผ่องใสบริสุทธิ์ไม่เศร้าหมองมีความมั่นคงแน่วแน่และมีปัญญาสามารถเอาชนะกิเลสให้พุทธศาสนิกชนได้เจริญจิตภาวนา นอกเหนือจากวันธรรมสวนะและในโอกาสต่างๆ
รมว.วธ. กล่าวอีกว่า นอกจากพิธีทางศาสนาแล้ว กรมศิลปากรจะจัดกิจกรรมปลูกต้นไม้เฉลิมพระเกียรติพระบาทสมเด็จพระเจ้าอยู่หัว ในพื้นที่โบราณสถานหอนางอุสา ซึ่งเป็นโบราณสถานสำคัญอันเป็นเอกลักษณ์ที่โดดเด่นของอุทยานประวัติศาสตร์ภูพระบาท โดยต้นไม้ที่ปลูกได้แก่ ต้นรวงผึ้ง ซึ่งถือเป็นไม้มงคลประจำในหลวงรัชกาลที่ ๑๐ เนื่องด้วยดอกรวงผึ้งที่มีสีเหลือง เป็นสีประจำวันพระราชสมภพ และผลิดอกออกในช่วงเดือนพระราชสมภพ กิจกรรมปลูกต้นไม้ดังกล่าวนี้ ยังถือเป็นกิจกรรมรณรงค์ในการปลูกป่าทดแทนเพื่อการอนุรักษ์และรักษาสภาพแวดล้อมของพื้นที่ ในเขตพื้นที่ป่าที่จำแนกไว้เป็นป่าเพื่อการอนุรักษ์ ในเขตป่าสงวนแห่งชาติ (ป่าเขือน้ำ) อีกทั้งยังเป็นการเสริมสร้าง ภูมิทัศน์โดยรวมของแหล่งมรดกโลกภูพระบาท ที่เป็นแหล่งมรดกโลกทางวัฒนธรรม และเป็นแหล่งภูมิทัศน์วัฒนธรรมที่มีความโดดเด่น แสดงให้เห็นถึงการมีปฏิสัมพันธ์ระหว่างคนกับธรรมชาติ ในการปรับใช้พื้นที่ภูมิทัศน์วัฒนธรรม เพื่อประกอบพิธีกรรมตามความเชื่อของพุทธศาสนา

ที่มา : https://www.thaigov.go.th/news/contents/details/93671