รัฐบาลไทย-ข่าวทำเนียบรัฐบาล-ดีอี จับมือ ตร.- ป.ป.ส. MOU ร่วมยกระดับปราบยาเสพติดออนไลน์ เตือนผู้มีส่วนเกี่ยวข้อง เสี่ยงโทษหนัก


วันศุกร์ที่ 21 กุมภาพันธ์ 2568
ดีอี จับมือ ตร.- ป.ป.ส. MOU ร่วมยกระดับปราบยาเสพติดออนไลน์ เตือนผู้มีส่วนเกี่ยวข้อง เสี่ยงโทษหนัก
ดีอี จับมือ ตร.- ป.ป.ส. MOU ร่วมยกระดับปราบยาเสพติดออนไลน์ เตือนผู้มีส่วนเกี่ยวข้อง เสี่ยงโทษหนัก
ดีอี จับมือ ตร.- ป.ป.ส. MOU ร่วมยกระดับปราบยาเสพติดออนไลน์ เตือนผู้มีส่วนเกี่ยวข้อง เสี่ยงโทษหนัก
วันที่ 20 กุมภาพันธ์ 2568 ศาสตราจารย์พิเศษวิศิษฎ์ วิศิษฎ์สรอรรถ ปลัดกระทรวงดิจิทัลเพื่อเศรษฐกิจและสังคม (ดีอี) พลตำรวจโท อัคราเดช พิมลศรี ผู้ช่วยผู้บัญชาการตำรวจแห่งชาติ ผู้แทนผู้บัญชาการตำรวจแห่งชาติ (ตร.) และ พลตำรวจโท ภาณุรัตน์ หลักบุญ เลขาธิการคณะกรรมการป้องกันและปราบปรามยาเสพติด (ป.ป.ส.) ร่วมในพิธีลงนามบันทึกความเข้าใจ (MOU) ว่าด้วยการปราบปรามการซื้อขายยาเสพติดผ่านช่องทางออนไลน์ ระหว่าง ดีอี ตร. และ ป.ป.ส. โดยมีเจ้าหน้าที่หน่วยงานที่เกี่ยวข้องเข้าร่วม ณ กระทรวงดิจิทัลเพื่อเศรษฐกิจและสังคม
ศาสตราจารย์พิเศษวิศิษฎ์ วิศิษฎ์สรอรรถ ปลัดกระทรวงดิจิทัลเพื่อเศรษฐกิจและสังคม (ดีอี) กล่าวว่า การลงนาม MOU ครั้งนี้ เป็นการยกระดับการประสานงานร่วมกัน ระหว่าง กระทรวงดีอี ตร. และ ป.ป.ส. เพื่อสร้างระบบในการตรวจสอบการซื้อขายยาเสพติดผ่านทางออนไลน์ ซึ่งเปลี่ยนแปลงไปตามสภาพแวดล้อมของการสื่อสารในสังคม ที่เทคโนโลยีดิจิทัล สื่อโซเชียลมีเดีย แพลตฟอร์มต่างๆ เข้ามามีบทบาทมากยิ่งขึ้น
ทั้งนี้กระทรวงดีอี มีหน้าที่สนับสนุน และบังคับใช้กฎหมายที่เกี่ยวข้องกับการกระทำความผิดทางคอมพิวเตอร์ ซึ่งมีการนำเข้าข้อมูลผ่านช่องทางออนไลน์  โดยทำการเชื่อมโยง ตรวจสอบข้อมูล ด้วยเครื่องมือและบุคลคากรของกระทรวงฯ ที่ปัจจุบันมีการดำเนินการตรวจสอบและเฝ้าระวังด้านอาชญากรรมออนไลน์อย่างต่อเนื่อง และเพิ่มเติมเรื่องของขบวนการซื้อขายยาเสพติดผ่านทางออนไลน์ ซึ่งจะมีการนำเทคโนโลยีปัญญาประดิษฐ์ (AI) เข้ามาช่วยเหลือในการวิเคราะห์ และประมวลผลข้อมูลก่อนส่งต่อให้กับ ตร. และ ป.ป.ส. ดำเนินการขยายผลการจับกุมต่อไป
พร้อมกันนี้กระทรวงดีอี ยังทำหน้าที่ดำเนินการปิดกั้นบัญชีในแพลตฟอร์มต่างๆ ที่มีส่วนเกี่ยวข้องกับการซื้อขายยาเสพติด ตามข้อมูลที่ได้รับการประสานงานจาก ตร. และ ป.ป.ส.
“วันนี้สิ่งที่ต้องเฝ้าระวัง นอกจากการใช้แพลตฟอร์มในการซื้อขายยาเสพติดแล้ว อีกประเด็นที่สำคัญคือ การรับส่งสินค้า ซึ่งมีการพัฒนาแพลตฟอร์มซื้อขายสินค้าออนไลน์ ที่เชื่อมโยงระหว่างคนส่งและคนรับ โดยที่บริษัทขนส่งเป็นเพียงผู้ให้บริการจัดระบบ ซึ่งขณะนี้อยู่ระหว่างการพิจารณาออกกฎเกณฑ์เพิ่มเติมในการควบคุมแพลตฟอร์มให้มีส่วนเฝ้าระวังเรื่องดังกล่าว” ปลัดกระทรวงดีอี กล่าว
ด้าน พลตำรวจโท อัคราเดช พิมลศรี ผู้ช่วยผู้บัญชาการตำรวจแห่งชาติ กล่าวว่า การปราบปรามยาเสพติด ถือเป็นนโยบายสำคัญของนางสาวแพทองธาร ชินวัตร นายกรัฐมนตรี โดยให้หน่วยงานที่เกี่ยวข้องบูรณาการทำงานร่วมกันในการเร่งรัดบังคับใช้กฎหมายปราบปรามอย่างเข้มข้น ซึ่ง ตร. ได้มอบหมายให้ กองบังคับการปราบปรามการกระทำความผิดเกี่ยวกับอาชญากรรมทางเทคโนโลยี (บก.ปอท.) เป็นหน่วยงานหลักดำเนินการด้านการเฝ้าระวังและปราบปรามการซื้อขายยาเสพติดออนไลน์
สำหรับปัจจุบันพบว่า ขบวนการค้ายาเสพติด ได้เริ่มปรับเปลี่ยนวิธีการทำงานให้มีความซับซ้อนมากยิ่งขึ้น ภายหลังจากที่มีการปราบปรามอย่างรุนแรง ได้มีการปรับเปลี่ยนวิธีการซื้อขายผ่านแพลตฟอร์ม โซเชียลมีเดียเพิ่มมากขึ้น โดย บก.ปอท.ได้จำลองรูปแบบการซื้อขาย พบว่า มีการซื้อขายยาเสพติดในขั้นแรก ก่อนขยายเป็นการหลอกลวงการซื้อขายในครั้งที่ 2-3 ซึ่งกลายเป็นการก่ออาชญากรรมออนไลน์ที่ทับซ้อนกัน
ขณะที่ พลตำรวจโท ภาณุรัตน์ หลักบุญ เลขาธิการคณะกรรมการป้องกันและปราบปรามยาเสพติด (ป.ป.ส.) กล่าวว่า ป.ป.ส.ได้ดำเนินการเร่งรัดปราบปรามขบวนการค้ายาเสพติดบริเวณแนวชายแดน โดยพบว่าขบวนการค้ายาเสพติด ได้ปรับเปลี่ยนรูปแบบการซื้อขายด้วยการใช้โดรนในการขนส่งข้ามแนวชายแดน หรือการซื้อขายผ่านทางออนไลน์ และใช้ระบบบริการจัดส่งสินค้า จึงขอเตือนประชาชนให้ระมัดระวังการรับพัสดุภัณฑ์ที่ต้องสงสัย ซึ่งอาจตกเป็นเหยื่อหรือเครื่องมือของขบวนการค้ายาเสพติดได้
อย่างไรก็ตามหากพบเห็นการกระทำผิดเกี่ยวกับยาเสพติด สามารถแจ้งเบาะแสได้ที่โทรสายด่วน สำนักงาน ป.ป.ส. 1386 ตลอด 24 ชม. โดยผู้ที่มีส่วนเกี่ยวข้องกับขบวนการฯ ดังกล่าว จะมีความผิดตามกฎหมาย ดังนี้
- การส่งยาเสพติดให้ผู้ซื้อในประเทศ มีความผิดฐานจำหน่าย มีโทษสูงสุดคือ จำคุกตลอดชีวิตและปรับ 1,000,000 – 5,000,000 บาท หรือประหารชีวิต
- การส่งยาเสพติดไปยังผู้ซื้อในต่างประเทศ มีความผิดฐานส่งออก
- ผู้รับยาเสพติด มีความผิดฐานครอบครอง
- การส่งสิ่งผิดกฎหมายทางไปรษณีย์ (สำหรับผู้ประกอบการ) หากตรวจสอบพบว่ามีส่วนเกี่ยวข้อง มีโทษปรับ ตั้งแต่ 10,000 - 50,000 บาท นอกจากนี้ยังถูกเพิกถอนใบอนุญาตชั่วคราว 30 วัน ในเบื้องต้น
#กระทรวงดิจิทัลเพื่อเศรษฐกิจและสังคม #กระทรวงดีอี #DE #ดิจิทัลเพื่อเศรษฐกิจและสังคม
--------------------------------------------------------------------------------

ที่มา : https://www.thaigov.go.th/news/contents/details/93654