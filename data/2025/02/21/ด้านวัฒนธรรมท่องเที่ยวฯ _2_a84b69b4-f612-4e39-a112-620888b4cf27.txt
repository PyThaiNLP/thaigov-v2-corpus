รัฐบาลไทย-ข่าวทำเนียบรัฐบาล-กระทรวงการท่องเที่ยวและกีฬา ลงนาม MOU 7 หน่วยงาน ร่วมขับเคลื่อนศิลปวัฒนธรรมพื้นบ้าน  


วันพฤหัสบดีที่ 20 กุมภาพันธ์ 2568
กระทรวงการท่องเที่ยวและกีฬา ลงนาม MOU 7 หน่วยงาน ร่วมขับเคลื่อนศิลปวัฒนธรรมพื้นบ้าน
กระทรวงการท่องเที่ยวและกีฬา ลงนาม MOU 7 หน่วยงาน ร่วมขับเคลื่อนศิลปวัฒนธรรมพื้นบ้าน
วันที่ 20 กุมภาพันธ์ 2568 เวลา 10.00 น. ปลัดกระทรวงการท่องเที่ยวและกีฬามอบหมายให้ นางสาววนิดา พันธ์สอาด รองปลัดกระทรวงการท่องเที่ยวและกีฬา เป็นผู้แทนกระทรวงการท่องเที่ยวและกีฬา เข้าร่วมพิธีลงนามบันทึกข้อตกลงความร่วมมือ (Memorandum of Understanding: MOU) ว่าด้วยความร่วมมือในการขับเคลื่อนงานวัฒนธรรมด้านการส่งเสริมศิลปวัฒนธรรมพื้นบ้าน ร่วมกับกระทรวงวัฒนธรรม และอีก 6 หน่วยงาน ได้แก่ กระทรวงการอุดมศึกษา วิทยาศาสตร์ วิจัยและนวัตกรรม กระทรวงมหาดไทย กระทรวงศึกษาธิการ กระทรวงการพัฒนาสังคมและความมั่นคงของมนุษย์ กรุงเทพมหานคร และการท่องเที่ยวแห่งประเทศไทย โดยมี นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม เป็นประธานในพิธี ณ หอประชุมเล็ก ศูนย์วัฒนธรรมแห่งประเทศไทย
นางสาววนิดา กล่าวว่า กระทรวงการท่องเที่ยวและกีฬามีบทบาทสำคัญในการสนับสนุนและส่งเสริมศิลปวัฒนธรรมพื้นบ้านให้เป็น Soft Power ที่ช่วยขับเคลื่อนการท่องเที่ยวเชิงวัฒนธรรมของประเทศไทย ซึ่งความร่วมมือในครั้งนี้จะเป็นก้าวสำคัญในการอนุรักษ์ ฟื้นฟู และต่อยอดศิลปวัฒนธรรมพื้นบ้านให้กลายเป็นสินทรัพย์ทางวัฒนธรรมที่สามารถสร้างรายได้และโอกาสทางเศรษฐกิจให้กับชุมชนท้องถิ่น นอกจากนี้ การลงนาม MOU ยังเป็นการเสริมสร้างเครือข่ายความร่วมมือระหว่างหน่วยงานที่เกี่ยวข้อง เพื่อบูรณาการการทำงานด้านศิลปวัฒนธรรมและการท่องเที่ยวให้เกิดผลเป็นรูปธรรม
"ศิลปวัฒนธรรมพื้นบ้านของไทยเป็นมรดกที่ทรงคุณค่าและมีเอกลักษณ์เฉพาะตัว ซึ่งสามารถดึงดูดนักท่องเที่ยวทั้งชาวไทยและชาวต่างชาติ การส่งเสริมและพัฒนาศิลปวัฒนธรรมพื้นบ้านให้มีความร่วมสมัยและเชื่อมโยงกับอุตสาหกรรมการท่องเที่ยว จะช่วยกระตุ้นเศรษฐกิจ สร้างงาน สร้างรายได้ให้กับศิลปินพื้นบ้านและชุมชนได้อย่างยั่งยืน" รองปลัดกระทรวงการท่องเที่ยวและกีฬา กล่าว
สำหรับแนวทางการดำเนินงานภายใต้ MOU นี้ กระทรวงการท่องเที่ยวและกีฬาจะร่วมกับหน่วยงานภาคีเครือข่ายในการพัฒนาโครงการและกิจกรรมที่ส่งเสริมการท่องเที่ยวเชิงวัฒนธรรม สนับสนุนศิลปินพื้นบ้านให้มีเวทีแสดงผลงานทั้งในประเทศและต่างประเทศ รวมถึงการนำเทคโนโลยีและนวัตกรรมมาช่วยในการเผยแพร่องค์ความรู้ด้านศิลปวัฒนธรรมพื้นบ้านให้เข้าถึงคนรุ่นใหม่
การลงนามในบันทึกข้อตกลงความร่วมมือครั้งนี้ ถือเป็นอีกหนึ่งความร่วมมือสำคัญที่ช่วยผลักดันให้ศิลปวัฒนธรรมพื้นบ้านของไทยได้รับการอนุรักษ์และพัฒนาควบคู่ไปกับอุตสาหกรรมการท่องเที่ยว อันจะนำไปสู่การเติบโตของเศรษฐกิจสร้างสรรค์และการท่องเที่ยวเชิงวัฒนธรรมของประเทศไทยในระยะยาว

ที่มา : https://www.thaigov.go.th/news/contents/details/93640