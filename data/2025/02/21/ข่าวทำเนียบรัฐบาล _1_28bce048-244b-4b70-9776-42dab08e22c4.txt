รัฐบาลไทย-ข่าวทำเนียบรัฐบาล-ประธานผู้แทนการค้าไทยเยี่ยมชมงาน Gulfood 2025 ตอกย้ำศักยภาพผู้ประกอบการไทย และเร่งขยาย Soft Power อาหารไทยสู่ตลาดโลก


วันศุกร์ที่ 21 กุมภาพันธ์ 2568
21/02/2568
พิมพ์
ประธานผู้แทนการค้าไทยเยี่ยมชมงาน Gulfood 2025 ตอกย้ำศักยภาพผู้ประกอบการไทย และเร่งขยาย Soft Power อาหารไทยสู่ตลาดโลก
ประธานผู้แทนการค้าไทยเยี่ยมชมงาน Gulfood 2025 ตอกย้ำศักยภาพผู้ประกอบการไทย และเร่งขยาย Soft Power อาหารไทยสู่ตลาดโลก
เมื่อวันที่ 19 ก.พ. 2568 เวลา 13.00 น. (เวลาท้องถิ่น) ดร.นลินี ทวีสิน ประธานผู้แทนการค้าไทยพร้อมคณะ เดินทางเยี่ยมชมงาน Gulfood 2025 ณ Dubai World Trade Centre งานแสดงสินค้าอาหารและเครื่องดื่มระดับโลกที่ยิ่งใหญ่ที่สุดในตะวันออกกลาง โดยมี ผู้ประกอบการไทยเข้าร่วมทั้งสิ้น 138 บริษัท ครอบคลุม 4 โซนหลัก ได้แก่ World Food (1) 60 บริษัท, World Food (2) 14 บริษัท, Beverages 40 บริษัท และ Rice 24 บริษัท ซึ่งสะท้อนให้เห็นถึงศักยภาพของไทยในอุตสาหกรรมอาหารระดับโลก
“Gulfood เป็นเวทีสำคัญที่ช่วยขับเคลื่อนการค้าอาหารระหว่างประเทศ ไทยมีศักยภาพสูงในอุตสาหกรรมอาหารและเครื่องดื่ม และการเข้าร่วมงานครั้งนี้เป็นอีกก้าวสำคัญของผู้ประกอบการไทยในการขยายตลาดสู่ระดับสากล” ดร.นลินีกล่าว
ภายในงาน ประธานผู้แทนการค้าไทยได้พบปะและพูดคุยกับผู้ประกอบการไทย พร้อมรับฟังความคิดเห็นเกี่ยวกับแนวโน้มตลาด ความต้องการของผู้บริโภค และโอกาสทางธุรกิจในตะวันออกกลาง นอกจากนี้ ยังได้รับการต้อนรับจาก เอกอัครราชทูต ณ กรุงอาบูดาบี (นายสรยุทธ ชาสมบัติ) และกงสุลใหญ่ ณ เมืองดูไบ (น.ส.นิภา นิรันดร์นุต) ซึ่งร่วมเดินเยี่ยมชมงานและให้กำลังใจผู้ประกอบการ
นอกเหนือจากการส่งเสริมสินค้าไทยในตลาดตะวันออกกลาง ดร.นลินี ยังเน้นย้ำถึงบทบาทของอาหารไทยในฐานะ Soft Power ที่สามารถช่วยขยายการรับรู้และเสริมสร้างอิทธิพลทางวัฒนธรรมไทยในระดับนานาชาติ โดยกล่าวว่า
“อาหารไทยไม่ใช่แค่สินค้าเพื่อการค้า แต่เป็นตัวแทนของวัฒนธรรมไทยที่ทั่วโลกให้การยอมรับความนิยมในรสชาติไทย รวมถึงเอกลักษณ์ของวัตถุดิบและเครื่องเทศไทย เป็นจุดแข็งที่สามารถใช้เป็นเครื่องมือขับเคลื่อนเศรษฐกิจไทยผ่าน Soft Power”
สำหรับตลาดตะวันออกกลาง ซึ่งมีผู้บริโภคมุสลิมจำนวนมาก อาหารฮาลาลของไทยถือเป็นอีกหนึ่งจุดแข็งที่สามารถสร้างโอกาสทางธุรกิจได้อย่างมหาศาล เนื่องจากไทยมีมาตรฐานการผลิตอาหารฮาลาลที่ได้รับการยอมรับในระดับสากล ซึ่งสามารถตอบสนองความต้องการของผู้บริโภคในภูมิภาคนี้และขยายไปยังตลาดมุสลิมทั่วโลก
ทั้งนี้ งาน Gulfood 2025 ได้รับการตอบรับที่ดีจากผู้ประกอบการไทย โดยหลายบริษัทสามารถสร้างเครือข่ายพันธมิตรทางธุรกิจและเจรจาข้อตกลงการค้ากับคู่ค้าต่างประเทศได้สำเร็จ ซึ่งจะช่วยเสริมความแข็งแกร่งให้กับอุตสาหกรรมอาหารไทย และเพิ่มโอกาสการส่งออกสินค้าไทยไปยังตลาดที่มีศักยภาพสูง
“รัฐบาลไทยพร้อมสนับสนุนผู้ประกอบการไทยในการขยายตลาดและสร้างโอกาสทางการค้า โดยเฉพาะอย่างยิ่งในตลาดศักยภาพสูงอย่างตะวันออกกลาง ซึ่งมีความต้องการอาหารไทยและอาหารฮาลาลเพิ่มขึ้นอย่างต่อเนื่อง” ดร.นลินี กล่าวสรุป

ที่มา : https://www.thaigov.go.th/news/contents/details/93646