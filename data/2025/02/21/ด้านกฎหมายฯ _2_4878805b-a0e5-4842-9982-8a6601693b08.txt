รัฐบาลไทย-ข่าวทำเนียบรัฐบาล-รมว.ยุติธรรม เปิดสัมมนาเชิงปฏิบัติการเสริมสร้างสมรรถนะผู้นำสำหรับผู้บริหารเรือนจำ เน้นย้ำให้เรือนจำเป็นที่สร้างความปลอดภัยให้สังคม สร้างความมั่นคงให้กับประเทศ


วันพฤหัสบดีที่ 20 กุมภาพันธ์ 2568
20/02/2568
พิมพ์
รมว.ยุติธรรม เปิดสัมมนาเชิงปฏิบัติการเสริมสร้างสมรรถนะผู้นำสำหรับผู้บริหารเรือนจำ เน้นย้ำให้เรือนจำเป็นที่สร้างความปลอดภัยให้สังคม สร้างความมั่นคงให้กับประเทศ
รมว.ยุติธรรม เปิดสัมมนาเชิงปฏิบัติการเสริมสร้างสมรรถนะผู้นำสำหรับผู้บริหารเรือนจำ เน้นย้ำให้เรือนจำเป็นที่สร้างความปลอดภัยให้สังคม สร้างความมั่นคงให้กับประเทศ
ในวันพฤหัสบดีที่ 20 กุมภาพันธ์ 2568 เวลา 09.00 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานเปิดจัดสัมมนาเชิงปฏิบัติการเสริมสร้างสมรรถนะผู้นำสำหรับผู้บริหารเรือนจำ โดยมี นางจิรภา สินธุนาวา รองปลัดกระทรวงยุติธรรม นายสหการณ์ เพ็ชรนรินทร์ อธิบดีกรมราชทัณฑ์ พร้อมด้วยผู้บริหารกรมราชทัณฑ์ ผู้บัญชาการเรือนจำ/ผู้อำนวยการทัณฑสถานทั่วประเทศ ผู้อำนวยการกอง/สำนักของกรมราชทัณฑ์​ เข้าร่วม ซึ่งการสัมมนาดังกล่าว​จัดขึ้นระหว่างวันที่ 20 - 21 กุมภาพันธ์ 2568 ณ โรงแรมแกรนด์ ริชมอนด์ สไตลิช คอนเวนชั่น อำเภอเมืองนนทบุรี จังหวัดนนทบุรี
โอกาสนี้ พันตำรวจเอก ทวี สอดส่อง รัฐมนตรีว่าการกระทรวงยุติธรรม ได้กล่าวเน้นย้ำให้เรือนจำเป็นที่สร้างความปลอดภัยให้แก่สังคม และสร้างความมั่นคงให้กับประเทศ พร้อมทั้งให้ความสำคัญกับภาวะผู้นำของข้าราชการกรมทัณฑ์ที่เป็นปัจจัยสำคัญที่สุดของบุคลากร​ในกระบวนการยุติธรรม ผลผลิตของกรมราชทัณฑ์ คือ “เรือนจำมีไว้ออก ไม่ได้มีไว้เข้า” ดังนั้น​ จะทำอย่างไรให้การกระทำความผิดซ้ำเกิดขึ้นน้อยที่สุด โดยสิ่งที่กระทรวง​ยุติธรรม​จะต้องทำ คือ 1) สร้างความโปร่งใสของภาครัฐ และ 2) การมีส่วนร่วมของประชาชน สำหรับกระบวนการยุติธรรมต้องยึดประชาชนเป็นศูนย์กลาง ซึ่งอย่างน้อยที่สุดสิ่งที่กรมราชทัณฑ์​จะสามารถสร้างความปลอดภัยและความมั่นคงให้กับสังคมได้ คือ การบริหาร​โทษ​ตามกฎหมาย​ให้กับผู้ต้องขังกว่า 200,000 คน ซึ่งหากบุคลากร​ของกรมราชทัณฑ์​เห็นว่ามีประเด็น​ใดที่จะเสริมการปฏิบัติ​งานได้ขอให้เสนอแก้ไขเพิ่มเติม​ขึ้นมา
สำหรับการสัมมนาดังกล่าวจัดขึ้นเพื่อเสริมสร้างภาวะผู้นำและวิสัยทัศน์ในการบริหารงานเรือนจำให้เป็นองค์กรแห่งนวัตกรรม มีความรู้ความเข้าใจแนวทางการบริหารจัดการที่ก้าวหน้า และสามารถนำไปประยุกต์ใช้ในการบริหารงานเรือนจำได้ สามารถวิเคราะห์ผลกระทบของการเปลี่ยนแปลงและรับมือกับความท้าทายการบริหารงานเรือนจำในอนาคตได้อย่างมีประสิทธิภาพต่อไป​

ที่มา : https://www.thaigov.go.th/news/contents/details/93638