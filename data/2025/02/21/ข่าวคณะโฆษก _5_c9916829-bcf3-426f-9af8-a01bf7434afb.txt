รัฐบาลไทย-ข่าวทำเนียบรัฐบาล- ปภ.ช. แจ้งเตือน 2-3 วันนี้ อากาศแปรปรวน ภาคใต้ฝนตกฟ้าคะนองขณะที่ กทม.ปริมณฑล ลมนิ่งมีฝนบางพท. คาดตั้งแต่ 24 – 26 นี้อากาศดีขึ้น


วันศุกร์ที่ 21 กุมภาพันธ์ 2568
21/02/2568
พิมพ์
ปภ.ช. แจ้งเตือน 2-3 วันนี้ อากาศแปรปรวน ภาคใต้ฝนตกฟ้าคะนองขณะที่ กทม.ปริมณฑล ลมนิ่งมีฝนบางพท. คาดตั้งแต่ 24 – 26 นี้อากาศดีขึ้น
ปภ.ช. แจ้งเตือน 2-3 วันนี้ อากาศแปรปรวน ภาคใต้ฝนตกฟ้าคะนองขณะที่ กทม.ปริมณฑล ลมนิ่งมีฝนบางพท. คาดตั้งแต่ 24 – 26 นี้อากาศดีขึ้น
วันนี้ (21 กุมภาพันธ์ 2568) เวลา 13.30 น. นายจิรายุ ห่วงทรัพย์ ที่ปรึกษากองบัญชาการป้องกันและบรรเทาสาธารณภัยแห่งชาติ (ปภ.ช.) เปิดเผยว่า  เมื่อคืนวันที่ 20 กุมภาพันธ์ ที่ผ่านมา เวลา 20.00 น. เกิดเหตุไฟไหม้ป่าที่แหลมกระทิง จ.ภูเก็ต พื้นที่ประมาณ 10 ไร่ โดยทางจังหวัดได้ระดมสรรพกำลังดับไฟจนสงบลงเช้าวันนี้ จึงขอให้ทุกพื้นที่เฝ้าระวังและหากเกิดไฟไหม้ให้รีบดับโดยเร็วที่สุด
ส่วนสถานการณ์ภาพรวมทั้งประเทศวันนี้ กรมควบคุมมลพิษรายงานว่า ในบางพื้นที่สถานการณ์แย่ลงกว่าเมื่อวาน เมื่อเทียบกันในช่วงเวลา 07.00 น. โดยพื้นที่ กทม. ปริมณฑล และภาคกลาง เช่น สิงห์บุรี อ่างทองที่มีค่าฝุ่นสูงถึงระดับสีส้ม ซึ่งตรงกับที่คาดการณ์ไว้ว่า วันที่ 21-23 กุมภาพันธ์ สถานการณ์จะแย่ลง แต่หลังจากวันที่  24 กุมภาพันธ์ไปแล้ว สถานการณ์จะดีขึ้น เช่นเดียวกับภาคตะวันออก ส่วนพื้นที่ 17 จังหวัดภาคเหนือ สถานการณ์ดีขึ้น ไม่มีพื้นที่สีแดง แต่ยังมีกลุ่มจังหวัดที่เป็นสีส้ม คือ ลำปาง พิษณุโลก น่าน เชียงราย และตาก  ขณะที่ 20 จังหวัดแรก ที่พบค่าฝุ่นสูงสุด คือ ต.หน้าพระลาน สระบุรี  เขตบึงกุ่ม กทม. และ ต.ในเมือง จ.พิษณุโลก ทั้งนี้ คาดการณ์ระบุว่า หลัง 21 กุมภาพันธ์ สถานการณ์ในภาคเหนือจะดีขึ้น แต่จะพบสีส้มในพื้นที่ภาคกลาง และกทม. เป็นส่วนใหญ่
“แนวโน้มสถานการณ์ ต้องเฝ้าระวังในพื้นที่ กทม. และปริมณฑล สุดสัปดาห์นี้ ฝุ่นจะกลับมาเพิ่มขึ้น เมื่อเข้าสู่วันจันทร์ที่ 24 กุมภาพันธ์ ลมตะวันออกเฉียงเหนือจะพัดเข้ามา ทำให้สถานการณ์ดีขึ้นอย่างชัดเจน แต่หลังจากนั้นช่วงวันที่ 27-28 กุมภาพันธ์ สถานการณ์ฝุ่นอาจจะกลับมาอีก ต้องเฝ้าระวังอย่างใกล้ชิด”
สำหรับจุดความร้อนจากสำนักงานพัฒนาเทคโนโลยีอวกาศและภูมิสารสนเทศ(องค์กามหาชน) หรือ จิสด้า รายงานว่า ประเทศไทยพบจุดความร้อนจำนวน 264 จุด กระจายตัวในภาคตะวันตก ภาคกลาง และภาคอีสาน นอกจากนี้ ยังพบการกระจุกตัวอยู่ในเมียนมา ที่วันนี้พบจุดความร้อนสูงสุด คือ 1,898 จุด รองลงมาคือ กัมพูชา ส่วนไทยอยู่ลำดับที่ 4 โดยจำนวนจุดความร้อนเมื่อเทียบกับปีที่ผ่านมาลดลง เนื่องจากมีฝนตกลงมาในหลายพื้นที่ ส่วนจังหวัดชัยภูมิพบจุดความร้อนมากที่สุดถึง 47 จุด  ตาก 21 จุด  นครราชสีมา 18 จุด และลพบุรี 15 จุด  ส่วนใหญ่พบในพื้นที่ป่าและพื้นที่เกษตร
ด้านกรมอุตุนิยมวิทยารายงานสภาพอากาศพบความชื้นในประเทศไทยที่ภาคเหนือ ภาคกลาง ภาคตะวันออกและจะมีฝนตกในพื้นที่ภาคเหนือตอนล่างและภาคใต้บางพื้นที่ แต่ไม่สามารถลดสถานการณ์ฝุ่นได้มากนัก ทั้งนี้ ขอแจ้งเตือนเฝ้าระวังอากาศแปรปรวนบริเวณประเทศไทยตอนบน ฝนตกหนักภาคใต้ คลื่นลมแรงบริเวณอ่าวไทย ช่วงวันที่ 23-25 กุมภาพันธ์ ต้องเฝ้าระวังพายุฝนฟ้าคะนอง  โดยคาดการณ์จะมีฝนตกหนักในพื้นที่ภาคใต้ ประจวบคีรีขันธ์ ชุมพร สุราษฎร์ธานีและนครศรีธรรมราช.

ที่มา : https://www.thaigov.go.th/news/contents/details/93659