รัฐบาลไทย-ข่าวทำเนียบรัฐบาล-รัฐบาลเร่งแก้หนี้นอกระบบ ออมสิน - ธ.ก.ส. ช่วยลูกหนี้กว่า 5.3 หมื่นราย ปล่อยสินเชื่อพิโกไฟแนนซ์แล้วกว่า 4.7 หมื่นล้านบาท  


วันพฤหัสบดีที่ 20 กุมภาพันธ์ 2568
20/02/2568
พิมพ์
รัฐบาลเร่งแก้หนี้นอกระบบ ออมสิน - ธ.ก.ส. ช่วยลูกหนี้กว่า 5.3 หมื่นราย ปล่อยสินเชื่อพิโกไฟแนนซ์แล้วกว่า 4.7 หมื่นล้านบาท
รัฐบาลเร่งแก้หนี้นอกระบบ ออมสิน - ธ.ก.ส. ช่วยลูกหนี้กว่า 5.3 หมื่นราย ปล่อยสินเชื่อพิโกไฟแนนซ์แล้วกว่า 4.7 หมื่นล้านบาท
นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยถึงความคืบหน้าของการดำเนินการให้ความช่วยเหลือทางการเงินเพื่อแก้ไขปัญหาหนี้นอกระบบของกระทรวงการคลัง ที่ร่วมกับสถาบันการเงินเฉพาะกิจ ได้แก่ ธนาคารออมสิน และธนาคารเพื่อการเกษตรและสหกรณ์การเกษตร (ธ.ก.ส.) ผ่านมาตรการสินเชื่อต่าง ๆ ได้แก่ โครงการสินเชื่อธนาคารประชาชน สินเชื่อเพื่อชำระหนี้สินนอกระบบ สินเชื่อกองทุนหมุนเวียนเพื่อช่วยเหลือเกษตรกรผู้ยากจน มาตรการสินเชื่อเพื่อช่วยเหลือและรองรับลูกหนี้นอกระบบที่ลงทะเบียนแก้ไขปัญหาหนี้นอกระบบ และสินเชื่อสร้างงานสร้างอาชีพ
ผลการดำเนินการช่วยเหลือทางการเงินเพื่อแก้ไขปัญหาหนี้นอกระบบ ตั้งแต่วันที่ 1 ธันวาคม 2566 - 13 กุมภาพันธ์ 2568 มีประชาชนได้รับความช่วยเหลือทางการเงินแล้ว 53,521 ราย ยอดอนุมัติรวม 1,898.90 ล้านบาท สำหรับการช่วยเหลือสินเชื่อรายย่อยระดับจังหวัด ภายใต้การกำกับ (สินเชื่อพิโกไฟแนนซ์) เพื่อเพิ่มช่องทางในการเข้าถึงแหล่งเงินทุนในระบบให้แก่ประชาชนรายย่อยในอัตราดอกเบี้ยที่เป็นธรรม ไม่ถูกเอาเปรียบจากเจ้าหนี้นอกระบบที่เรียกเก็บอัตราดอกเบี้ยที่เกินกว่ากฎหมายกำหนด รวมทั้งยังเป็นช่องทางให้เจ้าหนี้นอกระบบสามารถเข้ามาให้บริการสินเชื่อในระบบอย่างถูกกฎหมาย ปัจจุบัน ณ เดือนมกราคม 2568 มีนิติบุคคล (บริษัทจำกัดหรือห้างหุ้นส่วนจำกัด) ได้รับใบอนุญาตให้ประกอบธุรกิจสินเชื่อพิโกไฟแนนซ์และเปิดดำเนินการแล้ว จำนวน 1,149 ราย ใน 75 จังหวัด และข้อมูล ณ สิ้นเดือนธันวาคม 2567 มีการอนุมัติสินเชื่อพิโกไฟแนนซ์ให้กับประชาชนรายย่อยสะสมทั้งสิ้น 4,907,439 บัญชี คิดเป็น 47,716.97 ล้านบาท สำหรับนิติบุคคลที่สนใจประกอบธุรกิจสินเชื่อพิโกไฟแนนซ์สามารถดูข้อมูลการยื่นคำขออนุญาตได้ที่ www.1359.go.th หรือโทรสอบถามรายละเอียดเพิ่มเติมได้ที่สายด่วน 1359
“รัฐบาลเดินหน้าแก้ปัญหาหนี้สินทั้งระบบให้ทุกกลุ่มทั้งภาคการเกษตร ภาคธุรกิจ และภาคประชาชน ซึ่งปัญหาหนี้สินเป็นปัญหาเรื้อรังที่อยู่กับสังคมไทยมายาว โดยการแก้ไขปัญหาหนี้ทั้งระบบของรัฐบาลได้มีการกำหนดแนวทางที่ชัดเจนและบูรณาการการทำงานของทุกหน่วยงานที่เกี่ยวข้องเพื่อแก้ไขปัญหาหนี้อย่างยั่งยืน และช่วยไม่ให้ประชาชนกลับมาเป็นหนี้ซ้ำอีก” นางสาวศศิกานต์ ระบุ

ที่มา : https://www.thaigov.go.th/news/contents/details/93642