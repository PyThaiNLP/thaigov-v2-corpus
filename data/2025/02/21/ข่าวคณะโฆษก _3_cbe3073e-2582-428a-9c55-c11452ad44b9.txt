รัฐบาลไทย-ข่าวทำเนียบรัฐบาล-หัตถเวช..นวดไทยในฝรั่งเศสกระแสดี ก.แรงงานจับมือสมาคมนวดไทย-สปาส่งบุคลากรฝีมือดี พร้อมหนุนใช้ผลิตภัณฑ์ไทยช่วยเพิ่มมูลค่าและบริการ หลังราคาปรับสูงถึงกว่าร้อยยูโรต่อชม.


วันศุกร์ที่ 21 กุมภาพันธ์ 2568
21/02/2568
พิมพ์
หัตถเวช..นวดไทยในฝรั่งเศสกระแสดี ก.แรงงานจับมือสมาคมนวดไทย-สปาส่งบุคลากรฝีมือดี พร้อมหนุนใช้ผลิตภัณฑ์ไทยช่วยเพิ่มมูลค่าและบริการ หลังราคาปรับสูงถึงกว่าร้อยยูโรต่อชม.
หัตถเวช..นวดไทยในฝรั่งเศสกระแสดี ก.แรงงานจับมือสมาคมนวดไทย-สปาส่งบุคลากรฝีมือดี พร้อมหนุนใช้ผลิตภัณฑ์ไทยช่วยเพิ่มมูลค่าและบริการ หลังราคาปรับสูงถึงกว่าร้อยยูโรต่อชม.
วันนี้ (21 กุมภาพันธ์ 2568) นายคารม พลพรกลาง รองโฆษกประจำสำนักนายกรัฐมนตรีเปิดเผยว่า กระทรวงแรงงานได้หารือกับสมาคมนวดไทยและสปาในฝรั่งเศส (Association Française Nuad Thai & Spa – AFNTS) ณ บ้านไทยสปา กรุงปารีส ประเทศฝรั่งเศส  ซึ่งเป็นองค์กรส่งเสริมและยกระดับมาตรฐานการนวดไทย และสปาในประเทศฝรั่งเศส เพื่อหาแนวทางร่วมกันให้การจัดส่งบุคลากรฝีมือนวดดี ไปทำงานที่ประเทศฝรั่งเศส ซึ่งการทำงานเป็นพนักงานนวดในประเทศฝรั่งเศสนั้น จำเป็นต้องปฏิบัติตามกฎหมายและข้อกำหนดที่เกี่ยวข้องอย่างเคร่งครัด แม้ว่าฝรั่งเศสจะไม่มีการกำหนดใบอนุญาตประกอบวิชาชีพการนวดเฉพาะเจาะจง แต่การมีใบรับรอง มาตรฐานฝีมือแรงงานจากประเทศไทยหรือการผ่านการอบรมที่ได้รับการยอมรับจะเป็นประโยชน์กับแรงงาน ซึ่งจะช่วยเพิ่มความน่าเชื่อถือและโอกาสในการไปทำงานต่างประเทศได้  โดย จากการหารือระหว่างพบว่า ขณะนี้พนักงานนวดแผนไทยในประเทศฝรั่งเศสได้รับความนิยมมาก สอดคล้องกับการที่องค์การยูเนสโก กรุงปารีส ขึ้นทะเบียนให้นวดแผนไทยเป็นมรดกภูมิปัญญาทางวัฒนธรรมของมนุษยชาติ ส่งผลให้มีค่าบริการ (นวดเท้า นวดแผนไทย และสปา) ในแต่ละ package เริ่มต้นที่ 100 ยูโร (ประมาณ 3,500บาท) ทำให้ปัจจุบันมีต้องการด้านแรงงานที่มีความสามารถด้านนวดแผนไทยและผู้ฝึกสอนกว่าร้อยคน ส่วนค่าจ้างพนักงานนวดนั้น จะได้ค่าจ้าง เริ่มต้น 1,824 ยูโร (ประมาณกว่า 64,000บาท) ไม่รวมทิปและค่าทำงานล่วงเวลา และทำงานเพียง 5วัน/สัปดาห์ตามกฎหมายฝรั่งเศส พร้อมทั้งสวัสดิการต่าง ๆ
“การหารือระหว่างกระทรวงแรงงานกับสมาคมนวดไทยและสปาในฝรั่งเศส จะเป็นการสร้างโอกาสให้กับผู้ที่ทักษะด้านการนวดและสปาในประเทศ ได้มีโอกาสไปทำงานที่ต่างประเทศ ทั้งนี้ ผู้ที่มีทักษะด้านนวดและสปาประสงค์จะวัดความรู้และทักษะด้านสปาของตน สามารถติดต่อหน่วยงานของกรมพัฒนาฝีมือแรงงานเพื่อขอทดสอบมาตรฐานฝีมือแรงงานแห่งชาติได้ สอบถามข้อมูลเพิ่มเติม โทร. สายด่วน 1506 กด 4” นายคารม กล่าว

ที่มา : https://www.thaigov.go.th/news/contents/details/93648