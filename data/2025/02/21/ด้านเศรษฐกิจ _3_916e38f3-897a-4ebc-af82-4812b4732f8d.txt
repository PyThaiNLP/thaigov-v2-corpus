รัฐบาลไทย-ข่าวทำเนียบรัฐบาล-รองปลัดเกษตรฯ เป็นประธานการประชุมคณะกรรมการอำนวยการและขับเคลื่อนนโยบายการพัฒนาการเกษตรและสหกรณ์ จังหวัดพะเยา ครั้งที่ 1/2568 เร่งยกระดับสินค้าเกษตรมูลค่าสูง สร้างแหล่งท่องเที่ยว


วันศุกร์ที่ 21 กุมภาพันธ์ 2568
รองปลัดเกษตรฯ เป็นประธานการประชุมคณะกรรมการอำนวยการและขับเคลื่อนนโยบายการพัฒนาการเกษตรและสหกรณ์ จังหวัดพะเยา ครั้งที่ 1/2568 เร่งยกระดับสินค้าเกษตรมูลค่าสูง สร้างแหล่งท่องเที่ยว
รองปลัดเกษตรฯ เป็นประธานการประชุมคณะกรรมการอำนวยการและขับเคลื่อนนโยบายการพัฒนาการเกษตรและสหกรณ์ จังหวัดพะเยา ครั้งที่ 1/2568 เร่งยกระดับสินค้าเกษตรมูลค่าสูง สร้างแหล่งท่องเที่ยวเชิงเกษตร เพิ่มรายได้ให้เกษตรกร
นางสาวภัทราภรณ์ โสเจยยะ รองปลัดกระทรวงเกษตรและสหกรณ์ เป็นประธานการประชุมคณะกรรมการอำนวยการและขับเคลื่อนนโยบายการพัฒนาการเกษตรและสหกรณ์ จังหวัดพะเยา ครั้งที่ 1/2568 โดยมี นางสาวเบญจพร ชาครานนท์ คณะที่ปรึกษารัฐมนตรีว่าการกระทรวงเกษตรและสหกรณ์ นายรัตนะ สวามีชัย คณะที่ปรึกษารัฐมนตรีว่าการกระทรวงเกษตรและสหกรณ์ และผู้แทนจากหน่วยงานในสังกัดกระทรวงเกษตรและสหกรณ์ เข้าร่วม ณ ห้องประชุมกระทรวงเกษตรและสหกรณ์ 134 - 135 เพื่อขับเคลื่อนงานด้านเกษตรและสหกรณ์ในจังหวัดพะเยาและพื้นที่ภาคเหนือตอนบนอย่างเป็นรูปธรรม ให้เกิดการยกระดับสินค้าเกษตรมูลค่าสูง ทรัพยากรเกษตรยั่งยืน เกษตรกรมีความเข้มแข็ง ส่งผลให้ประชากรในพื้นที่ภาคเหนือตอนบนมีรายได้เพิ่ม
สำหรับที่ประชุมมีมติเห็นชอบกรอบแนวทางการขับเคลื่อนนโยบายพัฒนาการเกษตรและสหกรณ์จังหวัดพะเยา ให้จังหวัดพะเยาเป็นต้นแบบการทำเกษตรทุกมิติ อาทิ การมีระบบชลประทานที่ดี ดินดี ใช้เมล็ดพันธุ์ดี
มีการใช้เทคโนโลยีและนวัตกรรมในการดูแลพื้นที่เพาะปลูก จนเกิดการผลิตและแปรรูปสินค้าเกษตรมูลค่าสูง
ที่มีมาตรฐาน ทุกกระบวนการผลิตไม่ก่อให้เกิดมลพิษต่อสิ่งแวดล้อม เน้นการใช้ทรัพยากรเกษตรให้เกิดประโยชน์สูงสุด สามารถส่งเสริมการท่องเที่ยวเชิงเกษตรสร้างรายได้ให้เกษตรกรในพื้นที่ ซึ่งการดำเนินงานดังกล่าว จะนำไปเป็นต้นแบบส่งต่อองค์ความรู้ไปอีก 71 จังหวัด เพื่อให้เกิดเกษตรกรรมยั่งยืน เกษตรกรมีความเป็นอยู่ที่ดี มีรายได้อย่างมั่นคง
นอกจากนี้ กระทรวงเกษตรและสหกรณ์มีการขับเคลื่อนนโยบายการพัฒนาการเกษตรและสหกรณ์ จังหวัดพะเยา อาทิ 1) การทำนำข้าวหลากสี 2) ส่งเสริมการเลี้ยงกุ้งก้ามกราม และโคเนื้อคุณภาพดี 3) การวางระบบกระจายน้ำให้ทั่วถึงพื้นที่เกษตรกรรม 4) การเพิ่มประสิทธิภาพการผลิตกาแฟอะราบิกา ลิ้นจี่ ข้าวหอมมะลิ ถั่วเหลือง และการผลิตไผ่ Low Carbon 5) การพัฒนาแปลงต้นแบบการย่อยสลายตอซังข้าวโพดเลี้ยงสัตว์ก่อนเผาเพื่อลด PM 2.5 และ 6) การผลักดันเกษตรกรสู่ Smart Farmer อีกด้วย

ที่มา : https://www.thaigov.go.th/news/contents/details/93660