รัฐบาลไทย-ข่าวทำเนียบรัฐบาล-รัฐบาลพร้อมรับมือหวัดใหญ่ระบาด หลังพบ 4 จังหวัดอีสานป่วยพุ่ง แนะดูแลสุขภาพและเร่งฉีดวัคซีน ส่วนไข้เลือดออกแม้สถิติลดลงแต่ยังคงเฝ้าระวังเพื่อความปลอดภัยของประชาชน


วันศุกร์ที่ 21 กุมภาพันธ์ 2568
21/02/2568
พิมพ์
รัฐบาลพร้อมรับมือหวัดใหญ่ระบาด หลังพบ 4 จังหวัดอีสานป่วยพุ่ง แนะดูแลสุขภาพและเร่งฉีดวัคซีน ส่วนไข้เลือดออกแม้สถิติลดลงแต่ยังคงเฝ้าระวังเพื่อความปลอดภัยของประชาชน
รัฐบาลพร้อมรับมือหวัดใหญ่ระบาด หลังพบ 4 จังหวัดอีสานป่วยพุ่ง แนะดูแลสุขภาพและเร่งฉีดวัคซีน ส่วนไข้เลือดออกแม้สถิติลดลงแต่ยังคงเฝ้าระวังเพื่อความปลอดภัยของประชาชน
วันนี้ (21 กุมภาพันธ์ 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาล เตรียมความพร้อมรับมือกับโรคไข้หวัดระบาดที่ระบาด อยู่บางจังหวัด หลังพบการระบาดของโรคประจำฤดูกาล โดยเฉพาะในพื้นที่ภาคอีสาน พบสถานการณ์การระบาดของโรคไข้หวัดใหญ่ ปี 2568  ใน 4 จังหวัดภาคตะวันออกเฉียงเหนือ ได้แก่ จังหวัดนครราชสีมา ชัยภูมิ บุรีรัมย์ และสุรินทร์ ซึ่งเป็นพื้นที่ดูแลของเขตสุขภาพที่ 9 มีผู้ป่วยสะสมพุ่งสูงเป็น 6,938 ราย และปีนี้มีผู้เสียชีวิตสะสมแล้ว 3 ราย ตั้งแต่วันที่ 1 มกราคม 2568 ถึง 10 กุมภาพันธ์ 2568 โดยจังหวัดนครราชสีมา มีผู้ป่วยมากสุด 3,719 ราย และมีผู้เสียชีวิต 3 ราย รองลงมา คือ จังหวัดสุรินทร์ มีผู้ป่วย 1,753 ราย ไม่มีผู้เสียชีวิต จังหวัดชัยภูมิ มีผู้ป่วย 800 ราย ไม่มีผู้เสียชีวิต และ จังหวัดบุรีรัมย์ มีผู้ป่วย 666 ราย ไม่มีผู้เสียชีวิต โดยพบผู้ป่วยมากที่สุดในกลุ่มเด็กอายุ 5 - 9 ปี รองลงมาคือ เด็กอายุ 4 ปี และอายุ 3 ปี ตามลำดับ
สถานการณ์การระบาดโรคไข้เลือดออกจากคาดการณ์ทางสถิติพบว่า ปี 2568 ประเทศไทยพบผู้ป่วยโรคไข้เลือดออกลดลง โดยข้อมูลตั้งแต่วันที่ 1 มกราคม – 12 กุมภาพันธ์ 2568 พบรายงานผู้ป่วยโรคไข้เลือดออก 3,550 ราย คิดเป็นอัตราป่วย 5.37 ต่อประชากรแสนคน ซึ่งน้อยกว่าปีที่ผ่านมา 4.8 เท่า โดยกลุ่มอายุที่พบอัตราป่วยสูงสุดยังคงเป็นกลุ่มเด็กวัยเรียน คือ กลุ่มอายุ 5 – 14 ปี รองลงมาคือ 15 – 24 ปี และพบผู้ป่วยสูงทางภาคใต้ โดยจังหวัดที่มีอัตราป่วยสุดในช่วง 1 เดือนที่ผ่านมา ได้แก่ ภูเก็ต สุราษฎร์ธานี สงขลา พัทลุง และนราธิวาส ตามลำดับ ในส่วนของผู้เสียชีวิตพบว่า มีผู้เสียชีวิต 5 ราย เฉลี่ยอยู่ที่สัปดาห์ละ 1 ราย ส่วนใหญ่เป็นผู้สูงอายุ โดยปัจจัยเสียชีวิตหลักยังคงเป็นภาวะอ้วน และการได้รับยากลุ่ม NSAIDs
“รัฐบาลสั่งการให้หน่วยงานด้านสาธารณสุขเตรียมความพร้อมรองรับสถานการณ์การระบาดอย่างเต็มศักยภาพ เน้นย้ำให้ประชาชนหมั่นดูแลสุขภาพให้แข็งแรง และเข้ารับวัคซีนป้องกันไข้หวัดใหญ่เป็นประจำทุกปี ปีละ 1-2 ครั้ง ที่สถานพยาบาลใกล้บ้าน เพื่อลดความเสี่ยงในการติดเชื้อ โดยเฉพาะในพื้นที่ภาคอีสานที่กำลังมีการระบาดในขณะนี้  หากอยู่ในสถานที่ที่มีคนจำนวนมาก ควรสวมหน้ากากอนามัย ล้างมือบ่อย ๆ ด้วยน้ำและสบู่หรือเจลแอลกอฮอล์ เนื่องจากโรคไข้หวัดใหญ่สามารถแพร่กระจายได้ในทุกเพศทุกวัย และมักเกิดการระบาดเป็นกลุ่มก้อนในสถานที่ต่าง ๆ เช่น โรงเรียน เรือนจำ ค่ายทหาร หรือสถานที่ทำงาน ส่วนการระบาดโรคไข้เลือดออกถึงแม้สถานการณ์การระบาดจะลดน้อยลงกว่าปีที่ผ่านมา แต่ประชาชนต้องระมัดระวังโดยเฉพาะพี่น้องชาวใต้ ซึ่งปัจจุบันพบการระบาดในหลายจังหวัด” นางสาวศศิกานต์ กล่าว

ที่มา : https://www.thaigov.go.th/news/contents/details/93651