รัฐบาลไทย-ข่าวทำเนียบรัฐบาล-รองปลัดกระทรวงฯ พาคณะทำงานท่องเที่ยวเรือสำราญ ผู้แทนจาก Singapore Tourism Board และสายเรือ 


วันพฤหัสบดีที่ 20 กุมภาพันธ์ 2568
รองปลัดกระทรวงฯ พาคณะทำงานท่องเที่ยวเรือสำราญ ผู้แทนจาก Singapore Tourism Board และสายเรือ
รองปลัดกระทรวงฯ พาคณะทำงานท่องเที่ยวเรือสำราญ ผู้แทนจาก Singapore Tourism Board และสายเรือ ลงพื้นที่สำรวจศักยภาพ โอกาส และความเป็นไปได้ในการส่งเสริมการท่องเที่ยวเรือสำราญ ในพื้นที่จังหวัดสงขลา
วันที่ 19 กุมภาพันธ์ 2568 เวลา 09.00 น. นายมงคล วิมลรัตน์ รองปลัดกระทรวงการท่องเที่ยวและกีฬา พร้อมด้วย Ms. Jean Ng ผู้ช่วยประธานเจ้าหน้าที่บริหาร ฝ่ายพัฒนาประสบการณ์การเดินทาง Singapore Tourism Board ในฐานะประธานร่วม ได้นำคณะทำงานฯ ไทย – สิงคโปร์ ร่วมกิจกรรมศึกษาดูงานบริเวณพื้นที่ท่าเรือ ณ อำเภอเมือง จังหวัดสงขลา
กิจกรรมศึกษาดูงานฯ มีวัตถุประสงค์เพื่อสํารวจท่าเรือและพื้นที่ศักยภาพในการส่งเสริมการท่องเที่ยวเรือสำราญในจังหวัดสงขลา ได้แก่
(1) ท่าเรือ Southern Logistics ซึ่งได้รับเกียรติจากนางสาวจีรนิตย์ ธรรมชาติ ผู้ช่วยผู้จัดการท่าเรือ Southern Logistic ในการบรรยายความพร้อมของการบริหารจัดการท่าเรือ Southern Logistic
(2) ท่าเรือสองเล ท่าเรือ Sea Bass นายฐิติ อุณยเกียรติ เจ้าพนักงานตรวจท่าชํานาญการ กรมเจ้าท่าสงขลา ได้บรรยายข้อมูลการพัฒนาท่าเรือรองรับเรือสำราญ โอกาส และความท้าทาย โดยเน้นการส่งเสริมเป็นท่าเรือแบบแวะพัก (Port of Call) โดยเรือสำราญจะจอดทอดสมอ และนำนักท่องเที่ยวขึ้นฝั่งผ่านท่าเทียบเรือเล็ก (Landing Pier)
(3) พื้นที่สวนสองเล ซึ่งเป็นพื้นที่เป้าหมายในการพัฒนาท่าเรือสำราญ โดยได้รับเกียรติจากนายทรงพล จังศิริวัฒนธำรง ประธานหอการค้าจังหวัดสงขลา ในการให้ข้อมูลที่เป็นประโยชน์ต่อการพัฒนาสร้างท่าเรือเพื่อรองรับเรือสำราญในอนาคต
นอกจากนี้ คณะทำงานฯ ได้ร่วมกิจกรรม Focus Group ในการพัฒนาศักยภาพการท่องเที่ยวเรือสำราญของจังหวัด ณ ห้องประชุม ศูนย์อนุรักษ์พันธุ์เต่าทะเล กองทัพเรือ ทัพเรือภาคที่ 2 ซึ่งนอกจากการฟังบรรยายประวัติความเป็นมาของศูนย์อนุรักษ์แห่งนี้แล้ว ประธานร่วมคณะทำงานฯ ทั้งฝ่ายไทยและสิงคโปร์ ยังได้ร่วมกิจกรรมปล่อยเต่าทะเลที่ทางศูนย์อนุรักษ์พันธุ์เต่าทะเลได้จัดเตรียมไว้ บริเวณหาดสมิหลาเพื่อสร้างความตระหนักรู้ การดำเนินกิจกรรมเพื่อสังคมรวมทั้ง ส่งเสริมการท่องเที่ยวที่เป็นมิตรต่อสิ่งแวดล้อม
ในช่วงบ่ายของวันเดียวกัน คณะทำงานฯ ไทย - สิงคโปร์ ได้นั่งรถรางชมเมืองเก่าสงขลา ซึ่งคณะทำงานฯ ได้รับฟังประวัติความเป็นมาของจังหวัดสงขลา รวมถึงเยี่ยมชมจุดท่องเที่ยวสำคัญย่านเมืองเก่าสงขลาหลายแห่ง อาทิ อาคารบ้านเรือนเก่าแก่ที่มีรูปแบบอาคารตึกแถวแบบจีน แบบไทยและแบบตะวันตก ห้องสมุดยับ เอี่ยน ฉ่อย โรงสีแดงหับโห้หิ้น บ้านนครใน สตรีทอาร์ท ศาลหลักเมืองสงขลา และโรงแรมสงขลาแต่แรก พร้อมเลือกชมและซื้อสินค้าและผลิตภัณฑ์ท้องถิ่นที่แสดงถึงอัตลักษณ์ของจังหวัดสงขลาอีกด้วย

ที่มา : https://www.thaigov.go.th/news/contents/details/93639