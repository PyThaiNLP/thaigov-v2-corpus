รัฐบาลไทย-ข่าวทำเนียบรัฐบาล-รมช.คลัง ร่วมแสดงความยินดี บสย. วันคล้ายวันสถาปนาก้าวสู่ปีที่ 34 ย้ำการยกระดับช่วย SMEs ขับเคลื่อนเศรษฐกิจไทยเติบโตยั่งยืน


วันศุกร์ที่ 21 กุมภาพันธ์ 2568
21/02/2568
พิมพ์
รมช.คลัง ร่วมแสดงความยินดี บสย. วันคล้ายวันสถาปนาก้าวสู่ปีที่ 34 ย้ำการยกระดับช่วย SMEs ขับเคลื่อนเศรษฐกิจไทยเติบโตยั่งยืน
บสย. ให้การต้อนรับ นายเผ่าภูมิ โรจนสกุล รมช.คลัง และนายธกร เลาหพงศ์ชนะ ผู้ช่วยเลขานุการ รมว.คลัง ปฏิบัติหน้าที่เลขานุการรัฐมนตรีช่วยว่าการกระทรวงการคลัง (นายเผ่าภูมิ โรจนสกุล) ในงานวันคล้ายวันสถาปนา ก้าวสู่ปีที่ 34
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) พร้อมคณะผู้บริหาร ให้การต้อนรับ นายเผ่าภูมิ โรจนสกุล รัฐมนตรีช่วยว่าการกระทรวงการคลัง  และนายธกร เลาหพงศ์ชนะ ผู้ช่วยเลขานุการรัฐมนตรีว่าการกระทรวงการคลัง [ปฏิบัติหน้าที่เลขานุการรัฐมนตรีช่วยว่าการกระทรวงการคลัง (นายเผ่าภูมิ โรจนสกุล)] ในงานวันคล้ายวันสถาปนา ก้าวสู่ปีที่ 34 โดย รมช. คลัง ได้ร่วมแสดงความยินดีกับ บสย. พร้อมกล่าวชื่นชมการดำเนินงานของ บสย. ตลอดเวลาที่ผ่านมา ที่มีส่วนสำคัญในการสร้างความแข็งแกร่งให้กับ SMEs ไทย พร้อมอวยพรให้ บสย. ก้าวสู่ปีที่ 34 อย่างมั่นคงและแข็งแกร่ง ณ บสย. สำนักงานใหญ่ อาคารชาญอิสสระทาวเวอร์ 2 ถนนเพชรบุรีตัดใหม่ กรุงเทพฯ เมื่อวันที่ 21 กุมภาพันธ์ 2568
ภายในงาน รมช. คลัง ได้เยี่ยมชมการทำงานของ บสย. ในส่วนของระบบการค้ำประกันสินเชื่อออนไลน์ การเชื่อมต่อการทำงานกับสถาบันการเงิน และผู้ประกอบการ SMEs ที่ บสย. ค้ำประกันสินเชื่อผ่านดิจิทัล แพลตฟอร์ม พร้อมเยี่ยมชม ศูนย์การเรียนรู้ TCG Learning Center ชั้น 2 อาคารชาญอิสสระทาวเวอร์ 2 ซึ่งเปิดให้ผู้ประกอบการ SMEs สามารถร่วมกิจกรรมต่าง ๆ ที่ บสย. จัดขึ้น โดยมุ่งให้องค์ความรู้ทางการเงิน การพัฒนาธุรกิจ ฯลฯ พร้อมเยี่ยมชมสำนักงานเขตนครหลวง ที่ได้ยกระดับสู่ “ศูนย์ที่ปรึกษาทางการเงิน SMEs” (F.A. Center) ให้ความช่วยเหลือ SMEs ครอบคลุมพื้นที่ กรุงเทพฯ และปริมณฑล
พร้อมกันนี้ รมช. ยังได้มอบนโยบายให้ บสย. เดินหน้ายกระดับการช่วยเหลือผู้ประกอบการ SMEs ในประเทศไทย ที่มีมากกว่า 3.2 ล้านราย ให้สามารถเข้าถึงสินเชื่อในระบบผ่านมาตรการต่างๆ โดยเฉพาะการออกมาตรการค้ำประกันสินเชื่อ “ลีสซิ่ง-เช่าซื้อ” (Leasing & Hire Purchase) เพื่อช่วย SMEs ที่ต้องการขอสินเชื่อสำหรับซื้อรถกระบะใหม่ เพื่อขนส่งสินค้าและธุรกิจค้าขาย ให้สามารถเข้าถึงสินเชื่อในระบบได้ง่ายขึ้น ผ่านกลไกการค้ำประกันของ บสย. โดยย้ำว่า มาตรการนี้นอกจากช่วย SMEs ที่มีความตั้งใจในการใช้รถเพื่อประกอบอาชีพแล้ว ยังช่วยกระตุ้นตลาดรถเชิงพาณิชย์ที่ซบเซาให้กลับมาเติบโตได้อีกครั้ง ซึ่งจะส่งผลต่อการขับเคลื่อนเศรษฐกิจตลอดปีนี้

ที่มา : https://www.thaigov.go.th/news/contents/details/93675