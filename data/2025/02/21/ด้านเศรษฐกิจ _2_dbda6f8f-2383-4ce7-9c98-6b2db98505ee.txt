รัฐบาลไทย-ข่าวทำเนียบรัฐบาล-ทปษ.บุญสิงห์ ประชุมหารือกลุ่มสมัชชาเกษตรกรภาคอีสานและสมาพันธ์เกษตรกรอีสาน


วันศุกร์ที่ 21 กุมภาพันธ์ 2568
ทปษ.บุญสิงห์ ประชุมหารือกลุ่มสมัชชาเกษตรกรภาคอีสานและสมาพันธ์เกษตรกรอีสาน
ทปษ.บุญสิงห์ ประชุมหารือกลุ่มสมัชชาเกษตรกรภาคอีสานและสมาพันธ์เกษตรกรอีสาน
วันพฤหัสบดีที่ 20 กุมภาพันธ์ พ.ศ. 2568 เวลา 10.00 น. ณ ห้องประชุม 134 กระทรวงเกษตรและสหกรณ์ นายบุญสิงห์ วรินทร์รักษ์ ที่ปรึกษารัฐมนตรีว่าการกระทรวงเกษตรและสหกรณ์ เป็นประธานในการประชุมหารือกลุ่มสมัชชาเกษตรกรภาคอีสานและสมาพันธ์เกษตรกรอีสาน พร้อมด้วยนายถาวร ทันใจ รองปลัดกระทรวงเกษตรและสหกรณ์ นายเทวินทร์ นรินทร์ ผู้อำนวยการสำนักบริหารกองทุนเพื่อช่วยเหลือเกษตรกรและรับเรื่องร้องเรียน สป.กษ. นายชีวิน อินทรานุกูล ผู้อำนวยการสำนักกฎหมายและที่ดิน และนายอานนท์ ยิ้มแก้ว ผอ.ส่วนกรรมสิทธิ์ที่ดิน สำนักกฎหมายและที่ดิน กรมชลประทาน ร่วมกับผู้แทนเกษตรกรนายศักดา กาญจนเสน ประธานสมัชชาเกษตรกรภาคอีสาน และนางบุรี อาจโยธา ประธานสมาพันธ์เกษตรกรอีสาน โดยมีประเด็นการหารือกรณีคณะกรรมการกลั่นกรองเรื่องเสนอคณะรัฐมนตรี มีข้อสังเกตในการขอรับสิทธิการจัดสรรที่ดินแปลงอพยพจังหวัดสุรินทร์ต้องการให้มีการกำหนดราคาการจ่ายค่าชดเชยเป็นราคาเดี่ยวกันทั้ง 3 จังหวัด (จังหวัดสุรินทร์ จังหวัดศรีสะเกษ และจังหวัดร้อยเอ็ด) และเมื่อการชดจ่ายค่าชดเชยไปแล้วจะมีการเรียกร้องซ้ำอีก
รองปลัดกระทรวงเกษตรและสหกรณ์ (นายถาวร ทันใจ) แจ้งว่า จากการเข้าร่วมประชุมคณะกรรมการกลั่นกรองฯ ทางคณะกรรมการกลั่นกรองฯ ไม่ได้ติดขัดในประเด็นการนำเสนอเข้า ครม. แต่ขอให้กระทรวงเกษตรและสหกรณ์พิจารณาในหลักเกณฑ์ควรเป็นมาตรฐานเดียวกัน ลดความเหลื่อมล้ำ ลดการโต้แย้งจากกลุ่มอื่น ๆ และขอให้นำข้อมูลจังหวัดศรีสะเกษ และจังหวัดร้อยเอ็ด พิจารณาร่วมกับจังหวัดสุรินทร์
นายศักดา กาญจนเสน ประธานสมัชชาเกษตรกรภาคอีสาน ชี้แจงที่ประชุมว่า 1. การกำหนดราคาค่าชดเชยเป็นการคำนวณโดยใช้ค่ามัธยฐานจากราคาที่ดินพื้นฐานจากกรมธนารักษ์ จึงทำให้ค่าชดเชยใน 3 จังหวัด แตกต่างกัน เนื่องจากมติ ครม. เมื่อวันที่ 7 มีนาคม 2566 สำนักงบประมาณมีการขอให้กลับมาทบทวนอีกครั้งหนึ่ง 2. กรณีการเรียกร้องซ้ำจะไม่มีการเรียกร้องเพิ่มเติมอีก เว้นแต่ข้อมูลพื้นฐานของกรมธนารักษ์แปลงเปลี่ยนไป และ 3. การพิจารณาของคณะทำงานฯ จังหวัดศรีสะเกษ และจังหวัดร้อยเอ็ด อยู่ระหว่างการดำเนินการตรวจสอบข้อมูล และรอจัดการประชุมคณะทำงาน หากนำมาพิจารณาและนำเสนอพร้อมกับจังหวัดสุรินทร์เกรงว่าจะทำให้จังหวัดสุรินทร์ต้องเสียเวลา
ประธานจึงเสนอ ดังนี้ 1. ให้มีการจัดประชุมคณะกรรมการแก้ไขปัญหาของสมัชชาเกษตรกรภาคอีสานและสมาพันธ์เกษตรกรอีสานเพื่อพิจารณาในประเด็นที่คณะกรรมการกลั่นกรองฯ มีข้อสังเกต 2. มอบหมายรองปลัดกระทรวงเกษตรและสหกรณ์ (นายถาวร ทันใจ) พิจารณาการจัดทำหลักเกณฑ์กลางเพื่อนำไปใช้กับทุกกลุ่มเกษตรกรที่มีเรียกร้องกรณีการจ่ายค่าชดเชย 3. มอบหมายกรมชลประทานรวบรวมข้อมูลจัดทำบัญชี กลุ่มอื่น ๆ ที่เกี่ยวข้องว่ามีการดำเนินการอยู่ในขั้นตอนไหนแล้วบ้าง และ 4. มอบหมายกรมชลประทานติดตาม เร่งรัดการพิจารณาคณะทำงานฯ จังหวัดศรีสะเกษ และจังหวัดร้อยเอ็ด

ที่มา : https://www.thaigov.go.th/news/contents/details/93656