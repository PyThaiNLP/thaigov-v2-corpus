รัฐบาลไทย-ข่าวทำเนียบรัฐบาล- รัฐมนตรีว่าการกระทรวงยุติธรรม เป็นประธานการแถลงข่าวส่งมอบทรัพย์ในคดี “เว็บพนันออนไลน์แม่มนต์” จากกรมสอบสวนคดีพิเศษให้คณะกรรมการธุรกรรม ปปง.รวมมูลค่าทรัพย์สินกว่า 500 ล้านบาท


วันศุกร์ที่ 21 กุมภาพันธ์ 2568
21/02/2568
พิมพ์
รัฐมนตรีว่าการกระทรวงยุติธรรม เป็นประธานการแถลงข่าวส่งมอบทรัพย์ในคดี “เว็บพนันออนไลน์แม่มนต์” จากกรมสอบสวนคดีพิเศษให้คณะกรรมการธุรกรรม ปปง.รวมมูลค่าทรัพย์สินกว่า 500 ล้านบาท
รัฐมนตรีว่าการกระทรวงยุติธรรม เป็นประธานการแถลงข่าวส่งมอบทรัพย์ในคดี “เว็บพนันออนไลน์แม่มนต์” จากกรมสอบสวนคดีพิเศษให้คณะกรรมการธุรกรรม ปปง.รวมมูลค่าทรัพย์สินกว่า 500 ล้านบาท เพื่อดำเนินการตามกฎหมายฟอกเงิน
ในวันศุกร์ที่ 21 กุมภาพันธ์ 2568 เวลา 13.40 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานการแถลงข่าวการส่งมอบทรัพย์สินที่ยึดและอายัดไว้จากคดีพิเศษ ที่ 76/2566 เครือข่ายเว็บไซต์พนันออนไลน์ “แม่มนต์” ให้กับสำนักงานป้องกันและปราบปรามการฟอกเงิน (ปปง.) เพื่อดำเนินการตามกฎหมายฟอกเงิน โดยมี นายโกมล พรมเพ็ง รองปลัดกระทรวงยุติธรรม พันตำรวจตรี ยุทธนา แพรดำ อธิบดีกรมสอบสวนคดีพิเศษ นายกมลสิษฐ์ วงศ์บุตรน้อย รองเลขาธิการคณะกรรมการป้องกันและปราบปรามการฟอกเงิน พร้อมด้วยข้าราชการ และเจ้าหน้าที่จากทั้งสองหน่วยงาน ร่วมเป็นสักขีพยานในการส่งมอบทรัพย์สินในคดีดังกล่าว ณ อาคารกรมสอบสวนคดีพิเศษ ถนนแจ้งวัฒนะ กรุงเทพมหานคร
การส่งมอบทรัพย์สินที่ได้จากการยึด อายัดในครั้งนี้ สืบเนื่องจากกองคดีเทคโนโลยีและสารสนเทศ กรมสอบสวนคดีพิเศษ ได้ทำการสืบสวนสอบสวนคดีพิเศษที่ 76/2566 กรณี กลุ่มผู้กระทำผิดมีการโฆษณาหรือชักชวนให้ผู้อื่นเข้าเล่นการพนันโดยผ่านทางสื่ออิเล็กทรอนิกส์ เครือข่ายเว็บไซต์พนันออนไลน์ “แม่มนต์” มีเงินหมุนเวียนกว่า 2,000 ล้านบาท โดยเมื่อวันที่ 12 กรกฎาคม 2567 ได้ส่งสำนวนการสอบสวนและมีความเห็นควรสั่งฟ้องผู้ต้องหา จำนวน 38 ราย ซึ่งจับกุมตัวได้แล้ว 17 ราย และอยู่ระหว่างการติดตามจับกุมอีก 21 ราย ไปยังพนักงานอัยการสำนักงานคดีพิเศษ ในความผิดฐาน “ร่วมกันเข้าถึงโดยมิชอบซึ่งระบบคอมพิวเตอร์และข้อมูลคอมพิวเตอร์ที่มีมาตรการป้องกันการเข้าถึงโดยเฉพาะ ร่วมกันจัดให้มีการเล่นหรือทำอุบายล่อ ช่วยประกาศโฆษณาหรือชักชวนโดยทางตรงหรือทางอ้อมให้ผู้อื่นเข้าเล่นหรือเข้าพนัน ร่วมกันฟอกเงินและใช้บัตรอิเล็กทรอนิกส์ของผู้อื่นโดยมิชอบ” ตามพระราชบัญญัติว่าด้วยการกระทำความผิดเกี่ยวกับคอมพิวเตอร์ พ.ศ. 2550 และที่แก้ไขเพิ่มเติม พระราชบัญญัติการพนัน พ.ศ. 2478 และที่แก้ไขเพิ่มเติม และพระราชบัญญัติป้องกันและปราบปรามการฟอกเงิน พ.ศ. 2542 และที่แก้ไขเพิ่มเติม ซึ่งในปฏิบัติการสืบสวนสอบสวนที่ผ่านมา สามารถยึดและอายัดทรัพย์สินมูลค่ากว่า 500 ล้านบาท โดยทรัพย์สินที่ส่งมอบให้สำนักงานป้องกันและปราบปรามการฟอกเงิน (ปปง.) ในครั้งนี้ ประกอบด้วย เครื่องประดับ ทองคำ อัญมณี สินค้าแบรนด์เนม พระเครื่อง รถยนต์ 14 คัน รถบ้าน 1 คัน รถจักรยานยนต์ 4 คัน เงินสด และอื่น ๆ
ทั้งนี้ คณะกรรมการธุรกรรมจะพิจารณาดำเนินการตามพระราชบัญญัติป้องกันและปราบปรามการฟอกเงิน พ.ศ. 2542 เนื่องจากเป็นทรัพย์สินที่ได้มาจากคดีความผิดมูลฐาน ซึ่งการส่งมอบของกลางในวันนี้ถือเป็นก้าวสำคัญในการปราบปรามเครือข่ายเว็บพนันออนไลน์และขบวนการฟอกเงิน ซึ่งกระทรวงยุติธรรม โดยกรมสอบสวนคดีพิเศษ ยืนยันจะขยายผลตรวจสอบเส้นทางการเงิน และดำเนินคดีกับผู้เกี่ยวข้องอย่างเด็ดขาดต่อไป

ที่มา : https://www.thaigov.go.th/news/contents/details/93670