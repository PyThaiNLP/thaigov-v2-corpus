รัฐบาลไทย-ข่าวทำเนียบรัฐบาล-เลขาฯ กอช. ร่วมกับ ศธ. ติวเข้ม เยาวชนไทย สร้างทักษะการออม – เชิญชวนผู้ปกครอง ส่งเงินออมให้บุตรหลาน รับสิทธิเงินสมทบจากรัฐ


วันศุกร์ที่ 21 กุมภาพันธ์ 2568
21/02/2568
พิมพ์
เลขาฯ กอช. ร่วมกับ ศธ. ติวเข้ม เยาวชนไทย สร้างทักษะการออม – เชิญชวนผู้ปกครอง ส่งเงินออมให้บุตรหลาน รับสิทธิเงินสมทบจากรัฐ
เลขาธิการ กอช. ร่วมประชุมเพื่อขับเคลื่อนโครงการส่งเสริมวินัยการออม กับ กอช. ในกลุ่มนักเรียน นักศึกษา ในพื้นที่เขตตรวจราชการที่ 11 โดยมีนายสมใจ วิเศษทักษิณ ผู้ตรวจฯ ก.ศึกษาธิการ ร่วมประชุมประสานภารกิจ พร้อมทั้งลงพื้นที่ตรวจราชการและติดตามประเมินผล
​นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ (กอช.) เข้าร่วมประชุมเพื่อขับเคลื่อนโครงการส่งเสริมวินัยการออม กับ กอช. ในกลุ่มนักเรียน นักศึกษา ในพื้นที่เขตตรวจราชการที่ 11 โดยมีนายสมใจ วิเศษทักษิณ  ผู้ตรวจราชการกระทรวงศึกษาธิการ เข้าร่วมการประชุมประสานภารกิจ พร้อมทั้งลงพื้นที่ตรวจราชการและติดตามประเมินผลการจัดการศึกษาของกระทรวงศึกษาธิการ รอบที่ 1 ประจำปีงบประมาณ พ.ศ. 2568 ในรูปแบบ Onsite และ Online ในทุกระดับ โดยมีผู้แทนเข้าร่วมประชุม จากสำนักงานเขตพื้นที่การศึกษาประถมศึกษา (สพป.) สำนักงานเขตพื้นที่การศึกษามัธยมศึกษา (สพม.) กรมส่งเสริมการเรียนรู้ (สกร.) สำนักงานการการอาชีวศึกษา (สอศ.) สำนักงานคณะกรรมการส่งเสริมการศึกษาเอกชน (สช.) และหน่วยงานในกำกับกระทรวงศึกษาธิการ ณ โรงเรียนอนุบาลภูพาน จ.สกลนคร ,โรงเรียนดงหลวงวิทยา วิทยาลัยการอาชีพนวมินทราชินีมุกดาหาร จ.มุกดาหาร ,โรงเรียนเซนต์ยอแซฟนาแก โรงเรียนนาหว้าพิทยาคม จ.นครพนม ,โรงเรียนศรีชมภูวิทยา โรงเรียนสังวาลย์วิทย์ 1 จ.บึงกาฬ ,โรงเรียนบ้านดุงวิทยา โรงเรียนอนุบาลศรีสุทโธ โรงเรียนพิบูลย์รักษ์พิทยา จ.อุดรธานี ระหว่างวันที่ 17 -21 กุมภาพันธ์ 2568
​พร้อมกันนี้ นางสาวจารุลักษณ์ ยังได้ร่วมบรรยายให้ความรู้เรื่องการวางแผนทางการเงิน โดยเริ่มจากการออมเป็นพื้นฐานในการพัฒนาทักษะการเงินการลงทุน รวมถึงสิทธิประโยชน์ที่ได้รับจากการออมเงินกับ กอช. ให้กับนักเรียน นักศึกษา มีใจความสำคัญตอนหนึ่งว่า “ขอเชิญชวนให้ผู้ที่มีอายุ 15 ปีขึ้นไป ร่วมออมเงินกับ กอช. เพียงวันละ 10 บาท ส่งออมกับ กอช. เดือนละ 300 บาท ในเดือนถัดไปรัฐจะช่วยสมทบให้ 150 บาท (อายุ 15 – 30 ปี สมทบ 50 % สูงสุดไม่เกินปีละ 1,800 บาท) และเมื่อจบการศึกษา หรือเข้าทำงานในระบบ เป็นข้าราชการ หรือพนักงานบริษัทเอกชน ยังคงส่งเงินออมได้อย่างต่อเนื่อง ตามความสมัครใจ และเงินออมสามารถนำไปลดหย่อนภาษีประจำปีได้ อีกทั้งยังได้รับดอกผลจากการลงทุน แต่จะไม่ได้รับเงินสมทบจากรัฐ เพราะได้สิทธิจากการทำงานในระบบ ทั้งนี้ ผู้ปกครอง สามารถออมเงินให้บุตรหลานของท่านได้ โดยผู้ที่สนใจสามารถสมัครเป็นสมาชิก กอช. ได้ที่ แอปพลิเคชั่น กอช. หรือสอบถามเพิ่มเติมได้ที่ ไลน์แอด กอช. @nsf.th”
​สำหรับโครงการส่งเสริมวินัยการออม กับ กอช. ดำเนินการภายใต้กรอบความร่วมมือกับกระทรวงศึกษาธิการ เพื่อปลูกฝังและส่งเสริมวินัยการออมผ่านสถานศึกษา ผ่านบันทึกข้อตกลงความร่วมมือ การส่งเสริมการออม ระหว่างกระทรวงศึกษาธิการ กับ กองทุนการออมแห่งชาติ มาตั้งแต่ปี 2560 จนถึงปัจจุบัน

ที่มา : https://www.thaigov.go.th/news/contents/details/93668