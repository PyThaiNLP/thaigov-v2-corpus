รัฐบาลไทย-ข่าวทำเนียบรัฐบาล-มท.4 ลงพื้นที่พะเยา ติดตามความคืบหน้าการจัดทำทะเบียนประวัติบุคคลที่ไม่มีสถานะทางทะเบียน


วันศุกร์ที่ 21 กุมภาพันธ์ 2568
21/02/2568
พิมพ์
มท.4 ลงพื้นที่พะเยา ติดตามความคืบหน้าการจัดทำทะเบียนประวัติบุคคลที่ไม่มีสถานะทางทะเบียน
มท.4 ลงพื้นที่พะเยา ติดตามความคืบหน้าการจัดทำทะเบียนประวัติบุคคลที่ไม่มีสถานะทางทะเบียน
วันที่ 21 กุมภาพันธ์ 2568 นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ลงพื้นที่จังหวัดพะเยา เพื่อติดตามความคืบหน้าการจัดทำทะเบียนประวัติบุคคลที่ไม่มีสถานะทางทะเบียน โดยได้รับการต้อนรับจาก นายรัฐพล นราดิศร ผู้ว่าราชการจังหวัดพะเยา นายวิสุทธิ์ ไชยณรุณ สมาชิกสภาผู้แทนราษฎร จังหวัดพะเยา นางสาวสกุณา สาระนันท์ สมาชิกสภาผู้แทนราษฎร เขต 6 จังหวัดสกลนคร นายธวัช ใสสม พัฒนาการจังหวัดพะเยา นางสาวศิรินุช จันทาพูน นายอำเภอจุน นางวิลาวัลย์ สมฤทธิ์ ผู้อำนวยการโรงเรียนราชประชานุเคราะห์ 24 จังหวัดพะเยา พร้อมด้วยหัวหน้าส่วนราชการ ผู้นำท้องที่ ผู้นำท้องถิ่น ประชาชน และนักเรียนโรงเรียนราชประชานุเคราะห์ 24 จังหวัดพะเยา
การลงพื้นที่ครั้งนี้ เป็นการติดตามความคืบหน้าของโครงการตามมติคณะรัฐมนตรี เมื่อวันที่ 29 ตุลาคม 2567 ซึ่งได้อนุมัติหลักเกณฑ์เพื่อเร่งรัดการแก้ไขปัญหาสัญชาติและสถานะบุคคลที่ไม่มีสถานะทางทะเบียน โดยเฉพาะกลุ่มบุคคลที่อพยพเข้ามาพำนักในราชอาณาจักรเป็นเวลานาน และกลุ่มบุตรที่เกิดในราชอาณาจักร เพื่อให้มีขั้นตอนและระยะเวลาที่ชัดเจนในการดำเนินงานอย่างมีประสิทธิภาพมากขึ้น
ในโอกาสนี้ นางสาวธีรรัตน์ สำเร็จวาณิชย์ ได้มอบบัตรประจำตัวบุคคลที่ไม่มีสถานะทางทะเบียนให้แก่นักเรียนของโรงเรียนราชประชานุเคราะห์ 24 จังหวัดพะเยา จำนวน 5 ราย พร้อมทั้งกล่าวว่า "รัฐบาลให้ความสำคัญกับการแก้ไขปัญหาสถานะบุคคล ตามหลักสิทธิมนุษยชนสากล และเป็นไปตามนโยบายของรัฐบาลในการสร้างความเท่าเทียมทางสังคม โดยหลักเกณฑ์ใหม่ที่ใช้ในการดำเนินงานครั้งนี้ได้ถูกจัดทำเป็นประกาศของกระทรวงมหาดไทย ซึ่งขณะนี้อยู่ระหว่างการเตรียมบังคับใช้ เพื่อให้สามารถแก้ไขปัญหาได้อย่างเป็นรูปธรรมและทั่วถึงมากขึ้น"
การลงพื้นที่ครั้งนี้นับเป็นอีกก้าวสำคัญในการขับเคลื่อนนโยบายของรัฐบาล เพื่อให้บุคคลที่ไม่มีสถานะทางทะเบียนได้รับสิทธิและโอกาสที่เท่าเทียมกันในสังคมไทย

ที่มา : https://www.thaigov.go.th/news/contents/details/93664