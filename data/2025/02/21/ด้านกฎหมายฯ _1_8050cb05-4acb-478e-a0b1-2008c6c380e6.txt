รัฐบาลไทย-ข่าวทำเนียบรัฐบาล-กระทรวงยุติธรรม ร่วมลงนามแผนดำเนินการ พ.ศ. 2568 - 2570


วันพฤหัสบดีที่ 20 กุมภาพันธ์ 2568
20/02/2568
พิมพ์
กระทรวงยุติธรรม ร่วมลงนามแผนดำเนินการ พ.ศ. 2568 - 2570
กระทรวงยุติธรรม ร่วมลงนามแผนดำเนินการ พ.ศ. 2568 - 2570 ตามบันทึกความเข้าใจว่าด้วยความร่วมมือด้านกิจการยุติธรรมและกฎหมายระหว่างกระทรวงยุติธรรมแห่งราชอาณาจักรไทยและกระทรวงยุติธรรมแห่งสาธารณรัฐประชาธิปไตยประชาชนลาว
ในวันพฤหัสบดีที่ 20 กุมภาพันธ์ 2568 เวลา 11.45 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เข้าร่วมพิธีลงนามแผนดำเนินการ พ.ศ. 2568 - 2570 เพื่อดำเนินการตามบันทึกความเข้าใจว่าด้วยความร่วมมือด้านกิจการยุติธรรมและกฎหมายระหว่างกระทรวงยุติธรรมแห่งราชอาณาจักรไทยและกระทรวงยุติธรรมแห่งสาธารณรัฐประชาธิปไตยประชาชนลาว โดยมีนายวัลลภ นาคบัว รองปลัดกระทรวงยุติธรรม และนายคำพู ทีละกุล (Mr. Khamphou Thirakul) รักษาการแทนปลัดกระทรวงยุติธรรมแห่งสาธารณรัฐประชาธิปไตยประชาชนลาว เป็นผู้ลงนามของทั้งสองฝ่าย ในโอกาสดังกล่าวได้รับเกียรติจากนางสาวแพทองธาร ชินวัตร นายกรัฐมนตรี และนายสอนไซ สีพันดอน (Mr. Sonexay Siphandone) นายกรัฐมนตรีสาธารณรัฐประชาธิปไตยประชาชนลาว เป็นประธานร่วมสักขีพยานร่วม ณ ตึกสันติไมตรี (หลังนอก) ทำเนียบรัฐบาล
ทั้งนี้ แผนดำเนินการดังกล่าวมีวัตถุประสงค์เพื่อขับเคลื่อนและส่งเสริมพลวัตของความร่วมมือกับกระทรวงยุติธรรม สปป.ลาว ให้มีความต่อเนื่องและสานต่อกิจกรรมการดำเนินงานให้เป็นรูปธรรมยิ่งขึ้น นับตั้งแต่การลงนามบันทึกความเข้าใจฯ เมื่อปี พ.ศ. 2561 โดยขอบเขตของกิจกรรมภายใต้แผนดำเนินการฯ ครอบคลุมประเด็นที่กระทรวงยุติธรรมให้ความสำคัญ และสามารถตอบสนองไม่เพียงแต่การส่งเสริมพันธกิจของกระทรวงยุติธรรม แต่ยังสามารถตอบสนองต่อการดำเนินความร่วมมือระหว่างกันในการพัฒนากฎหมายและกระบวนการยุติธรรมในระดับภูมิภาคได้อีกด้วย ซึ่งการลงนามในแผนดำเนินการดังกล่าวของกระทรวงยุติธรรม ถือเป็นโอกาสอันดีในวาระการเฉลิมฉลองครบรอบ 75 ปี ความสัมพันธ์ทางการทูตไทย - สปป.ลาว ปี 2568 นี้
ในโอกาสนี้ นายกรัฐมนตรีของทั้งสองประเทศได้ร่วมเปิดตราสัญลักษณ์ครบรอบ 75 ปี ความสัมพันธ์ทางการทูตไทย - สปป.ลาว และร่วมกล่าวถ้อยแถลง โดยมีสาระสำคัญเกี่ยวกับความร่วมมือทวิภาคีระหว่างไทยและ สปป.ลาว ในทุกมิติ ได้แก่ การเมืองและความมั่นคง โดยเฉพาะความร่วมมือด้านการปราบปรามอาชญากรรมทางไซเบอร์และแก๊งคอลเซ็นเตอร์ รวมถึงเครือข่ายยาเสพติดในบริเวณพื้นที่สามเหลี่ยมทองคำ ผ่านทางกลไกกรอบความร่วมมือแม่โขง - ล้านช้าง (Mekong - Lancang Cooperation: MLC) เศรษฐกิจ และสังคมและวัฒนธรรม นอกจากนี้ ฝ่ายไทยยังได้กล่าวแสดงความยินดีต่อความสำเร็จต่อบทบาทของ สปป.ลาว ในวาระการดำรงตำแหน่งประธานอาเซียน เมื่อปี 2567 ที่ผ่านมา และกล่าวยินดีให้การสนับสนุนช่วยเหลือฝ่าย สปป.ลาว ในกรอบลุ่มแม่น้ำโขงและกรอบอาเซียน เพื่อยกระดับคุณภาพชีวิตของประชาชนทั้งสองประเทศ

ที่มา : https://www.thaigov.go.th/news/contents/details/93637