รัฐบาลไทย-ข่าวทำเนียบรัฐบาล-“วราวุธ” ประณามคนขาย-ผลิตบุหรี่ไฟฟ้า ให้เด็ก เล็ก วอน พ่อแม่ผู้ปกครองดูแลลูกหลาน  ย้ำ พม. พร้อมทำงานกับทุกฝ่ายสร้างครอบครัวเข้มแข็ง


วันศุกร์ที่ 21 กุมภาพันธ์ 2568
“วราวุธ” ประณามคนขาย-ผลิตบุหรี่ไฟฟ้า ให้เด็ก เล็ก วอน พ่อแม่ผู้ปกครองดูแลลูกหลาน  ย้ำ พม. พร้อมทำงานกับทุกฝ่ายสร้างครอบครัวเข้มแข็ง
“วราวุธ” ประณามคนขาย-ผลิตบุหรี่ไฟฟ้า ให้เด็ก เล็ก วอน พ่อแม่ผู้ปกครองดูแลลูกหลาน  ย้ำ พม. พร้อมทำงานกับทุกฝ่ายสร้างครอบครัวเข้มแข็ง
วันที่ 21 กุมภาพันธ์ 2568 ที่กระทรวงการพัฒนาสังคมและความมั่นคงของมนุษย์ นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้สัมภาษณ์ถึงกรณีที่ปัจจุบันเด็กเล็กสามารถเข้าถึงบุหรี่ไฟฟ้าง่ายขึ้น และ ปรากฏว่ามีเด็กนักเรียนชั้นประถมศึกษาสูบบุหรี่ไฟฟ้า จนทำให้ปอดหายจนต้องเข้ารับการรักษาที่โรงพยาบาล ว่า ปัญหานี้ในประเทศไทยมีมาตรการและกฎหมายหลายเรื่องแต่สิ่งที่สำคัญที่สุดคือการบังคับใช้ และที่สำคัญที่สุดคือพ่อแม่ที่จะต้องดูแลลูก ซึ่งจากกรณีดังกล่าวตนขอประณามคนที่ขายบุหรี่ไฟฟ้าให้กับเด็ก เนื่องจากจำนวนเด็กในประเทศไทยมีน้อยมากแล้วอัตราเด็กเกิดใหม่ในปีที่ผ่านมาก็มีจำนวน 400,000 กว่าคน เมื่อมีเด็กจำนวนน้อยอยู่แล้ว คนไทยด้วยกันเองยังจะมาทำลายทรัพยากรบุคคลที่เรามีอยู่น้อยกว่านี้อีก วันนี้เราจะต้องดูแลเด็กและจะต้องประคบประหงมทำให้เขาเติบโตขึ้นมาเป็นทรัพยากรของชาติ แต่คนขายหรือคนผลิตบุหรี่ไฟฟ้านั้น จะเป็นคนทำให้เด็กเหล่านี้เปลี่ยนสภาพจากทรัพยากรของชาติมาเป็นภาระของชาติ
นายวราวุธ กล่าวว่า ขอให้คนขายหรือคนผลิตบุหรี่ไฟฟ้าเปลี่ยนความคิด ถ้าทำผิดไปแล้วขอให้คิดใหม่ ถ้าหากเกิดกับลูกหลานของคนขายเองและทำให้ปอดหายจนเสียชีวิตขึ้นมา ตนเชื่อว่าคนขายคงไม่ชอบ หรือแม้แต่คนผลิตบุหรี่ไฟฟ้า ตนไม่เข้าใจจริงๆว่า เอาสมองส่วนไหนมาคิด หรือคิดถึงเพียงแค่กำไร และคิดถึงเพียงแค่การตลาด อยากจะขายของเท่านั้น สำคัญที่สุดตนขอฝากพ่อแม่ผู้ปกครองทุกคนว่าลูกของท่านคือสมบัติที่ล้ำค่าที่สุดในชีวิตของครอบครัว ของสังคมไทย ขอให้ดูแลลูกหลานให้ดี และกระทรวง พม. ยินดีที่จะทำงานพร้อมกับทุกฝ่ายเพื่อสร้างสถาบันครอบครัวให้เข้มแข็ง ส่วนพ่อแม่ผู้ปกครองต้องคอยดูแลลูกหลาน และทำครอบครัวให้อบอุ่น พร้อมทั้งช่วยกันปกป้องเด็กและเยาวชนของเรานั้นจากสิ่งที่ไม่ดีในอนาคต
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #เด็กสูบบุหรี่ไฟฟ้า #บุหรี่ไฟฟ้า #เด็ก #เยาวชน

ที่มา : https://www.thaigov.go.th/news/contents/details/93679