รัฐบาลไทย-ข่าวทำเนียบรัฐบาล-“วราวุธ” ยืนยัน พม. ชง ครม. พิจารณาเบี้ยผู้สูงอายุพันบาทถ้วนหน้า อยู่ขั้นตอนรอความเห็นจากหน่วยงานที่เกี่ยวข้อง


วันศุกร์ที่ 21 กุมภาพันธ์ 2568
“วราวุธ” ยืนยัน พม. ชง ครม. พิจารณาเบี้ยผู้สูงอายุพันบาทถ้วนหน้า อยู่ขั้นตอนรอความเห็นจากหน่วยงานที่เกี่ยวข้อง
“วราวุธ” ยืนยัน พม. ชง ครม. พิจารณา เบี้ยผู้สูงอายุพันบาทถ้วนหน้า อยู่ขั้นตอน รอ ความเห็นจากหน่วยงานที่เกี่ยวข้อง
วันที่ 21 กุมภาพันธ์ 2568 ที่กระทรวงการพัฒนาสังคมและความมั่นคงของมนุษย์ นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้สัมภาษณ์ถึงกรณีที่ฝ่ายค้านเสนอ ร่างพระราชบัญญัติบำนาญพื้นฐานถ้วนหน้า พ.ศ. .... ที่จะให้ผู้สูงอายุได้รับเบี้ยผู้สูงอายุ 3,000 บาทต่อเดือน ไว้ก่อนหน้านี้ ว่า เนื่องด้วยสถานการณ์เศรษฐกิจปัจจุบันเงินทุกบาทล้วนแล้วแต่จะช่วยบรรเทาภาระพี่น้องประชาชนได้อยากขอให้นึกถึงรายได้ของภาครัฐด้วย อย่างไรก็ตาม ปัจจุบันมีการจ่ายเบี้ยยังชีพผู้สูงอายุแบบขั้นบันได คือ  600 , 700 , 800 และ 1,000 บาทต่อเดือน ซึ่งใช้งบฯ เกือบหนึ่งแสนล้านบาท และถ้าปรับเบี้ยยังชีพผู้สูงอายุเป็นแบบถ้วนหน้า 1,000 บาท ตามที่กระทรวง พม. ได้เสนอให้กับคณะรัฐมนตรี (ครม.) พิจารณานั้น จะใช้งบฯ เพิ่มขึ้นมาเป็น 1.7 -1.8 แสนล้านบาท ดังนั้นต้องดูและรับฟังความเห็นจากสำนักงบประมาณ แต่ถ้าเพิ่มเงินเป็น 3,000 บาทถ้วนหน้านั้น ต้องใช้งบฯ กว่า 5-6 แสนล้านบาท ซึ่งวันนี้เรามีข้อจำกัดทางด้านงบประมาณ ดังนั้น ถ้าให้เงิน 3,000 บาทแล้วจะก่อให้เกิดปัญหาในส่วนอื่นๆ ที่จะต้องใช้งบประมาณ ตนคิดว่าเราควรดำเนินการทีละขั้นตอนดีกว่า หากประเทศไทยมีเศรษฐกิจดีขึ้น แล้วมีงบประมาณเพียงพอที่จะให้เงิน 3,000 บาท ทางกระทรวง พม. เห็นด้วยเป็นอย่างยิ่ง ซึ่งวันนี้เรามีรายรับไม่เพียงพอที่จะมาสนับสนุนรายจ่ายที่จะเกิดขึ้น
นายวราวุธ กล่าวว่า ขณะนี้นายพีระพันธุ์ สาลีรัฐวิภาค รองนายกรัฐมนตรี ได้เสนอเรื่องปรับเบี้ยยังชีพผู้สูงอายุเป็นแบบถ้วนหน้า 1,000 บาท ตามที่กระทรวง พม. เสนอให้ครม. พิจารณาแล้ว และอยู่ขั้นตอนที่ ครม. จะขอความเห็นจากหน่วยงานที่เกี่ยวข้อง อาทิ กรมบัญชีกลาง สำนักงบประมาณ รวมถึงกระทรวงการคลัง ขอย้ำว่า ขณะนี้ยังอยู่ในขั้นตอนของการพิจารณา
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #เบี้ยยังชีพผู้สูงอายุ

ที่มา : https://www.thaigov.go.th/news/contents/details/93681