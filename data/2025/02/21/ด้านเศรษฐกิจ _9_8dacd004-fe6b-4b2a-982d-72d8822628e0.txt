รัฐบาลไทย-ข่าวทำเนียบรัฐบาล-บสย. จัดงานวันคล้ายวันสถาปนา ก้าวสู่ปีที่ 34 สานต่อพันธกิจ เสริมแกร่ง SMEs เติบโตอย่างยั่งยืน  


วันศุกร์ที่ 21 กุมภาพันธ์ 2568
21/02/2568
พิมพ์
บสย. จัดงานวันคล้ายวันสถาปนา ก้าวสู่ปีที่ 34 สานต่อพันธกิจ เสริมแกร่ง SMEs เติบโตอย่างยั่งยืน
บสย. จัดงาน “วันคล้ายวันสถาปนา” บสย. ก้าวสู่ปีที่ 34 วันที่ 21 ก.พ.2568 ภายใต้แนวคิด TCG Next เพื่อ SMEs ยั่งยืน โดยได้รับเกียรติจาก นายเผ่าภูมิ โรจนสกุล รมช.คลัง เข้าร่วมงาน
บรรษัทประกันสินเชื่ออุตสาหกรรมขนาดย่อม (บสย.) จัดงาน “วันคล้ายวันสถาปนา” บสย. ก้าวสู่ปีที่ 34 วันที่ 21 กุมภาพันธ์ 2568 ภายใต้แนวคิด TCG Next เพื่อ SMEs ยั่งยืน โดยได้รับเกียรติจาก นายเผ่าภูมิ โรจนสกุล รัฐมนตรีช่วยว่าการกระทรวงการคลัง เข้าร่วมงาน พร้อมด้วย นายสนั่น อังอุบลกุล ประธานหอการค้าไทย และสภาหอการค้าแห่งประเทศไทย นายปิยะบุตร ชลวิจารณ์ ประธานอำนวยการมูลนิธิคีนันแห่งเอเซีย นายกอบศักดิ์ ดวงดี เลขาธิการสมาคมธนาคารไทย นายอภิชิต ประสพรัตน์ รองประธานสภาอุตสาหกรรมแห่งประเทศไทย นายแสงชัย ธีรกุลวาณิช ประธานสมาพันธ์เอสเอ็มอีไทย และหน่วยงานพันธมิตรต่าง ๆ ร่วมแสดงความยินดี กับ นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) และคณะผู้บริหาร บสย. ณ ศูนย์การเรียนรู้ TCG Learning Center ชั้น 2 อาคารชาญอิสสระทาวเวอร์ 2 ถนนเพชรบุรีตัดใหม่ กรุงเทพฯ
กิจกรรมสำคัญในปีนี้ ประกอบด้วย พิธีเจริญพระพุทธมนต์ ถวายภัตตาหารเพลพระภิกษุสงฆ์จำนวน 9 รูป จากวัดพระราม 9 กาญจนาภิเษก และพระธรรมเทศนา โดยพระเทพวัชรญาณกวี (ปิยโสภณ) ผู้ช่วยเจ้าอาวาส วัดพระราม 9 กาญจนาภิเษก และไหว้ศาลพระภูมิเพื่อความเป็นสิริมงคล
ภายในงานมีการบริจาคเงินให้กับมูลนิธิศรีสวางควัฒน ในพระอุปถัมภ์ฯ โดยครั้งนี้ บสย. ได้รับเงินบริจาคสมทบทุนเข้ามูลนิธิฯ รวมทั้งสิ้น 318,500 บาท นอกจากนี้ ยังมีกิจกรรมนวดแผนไทย คอ บ่า ไหล่ เพื่อส่งเสริมและพัฒนาทักษะด้านอาชีพผู้ต้องขังที่กำลังพ้นโทษ และส่งเสริมอาชีพด้วยการสนับสนุนการจำหน่ายผลิตภัณฑ์ฝีมือจากผู้ต้องขัง และกิจกรรม “เปลี่ยนขยะเป็นบุญ” ส่งเสริมอาชีพให้กับชุมชน ด้วยการสนับสนุนผลิตภัณฑ์จากวิสาหกิจชุมชนวัดจากแดง โดย บสย. ให้การสนับสนุนการเปลี่ยนขยะพลาสติก เป็นสิ่งทอสู่ชุมชนยั่งยืน โดยมอบเป็นของที่ระลึกสำหรับผู้เข้าร่วมงาน
พร้อมกันนี้ ยังมีการนำเสนอผลิตภัณฑ์ จากผู้ประกอบการ SMEs ลูกค้า บสย. 6 ราย ได้แก่ ร้านขนมหม้อแกงแม่ยาย สูตรแป้งโบราณ จ.พระนครศรีอยุธยา, บริษัท เอ็นซี โค่โค่นัท จำกัด จ.ราชบุรี ผลิตและจัดจำหน่ายมะพร้าวน้ำหอมแท้ แบรนด์ “NC coconut”, บริษัท ส.ร่วมไทย จำกัด จ.สมุทรสาคร แปรรูปอาหารทะเลชั้นนำของไทย แบรนด์ “Fruit Mania”, บริษัท เซาท์เทอร์น ซีฟูด โปรดักส์ จำกัด จ.สงขลา ผลิตและแปรรูปอาหารทะเล คัดสรรแต่วัตถุดิบในแหล่งธรรมชาติ แบรนด์ “ปลาณีต", บริษัท สิงหา ฟู้ด อินดัส ทรีส์ (ประเทศไทย) จำกัด จ.กรุงเทพฯ ผลิตและจำหน่ายเบเกอรี่ แบรนด์ "April’s Bakery" เจ้าแรกในประเทศที่จำหน่ายพายสูตรฮ่องกง และ บริษัท ขนมไทยเก้าพี่น้อง จำกัด ยกระดับจากตลาดนัด อ.ต.ก กรุงเทพฯ สู่การส่งออกตลาดต่างประเทศ
นายสิทธิกร กล่าวว่า ตลอดระยะเวลาการทำงานของ บสย. ก้าวสู่ปีที่ 34 บสย. มุ่งมั่นให้ความช่วยเหลือผู้ประกอบการ SMEs ในทุกมิติ ทั้งการออกแบบโครงการค้ำประกันสินเชื่อที่ตอบโจทย์ SMEs ทุกกลุ่ม โดยเฉพาะการช่วยเหลือ “กลุ่มเปราะบาง” พ่อค้า แม่ค้า รายย่อย อาชีพอิสระ ให้สามารถเข้าถึงแหล่งเงินทุน และมีความตั้งใจ มุ่งมั่น “แก้หนี้” ให้กับลูกหนี้ (ผู้ประกอบการ SMEs ที่ บสย. จ่ายค่าประกันชดเชย) ผ่าน มาตรการ “บสย. พร้อมช่วย” โดยตลอดปีนี้ บสย. ยังเดินหน้ายกระดับองค์กร เพื่อช่วยเหลือผู้ประกอบการ SMEs ในประเทศไทยที่มีมากกว่า 3.2 ล้านราย โดยมุ่งเพิ่มประสิทธิภาพกระบวนงาน การเปลี่ยนผ่านสู่ความเป็นดิจิทัล การปรับปรุงการให้บริการ ฯลฯ ตลอดจนการเดินหน้าพัฒนา โมเดลการค้ำประกันสินเชื่อรูปแบบใหม่ๆ เพื่อขยายขอบเขตให้ความช่วยเหลือ SMEs สร้างความเข้มแข็งให้กับ SMEs ในประเทศไทย สามารถปรับตัว และต่อยอดธุรกิจสู่การเติบโตอย่างยั่งยืน

ที่มา : https://www.thaigov.go.th/news/contents/details/93676