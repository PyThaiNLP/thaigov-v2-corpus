รัฐบาลไทย-ข่าวทำเนียบรัฐบาล-"ไตรศุลี" รับข้อเสนอสภาการพยาบาล สานความร่วมมือใช้กลไก มท. ร่วมลดการใช้ความรุนแรงในสถานพยาบาล


วันศุกร์ที่ 21 กุมภาพันธ์ 2568
21/02/2568
พิมพ์
"ไตรศุลี" รับข้อเสนอสภาการพยาบาล สานความร่วมมือใช้กลไก มท. ร่วมลดการใช้ความรุนแรงในสถานพยาบาล
"ไตรศุลี" รับข้อเสนอสภาการพยาบาล สานความร่วมมือใช้กลไก มท. ร่วมลดการใช้ความรุนแรงในสถานพยาบาล
วันนี้ (21 ก.พ. 68) นายอนุทิน ชาญวีรกูล รองนายกรัฐมนตรีและรมว.มหาดไทย มอบหมายให้ น.ส.ไตรศุลี ไตรสรณกุล เลขานุการ รมว.มหาดไทย ต้อนรับและหารือกับคณะสภาการพยาบาล เกี่ยวกับกรณีญาติผู้ป่วยทำร้ายพยาบาลที่โรงพยาบาลแห่งหนึ่งในจังหวัดระยอง ซึ่งนายอนุทิน ชาญวีรกูล รองนายกรัฐมนตรีและรมว.มหาดไทย ได้รับรายงานเรื่องดังกล่าวจากผู้ว่าราชการจังหวัดระยองแล้ว พร้อมทั้งกำชับให้ติดตามการดำเนินการเรื่องดังกล่าวอย่างใกล้ชิด
น.ส.ไตรศุลี กล่าวว่า ในการหารือทางสภาพยาบาลได้ขอให้กระทรวงมหาดไทยเป็นส่วนหนึ่งในการดูแลความปลอดภัยของบุคลากรทางการแพทย์ ทั้งสนับสนุนเร่งรัดการลงโทษผู้กระทำผิดในกรณีที่เกิดขึ้นล่าสุดที่ จ.ระยอง ตลอดจนการใช้กลไก เครือข่ายของกระทรวงมหาดไทย เช่น กำนัน ผู้ใหญ่บ้าน ในการประชาสัมพันธ์สร้างทัศนคติเกี่ยวกับการทำงานของบุคลากรทางการแพทย์ ให้มีความเข้าใจ เห็นอกเห็นใจกัน ทั้งผู้ป่วย ญาติ และบุคลากรผู้ปฏิบัติงาน ตลอดจนเพิ่มมาตรการคุ้มครองดูแลผู้ปฏิบัติงานในแต่ละพื้นที่ ซึ่งหลังจากนี้จะได้นำเรียนข้อสเสนอจากสภาการพยาบาลต่อนายอนุทิน เพื่อพิจารณาสั่งการและประสานงานกับภาคส่วนที่เกี่ยวข้องเพื่อดำเนินการต่อไป
"เราต้องร่วมกันเร่งหาแนวทางป้องกันการใช้ความรุนแรงกับเจ้าหน้าที่ หรือในสถานพยาบาลให้ครอบคลุมทุกมิติ มหาดไทยเองต้องให้ความสำคัญเพราะเราก็มีโรงพยาบาลส่งเสริมสุขภาพตำบล (รพ.สต.) ซึ่งรับถ่ายโอนจากกระทรวงสาธารณสุขมาอยู่ในความรับผิดชอบขององค์การบริหารส่วนจังหวัด (อบจ.) ต้องมีการวางแนวทางสนับสนุนเพื่อให้เกิดความปลอดภัยในการทำงาน และในหลายเรื่องคงต้องมีการประสานงานเพื่อถ่ายทอดองค์ความรู้ระหว่างกันของสาธารณสุขและมหาดไทยต่อไป" น.ส.ไตรศุลี กล่าว
น.ส.ไตรศุลี กล่าวว่า นอกจากประเด็นความรุนแรงกับบุคลากรทางการแพทย์แล้ว ยังมีประเด็นที่ต้องพิจารณาขับเคลื่อนต่อไปคือเรื่องกำลังคนที่เพียงพอเพื่อลดภาระงานที่นอกเหนือจากการดูแลผู้ป่วยของพยาบาล เพื่อไม่ให้เกิดกรณีงานล้นมือ จนสร้างความกดดันและความเครียดต่อเจ้าหน้าที่ อันจะทำให้ผู้ให้บริการด้านสุขภาพ สามารถปฏิบัติงานได้อย่างเต็มศักยภาพ เกิดประโยชน์ต่อพี่น้องประชาชนด้วย

ที่มา : https://www.thaigov.go.th/news/contents/details/93665