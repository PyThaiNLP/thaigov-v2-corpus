รัฐบาลไทย-ข่าวทำเนียบรัฐบาล-รมช.เกษตรฯ เฉลิมฉลอง 70 ปี แห่งความหวัง บ้านผาลั้งได้ไฟฟ้า นำความเจริญสู่ชุมชนบนพื้นที่สูง


วันเสาร์ที่ 22 กุมภาพันธ์ 2568
รมช.เกษตรฯ เฉลิมฉลอง 70 ปี แห่งความหวัง บ้านผาลั้งได้ไฟฟ้า นำความเจริญสู่ชุมชนบนพื้นที่สูง
รมช.เกษตรฯ เฉลิมฉลอง 70 ปี แห่งความหวัง บ้านผาลั้งได้ไฟฟ้า นำความเจริญสู่ชุมชนบนพื้นที่สูง
นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ เป็นประธานเปิดงาน “เฉลิมฉลอง 70 ปี ที่รอคอย” โครงการขยายเขตการใช้กระแสไฟฟ้าบ้านผาลั้ง และส่งเสริมการผสมผสานนวัตกรรมกับภูมิปัญญาท้องถิ่น การส่งเสริมความเข้มแข็งของชุมชนบนพื้นที่สูง ณ ลานอเนกประสงค์บ้านผาลั้ง หมู่ที่ 4 ตำบลห้วยชมภู อำเภอเมือง จังหวัดเชียงราย ถือเป็นความสุขและความภาคภูมิใจที่พี่น้องชาวผาลั้งที่ได้ต่อสู้และฝ่าฟันอุปสรรคเพื่อให้ได้มีไฟฟ้าใช้เหมือนกับพี่น้องประชาชนในพื้นที่ราบ ซึ่งไฟฟ้าไม่เพียงแต่จะนำแสงสว่างมาสู่บ้านเรือนเท่านั้น แต่ยังเป็นพลังสำคัญในการพัฒนาคุณภาพชีวิต ส่งเสริมอาชีพ และสร้างความเจริญก้าวหน้าให้กับชุมชนด้วย
นายอัครา กล่าวว่า โครงการขยายเขตการใช้กระแสไฟฟ้าบ้านผาลั้งในครั้งนี้ ไม่ได้เป็นเพียงการติดตั้งเสาและสายส่งเท่านั้น แต่เป็นการจุดประกายความหวังและโอกาสให้กับพี่น้องชาวบ้านผาลั้งทุกท่าน ผมเชื่อว่าไฟฟ้าจะช่วยยกระดับการศึกษาของเยาวชน ส่งเสริมการเข้าถึงข้อมูลข่าวสาร และเปิดโลกทัศน์ให้กว้างขึ้น นอกจากนี้ ไฟฟ้ายังเป็นปัจจัยสำคัญในการพัฒนาอาชีพ ไม่ว่าจะเป็นการแปรรูปผลผลิตทางการเกษตร การพัฒนาหัตถกรรม หรือการส่งเสริมการท่องเที่ยว อีกทั้งยังเป็นการส่งเสริมการผสมผสานนวัตกรรมกับภูมิปัญญาท้องถิ่น ซึ่งเป็นเอกลักษณ์อันล้ำค่าของชุมชน จึงขอชื่นชมในความเข้มแข็งและความมุ่งมั่นของพี่น้องชาวผาลั้ง ที่ได้รักษาและสืบทอดภูมิปัญญาอันดีงามของบรรพบุรุษไว้ ผมเชื่อมั่นว่าการผสมผสานภูมิปัญญาท้องถิ่นกับเทคโนโลยีและนวัตกรรมใหม่ ๆ จะเป็นการสร้างสรรค์ผลิตภัณฑ์และบริการที่มีคุณภาพ และสร้างมูลค่าเพิ่มให้กับชุมชนได้
อย่างไรก็ตาม กระทรวงเกษตรฯ โดยสถาบันวิจัยและพัฒนาพื้นที่สูง (องค์การมหาชน) พร้อมที่จะเป็นส่วนหนึ่งในการส่งเสริมและพัฒนาคุณภาพชีวิตให้กับพี่น้องชาวผาลั้ง ให้มีอาชีพที่มั่นคง มีรายได้เพิ่มขึ้น และมีคุณภาพชีวิตที่ดีขึ้นต่อไป

ที่มา : https://www.thaigov.go.th/news/contents/details/93702