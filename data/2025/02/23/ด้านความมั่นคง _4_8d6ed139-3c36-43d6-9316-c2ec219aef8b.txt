รัฐบาลไทย-ข่าวทำเนียบรัฐบาล-ธีรรัตน์ รมช.มท. เยี่ยมชมสถานอนุบาลสัตว์ตำบลโพธิ์เก้าต้น ติดตามการจัดการลิง


วันอาทิตย์ที่ 23 กุมภาพันธ์ 2568
23/02/2568
พิมพ์
ธีรรัตน์ รมช.มท. เยี่ยมชมสถานอนุบาลสัตว์ตำบลโพธิ์เก้าต้น ติดตามการจัดการลิง
ธีรรัตน์ รมช.มท. เยี่ยมชมสถานอนุบาลสัตว์ตำบลโพธิ์เก้าต้น ติดตามการจัดการลิง เพื่อศึกษาการจัดการและดูแลลิงในพื้นที่ ณ สถานอนุบาลสัตว์ตำบลโพธิ์เก้าต้น อำเภอเมือง จังหวัดลพบุรี
เมื่อวันที่ 22 กุมภาพันธ์ 2568 นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ได้เดินทางไปเยี่ยมชมสถานอนุบาลสัตว์ตำบลโพธิ์เก้าต้น อำเภอเมือง จังหวัดลพบุรี เพื่อศึกษาการจัดการและดูแลลิงในพื้นที่ ซึ่งเป็นความร่วมมือระหว่างเทศบาลเมืองลพบุรีและหน่วยงานที่เกี่ยวข้องในการอนุรักษ์และดูแลสัตว์ป่าอย่างยั่งยืน
ในโอกาสนี้ นางสาวธีรรัตน์ ได้ชมการทำงานของเจ้าหน้าที่ที่ดูแลและให้การรักษาลิงที่ได้รับผลกระทบจากการรบกวนของมนุษย์ พร้อมทั้งติดตามการดำเนินงานเพื่อจัดการปัญหาลิงในพื้นที่อย่างมีประสิทธิภาพ โดยเน้นการให้ความรู้แก่ประชาชนเกี่ยวกับวิธีการป้องกันและแก้ไขปัญหาลิงที่อาจส่งผลกระทบต่อชุมชนและสิ่งแวดล้อม
นางสาวธีรรัตน์ กล่าวว่า "การดูแลและจัดการสัตว์ป่าเป็นเรื่องสำคัญที่ต้องให้ความสำคัญอย่างยั่งยืน การทำงานของสถานอนุบาลสัตว์ตำบลโพธิ์เก้าต้นเป็นตัวอย่างที่ดีในการป้องกันและแก้ไขปัญหาการรบกวนของลิงในพื้นที่ พร้อมทั้งเสริมสร้างความเข้าใจและการมีส่วนร่วมจากประชาชนในการดูแลสัตว์ป่าอย่างเหมาะสม"
นอกจากนี้ นางสาวธีรรัตน์ ยังกล่าวเพิ่มเติมว่า "การจัดการปัญหาลิงในพื้นที่ไม่ใช่เรื่องที่สามารถแก้ไขได้เพียงฝ่ายเดียว ต้องมีการร่วมมือจากหลายฝ่าย ทั้งภาครัฐ ภาคประชาชน และภาคเอกชน เราจะกลับไปพูดคุยร่วมกันเพื่อหามาตรการที่เหมาะสมในการแก้ปัญหานี้ และทำให้การจัดการลิงในลพบุรีเป็นไปอย่างมีประสิทธิภาพมากยิ่งขึ้น"
กองสารนิเทศ สป.มท.
ครั้งที่ 130/2568  วันที่ 23 ก.พ. 2568

ที่มา : https://www.thaigov.go.th/news/contents/details/93713