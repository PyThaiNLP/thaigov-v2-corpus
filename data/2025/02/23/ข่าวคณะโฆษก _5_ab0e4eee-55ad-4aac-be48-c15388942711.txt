รัฐบาลไทย-ข่าวทำเนียบรัฐบาล-รัฐบาลย้ำ ข่าวไวรัสโคโรนาตัวใหม่ที่จีน เป็นข้อมูลวิจัยในแล็บ ยังไม่มีติดสู่คน ยืนยันประเทศไทยมีระบบเฝ้าระวังและควบคุมป้องกันโรคระหว่างประเทศที่เข้มแข็ง ขอ ปชช.ไม่ต้องวิตก


วันอาทิตย์ที่ 23 กุมภาพันธ์ 2568
23/02/2568
พิมพ์
รัฐบาลย้ำ ข่าวไวรัสโคโรนาตัวใหม่ที่จีน เป็นข้อมูลวิจัยในแล็บ ยังไม่มีติดสู่คน ยืนยันประเทศไทยมีระบบเฝ้าระวังและควบคุมป้องกันโรคระหว่างประเทศที่เข้มแข็ง ขอ ปชช.ไม่ต้องวิตก
รัฐบาลย้ำ ข่าวไวรัสโคโรนาตัวใหม่ที่จีน เป็นข้อมูลวิจัยในแล็บ ยังไม่มีติดสู่คน ยืนยันประเทศไทยมีระบบเฝ้าระวังและควบคุมป้องกันโรคระหว่างประเทศที่เข้มแข็ง ขอ ปชช.ไม่ต้องวิตก
วันนี้ ( 23 กุมภาพันธ์ 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า จากกรณีที่มีการเผยแพร่ข่าวเกี่ยวกับข่าวการค้นพบไวรัสโคโรนาสายพันธุ์ใหม่ในค้างคาวจากทีมนักวิจัยชาวจีน ซึ่งมีความสามารถในการติดต่อไปยังมนุษย์ได้คล้ายกับไวรัสโควิด-19 นั้น
กระทรวงสาธารณสุขชี้แจงว่า ข้อมูลดังกล่าวได้มาจากการวิจัยในห้องแล็บที่มีการเผยแพร่ต่อสาธารณะ โดยเป็นการพัฒนาและเพิ่มศักยภาพในการตรวจทางห้องปฏิบัติการ สายพันธุ์ HKU5-CoV-2 ที่ค้นพบนี้ เป็นความหลากหลายทางพันธุกรรมในไวรัสสกุลมาร์เบโควีโรส (Merbecovirus) ซึ่งไม่ถือว่าเป็นไวรัสสายพันธุ์ใหม่หรือไวรัสกลายพันธุ์ แต่เป็นไวรัสในตระกูลโคโรนาไวรัสที่มีหลายสายพันธุ์ย่อ โดยนักวิจัยค้นพบว่ามีลักษณะการจับคู่ระหว่าง HKU5-CoV-2 กับ ACE2 ของมนุษย์ที่แตกต่างจากมาร์เบโควีโรสอื่นๆ ส่งผลให้เกิดข้อสันนิษฐานในทางการวิจัยว่าอาจมีความเสี่ยงต่อการติดต่อจากสัตว์ไปสู่คนและอาจส่งผลให้เกิดการระบาด
“ซึ่งขณะนี้ยังไม่พบว่ามีการแพร่ระบาดหรือข้อมูลทางระบาดวิทยาที่เกี่ยวข้องกับสายพันธุ์ HKU5-CoV-2 ในคนแต่อย่างไร ขอประชาชนอย่าวิตกกังวล สำหรับประเทศไทยได้มีระบบเฝ้าระวังและควบคุมป้องกันโรคระหว่างประเทศที่เข้มแข็ง รวมถึงความร่วมมือของกรมควบคุมโรค กรมวิทยาศาสตร์การแพทย์ และเครือข่ายทีมวิจัยจากมหาวิทยาลัย ซึ่งทำงานร่วมกันเพื่อเฝ้าระวังสายพันธุ์ไวรัสก่อโรคอย่างต่อเนื่อง และมีความรวดเร็วในการตอบสนองต่อสถานการณ์ ขณะนี้ผู้ป่วยโรคโควิด-19 ในประเทศไทยยังคงเป็นสายพันธุ์โอมิครอน” นายอนุกูล ย้ำ
นายอนุกูล ระบุ แม้จะยังไม่พบการระบาดของสายพันธุ์ HKU5-CoV-2 แต่มาตรการป้องกันจะไม่แตกต่างจากเชื้อไวรัสสายพันธุ์อื่นๆ ที่ก่อโรคระบบทางเดินหายใจ ทั้งไข้หวัดใหญ่ โควิด 19 หรือ RSV คือ หลีกเลี่ยงการไปสถานที่แออัด หากจำเป็นต้องไปให้สวมหน้ากากอนามัย หรือสวมเมื่อป่วยมีอาการระบบทางเดินหายใจเพื่อป้องกันการแพร่เชื้อไปสู่ผู้อื่น ล้างมือเป็นประจำ โดยบุคคลที่เสี่ยงต่อการติดเชื้อและมีอาการรุนแรงสามารถเข้ารับวัคซีนป้องกันโรคได้ ทั้งวัคซีนไข้หวัดใหญ่ หรือวัคซีนโควิด-19

ที่มา : https://www.thaigov.go.th/news/contents/details/93711