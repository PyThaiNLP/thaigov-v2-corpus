รัฐบาลไทย-ข่าวทำเนียบรัฐบาล-ยกระดับน้องๆนักเรียนใต้..รัฐบาลเปิดรับสมัครนักเรียนชายแดนศึกษาต่อในมหาวิทยาลัยปีนี้ใน 12 แห่ง


วันอาทิตย์ที่ 23 กุมภาพันธ์ 2568
23/02/2568
พิมพ์
ยกระดับน้องๆนักเรียนใต้..รัฐบาลเปิดรับสมัครนักเรียนชายแดนศึกษาต่อในมหาวิทยาลัยปีนี้ใน 12 แห่ง
ยกระดับน้องๆนักเรียนใต้..รัฐบาลเปิดรับสมัครนักเรียนชายแดนศึกษาต่อในมหาวิทยาลัยปีนี้ใน 12 แห่ง
วันนี้ (23 กุมภาพันธ์ 2568) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า รัฐบาล โดยกระทรวงมหาดไทย เปิดรับสมัครนักศึกษาตามโครงการจัดส่งนักเรียนจังหวัดชายแดนภาคใต้เข้าศึกษาต่อระดับมหาวิทยาลัย ประจำปีการศึกษา 2568 ที่มีภูมิลำเนาและมีชื่ออยู่ในทะเบียนบ้านในพื้นที่จังหวัดนราธิวาส จังหวัดปัตตานีจังหวัดยะลา จังหวัดสตูล และจังหวัดสงขลา (เฉพาะอำเภอจะนะ อำเภอเทพา อำเภอนาทวี และอำเภอสะบ้าย้อย) รวม 44 ทุน ประกอบด้วย สาขาวิชาวิทยาศาสตร์ 27 ทุน (ทุนละ 40,000 บาทต่อปี) และสาขาวิชาสังคมศาสตร์ 17 ทุน (ทุนละ 30,000 บาทต่อปี) โดยมีมหาวิทยาลัยที่จะรับนักศึกษาตามโครงการฯ จำนวน 12 แห่ง ได้แก่ มหาวิทยาลัยเกษตรศาสตร์ มหาวิทยาลัยขอนแก่น จุฬาลงกรณ์มหาวิทยาลัย มหาวิทยาลัยเชียงใหม่ มหาวิทยาลัยธรรมศาสตร์ มหาวิทยาลัยมหิดล มหาวิทยาลัยศรีนครินทรวิโรฒ มหาวิทยาลัยศิลปากร มหาวิทยาลัยสงขลานครินทร์ มหาวิทยาลัยเทคโนโลยีสุรนารี มหาวิทยาลัยนเรศวร และมหาวิทยาลัยแม่ฟ้าหลวง
สำหรับคุณสมบัติผู้สมัครเข้าร่วมโครงการฯ มีดังนี้ 1. สัญชาติไทย และเป็นผู้มีความเลื่อมใสในการปกครองระบอบประชาธิปไตยอันมีพระมหากษัตริย์ทรงเป็นประมุข โดยมีภูมิลำเนาและมีชื่ออยู่ในทะเบียนบ้านในพื้นที่จังหวัดนราธิวาส จังหวัดปัตตานีจังหวัดยะลา จังหวัดสตูล และจังหวัดสงขลา (เฉพาะอำเภอจะนะ อำเภอเทพา อำเภอนาทวี และอำเภอสะบ้าย้อย) ติดต่อกันไม่น้อยกว่า 3 ปี และมีอายุไม่เกิน 25 ปีบริบูรณ์นับถึงวันที่รับสมัคร 2. บิดา หรือมารดา หรือผู้ปกครอง ของผู้สมัคร มีภูมิลำเนาปัจจุบันในพื้นที่จังหวัดนราธิวาส จังหวัดปัตตานี จังหวัดยะลา จังหวัดสตูล และจังหวัดสงขลา (เฉพาะอำเภอจะนะ อำเภอเทพา อำเภอนาทวีและอำเภอสะบ้าย้อย) ติดต่อกันไม่น้อยกว่า 1 ปี นับถึงวันที่รับสมัคร 3. เป็นผู้สำเร็จการศึกษาในระดับมัธยมศึกษาตอนปลายหรือเทียบเท่ามาแล้วไม่เกิน 1 ปีการศึกษาหรือกำลังศึกษาอยู่ในชั้นมัธยมศึกษาปีที่ 6 ในสถานศึกษาที่ตั้งอยู่ในจังหวัดปัตตานี จังหวัดยะลา จังหวัดสตูล และจังหวัดสงขลา (เฉพาะอำเภอจะนะ อำเภอเทพา อำเภอนาทวี และอำเภอสะบ้าย้อย) และมีระยะเวลาการศึกษาในสถานศึกษาดังกล่าวติดต่อกันไม่น้อยกว่า 5 ภาคการศึกษา 4. มีผลการเรียนดี และมีความประพฤติดี โดยมีหนังสือรับรองจากสถานศึกษาที่สำเร็จการศึกษา 5. เป็นผู้ที่ได้รับความเสียหายหรือที่ได้รับผลกระทบจากสถานการณ์ความไม่สงบในจังหวัดชายแดนภาคใต้ 6. ขาดแคลนทุนทรัพย์ โดยมีหนังสือรับรองฐานะทางครอบครัวจากอำเภอที่ผู้สมัครมีภูมิลำเนาอยู่ 7. ไม่เป็นผู้เคยถูกคัดชื่อออกจากสถานศึกษาใด ๆ 8. ไม่เป็นผู้กำลังศึกษาอยู่ในมหาวิทยาลัยของรัฐในระบบปิด 9. มีคุณสมบัติครบถ้วนตามที่มหาวิทยาลัยที่คัดเลือกเข้าศึกษานั้น ๆ กำหนด และ 10. ไม่เป็นผู้ที่กำลังรับทุนหรือเคยได้รับทุนตามโครงการฯ นี้มาก่อน
ทั้งนี้ ผู้ประสงค์สมัครรับทุนการศึกษาตามโครงการฯ สามารถศึกษารายละเอียดของโครงการจากประกาศกระทรวงมหาดไทย พร้อมทั้งศึกษาคุณสมบัติทางการศึกษาและเกณฑ์การพิจารณาคัดเลือกตามแต่ละคณะ สาขาวิชาที่ทางมหาลัยกำหนดโดยละเอียด ได้ที่ https://multi.dopa.go.th/gacd/news/cate6/view31 ตั้งแต่วันที่ นี้ไปจนถึง 5 มีนาคม 2568

ที่มา : https://www.thaigov.go.th/news/contents/details/93706