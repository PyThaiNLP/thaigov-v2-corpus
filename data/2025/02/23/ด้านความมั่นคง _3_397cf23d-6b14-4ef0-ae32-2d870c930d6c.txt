รัฐบาลไทย-ข่าวทำเนียบรัฐบาล-ธีรรัตน์ รมช.มท. ตรวจงานลพบุรี สนับสนุน OTOP - เสริมบทบาทสตรี - ดัน Soft Power ไทย


วันเสาร์ที่ 22 กุมภาพันธ์ 2568
22/02/2568
พิมพ์
ธีรรัตน์ รมช.มท. ตรวจงานลพบุรี สนับสนุน OTOP - เสริมบทบาทสตรี - ดัน Soft Power ไทย
ธีรรัตน์ รมช.มท. ตรวจงานลพบุรี สนับสนุน OTOP - เสริมบทบาทสตรี - ดัน Soft Power ไทย
วันนี้ (22 กุมภาพันธ์ 2568) นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย พร้อมคณะ เดินทางลงพื้นที่จังหวัดลพบุรี เพื่อตรวจราชการและติดตามการดำเนินโครงการหนึ่งตำบลหนึ่งผลิตภัณฑ์ (OTOP) รวมถึงการทำงานของกองทุนพัฒนาบทบาทสตรี โดยมี นายอำพล อังคภากรณ์กุล ผู้ว่าราชการจังหวัดลพบุรี นายสิทธิชัย หล่อประสงค์สุข สมาชิกสภาผู้แทนราษฎร เขต 1 จังหวัดลพบุรี พร้อมด้วยหัวหน้าส่วนราชการ ผู้นำท้องที่ ผู้นำท้องถิ่น และประชาชนให้การต้อนรับ
รัฐมนตรีช่วยว่าการกระทรวงมหาดไทย ได้ลงพื้นที่สำรวจ 3 จุด ได้แก่ ศูนย์อนุรักษ์ชาติพันธุ์ลาวเวียง ต.ป่าตาล อำเภอเมืองลพบุรี เพื่อพบปะเครือข่ายกลุ่มอาชีพท้องถิ่นที่มีการรวมกลุ่มในการผลิตผ้าย้อมแปรง ซึ่งเป็นหนึ่งในผลิตภัณฑ์ OTOP ที่มีชื่อเสียงของจังหวัดลพบุรี ที่มุ่งเน้นการกระจายรายได้และการอนุรักษ์สิ่งแวดล้อม จุดถัดมา นางสาวธีรรัตน์ ได้เยี่ยมชมกลุ่มวิสาหกิจชุมชนสตรีที่ผลิตไข่เค็มดินสอพอง ซึ่งเป็นผลิตภัณฑ์ขึ้นชื่อของจังหวัด จากนั้นได้เดินทางไปยังหมู่ที่ 1 ตำบลทะเลชุบศร อำเภอเมืองลพบุรี เพื่อติดตามการพัฒนาโครงการกองทุนแม่ของแผ่นดิน ที่มีเป้าหมายในการส่งเสริมคุณภาพชีวิตและเสริมสร้างความเข้มแข็งให้กับกลุ่มอาชีพในพื้นที่
นางสาวธีรรัตน์ กล่าวถึงการสนับสนุนการพัฒนาอาชีพในชุมชนผ่านการส่งเสริมผ้าไทย ซึ่งเป็นส่วนหนึ่งของนโยบาย Soft Power ภายใต้การนำของนางสาวแพทองธาร ชินวัตร นายกรัฐมนตรี โดยมุ่งเน้นการใช้ศิลปวัฒนธรรมและเอกลักษณ์ไทยเป็นเครื่องมือในการสร้างอิทธิพลและดึงดูดความสนใจทั้งในประเทศและต่างประเทศ การส่งเสริมการผลิตผ้าไทยไม่เพียงแต่ช่วยสร้างรายได้ให้กับชุมชน แต่ยังช่วยรักษามรดกทางวัฒนธรรมและสร้างภาพลักษณ์ที่ดีให้กับประเทศไทยในเวทีโลก
นางสาวธีรรัตน์ กล่าวเพิ่มเติมว่า "การพัฒนาคุณภาพชีวิตของประชาชนในชุมชนโดยการลดค่าใช้จ่ายที่ไม่จำเป็น และเพิ่มแหล่งรายได้ที่มั่นคง จะช่วยให้ประชาชนสามารถพึ่งพาตนเองได้อย่างยั่งยืน เสริมสร้างความเข้มแข็งทั้งทางเศรษฐกิจและสังคม เพื่อให้ประชาชนมีชีวิตที่มีคุณภาพและมีความสุข"

ที่มา : https://www.thaigov.go.th/news/contents/details/93705