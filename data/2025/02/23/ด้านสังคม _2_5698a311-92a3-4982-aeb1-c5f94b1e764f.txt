รัฐบาลไทย-ข่าวทำเนียบรัฐบาล-ดีอี เตือน ข่าวปลอม “เจ้าหน้าที่ ธ.กรุงไทย โทรติดต่อสอบถามประชาชนเรื่องการทำธุรกรรมผิดปกติ” ระวัง“โจรออนไลน์” โทรหลอกลวง หวั่นสูญเงิน-ข้อมูลส่วนบุคคล


วันอาทิตย์ที่ 23 กุมภาพันธ์ 2568
ดีอี เตือน ข่าวปลอม “เจ้าหน้าที่ ธ.กรุงไทย โทรติดต่อสอบถามประชาชนเรื่องการทำธุรกรรมผิดปกติ” ระวัง“โจรออนไลน์” โทรหลอกลวง หวั่นสูญเงิน-ข้อมูลส่วนบุคคล
ดีอี เตือน ข่าวปลอม “เจ้าหน้าที่ ธ.กรุงไทย โทรติดต่อสอบถามประชาชนเรื่องการทำธุรกรรมผิดปกติ” ระวัง“โจรออนไลน์” โทรหลอกลวง หวั่นสูญเงิน-ข้อมูลส่วนบุคคล
กระทรวงดิจิทัลเพื่อเศรษฐกิจและสังคม (ดีอี) ตรวจพบข่าวปลอมรายสัปดาห์ที่เกี่ยวข้องกับอาชญากรรมออนไลน์ ซึ่งประชาชนให้ความสนใจสูงสุดอันดับที่ 1 เรื่อง “เจ้าหน้าที่ ธ.กรุงไทย โทรติดต่อสอบถามประชาชนเรื่องการทำธุรกรรมผิดปกติ” รองลงมาคือเรื่อง “กรมการขนส่งทางบก เปิดเพจเฟซบุ๊กใหม่ ชื่อ กรมการขนส่ง กระทรวงคมนาคม” โดยขอให้ประชาชน อย่าหลงเชื่อข่าวปลอม เลือกเชื่อ-แชร์ ข้อมูลที่เป็นประโยชน์ หวั่นสร้างความสูญเสียทั้งข้อมูลส่วนบุคคล ทรัพย์สิน และอาจส่งผลกระทบต่อประชาชนในสังคมเป็นวงกว้าง
นายเวทางค์ พ่วงทรัพย์ เลขาธิการคณะกรรมการดิจิทัลเพื่อเศรษฐกิจและสังคมแห่งชาติ (BDE) ในฐานะโฆษกกระทรวงดีอี กล่าวถึงผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 14 –20กุมภาพันธ์ 2568 พบข้อความที่เข้ามาทั้งหมด 851,495 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 506 ข้อความ
สำหรับช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 484 ข้อความ ตามมาด้วยการแจ้งเบาะแสผ่าน Line Official จำนวน 16 ข้อความ ช่องทาง Website จำนวน 6 ข้อความ รวมเรื่องที่ต้องดำเนินการตรวจสอบทั้งหมด 171 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 53 เรื่อง โดยในจำนวนนี้เป็นข่าวปลอมเกี่ยวกับอาชญากรรมออนไลน์ที่ได้รับความสนใจจากประชาชนมากที่สุด 10 อันดับ ได้แก่
อันดับที่ 1 : เรื่อง เจ้าหน้าที่ ธ.กรุงไทย โทรติดต่อสอบถามประชาชนเรื่องการทำธุรกรรมผิดปกติ
อันดับที่ 2 : เรื่อง กรมการขนส่งทางบก เปิดเพจเฟซบุ๊กใหม่ ชื่อ กรมการขนส่ง กระทรวงคมนาคม
อันดับที่ 3 : เรื่อง ออมสินร่วมกับ ธอส. เปิดให้ลงทะเบียนสินเชื่อต่อเติมบ้าน ผ่านบัญชี TikTok ghbank5
อันดับที่ 4 : เรื่อง ธนาคารออมสินให้บริการสินเชื่อผ่านบัญชี TikTok @gsb.thailand55
อันดับที่ 5 : เรื่อง ติดต่อเจ้าหน้าที่ฝ่ายบัญชี ของ ก.ล.ต. ได้ที่ไอดีไลน์ @130rdmfp
อันดับที่ 6 : เรื่อง ก.ล.ต. เปิดเว็บไซต์ the-max-profits เพื่อการลงทุน
อันดับที่ 7 : เรื่อง รับสมัครเเรงงานถูกกฎหมาย นายจ้างสำรองค่าใช้จ่ายให้ก่อน ผ่านเพจ IEO AgencyWorktravel
อันดับที่ 8 : เรื่อง สำนักงานสลากกินแบ่งรัฐบาล แจกเลขวงใน ผ่านบัญชี TikTok sanubaeylui
อันดับที่ 9 : เรื่อง กระทรวงยุติธรรม เปิดลงทะเบียนขอเงินคืน ผ่าน TikTok ศูนย์กฎหมาย กระทรวงยุติธรรม
อันดับที่ 10 : เรื่อง กรมการจัดหางาน เปิดรับตัวแทนแพ็กสินค้า ผ่านช่องทาง TikTok job.223366
“เมื่อพิจารณาจากข่าวปลอมที่ประชาชนสนใจมากที่สุด จาก 10 อันดับข้างต้น พบว่าเป็นข่าวที่เกี่ยวข้องกับโครงการสินเชื่อของธนาคารรัฐ การให้บริการของหน่วยงานรัฐ การชักชวนลงทุนโดยอ้างหน่วยงานที่น่าเชื่อถือ รวมทั้งการเปิดช่องทางให้ความช่วยเหลือผู้เสียหาย อาจทำให้ประชาชนที่สนใจเกิดความเข้าใจผิด ซึ่งมีผลกระทบต่อทั้งตัวบุคคลที่เชื่อและแชร์ข้อมูลส่งต่อกันไปเป็นวงกว้าง เกิดความสับสน และอาจทำให้ประชาชนตกเป็นเหยื่อของมิจฉาชีพ สร้างความเสียหายทั้งทรัพย์สินและข้อมูลส่วนบุคคลได้” นายเวทางค์ กล่าว
สำหรับอันดับ 1 เรื่อง “เจ้าหน้าที่ ธ.กรุงไทย โทรติดต่อสอบถามประชาชนเรื่องการทำธุรกรรมผิดปกติ” กระทรวงดีอี ได้ประสานงานตรวจสอบร่วมกับธนาคารกรุงไทย กระทรวงการคลัง พบว่าเป็นข้อมูลเท็จ โดยขอชี้แจงว่า หมายเลขโทรศัพท์ 066-095-2909 ไม่ใช่หมายเลขโทรศัพท์ของธนาคารกรุงไทย และทางธนาคารไม่มีนโยบายโทรสอบถามข้อมูลส่วนตัวของลูกค้า ดังนั้นขอให้ประชาชนระมัดระวังอย่าหลงเชื่อและอย่าให้ข้อมูลส่วนตัว ทั้งนี้ ประชาชนสามารถติดตามข่าวสารจากธนาคารกรุงไทยได้ที่ www.krungthai.com หรือติดต่อ Krungthai Contact Center 02-111-1111
อย่างไรก็ตาม ดีอี มีความห่วงใยประชาชน เรื่องความตระหนักรู้เท่าทันข่าวปลอมที่ถูกแพร่กระจายบนสื่อออนไลน์ โซเชียล ซึ่งหากขาดความรู้เท่าทัน ส่งต่อข้อมูลข่าวปลอม ทำให้เกิดการหลงเชื่อ สร้างความเข้าใจที่คลาดเคลื่อน สร้างความเสียหายต่อทรัพย์สิน หรือข้อมูลส่วนบุคคล และอาจส่งผลกระทบต่อประชาชนในสังคมเป็นวงกว้าง ดังนั้นจึงควรตรวจสอบข้อเท็จจริงของข่าวหรือลิงก์เว็บไซต์ให้แน่ชัด
สามารถแจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.)
|  Line ID: @antifakenewscenter | เว็บไซต์ www.antifakenewscenter.com
--------------------------------------------------------------------------------------

ที่มา : https://www.thaigov.go.th/news/contents/details/93712