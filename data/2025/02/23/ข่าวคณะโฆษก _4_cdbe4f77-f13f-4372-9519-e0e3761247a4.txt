รัฐบาลไทย-ข่าวทำเนียบรัฐบาล-เปิดวาร์ป! “สมุยสมุย..” แห่เที่ยวตามรอย “ลิซ่า” ในซีรีส์ The White Lotus Season 3 ยอดจองโรงแรมพุ่งเม็ดเงินสะพัดในพื้นที่    


วันอาทิตย์ที่ 23 กุมภาพันธ์ 2568
23/02/2568
พิมพ์
เปิดวาร์ป! “สมุยสมุย..” แห่เที่ยวตามรอย “ลิซ่า” ในซีรีส์ The White Lotus Season 3 ยอดจองโรงแรมพุ่งเม็ดเงินสะพัดในพื้นที่
เปิดวาร์ป! “สมุยสมุย..” แห่เที่ยวตามรอย “ลิซ่า” ในซีรีส์ The White Lotus Season 3 ยอดจองโรงแรมพุ่งเม็ดเงินสะพัดในพื้นที่
วันอาทิตย์ที่ 23 กุมภาพันธ์ 2568 นางสาวศศิกานต์ วัฒนะจันทร์   รองโฆษกประจำสำนักนายกรัฐมนตรี เปิดเผยว่า ขอชื่นชมนางสาวลลิษา มโนบาล หรือ ลิซ่า  ร่วมแสดงในซีรีส์ “The White Lotus” ซีซั่น 3 ซึ่งเป็นซีรีส์ที่ได้รับความสนใจอยู่ในขณะนี้  โดยได้มีการถ่ายทำในสถานที่สวยงามของประเทศไทยทั้งในกรุงเทพมหานคร ภูเก็ต และเกาะสมุย จังหวัดสุราษฎร์ธานี  อาทิ  อุทยานแห่งชาติหมู่เกาะอ่างทอง หาดเชิงมน หาดริ้น เกาะพะงัน  วัดภูเขาทอง  Pi Samui Beach Club and Restaurant  ดุสิตเทวา (Dusit Dhewa) และหมู่บ้านชาวประมง
จากกระแสดังกล่าว ส่งผลจำนวนนักท่องเที่ยวมากขึ้น ซึ่งวัดจากการค้นหาที่พักในเกาะสมุยเพิ่มขึ้นร้อยละ 12 และความสนใจของนักท่องเที่ยวสหรัฐอเมริกา เพิ่มขึ้นเกือบ 2 ใน 3 หรือ ร้อยละ  65 เมื่อเทียบกับค่าเฉลี่ยเดือนที่ผ่าน ส่งผลให้ประเทศไทยกลายเป็น 1 ในประเทศ 5 อันดับแรก ที่มีการค้นหาที่พักในเกาะสมุยบนแพลตฟอร์มอโกด้ามากที่สุด  โดยเฉพาะในกลุ่มท่องเที่ยวแบบลักซูรี (Luxury Tourism) ส่งผลต่อการเพิ่มยอดการจองโรงแรมและราคาห้องพักเฉลี่ย (ADR) ที่สูงขึ้นถึงร้อยละ  40  ทำให้ประเทศไทยกลายเป็นจุดหมายปลายทางที่มีนักท่องเที่ยวให้ความน่าสนใจมากขึ้น
สำหรับโรงแรมที่ใช้เป็นสถานที่ถ่ายทำซีรีส์ The White Lotus ซีซั่น 3 ทั้ง 4 แห่ง ได้แก่ 1) Four Seasons Resorts Koh Samui 2) Anantara Lawana Koh Samui Resort 3) Anantara Mai Khao Phuket Villas, และ 4) Anantara Bophut Koh Samui Resort
ส่วนการลงทุนในอุตสาหกรรมนี้ช่วงที่ผ่านมาพบว่า ในปี 2566 มีการลงทุนสูงถึง 6,700 ล้านบาท และ ปี 2567 แม้จะมีจำนวนกองถ่ายใกล้เคียงกับปีก่อน แต่สามารถสร้างมูลค่าเงินลงทุนได้มากถึง 6,580 ล้านบาท  เกิดการจ้างงานคนไทย 29,000 คน
“รัฐบาลพร้อมส่งเสริมอุตสาหกรรมสร้างสรรค์ และการถ่ายทำภาพยนตร์ต่างประเทศ ซึ่งที่ผ่านมาได้ทบทวนมาตรการส่งเสริมต่าง ๆ เช่น การเพิ่มสิทธิประโยชน์ในรูปแบบของการคืนเงินสูงสุด (cash rebate) ที่อัตราร้อยละ 30 และ ไม่กำหนดเพดานคืนเงินสูงสุดต่อโครงการ เป็นต้น เพื่อเป็นการสร้างแรงจูงใจให้กับนักลงทุนในกลุ่มดังกล่าว” นางสาวศศิกานต์ ย้ำ

ที่มา : https://www.thaigov.go.th/news/contents/details/93710