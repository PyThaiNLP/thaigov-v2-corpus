รัฐบาลไทย-ข่าวทำเนียบรัฐบาล- “แจ้งอุต”รัฐบาลเปิดช่องทางผ่าน Traffy Fondue ให้ประชาชน เป็นสายลับร่วมปราบโรงงานเถื่อน-สินค้าไม่ได้มาตรฐาน-มลพิษ ย้ำแจ้งปัญหาได้ง่าย ติดตามผลไว  ปกป้องผู้แจ้งแบบลับสุดยอด


วันจันทร์ที่ 3 กุมภาพันธ์ 2568
03/02/2568
พิมพ์
“แจ้งอุต”รัฐบาลเปิดช่องทางผ่าน Traffy Fondue ให้ประชาชน เป็นสายลับร่วมปราบโรงงานเถื่อน-สินค้าไม่ได้มาตรฐาน-มลพิษ ย้ำแจ้งปัญหาได้ง่าย ติดตามผลไว  ปกป้องผู้แจ้งแบบลับสุดยอด
“แจ้งอุต”รัฐบาลเปิดช่องทางผ่าน Traffy Fondue ให้ประชาชน เป็นสายลับร่วมปราบโรงงานเถื่อน-สินค้าไม่ได้มาตรฐาน-มลพิษ ย้ำแจ้งปัญหาได้ง่าย ติดตามผลไว  ปกป้องผู้แจ้งแบบลับสุดยอด
วันนี้ (3 กุมภาพันธ์ 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาลโดยกระทรวงอุตสาหกรรม เดินหน้านำเทคโนโลยีสมัยใหม่มาใช้เพื่อปฏิรูปอุตสาหกรรมทั้งการอำนวยความสะดวกแก่ผู้ประกอบการ และเพิ่มความคล่องตัวสำหรับประชาชนด้วยการพัฒนาแพลตฟอร์มบริหารจัดการปัญหา "ทราฟฟี่ฟองดูว์" (Traffy Fondue) จัดทำช่องทางร้องเรียนออนไลน์ของกระทรวงอุตสาหกรรม ในชื่อ “แจ้งอุต” เพื่อเป็นตัวกลางระหว่างประชาชนกับกระทรวงอุตสาหกรรม ในการแจ้งเรื่องและตามติดสถานะของประชาชนที่ได้รับความเดือดร้อนจากการประกอบกิจการอุตสาหกรรมแบบเร่งด่วน ยกระดับการมีส่วนร่วมภาคประชาชนเพื่อพัฒนาอุตสาหกรรมไทยให้สะอาด โปร่งใส และเพิ่มประสิทธิภาพให้ภาครัฐโดยการนำเทคโนโลยีมาช่วยให้ภาครัฐทำงานง่ายขึ้น อย่างเทคโนโลยีประมวลผลอัจฉริยะ (AI) ที่ช่วยเจ้าหน้าที่ประเมินสถานการณ์ แนะนำแนวทางการแก้ปัญหาอัตโนมัติ เพื่อลดระยะเวลาทำงาน
นางสาวศศิกานต์กล่าวต่อว่า การทำงานของแพลตฟอร์ม “แจ้งอุต”  สามารถเข้าใช้งานโดยผ่านระบบของทราฟฟี่ฟองดูว์ (Traffy Fondue) และเลือกไปยัง “แจ้งอุต” รวมทั้งการสแกนผ่าน QR Code และ Link ซึ่งสามารถแจ้งเรื่องร้องเรียนในเรื่องต่าง ๆ แบ่งออกเป็น 6 ด้าน คือ 1. โรงงาน (ปัญหาเกี่ยวกับการประกอบกิจการโรงงานกลิ่นเหม็น/เสียงดัง/ฝุ่นละออง/ถนนและระบบสาธารณูปโภคภายในนิคมอุตสาหกรรม) 2. อ้อย (ปัญหาเผาอ้อย/รถบรรทุกอ้อยน้ำหนักเกิน) 3. เหมือง (ผลกระทบทางสิ่งแวดล้อมและสุขภาพ) 4. มาตรฐานสินค้า 5. บริการอุตสาหกรรม (ร้องเรียนการให้บริการส่งเสริมผู้ประกอบการ SME ของกรมส่งเสริมอุตสาหกรรม) และ 6. ด้านอื่นๆ นอกจากนี้ ยังสามารถร้องเรียนการใช้ผลิตภัณฑ์และบริการของธนาคารพัฒนาวิสาหกิจขนาดกลางและขนาดย่อมแห่งประเทศไทย ซึ่งในระยะแรก กระทรวงอุตสาหกรรมจะรับแจ้งจัดการเรื่องการร้องเรียนของทุกหน่วยงานในสังกัด จำนวน 8 แห่ง ส่วนระยะต่อไปจะพัฒนาการติดตามสถานะการขอรับบริการ เช่น การขอใบอนุญาตประกอบกิจการโรงงาน การขอมาตรฐานผลิตภัณฑ์อุตสาหกรรม และสถานะการสมัครเข้าร่วมโครงการของผู้ประกอบการเอสเอ็มอี สถานะการขอสินเชื่อของผู้ประกอบการ เป็นต้น
ทั้งนี้ ระบบใน Traffy Fondue ได้พัฒนาการแสดงผลภาพรวม (dashboard) และฐานข้อมูลการใช้บริการ เช่น สถิติการร้องเรียน พื้นที่ที่ถูกร้องเรียน ประวัติการส่งเรื่องร้องเรียน และจำนวนที่ได้รับการแก้ไข เพื่อให้ผู้รับผิดชอบสามารถนำไปวางแผนการจัดการปัญหาในพื้นที่นั้น ๆ และในอนาคต กระทรวงอุตสาหกรรมมีแผนที่จะเชื่อมโยงแจ้งอุตกับระบบต่าง ๆ ที่มีอยู่ของกรม เช่น I-Dee Pro และระบบอื่น ๆ ต่อไป เพื่อให้ข้อมูลและการจัดการต่าง ๆ เชื่อมโยงถึงกัน โดยยืนยันว่าระบบนี้จะปกป้องผู้แจ้ง เป็นความลับ
“การพัฒนาแพลตฟอร์ม "แจ้งอุต" เป็นการยกระดับการให้บริการของกระทรวงอุตสาหกรรม โดยการนำเทคโนโลยี และนวัตกรรม มาใช้ในการแก้ปัญหาและเพิ่มประสิทธิภาพในการบริหารจัดการข้อร้องเรียน นำร่องรับแจ้งเรื่อง 6 ประเภทเรื่องสำคัญของกระทรวงอุตสาหกรรม ซึ่งประชาชนสามารถแจ้งเรื่องผ่านคิวอาร์โค้ด หรือไลน์ไอดี “@traffyfondue” โดยเริ่มอย่างเป็นทางการตั้งแต่วันนี้เป็นต้นไป” นางสาวศศิกานต์ กล่าว

ที่มา : https://www.thaigov.go.th/news/contents/details/92984