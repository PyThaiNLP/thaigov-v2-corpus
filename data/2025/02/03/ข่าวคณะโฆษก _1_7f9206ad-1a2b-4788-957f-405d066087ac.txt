รัฐบาลไทย-ข่าวทำเนียบรัฐบาล-​ตลาดฮาลาล จากประเทศไทย คึกคักต่างชาติสนใจ ด้านรัฐบาลเร่งหนุนสมุนไพร-นวดไทย สู่ตะวันออกกลาง ยกระดับภาพลักษณ์และเพิ่มมูลค่าเศรษฐกิจไทย


วันจันทร์ที่ 3 กุมภาพันธ์ 2568
03/02/2568
พิมพ์
​ตลาดฮาลาล จากประเทศไทย คึกคักต่างชาติสนใจ ด้านรัฐบาลเร่งหนุนสมุนไพร-นวดไทย สู่ตะวันออกกลาง ยกระดับภาพลักษณ์และเพิ่มมูลค่าเศรษฐกิจไทย
​ตลาดฮาลาล จากประเทศไทย คึกคักต่างชาติสนใจ ด้านรัฐบาลเร่งหนุนสมุนไพร-นวดไทย สู่ตะวันออกกลาง ยกระดับภาพลักษณ์และเพิ่มมูลค่าเศรษฐกิจไทย
วันนี้ (3 กุมภาพันธ์ 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า รัฐบาลเดินหน้าพัฒนาเศรษฐกิจสุขภาพ มุ่งสู่การเป็น Medical & Wellness Hub โดยกรมการแพทย์แผนไทยและการแพทย์ทางเลือก กระทรวงสาธารณสุข ได้อบรมบุคลากรด้านการนวดไทยและผู้ประกอบการสมุนไพร เพื่อยกระดับผลิตภัณฑ์สมุนไพรสำหรับตลาดซาอุดีอาระเบีย รวมถึงเดินหน้าประชาสัมพันธ์ในโครงการดังกล่าว และเตรียมเปิดตัวการนวดไทยและผลิตภัณฑ์สมุนไพรในพิธีฮัจญ์ เพื่อสร้างภาพลักษณ์เชิงบวกและเพิ่มมูลค่าทางเศรษฐกิจให้กับประเทศ ผ่านการส่งเสริมภูมิปัญญาไทยสู่เวทีสากล ซึ่งอบรมบุคลากรด้านการนวดไทยและผู้ประกอบการสมุนไพรครั้งนี้ เป็นการต่อยอดผลิตภัณฑ์สมุนไพรคุณภาพ ให้เข้าสู่มาตรฐานฮาลาลเพื่อขยายช่องทางการตลาดสู่ประเทศตะวันออกกลาง โดยมีผู้ประกอบการเข้าร่วมกว่า 60 ราย มีผลิตภัณฑ์สมุนไพรที่พร้อมเข้าสู่มาตรฐานฮาลาล กว่า 300 ผลิตภัณฑ์
ในปี 2567 ที่ผ่านมา กรมการแพทย์แผนไทยและการแพทย์ทางเลือก ได้ดำเนินการส่งเสริมศักยภาพผู้ประกอบการสมุนไพร จำนวนกว่า 2,189 ราย มีการเจรจาทางธุรกิจจำนวน 189 คู่ เกิดมูลค่าทางการตลาด กว่า 228 ล้านบาท รวมถึง มีการเชิดชูเกียรติผู้ประกอบการสมุนไพรผ่านรางวัลผลิตภัณฑ์สมุนไพรคุณภาพ (Premium Herbal Products) ตั้งแต่ปี พ.ศ. 2560 จนถึงปัจจุบัน มีผลิตภัณฑ์สมุนไพรผ่านการคัดเลือกทั้งสิ้น กว่า 1,257 ผลิตภัณฑ์ เป็นผลิตภัณฑ์ที่ได้รับมาตรฐานฮาลาล จำนวน 280 ผลิตภัณฑ์
ทั้งนี้ ข้อมูลสถิติประชากรโลกของศูนย์วิจัย Pew research center ระบุว่า ในปี พ.ศ. 2565 (World Economic Forum. January 6 ,2025)  มีประชากรนับถือศาสนาอิสลาม กว่า 1.9 พันล้านคน คิดเป็นร้อยละ 23.54 ของประชากรโลก และมีแนวโน้มเพิ่มขึ้นต่อเนื่อง ปัจจุบันอุตสาหกรรมฮาลาลในตลาดโลกมีมูลค่ากว่า 2.3 ล้านล้านดอลลาร์ หรือกว่า 77 ล้านล้านบาท และคาดว่าจะเพิ่มขึ้นถึง 3.1 ล้านล้านดอลลาร์ (105 ล้านล้านบาท) โดยในปี พ.ศ. 2570  กรมส่งเสริมการค้าระหว่างประเทศ กระทรวงพาณิชย์ คาดว่า การส่งออกไปยังกลุ่มประเทศอาหรับ อาทิ สหรัฐอาหรับเอมิเรตส์ และซาอุดีอาระเบียมีการขยายตัวที่ดี โดยปัจจัยสำคัญที่ช่วยเจาะตลาดนี้ คือ การรับรองมาตรฐานฮาลาล ซึ่งถือเป็นสิ่งสำคัญอันดับแรกที่ผู้บริโภคมุสลิมใช้ในการตัดสินใจเลือกสินค้า
“รัฐบาลส่งเสริมการนวดไทยและผลิตภัณฑ์สมุนไพรให้ผ่านการรับรองตามมาตรฐานฮาลาล โดยมุ่งยกระดับภาพลักษณ์และเพิ่มมูลค่าผลิตภัณฑ์เชิงเศรษฐกิจ การเตรียมความพร้อมประชาสัมพันธ์นวดไทยและสมุนไพรไทยในช่วงพิธีฮัจญ์ที่ซาอุดีอาระเบีย คาดว่าจะช่วยสร้างความพร้อมให้ผู้ประกอบการไทยสามารถแข่งขันได้ในตลาดตะวันออกกลาง อีกทั้ง การขยายตลาดในภูมิภาคนี้ไม่เพียงแต่จะช่วยเพิ่มโอกาสทางธุรกิจและการส่งออก แต่ยังสร้างความเชื่อมั่นในภูมิปัญญาไทยผ่านผลิตภัณฑ์สมุนไพรและการนวดไทย ซึ่งมีศักยภาพสูงในการเป็นตัวเลือกด้านสุขภาพและการผ่อนคลายที่ได้การยอมรับในระดับสากล” นายอนุกูล กล่าว

ที่มา : https://www.thaigov.go.th/news/contents/details/92981