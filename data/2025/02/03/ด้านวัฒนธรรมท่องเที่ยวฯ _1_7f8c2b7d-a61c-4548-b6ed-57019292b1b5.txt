รัฐบาลไทย-ข่าวทำเนียบรัฐบาล-กระทรวงวัฒนธรรม เดินหน้าผลักดันแรงงานภาคศิลปวัฒนธรรม มุ่งส่งเสริมฝีมือ ทักษะ ความคิดสร้างสรรค์ ผ่านโครงการ “๑ ครอบครัว ๑ พลังสร้างสรรค์”


วันจันทร์ที่ 3 กุมภาพันธ์ 2568
กระทรวงวัฒนธรรม เดินหน้าผลักดันแรงงานภาคศิลปวัฒนธรรม มุ่งส่งเสริมฝีมือ ทักษะ ความคิดสร้างสรรค์ ผ่านโครงการ “๑ ครอบครัว ๑ พลังสร้างสรรค์”
กระทรวงวัฒนธรรม เดินหน้าผลักดันแรงงานภาคศิลปวัฒนธรรม มุ่งส่งเสริมฝีมือ ทักษะ ความคิดสร้างสรรค์ ผ่านโครงการ “๑ ครอบครัว ๑ พลังสร้างสรรค์”
กระทรวงวัฒนธรรม เดินหน้าผลักดันแรงงานภาคศิลปวัฒนธรรม มุ่งส่งเสริมฝีมือ ทักษะ ความคิดสร้างสรรค์ ผ่านโครงการ “๑ ครอบครัว ๑ พลังสร้างสรรค์”
กระทรวงวัฒนธรรม จับมือ สถาบันเทคโนโลยีพระจอมเกล้าเจ้าคุณทหารลาดกระบัง ผลักดันโครงการ “๑ ครอบครัว ๑ พลังสร้างสรรค์” หวังเพิ่มศักยภาพคนไทยให้เป็นแรงงานทักษะสูง นำความรู้ความสามารถร่วมขับเคลื่อนผลผลิตให้เกิดเป็น Soft Power
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม เปิดเผยว่า รัฐบาลให้ความสำคัญกับการส่งเสริมซอฟต์พาวเวอร์โดยใช้มิติด้านวัฒนธรรมอัตลักษณ์ความเป็นไทยเป็นเครื่องมือสนับสนุนการเพิ่มมูลค่าให้แก่สินค้าและบริการของไทย รวมถึงการเพิ่มขีดความสามารถในการแข่งขัน และส่งเสริมภาพลักษณ์ของประเทศในเวทีโลก และจากการสำรวจของสำนักงานสถิติแห่งชาติพบว่าประเทศไทยในปี ๒๕๖๖ มีจำนวนครอบครัวถึง ๒๒ ล้านครอบครัว ซึ่งรัฐบาลได้ให้การสนับสนุนการพัฒนาแรงงานทักษะสูงกำหนดให้อย่างน้อย ๑ คนต่อครอบครัวได้มีโอกาสฝึกฝนทักษะทั้งการ Upskill (การพัฒนาทักษะเดิม) และ Reskill (การเพิ่มหรือฝึกฝนทักษะใหม่) เพื่อให้ทุกคนได้เป็นทรัพยากรที่สำคัญในการพัฒนาเศรษฐกิจของประเทศ ดังนั้น รัฐบาล โดยกระทรวงวัฒนธรรม เร่งขับเคลื่อนงานด้านวัฒนธรรมตามกรอบนโยบายหลัก “วัฒนธรรมนำเศรษฐกิจ” พร้อมสานต่อด้วยนโยบาย “๑ ครอบครัว ๑ พลังสร้างสรรค์” หรือ “One Family One Soft Power (OFOS)” เพื่อยกระดับคุณภาพชีวิตของประชาชน นำความรู้ความสามารถร่วมขับเคลื่อนผลผลิตให้เกิดเป็น Soft Power ตลอดจนสร้างเศรษฐกิจฐานรากของชุมชนที่เข้มแข็งอย่างยั่งยืน
“๑ ครอบครัว ๑ พลังสร้างสรรค์” หรือ “One Family One Soft Power (OFOS)” จัดขึ้นภายใต้โครงการขับเคลื่อนนโยบาย ๑ ครอบครัว ๑ Soft Power ผ่าน ๑๑ อุตสาหกรรมสร้างสรรค์ มีวัตถุประสงค์เพื่อศึกษาและวิเคราะห์องค์ความรู้ด้านวัฒนธรรมไทยที่เป็น Soft Power และให้ความสำคัญกับการฝึกอบรมพัฒนาศักยภาพคนไทยให้เป็นแรงงานทักษะสูง จัดให้มีการฝึกอบรม Upskill/Reskill โดยผู้ทรงคุณวุฒิและผู้เชี่ยวชาญด้าน Soft Power ใน ๔ กลุ่มอุตสาหกรรม ได้แก่ การท่องเที่ยว ศิลปะ ดนตรี และอาหาร โดยจะมีการรับสมัครและคัดเลือกกลุ่มเป้าหมายจากชุมชน ผู้ผลิต และผู้ประกอบการรายย่อยในพื้นที่กรุงเทพฯ และส่วนภูมิภาค จำนวน ๒๐ จังหวัด เพื่อให้ได้ผู้สมัครเข้าร่วมโครงการฯ จำนวน ๒,๔๐๐ คน”
รัฐมนตรีว่าการกระทรวงวัฒนธรรม กล่าวต่อไปว่า สำหรับโครงการนี้จะมีการประเมินและวัดผลสัมฤทธิ์ของการดำเนินงานทั้งในเชิงปริมาณและคุณภาพ โดยคาดหวังให้มีแรงงานจากภาคศิลปวัฒนธรรมที่มีทักษะสูงตามอุตสาหกรรมสร้างสรรค์ที่ส่งเสริมการท่องเที่ยวเชิงวัฒนธรรมเพิ่มขึ้นจำนวน ๒,๔๐๐ คน และสามารถนำความรู้นำทักษะมาใช้สร้างงานสร้างอาชีพสร้างรายได้ให้กับตนเองและครอบครัวรวม ๒๐,๐๐๐/คน/เดือน
กระทรวงวัฒนธรรม จึงขอเชิญชวนนักเรียน นักศึกษา ผู้ประกอบการ หรือบุคคลทั่วไปที่ทำงานอยู่ในอุตสาหกรรมสร้างสรรค์หรือผู้ที่มีผลงานสร้างสรรค์ ทั้ง 4 ด้าน (ดนตรี ท่องเที่ยว ศิลปะ และอาหาร) ที่มีความสนใจเข้าร่วมอบรมเพื่อพัฒนาทักษะตนเอง สามารถลงทะเบียนสมัครได้ตั้งแต่วันนี้ถึง 7 กุมภาพันธ์ 2568 นี้ รายละเอียดเพิ่มเติมดูได้ที่เว็บไซต์ www.reskill-thai.com Line ID: @ofos หรือโทรศัพท์ 065-963-9298

ที่มา : https://www.thaigov.go.th/news/contents/details/92982