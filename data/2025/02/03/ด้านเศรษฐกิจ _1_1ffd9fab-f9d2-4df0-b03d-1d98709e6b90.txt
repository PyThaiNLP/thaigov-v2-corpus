รัฐบาลไทย-ข่าวทำเนียบรัฐบาล-กรมทางหลวง ก่อสร้างขยายทางหลวงหมายเลข 226 สายอำเภอห้วยทับทัน - ศรีสะเกษ แล้วเสร็จ ขยายการลงทุน กระตุ้นเศรษฐกิจ ส่งเสริมคุณภาพชีวิตสู่ชุมชน


วันจันทร์ที่ 3 กุมภาพันธ์ 2568
กรมทางหลวง ก่อสร้างขยายทางหลวงหมายเลข 226 สายอำเภอห้วยทับทัน - ศรีสะเกษ แล้วเสร็จ ขยายการลงทุน กระตุ้นเศรษฐกิจ ส่งเสริมคุณภาพชีวิตสู่ชุมชน
....
กรมทางหลวง (ทล.) กระทรวงคมนาคม โดยสำนักก่อสร้างทางที่ 2 ดำเนินการก่อสร้างขยายทางหลวงหมายเลข 226 สายอำเภอห้วยทับทัน - ศรีสะเกษ จังหวัดศรีสะเกษ ระหว่าง กม. ที่ 235+705 - 249+500 ระยะทาง 13.80 กิโลเมตร เป็นทางหลวงแผ่นดินในจังหวัดภาคอีสานตอนล่าง เริ่มต้นที่จังหวัดนครราชสีมา บุรีรัมย์ สุรินทร์ ศรีสะเกษ และสิ้นสุดที่อุบลราชธานี เส้นทางสายนี้มีปริมาณการสัญจรเพิ่มมากขึ้นอย่างต่อเนื่องทำให้เกิดความหนาแน่นในการสัญจรของประชาชน ทล. จึงได้ทำการก่อสร้างขยายทางหลวงช่วงจาก อำเภอห้วยทับทัน - อำเภออุทุมพร จังหวัดศรีสะเกษ จากเดิมขนาด 2 ช่องจราจร เป็นมาตรฐานทางชั้นพิเศษขนาด 4 ช่องจราจร (ไป - กลับ ข้างละ 2 ช่องจราจร) กว้างช่องละ 3.50 เมตร ผิวทางแอสฟัลท์คอนกรีต ไหล่ทางกว้างด้านละ 2.25 เมตร แบ่งทิศทางการจราจรด้วยเกาะกลางแบบยกและแบบกำแพงกั้น รวมงานก่อสร้างสะพานข้ามจุดตัดทางรถไฟ งานติดตั้งไฟฟ้าแสงสว่างและอุปกรณ์ด้านความปลอดภัยบนทางหลวง ใช้งบประมาณ 659,128,800 บาท
ปัจจุบันทางหลวงสายดังกล่าวได้ดำเนินการก่อสร้างแล้วเสร็จ เพื่อเพิ่มประสิทธิภาพการขนส่งให้สามารถรองรับปริมาณการสัญจรของประชาชนและขนส่งด้านอุตสาหกรรมที่เพิ่มมากขึ้น ส่งเสริมการพัฒนาด้านเศรษฐกิจในชุมชนให้เกิดคุณภาพชีวิตที่ดี ลดการเกิดอุบัติเหตุ ให้มีความสะดวก รวดเร็ว และปลอดภัยในการเดินทาง

ที่มา : https://www.thaigov.go.th/news/contents/details/92979