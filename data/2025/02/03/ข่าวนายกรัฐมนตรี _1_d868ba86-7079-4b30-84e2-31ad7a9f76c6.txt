รัฐบาลไทย-ข่าวทำเนียบรัฐบาล-ไทยพร้อมจัดประชุม สภาผู้ว่าการธนาคารโลก (World Bank) และกองทุนการเงินระหว่างประเทศ (IMF)  ปีหน้า 


วันจันทร์ที่ 3 กุมภาพันธ์ 2568
03/02/2568
พิมพ์
ไทยพร้อมจัดประชุม สภาผู้ว่าการธนาคารโลก (World Bank) และกองทุนการเงินระหว่างประเทศ (IMF)  ปีหน้า
ขณะที่นายกรัฐมนตรีย้ำ ศักยภาพไทยพร้อมเป็นเจ้าภาพจัดการประชุมระดับโลก ขอทุกหน่วยงานสนับสนุนให้เต็มที่ เพื่อสร้างความมั่นใจประเทศไทยในสายตาโลกทั้งมิติ สถานที่จัดงาน และการท่องเที่ยวสนับสนุนของไทยสู่สายตาชาวโลก
วันนี้ (3 กุมภาพันธ์ 2568) เวลา 10.00 น. ณ ตึกภักดีบดินทร์ ทำเนียบรัฐบาล นางสาวแพทองธาร ชินวัตร นายกรัฐมนตรี เป็นประธานการประชุมคณะกรรมการระดับชาติเพื่อเตรียมการจัดประชุมประจำปีสภาผู้ว่าการธนาคารโลกและกองทุนการเงินระหว่างประเทศ ปี 2569 ครั้งที่ 1/2568 โดยมีนายพิชัย ชุณหวชิร รัฐมนตรีว่าการกระทรวงการคลัง นายจุลพันธ์ อมรวิวัฒน์ และนายเผ่าภูมิ โรจนสกุล รัฐมนตรีช่วยว่าการกระทรวงการคลัง นายแพทย์พรหมินทร์ เลิศสุริย์เดช เลขาธิการนายกรัฐมนตรี เข้าร่วมด้วย นายจิรายุ ห่วงทรัพย์ โฆษกประจำสำนักนายกรัฐมนตรี สรุปสาระสำคัญ ดังนี้
นายกรัฐมนตรีกล่าวว่า การที่ไทยจะเป็นเจ้าภาพการประชุมประจำปีสภาผู้ว่าการธนาคารโลก (World Bank) และกองทุนการเงินระหว่างประเทศ (IMF) ในช่วงเดือนตุลาคม 2569 ณ กรุงเทพมหานคร ถือเป็นวาระแห่งชาติที่สำคัญของไทย เนื่องจากจะมีผู้เข้าร่วมประชุมกว่า 18,000 คน ซึ่งมีประเทศสมาชิกเดินทางมาเข้าร่วมเกือบ 200 ประเทศ โดยเป็นผู้นำระดับสูงทางเศรษฐกิจการเงินที่สำคัญ ทั้งในระดับรัฐมนตรีว่าการกระทรวงการคลัง ผู้ว่าการธนาคารกลาง และผู้แทนสถาบันการเงินต่าง ๆ รวมถึงผู้บริหารและเจ้าหน้าที่ของ World Bank และ IMF
โดยการจัดงานต้องอาศัยความร่วมมือร่วมใจและการบูรณาการจากภาคส่วนต่าง ๆ ที่จะทำให้การเป็นเจ้าภาพของไทยประสบความสำเร็จไปด้วยดี ซึ่งประเทศไทยเคยเป็นเจ้าภาพจัดการประชุมประจำปีสภาผู้ว่าการธนาคารโลกและกองทุนการเงินระหว่างประเทศมาแล้วเมื่อปี 2534 การเป็นเจ้าภาพการประชุมในครั้งนี้ก็จะเป็นโอกาสอันดีที่จะแสดงให้เห็นถึงการพัฒนาในด้านต่าง ๆ ของไทย โดยเฉพาะความก้าวหน้าทางเศรษฐกิจและการเงิน การเป็นศูนย์กลางด้านการเงิน (Fin Hub) ที่มีการนำ AI หรือระบบดิจิทัลมาใช้ รวมทั้งแสดงบทบาทและศักยภาพของไทยในการเป็นประเทศท่องเที่ยวชั้นนำให้ผู้เข้าร่วมประชุมได้เห็น
ทั้งนี้ คณะทำงานอยู่ระหว่างดำเนินการเสนอนายกรัฐมนตรีพิจารณาแต่งตั้งคณะอนุกรรมการและคณะทำงาน ใน 4 คณะ ได้แก่ คณะอนุกรรมการด้านสารัตถะ โดยมีรัฐมนตรีว่าการกระทรวงการคลังเป็นประธานอนุกรรมการ คณะอนุกรรมการด้านพิธีการและอำนวยการ โดยมีรัฐมนตรีว่าการกระทรวงการคลังเป็นประธานอนุกรรมการ คณะอนุกรรมการด้านการรักษาความปลอดภัย การจราจร และสาธารณสุข โดยมีผู้บัญชาการตำรวจแห่งชาติเป็นประธานอนุกรรมการ และคณะทำงานที่ปรึกษาเพื่อเตรียมการจัดการประชุมประจำปีฯ ปี 2569 โดยมีปลัดกระทรวงการคลังเป็นประธาน เพื่อให้การทำหน้าที่เจ้าภาพจัดการประชุมประจำปีฯ ปี 2569 ดำเนินไปด้วยความเรียบร้อย มีประสิทธิภาพ ส่งเสริมสถานะและบทบาทของประเทศไทยในเวทีโลก
นายกรัฐมนตรียังได้ย้ำว่า การที่ไทยจะเป็นเจ้าภาพการประชุมประจำปีสภาผู้ว่าการธนาคารโลก (World Bank) และกองทุนการเงินระหว่างประเทศ (IMF) ปี 2569 ถือเป็นโอกาสอันดีที่ไทยจะแสดง (showcase) และตอกย้ำศักยภาพในการเป็นเจ้าภาพจัดการประชุมระดับโลกของไทย รวมทั้งแสดงความพร้อมของอุตสาหกรรมการท่องเที่ยวและบริการ และ soft power โดยนายกรัฐมนตรียังเห็นว่า โอกาสในการประชุมครั้งนี้ หากจัดให้มีการประชุมหรือการหารือคู่ขนาน (side meeting) ควบคู่กันไปด้วย จะช่วยส่งเสริมภาพลักษณ์ที่ดีให้กับประเทศและสร้างเม็ดเงินสู่เศรษฐกิจอีกด้วย
ทั้งนี้ การประชุมประจำปีฯ ปี 2569 มีกำหนดจัดขึ้นในช่วงระหว่างวันที่ 12-18 ตุลาคม 2569 เป็นการประชุมที่มีจำนวนผู้เข้าร่วมการประชุมมากที่สุด ประกอบด้วย รัฐมนตรีว่าการกระทรวงการคลังจากประเทศสมาชิกของธนาคารโลก ผู้ว่าธนาคารกลางจากประเทศสมาชิก IMF ประมาณการผู้เข้าร่วมงานจำนวนทั้งสิ้นประมาณ 18,000 คน มีการประชุมหลัก ณ สถานที่จัดการประชุม และการประชุมภายนอกระหว่างประเทศสมาชิกและหน่วยงานที่เกี่ยวข้องประมาณ 1,000 การประชุม

ที่มา : https://www.thaigov.go.th/news/contents/details/92987