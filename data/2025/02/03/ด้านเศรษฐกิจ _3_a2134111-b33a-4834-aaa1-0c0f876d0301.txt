รัฐบาลไทย-ข่าวทำเนียบรัฐบาล-ไทย จับมือ USDA เสริมสร้างความร่วมมือด้านการเกษตรอย่างเป็นรูปธรรม


วันจันทร์ที่ 3 กุมภาพันธ์ 2568
ไทย จับมือ USDA เสริมสร้างความร่วมมือด้านการเกษตรอย่างเป็นรูปธรรม
ไทย จับมือ USDA เสริมสร้างความร่วมมือด้านการเกษตรอย่างเป็นรูปธรรม
นายถาวร ทันใจ รองปลัดกระทรวงเกษตรและสหกรณ์ เปิดเผยภายหลังได้รับมอบหมายจากนายประยูร อินสกุล ปลัดกระทรวงเกษตรและสหกรณ์ หารือร่วมกับ นายแพทริค แพคเน็ท รองอธิบดีกรมการเกษตรต่างประเทศ กระทรวงเกษตรสหรัฐอเมริกา ( Mr. Patrick Packnett : Associate Administrator Foreign Agricultural Service (FAS) ) พร้อมด้วยผู้บริหารหน่วยงานสังกัดกระทรวงเกษตรและสหกรณ์ และเจ้าหน้าที่ที่เกี่ยวข้องเข้าร่วม ณ ห้องประชุมกระทรวงเกษตรและสหกรณ์ ว่า สำหรับการหารือในวันนี้เป็นการกระชับความสัมพันธ์ด้านการเกษตรระหว่าง 2 กระทรวงฯ โดยได้มีการแลกเปลี่ยนข้อมูลและความคืบหน้าการดำเนินงานภายใต้โครงการความร่วมมือระหว่างภูมิภาคด้านนวัตกรรมการเกษตร (Regional Agriculture Innovation Network) ได้แก่ การลดการเผา และการขยายพันธุ์มันสำปะหลัง รวมทั้งการหารือถึงแนวทางการเสริมสร้างความร่วมมือด้านเทคโนโลยีชีวภาพภาคเกษตรในอนาคต
นอกจากนี้ ทั้งสองฝ่ายยังได้มีการหารือถึงโอกาสในการขยายการส่งออกสินค้าเกษตรระหว่างกัน โดยเฉพาะอย่างยิ่งในสินค้าพืช อาทิ การยกเลิกมาตรการฉายรังสีในสับปะรดของไทย และหวังเป็นอย่างยิ่งว่า ฝ่ายไทยและฝ่ายสหรัฐอเมริกาจะมีความร่วมมือด้านการเกษตรมากยิ่งขึ้น ภายใต้รัฐบาลใหม่ของสหรัฐอเมริกาอีกด้วย
ทั้งนี้ สหรัฐอเมริกาเป็นประเทศคู่ค้าสินค้าเกษตรอันดับที่ 2 ของไทย ในระหว่างปี 2564-2566 มีสัดส่วนการค้าสินค้าเกษตรร้อยละ 9.09 ของมูลค่าการค้าสินค้าเกษตรของไทยกับตลาดโลก ซึ่งสินค้าส่งออกสำคัญ 5 อันดับแรก ได้แก่ 1) อาหารสุนัขหรือแมวสำหรับขายปลีก 2) ข้าวที่สีบ้างแล้วหรือสีทั้งหมด อาทิ ข้าวเหนียว ข้าวหอมมะลิ 3) ปลาทูน่า ปลาสคิปแจ็ค และปลาโบนิโต ปรุงแต่ง อาทิ ปลาทูน่ากระป๋อง 4) ยางธรรมชาติที่กำหนดไว้ในทางเทคนิค และ 5) อาหารปรุงแต่งอื่น ๆ อาทิ เต้าหู้ แอลกอฮอล์ผง ครีมเทียม

ที่มา : https://www.thaigov.go.th/news/contents/details/92993