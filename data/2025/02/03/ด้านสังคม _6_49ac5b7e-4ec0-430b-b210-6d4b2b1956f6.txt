รัฐบาลไทย-ข่าวทำเนียบรัฐบาล-"วราวุธ" หนุนโครงการผลิตเยาวชนคนรุ่นใหม่ ช่วยดูแลผู้สูงอายุในครอบครัว-ชุมชน รองรับประเทศไทยเป็นสังคมสูงวัยสมบูรณ์แบบ


วันจันทร์ที่ 3 กุมภาพันธ์ 2568
"วราวุธ" หนุนโครงการผลิตเยาวชนคนรุ่นใหม่ ช่วยดูแลผู้สูงอายุในครอบครัว-ชุมชน รองรับประเทศไทยเป็นสังคมสูงวัยสมบูรณ์แบบ
"วราวุธ" หนุนโครงการผลิตเยาวชนคนรุ่นใหม่ ช่วยดูแลผู้สูงอายุในครอบครัว-ชุมชน รองรับประเทศไทยเป็นสังคมสูงวัยสมบูรณ์แบบ
วันที่ 3 กุมภาพันธ์ 2568 ที่โรงเรียนสงวนหญิง จ.สุพรรณบุรี นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดการอบรมเชิงปฏิบัติการเสริมสร้างทักษะความรู้หลักสูตรการดูแลผู้สูงอายุขั้นเบื้องต้น จำนวน 18 ชั่วโมง ให้กับนักเรียนโรงเรียนสงวนหญิง จำนวน 250 คน จัดขึ้นระหว่างวันที่ 3-4 กุมภาพันธ์ 2568 โดยมีนายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ นายธนสุนทร สว่างสาลี อธิบดีกรมกิจการผู้สูงอายุ คณะผู้บริหารกระทรวง พม. และผู้แทนหน่วยงานที่เกี่ยวข้อง เข้าร่วม ซึ่งการอบรมครั้งนี้ มีกิจกรรมที่น่าสนใจมากมาย ได้แก่ กิจกรรมการสร้างสัมพันธภาพระหว่างวัย ด้วยการแสดงบทบาทสมมุติการเป็นกลุ่มเปราะบาง อาทิ ผู้สูงอายุ คนพิการ ในการอบรมหลักสูตรการปฐมพยาบาลเบื้องต้นและการกู้ชีพขั้นพื้นฐาน ( First Aid CPR &AED) โดยทีม Bonan Medic การบรรยายพิเศษหัวข้อ ต่างๆ อาทิ "การเปลี่ยนแปลงในผู้สูงอายุ" โดย ผศ.ดร.สุภาภรณ์ วรอรุณ วิทยาลัยพยาบาลบรมราชชนนี สุพรรณบุรี  "รักต่างวัย อย่าหาว่าน้าสอน" โดย น้าเน็ก-เกตุเสพย์สวัสดิ์ ปาลกะวงศ์ ณ อยุธยา จากรายการ อย่าหาว่าน้าสอน กิจกรรม "คุณธรรมดี มีวินัย สร้างสังคมไทย ปลอดภัยไซเบอร์" โดยทีมตำรวจไซเบอร์ ขบวนการคัดเลือกเยาวชนต้นแบบ จำนวน 25 คน กิจกรรมสันทนาการสร้างความสัมพันธ์ โดยครูแอนนี่ Fit2Fly กิจกรรมดนตรีสัมพันธ์ โดยน้องกะเพรา วรัญญู และมินิคอนเสิร์ต โดย กบ Factor
ปัจจุบันประเทศไทยกำลังเผชิญกับภาวะวิกฤตประชากร เนื่องจากการเปลี่ยนแปลงโครงสร้างประชากร จากสังคมเยาว์วัย เป็นสังคมสูงวัยแบบสมบูรณ์ เห็นได้จากจำนวนผู้สูงอายุเพิ่มขึ้นอย่างต่อเนื่องและรวดเร็ว เฉลี่ยปีละประมาณ 500,000 คน สวนทางกับอัตราเกิดของเด็กที่ลดน้อยลง ส่งผลถึงประชากรวัยแรงงานมีจำนวนลดลงด้วย อีกทั้งการพัฒนาทางด้านเทคโนโลยีที่ล้ำทันสมัย ทำให้สมาชิกในครอบครัวสื่อสารกันผ่านโซเชียลมีเดีย กลายเป็นสังคมก้มหน้า ใช้เวลาพูดคุยสื่อสารกันน้อยลง มีปฏิสัมพันธ์ในครอบครัวลดน้อยลง ส่งผลให้เกิดปัญหาครอบครัวต่าง ๆ ตามมา นับเป็นประเด็นปัญหาท้าทายที่ประเทศไทยจะต้องมีการเตรียมพร้อมในการรองรับและแก้ไขปัญหาที่จะเกิดขึ้น พม. จึงได้ขับเคลื่อนนโยบาย 5 x 5  ฝ่าวิกฤตประชากร โดยมียุทธศาสตร์และมาตรการในการสร้างพลังผู้สูงอายุ และ การเพิ่มคุณภาพและผลิตภาพของเด็กและเยาวชน ซึ่งจำเป็นต้องบูรณาการความร่วมมือกับทุกภาคส่วนของสังคมไม่ว่าจะเป็นหน่วยงานภาครัฐ ธุรกิจเอกชน และองค์กรภาคประชาสังคม โดยเฉพาะประชาชน กรมกิจการผู้สูงอายุ (ผส.) จึงได้จัดการอบรมหลักสูตรการดูแลผู้สูงอายุขั้นเบื้องต้น จำนวน 18 ชั่วโมง สำหรับสถาบันการศึกษา เพื่อส่งเสริมให้นักเรียน นักศึกษา มีความรู้เกี่ยวกับการเปลี่ยนแปลงของผู้สูงอายุ อาหารที่เหมาะสมตามหลักโภชนาการ ทักษะในการดูแลผู้สูงอายุในครอบครัวและชุมชน  รวมถึงเป็นการปรับทัศนคติของเยาวชนคนรุ่นใหม่เกี่ยวกับผู้สูงอายุ เพื่อให้เกิดสัมพันธภาพที่ดีในครอบครัวและชุมชน เพื่อให้เยาวชนเป็นต้นแบบในการสื่อสารประชาสัมพันธ์หลักสูตรดังกล่าวให้แก่เพื่อนวัยเดียวกัน
ซึ่งหลักสูตรดังกล่าวเป็นหลักสูตรที่กระทรวง พม. คณะกรรมการผู้สูงอายุแห่งชาติร่วมกับหน่วยงานภาคีเครือข่ายที่เกี่ยวข้อง ผลักดันให้เป็นมาตรฐานกลางของประเทศในการจัดอบรมดูแลผู้สูงอายุ เพื่อให้ผู้สูงอายุได้รับการดูแลอย่างเหมาะสมและเป็นไปตามมาตรฐานมีคุณภาพชีวิตที่ดี สำหรับปี 2568 พม. ได้วางแผนการอบรมหลักสูตรการดูแลผู้สูงอายุขั้นเบื้องต้น จำนวน 18 ชั่วโมง ไว้หลากหลายรูปแบบ เพื่อรองรับประชาชนผู้เข้าร่วมอบรมทั่วประเทศ ได้แก่ ออนไซต์, ออนไลน์ และ E-Learning ผ่านระบบเว็บไซต์ www.thaielderlycare.org โดยตั้งเป้าหมายในการอบรมให้กับเยาวชน สมาชิกในครอบครัว อาสาสมัคร หรือประชาชนผู้สนใจที่มีอายุ 15 ปีขึ้นไป เป็นจำนวนรวม 6,600 คน ประกอบด้วย นักเรียนโรงเรียนในจังหวัดสุพรรณบุรี และกรุงเทพมหานคร โดยอบรมในรูปแบบออนไซต์, อาสาสมัครพัฒนาสังคมและความมั่นคงของมนุษย์ (อพม.) ในพื้นที่จังหวัดปทุมธานี ลพบุรี สระบุรี สระแก้ว นครราชสีมา อุบลราชธานี หนองบัวลำภู ขอนแก่น อุดรธานี ร้อยเอ็ด กาฬสินธุ์ สกลนคร อุตรดิตถ์ นครสวรรค์ กำแพงเพชร พิษณุโลก สุพรรณบุรี ประจวบคีรีขันธ์ พังงา สุราษฎร์ธานี ระนอง สงขลา พัทลุง ปัตตานี โดยอบรมในรูปแบบออนไซต์และออนไลน์ และ ประชาชนทั่วไป โดยอบรมในรูปแบบออนไลน์และ E-Learning
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #การดูแลผู้สูงอายุ #ผู้สูงอายุ

ที่มา : https://www.thaigov.go.th/news/contents/details/93000