รัฐบาลไทย-ข่าวทำเนียบรัฐบาล-“พิพัฒน์” เปิดรับผู้ฝึกงานประเทศญี่ปุ่น IM Japan ปี 68 ป้อนเข้าอุตสาหกรรมการผลิต และก่อสร้าง สมัครออนไลน์ ฟรี!


วันจันทร์ที่ 3 กุมภาพันธ์ 2568
03/02/2568
พิมพ์
“พิพัฒน์” เปิดรับผู้ฝึกงานประเทศญี่ปุ่น IM Japan ปี 68 ป้อนเข้าอุตสาหกรรมการผลิต และก่อสร้าง สมัครออนไลน์ ฟรี!
นายพิพัฒน์ รัชกิจประการ รัฐมนตรีว่าการกระทรวงแรงงาน เปิดเผยว่า กระทรวงแรงงาน โดยกรมการจัดหางาน สนับสนุนการทำงานในต่างประเทศโดยเฉพาะประเทศญี่ปุ่นที่มีความต้องการจ้างงานแรงงานไทย พร้อมจัดโครงการ “สานต่อโคราชโมเดล” สรรหาเยาวชนไปทำงานที่ประเทศญี่ปุ่น
โดยบูรณาการร่วมกับสถาบันการศึกษาในการทำหลักสูตรการศึกษาให้สอดคล้องกับความต้องการของตลาดแรงงานต่างประเทศ และในปีนี้ ได้รับสมัครผู้ฝึกงานเทคนิคในประเทศญี่ปุ่น ผ่านองค์กร IM Japan ปี 2568 ประเภทงานอุตสาหกรรมการผลิตและอุตสาหกรรมก่อสร้าง โดยแบ่งการสมัครออกเป็น 5 รอบ โดยรอบที่ 1 รับสมัครวันที่ 1 - 28 กุมภาพันธ์ 2568 รอบที่ 2 รับสมัครวันที่ 1 - 31 มีนาคม 2568 รอบที่ 3 รับสมัครวันที่ 1 - 30 เมษายน 2568 รอบที่ 4 รับสมัครวันที่ 1 - 31 พฤษภาคม 2568 และรอบที่ 5 รับสมัครวันที่ 1 - 30 มิถุนายน 2568 โดยผู้ที่สนใจสามารถสมัครสอบได้ที่เว็บไซต์ toea.doe.go.th ไม่มีค่าใช้จ่าย และไม่เว้นวันหยุดราชการ ฟรีค่าตั๋วเครื่องบินไป - กลับ เมื่อฝึกปฏิบัติงานครบ 3 ปี โดยผู้ผ่านการคัดเลือก เดือนแรกจะได้รับเบี้ยเลี้ยง 80,000 เยน หรือประมาณ 17,300 บาท ค่าที่พัก ค่าน้ำ - ค่าไฟ ฟรี เดือนที่ 2 ถึงเดือนที่ 36 จะได้ค่าจ้างไม่น้อยกว่าอัตราค่าจ้างขั้นต่ำที่กฎหมายญี่ปุ่นกำหนด 170,000 เยน หรือประมาณ 37,000 บาทต่อเดือน ไม่รวม ค่าทำงานล่วงเวลา เมื่อฝึกครบตามกำหนด จะได้รับประกาศนียบัตรรับรองการฝึกงาน และเงินสนับสนุนการประกอบอาชีพ จำนวน 600,000 เยน หรือประมาณ 129,700 (ขึ้นกับอัตราแลกเปลี่ยน) เพื่อเป็นค่าใช้จ่ายในการประกอบอาชีพเมื่อเดินทางกลับประเทศไทย
นายสมชาย มรกตศรีวรรณ อธิบดีกรมการจัดหางาน กล่าวว่า กรมการจัดหางาน ประกาศรับสมัครคัดเลือกผู้ฝึกงานเทคนิคคนไทยไปฝึกงานในประเทศญี่ปุ่นผ่านองค์กร IM Japan ปี 2568 ครั้งที่ 2 (เพศชาย) ในตำแหน่ง ผู้ฝึกปฏิบัติงานทางเทคนิค ประเภทงานอุตสาหกรรมการผลิตและอุตสาหกรรมก่อสร้าง ระหว่างวันที่ 1 - 28 กุมภาพันธ์ 2568
“สำหรับคุณสมบัติเบื้องต้นเป็นเพศชาย อายุ 18 - 30 ปี จบการศึกษาระดับมัธยมศึกษาปีที่ 6 ประกาศนียบัตรวิชาชีพ (ปวช.) หรือประกาศนียบัตรวิชาชีพชั้นสูง (ปวส.) หรือปริญญาตรีไม่จำกัดสาขาวิชา สูงไม่ต่ำกว่า 160 เซนติเมตร สุขภาพแข็งแรงสมบูรณ์ พ้นภาระทางทหาร ไม่มีรอยสักบนร่างกาย ไม่มีประวัติอาชญากรรม ไม่เคยทำงานหรือเข้าเมืองหรือพำนักโดยผิดกฎหมายหรือต้องห้ามเข้าญี่ปุ่น เป็นต้น สำหรับการสอบคัดเลือกจะใช้วิธีการทดสอบสมรรถภาพร่างกาย และประเมินภาษาญี่ปุ่น ณ ศูนย์สอบกรุงเทพมหานคร” นายสมชาย กล่าว
ทั้งนี้ กรมการจัดหางานจะประกาศรายชื่อผู้มีสิทธิสอบ ทางเว็บไซต์ของกองบริหารแรงงานไทยไปต่างประเทศ doe.go.th/overseas และ facebook: IMthailand หากต้องการสอบถามรายละเอียดเพิ่มเติม ติดต่อที่กองบริหารแรงงานไทยไปต่างประเทศ กรมการจัดหางาน โทร. 0 2245 9428 หรือสายด่วนกรมการจัดหางาน โทร. 1694 หรือสายด่วนกระทรวงแรงงาน โทร. 1506 กด 2 กรมการจัดหางาน

ที่มา : https://www.thaigov.go.th/news/contents/details/93001