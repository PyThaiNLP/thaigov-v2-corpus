รัฐบาลไทย-ข่าวทำเนียบรัฐบาล-​รองนายกฯ พิชัย หารือ JETRO Bangkok พร้อมเร่งฟื้นฟูเศรษฐกิจร่วมกัน-หนุนภาคการค้าการลงทุน  


วันจันทร์ที่ 3 กุมภาพันธ์ 2568
​รองนายกฯ พิชัย หารือ JETRO Bangkok พร้อมเร่งฟื้นฟูเศรษฐกิจร่วมกัน-หนุนภาคการค้าการลงทุน
​รองนายกฯ พิชัย หารือ JETRO Bangkok พร้อมเร่งฟื้นฟูเศรษฐกิจร่วมกัน-หนุนภาคการค้าการลงทุน
วันนี้ (วันจันทร์ที่ 3 กุมภาพันธ์ 2568) เวลา 14.00 น. ณ ห้องประชุม 302 ตึกบัญชาการ 1 ทำเนียบรัฐบาล นายคุโรดะ จุน ประธานองค์การส่งเสริมการค้าต่างประเทศของญี่ปุ่น ณ กรุงเทพฯ (Japan External Trade Organization – JETRO Bangkok) และคณะ เข้าพบหารือ นายพิชัย ชุณหวชิร รองนายกรัฐมนตรี สรุปสาระสำคัญ ดังนี้
รองนายกรัฐมนตรียินดีที่ได้พบกับ ประธาน JETRO Bangkok และคณะ ซึ่งไทยกับญี่ปุ่นเป็นมิตรประเทศที่มีความสัมพันธ์แน่นแฟ้นในทุกระดับ ความร่วมมือระหว่างสองประเทศครอบคลุมหลายสาขา โดยฝ่ายไทยยินดีอย่างยิ่งที่ได้ทำงานร่วมกับฝ่ายญี่ปุ่น เพื่อสานต่อความร่วมมือให้เกิดเสถียรภาพทางเศรษฐกิจของทั้งสองประเทศ โดยเฉพาะในด้านการค้าการลงทุน ที่รัฐบาลไทยพร้อมที่จะส่งเสริมและอำนวยความสะดวกให้แก่ผู้ประกอบการ ตลอดจนคำนึงถึงความต้องการของผู้บริโภคในแต่ละอุตสาหกรรมด้วย
ประธาน JETRO Bangkok และคณะ กล่าวขอบคุณการสนับสนุนของรัฐบาลไทยที่ช่วยกระชับความร่วมมือด้านการค้าการลงทุนกับญี่ปุ่นเป็นอย่างดีเสมอมา และพร้อมร่วมมือ แลกเปลี่ยนข้อคิดเห็นที่เป็นประโยชน์อย่างใกล้ชิดกับรัฐบาลไทยอย่างต่อเนื่อง โดยในวันนี้ JETRO Bangkok ได้นำเสนอบทสรุปการสำรวจแนวโน้มทางเศรษฐกิจของบริษัทร่วมทุนญี่ปุ่นในประเทศไทย ประจำครึ่งปีหลัง พ.ศ. 2567 และมองว่า รัฐบาลไทยมีพัฒนาการที่ดีขึ้นในช่วงที่ผ่านมา เช่น การพัฒนาโครงสร้างพื้นฐานด้านการคมนาคมขนส่ง การใช้เทคโนโลยีดิจิทัลในการดำเนินงานของภาครัฐ เป็นต้น ส่วนแนวโน้มการส่งออกในช่วงครึ่งปีแรกของปี พ.ศ. 2568 (มกราคม – มิถุนายน) พบสัดส่วนของบริษัทฯ ที่คาดว่าจะส่งออกเพิ่มขึ้นร้อยละ 24
ทั้งสองฝ่ายได้แลกเปลี่ยนความคิดเห็นเพิ่มเติมถึงภาคการลงทุนในอนาคต โดยต่างเห็นพ้องถึงสถานการณ์ทางเศรษฐกิจของโลกที่เปลี่ยนแปลงไป และควรมีการปรับปรุงสภาพแวดล้อมให้สอดรับกับภาคการค้าการลงทุนร่วมกัน นอกจากนี้ ประธาน JETRO Bangkok และคณะ ยังได้เสนอแนะถึงการสนับสนุนภาคอุตสาหกรรมยานยนต์ญี่ปุ่นในไทย อาทิ การออกมาตรการสนับสนุนระยะสั้น การอุดหนุนเงินดาวน์ การสนับสนุนรถกระบะ เพื่อยกระดับตลาดรถยนต์ในไทยและรับรองการเติบโตที่ยั่งยืนของอุปสงค์ภายในประเทศ โดยรองนายกรัฐมนตรีเน้นย้ำว่า รัฐบาลไทยรับทราบถึงข้อห่วงกังวล พร้อมขอให้เชื่อมั่นว่ารัฐบาลไทยเดินหน้าอย่างต่อเนื่องฟื้นฟูภาพรวมเศรษฐกิจ โดยได้ออกมาตรการและโครงการต่าง ๆ และจะนำข้อเสนอแนะดังกล่าวไปพิจารณาร่วมกับหน่วยงานที่เกี่ยวข้องต่อไป

ที่มา : https://www.thaigov.go.th/news/contents/details/92996