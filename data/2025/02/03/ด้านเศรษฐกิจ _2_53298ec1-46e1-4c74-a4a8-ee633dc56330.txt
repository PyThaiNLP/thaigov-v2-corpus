รัฐบาลไทย-ข่าวทำเนียบรัฐบาล-กรมทางหลวงชนบท ยกระดับมาตรฐานชั้นทาง ถนนสาย พง.1004 อำเภอตะกั่วทุ่ง จังหวัดพังงา แล้วเสร็จ 


วันจันทร์ที่ 3 กุมภาพันธ์ 2568
กรมทางหลวงชนบท ยกระดับมาตรฐานชั้นทาง ถนนสาย พง.1004 อำเภอตะกั่วทุ่ง จังหวัดพังงา แล้วเสร็จ
....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ดำเนินการก่อสร้างถนนสาย พง.1004 แยก ทล.4 - บ้านคลองเคียน อำเภอตะกั่วทุ่ง จังหวัดพังงา ระยะทาง 3.250 กิโลเมตร แล้วเสร็จพร้อมเปิดให้ประชาชนสัญจรแล้ว เพื่อให้ประชาชนในพื้นที่และนักท่องเที่ยวสามารถเดินทางได้อย่างสะดวก รวดเร็ว ปลอดภัย โดยเป็นการพัฒนาโครงสร้างพื้นฐาน เพิ่มศักยภาพในการคมนาคมด้วยการยกระดับมาตรฐานชั้นทาง พร้อมสนับสนุนเส้นทางเข้าสู่แหล่งท่องเที่ยวชื่อดังประจำจังหวัดพังงาก่อนมุ่งหน้าสู่ทะเลอันดามันต่อไป
สำหรับถนนสายดังกล่าว ก่อสร้างเป็นผิวจราจรแอสฟัลท์คอนกรีต โดยแบ่งช่วงระยะการดำเนินงานเป็น 2 ช่วง ได้แก่ ช่วงที่ 1 ตั้งแต่ กม. ที่ 1+675 - 4+700 ระยะทาง 3.025 กิโลเมตร ขยายความกว้างถนนจากเดิม 9 เมตร เป็น 12 เมตร และช่วงที่ 2 ตั้งแต่ กม. ที่ 4+700 - 4+925 ระยะทาง 200 เมตร พร้อมทั้งก่อสร้างระบบระบายน้ำ ติดตั้งเครื่องหมายจราจร และอุปกรณ์อำนวยความปลอดภัย ใช้งบประมาณ 39.987 ล้านบาท ทั้งนี้ จะช่วยเพิ่มศักยภาพในการเดินทางให้กับประชาชนในพื้นที่ ยังช่วยยกระดับความปลอดภัยในการใช้เส้นทางให้กับนักเรียนโรงเรียนบ้านควน ตลอดจนช่วยส่งเสริมเศรษฐกิจการท่องเที่ยวภายในพื้นที่ได้เป็นอย่างดี เนื่องจากถนนสายดังกล่าวสามารถใช้เชื่อมไปยังแหล่งท่องเที่ยวที่สำคัญของจังหวัดพังงาได้หลายแห่ง อาทิ จุดชมวิวทะเลอ่าวพังงาแบบ 180 องศา (เสม็ดนางชี) เกาะพนัก เกาะห้อง และท่าเรือคลองเคียน ซึ่งมีส่วนช่วยให้เกิดการกระตุ้นเศรษฐกิจและสร้างอาชีพให้กับประชาชนในพื้นที่ได้อีกทางหนึ่งด้วย

ที่มา : https://www.thaigov.go.th/news/contents/details/92990