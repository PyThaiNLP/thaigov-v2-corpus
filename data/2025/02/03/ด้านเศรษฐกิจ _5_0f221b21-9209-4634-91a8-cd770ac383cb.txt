รัฐบาลไทย-ข่าวทำเนียบรัฐบาล-กระทรวงเกษตรฯ จับมือมูลนิธิเกษตราธิการ และสำนักงานพัฒนาการวิจัยการเกษตร จัดอบรม “หลักสูตร วกส.รุ่นที่ 6”


วันจันทร์ที่ 3 กุมภาพันธ์ 2568
กระทรวงเกษตรฯ จับมือมูลนิธิเกษตราธิการ และสำนักงานพัฒนาการวิจัยการเกษตร จัดอบรม “หลักสูตร วกส.รุ่นที่ 6”
กระทรวงเกษตรฯ จับมือมูลนิธิเกษตราธิการ และสำนักงานพัฒนาการวิจัยการเกษตร จัดอบรม “หลักสูตร วกส.รุ่นที่ 6”หวังเป็นเวทีให้เกษตรกรแลกเปลี่ยนความรู้กับผู้บริหารรัฐ-ภาคเอกชน
เมื่อวันที่ 3 ก.พ.68 ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ เป็นประธานการแถลงข่าว “หลักสูตรวิทยาการเกษตรระดับสูง (วกส.) รุ่นที่ 6” โดยมี นางอัญชลี สุวจิตตานนท์ รองปลัดกระทรวงเกษตรและสหกรณ์ นายอนันต์ สุวรรณรัตน์ ผู้อำนวยการหลักสูตรวิทยาการเกษตรระดับสูง (วกส.) ดร.วิชาญ อิงศรีสว่าง ผู้อำนวยการสำนักงานพัฒนาการวิจัยการเกษตร (สวก.) และเจ้าหน้าที่ที่เกี่ยวข้อง ร่วมการแถลงข่าว ณ ห้องประชุมกระทรวงเกษตรและสหกรณ์ (115)
โดย ศ.ดร.นฤมล ระบุว่า กระทรวงเกษตรฯ ได้บูรณาการร่วมกับมูลนิธิเกษตราธิการ และสำนักงานพัฒนาการวิจัยการเกษตร (องค์การมหาชน) จัดอบรมหลักสูตรวิทยาการเกษตรระดับสูง (วกส.) รุ่นที่ 6 ขึ้น โดยมีวัตถุประสงค์เพื่อเป็นเวทีแลกเปลี่ยนองค์ความรู้ระหว่างเกษตรกร ผู้บริหารทั้งภาครัฐและภาคเอกชน ในด้านการพัฒนาภาคการเกษตรไทยสู่เกษตรสมัยใหม่ มุ่งสร้างเครือข่ายธุรกิจด้านการเกษตรเพื่อเสริมสร้างความเข้มแข็งเศรษฐกิจรากฐาน ต่อยอดบทบาทเกษตรไทยสู่ผู้นำการผลิตและส่งออกสินค้าเกษตรและอาหารในระดับนานาชาติ เพื่อสร้างรายได้เพิ่มให้แก่เกษตรกรและประเทศไทย ทั้งนี้ หลักสูตร วกส. รุ่นที่ 6 จะมีพิธีเปิดการฝึกอบรมในวันที่ 7 กุมภาพันธ์ 2568 ณ อาคาร 99 ปี หม่อมหลวงชูชาติ กำภู กรมชลประทาน สามเสน โดยได้รับความกรุณาจาก ดร.จรัลธาดา กรรณสูต องคมนตรี เป็นประธานในพิธี โดยกำหนดการฝึกอบรมจัดขึ้นระหว่างวันที่ 7 กุมภาพันธ์ – 25 กรกฎาคม 2568 ซึ่งมีผู้บริหารระดับสูงภาครัฐ ภาคเอกชน และผู้แทนเกษตรกรที่ผ่านการคัดเลือกเข้าร่วมการฝึกอบรม จำนวน 112 คน
ศ.ดร.นฤมล กล่าวเพิ่มเติมว่า ในการขับเคลื่อนภาคการเกษตรไทยให้เป็นผู้นำด้านการเกษตรและอาหารในระดับนานาชาติ จำเป็นต้องอาศัยความร่วมมือจากทุกภาคส่วน และการสนับสนุนองค์ความรู้ในทุกมิติ เพื่อให้ครอบคลุมทุกการพัฒนา และทันต่อกระแสความต้องการของตลาดในปัจจุบัน ทั้งนี้ ตนได้เน้นย้ำให้ทุกหน่วยงานที่เกี่ยวข้องร่วมเดินหน้าขับเคลื่อนนโยบายกระทรวงเกษตรฯ สู่การปฏิบัติจริงอย่างเป็นรูปธรรม เพื่อพัฒนาคุณภาพชีวิตเกษตรกรให้มีความเป็นอยู่ที่ดีขึ้นอย่างยั่งยืน
"ปีนี้เป็นปีที่ 6 ของการอบรม วกส. และมีผู้เข้าร่วมฝึกอบรมมากถึง 112 ท่าน ซึ่งกระทรวงเกษตรฯ หวังเป็นอย่างยิ่งว่าการอบรมดังกล่าวจะเป็นเวทีแลกเปลี่ยนองค์ความรู้ที่จะเป็นส่วนสำคัญในการผลักดันภาคเกษตรไทยตามนโยบาย “ตลาดนำ นวัตกรรมเสริม เพิ่มรายได้” รวมถึงสามารถบรรลุเป้าหมายในด้านการสร้างเครือข่ายความร่วมมือระหว่างภาครัฐ ภาคเอกชน และเกษตรกร เพื่อการพัฒนาภาคการเกษตรในมิติต่าง ๆ อาทิ การส่งเสริมเกษตรมูลค่าสูง โดยการสนับสนุนการเพาะปลูกทางเลือกใหม่ ได้แก่ ไข่ผำ กาแฟ และโกโก้ การแปรรูปผลิตภัณฑ์ทางการเกษตรและต่อยอดอาชีพเกษตรกรให้มีความมั่นคงยิ่งขึ้น นอกจากนี้ กระทรวงเกษตรฯ ได้ส่งเสริมการทำเกษตรอย่างยั่งยืน อาทิ การปลูกข้าว Low carbon เป็นต้น โดยบูรณาการร่วมกับทุกภาคส่วนที่เกี่ยวข้อง เพื่อขับเคลื่อนนโยบายของกระทรวงเกษตรฯให้เกิดผลเป็นรูปธรรมต่อไป"ศ.ดร.นฤมล กล่าว

ที่มา : https://www.thaigov.go.th/news/contents/details/92997