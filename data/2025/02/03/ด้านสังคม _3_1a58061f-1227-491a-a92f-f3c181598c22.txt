รัฐบาลไทย-ข่าวทำเนียบรัฐบาล-องคมนตรี ติดตามการพัฒนางานโรงพยาบาลสมเด็จพระยุพราชด่านซ้าย จังหวัดเลย


วันจันทร์ที่ 3 กุมภาพันธ์ 2568
องคมนตรี ติดตามการพัฒนางานโรงพยาบาลสมเด็จพระยุพราชด่านซ้าย จังหวัดเลย
องคมนตรี ลงพื้นที่ตรวจเยี่ยมโรงพยาบาลสมเด็จพระยุพราชด่านซ้าย จังหวัดเลย ยกระดับการให้บริการจัดบริการเอกซเรย์คอมพิวเตอร์ ช่วยให้ประชาชนพื้นที่ห่างไกลได้รับการวินิจฉัยโรครวดเร็วและแม่นยำยิ่งขึ้นลดระยะเวลาเดินทาง
ลดค่าใช้จ่าย ลดการส่งต่อไปยังโรงพยาบาลจังหวัด โดยเฉพาะโรคหลอดเลือดสมองและการบาดเจ็บที่ศีรษะ
วันนี้ (3 กุมภาพันธ์ 2568) ณ โรงพยาบาลสมเด็จพระยุพราชด่านซ้าย จังหวัดเลย นายพลากร สุวรรณรัฐ องคมนตรี ในฐานะรองประธานกรรมการมูลนิธิโรงพยาบาลสมเด็จพระยุพราช พร้อมด้วย นายแพทย์ณัฐพงศ์ วงศ์วิวัฒน์ ผู้ตรวจราชการกระทรวงสาธารณสุข เขตสุขภาพที่ 8 คณะผู้บริหาร และหน่วยงานที่เกี่ยวข้อง ลงพื้นที่ตรวจเยี่ยมโรงพยาบาลสมเด็จพระยุพราชด่านซ้าย จังหวัดเลย พร้อมมอบถุงพระราชทานให้กับผู้ป่วย และให้กำลังใจบุคลากรผู้ปฏิบัติงาน
นายแพทย์ณัฐพงศ์ กล่าวว่า โรงพยาบาลสมเด็จพระยุพราชด่านซ้าย เป็นโรงพยาบาลขนาด 60 เตียง นอกจากดูแลประชาชนในเขตอำเภอด่านซ้าย ยังเป็นโรงพยาบาลแม่ข่ายให้กับโรงพยาบาลชุมชนใกล้เคียงในจังหวัดเลย ได้แก่ โรงพยาบาลภูเรือ โรงพยาบาลนาแห้ว มุ่งพัฒนาบริการสุขภาพด้วยนวัตกรรมและการมีส่วนร่วมของภาคีเครือข่าย ได้ยกระดับบริการทางการแพทย์ โดยเปิดให้บริการเอกซเรย์คอมพิวเตอร์ (CT) ตั้งแต่วันที่ 4 เมษายน 2567 เป็นต้นมา ช่วยให้ประชาชนพื้นที่ห่างไกลได้รับการวินิจฉัยโรครวดเร็วและแม่นยำยิ่งขึ้น ลดระยะเวลาเดินทางลดค่าใช้จ่าย และเพิ่มโอกาสให้ผู้ป่วยได้รับการรักษาอย่างทันท่วงที โดยเฉพาะโรคหลอดเลือดสมองและภาวะบาดเจ็บที่ศีรษะ ลดการส่งต่อไปยังโรงพยาบาลจังหวัด โดยข้อมูลถึงวันที่ 31 ธันวาคม 2567 ให้บริการผู้ป่วยรวม 512 ราย ในจำนวนนี้ เป็นผู้ป่วยโรคหลอดเลือดสมอง 13 ราย ซึ่งสามารถให้ยาละลายลิ่มเลือดได้ทันท่วงที ทำให้ไม่มีปัญหาเรื่องอัมพฤกษ์อัมพาต และยังให้บริการคัดกรองมะเร็งลำไส้ใหญ่ ลำไส้ตรง ด้วยการส่องกล้อง (Colonoscopy) ตั้งแต่ปี 2566 - 2568 ให้บริการรวม 510 ราย พบผู้ป่วยมะเร็ง 6 ราย และได้ส่งต่อสู่กระบวนการรักษาต่อไป
นอกจากนี้ โรงพยาบาลยังเข้าร่วมโครงการแก้ไขปัญหาโรคพยาธิใบไม้ในตับและมะเร็งท่อน้ำดีของมหาวิทยาลัยขอนแก่น รณรงค์ให้ผู้ที่มีความเสี่ยงสูงเข้ารับคำแนะนำปรับเปลี่ยนพฤติกรรมและคัดกรองโรคมะเร็งตับและท่อน้ำดีด้วยอัลตราซาวด์ ซึ่งดำเนินการต่อเนื่องทุกปี และมีรังสีแพทย์เป็นจิตอาสาเพิ่มมากขึ้น สำหรับการทำงานร่วมกับชุมชน ดำเนินการมาต่อเนื่องยาวนานในหลายมิติ อาทิ ส่งเสริมการรักษาสิ่งแวดล้อมจัดนิทรรศการหนังสือภาพสำหรับเด็ก ทำค่ายศิลปะพัฒนาชุมชน จัดทำด่านซ้ายกรีนเนทผลิตพืชผักปลอดภัยจำหน่ายในโรงครัวของโรงพยาบาล และตลาดสีเขียว เพื่อสร้างสุขภาพที่ดีให้ผู้บริโภค เป็นต้น
*************************************************** 3 กุมภาพันธ์ 2568

ที่มา : https://www.thaigov.go.th/news/contents/details/92995