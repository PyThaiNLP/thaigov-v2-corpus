รัฐบาลไทย-ข่าวทำเนียบรัฐบาล-"วราวุธ" ส่งทีม พม.สุพรรณบุรี จัดระเบียบ หลัง ชบ.ร้อง 12 คนเร่ร่อนรวมตัว ที่ อ.อู่ทอง


วันจันทร์ที่ 3 กุมภาพันธ์ 2568
"วราวุธ" ส่งทีม พม.สุพรรณบุรี จัดระเบียบ หลัง ชบ.ร้อง 12 คนเร่ร่อนรวมตัว ที่ อ.อู่ทอง
"วราวุธ" ส่งทีม พม.สุพรรณบุรี จัดระเบียบ หลัง ชบ.ร้อง 12 คนเร่ร่อนรวมตัว ที่ อ.อู่ทอง
วันที่ 2 กุมภาพันธ์ 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ศูนย์เร่งรัดจัดการสวัสดิภาพประชาชน (ศรส.) กระทรวง พม. รายงานกรณีได้รับร้องเรียนผ่านโซเชียลมีเดียระบุพบคนเร่ร่อนรวมตัวกันกว่า 10 คน สร้างปัญหาให้คนอำเภออู่ทอง จังหวัดสุพรรณบุรีจึงได้มอบหมายให้ทีม ศรส.จังหวัดสุพรรณบุรี ลงพื้นที่ตรวจสอบข้อเท็จจริงพร้อมหน่วยงานที่เกี่ยวข้อง อาทิ อำเภออู่ทอง เทศบาลตำบลอู่ทอง และ สภ.อู่ทอง เมื่อวันที่ 1 ก.พ. ที่ผ่านมาเพื่อร่วมกันแก้ปัญหา พบว่ามีคนเร่ร่อน 12 คน จากการสอบถามทราบว่ามีภูมิลำเนาอยู่ในจังหวัดสุพรรณบุรี และสาเหตุที่มารวมตัวกันเนื่องจากมีผู้ใจบุญนำเงินมาแจกทุกวัน เฉลี่ยวันละ 80-100 บาท จึงได้มีการชักชวนกันมาเอาเงิน และเมื่อได้เงินแล้วก็จะนำไปซื้อสุรามาดื่ม จนเกิดอาการมึนเมาจนเกิดการทะเลาะวิวาทกัน
ทางทีม ศรส.จังหวัดสุพรรณบุรีจึงได้ดำเนินการคัดกรองคนเร่ร่อนทั้งหมด โดยมี 5 คน ประสงค์เข้ารับการคุ้มครองสวัสดิภาพ ตาม พ.ร.บ.คุ้มครองคนไร้ที่พึ่ง พ.ศ. 2557 ในหน่วยงานของกระทรวง พม.  และอีก 7 คน มีความประสงค์กลับไปอยู่กับครอบครัว พร้อมกันนี้เจ้าหน้าที่ได้ให้คำปรึกษา แนะนำ เรื่องการช่วยเหลือเป็นสิทธิสวัสดิการสังคมของกระทรวง พม. รวมถึงเรื่องการช่วยเหลือด้านกฎหมาย ศรส.จังหวัดสุพรรณบุรียังได้จัดทำข้อมูลประวัติคนเร่ร่อนทั้งหมด เพื่อวางแผนการลงพื้นที่เยี่ยมครอบครัว  นอกจากการให้ความช่วยเหลือเป็นสิทธิสวัสดิการสังคมต่างๆ ของกระทรวง พม.แล้ว ได้ประสานกับสำนักงานจัดหางานจังหวัดสุพรรณบุรี เพื่อส่งเสริมทักษะอาชีพ และจัดหางานให้ตามความถนัดของแต่ละคน จะได้มีงานทำ มีรายได้ สามารถพึ่งพาตนเองได้ และไม่กลับไปเป็นคนเร่ร่อน อย่างไรก็ตามหากประชาชนทั่วไปพบเห็นคนเร่ร่อน คนไร้บ้าน ขอฝากให้ช่วยเป็นหูเป็นตา ให้กระทรวง พม. สามารถแจ้งเหตุได้ที่ศูนย์เร่งรัดจัดการสวัสดิภาพประชาชน (ศรส.) กระทรวง พม. ผ่าน สายด่วน พม. โทร. 1300 ตลอด 24 ชั่วโมง
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #คนเร่ร่อน #คนไร้ที่พึ่ง #คนขอทาน #สุพรรณบุรี

ที่มา : https://www.thaigov.go.th/news/contents/details/92998