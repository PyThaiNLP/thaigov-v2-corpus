รัฐบาลไทย-ข่าวทำเนียบรัฐบาล-รัฐบาลชู ปี  2568  “ปีทองแห่งการท่องเที่ยว” ปรับรูปแบบเมืองรองการท่องเที่ยวเป็น “เมืองน่าเที่ยว” ทั่วไทย พร้อมให้ผู้ว่าฯ ทั่วประเทศเป็นหัวเรือใหญ่ขับเคลื่อนเศรษฐกิจการท่องเที่ยว


วันจันทร์ที่ 3 กุมภาพันธ์ 2568
03/02/2568
พิมพ์
รัฐบาลชู ปี  2568  “ปีทองแห่งการท่องเที่ยว” ปรับรูปแบบเมืองรองการท่องเที่ยวเป็น “เมืองน่าเที่ยว” ทั่วไทย พร้อมให้ผู้ว่าฯ ทั่วประเทศเป็นหัวเรือใหญ่ขับเคลื่อนเศรษฐกิจการท่องเที่ยว
รัฐบาลชู ปี  2568  “ปีทองแห่งการท่องเที่ยว”  ปรับรูปแบบเมืองรองการท่องเที่ยวเป็น “เมืองน่าเที่ยว” ทั่วไทย พร้อมให้ผู้ว่าฯ ทั่วประเทศเป็นหัวเรือใหญ่ขับเคลื่อนเศรษฐกิจการท่องเที่ยวทำให้ นทท. ต้องเที่ยวได้ตลอดทั้งปี
วันนี้ (3 มกราคม 2568) นายจิรายุ  ห่วงทรัพย์โฆษกประจำสำนักนายกรัฐมนตรีเปิดเผยว่า วันนี้ที่ศูนย์การค้า One Bangkok เขตปทุมวัน กรุงเทพฯ นางสาวแพทองธาร ชินวัตร นายกรัฐมนตรี  เป็นประธานพิธีเปิด “Amazing Thailand Grand Tourism and Sports Year 2025” เพื่อยกระดับประเทศไทยสู่การเป็นศูนย์กลางการท่องเที่ยวของภูมิภาค เน้นการส่งเสริม Soft Power  ชูจุดเด่นของไทย ส่งเสริมทั้งเมืองหลักและเมืองน่าเที่ยว ผลักดันนโยบายฟรีวีซ่า เพื่อให้ไทยเป็นศูนย์กลางการท่องเที่ยวในภูมิภาค  โดยมี นายเศรษฐา ทวีสิน อดีตนายกรัฐมนตรี  นางสาวจิราพร สินธุไพร   รัฐมนตรีประจำสำนักนายกรัฐมนตรี  นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา  นายพิชัย นริพทะพันธุ์  รัฐมนตรีว่าการกระทรวงพาณิชย์   นางสาวนัทรียา ทวีวงศ์ ปลัดกระทรวงการท่องเที่ยวและกีฬา     นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา   นางสาวฐาปนีย์ เกียรติไพบูลย์ ผู้ว่าการการท่องเที่ยวแห่งประเทศไทย ผู้ว่าราชการจังหวัด  คณะทูตานุทูตประจำประเทศไทย  หน่วยงานภาครัฐ  ภาคเอกชนผู้สนับสนุนและหน่วยงานที่เกี่ยวข้องเข้าร่วมงานในครั้งนี้
โดยนายกรัฐมนตรีกล่าวเปิดงานว่า  การท่องเที่ยวไทยคือเครื่องมือทางเศรษฐกิจที่สำคัญของประเทศ รัฐบาลได้กระตุ้นเศรษฐกิจทุกด้าน ทุกมิติ  รวมทั้งจะทำให้การท่องเที่ยวของไทยมี   GDP เพิ่มมากขึ้น  ทั้งจำนวนนักท่องเที่ยวและเม็ดเงินที่จ่ายต่อหัว  และการจ้างงานที่มาพร้อมกับโอกาส ซึ่งจากการที่ตนเองได้เดินทางเยือนต่างประเทศมีผู้นำบางประเทศไม่เคยมาเยือนประเทศไทย และบางคนก็เคยมาเยือนเมืองไทยได้ชิมอาหารไทย วัฒนธรรมไทย จะเห็นได้ว่าซอฟต์พาวเวอร์ ของไทยเป็นจุดเด่น  ทำให้การท่องเที่ยวครบวงจรมากขึ้น ทั้งนี้  การมีนักท่องเที่ยว และทัศนียภาพ sightseeing ภูเขาสมบูรณ์ทะเลสวยอย่างเดียวไม่พอ เพราะการเติบโตของประเทศเกิดขึ้นอย่างก้าวกระโดด จะต้องให้เป็นการท่องเที่ยวแบบมี Human Made ที่เราสร้างขึ้นให้เป็นจุดดึงดูดมากยิ่งขึ้น  ส่วนสำคัญอีกอย่างคือ คนไทยมีน้ำใจมีรอยยิ้ม  การให้บริการต้อนรับอย่างอบอุ่น   ที่ชาวต่างชาติยอมรับทั่วโลก ดังนั้น ต้องอาศัยเม็ดเงินเพิ่มจากการประกอบทำธุรกิจต่างๆ ให้เข้าประเทศไทยด้วย
โดยในปีนี้รัฐบาลจะสนับสนุนการท่องเที่ยวอย่างเต็มที่   ต้องมีการบูรณาการร่วมกันทุกฝ่าย อาทิ ตำรวจท่องเที่ยวเพื่อการแก้ไขปัญหาด้านการท่องเที่ยว ข่าวลือต่าง ๆ  รัฐบาลจะเป็นผู้ให้ข้อมูลกับคนทั่วโลก และคนในประเทศได้รับรู้ข่าวสารที่เป็นข้อเท็จจริง ขอให้ช่วยกันแชร์ข้อมูลที่ถูกต้อง เพื่อสร้างความมั่นใจ สร้างความเข้าใจที่ดีต่อประเทศไทย
นายกรัฐมนตรี  กล่าวอีกว่ากระทรวงการท่องเที่ยวและกีฬาและหน่วยงานด้านการท่องเที่ยวร่วมทำงานกันอย่างเต็มที่มาตั้งแต่ต้นปี และปี2568  นี้ถือเป็นโอกาสที่ดีของทุกคนและทุกจังหวัด ที่จะสามารถจัดงานด้านการท่องเที่ยวและเทศกาลต่างๆ   ได้ทุกเดือนอย่างต่อเนื่อง  ขอให้ผู้ว่าราชการจังหวัด ทำให้จังหวัดของตนเองมีสถานที่ท่องเที่ยวที่น่าสนใจมากขึ้น ไม่ว่าจะเป็นเมืองหลักหรือเมืองใดๆ  เพื่อให้นักท่องเที่ยวเดินทางมาเที่ยวตลอดทั้งปี  และจากการที่ได้มีโอกาสลงพื้น ได้เห็นแต่ละจังหวัดมีสถานที่ท่องเที่ยวที่น่าสนใจ  ซึ่งรัฐบาลพร้อมจะช่วยสนับสนุนการท่องเที่ยวของจังหวัดต่างๆ เพื่อให้มีศักยภาพเพิ่มมากยิ่งขึ้น
“ปี 2025 นี้ ถือเป็นปีแห่งโอกาสและความหวังของคนไทย ซึ่งเป็นโอกาสที่เราจะได้แสดงให้โลกเห็นถึงศักยภาพของเมืองไทยในด้านต่างๆ ไม่ว่าจะเป็นการสร้างรอยยิ้มและความสุขให้กับทุกคน รวมไปถึงการต้อนรับนักท่องเที่ยวจากทั่วโลก ให้มาร่วมสัมผัสกับ Amazing Thailand Grand Tourism and Sports Year 2025 ที่จะมีสิ่งน่าสนใจเกิดขึ้นตลอดทั้งปี พร้อมมุ่งสู่ความสำเร็จร่วมกัน”  นายกรัฐมนตรี กล่าว
ขณะที่ นายสรวงศ์  เทียนทอง รัฐมนตรีว่าการกระทรวงท่องเที่ยวและกีฬากล่าวว่าในปีนี้การท่องเที่ยวแห่งประเทศไทยได้กำหนดรูปแบบการท่องเที่ยวใหม่จากคำว่า“เที่ยวเมืองรอง”มาเป็น“เมืองน่าเที่ยว”ซึ่งปีนี้ในเมืองน่าเที่ยวที่มีอยู่ทุกจังหวัดทั่วประเทศจะเป็นจุดสนใจที่สร้างแรงดึงดูดให้นักท่องเที่ยวมาชมศิลปะวัฒนธรรมที่น่าสนใจของเมืองน่าเที่ยวได้อีกด้วย
โอกาสนี้ นายกรัฐมนตรี  ได้เขียนข้อความอวยพรบนกระดานไวท์บอร์ดดิจิตอล บูธ Wishlist for Thailand  ว่า “ขอให้การท่องเที่ยวปีนี้เป็นปีที่ปังๆ คนไทยได้รับประโยชน์ถ้วนหน้า“
ทั้งนี้ ภายในงานมีการจัดกิจกรรม จำนวน 6 บูท ได้แก่  1) การแสดงความร่วมมือร่วมใจในปี Amazing Thailand Grand Tourism and Sports Year 2025 2) การนำเสนอผ้าไทย จากภูมิปัญญาท้องถิ่นสู่แฟชั่นร่วมสมัย 3) ทดสอบพลังความแข็งแรงของหมัดเชิงมวย 4) ดวลวงสวิงใน Golf Simulator 5) ชมจักรยานยนต์ พาหนะที่เป็นได้ทั้งมุมท่องเที่ยวและมุมกีฬา และ 6) ค้นหาร้านอาหารที่ได้เครื่องหมาย “มิชลิน” รับรองความอร่อยระดับโลก

ที่มา : https://www.thaigov.go.th/news/contents/details/93002