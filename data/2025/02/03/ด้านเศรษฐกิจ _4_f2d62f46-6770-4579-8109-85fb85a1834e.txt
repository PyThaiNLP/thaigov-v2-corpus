รัฐบาลไทย-ข่าวทำเนียบรัฐบาล-​เลขาฯ พงศ์พล ร่วมถกคณะกรรมการ สสว. เผย ก.อุตฯ พร้อมสนับสนุนโครงการกระตุ้นเศรษฐกิจ-ช่วยเหลือ SME จากสาธารณภัย สร้างโอกาส พัฒนาธุรกิจสู่ความยั่งยืน 


วันจันทร์ที่ 3 กุมภาพันธ์ 2568
03/02/2568
พิมพ์
​เลขาฯ พงศ์พล ร่วมถกคณะกรรมการ สสว. เผย ก.อุตฯ พร้อมสนับสนุนโครงการกระตุ้นเศรษฐกิจ-ช่วยเหลือ SME จากสาธารณภัย สร้างโอกาส พัฒนาธุรกิจสู่ความยั่งยืน
​เลขาฯ พงศ์พล ร่วมถกคณะกรรมการ สสว. เผย ก.อุตฯ พร้อมสนับสนุนโครงการกระตุ้นเศรษฐกิจ-ช่วยเหลือ SME จากสาธารณภัย สร้างโอกาส พัฒนาธุรกิจสู่ความยั่งยืน
29 มกราคม 2568 นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม ได้รับมอบหมายจาก นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เข้าร่วมประชุมคณะกรรมการส่งเสริมวิสาหกิจขนาดกลางและขนาดย่อม ครั้งที่ 1/2568 โดยมีนายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม ในฐานะประธานกรรมการส่งเสริมวิสาหกิจขนาดกลางและขนาดย่อม เป็นประธานฯ และมีนายบรรจง สุกรีฑา รองปลัดกระทรวงอุตสาหกรรม เข้าร่วมประชุม ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล
ที่ประชุมมีมติเห็นชอบปรับแผนการดำเนินงานโครงการกระตุ้นเศรษฐกิจและช่วยเหลือเยียวยาฟื้นฟู SME จากสาธารณภัย ปี 67 โดยเพิ่มพื้นที่และจำนวนครั้งในการดำเนินโครงการ ซึ่งมีผู้ประกอบการ SME ที่เข้าร่วมกว่า 1,650 ราย ส่งผลทำให้เกิดการจับคู่เจรจาธุรกิจกว่า 175 ราย เกิดการสร้างมูลค่าทางเศรษฐกิจกว่า 132.125 ล้านบาท ทั้งนี้เพื่อเป็นการสนับสนุนผู้ประกอบการ SME ในการเพิ่มช่องทางและโอกาสด้านทางตลาด ขยายฐานลูกค้ากับตลาดใหม่ เกิดการสร้างการรับรู้สินค้าท้องถิ่นไทย ส่งผลต่อการกระตุ้นและเร่งฟื้นฟูให้ผู้ประกอบการที่ประสบภัยกลับมาสู่ภาวะการประกอบธุรกิจให้เป็นปกติโดยเร็ว
เลขาฯ พงศ์พล กล่าวว่า การปรับเพิ่มจำนวนพื้นที่ในการดำเนินโครงการกระตุ้นเศรษฐกิจฯ กระทรวงอุตสาหกรรม พร้อมสนับสนุนโครงการกระตุ้นเศรษฐกิจและช่วยเหลือเยียวยาฟื้นฟู SME จากสาธารณภัย เพื่อสร้างโอกาสให้ผู้ประกอบการ SME เข้าถึงช่องทางการจำหน่ายและการตลาดมากขึ้น พร้อมฟื้นฟูกิจการและพัฒนาธุรกิจก้าวสู่ความยั่งยืน นอกจากนี้ โครงการดังกล่าวยังส่งเสริมอุตสาหกรรมไมซ์ ขยายผู้ประกอบการ SME ไทยสู่การเชื่อมโยงทางธุรกิจ เกิดกระจายรายได้ไปยังธุรกิจอื่นๆ ถือเป็นการพัฒนาเศรษฐกิจและกระตุ้นภาคการท่องเที่ยวได้เป็นอย่างดี

ที่มา : https://www.thaigov.go.th/news/contents/details/92994