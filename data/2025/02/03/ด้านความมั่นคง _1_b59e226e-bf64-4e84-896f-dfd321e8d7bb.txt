รัฐบาลไทย-ข่าวทำเนียบรัฐบาล-การแสดงทางวัฒนธรรมและความสัมพันธ์ไทย-จีน 


วันจันทร์ที่ 3 กุมภาพันธ์ 2568
03/02/2568
พิมพ์
การแสดงทางวัฒนธรรมและความสัมพันธ์ไทย-จีน
ณ มณฑลพิธีท้องสนามหลวง
วันพฤหัสบดีที่ ๓๐ มกราคม ๒๕๖๘ เวลา ๑๙.๐๐ น. นางยุพา ทวีวัฒนะกิจบวร ปลัดสำนักนายกรัฐมนตรี นายไพรัชช์ ทุมเสน ผู้อำนวยการกองสร้างสรรค์กิจกรรม การท่องเที่ยวแห่งประเทศไทย พร้อมด้วยคณะผู้บริหารและเจ้าหน้าที่สำนักงานปลัดสำนักนายกรัฐมนตรี ร่วมชมการแสดงทางวัฒนธรรมและความสัมพันธ์ไทย-จีน ณ มณฑลพิธีท้องสนามหลวง
การแสดงทางวัฒนธรรมนี้ เป็นส่วนหนึ่งของกิจกรรมพิเศษที่จัดขึ้นเนื่องในโอกาสการอัญเชิญพระบรมสารีริกธาตุ (พระเขี้ยวแก้ว) มาประดิษฐาน ณ ประเทศไทย ซึ่งการแสดงมีระยะเวลารวมทั้งหมด ๖๐ นาที โดยเป็นการแสดงร่วมกันระหว่างคณะศิลปะจากยูนนานและเจ้อเจียง เริ่มต้นด้วยดนตรีเดี่ยวจากเครื่องดนตรีชัวหน่าบรรเลงบทเพลง "เก็บพุทราจีน" ต่อด้วยการแสดงนาฏศิลป์ "บุตรแห่งสายน้ำใหญ่" จากนั้นเป็นการบรรเลงดนตรีประสานวงในบทเพลง "การแข่งม้า" และ "ลิโป้ทดสอบม้า" ตามด้วยการแสดงเต้นรำชุด "มนต์เสน่ห์แห่งราชวงศ์ถัง" ปิดท้ายด้วยการขับร้องเดี่ยวสองบทเพลง "ต้อนรับแขกผู้ทรงเกียรติ" และ "เมืองชื่อโจว" รวมถึงการแสดงขับร้อง "เสียงพิณดีดกังวานถึงหน้าประตูของคุณ"​​​​​​​​​​​​​​​​
ขอขอบคุณการท่องเที่ยวแห่งประเทศไทย ที่ร่วมสนับสนุนการจัดงานครั้งนี้ ซึ่งนอกจากจะเป็นการเผยแพร่ศิลปวัฒนธรรมอันงดงามระหว่างสองประเทศแล้ว ยังเป็นการส่งเสริมการท่องเที่ยวเชิงวัฒนธรรมและกระชับความสัมพันธ์อันดีระหว่างไทย-จีนให้แน่นแฟ้นยิ่งขึ้น
ทั้งนี้ การอัญเชิญพระบรมสารีริกธาตุ (พระเขี้ยวแก้ว) จากสาธารณรัฐประชาชนจีน มาประดิษฐานเป็นการชั่วคราว ณ มณฑลพิธีท้องสนามหลวง ตั้งแต่วันที่ ๔ ธันวาคม ๒๕๖๗ ถึงวันที่ ๑๔ กุมภาพันธ์ ๒๔๖๘ เป็นเวลา ๗๓ วัน นั้น เนื่องในวาระสำคัญคือ เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา ๖ รอบ ๒๘ กรกฎาคม ๒๕๖๗ และในโอกาสครบรอบ ๕๐ ปี ของการสถาปนาความสัมพันธ์ทางการทูตไทย - จีน ในปี ๒๕๖๘
สำนักงานปลัดสำนักนายกรัฐมนตรี (สปน.) ขอเชิญร่วมสักการะพระเขี้ยวแก้ว ณ ท้องสนามหลวง พร้อมรับโปสการ์ดภาพพระบรมสารีริกธาตุ (พระเขี้ยวแก้ว) พร้อมบทสวดบูชาพระบรมสารีริกธาตุ เพื่อความเป็นสิริมงคลและเป็นที่ระลึกในวาระสำคัญครั้งนี้ โดยเปิดให้ประชาชนได้เข้าสักการะได้ตั้งแต่วันที่ ๕ ธันวาคม ๒๕๖๗ ถึงวันที่ ๑๔ กุมภาพันธ์ ๒๕๖๘  เวลา ๐๗.๐๐ - ๒๐.๐๐ น.

ที่มา : https://www.thaigov.go.th/news/contents/details/92977