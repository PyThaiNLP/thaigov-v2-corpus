รัฐบาลไทย-ข่าวทำเนียบรัฐบาล-‘จิราพร’ เผย กรมประชาสัมพันธ์ จับมือ มหาดไทย สื่อสารตรงสู่ชุมชนผ่านหอกระจายข่าวทั่วประเทศ ดีเดย์ 3 ก.พ. ประเดิมรณรงค์ ‘ห้ามเผา‘ ลด PM2.5


วันจันทร์ที่ 3 กุมภาพันธ์ 2568
03/02/2568
พิมพ์
‘จิราพร’ เผย กรมประชาสัมพันธ์ จับมือ มหาดไทย สื่อสารตรงสู่ชุมชนผ่านหอกระจายข่าวทั่วประเทศ ดีเดย์ 3 ก.พ. ประเดิมรณรงค์ ‘ห้ามเผา‘ ลด PM2.5
‘จิราพร’ เผย กรมประชาสัมพันธ์ จับมือ มหาดไทย สื่อสารตรงสู่ชุมชนผ่านหอกระจายข่าวทั่วประเทศ ดีเดย์ 3 ก.พ. ประเดิมรณรงค์ ‘ห้ามเผา‘ ลด PM2.5
วันนี้ (3 กุมภาพันธ์ 2568) นางสาวจิราพร สินธุไพร รัฐมนตรีประจำสำนักนายกรัฐมนตรี ในฐานะกำกับกรมประชาสัมพันธ์ เปิดเผยว่า ตนได้มอบแนวทางให้กรมประชาสัมพันธ์ เน้นการทำงานเชิงรุกร่วมกับภาครัฐ เอกชน เครือข่ายสื่อมวลชน และภาคประชาชน โดยปรับรูปแบบการสื่อสารให้รวดเร็ว เข้าถึงประชาชนทุกหมู่บ้าน โดยเฉพาะการใช้กลไกภาครัฐที่มีอยู่ในการนำข่าวสารของ 20 กระทรวง ซึ่งเป็นข่าวสารสำคัญที่ควรรู้ ไปสู่ประชาชนอย่างทั่วถึง
นางสาวจิราพร กล่าวว่า ล่าสุดกรมประชาสัมพันธ์ ได้บูรณาการทำงานกับกระทรวงมหาดไทย เพื่อเชื่อมโยงข้อมูลข่าวสารของรัฐบาล และประชาสัมพันธ์ข่าวสารที่สำคัญผ่านหอกระจายข่าวในหมู่บ้านทั้ง 75,000 แห่ง โดยจัดส่งข่าวที่ออกอากาศทางสถานีวิทยุกระจายเสียงแห่งประเทศไทย (สวท.) ให้กระทรวงมหาดไทย โดยการรับสัญญาณผ่านระบบวิทยุคมนาคมแบบดิจิทัล (Digital Trunked Radio System) เชื่อมโยงสัญญาณและเผยแพร่คลิปเสียงวิทยุไปสู่หอกระจายข่าวประจำหมู่บ้านในทุกพื้นที่ พร้อมกันทั่วประเทศ เริ่มดำเนินการตั้งแต่วันที่ 3 กุมภาพันธ์ 2568 เป็นต้นไป นอกจากนี้ ได้จัดตั้งคณะกรรมการระดับจังหวัด เป็นกลไกหลักในการขับเคลื่อนงาน กำกับ ติดตามและประเมินผลการรับรู้ในระดับพื้นที่ทุกจังหวัดด้วย
"หอกระจายข่าวประจำหมู่บ้านที่กรมประชาสัมพันธ์ทำงานบูรณาการร่วมกันกับกระทรวงมหาดไทย จะเป็นช่องทางสื่อสารข้อมูลสำคัญไปถึงระดับชุมชนในทุกพื้นที่ โดยเฉพาะในช่วงสถานการณ์ภัยพิบัติต่าง ๆ รวมถึงการแก้ปัญหาไฟป่า หมอกควัน และฝุ่น PM2.5 ในปัจจุบัน ซึ่งนางสาวแพทองธาร ชินวัตร นายกรัฐมนตรี ได้สั่งการให้ทุกหน่วยงานยกระดับการแก้ปัญหาและบูรณาการความร่วมมือ โดยใช้กลไกกองบัญชาการป้องกันและบรรเทาสาธารณภัย (ปภ.ช) เพื่อลดต้นตอของฝุ่นควันที่ส่งผลกระทบต่อสุขภาพของประชาชน โดยจะมีการใช้ประโยชน์จากหอกระจายข่าวประจำหมู่บ้านในการรณรงค์และสร้างความตระหนักรู้ถึงปัญหา PM2.5 รวมถึงการขอความร่วมมือลดเผา ลดควัน ลดการก่อมลพิษ" นางสาวจิราพร กล่าว

ที่มา : https://www.thaigov.go.th/news/contents/details/92978