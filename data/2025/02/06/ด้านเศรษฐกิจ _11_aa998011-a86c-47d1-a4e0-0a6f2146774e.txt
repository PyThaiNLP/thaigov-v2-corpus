รัฐบาลไทย-ข่าวทำเนียบรัฐบาล-​ก.อุตฯ จับมือ ก.พลังงาน ถกเข้มยกร่างกฎหมายส่งเสริมอุตสาหกรรมปาล์มน้ำมัน เพื่อดูแลการบริหารจัดการปาล์มน้ำมันทั้งระบบตั้งแต่ชาวสวนปาล์มจนถึงอุตสาหกรรมการผลิต


วันพฤหัสบดีที่ 6 กุมภาพันธ์ 2568
06/02/2568
พิมพ์
​ก.อุตฯ จับมือ ก.พลังงาน ถกเข้มยกร่างกฎหมายส่งเสริมอุตสาหกรรมปาล์มน้ำมัน เพื่อดูแลการบริหารจัดการปาล์มน้ำมันทั้งระบบตั้งแต่ชาวสวนปาล์มจนถึงอุตสาหกรรมการผลิต
​ก.อุตฯ จับมือ ก.พลังงาน ถกเข้มยกร่างกฎหมายส่งเสริมอุตสาหกรรมปาล์มน้ำมัน เพื่อดูแลการบริหารจัดการปาล์มน้ำมันทั้งระบบตั้งแต่ชาวสวนปาล์มจนถึงอุตสาหกรรมการผลิต
วันที่ 5 กุมภาพันธ์ 2568  นายพีระพันธุ์ สาลีรัฐวิภาค รองนายกรัฐมนตรีและรัฐมนตรีว่าการกระทรวงพลังงาน กำหนดให้มีการประชุมคณะกรรมการพิจารณายกร่างกฎหมายส่งเสริมอุตสาหกรรมปาล์มน้ำมัน ครั้งที่ 1/2568 ซึ่งมีนายอรรถวิชช์ สุวรรณภักดี ประธานคณะที่ปรึกษาของรัฐมนตรีว่าการกระทรวงอุตสาหกรรม เป็นประธานกรรมการ โดยมีผู้แทนจากสองกระทรวงเข้าร่วม คือ กระทรวงอุตสาหกรรม นำโดย นายณัฐพล รังสิตพล ปลัดกระทรวงอุตสาหกรรม นายกฤศ จันทร์สุวรรณ ผู้ตรวจราชการกระทรวงอุตสาหกรรม นางสาวณัฏฐิญา เนตยสุภา อธิบดีกรมส่งเสริมอุตสาหกรรม นายภาสกร ชัยรัตน์ ผู้อำนวยการสำนักงานเศรษฐกิจอุตสาหกรรม และกระทรวงพลังงาน นำโดย นายประเสริฐ สินสุขประเสริฐ ปลัดกระทรวงพลังงาน นางสาวนันธิกา ทังสุพานิช อธิบดีกรมพัฒนาพลังงานทดแทนและอนุรักษ์พลังงาน และนายวัฒนพงษ์ คุโรวาท ผู้อำนวยการสำนักงานนโยบายและแผนพลังงาน เข้าร่วมประชุมกับคณะผู้บริหารและเจ้าหน้าที่ที่เกี่ยวข้อง ณ ห้องประชุม 301 ตึกบัญชาการ 1 ทำเนียบรัฐบาล
ที่ประชุมได้รับทราบคำสั่งรองนายกรัฐมนตรีที่ 4/2567 เรื่อง แต่งตั้งคณะกรรมการพิจารณายกร่างกฎหมายส่งเสริมอุตสาหกรรมปาล์มน้ำมัน โดยที่ประชุมได้วิเคราะห์เปรียบเทียบร่างพระราชบัญญัติปาล์มน้ำมันและผลิตภัณฑ์จากปาล์มน้ำมัน พ.ศ. .... ที่อยู่ในกระบวนการพิจารณาของสำนักงานเลขาธิการสภาผู้แทนราษฎร ชุดที่ 26 จำนวน 2 ฉบับ นอกจากนี้ ยังมีมติเห็นชอบข้อเสนอแนวทางร่างพระราชบัญญัติปาล์มน้ำมันฯ (ใหม่) เพื่อใช้เป็นกรอบในการจัดทำร่างพระราชบัญญัติส่งเสริมอุตสาหกรรมปาล์มน้ำมัน เพื่อดูแลปาล์มน้ำมันซึ่งเป็นพืชเศรษฐกิจที่สำคัญทั้งระบบ ตั้งแต่เกษตรกรผู้ปลูกปาล์มน้ำมัน การส่งเสริมและพัฒนาอุตสาหกรรมปาล์มน้ำมัน และอุตสาหกรรมต่อเนื่องเพื่อให้เกิดประโยชน์สูงสุดกับทุกฝ่ายที่เกี่ยวข้อง

ที่มา : https://www.thaigov.go.th/news/contents/details/93115