รัฐบาลไทย-ข่าวทำเนียบรัฐบาล-กรมทางหลวง ก่อสร้าง 4 ช่องจราจร ทล. 4056 สายนราธิวาส - อำเภอสุไหงโก-ลก ตอนบ้านโคกตา - กือบงกาแม จังหวัดนราธิวาส แล้วเสร็จ รองรับนักท่องเที่ยวมาเลเซีย สนับสนุนเศรษฐกิจชายแดนใต้


วันพฤหัสบดีที่ 6 กุมภาพันธ์ 2568
กรมทางหลวง ก่อสร้าง 4 ช่องจราจร ทล. 4056 สายนราธิวาส - อำเภอสุไหงโก-ลก ตอนบ้านโคกตา - กือบงกาแม จังหวัดนราธิวาส แล้วเสร็จ รองรับนักท่องเที่ยวมาเลเซีย สนับสนุนเศรษฐกิจชายแดนใต้
...
นายอภิรัฐ ไชยวงศ์น้อย อธิบดีกรมทางหลวง กระทรวงคมนาคม เปิดเผยว่า กรมทางหลวง (ทล.) มุ่งมั่นพัฒนาโครงข่ายทางหลวงทั่วประเทศอย่างต่อเนื่อง เพื่อให้ประชาชนเข้าถึงการคมนาคมขนส่งที่มีคุณภาพ สะดวก ปลอดภัย และมีประสิทธิภาพสูงสุด โครงการก่อสร้าง ทล.4056 สอดคล้องกับนโยบายรัฐบาลที่ให้ความสำคัญกับการพัฒนาโครงสร้างพื้นฐาน โดยเฉพาะในพื้นที่จังหวัดชายแดนภาคใต้ ซึ่งมีศักยภาพในการพัฒนาอีกมากมาย เป็นเส้นทางสำคัญที่เชื่อมต่อระหว่างจังหวัดนราธิวาสกับอำเภอสุไหงโก-ลก มีจุดเริ่มต้นที่ กม. 15+600 - 53+238 ระยะทาง 37.638 กิโลเมตร พื้นที่ชายแดนติดกับประเทศมาเลเซีย ที่ผ่านมามีการจราจรหนาแน่นและมีแนวโน้มเพิ่มขึ้น ปัจจุบันมีปริมาณการจราจรประมาณ 6,000 คัน/วัน ทล. จึงดำเนินโครงการก่อสร้าง ทล.4056 ตอน บ้านโคกตา - กือบงกาแม ช่วง กม. ที่ 36+275 - 47+775 ระยะทาง 11.5 กิโลเมตร ครอบคลุมพื้นที่อำเภอสุไหงปาดีและสุไหงโก-ลก จังหวัดนราธิวาส ยกระดับจากขนาด 2 ช่องจราจร เป็น 4 ช่องจราจร ผิวจราจรแอสฟัลท์คอนกรีต พร้อมไหล่ทางชนิดเดียวกับผิวทาง ด้านนอกกว้าง 2.50 ม. แบ่งทิศทางการจราจรด้วยเกาะกลางแบบเกาะยกและแบริเออร์คอนกรีต รวมถึงติดตั้งสิ่งอำนวยความปลอดภัยต่าง ๆ แล้วเสร็จ และเปิดให้ประชาชนใช้สัญจรแล้ว ใช้งบประมาณ 518,426,789 บาท
โครงการฯ ช่วยเพิ่มความสะดวกและรวดเร็วในการเดินทาง ลดปัญหาการจราจรติดขัด ทำให้การเดินทางและการขนส่งสินค้าระหว่างจังหวัดนราธิวาสและอำเภอสุไหงโก-ลกเป็นไปอย่างราบรื่น ส่งเสริมการพัฒนาเศรษฐกิจในพื้นที่ ทั้งการค้าชายแดน การลงทุน และการท่องเที่ยว ยกระดับคุณภาพชีวิตของประชาชนให้สามารถเดินทางไปทำธุระ ติดต่อราชการ หรือเข้าถึงบริการต่าง ๆ ได้อย่างสะดวกสบายยิ่งขึ้น นอกจากนี้ ยังช่วยเสริมสร้างความสัมพันธ์อันดีกับประเทศเพื่อนบ้านอย่างมาเลเซีย โดยเฉพาะอย่างยิ่งนักท่องเที่ยวชาวมาเลเซียที่นิยมเดินทางเข้ามายังประเทศไทยผ่านทางด่านชายแดนสุไหงโก-ลก ซึ่งเป็นด่านการค้าชายแดนที่ใหญ่ที่สุดของจังหวัดการมีทางหลวง 4 ช่องจราจรจะช่วยลดระยะเวลาการเดินทางและอำนวยความสะดวกสบายให้แก่นักท่องเที่ยวได้มากยิ่งขึ้น

ที่มา : https://www.thaigov.go.th/news/contents/details/93106