รัฐบาลไทย-ข่าวทำเนียบรัฐบาล-ปธ.สภาจีน ยืนยันความสัมพันธ์ไทย-จีนแน่นแฟ้น "คนไทย-จีนใช่อื่นไกล...พี่น้องกัน..."


วันพฤหัสบดีที่ 6 กุมภาพันธ์ 2568
06/02/2568
พิมพ์
ปธ.สภาจีน ยืนยันความสัมพันธ์ไทย-จีนแน่นแฟ้น "คนไทย-จีนใช่อื่นไกล...พี่น้องกัน..."
นายกฯ ขอบคุณประธานสภาประชาชนแห่งชาติจีนที่ให้การสนับสนุนไทยทั้งในด้านบริหารและนิติบัญญัติ ด้าน ปธ.สภา จ้าวฯ มั่นใจว่า "จีน-ไทยใช่อื่นไกล พี่น้องกัน..." คำนี้จะทำให้ความสัมพันธ์ไทย-จีนในทุกมิติรุดหน้าอย่างรวดเร็ว
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า หลังการเข้าพบหารือกับประธานาธิบดีสี จิ้นผิง และคณะ ในช่วงเช้าวันนี้ เวลา 10.00 น. ตามเวลาท้องถิ่นกรุงปักกิ่ง ที่ศาลามหาศาลาประชาชน จากนั้นเวลาประมาณ 11.00 น. นางสาวแพทองธาร ชินวัตร นายกรัฐมนตรี ได้เข้าพบหารือกับนายจ้าว เล่อจี้ (H.E. Mr. Zhao Leji) ประธานสภาประชาชนแห่งชาติสาธารณรัฐประชาชนจีน โดยประธานสภาฯ ได้กล่าวแสดงความยินดีที่นายกรัฐมนตรีได้มาเยือนจีนในช่วงเวลาสำคัญอย่างยิ่ง ซึ่งเป็นปีที่ไทยกับจีนฉลองครบรอบ 50 ปี การสถาปนาความสัมพันธ์ทางการทูต และจะเข้าร่วมพิธีเปิดการแข่งขันเอเชียนเกมส์ฤดูหนาวที่เมืองฮาร์บินในวันพรุ่งนี้
ประธานสภาฯ ยังกล่าวว่า ไทย-จีนเป็นหุ้นส่วนที่มีอนาคตร่วมกัน ทั้งสองประเทศมีความเป็นมิตรภาพที่ลึกซึ้ง สมคำกล่าวที่ว่า “ไทย-จีน มิใช่อื่นไกล พี่น้องกัน” การที่นายกรัฐมนตรีได้เข้าเยี่ยมคารวะประธานาธิบดีสี จิ้นผิง แสดงถึงความตั้งใจของทั้งสองประเทศในการทำงานร่วมกันอย่างใกล้ชิด เพื่อผลักดันความร่วมมือระหว่างกันเพื่อประโยชน์ของทั้งสองประเทศ และพร้อมส่งเสริมความร่วมมือกับจีนให้แนบแน่นยิ่งขึ้นในทุกระดับ โดยมีประชาชนเป็นศูนย์กลางและมุ่งไปสู่อนาคต
“ปัจจุบัน จีนส่งเสริมการพัฒนาสินค้าและบริการที่มีคุณภาพสูง ซึ่งสร้างโอกาสให้กับประเทศไทยด้วย จีนพร้อมสนับสนุนให้บริษัทที่มีเทคโนโลยีสูง เช่น ด้านเศรษฐกิจสีเขียว ดิจิทัล และสาธารณสุข เข้ามาลงทุนในประเทศไทยมากขึ้น รวมถึงการส่งเสริมการแลกเปลี่ยนการเดินทางระหว่างประชาชนและการปราบปรามอาชญากรรมข้ามชาติ และภัยออนไลน์ พร้อมร่วมมือกับไทยพัฒนากรอบความร่วมมือในระดับภูมิภาค เช่น ประเทศลุ่มแม่น้ำโขง-ล้านช้าง รวมถึงความร่วมมือและการแลกเปลี่ยนด้านนิติบัญญัติ ซึ่งถือเป็นอีกหนึ่งความร่วมมือที่สำคัญในการพัฒนาความสัมพันธ์ระหว่างทั้งสองประเทศ ประธานสภาฯ ยังฝากความระลึกถึงไปยังประธานรัฐสภาและประธานวุฒิสภาของไทยด้วย”
ในโอกาสนี้ นายกรัฐมนตรีได้กล่าวขอบคุณสำหรับการต้อนรับอย่างอบอุ่น พร้อมขอบคุณที่ประเทศจีนเป็นมิตรและหุ้นส่วนที่สำคัญทางเศรษฐกิจ และไทยพร้อมส่งเสริมความร่วมมืออย่างแนบแน่นในทุกระดับ เพื่อสร้างอนาคตของความร่วมมือไทย-จีนให้มั่นคงยิ่งขึ้น รวมถึงความร่วมมือทางฝ่ายนิติบัญญัติด้วย
“ขอยืนยันว่ารัฐบาลไทยยึดมั่นในหลักการ ‘จีนเดียว’ และพร้อมสนับสนุนการแลกเปลี่ยนระหว่างฝ่ายนิติบัญญัติไทย-จีน เชื่อว่าในโอกาสพิเศษของการเฉลิมฉลองปีทองแห่งมิตรภาพไทย-จีนในปีนี้ จะมีการแลกเปลี่ยนการเยือนระดับสูงระหว่างกันอย่างต่อเนื่อง” นายกรัฐมนตรีกล่าว
นายจิรายุยังกล่าวต่อไปว่า นายกรัฐมนตรีได้กล่าวขอบคุณประธานสภาประชาชนแห่งชาติสาธารณรัฐประชาชนจีน ที่ให้การสนับสนุนการอัญเชิญพระเขี้ยวแก้วมาประดิษฐานที่ประเทศไทย และเตรียมพร้อมการต้อนรับทูตสันถวไมตรี “แพนด้ายักษ์” อีกทั้ง รัฐบาลไทยพร้อมดูแลความปลอดภัยของนักท่องเที่ยว รวมถึงส่งเสริมความร่วมมือในระดับประชาชน โดยเฉพาะการแลกเปลี่ยนระหว่างกลุ่มคนรุ่นใหม่ การให้ทุนการศึกษา และการแลกเปลี่ยนวัฒนธรรมและ soft power เพื่อส่งเสริมการแลกเปลี่ยนเรียนรู้ซึ่งกันและกัน ทั้งในด้านวัฒนธรรมดั้งเดิมและสื่อวัฒนธรรมสมัยใหม่ เช่น ภาพยนตร์ เป็นต้น นอกจากนี้ ไทยยังรอต้อนรับการเยือนของประธานสภาประชาชนแห่งชาติสาธารณรัฐประชาชนจีนในปีนี้ ซึ่งถือเป็นการเยือนครั้งแรกในรอบ 14 ปี และจะมีส่วนช่วยเพิ่มพูนความเชื่อใจระหว่างกันอีกด้วย นายจิรายุ กล่าว

ที่มา : https://www.thaigov.go.th/news/contents/details/93108