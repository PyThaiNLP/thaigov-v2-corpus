รัฐบาลไทย-ข่าวทำเนียบรัฐบาล-“รมว.นฤมล”เผย ไทย-จีน ลงนามพิธีสารเกณฑ์ตรวจสอบ-สุขอนามัย เตรียมส่งปลากะพงขาวไปจีน


วันพฤหัสบดีที่ 6 กุมภาพันธ์ 2568
“รมว.นฤมล”เผย ไทย-จีน ลงนามพิธีสารเกณฑ์ตรวจสอบ-สุขอนามัย เตรียมส่งปลากะพงขาวไปจีน
“รมว.นฤมล”เผย ไทย-จีน ลงนามพิธีสารเกณฑ์ตรวจสอบ-สุขอนามัย เตรียมส่งปลากะพงขาวไปจีน สร้างมูลค่ากว่า 4,900 ล้านต่อปี ลุยขยายตลาดสินค้าประมง
เมื่อวันที่ 6 ก.พ. 2568 ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ และ ดร. ซุน เหมยจวิน เลขาธิการพรรคคอมมิวนิสต์จีนประจำสำนักงานศุลกากรแห่งชาติจีน ได้ลงนามในพิธีสารว่าด้วยหลักเกณฑ์การตรวจสอบกักกันโรค และสุขอนามัยทางสัตว์แพทย์ของกรมประมงที่มาจากการเพาะเลี้ยงส่งออกมายังสาธารณรัฐประชาชนจีน ระหว่างกระทรวงเกษตรและสหกรณ์แห่งราชอาณาจักรไทย และสำนักงานศุลกากรแห่งสาธารณรัฐประชาชนจีน (The Protocol on Inspection, and Quarantine, Sanitary Requirements for Farmed Aquatic Products to be Exported from the Kingdom of Thailand to the People’s Republic of China between the Ministry of Agriculture and Cooperatives and the General Administration of Customs of the People’s Republic of China)  เนื่องในโอกาสการเยือนสาธารณรัฐประชาชนจีนอย่างเป็นทางการของ นางสาวแพทองธาร ชินวัตร นายกรัฐมนตรี
“พิธีสารฯ ฉบับนี้มีเป้าหมายเพื่อให้ไทยสามารถส่งออกปลากะพงขาว ซึ่งเป็นผลิตภัณฑ์จากการเพาะเลี้ยงชนิดแรกภายใต้พิธีสารฯ ไปยังจีนได้ โดยคาดว่า จะสามารถส่งออกได้ปีละมากกว่า 50,000 ตันต่อปี คิดเป็นมูลค่ากว่า 4,900 ล้านบาทต่อปี”ศ.ดร.นฤมล กล่าว
ศ.ดร.นฤมล ยังเปิดเผยด้วยว่า การลงนามครั้งนี้ยังเป็นการกำหนดแนวทางและมาตรฐานด้านสุขอนามัยของผลิตภัณฑ์ประมงที่มาจากการเพาะเลี้ยง ซึ่งจะช่วยให้กระบวนการพิจารณาอนุญาตการส่งออกสินค้าประมงชนิดใหม่เป็นไปอย่างสะดวกและรวดเร็วยิ่งขึ้น ถือเป็นความสำเร็จของความร่วมมือระหว่างไทยและจีน ที่จะช่วยส่งเสริมศักยภาพการส่งออกสินค้าประมงของไทย รวมถึงสร้างโอกาสให้เกษตรกรและผู้ประกอบการไทยสามารถขยายตลาดสินค้าประมงคุณภาพสู่สาธารณรัฐประชาชนจีน ซึ่งจะช่วยเพิ่มศักยภาพทางการค้า และส่งเสริมการพัฒนาเศรษฐกิจของทั้งสองประเทศในระยะยาว

ที่มา : https://www.thaigov.go.th/news/contents/details/93125