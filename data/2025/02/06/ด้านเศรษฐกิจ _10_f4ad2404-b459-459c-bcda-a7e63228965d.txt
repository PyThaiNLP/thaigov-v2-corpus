รัฐบาลไทย-ข่าวทำเนียบรัฐบาล-ปลัดฯ ณัฐพล ร่วมเสวนา “Future Thailand: Policy and Governance” ชูแนวทางขับเคลื่อนอุตสาหกรรมไทยสู่อนาคต


วันพฤหัสบดีที่ 6 กุมภาพันธ์ 2568
06/02/2568
พิมพ์
ปลัดฯ ณัฐพล ร่วมเสวนา “Future Thailand: Policy and Governance” ชูแนวทางขับเคลื่อนอุตสาหกรรมไทยสู่อนาคต
ปลัดฯ ณัฐพล ร่วมเสวนา “Future Thailand: Policy and Governance” ชูแนวทางขับเคลื่อนอุตสาหกรรมไทยสู่อนาคต
วันที่ 3 กุมภาพันธ์ 2568 นายณัฐพล รังสิตพล ปลัดกระทรวงอุตสาหกรรม เข้าร่วมงาน “Chula Thailand Presidents Summit 2025” เพื่อแลกเปลี่ยนแนวคิดระหว่างผู้นำภาครัฐ เอกชน และการศึกษาเกี่ยวกับอนาคตของประเทศไทย พร้อมด้วย นายดุสิต อนันตรักษ์ ผู้อำนวยการศูนย์เทคโนโลยีสารสนเทศและการสื่อสาร นายทินวัฒน์ แก้วสวี ผู้อำนวยการกองยุทธศาสตร์และแผนงาน สำนักงานปลัดกระทรวงอุตสาหกรรม เข้าร่วม ณ หอประชุมจุฬาลงกรณ์มหาวิทยาลัย เขตปทุมวัน กรุงเทพฯ
การเสวนา “Future Thailand: Policy and Governance” ในหัวข้อ นโยบายภาครัฐ เพื่อขับเคลื่อนประเทศไทยสู่อนาคต มีผู้เข้าร่วมเสวนา ได้แก่ นายณัฐพล รังสิตพล ปลัดกระทรวงอุตสาหกรรม นางสาวนัทรียา ทวีวงศ์ ปลัดกระทรวงการท่องเที่ยวและกีฬา นายขจร ศรีชวโนทัย รองปลัดกระทรวงมหาดไทย เพื่อแสดงวิสัยทัศน์ และมุมมอง ทั้งนี้ ผู้เข้าร่วมเสวนาล้วนเป็นนิสิตเก่าจุฬาลงกรณ์มหาวิทยาลัย ทั้งสิ้น
ปลัดกระทรวงอุตสาหกรรม ได้ร่วมแลกเปลี่ยนมุมมองนโยบายภาครัฐ เพื่อขับเคลื่อนประเทศไทย ในส่วนของภาคอุตสาหกรรม มุ่งเน้นแนวทางพัฒนาเศรษฐกิจ การบริหารภาครัฐ และการเสริมสร้างขีดความสามารถในการแข่งขันของประเทศ ซึ่งไทยกำลังอยู่ในช่วงเปลี่ยนผ่านทางเศรษฐกิจ โดยอุตสาหกรรมยังคงเป็นกลไกหลักในการขับเคลื่อน แต่เผชิญกับความท้าทายจากภาวะเศรษฐกิจโลก การแข่งขันที่สูงขึ้น และมาตรการทางการค้าใหม่ กระทรวงอุตสาหกรรมจึงเร่งปรับโครงสร้างอุตสาหกรรมให้ตอบโจทย์ความต้องการของตลาดโลก พร้อมส่งเสริมอุตสาหกรรมที่มีมูลค่าเพิ่มสูง และเน้นแนวคิด “อุตสาหกรรมเติบโตอย่างยั่งยืนคู่ชุมชน”
ที่ผ่านมา อุตสาหกรรมไทยต้องรับมือกับภาวะเศรษฐกิจโลกชะลอตัว มาตรการกีดกันทางการค้า เทคโนโลยีที่เปลี่ยนแปลงอย่างรวดเร็ว และการแข่งขันจากประเทศเพื่อนบ้าน กระทรวงอุตสาหกรรมจึงกำหนดแนวทาง “ปฏิรูปอุตสาหกรรมไทย สู่เศรษฐกิจยุคใหม่” โดยเน้น 4 มิติสำคัญ ได้แก่ 1) การเพิ่มศักยภาพการแข่งขัน ยกระดับอุตสาหกรรมให้สามารถแข่งขันได้ในเวทีโลก 2) การสร้างความเชื่อมโยงกับสังคม ส่งเสริมอุตสาหกรรมที่เป็นมิตรต่อชุมชน 3) การปรับตัวตามมาตรฐานสากล รองรับมาตรการทางการค้าใหม่ เช่น EU-CBAM และ US-CBAM 4) อุตสาหกรรมต้องมีส่วนในการกระจายรายได้สู่ชุมชน สนับสนุน SMEs และเศรษฐกิจฐานราก ซึ่งแนวทางดังกล่าวจะดำเนินควบคู่ไปกับการนำเทคโนโลยีดิจิทัลและ AI มาใช้ในการผลิต รวมถึงส่งเสริมอุตสาหกรรมเป้าหมาย เช่น ยานยนต์สมัยใหม่ หุ่นยนต์ อิเล็กทรอนิกส์อัจฉริยะ การเกษตรและเทคโนโลยีชีวภาพ การแปรรูปอาหาร ฯลฯ  เพื่อทำให้ประเทศไทยเป็นศูนย์กลางอุตสาหกรรมในอาเซียน
นอกจากนี้ ยังมีการกล่าวถึงความท้าทายจากภายนอก ได้แก่ ระเบียบและกฎเกณฑ์ของโลกที่เปลี่ยนแปลงอยู่ตลอดเวลา ซึ่งประเทศไทยจำเป็นต้องปรับปรุงและกำหนดนโยบายให้สอดคล้องกับมาตรฐานอุตสาหกรรมโลก เพื่อรักษาขีดความสามารถในการแข่งขันของประเทศ ขณะเดียวกัน ความท้าทายจากภายในประเทศคือการพัฒนาบุคลากรให้มีศักยภาพสูงขึ้น โดยเน้นการทำงานที่ใช้สมองและทักษะเชิงสร้างสรรค์ เพื่อเพิ่มมูลค่าให้กับภาคธุรกิจไทย กระทรวงอุตสาหกรรมตระหนักถึงความสำคัญของการพัฒนาบุคลากรและแรงงานไทย ให้สามารถปรับตัวได้กับเทคโนโลยีและนวัตกรรมที่เปลี่ยนแปลงอย่างรวดเร็ว
อีกประเด็นสำคัญคือการมองเป้าหมายร่วมกันระหว่างหน่วยงานภาครัฐ เพื่อให้สามารถบูรณาการการทำงานไปในทิศทางเดียวกัน ส่งเสริมความร่วมมือระหว่างกระทรวงและหน่วยงานที่เกี่ยวข้อง เพื่อให้เกิดการพัฒนาอย่างเป็นระบบและมีประสิทธิภาพ อันจะนำไปสู่การสร้างความแข็งแกร่งให้กับเศรษฐกิจไทยต่อไป

ที่มา : https://www.thaigov.go.th/news/contents/details/93113