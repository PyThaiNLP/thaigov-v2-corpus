รัฐบาลไทย-ข่าวทำเนียบรัฐบาล-เลขาธิการ ACD พบผู้ช่วยรัฐมนตรีฯ จักรพล เพื่อหารือแนวทางการดำเนินงานของไทยในฐานะประธาน ACD ประจำปี 2568


วันพฤหัสบดีที่ 6 กุมภาพันธ์ 2568
เลขาธิการ ACD พบผู้ช่วยรัฐมนตรีฯ จักรพล เพื่อหารือแนวทางการดำเนินงานของไทยในฐานะประธาน ACD ประจำปี 2568
เลขาธิการ ACD พบผู้ช่วยรัฐมนตรีฯ จักรพล เพื่อหารือแนวทางการดำเนินงานของไทยในฐานะประธาน ACD ประจำปี 2568
วันที่ 5 กุมภาพันธ์ 2568 เวลา 13.00 น. นายนาศิร รอดาน ษามิร อัลมุฏัยรี เลขาธิการกรอบความร่วมมือเอเชีย (ACD) ได้เข้าเยี่ยมคารวะนายจักรพล ตั้งสุทธิธรรม ผู้ช่วยรัฐมนตรีว่าการกระทรวงการท่องเที่ยวและกีฬา ณ ห้องรับรอง ชั้น 2 กระทรวงการท่องเที่ยวและกีฬา เพื่อแนะนำตัวและหารือเกี่ยวกับแนวทางการดำเนินงานของไทยในฐานะประธาน ACD ประจำปี 2568 หนึ่งในประเด็นสำคัญที่หารือคือ การเตรียมเสนอให้ "กรุงเทพมหานคร" เป็น "เมืองหลวงด้านการท่องเที่ยว ACD" (ACD Tourism Capital) เนื่องจากกรุงเทพฯ เป็นศูนย์กลางทางเศรษฐกิจ การท่องเที่ยว และการคมนาคมของภูมิภาคเอเชียตะวันออกเฉียงใต้ มีบทบาทสำคัญในการเชื่อมโยงประเทศสมาชิก ACD ทั้งด้านการค้า การท่องเที่ยว และวัฒนธรรม อีกทั้งยังมีแหล่งท่องเที่ยวที่มีชื่อเสียงระดับโลก เช่น พระบรมมหาราชวัง วัดพระแก้ว วัดอรุณ สยามพารากอน ไอคอนสยาม และพิพิธภัณฑสถานแห่งชาติ เป็นต้น
นอกจากนี้ กระทรวงการท่องเที่ยวและกีฬาได้เตรียมเสนอแนวทางพัฒนาอุตสาหกรรมท่องเที่ยวภายใต้กรอบ ACD โดยเน้นการส่งเสริมการมีส่วนร่วมของเยาวชนผ่านกีฬาและการแลกเปลี่ยนวัฒนธรรมเพื่อเสริมสร้างความเข้าใจระหว่างประเทศสมาชิก รวมถึงการส่งเสริมการท่องเที่ยวอย่างยั่งยืนผ่านการท่องเที่ยวเชิงสร้างสรรค์ การมีส่วนร่วมของชุมชน และการใช้ Soft Power ด้านวัฒนธรรมไทยเพื่อเพิ่มมูลค่าและดึงดูดนักท่องเที่ยวและนักลงทุน
ประเทศไทยในฐานะประธาน ACD ประจำปี 2568 ยังคงมุ่งมั่นในการขับเคลื่อนความร่วมมือระดับภูมิภาคเพื่อส่งเสริมการท่องเที่ยว ความเข้าใจระหว่างวัฒนธรรม และความสัมพันธ์ที่แน่นแฟ้นระหว่างประเทศสมาชิก ACD อย่างยั่งยืนต่อไป

ที่มา : https://www.thaigov.go.th/news/contents/details/93096