รัฐบาลไทย-ข่าวทำเนียบรัฐบาล-ผู้บริหารหอการค้าไทย-จีน ขอบคุณ หลังนายกฯ ยืนยันความพร้อมของนักธุรกิจไทยเพื่อส่งเสริมการค้า พร้อมผลักดันความร่วมมือกันอำนวยความสะดวกด้านการค้าและการลงทุน 


วันพฤหัสบดีที่ 6 กุมภาพันธ์ 2568
06/02/2568
พิมพ์
ผู้บริหารหอการค้าไทย-จีน ขอบคุณ หลังนายกฯ ยืนยันความพร้อมของนักธุรกิจไทยเพื่อส่งเสริมการค้า พร้อมผลักดันความร่วมมือกันอำนวยความสะดวกด้านการค้าและการลงทุน
มั่นใจค้าขายสินค้าไทย-จีนนับจากนี้ เติบโตมากขึ้นกว่าเดิมแน่นอน
วันนี้ (6 กุมภาพันธ์ 2568) เวลา 13.30 น. (ตามเวลาท้องถิ่นกรุงปักกิ่ง) ณ ห้อง Fangfei ชั้น 1 โรงแรมเตี้ยวหยูไถ กรุงปักกิ่ง นางสาวแพทองธาร ชินวัตร นายกรัฐมนตรี พบหารือหอการค้าไทยในจีน (Thai Chamber of Commerce in China: TCCC) โดยนายจิรายุ ห่วงทรัพย์ โฆษกประจำสำนักนายกรัฐมนตรี สรุปสาระสำคัญดังนี้ นายกรัฐมนตรีกล่าวขอบคุณและชื่นชมบทบาทของสมาชิกหอการค้าไทยในจีนที่มีส่วนช่วยส่งเสริมความร่วมมือด้านการค้า การลงทุนระหว่างไทยกับจีนมาอย่างต่อเนื่อง การพบหารือครั้งนี้ทำให้ได้รับทราบข้อมูลที่เป็นประโยชน์ของผู้ประกอบการไทยในจีน ซึ่งนายกรัฐมนตรีพร้อมรับฟังข้อเสนอเพื่อให้หน่วยงานที่เกี่ยวข้องรับไปพิจารณาความเป็นไปได้ในการดำเนินการต่อไป
นายกรัฐมนตรียังได้แสดงความพร้อมของไทยในการส่งเสริมการค้า โดยเฉพาะสินค้าเกษตร และการลงทุนระหว่างกัน รวมทั้งเสนอและผลักดันให้ไทยกับจีนเร่งร่วมมือกันในการอำนวยความสะดวกด้านการค้าและการลงทุน และการกำกับดูแลมาตรฐานความปลอดภัยสินค้า
นายไพจิตร วิบูลย์ธนสาร รองประธานหอการค้าไทยจีน ได้นำนักธุรกิจทั้งไทยและจีน เข้าพบปะหารือครั้งนี้ กล่าวว่า ปัจจุบันโลกกำลังเผชิญกับความท้าทายต่าง ๆ มากมาย และในโอกาสครบรอบ 50 ปีความสัมพันธ์ ประเทศไทยมีโอกาสใช้ความสัมพันธ์ ครบ 50 ปีนี้ในการเดินหน้าความร่วมมือและขจัดอุปสรรคต่าง ๆ ร่วมกัน พร้อมกล่าวเสนอแนะถึงการส่งเสริมความร่วมมือต่าง ๆ เช่น การเสริมสร้างภาพลักษณ์ด้านสินค้าและบริการ soft power รวมถึงมาตรการส่งเสริมและการอำนวยความสะดวกด้านการลงทุน
หอการค้าไทยในจีน (Thai Chamber of Commerce in China: TCCC) เป็นองค์กรไม่แสวงหาผลกำไรเพียงองค์กรเดียวของไทยที่มีการจดทะเบียนภายใต้การกำกับดูแลของกระทรวงกิจการพลเรือนจีน และมีสถานะเป็นที่ยอมรับตามกฎหมายของจีน มีจำนวนสมาชิกมากกว่า 100 ราย ปัจจุบัน TCCC มีสำนักงานเครือข่ายในปักกิ่ง เซี่ยงไฮ้ หนานหนิง ชิงเต่า และกรุงเทพฯ และได้รับเลือกเป็นพันธมิตรกับ Invest Beijing Global Partner เป็นคณะกรรมการใน Shanghai Investment Partnership และ Interchamber มีการลงนามความร่วมมือกับหน่วยงานพันธมิตรในจีนมากกว่า 30 องค์กร

ที่มา : https://www.thaigov.go.th/news/contents/details/93114