รัฐบาลไทย-ข่าวทำเนียบรัฐบาล-ผู้แทนการค้าไทย ‘อุเมส ปานเดย์’ เชิญทูตพาณิชย์มาเลเซียหารือ เตรียมบินถกความร่วมมือกับรัฐมนตรีการค้าการลงทุนมาเลเซีย และนำภาคธุรกิจไทยแสวงหาลู่ทางการค้าในสัปดาห์นี้   


วันพฤหัสบดีที่ 6 กุมภาพันธ์ 2568
ผู้แทนการค้าไทย ‘อุเมส ปานเดย์’ เชิญทูตพาณิชย์มาเลเซียหารือ เตรียมบินถกความร่วมมือกับรัฐมนตรีการค้าการลงทุนมาเลเซีย และนำภาคธุรกิจไทยแสวงหาลู่ทางการค้าในสัปดาห์นี้
ผู้แทนการค้าไทย ‘อุเมส ปานเดย์’ เชิญทูตพาณิชย์มาเลเซียหารือ เตรียมบินถกความร่วมมือกับรัฐมนตรีการค้าการลงทุนมาเลเซีย และนำภาคธุรกิจไทยแสวงหาลู่ทางการค้าในสัปดาห์นี้
ตามที่ นางสาวแพทองธาร ชินวัตร นายรัฐมนตรี ได้มอบหมายให้ นายอุเมส ปานเดย์ ผู้แทนการค้าไทย เป็นผู้ดูแลรับผิดชอบการเปิดตลาดในอาเซียน นายอุเมสฯ จึงได้มีกำหนดการเดินทางเยือนมาเลเซียเพื่อหารือผลักดันความร่วมมือด้านการค้าการลงทุนระหว่างกัน ระหว่างวันที่ 9 – 12 กุมภาพันธ์ 2568 โดยจะเข้าพบหารือกับ รัฐมนตรีกระทรวงการลงทุน การค้า และอุตสาหกรรม (MITI) Tengku Datuk Seri Zafrul Abdul Aziz, รัฐมนตรีว่าการกระทรวงการลงทุน การค้าและอุตสาหกรรม ของมาเลเซีย (Minister of Investment, Trade and Industry) เพื่อยืนยันความมุ่งมั่นในการส่งเสริมการลงทุนและการค้าทวิภาคีผ่านคณะทำงานร่วมว่าด้วยการค้าและการลงทุน โดยมีเป้าหมายที่ 30,000 ล้านดอลลาร์สหรัฐ ภายในปี 2570
ในการนี้ นายอุเมส ปานเดย์ ผู้แทนการค้าไทย เปิดเผยเพิ่มเติมว่า ในวันนี้ 6 กุมภาพันธ์ 2568 ณ ห้องรับรอง 1 ตึกบัญชาการ 1 ทำเนียบรัฐบาล ได้เชิญทูตพาณิชย์มาเลเซีย Ms. Jayagowri Pindaya, Minister Counsellor (Economic Affairs) เข้าพบหารือเพื่อเตรียมความพร้อมและติดตามความร่วมมือระหว่างไทย-มาเลเซีย ในประเด็นด้านเศรษฐกิจ การค้า การลงทุน โดยการเดินทางเยือนมาเลเซียในครั้งนี้ นายอุเมสฯ จะได้นำคณะนักธุรกิจไทย 23 บริษัท 35 ราย ในสาขา ชิ้นส่วนยานยนต์ ไฟฟ้า เครื่องจักรอุตสาหกรรม ก่อสร้าง และการแพทย์ เข้าร่วมงาน Malaysian – Thailand Industrial Product Business Matching  และพบประธานสมาพันธ์นักธุรกิจภาคอุตสาหกรรมหนักมาเลเซีย (Federation of Malaysian Manufacturers) เพื่อหาลู่ทางการค้าการลงทุน
นอกจากนี้ นายอุเมสฯ ยังมีกำหนดการพบหารือกับภาคเอกชนรายใหญ่ของมาเลเซีย อาทิ CEO ของ AirAsia , Sime Darby Group, CIMB เป็นต้น อีกทั้งยังมีกำหนดการนัดหมายเอกอัครราชทูตแอลจีเรีย ประจำกรุงกัวลาลัมเปอร์ ซึ่งดูแลประเทศไทย เพื่อแสวงหาความร่วมมือระหว่างกันต่อไป
มูลค่าการค้าไทย – มาเลเซีย ในปี 2567 มีมูลค่า 26,056 ล้านเหรียญสหรัฐ โดยเป็นมูลค่าการส่งออก 12,335 ล้านเหรียญสหรัฐ และมูลค่าการนำเข้า 13,720 ล้านเหรียญสหรัฐ และส่งออกสินค้า โดยสินค้าส่งออกที่สำคัญของประเทศไทยได้แก่ รถยนต์ อุปกรณ์และส่วนประกอบ, น้ำมันสำเร็จรูป, แผงวงจรไฟฟ้า, เครื่องคอมพิวเตอร์ อุปกรณ์และส่วนประกอบ, ยางพารา ส่วนสินค้านำเข้าสำคัญ ได้แก่ น้ำมันดิบ, แผงวงจรไฟฟ้า, เคมีภัณฑ์, เครื่องคอมพิวเตอร์ อุปกรณ์และส่วนประกอบ, เครื่องจักรไฟฟ้าและส่วนประกอบ

ที่มา : https://www.thaigov.go.th/news/contents/details/93116