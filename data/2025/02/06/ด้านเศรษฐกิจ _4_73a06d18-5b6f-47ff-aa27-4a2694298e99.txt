รัฐบาลไทย-ข่าวทำเนียบรัฐบาล-​เอกนัฏ หารือ Braskem ดันอ้อยสะอาด-พลาสติกชีวภาพ ส่งเสริมอุตสาหกรรมยั่งยืน


วันพฤหัสบดีที่ 6 กุมภาพันธ์ 2568
06/02/2568
พิมพ์
​เอกนัฏ หารือ Braskem ดันอ้อยสะอาด-พลาสติกชีวภาพ ส่งเสริมอุตสาหกรรมยั่งยืน
​เอกนัฏ หารือ Braskem ดันอ้อยสะอาด-พลาสติกชีวภาพ ส่งเสริมอุตสาหกรรมยั่งยืน
วันที่ 4 กุมภาพันธ์ 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ให้นายโรเจอร์ มาร์คิโอนี่ ผู้อำนวยการธุรกิจทวีปเอเชีย และกรรมการผู้จัดการ บริษัท Braskem Siam บริษัท Braskem S.A.และคณะผู้บริหารเข้าพบ เพื่อหารือแนวทางการพัฒนาอุตสาหกรรมอ้อยและน้ำตาลอย่างยั่งยืน มุ่งเน้นการปลูกและเก็บเกี่ยวอ้อยที่เป็นมิตรกับสิ่งแวดล้อม ลดการเผาอ้อย ซึ่งเป็นส่วนหนึ่งของนโยบายภาครัฐในการลดมลพิษทางอากาศและส่งเสริมเศรษฐกิจหมุนเวียน โดยมีนายณัฐพล รังสิตพล ปลัดกระทรวงอุตสาหกรรม นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม นางสาวณัฏฐิญา เนตยสุภา อธิบดีกรมส่งเสริมอุตสาหกรรม นายภัทรพล ลิ้มภักดี รองผู้อำนวยการสำนักงานเศรษฐกิจอุตสาหกรรม  นายสามารถ  น้อยวัน รองเลขาธิการคณะกรรมการอ้อยและน้ำตาลทราย คณะผู้บริหาร และเจ้าหน้าที่ที่เกี่ยวข้อง เข้าร่วม ณ ห้องประชุมชุณหะวัณ ชั้น 3 อาคารสำนักงานปลัดกระทรวงอุตสาหกรรม
นายเอกนัฏ กล่าวว่า “กระทรวงอุตสาหกรรมให้ความสำคัญกับการพัฒนาอุตสาหกรรมอ้อยและน้ำตาลอย่างยั่งยืน เรากำลังผลักดันให้เกษตรกรใช้แนวทางตัดอ้อยสด ลดการเผาอ้อย เพื่อลดปัญหาฝุ่น PM 2.5 และสร้างมูลค่าเพิ่มให้กับอุตสาหกรรมชีวภาพของไทย ซึ่งจะช่วยเพิ่มขีดความสามารถในการแข่งขันของประเทศในระยะยาว”
นอกจากนี้ การประชุมยังได้หารือเกี่ยวกับภาพรวมของอุตสาหกรรมพลาสติกชีวภาพ (Bioplastic) ซึ่งเป็นทิศทางสำคัญของอุตสาหกรรมสีเขียว กระทรวงอุตสาหกรรมพร้อมสนับสนุนการลงทุนในเทคโนโลยีที่ช่วยเพิ่มมูลค่าให้กับผลผลิตทางการเกษตร โดยเฉพาะอ้อย ซึ่งสามารถนำมาใช้เป็นวัตถุดิบในการผลิตพลาสติกชีวภาพที่เป็นมิตรต่อสิ่งแวดล้อม
"เราต้องการให้ประเทศไทยเป็นศูนย์กลางของอุตสาหกรรมชีวภาพในภูมิภาค การพัฒนาอ้อยให้เป็นวัตถุดิบสำคัญสำหรับพลาสติกชีวภาพจะช่วยสร้างมูลค่าเพิ่มให้กับเกษตรกรไทย ลดการพึ่งพาเชื้อเพลิงฟอสซิล และช่วยให้ภาคอุตสาหกรรมสามารถแข่งขันได้ในตลาดโลก" นายเอกนัฏ กล่าว
ทั้งนี้ กระทรวงอุตสาหกรรมมีนโยบายสนับสนุนให้ภาคเอกชนลงทุนในเทคโนโลยีที่ช่วยลดผลกระทบต่อสิ่งแวดล้อม ควบคู่ไปกับการส่งเสริมมาตรฐานการผลิตที่ยั่งยืน

ที่มา : https://www.thaigov.go.th/news/contents/details/93100