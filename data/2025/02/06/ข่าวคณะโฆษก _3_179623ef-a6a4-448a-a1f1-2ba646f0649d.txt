รัฐบาลไทย-ข่าวทำเนียบรัฐบาล- รัฐบาลเดินหน้าสนับสนุนจับคู่ธุรกิจ เซ็น MOU ซื้อขายผลไม้ล่วงหน้า คาดปี 68 ส่งออกผลไม้สดและแปรรูป มูลค่ากว่า 3 แสนล้านบาท ตอกย้ำความเป็นผู้นำด้านการส่งออกผลไม้ไทย ในตลาดโลก


วันพฤหัสบดีที่ 6 กุมภาพันธ์ 2568
06/02/2568
พิมพ์
รัฐบาลเดินหน้าสนับสนุนจับคู่ธุรกิจ เซ็น MOU ซื้อขายผลไม้ล่วงหน้า คาดปี 68 ส่งออกผลไม้สดและแปรรูป มูลค่ากว่า 3 แสนล้านบาท ตอกย้ำความเป็นผู้นำด้านการส่งออกผลไม้ไทย ในตลาดโลก
รัฐบาลเดินหน้าสนับสนุนจับคู่ธุรกิจ เซ็น MOU ซื้อขายผลไม้ล่วงหน้า คาดปี 68 ส่งออกผลไม้สดและแปรรูป มูลค่ากว่า 3 แสนล้านบาทตอกย้ำความเป็นผู้นำด้านการส่งออกผลไม้ไทยในตลาดโลก
วันนี้ (6 กุมภาพันธ์ 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า รัฐบาล โดยกรมส่งเสริมการค้าระหว่างประเทศ กระทรวงพาณิชย์จัดโครงการจับคู่ธุรกิจสินค้าผลไม้สด แปรรูป และผลิตภัณฑ์เกษตรอื่น ๆ พร้อมพิธีลงนามความตกลงทางการค้า (MOU) ขยายตลาดส่งออกผลไม้ไทยสู่ตลาดโลก คาดสร้างยอดขายรวมกว่า 3,500 ล้านบาท โดยโครงการดังกล่าวจัดขึ้นต่อเนื่องเป็นปีที่ 6 ตามมาตรการบริหารจัดการผลไม้เชิงรุก โดยมีเป้าหมายเร่งระบายสินค้าผลไม้สด แปรรูป และผลิตภัณฑ์เกษตรไปยังตลาดต่างประเทศ สำหรับปีนี้ มีผู้ประกอบการส่งออกผลไม้ไทยเข้าร่วม 96 บริษัท พร้อมผู้ซื้อและตัวแทนจำหน่ายจาก 19 ประเทศ รวม 65 บริษัท เข้าร่วมเจรจาการค้าทั้งแบบ Onsite และ Online มากกว่า 500 นัดหมาย คาดสร้างมูลค่าเจรจาการค้ากว่า 1,500 ล้านบาท โดยผลไม้ที่ได้รับความสนใจสูงสุด ได้แก่ ทุเรียน ลำไย มังคุด มะม่วง มะพร้าว และผลิตภัณฑ์แปรรูปจากผลไม้
นายอนุกูล กล่าวต่อว่า ภายในงานมีการลงนาม MOU ซื้อขายผลไม้สดระหว่างผู้ส่งออกไทยกับคู่ค้าต่างประเทศ 8 คู่ จากจีน ญี่ปุ่น เกาหลี ไต้หวัน และอินโดนีเซีย มูลค่ารวมกว่า 2,000 ล้านบาท ซึ่งช่วยตอกย้ำศักยภาพของผลไม้ไทยในตลาดโลก นอกจากนั้น การจับคู่ธุรกิจและการลงนาม MOU แล้ว ยังมีกิจกรรมส่งเสริมการตลาด เช่น การเปิดตัวคาแรกเตอร์ผลไม้ไทย นิทรรศการผลไม้ และสาธิตการปรุงอาหารจากผลไม้แปรรูป
“รัฐบาล โดยกรมส่งเสริมการค้าระหว่างประเทศ วางแผนผลักดันตลาดส่งออกผลไม้ไทยผ่านโครงการส่งเสริมกว่า 30 โครงการ อาทิ การจัดโปรโมชั่นร่วมกับห้างสรรพสินค้าในต่างประเทศ และการเข้าร่วมงานแสดงสินค้านานาชาติ โดยคาดว่าภายในปี 2568 การส่งออกผลไม้สดและแปรรูปของไทยจะมีปริมาณกว่า 4 ล้านตัน มูลค่ากว่า 3 แสนล้านบาท เพิ่มขึ้น 2% ตอกย้ำความเป็นผู้นำด้านการส่งออกผลไม้ของไทยในตลาดโลก" นายอนุกูล กล่าว

ที่มา : https://www.thaigov.go.th/news/contents/details/93099