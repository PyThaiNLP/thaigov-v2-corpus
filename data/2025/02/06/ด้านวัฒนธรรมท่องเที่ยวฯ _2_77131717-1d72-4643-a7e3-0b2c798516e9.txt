รัฐบาลไทย-ข่าวทำเนียบรัฐบาล-เลขานุการ รมว.ท่องเที่ยวและกีฬา ร่วมมอบรางวัลการแข่งขัน The 1st Thailand StackDio Championships 2025 พร้อมส่งเสริมเยาวชนไทยสู่เวทีโลก


วันพฤหัสบดีที่ 6 กุมภาพันธ์ 2568
เลขานุการ รมว.ท่องเที่ยวและกีฬา ร่วมมอบรางวัลการแข่งขัน The 1st Thailand StackDio Championships 2025 พร้อมส่งเสริมเยาวชนไทยสู่เวทีโลก
เลขานุการ รมว.ท่องเที่ยวและกีฬา ร่วมมอบรางวัลการแข่งขัน The 1st Thailand StackDio Championships 2025 พร้อมส่งเสริมเยาวชนไทยสู่เวทีโลก
วันที่ 4 กุมภาพันธ์ 2568 เวลา 18.30 น. ณ Alive Park Hall ชั้น G ศูนย์การค้า Future Park & Zpell นายกฤษฎา ตันเทอดทิตย์ เลขานุการรัฐมนตรีว่าการกระทรวงการท่องเที่ยวและกีฬา ให้เกียรติร่วมมอบรางวัลแก่เยาวชนผู้มีความสามารถและทักษะยอดเยี่ยม ในการแข่งขัน The 1st Thailand StackDio Championships 2025 ซึ่งจัดขึ้นเพื่อส่งเสริมการพัฒนาเด็กและเยาวชนผ่านการศึกษาและกิจกรรมสร้างสรรค์เชิงประสบการณ์
การแข่งขันครั้งนี้ไม่เพียงแต่เป็นเวทีให้เยาวชนได้แสดงศักยภาพในการเรียงแก้ว (Sport Stacking) เท่านั้น แต่ยังเป็นส่วนหนึ่งของแผนงานการส่งเสริมสุขภาวะที่ดีในเด็กและเยาวชน โดยมุ่งเน้นการพัฒนาทักษะด้านความเร็ว ความแม่นยำ และการประสานงานระหว่างมือและสายตา ซึ่งล้วนเป็นทักษะสำคัญที่สามารถต่อยอดสู่การพัฒนาศักยภาพในด้านอื่น ๆ ได้
นอกจากนี้ การแข่งขันยังเป็นการคัดเลือกนักกีฬาเรียงแก้วตัวแทนประเทศไทย เพื่อเข้าร่วมการแข่งขันชิงแชมป์โลกในอนาคต ซึ่งเป็นโอกาสสำคัญในการสร้างชื่อเสียงให้กับประเทศไทยในเวทีนานาชาติ
นายกฤษฎา ตันเทอดทิตย์ กล่าวว่า “กระทรวงการท่องเที่ยวและกีฬามีความยินดีเป็นอย่างยิ่งที่ได้เห็นเยาวชนไทยแสดงออกถึงความสามารถและศักยภาพในกิจกรรมที่สร้างสรรค์เช่นนี้ การแข่งขัน Sport Stacking ไม่เพียงแต่เสริมสร้างทักษะเฉพาะตัวของเยาวชนเท่านั้น แต่ยังช่วยส่งเสริมการใช้เวลาว่างให้เกิดประโยชน์ สร้างแรงบันดาลใจ และเป็นการปลูกฝังความมีวินัยและความพยายาม ซึ่งเป็นคุณลักษณะสำคัญสำหรับการเติบโตในอนาคต”
การแข่งขันครั้งนี้ได้รับความสนใจจากเยาวชนและผู้ปกครองจำนวนมาก โดยบรรยากาศภายในงานเต็มไปด้วยความสนุกสนานและแรงเชียร์จากผู้เข้าร่วมงาน ถือเป็นอีกหนึ่งกิจกรรมที่ช่วยสร้างความสัมพันธ์อันดีในครอบครัวและชุมชน พร้อมทั้งส่งเสริมให้เยาวชนหันมาใช้เวลาว่างอย่างสร้างสรรค์
ทั้งนี้ กระทรวงการท่องเที่ยวและกีฬายังคงมุ่งมั่นในการสนับสนุนกิจกรรมและการแข่งขันเชิงสร้างสรรค์ต่าง ๆ เพื่อพัฒนาเด็กและเยาวชนไทยให้มีสุขภาวะที่ดี ทั้งทางร่างกาย จิตใจ และสังคม พร้อมทั้งเตรียมความพร้อมสู่การเป็นตัวแทนของประเทศในเวทีระดับสากลต่อไป

ที่มา : https://www.thaigov.go.th/news/contents/details/93094