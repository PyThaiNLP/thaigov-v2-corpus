รัฐบาลไทย-ข่าวทำเนียบรัฐบาล-“มนพร” เผย 4 เที่ยวบินใหม่สู่ ลำปาง - ชุมพร - อุดร - ขอนแก่น ผู้โดยสารกว่า 80% ทุกเที่ยวบิน มั่นใจยกระดับเป็นเมืองท่องเที่ยวหลัก 


วันพฤหัสบดีที่ 6 กุมภาพันธ์ 2568
“มนพร” เผย 4 เที่ยวบินใหม่สู่ ลำปาง - ชุมพร - อุดร - ขอนแก่น ผู้โดยสารกว่า 80% ทุกเที่ยวบิน มั่นใจยกระดับเป็นเมืองท่องเที่ยวหลัก
.....
นางมนพร เจริญศรี รัฐมนตรีช่วยว่าการกระทรวงคมนาคม กล่าวว่า กรมท่าอากาศยาน (ทย.) รายงาน
ความคืบหน้าการดำเนินนโยบายสนับสนุนให้สายการบินเปิดเส้นทางบินใหม่มายังท่าอากาศยานในสังกัด ทย.
เพื่อสนับสนุนการท่องเที่ยว ยกระดับเมืองท่องเที่ยวจากเมืองรองเป็นเมืองหลัก ตามนโยบายรัฐบาลและสอดคล้องกับนโยบาย “คมนาคมเพื่อโอกาสประเทศไทย” ซึ่ง ทย. ได้หารือกับภาครัฐและเอกชนที่เกี่ยวข้อง โดยในช่วงที่ผ่านมาตั้งแต่เดือน ตุลาคม 2567 - กุมภาพันธ์ 2568 มีสายการบินเปิดเส้นทางบินภายในประเทศใหม่ 2 สายการบิน
ใน 4 เส้นทาง ได้แก่ สายการบินนกแอร์ไปยังจังหวัดชุมพร สายการบินไทยแอร์เอเชียไปยังจังหวัดลำปาง อุดรธานี
และขอนแก่น ซึ่งทั้ง 4 เส้นทาง มีผู้โดยสารเฉลี่ยกว่าร้อยละ 80 ในทุกเที่ยวบินตั้งแต่เริ่มเปิดให้บริการ แสดงให้เห็นว่าการเปิดเส้นทางบินดังกล่าวได้รับการตอบรับและสามารถรองรับความต้องการของประชาชนได้เป็นอย่างดี ทำให้ประชาชนมีตัวเลือกในการเดินทางที่หลากหลาย เพิ่มโอกาสการเข้าถึงการเดินทางทางอากาศมากขึ้น อีกทั้งการเพิ่มจำนวนสายการบินในเส้นทางต่าง ๆ ยังทำให้เกิดการแข่งขันและแก้ไขปัญหาราคาบัตรโดยสารสูง
ได้อีกด้วย
นางมนพร กล่าวเพิ่มเติมว่า ขณะนี้ บริษัท ไลอ้อนเมนทารี่ จำกัด ผู้ให้บริการสายการบินไทยไลอ้อนแอร์
อยู่ระหว่างการจัดเตรียมเอกสารเพื่อขอรับจัดสรรเส้นทางบินไปยังจังหวัดนครพนม เพื่อเสนอให้ กพท. พิจารณาภายในเดือนกุมภาพันธ์ ทั้งนี้ หากยื่นเอกสารประกอบเรียบร้อยแล้ว บริษัทฯ จะลงพื้นที่ร่วมกับ ทย. เพื่อหารือกับหน่วยงานในจังหวัดนครพนม ขอรับการสนับสนุนส่งเสริมการเปิดเส้นทางบินดังกล่าวต่อไป
โดยการเปิดเส้นทางบินไปยังจังหวัดนครพนม เป็นการส่งเสริมการท่องเที่ยวจังหวัดในอนุภูมิภาคลุ่มน้ำโขง ได้แก่ นครพนม บึงกาฬ มุกดาหาร ซึ่งเป็นเมืองท่องเที่ยวเส้นทางแห่งศรัทธา อาทิ พระธาตุพนม พระธาตุประจำวันเกิด และเส้นทางตามรอยพญานาค อาทิ องค์พญาศรีสัตตนาคราช ถ้ำนาคี ซึ่งเป็นกระแสที่นักท่องเที่ยวสายมูให้ความสนใจเป็นอย่างมาก ทำให้ในปี 2567 จังหวัดนครพนมมีจำนวนนักท่องเที่ยวถึง 2,204,220 คน ซึ่งเพิ่มขึ้นจากเดิมที่ตั้งเป้าหมายไว้ 2 ล้านคน และพบว่ามีผู้เดินทางท่องเที่ยวในกลุ่มจังหวัด
นครพนม มุกดาหาร และบึงกาฬ โดยใช้บริการสนามบินนครพนม จำนวนถึง 389,903 คน เพิ่มขึ้นจากปี 2566
กว่า 30,000 คน นอกจากนี้ จังหวัดนครพนมยังเป็นจุดเชื่อมต่อโครงข่ายคมนาคมการเดินทางไปท่องเที่ยวที่สปป. ลาว หรือเวียดนามอีกด้วย
นายดนัย เรืองสอน อธิบดีกรมท่าอากาศยาน กล่าวว่า เส้นทางบินใหม่ทั้ง 4 เส้นทาง ได้รับการตอบรับ
เป็นอย่างดี จากสถิติผู้โดยสารในเส้นทาง ดอนเมือง - ลำปาง - ดอนเมือง วันละ 1 เที่ยวบิน เริ่มให้บริการเมื่อวันที่
1 ตุลาคม 2567 มีผู้โดยสารรวมกว่า 13,000 คน เส้นทาง ดอนเมือง – ชุมพร - ดอนเมือง 4 เที่ยวบิน/สัปดาห์
เริ่มให้บริการเมื่อวันที่ 11 พฤศจิกายน 2567 มีผู้โดยสารรวมกว่า 12,500 คน เส้นทาง สุวรรณภูมิ - ขอนแก่น – สุวรรณภูมิ วันละ 1 เที่ยวบิน เริ่มให้บริการเมื่อวันที่ 1 กุมภาพันธ์ 2568 มีผู้โดยสารรวมกว่า 1,100 คน และเส้นทาง สุวรรณภูมิ - อุดรธานี - สุวรรณภูมิ วันละ 2 เที่ยวบิน เริ่มให้บริการเมื่อวันที่ 1 กุมภาพันธ์ 2568 มีผู้โดยสาร
รวมกว่า 2,300 คน หรือมีอัตราการขนส่งผู้โดยสารเฉลี่ยกว่าร้อยละ 80 ในทุกเที่ยวบินตั้งแต่เริ่มเปิดให้บริการ
อธิบดีกรมท่าอากาศยาน กล่าวเพิ่มเติมว่า ทย. เร่งดำเนินการเพื่อส่งเสริมการทำการบินมายังเมืองรอง   โดยเร่งพัฒนาโครงสร้างพื้นฐานเพื่อให้สามารถรองรับการเติบโตของผู้โดยสารและเที่ยวบินได้อย่างมีประสิทธิภาพ พัฒนาระบบขนส่งเชื่อมต่อภายในท่าอากาศยาน และเร่งหารือร่วมกับ กพท. ถึงมาตรการกระตุ้นการส่งเสริม
การท่องเที่ยวและสนับสนุนการให้บริการของสายการบินทำการบินไปยังเมืองรอง โดย กพท. จะเสนอให้คณะกรรมการการบินพลเรือน (กบร.) พิจารณาแก้ไขหลักเกณฑ์ในการขอจัดสรรเส้นทางสายหลัก และ/หรือเส้นทางสายรอง เพื่อลดข้อจำกัดของสายการบินในการขอทำการบินเส้นทางสายรอง นอกจากนี้ ทย. ยังประสานงานกับหน่วยงานด้านการท่องเที่ยวในการสนับสนุนข้อมูลแก่สายการบินเกี่ยวกับความต้องการของผู้โดยสาร
ในเส้นทางที่มีศักยภาพ รวมถึงการกำหนดมาตรการจูงใจต่าง ๆ แก่สายการบินตามความเหมาะสมด้วย

ที่มา : https://www.thaigov.go.th/news/contents/details/93089