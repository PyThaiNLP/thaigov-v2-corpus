รัฐบาลไทย-ข่าวทำเนียบรัฐบาล-นายกรัฐมนตรี ร่วมพิธีวางพวงมาลา ณ อนุสาวรีย์วีรชน จัตุรัสเทียนอันเหมิน


วันพฤหัสบดีที่ 6 กุมภาพันธ์ 2568
06/02/2568
พิมพ์
นายกรัฐมนตรี ร่วมพิธีวางพวงมาลา ณ อนุสาวรีย์วีรชน จัตุรัสเทียนอันเหมิน
นายกรัฐมนตรี ร่วมพิธีวางพวงมาลา ณ อนุสาวรีย์วีรชน จัตุรัสเทียนอันเหมิน
วันนี้ (6 กุมภาพันธ์ 2568) เวลา 11.10 น. ตามเวลาท้องถิ่น (เวลากรุงปักกิ่งเร็วกว่ากรุงเทพฯ 1 ชั่วโมง) นางสาวแพทองธาร ชินวัตร นายกรัฐมนตรี ร่วมพิธีวางพวงมาลา ณ อนุสาวรีย์วีรชน จัตุรัสเทียนอันเหมิน
โดยเมื่อลงจากรถยนต์ รมช. กต. สาธารณรัฐประชาชนจีน นายพลกองทัพที่ 1 แห่งสาธารณรัฐประชาชนจีน นายจาง เจี้ยนตง (Mr. Zhang Jiandong) รองประธานสภาประชาชนแห่งชาติสาธารณรัฐประชาชนจีนประจำกรุงปักกิ่ง พร้อมด้วยรองนายกรัฐมนตรีและรัฐมนตรีว่าการกระทรวงคมนาคม  รองนายกรัฐมนตรีและรัฐมนตรีว่าการกระทรวงมหาดไทย รองนายกรัฐมนตรีและรัฐมนตรีว่าการกระทรวงการคลัง รองนายกรัฐมนตรีและรัฐมนตรีว่าการกระทรวงดิจิทัลเพี่อเศรษฐกิจและสังคม รัฐมนตรีว่าการกระทรวงการต่างประเทศ รัฐมนตรีว่าการกระทรวงการท่องเที่ยวและกีฬา รัฐมนตรีว่าการกระทรวงเกษตรและสหกรณ์ เลขาธิการนายกรัฐมนตรี และประธานผู้แทนการค้าไทย ร่วมพิธี
เมื่อเดินทางถึง วงดุริยางค์ทหารบรรเลงเพลงชาติไทยและเพลงชาติสาธารณรัฐประชาชนจีนตามลำดับ จากนั้น นายกรัฐมนตรีเดินตามนายทหารเกียรติยศฝ่ายจีน ซึ่งเป็นผู้เชิญพวงมาลาไปยังจุดวางพวงมาลา โดยเดินผ่านแถวทหารเกียรติยศ และขึ้นบันไดไปยังด้านหน้าอนุสาวรีย์วีรชน ขณะนั้น วงดุริยางค์ทหารบรรเลงเพลง Flowers to the Heroes
นายทหารเกียรติยศฝ่ายจีน เชิญพวงมาลาไปวาง ณ ขาตั้ง นายกรัฐมนตรียืนสงบนิ่งเบื้องหน้าอนุสาวรีย์วีรชน ขณะนั้น วงดุริยางค์ทหารบรรเลงเพลง Tribute to the Heroes หลังเสร็จสิ้น นายกรัฐมนตรีและคณะเดินลงจากอนุสาวรีย์วีรชน  และเดินทางออกจากจัตุรัสเทียนอันเหมิน เสร็จสิ้นพิธี

ที่มา : https://www.thaigov.go.th/news/contents/details/93110