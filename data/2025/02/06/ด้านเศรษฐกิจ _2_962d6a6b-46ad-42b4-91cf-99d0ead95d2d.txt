รัฐบาลไทย-ข่าวทำเนียบรัฐบาล-รัฐมนตรีฯ เอกนัฏ เปิดศูนย์ Government All-Service Center เพื่อยกระดับการให้บริการ และอำนวยความสะดวกแก่ผู้ประกอบการ


วันพฤหัสบดีที่ 6 กุมภาพันธ์ 2568
06/02/2568
พิมพ์
รัฐมนตรีฯ เอกนัฏ เปิดศูนย์ Government All-Service Center เพื่อยกระดับการให้บริการ และอำนวยความสะดวกแก่ผู้ประกอบการ
รัฐมนตรีฯ เอกนัฏ เปิดศูนย์ Government All-Service Center เพื่อยกระดับการให้บริการ และอำนวยความสะดวกแก่ผู้ประกอบการ
วันที่ 3 กุมภาพันธ์ 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ร่วมพิธีเปิดศูนย์บริการภาครัฐแบบเบ็ดเสร็จให้บริการผู้ประกอบการแบบครบวงจร (Government All-Service Center) อย่างเป็นทางการภายในนิคมอุตสาหกรรมอมตะซิตี้ โดยมี นายเอกภัทร วังสุวรรณ รองปลัดกระทรวงอุตสาหกรรม นายธวัชชัย ศรีทอง ผู้ว่าราชการจังหวัดชลบุรี นายจุฬา สุขมานพ เลขาธิการคณะกรรมการนโยบายเขตพัฒนาพิเศษภาคตะวันออก นายนฤตม์ เทอดสถีรศักดิ์ เลขาธิการคณะกรรมการส่งเสริมการลงทุน นายสุเมธ ตั้งประเสริฐ รักษาการผู้ว่าการการนิคมอุตสาหกรรมแห่งประเทศไทย (กนอ.) และนายวิกรม กรมดิษฐ์ ประธานกรรมการ บริษัท อมตะ คอร์ปอเรชัน จำกัด (มหาชน) เข้าร่วม ณ นิคมอุตสาหกรรมอมตะซิตี้ จังหวัดชลบุรี
รัฐมนตรีฯ เอกนัฏ กล่าวว่า การดำเนินงานของศูนย์บริการภาครัฐแบบเบ็ดเสร็จครบวงจร  (Government All-Service Center) เป็นความร่วมมือของ 6 องค์กร ประกอบด้วย 1) กระทรวงอุตสาหกรรม 2) กระทรวงพาณิชย์ 3) สำนักงานเขตพัฒนาเศรษฐกิจภาคตะวันออก (EEC) 4) สำนักงานส่งเสริมการลงทุน 5) การนิคมอุตสาหกรรมแห่งประเทศไทย (กนอ.) และ 6) กลุ่มอมตะ  เพื่อยกระดับการให้บริการ อำนวยความสะดวก ต่อนักลงทุนทั้งในและต่างประเทศ ที่เข้ามาติดต่อหน่วยราชการให้ได้รับความสะดวกรวดเร็ว ไม่ต้องเดินทางไปหลายแห่ง เพียงเข้าใช้บริการผ่าน ศูนย์บริการภาครัฐแบบเบ็ดเสร็จฯ ทั้งในด้านการขอใบอนุญาตต่าง ๆ การยื่นคำขอรับสิทธิประโยชน์ การขอนำเข้า และส่งออก เป็นต้น ครอบคลุมการให้บริการในพื้นที่ EEC  ซึ่งเปิดให้บริการในจังหวัดชลบุรีเป็นแห่งแรก
อย่างไรก็ตาม นิคมอุตสาหกรรมอมตะซิตี้ ชลบุรี ถือเป็นศูนย์กลางทางเศรษฐกิจที่สำคัญ โดยมีผู้ประกอบการมากกว่า 800 ราย เข้าดำเนินธุรกิจอยู่ในพื้นที่ นับเป็นจุดเริ่มต้นของการให้บริการที่มุ่งเน้นการอำนวยความสะดวกให้แก่ภาคเอกชน ตลอดจนรองรับนักลงทุนใหม่ที่เล็งเห็นศักยภาพของนิคมอุตสาหกรรมอมตะซิตี้ ซึ่งจะช่วยส่งเสริมให้พื้นที่ดังกล่าวเติบโตเป็นศูนย์กลางทางธุรกิจและอุตสาหกรรมที่แข็งแกร่งในอนาคต

ที่มา : https://www.thaigov.go.th/news/contents/details/93097