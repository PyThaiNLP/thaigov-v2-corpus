รัฐบาลไทย-ข่าวทำเนียบรัฐบาล-นายกฯ ขอบคุณบริษัทยักษ์ใหญ่ชื่อดังของจีนที่สนใจลงทุนในไทยมาโดยตลอด ยืนยัน บีโอไอ พร้อมสนับสนุนเต็มที่ มั่นใจชิ้นส่วนในประเทศของไทยมีคุณภาพสูง


วันพฤหัสบดีที่ 6 กุมภาพันธ์ 2568
06/02/2568
พิมพ์
นายกฯ ขอบคุณบริษัทยักษ์ใหญ่ชื่อดังของจีนที่สนใจลงทุนในไทยมาโดยตลอด ยืนยัน บีโอไอ พร้อมสนับสนุนเต็มที่ มั่นใจชิ้นส่วนในประเทศของไทยมีคุณภาพสูง
พร้อมสนับสนุนขยายการลงทุนเพิ่มในไทยทั้งเครื่องใช้ไฟฟ้า และยานยนต์ไฟฟ้า
วันนี้ (6 กุมภาพันธ์ 2568) เวลา 13.30 น. ตามเวลาท้องถิ่น นางสาวแพทองธาร ชินวัตร นายกรัฐมนตรี พบหารือกับผู้บริหารบริษัทเอกชนรายใหญ่ของจีน นายจิรายุ ห่วงทรัพย์ โฆษกประจำสำนักนายกรัฐมนตรี สรุปสาระสำคัญดังนี้
1. นายกรัฐมนตรีขอบคุณ Mr. JIA Shaoqian, Chairman, Hisense Group ที่เข้าพบและขอบคุณที่บริษัทให้ความไว้วางใจและลงทุนในประเทศไทย รัฐบาลพร้อมให้การสนับสนุนการขยายการลงทุนของบริษัท โดยบีโอไอจะเป็นหน่วยงานหลักสำหรับการประสานงานและอำนวยความสะดวกการลงทุนให้แก่บริษัท
ทั้งนี้ รัฐบาลไทยให้ความสำคัญกับการดึงดูดการลงทุนพร้อมกับการเสริมสร้างความแข็งแกร่งของห่วงโซ่อุปทานในประเทศ ผลักดันให้ผู้ประกอบการไทยมีโอกาสเข้าไปอยู่ในห่วงโซ่อุปทานโลก จึงหวังว่า บริษัทจะพิจารณาใช้ชิ้นส่วนในประเทศควบคู่ไปกับการพัฒนาผู้ผลิตชิ้นส่วนไทย ซึ่งนอกจากจะช่วยลดต้นทุนด้านการขนส่งแล้ว ยังจะช่วยให้การลงทุนของบริษัทในไทยเติบโตอย่างยั่งยืน โดยบีโอไอพร้อมที่จะสนับสนุนบริษัทผ่านกิจกรรมจับคู่ธุรกิจ (Sourcing Service) เชื่อมโยงผู้ประกอบการกับผู้ผลิตชิ้นส่วนในประเทศที่มีศักยภาพ
นายกรัฐมนตรีกล่าวว่า แรงงานไทยมีประสบการณ์และทักษะ เชื่อมั่นว่าจะสามารถตอบสนองความต้องการของบริษัทได้ โดยบีโอไอพร้อมเป็นหน่วยงานกลางในการประสานงานกับส่วนงานที่เกี่ยวข้องต่อไป หากบริษัทพิจารณาพัฒนาแรงงานทักษะของไทยร่วมกับสถาบันการศึกษาในท้องถิ่น
บริษัทเล็งเห็นความสำคัญต่อความร่วมมือทางเศรษฐกิจรอบด้าน โดยมีการประสานงานอย่างใกล้ชิดกับบีโอไอ ทั้งนี้ บริษัทเห็นว่า เศรษฐกิจไทยพัฒนาอย่างมั่นคง และมีพื้นฐานอันดี พร้อมกระชับความร่วมมือมากขึ้นในอนาคต และตั้งใจมีส่วนช่วยยกระดับห่วงโซ่ในไทยมากขึ้นด้วย
บริษัท Hisense Home Appliances Group Co., Ltd. Hisense Group เป็นผู้ผลิตเครื่องใช้ไฟฟ้าและอุปกรณ์อิเล็กทรอนิกส์รายใหญ่ของจีน มีผลิตภัณฑ์ อาทิ เครื่องใช้ไฟฟ้าอัจฉริยะ อาทิ เครื่องปรับอากาศ ตู้เย็น และเครื่องซักผ้า จ้างงานรวมทั่วโลกกว่า 56,240 คน (R&D 3,317 คน) และเป็นหนึ่งในองค์กรทรงอิทธิพลด้าน ESG จาก Fortune China 3 ปี (ปี 2565-2567) ของ Prestigious มีเป้าหมาย ESG (Hisense Group) Carbon Peaking ไม่เกินปี 2569 และ Carbon Neutrality ไม่เกินปี 2593
2. Mr. Alain Lam, CFO และ Vice President, Xiaomi Corporation นายกรัฐมนตรียินดีที่ได้พบ โดยได้ทราบว่าบริษัทฯ ได้รับการส่งเสริมจาก BOI ทั้งนี้ นายกรัฐมนตรีหวังว่า บริษัทฯ จะพิจารณาให้ไทยเป็นฐานสำคัญของบริษัท หรือพัฒนาห่วงโซ่อุปทานในประเทศไทย เพื่อสนับสนุนตลาด IoT และอุปกรณ์อัจฉริยะในประเทศไทยและตลาดอาเซียน โดยผู้บริหารบริษัทกล่าวว่า บริษัทสามารถทำยอดขายรถยนต์ไฟฟ้าได้จำนวนมากนับตั้งแต่เปิดตัวรุ่นแรก (SU7) เมื่อเดือนมีนาคม 2024 โดยบีโอไอกล่าวว่า ไทยมีอัตราการใช้รถยนต์ไฟฟ้าสูงที่สุดในอาเซียน มีระบบนิเวศที่แข็งแกร่ง รวมทั้งนโยบายรัฐบาลที่เอื้ออำนวย และห่วงโซ่อุปทานที่แข็งแกร่ง จึงหวังว่า บริษัทฯ จะพิจารณาจัดตั้งโรงงานแห่งแรกในต่างประเทศที่ประเทศไทย รวมถึงกิจกรรม R&D ที่มุ่งพัฒนาชิ้นส่วนรถยนต์ไฟฟ้าที่สำคัญเพื่อสร้างธุรกิจที่ยั่งยืนในประเทศไทย ทั้งนี้ นายกรัฐมนตรีกล่าวย้ำว่า รัฐบาลและบีโอไอพร้อมสนับสนุนการลงทุนของบริษัท โดยมีมาตรการส่งเสริมการลงทุนต่าง ๆ รวมถึง ease of doing business ด้วย
บริษัท Xiaomi Corporation ก่อตั้งเมื่อปี พ.ศ. 2553 (ค.ศ. 2010) ที่ตั้งสำนักงานใหญ่ กรุงปักกิ่ง สาธารณรัฐประชาชนจีน เริ่มต้นความเชี่ยวชาญด้านเทคโนโลยีสำหรับโทรศัพท์มือถือ โดยในปี 2567 ติดอันดับที่ 397 จากการจัดอันดับ Fortune Global 500 ติดต่อกันเป็นปีที่หก และ Fortune China 500 ในอันดับที่ 102 Xiaomi เป็นหนึ่งในบริษัทชั้นนำด้านการผลิตอุปกรณ์ IoT, AIoT (อุปกรณ์ IoT ที่นำเทคโนโลยี AI เข้ามาประยุกต์ใช้ในอุปกรณ์ IoT ให้มีความอัจฉริยะยิ่งขึ้น) และ Smart Devices โดยมีผลิตภัณฑ์ เช่น สมาร์ทโฟนที่ใช้เฟิร์มแวร์พัฒนาเอง (เช่น รุ่น Mi Series, Mi Note Series, Mi Max Series, Mi Mix Series และ Redmi Series) ในปี 2561 ขยายผลิตภัณฑ์ในกลุ่ม Tablet Laptop และ Smart Home Devices หรืออุปกรณ์เครื่องใช้ภายในบ้านที่สั่งการผ่านระบบ IoT และล่าสุดปี 2567 บริษัทขยายธุรกิจสู่อุตสาหกรรมยานยนต์ไฟฟ้า

ที่มา : https://www.thaigov.go.th/news/contents/details/93111