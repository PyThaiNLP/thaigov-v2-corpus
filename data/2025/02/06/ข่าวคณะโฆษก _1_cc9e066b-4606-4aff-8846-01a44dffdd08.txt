รัฐบาลไทย-ข่าวทำเนียบรัฐบาล-ด่วน..กระทรวงแรงงานเปิดรับผู้ฝึกงานที่ญี่ปุ่น ปี 68 เน้นงานอุตสาหกรรมการผลิต และก่อสร้าง สมัครออนไลน์ ฟรี


วันพฤหัสบดีที่ 6 กุมภาพันธ์ 2568
06/02/2568
พิมพ์
ด่วน..กระทรวงแรงงานเปิดรับผู้ฝึกงานที่ญี่ปุ่น ปี 68 เน้นงานอุตสาหกรรมการผลิต และก่อสร้าง สมัครออนไลน์ ฟรี
ด่วน..กระทรวงแรงงานเปิดรับผู้ฝึกงานที่ญี่ปุ่น ปี 68 เน้นงานอุตสาหกรรมการผลิต และก่อสร้าง สมัครออนไลน์ ฟรี
วันนี้ ( 6 กุมภาพันธ์ 2568 ) เวลา 08.30 น.นายคารม พลพรกลาง รองโฆษกประจำสำนักนายกรัฐมนตรี เปิดเผยว่า รัฐบาล โดยกรมการจัดหางาน กระทรวงแรงงานสนับสนุนการทำงานในต่างประเทศ โดยเฉพาะประเทศญี่ปุ่นที่มีความต้องการจ้างงานแรงงานไทย เดินหน้าจัดโครงการ “สานต่อโคราชโมเดล” สรรหาเยาวชนไปทำงานที่ประเทศญี่ปุ่นโดยบูรณาการร่วมกับสถาบันการศึกษาในการทำหลักสูตรการศึกษาให้สอดคล้องกับความต้องการของตลาดแรงงานต่างประเทศ  โดยในปีนี้เปิดรับสมัครผู้ฝึกงานเทคนิคในประเทศญี่ปุ่น ผ่านองค์กร IM Japan ปี 2568 ประเภทงานอุตสาหกรรมการผลิตและอุตสาหกรรมก่อสร้าง โดยแบ่งการสมัครออกเป็น 5 รอบ ดังนี้ รอบที่ 1 รับสมัครวันที่ 1- 28 กุมภาพันธ์ 2568 รอบที่ 2 รับสมัครวันที่ 1- 31 มีนาคม 2568 รอบที่ 3 รับสมัครวันที่ 1 - 30 เมษายน 2568 รอบที่ 4 รับสมัครวันที่ 1 - 31 พฤษภาคม 2568 และรอบที่ 5 รับสมัครวันที่ 1 - 30 มิถุนายน 2568
สำหรับคุณสมบัติเบื้องต้น เป็นเพศชาย อายุ 18 - 30 ปี จบการศึกษาระดับมัธยมศึกษาปีที่ 6 ประกาศนียบัตรวิชาชีพ (ปวช.) หรือประกาศนียบัตรวิชาชีพชั้นสูง (ปวส.) หรือปริญญาตรีไม่จำกัดสาขาวิชา สูงไม่ต่ำกว่า 160 เซนติเมตร สุขภาพแข็งแรงสมบูรณ์ พ้นภาระทางทหาร ไม่มีรอยสักบนร่างกาย ไม่มีประวัติอาชญากรรม ไม่เคยทำงานหรือเข้าเมืองหรือพำนักโดยผิดกฎหมายหรือต้องห้ามเข้าญี่ปุ่น เป็นต้น สำหรับการสอบคัดเลือกจะใช้วิธีการทดสอบสมรรถภาพร่างกาย และประเมินภาษาญี่ปุ่น ณ ศูนย์สอบกรุงเทพมหานคร ผู้ที่สนใจสามารถสมัครสอบได้ที่เว็บไซต์ toea.doe.go.th ไม่มีค่าใช้จ่าย และไม่เว้นวันหยุดราชการ ทั้งนี้ ผู้ที่ผ่านการคัดเลือกได้เดินทางฟรีค่าตั๋วเครื่องบินไป-กลับ เมื่อฝึกปฏิบัติงานครบ 3 ปี โดยเดือนแรกจะได้รับเบี้ยเลี้ยง 80,000 เยน หรือประมาณ 17,300 บาท ค่าที่พัก ค่าน้ำ - ค่าไฟ ฟรี เดือนที่ 2 ถึงเดือนที่ 36 จะได้ค่าจ้างไม่น้อยกว่าอัตราค่าจ้างขั้นต่ำที่กฎหมายญี่ปุ่นกำหนด 170,000 เยน หรือประมาณ 37,000 บาทต่อเดือน ไม่รวม ค่าทำงานล่วงเวลา เมื่อฝึกครบตามกำหนด จะได้รับประกาศนียบัตรรับรองการฝึกงาน และเงินสนับสนุนการประกอบอาชีพ จำนวน 600,000 เยน หรือประมาณ 129,700 (ขึ้นกับอัตราแลกเปลี่ยน) เพื่อเป็นค่าใช้จ่ายในการประกอบอาชีพเมื่อเดินทางกลับประเทศไทย
ทั้งนี้ กรมการจัดหางานจะประกาศรายชื่อผู้มีสิทธิสอบ ทางเว็บไซต์ของกองบริหารแรงงานไทยไปต่างประเทศ doe.go.th/overseas และ facebook: IMthailand หากต้องการสอบถามรายละเอียดเพิ่มเติม ติดต่อที่กองบริหารแรงงานไทยไปต่างประเทศ กรมการจัดหางาน โทร. 0 2245 9428 หรือสายด่วนกรมการจัดหางาน โทร. 1694 หรือสายด่วนกระทรวงแรงงาน โทร. 1506 กด 2 กรมการจัดหางาน

ที่มา : https://www.thaigov.go.th/news/contents/details/93090