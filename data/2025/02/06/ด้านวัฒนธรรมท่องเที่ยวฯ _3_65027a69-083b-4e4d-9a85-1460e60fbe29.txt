รัฐบาลไทย-ข่าวทำเนียบรัฐบาล-ปลัดกระทรวงการท่องเที่ยวและกีฬา เปิดประชุมเพิ่มประสิทธิภาพการประเมิน ITA มุ่งยกระดับคุณธรรมและความโปร่งใสในหน่วยงานรัฐ


วันพฤหัสบดีที่ 6 กุมภาพันธ์ 2568
ปลัดกระทรวงการท่องเที่ยวและกีฬา เปิดประชุมเพิ่มประสิทธิภาพการประเมิน ITA มุ่งยกระดับคุณธรรมและความโปร่งใสในหน่วยงานรัฐ
ปลัดกระทรวงการท่องเที่ยวและกีฬา เปิดประชุมเพิ่มประสิทธิภาพการประเมิน ITA มุ่งยกระดับคุณธรรมและความโปร่งใสในหน่วยงานรัฐ
วันที่ 5 กุมภาพันธ์ 2568 เวลา 10.00 น. ณ ห้องประชุมกระทรวงการท่องเที่ยวและกีฬา นางสาวนัทรียา ทวีวงศ์ ปลัดกระทรวงการท่องเที่ยวและกีฬา เป็นประธานเปิดการประชุมเพิ่มประสิทธิภาพการประเมินคุณธรรมและความโปร่งใสในการดำเนินงานของหน่วยงานภาครัฐ (Integrity and Transparency Assessment: ITA) ประจำปีงบประมาณ พ.ศ. 2568 โดยมีนางสาววนิดา พันธ์สอาด รองปลัดกระทรวงการท่องเที่ยวและกีฬา พร้อมด้วยผู้บริหารและผู้แทนจากหน่วยงานในสังกัดกระทรวงการท่องเที่ยวและกีฬาเข้าร่วม
การประชุมครั้งนี้จัดขึ้นเพื่อถ่ายทอดหลักเกณฑ์และตัวชี้วัดการประเมิน ITA ให้แก่ผู้รับผิดชอบด้านการประเมินในหน่วยงานต่าง ๆ โดยได้รับเกียรติจากวิทยากรผู้เชี่ยวชาญจากสำนักงานคณะกรรมการป้องกันและปราบปรามการทุจริตแห่งชาติ (ป.ป.ช.) มาร่วมเสวนาและให้ความรู้ ซึ่งมีความสำคัญอย่างยิ่งในการผลักดันให้หน่วยงานภายใต้กระทรวงการท่องเที่ยวและกีฬาผ่านการประเมินในระดับดีเยี่ยม
นางสาวนัทรียา กล่าวในโอกาสนี้ว่า “การเสวนาและถ่ายทอดความรู้ในวันนี้เป็นโอกาสสำคัญที่จะช่วยให้หน่วยงานของเราสามารถยกระดับการประเมิน ITA ให้บรรลุเป้าหมายสูงสุด สะท้อนถึงการดำเนินงานที่มีคุณธรรมและความโปร่งใสอย่างแท้จริง” พร้อมเน้นย้ำให้ผู้เข้าร่วมประชุมใช้โอกาสนี้ในการแลกเปลี่ยนความคิดเห็น ซักถามข้อสงสัย และร่วมมือกันในการจัดทำแบบประเมิน ITA ให้ครบถ้วนถูกต้อง
นอกจากนี้ ปลัดกระทรวงการท่องเที่ยวและกีฬา ยังได้เน้นย้ำถึงความสำคัญของการปฏิบัติงานตามกฎหมายและระเบียบที่เกี่ยวข้อง โดยให้บริการประชาชนด้วยความเป็นธรรม โปร่งใส ไม่เลือกปฏิบัติ และยึดมั่นในนโยบาย “No Gift Policy” ทั้งก่อน ขณะ และหลังการปฏิบัติหน้าที่ รวมถึงการปฏิบัติตนตามประมวลจริยธรรมของเจ้าหน้าที่รัฐอย่างเคร่งครัด
“ขอให้ทุกท่านตระหนักถึงบทบาทหน้าที่ของตนเองในการเสริมสร้างภาพลักษณ์ที่ดีให้กับหน่วยงาน และยึดมั่นในหลักคุณธรรมและความโปร่งใส เพื่อให้การดำเนินงานของกระทรวงการท่องเที่ยวและกีฬาเป็นแบบอย่างที่ดีของหน่วยงานภาครัฐ” นางสาวนัทรียา กล่าวทิ้งท้าย

ที่มา : https://www.thaigov.go.th/news/contents/details/93095