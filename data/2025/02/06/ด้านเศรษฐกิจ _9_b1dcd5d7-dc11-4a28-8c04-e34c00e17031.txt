รัฐบาลไทย-ข่าวทำเนียบรัฐบาล-ขสมก. เดินหน้าลดฝุ่นละอองเพื่อประชาชน ออกมาตรการคุมเข้มรถเมล์ ก่อน - ระหว่าง - หลังให้บริการประชาชน


วันพฤหัสบดีที่ 6 กุมภาพันธ์ 2568
ขสมก. เดินหน้าลดฝุ่นละอองเพื่อประชาชน ออกมาตรการคุมเข้มรถเมล์ ก่อน - ระหว่าง - หลังให้บริการประชาชน
....
นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ กระทรวงคมนาคม กล่าวว่า ตามที่นายสุรพงษ์  ปิยะโชติ รัฐมนตรีช่วยว่าการกระทรวงคมนาคม มีข้อสั่งการเน้นย้ำให้องค์การขนส่งมวลชนกรุงเทพ (ขสมก.) ดำเนินการตามแผนปฏิบัติการแก้ไขปัญหาฝุ่นละออง PM 2.5 ของกระทรวงคมนาคม โดยเฉพาะมาตรการตรวจสอบและห้ามใช้ยานพาหนะที่ปล่อยควันดำเกินกว่ามาตรฐานที่กฎหมายกำหนด รวมถึงการดำเนินการตามมาตรการป้องกันและแก้ไขปัญหาฝุ่นละออง PM 2.5 ขสมก. ได้วางกรอบแนวทางการปฏิบัติงานตามมาตรการป้องกันและแก้ไขปัญหามลภาวะ และที่สำคัญคือความตั้งใจในการเป็นส่วนหนึ่งที่จะช่วยลดฝุ่นละอองจากยานพาหนะ โดยได้กำหนดเพิ่มและคุมเข้มมาตรการต่าง ๆ ทั้งก่อนออกให้บริการ ระหว่างเส้นทาง และหลังการให้บริการ ดังนี้
1. รถโดยสาร ขสมก. ทุกคันต้องผ่านการตรวจวัดควันดำ ทั้งกะเช้าและกะบ่าย ก่อนนำรถออกให้บริการประชาชนเป็นประจำทุกวัน โดยกำหนดค่าควันดำไม่เกินร้อยละ 20 ซึ่งต่ำกว่าเกณฑ์มาตรฐานที่กำหนดไว้ร้อยละ 30 หากพบเกิดค่าควันดำเกินค่ามาตรฐานที่ ขสมก. กำหนด ต้องนำรถเข้าแก้ไขทันที พร้อมทั้งเน้นย้ำ และกำชับทีมเหมาซ่อมและเจ้าหน้าที่ตรวจรับรถโดยสารให้เพิ่มความเคร่งครัดในการดูแลบำรุงรักษารถโดยสารให้อยู่ในสภาพพร้อมใช้งาน และไม่ก่อให้เกิดมลภาวะหรือฝุ่นละออง ด้านพนักงานต้องได้รับการตรวจวัดแอลกอฮอล์ และตรวจวัดความดันโลหิต พร้อมกำชับให้สวมหน้ากากอนามัยตลอดเวลาที่ปฏิบัติงาน เพื่อสุขภาพของพนักงาน
2. ส่งเจ้าหน้าที่ประจำจุด เพื่อสังเกตการณ์และตรวจหารถเมล์ที่มีควันดำระหว่างให้บริการในเส้นทาง หากพบจะแจ้งต้นสังกัดและส่งซ่อมทันที
3. เมื่อรถโดยสารกลับเข้าอู่ หลังจากครบเที่ยววิ่งประจำวันแล้ว จะต้องล้างทำความสะอาดรถโดยสารทั้งภายนอกและภายใน รวมถึงการล้างอู่เพื่อช่วยลดฝุ่นละออง
ทั้งนี้ ขสมก. ได้เน้นย้ำเจ้าหน้าที่ตรวจรับรถโดยสารและทีมเหมาซ่อม ให้เพิ่มความเคร่งครัดในการดูแลบำรุงรักษารถโดยสารให้อยู่ในสภาพที่ดี พร้อมใช้งาน เพื่อร่วมกันพัฒนาคุณภาพบริการให้ดียิ่งขึ้น

ที่มา : https://www.thaigov.go.th/news/contents/details/93112