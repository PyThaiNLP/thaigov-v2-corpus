รัฐบาลไทย-ข่าวทำเนียบรัฐบาล-ข่าวดีในเดือนแห่งความรัก!   รัฐบาล สนับสนุนสมรสเท่าเทียมหนุนกู้ร่วมซื้อบ้านกับ ธอส. ทุกโครงการ อัตราดอกเบี้ยเริ่มต้น 2.30% เริ่มวันนี้ ทั่วประเทศ


วันพฤหัสบดีที่ 6 กุมภาพันธ์ 2568
06/02/2568
พิมพ์
ข่าวดีในเดือนแห่งความรัก!   รัฐบาล สนับสนุนสมรสเท่าเทียมหนุนกู้ร่วมซื้อบ้านกับ ธอส. ทุกโครงการ อัตราดอกเบี้ยเริ่มต้น 2.30% เริ่มวันนี้ ทั่วประเทศ
ข่าวดีในเดือนแห่งความรัก!   รัฐบาล สนับสนุนสมรสเท่าเทียมหนุนกู้ร่วมซื้อบ้านกับ ธอส. ทุกโครงการ อัตราดอกเบี้ยเริ่มต้น 2.30% เริ่มวันนี้ ทั่วประเทศ
วันนี้ (6 กุมภาพันธ์ 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาล โดยธนาคารอาคารสงเคราะห์ (ธอส.) กระทรวงการคลังร่วมต้อนรับเดือนแห่งความรัก สนับสนุน กฎหมายสมรสเท่าเทียม โดยทุกคู่รัก LGBTQ+ ให้มีความมั่นคงด้านที่อยู่อาศัย โดยสามารถยื่นขอสินเชื่อร่วมกันในทุกผลิตภัณฑ์สินเชื่อกับ ธอส. ทั้งคู่รัก LGBTQ+ ที่เป็นพนักงานประจำ และอาชีพอิสระ นำโดย “สินเชื่อบ้านสวัสดิการ ปี 2568” อัตราดอกเบี้ย ปีที่ 1 เท่ากับ 2.30% ต่อปีอัตราดอกเบี้ยเฉลี่ย 3 ปีแรกเพียง 2.90%, “สินเชื่อเพื่อที่อยู่อาศัย ปี 2568” อัตราดอกเบี้ย ปีที่ 1 เท่ากับ 2.50% ต่อปี อัตราดอกเบี้ยเฉลี่ย 3 ปีแรก เท่ากับ 3.20% และ “โครงการบ้าน ธอส. เพื่อคุณ ปี 2568” อัตราดอกเบี้ยปีที่ 1 เท่ากับ 3.50% ต่อปี อัตราดอกเบี้ยเฉลี่ย 3 ปีแรก เท่ากับ 4.10% โดยผู้ที่สนใจสามารถยื่นขอสินเชื่อได้ที่ ธอส.ทุกสาขา ทั่วประเทศตั้งแต่วันนี้เป็นต้นไป
นางสาวศศิกานต์ กล่าวว่า  ธอส. ในฐานะสถาบันการเงินของรัฐ ที่มีพันธกิจ “ทำให้คนไทยมีบ้าน” พร้อมสนับสนุนทุกความรักของทุกคู่รัก LGBTQ+ ให้มีความมั่นคงด้านที่อยู่อาศัย โดยไม่กำหนดรายได้ขั้นต่ำ ผู้กู้หลักและผู้กู้ร่วมต้องถือกรรมสิทธิ์ร่วมกัน โดยผู้กู้ต้องมีอายุตั้งแต่ 20 ปีขึ้นไป และไม่เกิน 70 ปี  โครงการที่เข้าร่วม ประกอบด้วย
1.“สินเชื่อบ้านสวัสดิการ ปี 2568” สำหรับพนักงานที่สังกัดหน่วยงานที่ทำข้อตกลงโครงการสวัสดิการเงินกู้ที่อยู่อาศัย ประเภทไม่มีเงินฝาก และมีความประสงค์ทำประกันชีวิตคุ้มครองสินเชื่อ (MRTA/MLTA) อัตราดอกเบี้ยปีที่ 1 เท่ากับ 2.30% ต่อปี  ปีที่ 2 เท่ากับ 2.90% ต่อปี ปีที่ 3 เท่ากับ 3.50% ต่อปี หรืออัตราดอกเบี้ยเฉลี่ย 3 ปีแรกเพียง 2.90%  ปีที่ 4 – 5 เท่ากับ MRR – 2.00% ต่อปี และปีที่ 6 จนถึงตลอดอายุสัญญา เท่ากับ MRR-1.00% ต่อปี
2.“สินเชื่อเพื่อที่อยู่อาศัย ปี 2568” สำหรับผู้ต้องการกู้เพื่อซื้อ ปลูกสร้าง ต่อเติม หรือซ่อมแซม และมีความประสงค์ทำประกันชีวิตคุ้มครองสินเชื่อ (MRTA/MLTA) อัตราดอกเบี้ย ปีที่ 1 เท่ากับ 2.50% ต่อปี  ปีที่ 2 เท่ากับ 3.10% ต่อปี  ปีที่ 3 เท่ากับ 4.00% ต่อปี อัตราดอกเบี้ยเฉลี่ย 3 ปีแรก เพียง 3.20% และปีที่ 4 จนถึงตลอดอายุสัญญา เท่ากับ MRR-0.50% ต่อปี ยื่นคำขอกู้ได้ตั้งแต่วันนี้ ถึง 31 มีนาคม 2568 อนุมัติและทำนิติกรรมภายในวันที่ 30 เมษายน 2568
3. “โครงการบ้าน ธอส. เพื่อคุณ ปี 2568” สำหรับลูกค้าทั่วไปที่มีรายได้ไม่เกิน 35,000 บาทต่อเดือน และไม่มีประวัติการผ่อนชำระสินเชื่อที่อยู่อาศัยกับ ธอส. วงเงินให้กู้สูงสุดไม่เกิน 3 ล้านบาท ต่อรายต่อหลักประกัน อัตราดอกเบี้ย ปีที่ 1 เท่ากับ 3.50% ต่อปี  ปีที่ 2 เท่ากับ 4.25% ต่อปี  ปีที่ 3 เท่ากับ 4.55% ต่อปี อัตราดอกเบี้ยเฉลี่ย 3 ปีแรก เท่ากับ 4.10%  ปีที่ 4 - 5 เท่ากับ MRR-2.00% ต่อปี  ปีที่ 6 จนถึงตลอดอายุสัญญา ลูกค้าสวัสดิการ เท่ากับ MRR-1.00% ต่อปี  ลูกค้ารายย่อย เท่ากับ MRR-0.75% ต่อปี และชำระหนี้ เท่ากับ MRR กรณีกู้ 1 ล้านบาท ผ่อนชำระเงินงวดเริ่มต้นเพียงเดือนละ 4,700 บาท
“รัฐบาลมุ่งเดินหน้าสร้างความสุขที่ยั่งยืน เพื่อยกระดับชีวิตให้ทุกคนมีที่อยู่อาศัยเป็นของตนเอง สนใจติดต่อและสอบถามรายละเอียดที่ ธอส.ทุกสาขา หรือ G H Bank Call Center โทร.0-2645-9000 หรือ Facebook Fanpage ธนาคารอาคารสงเคราะห์ แอปพลิเคชั่น : GHB ALL GEN และ www.ghbank.co.th” นางสาวศศิกานต์ กล่าว

ที่มา : https://www.thaigov.go.th/news/contents/details/93092