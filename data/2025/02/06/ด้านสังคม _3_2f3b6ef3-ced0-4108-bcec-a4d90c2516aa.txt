รัฐบาลไทย-ข่าวทำเนียบรัฐบาล-ปลัด พม. นำคณะ ร่วมประชุมทวิภาคีไทย-เมียนมา หนุนช่วยเหยื่อค้ามนุษย์คืนสู่สังคม พร้อมถกระบบคุ้มครองเด็ก-สตรี-กลุ่มเปราะบาง ตามชายแดน


วันพฤหัสบดีที่ 6 กุมภาพันธ์ 2568
ปลัด พม. นำคณะ ร่วมประชุมทวิภาคีไทย-เมียนมา หนุนช่วยเหยื่อค้ามนุษย์คืนสู่สังคม พร้อมถกระบบคุ้มครองเด็ก-สตรี-กลุ่มเปราะบาง ตามชายแดน
ปลัด พม. นำคณะ ร่วมประชุมทวิภาคีไทย-เมียนมา หนุนช่วยเหยื่อค้ามนุษย์คืนสู่สังคม พร้อมถกระบบคุ้มครองเด็ก-สตรี-กลุ่มเปราะบาง ตามชายแดน
วันที่ 6 กุมภาพันธ์ 2568 นายอนุกูล ปีดแก้ว  ปลัดกระทรวงการพัฒนาสังคมและความมั่นคงของมนุษย์ ( ปลัด พม.) เป็นหัวหน้าคณะผู้แทนฝ่ายไทย พร้อมด้วยผู้แทนจากส่วนราชการที่เกี่ยวข้อง ได้แก่ สำนักงานคดีค้ามนุษย์ สำนักงานอัยการสูงสุด สำนักงานตำรวจแห่งชาติ กรมคุ้มครองสิทธิและเสรีภาพ และกรมการกงสุล เข้าร่วมการประชุมทวิภาคีไทย-เมียนมา ครั้งที่ 31 ด้านการบริหารจัดการรายกรณี การส่งกลับและคืนสู่สังคมผู้เสียหายจากการค้ามนุษย์ โดยมี Dr. San San Aye อธิบดีกรมสวัสดิการสังคม และ Dr. Min Thien อธิบดีกรมฟื้นฟูเยียวยา กระทรวงสวัสดิการสังคม การบรรเทาทุกข์ และการตั้งถิ่นฐานใหม่ เป็นหัวหน้าคณะฝ่ายเมียนมา ณ โรงแรม Park Royal เมืองย่างกุ้ง สาธารณรัฐแห่งสหภาพเมียนมา
นายอนุกูล กล่าวว่า ราชอาณาจักรไทยและสาธารณรัฐแห่งสหภาพเมียนมา เป็นประเทศคู่ภาคีที่มีความตกลงร่วมกันมาอย่างยาวนาน ซึ่งการประชุมความร่วมมือครั้งนี้ นับเป็นครั้งที่ 31 จัดโดยกระทรวงสวัสดิการสังคมการบรรเทาทุกข์ และการโยกย้ายถิ่นฐานใหม่ สาธารณรัฐแห่งสหภาพเมียนมา เพื่อหารือถึงความร่วมมือและติดตามความคืบหน้าการดำเนินงานต่างๆ ในการช่วยเหลือผู้เสียหายจากการค้ามนุษย์ของทั้งสองฝ่าย ทั้งนี้ ฝ่ายไทยได้ส่งมอบเงินค่าสินไหมทดแทนจากจำเลยในคดีค้ามนุษย์ ให้กับหัวหน้าคณะผู้แทนเมียนมา เพื่อนำไปมอบให้กับผู้เสียหายจากการค้ามนุษย์ นอกจากนี้ ยังได้หารือในประเด็นความร่วมมือเกี่ยวกับระบบการคุ้มครองเด็กและสตรี กลุ่มเปราะบาง โดยเฉพาะบริเวณชายแดนระหว่างสองประเทศ ซึ่งเป็นบทบาทภารกิจสำคัญของทั้ง 2 กระทรวง ซึ่งจะนำไปสู่ความร่วมมือกันต่อไป
นายอนุกูล กล่าวว่า การป้องกันและแก้ไขปัญหาการค้ามนุษย์ ไม่มีประเทศใดประเทศหนึ่งสามารถดำเนินการเพียงลำพังได้ ที่ผ่านมาการทำงานของราชอาณาจักรไทยและสาธารณรัฐแห่งสหภาพเมียนมา เป็นเสมือนต้นแบบการทำงานของประเทศอื่นๆ ในแถบภูมิภาคนี้ ถือว่าเป็นความสำเร็จที่เกิดจากความร่วมมือร่วมกัน และจะยังคงดำเนินต่อไปอย่างต่อเนื่อง เพราะปัญหาการค้ามนุษย์ยังคงเกิดขึ้น เกิดการเปลี่ยนแปลงจากการใช้เทคโนโลยี นำไปสู่การใช้วิธีการทางออนไลน์ เป็นอาชญากรรมข้ามชาติทางอิเล็กทรอนิกส์ ทำให้เกิดความซับซ้อนและเกิดความเสียหายในวงกว้าง ส่งผลกระทบต่อประชากรในประเทศต่าง ๆ จึงถือเป็นความท้าทายในการทำงานของทุกภาคส่วนที่เกี่ยวข้อง แต่ความร่วมมือของทั้งสองประเทศจะยังคงดำเนินต่อไป เพื่อร่วมกันพัฒนาแนวทางมาตรการใหม่ๆ ในการช่วยเหลือคุ้มครองผู้เสียหายจากการค้ามนุษย์ ให้สามารถกลับคืนสู่สังคม และภูมิลำเนาบ้านเกิดของผู้เสียหายได้อย่างปลอดภัย
นายอนุกูล กล่าวเพิ่มเติมว่า ตนในฐานะคณะผู้แทนฝ่ายไทย กระทรวง พม. และหน่วยงานที่เกี่ยวข้องทุกหน่วยงาน ขอย้ำและสร้างความมั่นใจต่อผู้แทนของสาธารณรัฐแห่งสหภาพเมียนมา อีกครั้งว่า ปัญหาการค้ามนุษย์ เป็นการละเมิดสิทธิมนุษยชน และศักดิ์ศรีความเป็นมนุษย์อย่างรุนแรง รัฐบาลไทยได้บูรณาการทุกภาคส่วนในการแก้ไขปัญหา และพยายามทุกวิถีทางที่จะสกัดกั้นการเกิดขบวนการค้ามนุษย์ และผู้เสียหายจากการค้ามนุษย์ที่อยู่ในความดูแลของรัฐบาลไทย ไม่ว่าจะสัญชาติใดจะได้รับการดูแลตามหลักกฎหมาย หลักสิทธิมนุษยชน รวมถึงหลักการสากล เพื่อประโยชน์สูงสุดของผู้เสียหายเป็นสำคัญ
"การประชุมความร่วมมือครั้งนี้ จะทำให้เราได้เห็นพัฒนาการของความร่วมมือกันหลายประการ ซึ่งจะเป็นประโยชน์ในการช่วยเหลือผู้เสียหายจากการค้ามนุษย์ตั้งแต่ในอดีต และปัจจุบัน รวมถึงผู้เสียหายที่อาจจะเกิดขึ้นในอนาคต และได้ข้อเสนอแนะสำหรับการพัฒนาการทำงานด้านการบริหารจัดการรายกรณี การส่งกลับและคืนสู่สังคม ที่จะทำให้เกิดผลลัพธ์ อันเกิดขึ้นต่อตัวผู้เสียหายจากการค้ามนุษย์ในอนาคต" นายอนุกูล กล่าว
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #การประชุมทวิภาคีไทยเมียนมา #ค้ามนุษย์ #เมียนมา

ที่มา : https://www.thaigov.go.th/news/contents/details/93118