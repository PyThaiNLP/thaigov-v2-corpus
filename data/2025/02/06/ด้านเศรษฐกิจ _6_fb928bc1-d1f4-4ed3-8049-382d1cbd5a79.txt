รัฐบาลไทย-ข่าวทำเนียบรัฐบาล-SLB406A ของไทยคว้ารางวัลระดับภูมิภาคอย่างต่อเนื่อง สะท้อนความสำเร็จด้านการเงินเพื่อความยั่งยืน


วันพฤหัสบดีที่ 6 กุมภาพันธ์ 2568
06/02/2568
พิมพ์
SLB406A ของไทยคว้ารางวัลระดับภูมิภาคอย่างต่อเนื่อง สะท้อนความสำเร็จด้านการเงินเพื่อความยั่งยืน
ความสำเร็จของพันธบัตรส่งเสริมความยั่งยืน (SLB) รุ่น SLB406A ของไทย ซึ่งออกจำหน่ายเมื่อวันที่ 25 พ.ย.2567 ในวงเงิน 30,000 ลบ. โดยพันธบัตรดังกล่าวได้รับรางวัล Roll of Honour สาขา Regional Award: Domestic Bond จาก IFR Asia Awards 2024
นายพชร อนันตศิลป์ ผู้อำนวยการสำนักงานบริหารหนี้สาธารณะ เปิดเผยถึงความสำเร็จของพันธบัตรส่งเสริมความยั่งยืน (Sustainability-Linked Bond: SLB) รุ่น SLB406A ของประเทศไทย ซึ่งได้ออกจำหน่ายเมื่อวันที่ 25 พฤศจิกายน 2567 ในวงเงิน 30,000 ล้านบาท โดยพันธบัตรดังกล่าวได้รับรางวัล Roll of Honour สาขา Regional Award: Domestic Bond จาก IFR Asia Awards 2024 จาก International Financing Review Asia (IFR Asia) ที่สะท้อนให้เห็นถึงความเป็นผู้นำของประเทศไทยในการพัฒนาเครื่องมือทางการเงินที่สนับสนุนเป้าหมายการพัฒนาที่ยั่งยืน (Sustainable Development Goals: SDGs) อย่างเป็นรูปธรรม
SLB ของรัฐบาลไทยถูกออกแบบให้เชื่อมโยงกับตัวชี้วัดด้านสิ่งแวดล้อม โดยมีเป้าหมายเพื่อกระตุ้นการลงทุนที่คำนึงถึงผลกระทบทางบวกต่อสังคมและเศรษฐกิจในระยะยาว การได้รับรางวัลระดับภูมิภาคในครั้งนี้ถือเป็นการตอกย้ำความสำเร็จของประเทศไทยในการพัฒนาตลาดตราสารหนี้ที่เป็นมิตรต่อสิ่งแวดล้อมและสร้างมาตรฐานใหม่ในกลไกการระดมทุนของภาครัฐ และสำนักงานบริหารหนี้สาธารณะ (สบน.) มุ่งมั่นที่จะออก SLB406A ให้เป็นไปอย่างต่อเนื่องเพื่อสร้างสภาพคล่องให้แก่พันธบัตรและสนับสนุนการระดมทุนอย่างยั่งยืน ซึ่งจะเป็นกลไกสำคัญในการขับเคลื่อนการเติบโตของเศรษฐกิจไทยอย่างยั่งยืนในอนาคต
ความสำเร็จในครั้งนี้เกิดขึ้นจากความร่วมมือของหน่วยงานที่เกี่ยวข้องและการสนับสนุนจากนักลงทุนทุกท่าน ซึ่งมีบทบาทสำคัญในการผลักดันให้ตลาดตราสารหนี้ด้านความยั่งยืนของประเทศไทยเติบโตอย่างแข็งแกร่งต่อเนื่องและเป็นที่ยอมรับในระดับสากล สบน. ขอขอบคุณทุกภาคส่วนที่ร่วมเป็นกำลังสำคัญในการขับเคลื่อนประเทศไปสู่สังคมที่เป็นมิตรต่อสิ่งแวดล้อมผ่านกลไกทางการเงินที่ช่วยส่งเสริมการพัฒนาอย่างยั่งยืน เราเชื่อมั่นว่าความร่วมมืออย่างต่อเนื่องจะเป็นก้าวสำคัญในการสร้างอนาคตที่มั่นคง สมดุล และยั่งยืนสำหรับทุกคน
https://www.facebook.com/share/p/14vjBvQrBz/

ที่มา : https://www.thaigov.go.th/news/contents/details/93103