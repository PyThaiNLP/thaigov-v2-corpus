รัฐบาลไทย-ข่าวทำเนียบรัฐบาล-วธ. เปิดอบรมติวเข้ม Reskill - Upskill ยกระดับทักษะคนไทย ชู 1 ครอบครัว 1 พลังสร้างสรรค์ ผลิตแรงงานศิลปวัฒนธรรมศักยภาพสูง 


วันพุธที่ 26 กุมภาพันธ์ 2568
วธ. เปิดอบรมติวเข้ม Reskill - Upskill ยกระดับทักษะคนไทย ชู 1 ครอบครัว 1 พลังสร้างสรรค์ ผลิตแรงงานศิลปวัฒนธรรมศักยภาพสูง
วธ. เปิดอบรมติวเข้ม Reskill - Upskill ยกระดับทักษะคนไทย ชู 1 ครอบครัว 1 พลังสร้างสรรค์ ผลิตแรงงานศิลปวัฒนธรรมศักยภาพสูง ป้อน 4 อุตสาหกรรมสร้างสรรค์ - ขับเคลื่อน Soft Power - นำทุนทางวัฒนธรรมพัฒนาเศรษฐกิจประเทศ
วธ. เปิดอบรมติวเข้ม Reskill - Upskill ยกระดับทักษะคนไทย ชู 1 ครอบครัว 1 พลังสร้างสรรค์ ผลิตแรงงานศิลปวัฒนธรรมศักยภาพสูง ป้อน 4 อุตสาหกรรมสร้างสรรค์ - ขับเคลื่อน Soft Power - นำทุนทางวัฒนธรรมพัฒนาเศรษฐกิจประเทศ
เมื่อวันที่ 25 กุมภาพันธ์ 2568 นายประสพ เรียงเงิน ปลัดกระทรวงวัฒธรรมเป็นประธานในพิธีเปิดโครงการอบรมเชิงปฏิบัติการ “โครงการ 1 ครอบครัว 1 พลังสร้างสรรค์” ครั้งที่ 1 เขตภาคกลาง จัดขึ้นระหว่างวันที่ 25 - 27 กุมภาพันธ์ 2568 โดยมี รศ.ดร.คมสัน มาลีสี อธิการบดีสถาบันเทคโนโลยีพระจอมเกล้าเจ้าคุณทหารลาดกระบัง นางโชติกา อัครกิจโสภากุล รองปลัดกระทรวงวัฒนธรรม นางสาวเพชรรัตน์ สายทอง ผู้ตรวจราชการกระทรวงวัฒนธรรม รศ.ดร.สุรพงษ์ สิริพงศ์ดี คณบดีวิทยาลัยการจัดการนวัตกรรมและอุตสาหกรรม นางสาวฐิต์ณัฐ สมบัติศิริ ผู้ช่วยปลัดกระทรวงวัฒนธรรม ผู้บริหารกระทรวงวัฒนธรรม ผู้บริหารสถาบันเทคโนโลยีพระจอมเกล้าเจ้าคุณทหารลาดกระบัง คณะอาจารย์ วิทยากร ผู้ประกอบการ เข้าร่วม ณ โรงแรมเดอะ บาซาร์ แบงค็อก
ปลัด วธ. กล่าวว่า รัฐบาลให้ความสำคัญกับการส่งเสริมซอฟต์พาวเวอร์ โดยใช้มิติด้านวัฒนธรรม อัตลักษณ์ความเป็นไทยเป็นเครื่องมือสนับสนุนการเพิ่มมูลค่าให้แก่สินค้าและบริการของไทย รวมถึงเพิ่มขีดความสามารถในการแข่งขันและส่งเสริมภาพลักษณ์ของประเทศไทยในเวทีโลก ซึ่งรัฐบาลสนับสนุนการพัฒนาแรงงานทักษะสูงกำหนดให้อย่างน้อย 1 คนต่อครอบครัว ได้มีโอกาสฝึกฝนทักษะทั้งการ Upskill (การพัฒนาทักษะเดิม) และ Reskill (การเพิ่มหรือฝึกฝนทักษะใหม่) เพื่อให้ทุกคนได้เป็นทรัพยากรที่สำคัญในการพัฒนาเศรษฐกิจของประเทศ ดังนั้นกระทรวงวัฒนธรรม จึงขับเคลื่อนงานด้านวัฒนธรรมตามกรอบนโยบายหลัก "วัฒนธรรมนำเศรษฐกิจ" พร้อมสานต่อด้วยนโยบาย "1 ครอบครัว 1 พลังสร้างสรรค์" หรือ "One Family One Soft Power (OFOS)" เพื่อยกระดับคุณภาพชีวิตของประชาชนนำความรู้ความสามารถร่วมขับเคลื่อนผลผลิตให้เกิดเป็น Soft Power ตลอดจนสร้างเศรษฐกิจฐานรากของชุมชนที่เข้มแข็งอย่างยั่งยืน
นายประสพ กล่าวว่า โครงการนี้มีจุดมุ่งหมายเพื่อศึกษาและวิเคราะห์องค์ความรู้ด้านวัฒนธรรมไทยที่เป็น Soft Power และให้ความสำคัญกับการฝึกอบรมพัฒนาศักยภาพคนไทยให้เป็นแรงงานทักษะสูง โดยจะมีการฝึกอบรม Upskill/Reskill โดยผู้ทรงคุณวุฒิและผู้เชี่ยวชาญด้าน Soft Power ใน 4 กลุ่มอุตสาหกรรม ได้แก่ การท่องเที่ยว ศิลปะ ดนตรี และอาหาร โดยรับสมัครและคัดเลือกกลุ่มเป้าหมายจากชุมชน ผู้ผลิตและผู้ประกอบการ รายย่อยในพื้นที่กรุงเทพฯ และส่วนภูมิภาค จำนวน 20 จังหวัด เพื่อให้ได้ผู้สมัครเข้าร่วมโครงการจำนวน 2,400 คน ซึ่งหลังจากรับสมัครและคัดเลือกผู้เข้าร่วมโครงการแล้ว จึงจัดโครงการอบรมเชิงปฏิบัติการฯ ใน 5 ภาค จำนวน 6 ครั้ง ดังนี้ 1.ภาคกลาง (กรุงเทพมหานคร) ระหว่างวันที่ 25 - 27 กุมภาพันธ์ 2568 และระหว่างวันที่ 3 - 5 มีนาคม 2568 ณ ณ โรงแรมเดอะ บาซาร์ แบงค็อก 2. ภาคตะวันออก (จังหวัดจันทบุรี) ระหว่างวันที่ 3 - 5 มีนาคม 2568 ณ โรงแรมเคพีแกรนด์ จันทบุรี 3. ภาคตะวันออกเฉียงเหนือ (จังหวัดนครราชสีมา) ระหว่างวันที่ 10 - 12 มีนาคม 2568 ณ โรงแรมดิ อิมพีเรียล โฮเทล แอนด์ คอนเวนชั่น เซ็นเตอร์ โคราช 4. ภาคเหนือ (จังหวัดเชียงใหม่) ระหว่างวันที่ 17 - 19 มีนาคม 2568 ณ โรงแรม ดิเอ็มเพรส เชียงใหม่ 5.ภาคใต้ (จังหวัดสงขลา) ระหว่างวันที่ 10 - 12 มีนาคม 2568 ณ โรงแรมบุรีศรีภู และ6.ภาคใต้ (จังหวัดสุราษฎร์ธานี) ระหว่างวันที่ 17 - 19 มีนาคม 2568 ณ โรงแรมบรรจงบุรี
“เชื่อมั่นว่าโครงการดังกล่าวจะช่วยพัฒนาศักยภาพคนไทยให้เป็นแรงงานศักยภาพสูงในกลุ่มอุตสาหกรรมสร้างสรรค์เป้าหมายโดยมีการพัฒนาหลักสูตรเพื่อเพิ่มทักษะของผู้เข้าร่วมโครงการในมิติต่างๆ อาทิ 1.การอบรมสร้างองค์ความรู้และการพัฒนา Soft Power 2.Creative Marketing 3.การสร้าง Storytelling 4.Design Thinking Challenge 5.การสื่อสารทางการตลาดอย่างสร้างสรรค์โดยใช้ AI เพื่อสร้างภาพ และเพลงโปรโมทในช่องทางออนไลน์ 6.Soft Power Model Canvas 7.ทรัพย์สินทางปัญญา และวิธีจดทะเบียนออนไลน์ และ 8. กิจกรรม Work Shop โดยกระทรวงวัฒนธรรมเชื่อมั่นว่าโครงการนี้จะช่วยส่งเสริมอาชีพ ส่งเสริมการจ้างงานด้านศิลปวัฒนธรรม สร้างรายได้ให้แก่ผู้เข้าร่วมโครงการ โดยเฉพาะอย่างยิ่งขับเคลื่อนนโยบาย Soft Power ของรัฐบาล โดยนำทุนทางวัฒนธรรมเป็นฐานสำคัญในการขับเคลื่อนเศรษฐกิจของประเทศ” ปลัด วธ. กล่าว

ที่มา : https://www.thaigov.go.th/news/contents/details/93842