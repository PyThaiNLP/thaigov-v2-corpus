รัฐบาลไทย-ข่าวทำเนียบรัฐบาล-อธิบดีกรมทางหลวงชนบท สั่งระดมกำลังเจ้าหน้าที่รับมือสถานการณ์อุทกภัยในพื้นที่ภาคใต้ พร้อมจัดกำลังคนลาดตระเวน และจัดเตรียมเครื่องมือเครื่องจักรเข้าช่วยเหลือประชาชนอย่างเต็มกำลัง


วันพุธที่ 26 กุมภาพันธ์ 2568
อธิบดีกรมทางหลวงชนบท สั่งระดมกำลังเจ้าหน้าที่รับมือสถานการณ์อุทกภัยในพื้นที่ภาคใต้ พร้อมจัดกำลังคนลาดตระเวน และจัดเตรียมเครื่องมือเครื่องจักรเข้าช่วยเหลือประชาชนอย่างเต็มกำลัง
......
นายมนตรี เดชาสกุลสม อธิบดีกรมทางหลวงชนบท กระทรวงคมนาคม กล่าวว่า หลังสถานการณ์ฝนตกหนักในหลายพื้นที่ โดยเฉพาะพื้นที่ภาคใต้ ซึ่งอาจทำให้เกิดน้ำท่วมฉับพลันและน้ำป่าไหลหลาก ส่งผลกระทบต่อความเป็นอยู่และการเดินทางสัญจรของประชาชน กรมทางหลวงชนบท (ทช.) จึงได้เร่งสั่งการสำนักงานทางหลวงชนบท และแขวงทางหลวงชนบทในพื้นภาคใต้ ได้แก่ สำนักงานทางหลวงชนบทที่ 11 12 14 และแขวงทางหลวงชนบทในสังกัด ให้ระดมกำลังเจ้าหน้าที่ลงพื้นที่สำรวจโครงข่ายทางหลวงชนบทที่อยู่ในความรับผิดชอบ หากพบว่ามีเส้นทางที่ได้รับผลกระทบให้เร่งติดตั้งป้ายเตือน ป้ายทางเลี่ยง สัญญาณไฟกะพริบ ตลอดจนอุปกรณ์อำนวยความปลอดภัยต่าง ๆ เพื่อความปลอดภัยของประชาชน นอกจากนี้ ยังได้กำชับให้เฝ้าระวังในพื้นที่ที่มีความเสี่ยงต่อการเกิดเหตุดินสไลด์หรือคอสะพานชำรุดบนถนนทางหลวงชนบท พร้อมเน้นย้ำให้จัดชุดลาดตระเวนสำรวจพื้นที่เสี่ยงเป็นพิเศษ เพื่อให้สามารถบริหารจัดการเส้นทางและเข้าดำเนินการแก้ไขได้อย่างรวดเร็วเมื่อเกิดเหตุ เป็นการอำนวยความสะดวกปลอดภัยให้กับผู้ใช้เส้นทาง ตามข้อสั่งการของนายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม
สำหรับข้อมูล ณ วันที่ 26 กุมภาพันธ์ 2568 เวลา 09.00 น. พบถนนทางหลวงชนบทที่ได้รับผลกระทบจากอุทกภัยสัญจรผ่านได้ 4 สายทาง ในพื้นที่จังหวัดพัทลุง ได้แก่
1. พท.1015 แยก ทล.4 - บ้านศาลาเม็ง อำเภอเขาชัยสน และกงหรา ช่วง กม. ที่ 0+000 - 0+200) ระดับน้ำสูง 20 เซนติเมตร
2. พท.1002 แยก ทล.4 - บ้านคู อำเภอเมือง และกงหรา ช่วง กม. ที่ 2+500 - 3+400 ระดับน้ำสูง 30 เซนติเมตร และ 4+800 - 6+200 ระดับน้ำสูง 20 เซนติเมตร
3. พท.1005 แยก ทล.4 - บ้านไสแตระ อำเภอศรีนครินทร์ และกงหรา ช่วง กม. ที่ 2+300 - 2+350
4. พท.2038 แยก ทล.41 - วัดเต่า อำเภอเมือง ช่วง กม. ที่ 1+700 - 1+800 ระดับน้ำสูง 10 เซนติเมตร
อย่างไรก็ตาม เพื่อบรรเทาความเดือดร้อนและอำนวยความสะดวกปลอดภัยในการสัญจรให้กับพี่น้องประชาชน ได้สั่งการเพิ่มเติมไปยังสำนักงานทางหลวงชนบท และแขวงทางหลวงชนบทในภูมิภาคอื่น ๆ ทั่วประเทศ ให้เฝ้าระวังสถานการณ์อุทกภัยด้วยเช่นกัน ทั้งนี้ ทช. จะรายงานสถานการณ์ให้ประชาชนได้รับทราบเป็นระยะ และขอความร่วมมือประชาชนโปรดระมัดระวังในการใช้รถใช้ถนนเป็นพิเศษและโปรดสังเกตป้ายเตือน สามารถแจ้งเหตุอุทกภัยได้ที่แขวงทางหลวงชนบททั่วประเทศหรือติดต่อสายด่วน ทช. โทร. 1146

ที่มา : https://www.thaigov.go.th/news/contents/details/93828