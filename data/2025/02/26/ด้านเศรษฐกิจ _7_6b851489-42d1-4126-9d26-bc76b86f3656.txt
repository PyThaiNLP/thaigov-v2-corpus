รัฐบาลไทย-ข่าวทำเนียบรัฐบาล-นายสุรพงษ์ ปิยะโชติ รัฐมนตรีช่วยว่าการกระทรวงคมนาคม แสดงความเสียใจอย่างสุดซึ้ง กรณีรถบัสโดยสารคณะดูงานเทศบาลบึงกาฬ เกิดเหตุพลิกคว่ำ จังหวัดปราจีนบุรี 


วันพุธที่ 26 กุมภาพันธ์ 2568
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม แสดงความเสียใจอย่างสุดซึ้ง กรณีรถบัสโดยสารคณะดูงานเทศบาลบึงกาฬ เกิดเหตุพลิกคว่ำ จังหวัดปราจีนบุรี
...
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เปิดเผยว่า จากอุบัติเหตุรถบัสโดยสารคณะดูงานเทศบาลบึงกาฬ ประสบอุบัติเหตุเสียหลักพลิกคว่ำตกข้างทางบน ทล. 304 บริเวณตำบลบุพราหมณ์ อำเภอนาดี จังหวัดปราจีนบุรี เมื่อเวลาประมาณ 03.09 น. ของวันที่ 26 กุมภาพันธ์ 2568 เป็นเหตุให้มีผู้โดยสารเสียชีวิต 18 ราย และบาดเจ็บ 22 ราย นั้น ตนขอแสดงความเสียใจอย่างสุดซึ้งต่อเหตุการณ์ที่เกิดขึ้นและขอเป็นกำลังใจให้กับผู้ที่ได้รับบาดเจ็บให้หายโดยเร็ว
ทั้งนี้ ตามที่นางสาวแพทองธาร ชินวัตร นายกรัฐมนตรี และนายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม ได้กำชับให้เร่งตรวจสอบเหตุการณ์ดังกล่าวนั้น ตนได้สั่งการให้กรมการขนส่งทางบก (ขบ.) ไปดำเนินการตรวจสอบข้อเท็จจริงและสาเหตุที่เกิดขึ้นอย่างละเอียด และเร่งช่วยเหลือผู้ประสบอุบัติเหตุอย่างเร่งด่วน ก่อนรายงานกลับมายังกระทรวงคมนาคมต่อไป
ขณะเดียวกันให้ ขบ. ได้ประสานกับพนักงานสอบสวนเพื่อติดตามผลคดีอย่างใกล้ชิด พร้อมทั้งดำเนินการเรียกผู้ประกอบการมาชี้แจงข้อเท็จจริง หากพบว่ามีการกระทำความผิดตามกฎหมายว่าด้วยการขนส่งทางบก ให้ดำเนินการพิจารณาลงโทษในกรณีความผิดต่อไป นอกจากนี้ ได้เน้นย้ำให้ ขบ. คุมเข้มรถโดยสารสาธารณะทุกคันต้องผ่านการตรวจสภาพรถ และจะต้องคำนึงถึงความปลอดภัยสูงสุด เพื่อไม่ให้เกิดเหตุการณ์สูญเสียเช่นนี้ขึ้นอีก อย่างไรก็ตาม ขณะนี้เจ้าหน้าที่ ขบ. อยู่ระหว่างลงพื้นที่ตรวจสอบข้อเท็จจริงเชิงลึก เพื่อดำเนินการทางกฎหมายกับผู้กระทำผิดต่อไป
นายสุรพงษ์ ปิยะโชติ กล่าวต่อว่า จากการรายงานข้อมูลอุบัติเหตุของ ขบ. พบว่า รถโดยสารไม่ประจำทางคันที่ประสบอุบัติเหตุ หมายเลขทะเบียน 30-0040 บึงกาฬ มีผู้โดยสาร 48 คน คนขับรถ 1 คน รวม 49 คน ขับมาจากจังหวัดบึงกาฬมุ่งหน้าจังหวัดระยอง เมื่อมาถึงที่เกิดเหตุบริเวณ ทล.304 ตำบลบุพราหมณ์ อำเภอนาดี จังหวัดปราจีนบุรี เกิดพลิกคว่ำเป็นเหตุให้มีทรัพย์สินเสียหาย มีผู้เสียชีวิต 18 ราย บาดเจ็บ 31 ราย (ข้อมูล ณ วันที่ 26 กุมภาพันธ์ 2568 เวลา 09.11 น.) ทั้งนี้ จากการตรวจสอบตัวรถโดยสารคันที่เกิดอุบัติเหตุ เป็นรถโดยสารไม่ประจำทาง ในขณะเกิดเหตุมีผู้ขับรถชื่อนายนาวิน ชูปัญญา มีใบอนุญาตขับรถทุกประเภทชนิดที่ 4 เลขที่ 00169/65 สิ้นอายุวันที่ 6 กันยายน 2568 ผู้ประกอบการชื่อนายบุญทัน ชาตรี ใบอนุญาตเลขที่ บก.บ.8/2566 วันสิ้นอายุใบอนุญาตวันที่ 17 ธันวาคม 2571 ขณะที่การคุ้มครองของประกันภัยเพื่อช่วยเหลือผู้ประสบอุบัติเหตุ พบว่า รถคันดังกล่าวได้ทำประกันภาคสมัครใจ ชั้น 3 บริษัท มิตรแท้ประกันภัย จำกัด วงเงินไม่เกิน 10,000,000 บาท/ครั้ง โดยเสียชีวิตเบื้องต้น 50,000 บาท/คน สูงสุดไม่เกิน 500,000 บาท กรณีบาดเจ็บ ค่ารักษาพยาบาล 50,000 บาท/คน และ พ.ร.บ. ภาคบังคับ วงเงินไม่เกิน 10,000,000 บาท/ครั้ง โดยเสียชีวิตเบื้องต้น 35,000 บาท/คน สูงสุดไม่เกิน 500,000 บาท กรณีบาดเจ็บ ค่ารักษาพยาบาล 30,000 บาท/คน

ที่มา : https://www.thaigov.go.th/news/contents/details/93830