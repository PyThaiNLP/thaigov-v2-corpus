รัฐบาลไทย-ข่าวทำเนียบรัฐบาล-ออมสิน เดินหน้าบทบาทเสริมทักษะการเงิน ผ่านบอร์ดเกม "มันนี่ปังปัง" หวังปลูกฝังความรู้เรื่องเงินในกลุ่มคนรุ่นใหม่ นำร่องจับมือพันธมิตรเพื่อขยายผลการใช้งานในสถานศึกษาทั่วประเทศ


วันพุธที่ 26 กุมภาพันธ์ 2568
26/02/2568
พิมพ์
ออมสิน เดินหน้าบทบาทเสริมทักษะการเงิน ผ่านบอร์ดเกม "มันนี่ปังปัง" หวังปลูกฝังความรู้เรื่องเงินในกลุ่มคนรุ่นใหม่ นำร่องจับมือพันธมิตรเพื่อขยายผลการใช้งานในสถานศึกษาทั่วประเทศ
ธ.ออมสินริเริ่มพัฒนาเครื่องมือเสริมทักษะด้านการเงินแนวใหม่รูปแบบบอร์ดเกม “มันนี่ปังปัง” เพื่อตอบโจทย์ความสนใจและปลูกฝังความรู้ ความเข้าใจ และสร้างวินัยทางการเงินให้กับกลุ่มเยาวชน โดยวางเป้าหมายขยายการใช้งานบอร์ดเกมดังกล่าวในสถานศึกษา
นายวิทัย รัตนากร ผู้อำนวยการธนาคารออมสิน เปิดเผยว่า ธนาคารมุ่งเดินหน้าบทบาทธนาคารเพื่อสังคม ในการขยายผลสร้าง Social Impact ให้เกิดแก่ผู้คนและสังคมในวงกว้างมากขึ้น ผ่านการดำเนินภารกิจหลักต่าง ๆ โดยเฉพาะการส่งเสริมทักษะความรู้ด้านการเงิน (Financial Literacy) และจุดพลังการออมอย่างมีเป้าหมายให้ประชาชน ซึ่งถือเป็นความก้าวหน้าอีกขั้นที่ธนาคารริเริ่มพัฒนาเครื่องมือเสริมทักษะด้านการเงินแนวใหม่ในรูปแบบบอร์ดเกม “มันนี่ปังปัง” เพื่อตอบโจทย์ความสนใจและปลูกฝังความรู้ ความเข้าใจ และสร้างวินัยทางการเงินให้กับกลุ่มเยาวชน โดยวางเป้าหมายขยายการใช้งานบอร์ดเกมดังกล่าวในสถานศึกษา บนความร่วมมือกับหน่วยงานพันธมิตร ซึ่งมีการนำร่องส่งมอบให้กับสำนักงานคณะกรรมการการศึกษาขั้นพื้นฐาน (สพฐ.) พร้อมจัดกิจกรรมการแข่งขันบอร์ดเกมให้กับบุคลากรในสังกัด สพฐ. และนักเรียน เพื่อให้มีความรู้ความเข้าใจในวิธีการเล่น ก่อนที่จะนำไปขยายผลการใช้งานในโรงเรียนในเครือข่ายทั่วประเทศ
บอร์ดเกม “มันนี่ปังปัง” เป็นสื่อการเรียนรู้เชิงรุกที่พัฒนาขึ้น เพื่อหวังเจาะกลุ่มเป้าหมายเยาวชนคนรุ่นใหม่ ด้วยรูปแบบเกมที่มีการผสมผสานระหว่างบอร์ดเกมกับการจำลองสถานการณ์ทางการเงิน ทำให้ผู้เล่นได้รับความสนุกไปพร้อม ๆ กับการได้รับความรู้ความเข้าใจในการวางแผนการเงินในสถานการณ์ต่าง ๆ อย่างสมจริง สามารถจัดสรรเงินเพื่อการใช้จ่าย บริหารหนี้ และวางแผนการลงทุนได้อย่างมีประสิทธิภาพ พร้อมรับความรู้ในการวางแผนการเงินที่จะปูทางไปสู่การวางแผนการออมอย่างมีเป้าหมายในอนาคต โดยบอร์ดเกมดังกล่าวเป็นสื่อส่งเสริมความรู้ด้านการออมที่เป็นผลผลิตต่อยอด จากทีม “โค้ชออม” วิทยากรด้านการออมและการเงิน และแอปพลิเคชัน “โค้ช-ออม” (CoachAom)” นวัตกรรมออนไลน์ที่ช่วยให้การวางแผนการเงินและการออมบรรลุเป้าหมายได้ด้วยตนเอง

ที่มา : https://www.thaigov.go.th/news/contents/details/93819