รัฐบาลไทย-ข่าวทำเนียบรัฐบาล-ขสมก. ขยายเส้นทางสาย 2-36 เพิ่มช่วงถึงวัดคลองเสมียนตรา เพื่อรองรับการเดินทางของประชาชนโซนไทรน้อย จังหวัดนนทบุรี ตั้งแต่วันที่ 1 มีนาคม 2568


วันพุธที่ 26 กุมภาพันธ์ 2568
ขสมก. ขยายเส้นทางสาย 2-36 เพิ่มช่วงถึงวัดคลองเสมียนตรา เพื่อรองรับการเดินทางของประชาชนโซนไทรน้อย จังหวัดนนทบุรี ตั้งแต่วันที่ 1 มีนาคม 2568
....
นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ เปิดเผยว่า องค์การขนส่งมวลชนกรุงเทพ (ขสมก.) ได้ให้บริการรถโดยสารสาย 2-36 เส้นทางไทรน้อย - ศูนย์ราชการฯ แจ้งวัฒนะ ให้ประชาชนที่อาศัยในโซนไทรน้อยและบางบัวทอง ได้ใช้บริการเชื่อมต่อการเดินทางสู่ระบบคมนาคมอื่น ๆ ทั้งเรือและรถไฟฟ้า ซึ่งได้รับการตอบรับจากประชาชนในพื้นที่ดังกล่าวเป็นอย่างดี ขสมก. จึงได้ขยายเส้นทางเพิ่มเติม เพื่อรองรับการเดินทางของประชาชนและการขยายตัวของเขตชุมชน ออกไปถึงปากทางวัดเสมียนตรา โดยจะเริ่มให้บริการสาย 2-36 เส้นทางเพิ่มช่วงปากซอยวัดคลองเสมียนตรา - ศูนย์ราชการฯ แจ้งวัฒนะ ตั้งแต่วันที่ 1 มีนาคม 2568 เป็นต้นไป โดยมีรายละเอียดเส้นทาง ดังนี้ เที่ยวไป เริ่มจากปากซอยวัดคลองเสมียนตรา ไปถนนปทุมธานี - บางเลน (346) แยกขวาไปตามถนนบางกรวย - ไทรน้อย ถนนชัยพฤกษ์ แยกซ้ายไปตามถนนราชพฤกษ์ กลับรถใต้สะพานคลองข่อย ผ่านโรบินสัน แยกซ้ายไปตามถนนชัยพฤกษ์ ข้ามสะพานพระราม 4 กลับรถใต้สะพานพระราม 4 หน้าเมเจอร์ปากเกร็ด วนท่าน้ำปากเกร็ด ไปตามถนนแจ้งวัฒนะ สุดเส้นทางที่ศูนย์ราชการฯ แจ้งวัฒนะ ส่วนเที่ยวกลับ เริ่มจากศูนย์ราชการฯ แจ้งวัฒนะ แยกซ้ายไปตามถนนแจ้งวัฒนะ วนท่าน้ำปากเกร็ด กลับรถใต้สะพานพระราม 4 หน้าเมเจอร์ปากเกร็ด ข้ามสะพานพระราม 4 ถนนชัยพฤกษ์ ขึ้นสะพานวงแหวน วนขวาไปตามถนนราชพฤกษ์ กลับรถใต้สะพานคลองข่อย ผ่านโรบินสัน วิ่งไปตามถนนราชพฤกษ์ ขึ้นสะพานวงแหวน วนซ้ายไปตามถนนชัยพฤกษ์ ถนนบางกรวย - ไทรน้อย แยกซ้ายถนนปทุมธานี - บางเลน (346) สิ้นสุดเส้นทางที่ปากซอยวัดคลองเสมียนตรา
ทั้งนี้ สอบถามข้อมูลเส้นทางและเวลาให้บริการเพิ่มเติมได้ที่สายด่วน ขสมก. โทร. 1348 เฟซบุ๊ก “ขสมก. พร้อมบวก” และ www.bmta.co.th

ที่มา : https://www.thaigov.go.th/news/contents/details/93829