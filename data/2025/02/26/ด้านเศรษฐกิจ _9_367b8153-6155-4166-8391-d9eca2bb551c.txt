รัฐบาลไทย-ข่าวทำเนียบรัฐบาล-นางสาวณภัทรา กมลรักษา ผู้ช่วยเลขานุการรัฐมนตรีว่าการกระทรวงคมนาคม ลงพื้นที่อาคาร GPS กรมการขนส่งทางบก


วันพุธที่ 26 กุมภาพันธ์ 2568
นางสาวณภัทรา กมลรักษา ผู้ช่วยเลขานุการรัฐมนตรีว่าการกระทรวงคมนาคม ลงพื้นที่อาคาร GPS กรมการขนส่งทางบก
นางสาวณภัทรา กมลรักษา ผู้ช่วยเลขานุการรัฐมนตรีว่าการกระทรวงคมนาคม ลงพื้นที่อาคาร GPS กรมการขนส่งทางบก เพื่อตรวจสอบและรวบรวมข้อมูลกรณีรถบัสโดยสารคณะดูงานเทศบาลบึงกาฬ เกิดเหตุพลิกคว่ำ พร้อมกำชับทีมสอบสวนเร่งสรุปสาเหตุการเกิดอุบัติเหตุ
วันนี้ (26 กุมภาพันธ์ 2568) เวลา 10.30 น. นางสาวณภัทรา กมลรักษา ผู้ช่วยเลขานุการรัฐมนตรีว่าการกระทรวงคมนาคม ลงพื้นที่ติดตามและตรวจสอบข้อเท็จจริงข้อมูลการเดินรถโดยสาร ณ อาคารศูนย์นวัตกรรมและเทคโนโลยีการขนส่งทางถนน (GPS) กรมการขนส่งทางบก (ขบ.) ตามข้อสั่งการของนายสุรพงษ์ ปิยะโชติ รัฐมนตรีช่วยว่าการกระทรวงคมนาคม กรณีรถบัสโดยสารคณะดูงานเทศบาลบึงกาฬ เกิดเหตุพลิกคว่ำ ณ จังหวัดปราจีนบุรี โดยมี นายจิรุตม์ วิศาลจิตร อธิบดีกรมการขนส่งทางบก รายงานข้อมูลที่ได้ดำเนินการตรวจสอบจาก ความเร็ว การใช้เส้นทาง และข้อมูลของผู้ขับรถบัสโดยสารคันดังกล่าวจากระบบ GPS อย่างละเอียด ซึ่งข้อมูลจะนำมาประกอบการสอบสวนข้อเท็จจริงอันจะนำไปสู่การดำเนินการทางกฎหมายกับผู้ประกอบการขนส่งหรือผู้ประจำรถ ทั้งนี้ นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ยังได้สั่งการสำนักงานขนส่งจังหวัดปราจีนบุรี ประสาน   และเร่งรัดไปยังสำนักงานคณะกรรมการกำกับและส่งเสริมการประกอบธุรกิจประกันภัย (คปภ.) เพื่ออำนวยความสะดวกในการตรวจสอบการคุ้มครองของประกันภัยเพื่อช่วยเหลือเยียวยาผู้ประสบอุบัติเหตุดังกล่าว
นอกจากนี้ ขบ. ได้ส่งเจ้าหน้าที่ทีมสอบสวนอุบัติเหตุลงพื้นเกิดเหตุเพื่อตรวจสอบข้อเท็จจริงเชิงลึกอย่างละเอียด โดยรัฐมนตรีช่วยว่าการกระทรวงคมนาคมได้กำชับให้ทีมสอบสวนของ ขบ. เร่งสรุปสาเหตุรายงานต่อกระทรวงคมนาคมอย่างเร่งด่วน เพื่อป้องกันไม่ให้เกิดอุบัติเหตุซ้ำและดำเนินการกับผู้กระทำผิดตามกฎหมายต่อไป

ที่มา : https://www.thaigov.go.th/news/contents/details/93834