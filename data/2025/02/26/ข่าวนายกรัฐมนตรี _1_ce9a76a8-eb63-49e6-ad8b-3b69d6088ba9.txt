รัฐบาลไทย-ข่าวทำเนียบรัฐบาล- โอกาสไทยกับนายกฯ แพทองธาร ประจำเดือน มี.ค. 2568 วันอาทิตย์ที่ 2 มีนาคมนี้  อัพเดทประเด็นเศรษฐกิจและอนาคตภาคเกษตร เวลา 08.00 -08.30 น. ทาง NBT 2HD และTV5 


วันพุธที่ 26 กุมภาพันธ์ 2568
26/02/2568
พิมพ์
โอกาสไทยกับนายกฯ แพทองธาร ประจำเดือน มี.ค. 2568 วันอาทิตย์ที่ 2 มีนาคมนี้  อัพเดทประเด็นเศรษฐกิจและอนาคตภาคเกษตร เวลา 08.00 -08.30 น. ทาง NBT 2HD และTV5
พร้อมรับชมได้ทาง MCOT HD เวลา 09.30-10.00 น. และวิทยุกระจายเสียงแห่งประเทศไทย เครือข่ายกรมประชาสัมพันธ์ทั่วประเทศ
วันนี้ ( 26 กุมภาพันธ์ 2568 ) เวลา 08.30  น.  นายกรัฐมนตรีกล่าวถึง ภาพรวมของเศรษฐกิจไทยหลังจากที่มีการปล่อยตัวเลข GDP หรือผลิตภัณฑ์มวลรวมประชาชาติของไตรมาส 4 ของปี 2567 ที่มีการเติบโต 3.2 % ส่งผลให้ทั้งปีเติบโต 2.5 % สูงกว่าปี 2566 ที่ 0.5%  พร้อมแสดงความคิดเห็นว่า แม้ในภาพรวมเศรษฐกิจไทยยังไม่เติบโตเท่าที่ควร ตามศักยภาพที่เรามี แต่มีแนวโน้มที่ดีขึ้นและจะดีขึ้นเรื่อยๆ พร้อมเปิดเผยว่าหลังจากนี้รัฐบาลจะแก้ปัญหาเศรษฐกิจอย่างไร
โดยให้ความสำคัญกับ 2 นโยบายหลัก คือการเกษตรไทย และการดึงเงินลงทุนจากต่างประเทศ สองนโยบายเครื่องมือสำคัญในการยกระดับเศรษฐกิจไทยในการบริหารของรัฐบาลปัจจุบัน
นายกรัฐมนตรีได้แสดงวิสัยทัศน์ในภาคการเกษตร พร้อมย้ำว่าประเทศไทยมีเกษตรกรมากกว่า 10 ล้านคน มีสัดส่วนพื้นที่การเกษตรมากกว่า 47 % แต่ภาคการเกษตรไทยมีสัดส่วนต่อ GDP เพียง 9 % เท่านั้น การยกระดับรายได้เกษตรกรเป็นโจทย์ใหญ่และมีความท้าทาย ถ้าสามารถเปลี่ยนการเกษตรไทยจะเป็นการยกระดับเศรษฐกิจไทยทั้งระบบได้ โดยได้ให้ความสำคัญไปที่การเปลี่ยนวิธีการคิด มุมมอง โดยมีแผนเป็นรูปธรรม
โดยเฉพาะเรื่องการวิจัยอย่างจริงจังใช้งานได้จริง ทั้งวิธีการปลูก การวิเคราะห์ความต้องการของโลก  เพื่อพัฒนาพันธุ์พืช การเลี้ยงสัตว์ และการประมง ทำให้พี่น้องเกษตรกรที่ทำงานหนักได้ผลผลิตที่คุ้มค่าเหนื่อย
เรื่องการพัฒนาตลาดภาคการเกษตรไทย เน้นการใช้พลังของประเทศไทยในฐานะผู้นำการส่งออกผลไม้ของโลก ว่าเราสามารถกำหนดมาตรฐานของผลไม้ที่ดีได้เพื่อสร้างรายได้เพิ่ม พร้อมการสนับสนุนพืชเศรษฐกิจใหม่ ชา กาแฟ โกโก้ ให้ปลูกในประเทศไทยมากขึ้นเพราะเป็นตลาดที่เติบโตต่อเนื่อง และการใช้อาหารไทยที่ได้รับความนิยมไปทั่วโลกมาพัฒนาภาคการเกษตรไทย ให้ร้านอาหารไทยในต่างประเทศใช้วัตถุดิบพืชผักจากประเทศไทยมากขึ้น ทั้งหมดนี้เพื่อให้พี่น้องเกษตรกรไทยเตรียมตัวปรับวิธีคิดไปพร้อมกัน เตรียมตัวพัฒนาสกิล พัฒนาทักษะ สำหรับโอกาสใหม่ที่กำลังจะมาถึง
ในภาคการลงทุนจากต่างประเทศตัวเลขสถิติจาก BOI ในปี 2567 มีต่างชาติขอมาลงทุนในประเทศไทย กว่า 1 ล้านล้านบาท สูงสุดในรอบ 10 ปี  โดยส่วนมากจะเป็นอุตสาหกรรมในอนาคต ทั้ง Semiconductor ยานยนต์และชิ้นส่วนรถ EV เกษตร การแปรรูปอาหาร และอุตสาหกรรมพลังงาน ซึ่งนายกรัฐมนตรีได้อธิบายถึงโอกาสที่เกิดขึ้นให้คนไทยเตรียมพร้อมอย่างไร เพื่อรับโอกาสนี้ ซึ่งสามารถไปรับชมและรับฟังได้ที่รายการ ‘โอกาสไทยกับนายกแพทองธาร’ วันที่ 2 มี.ค. นี้ เวลา 08.00 -08.30 น. ทาง NBT 2HD พร้อมรับชมได้ทาง MCOT HD เวลา 09.30-10.00น.และวิทยุกระจายเสียงแห่งประเทศไทยเครือข่ายกรมประชาสัมพันธ์ทั่วประเทศ

ที่มา : https://www.thaigov.go.th/news/contents/details/93817