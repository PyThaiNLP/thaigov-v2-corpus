รัฐบาลไทย-ข่าวทำเนียบรัฐบาล-ปลัดเกษตรฯ พร้อมด้วยผู้บริหารในสังกัด 18 หน่วยงาน ร่วมรับเสด็จพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี เสด็จพระราชดำเนินไปทรงเปิดสวนสมเด็จพระนางเจ้าสิริกิติ์ฯ  


วันอังคารที่ 25 กุมภาพันธ์ 2568
ปลัดเกษตรฯ พร้อมด้วยผู้บริหารในสังกัด 18 หน่วยงาน ร่วมรับเสด็จพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี เสด็จพระราชดำเนินไปทรงเปิดสวนสมเด็จพระนางเจ้าสิริกิติ์ฯ
ปลัดเกษตรฯ พร้อมด้วยผู้บริหารในสังกัด 18 หน่วยงาน ร่วมรับเสด็จพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี เสด็จพระราชดำเนินไปทรงเปิดสวนสมเด็จพระนางเจ้าสิริกิติ์ฯ
25 กุมภาพันธ์ 2568 เวลา 17.00 น. นายประยูร อินสกุล ปลัดกระทรวงเกษตรและสหกรณ์ พร้อมผู้บริหารหน่วยงานในสังกัดกระทรวงเกษตรและสหกรณ์ 18 หน่วยงาน ร่วมรับเสด็จพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ในโอกาสเสด็จพระราชดำเนินไปทรงเปิดสวนสมเด็จพระนางเจ้าสิริกิติ์ฯ สวนพฤกษศาสตร์สากล มาตรฐาน BGCI และสวนจากภูผาสู่มหานที ณ สวนสมเด็จพระนางเจ้าสิริกิติ์ฯ เขตจตุจักร กรุงเทพฯ
ในการนี้ ปลัดกระทรวงเกษตรและสหกรณ์ ได้ทูลเกล้าทูลกระหม่อมถวาย “มะยงชิด พันธุ์ทูลเกล้า” ซึ่งได้รับการขึ้นทะเบียนสิ่งบ่งชี้ทางภูมิศาสตร์ (GI) ของจังหวัดนครนายก จัดเป็นผลไม้ตระกูลเดียวกับมะปราง หรือเป็นมะปรางชนิดหนึ่ง แต่ผลมะยงชิดมีหลายขนาดตามลักษณของสายพันธุ์ที่แตกต่างกันไป มีลักษณะเด่น คือ ผลใหญ่ รูปไข่ มีสีเหลืองส้ม เนื้อแน่น กรอบ มีกลิ่นหอม ไม่มียาง ทานแล้วไม่ทำให้เกิดอาการคันคอ เมล็ดลีบสีน้ำตาลอ่อน
สำหรับสวนสมเด็จพระนางเจ้าสิริกิติ์ฯ นอกจากจะเป็นสวนดอกไม้สวยงาม ร่มรื่น เป็นสถานที่พักผ่อน และเป็นปอดใหญ่สำหรับหายใจของประชาชนแล้ว ยังเป็นสวนพฤกษศาสตร์ที่สมบูรณ์ โดยคณะกรรมการมูลนิธิสวนสมเด็จพระนางเจ้าสิริกิติ์ฯได้พัฒนาสวนในทุกด้านเพื่อก้าวสู่การเป็นสวนพฤกษศาสตร์ที่สมบูรณ์ ตามข้อกำหนดมาตรฐานขององค์การสวนพฤกษศาสตร์สากล BGCI - Botanic Gardens Conservation International จนประสบความสำเร็จได้รับการรับรองเป็นสวนพฤกษศาสตร์สากลมาตรฐาน BGCI เมื่อวันที่ 16 กันยายน 2567 ซึ่งเป็นปีมหามงคลเฉลิมพระชนมพรรษา 6 รอบ 28 กรกฎาคม 2567 โดยเป็นสวนพฤกษศาสตร์มาตรฐานสากลสวนแรก และสวนเดียวในกรุงเทพมหานคร และเป็นสวนแห่งที่ 3 ของประเทศไทย

ที่มา : https://www.thaigov.go.th/news/contents/details/93814