รัฐบาลไทย-ข่าวทำเนียบรัฐบาล-วราวุธ นำ พม. ร่วม MOU เสริมสร้างสมรรถนะกลุ่มเปราะบาง ปรับตัวต่อภัยพิบัติธรรมชาติทุกรูปแบบ


วันพุธที่ 26 กุมภาพันธ์ 2568
วราวุธ นำ พม. ร่วม MOU เสริมสร้างสมรรถนะกลุ่มเปราะบาง ปรับตัวต่อภัยพิบัติธรรมชาติทุกรูปแบบ
วราวุธ นำ พม. ร่วม MOU เสริมสร้างสมรรถนะกลุ่มเปราะบาง ปรับตัวต่อภัยพิบัติธรรมชาติทุกรูปแบบ
วันที่ 25 กุมภาพันธ์ 2568 ที่ตึกสันติไมตรี ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ร่วมลงนามในบันทึกความเข้าใจความร่วมมือ “การบูรณาการเพื่อขับเคลื่อนการดำเนินงานด้านการปรับตัวต่อการเปลี่ยนแปลงสภาพภูมิอากาศ ภายใต้แผนการปรับตัวต่อการเปลี่ยนแปลงสภาพภูมิอากาศแห่งชาติ” ระหว่างกระทรวงทรัพยากรธรรมชาติและสิ่งแวดล้อม กระทรวงการพัฒนาสังคมและความมั่นคงของมนุษย์ กระทรวงมหาดไทย สำนักนายกรัฐมนตรี กระทรวงดิจิทัลเพื่อเศรษฐกิจและสังคม กระทรวงเกษตรและสหกรณ์ และกระทรวงการท่องเที่ยวและกีฬา โดยมี นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม เป็นประธานในพิธี โดยลงนามในบันทึกความเข้าใจความร่วมมือดังกล่าว ร่วมกับ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นายเฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ และนายเดชอิศม์ ขาวทอง รัฐมนตรีช่วยว่าการกระทรวงสาธารณสุข
นายวราวุธ กล่าวว่า การลงนามในบันทึกความเข้าใจความร่วมมือครั้งนี้ เป็นการสร้างความร่วมมือระหว่างกระทรวงทรัพยากรธรรมชาติและสิ่งแวดล้อม กับกระทรวงที่เกี่ยวข้อง รวมถึงกระทรวงการพัฒนาสังคมและความมั่นคงของมนุษย์ (พม.) เพื่อบูรณาการขับเคลื่อนการดำเนินงานด้านการปรับตัวต่อการเปลี่ยนแปลงสภาพภูมิอากาศ ภายใต้แผนการปรับตัวต่อการเปลี่ยนแปลงสภาพภูมิอากาศแห่งชาติ (Thailand's National Adaptation Plan - NAP) ที่สอดคล้องกับเป้าหมายด้านการปรับตัวระดับโลกที่ให้ความสำคัญกับ 6 สาขาที่มีความเสี่ยง ได้แก่ สาขาการจัดการทรัพยากรน้ำ เพิ่มความมั่นคงด้านน้ำของประเทศ , สาขาเกษตรและความมั่นคงทางอาหาร รักษาผลิตภัณฑ์การผลิตและความมั่นคงทางอาหาร , สาขาการท่องเที่ยว เพิ่มขีดความสามารถของภาคการท่องเที่ยวให้มีการเติบโตอย่างยั่งยืน , สาธารณสุข มีระบบสาธารณสุขที่สามารถจัดการความเสี่ยงและลดผลกระทบต่อสุขภาพ , สาขาการจัดการทรัพยากรธรรมชาติ บริหารจัดการทรัพยากรธรรมชาติและความหลากหลายทางชีวภาพอย่างยั่งยืน และสาขาการตั้งถิ่นฐานและความมั่นคงของมนุษย์ ประชาชน ชุมชน และเมืองมีความพร้อมและขีดความสามารถในการปรับตัวที่เหมาะสมกับบริบทของพื้นที่
นายวราวุธ กล่าวว่า ในส่วนของกระทรวง พม. มีภารกิจที่เกี่ยวข้องกับสาขาการตั้งถิ่นฐานและความมั่นคงของมนุษย์ ซึ่งจะร่วมมือกับกระทรวงต่างๆ อย่างใกล้ชิด ด้วยการบูรณาการแผนและมาตรการที่เกี่ยวข้องกับการรับมือ การปรับตัว และการเตรียมความพร้อมต่อการเปลี่ยนแปลงสภาพภูมิอากาศเข้าสู่นโยบายและแผนที่เกี่ยวข้อง ตามแผนการปรับตัวต่อการเปลี่ยนแปลงสภาพภูมิอากาศแห่งชาติ (NAP) ภายใต้ความร่วมมือระหว่างประเทศ สอดคล้องกับเป้าหมายระดับโลก การพัฒนาศักยภาพบุคลากร การถ่ายทอดองค์ความรู้ การสื่อสารสาธารณะต่อสังคม การสร้างความตระหนักรู้และเสริมสร้างสมรรถนะให้กับกลุ่มเปราะบาง ในการปรับตัวต่ออันตรายของการเปลี่ยนแปลงสภาพภูมิอากาศและภัยพิบัติจากธรรมชาติในทุกรูปแบบ การบรรเทาความเสียหาย การลดความเสี่ยง การลดผลกระทบ และการเตือนภัยต่างๆ
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #ClimateChange #MOU

ที่มา : https://www.thaigov.go.th/news/contents/details/93810