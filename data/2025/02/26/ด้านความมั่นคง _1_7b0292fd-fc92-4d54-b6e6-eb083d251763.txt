รัฐบาลไทย-ข่าวทำเนียบรัฐบาล-“ดร.เฉลิมชัย” ชวนคุย “5 เดือน กับการแก้ปัญหาวิกฤตสิ่งแวดล้อมเร่งด่วน” ในรายการสัมภาษณ์สด “TALK TOGETHER สนทนาปัญหาประชาชน”


วันพุธที่ 26 กุมภาพันธ์ 2568
“ดร.เฉลิมชัย” ชวนคุย “5 เดือน กับการแก้ปัญหาวิกฤตสิ่งแวดล้อมเร่งด่วน” ในรายการสัมภาษณ์สด “TALK TOGETHER สนทนาปัญหาประชาชน”
“ดร.เฉลิมชัย” ชวนคุย “5 เดือน กับการแก้ปัญหาวิกฤตสิ่งแวดล้อมเร่งด่วน” ในรายการสัมภาษณ์สด “TALK TOGETHER สนทนาปัญหาประชาชน”
“ดร.เฉลิมชัย” ชวนคุย “5 เดือน กับการแก้ปัญหาวิกฤตสิ่งแวดล้อมเร่งด่วน” ในรายการสัมภาษณ์สด “TALK TOGETHER สนทนาปัญหาประชาชน”
วันที่ 26 กุมภาพันธ์ 2568 เวลา 8.00 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) ให้สัมภาษณ์สดในรายการ “TALK TOGETHER สนทนาปัญหาประชาชน” ออกอากาศสดทางสถานีวิทยุโทรทัศน์กองทัพบก ช่อง 5 ในประเด็น “การเปิดแนวทางแก้วิกฤตธรรมชาติที่ต้องจับตา” โดยได้กล่าวถึงแนวทางการป้องกันแก้ไขปัญหาไฟป่า หมอกควัน เพื่อลดผลกระทบจากปัญหาฝุ่น PM2.5 การวางมาตรการแก้ไขปัญหาสัตว์ป่าให้คนอยู่ร่วมกับสัตว์ป่าได้อย่างยั่งยืน การยกระดับมาตรฐานแหล่งท่องเที่ยวทางธรรมชาติของอุทยานแห่งชาติให้รองรับคนทุกกลุ่มวัย รวมถึงการแก้ไขปัญหาที่อยู่ที่ทำกินของราษฎรในเขตป่า โดยมี คุณพิจิกา อุราวรรณ เป็นผู้ดำเนินรายการ ณ ห้องส่งสถานีวิทยุโทรทัศน์กองทัพบก ช่อง 5 กรุงเทพมหานคร
โดยในช่วงท้ายของการให้สัมภาษณ์ ดร.เฉลิมชัย รมว.ทส. ได้กล่าวเน้นย้ำว่า “จากปัญหาน้ำท่วมฉับพลันเมื่อปีที่ผ่านมา ถือเป็นสิ่งสะท้อนให้เห็นว่า ถ้าวันนี้เราทุกคนไม่ช่วยกันรักษาทรัพยากรธรรมชาติและสิ่งแวดล้อมไว้ วันข้างหน้าภัยธรรมชาติจะรุนแรงและสร้างความเสียหายมากกว่าเดิม รวมถึงปัญหาไฟป่า หมอกควัน ฝุ่นละอองขนาดเล็ก PM2.5 ที่ส่งผลกระทบกับประชาชนทุกคนโดยตรงในวันนี้นั้น ล้วนเกิดจากมนุษย์ทั้งสิ้น ดังนั้น ขอความร่วมมือให้ประชาชนทุกคนช่วยกันรักษาสิ่งแวดล้อม หันมาใช้บริการรถโดยสารสาธารณะให้มากขึ้น รวมถึงพี่น้องเกษตรกรและพี่น้องที่อยู่บริเวณป่า ให้งดการเผาทุกชนิด เพื่อรักษาสิ่งแวดล้อมและสุขภาพที่ดีให้อยู่กับพวกเราทุกคนต่อไป”
สามารถติดตามชมการให้สัมภาษณ์ย้อนหลังได้ทาง เฟซบุ๊กแฟนเพจ : กระทรวงทรัพยากรธรรมชาติและสิ่งแวดล้อม-ประเทศไทย เฟซบุ๊กแฟนเพจ : TV5HD Online และยูทูป : TV5HD ONLINE : สนทนาปัญหาประชาชน Talk Together

ที่มา : https://www.thaigov.go.th/news/contents/details/93835