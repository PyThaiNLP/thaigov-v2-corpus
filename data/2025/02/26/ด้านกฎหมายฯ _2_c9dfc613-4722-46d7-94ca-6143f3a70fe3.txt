รัฐบาลไทย-ข่าวทำเนียบรัฐบาล-รองนายกฯ ภูมิธรรม พร้อม​ด้วย รมว.ยุติธรรม ประชุมบอร์ด กคพ. โดยมีมติให้นำกรณีร้องขอให้ตรวจสอบกระบวนการเลือกสมาชิกวุฒิสภาฯ เข้าที่ประชุมอีกครั้งในสัปดาห์หน้า 


วันอังคารที่ 25 กุมภาพันธ์ 2568
25/02/2568
พิมพ์
รองนายกฯ ภูมิธรรม พร้อม​ด้วย รมว.ยุติธรรม ประชุมบอร์ด กคพ. โดยมีมติให้นำกรณีร้องขอให้ตรวจสอบกระบวนการเลือกสมาชิกวุฒิสภาฯ เข้าที่ประชุมอีกครั้งในสัปดาห์หน้า
รองนายกฯ ภูมิธรรม พร้อม​ด้วย รมว.ยุติธรรม ประชุมบอร์ด กคพ. โดยมีมติให้นำกรณีร้องขอให้ตรวจสอบกระบวนการเลือกสมาชิกวุฒิสภาฯ เข้าที่ประชุมอีกครั้งในสัปดาห์หน้า
ในวันอังคารที่ 25 กุมภาพันธ์ 2568 เวลา 13.30 น. นายภูมิธรรม เวชยชัย รองนายกรัฐมนตรี ประธานกรรมการคดีพิเศษ เป็นประธานการประชุมคณะกรรมการคดีพิเศษ (กคพ.) ครั้งที่ 2/2568 โดยมี พันตำรวจเอก ทวี สอดส่อง รัฐมนตรีว่าการกระทรวงยุติธรรม รองประธานกรรมการคดีพิเศษ นายโกมล พรมเพ็ง รองปลัดกระทรวงยุติธรรม ผู้แทนปลัดกระทรวงยุติธรรม ร่วมประชุมในฐานะกรรมการคดีพิเศษ พร้อม​ด้วย​นายสมบูรณ์ ม่วงกล่ำ ที่ปรึกษารัฐมนตรีว่าการกระทรวงยุติธรรม ซึ่งมี พันตำรวจตรี ยุทธนา แพรดำ อธิบดีกรมสอบสวนคดีพิเศษ เป็นกรรมการและเลขานุการ และคณะกรรมการ​คดีพิเศษ​ เข้าร่วม​ ณ ห้องประชุม 10-01 ชั้น 10 อาคารกระทรวงยุติธรรม
โดย​หลังจากการประชุม นายภูมิธรรม เวชยชัย รองนายกรัฐมนตรี ในฐานะประธานคณะกรรมการคดีพิเศษได้เปิดเผยว่า การประชุมกรรมการคดีพิเศษ (กคพ.) ในวันนี้ มีการพิจารณาเพื่อมีมติให้คดีความผิดทางอาญาอื่นเป็นคดีพิเศษ โดยที่ประชุมมีความเห็นเกี่ยวกับกรณีร้องขอให้ตรวจสอบกระบวนการเลือกสมาชิกวุฒิสภา พ.ศ. 2567 ในประเด็นพิจารณาเกี่ยวกับอำนาจในการดำเนินการตามมาตรา 49 แห่งพระราชบัญญัติประกอบรัฐธรรมนูญว่าด้วยคณะกรรมการการเลือกตั้ง พ.ศ. 2560 ว่าเป็นอำนาจของคณะกรรมการการเลือกตั้ง (กกต.) หรือเป็นอำนาจของเลขาธิการคณะกรรมการเลือกตั้ง จึงมีมติให้คณะพนักงานสืบสวนฯ กรมสอบสวนคดีพิเศษไปดำเนินการในประเด็นดังกล่าวเพิ่มเติม และดำเนินการเสนอเรื่องผ่านคณะอนุกรรมการกลั่นกรองด้านอาชญากรรมระหว่างประเทศและอาชญากรรมพิเศษของกรมสอบสวนคดีพิเศษดำเนินการก่อนนำเข้าที่ประชุมคณะกรรมการคดีพิเศษ (กคพ.) อีกครั้ง ในการประชุมครั้งที่ 3/2568 ในวันพฤหัสบดีที่ 6 มีนาคม 2568 โดยจะมีการเชิญคณะกรรมการการเลือกตั้ง (กกต.) เข้าให้ข้อมูลในประเด็นดังกล่าว เพื่อให้คณะกรรมการคดีพิเศษ (กคพ.) พิจารณามีมติต่อไป

ที่มา : https://www.thaigov.go.th/news/contents/details/93813