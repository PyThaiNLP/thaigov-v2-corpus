รัฐบาลไทย-ข่าวทำเนียบรัฐบาล-รัฐบาล จัดแถลงข่าวการจัดงาน Thailand Summer Festival 2025 ภายใต้แนวคิด “7 Months 7 Wonders”


วันพุธที่ 26 กุมภาพันธ์ 2568
รัฐบาล จัดแถลงข่าวการจัดงาน Thailand Summer Festival 2025 ภายใต้แนวคิด “7 Months 7 Wonders”
รัฐบาล จัดแถลงข่าวการจัดงาน Thailand Summer Festival 2025 ภายใต้แนวคิด “7 Months 7 Wonders”
รัฐบาล โดยคณะกรรมการพัฒนาซอฟต์พาวเวอร์แห่งชาติ คณะอนุกรรมการขับเคลื่อนอุตสาหกรรมด้านเฟสติวัล กระทรวงการท่องเที่ยวและกีฬา กระทรวงวัฒนธรรม กรุงเทพมหานคร และหน่วยงานภาครัฐและภาคเอกชน จัดแถลงข่าวการจัดงาน Thailand Summer Festival 2025 ภายใต้แนวคิด “7 Months 7 Wonders”
๒๖ กุมภาพันธ์ ๒๕๖๘ เวลา ๑๐.๐๐ น. ณ ตึกสันติไมตรี (หลังนอก) ทำเนียบรัฐบาล – รัฐบาล โดยคณะกรรมการพัฒนาซอฟต์พาวเวอร์แห่งชาติ คณะอนุกรรมการขับเคลื่อนอุตสาหกรรมด้านเฟสติวัล กระทรวงการท่องเที่ยวและกีฬา กระทรวงวัฒนธรรม กรุงเทพมหานคร และหน่วยงานภาครัฐและภาคเอกชน แถลงข่าวจัดงาน Thailand Summer Festival 2025 ภายใต้แนวคิด “7 Months 7 Wonders” ร่วมมือกันขับเคลื่อนประเทศไทยมุ่งสู่การเป็น World Class Event Hub โดยจะพลิกโฉมประเทศไทยด้วยการนำนวัตกรรมและความสร้างสรรค์มาต่อยอดวิถีประเพณี วัฒนธรรมซึ่งเป็นอัตลักษณ์ที่โดดเด่น เสริมจุดแข็ง สร้างเสน่ห์ให้ประเทศไทยเป็นจุดหมายปลายทางที่นักท่องเที่ยวทั่วโลกต้องการเดินทางมาเยือน
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม กล่าวว่า ในปี ๒๕๖๖ ที่ผ่านมา ประเทศไทยได้รับการประกาศจากองค์การยูเนสโกให้ประเพณีสงกรานต์ในประเทศไทย เป็นรายการตัวแทนมรดกทางวัฒนธรรมที่จับต้องไม่ได้ของมนุษยชาติ ซึ่งถือเป็นเกียรติและความภาคภูมิใจอย่างยิ่งของพวกเราชาวไทย ในปีนี้ กระทรวงวัฒนธรรมได้ร่วมบูรณาการกับ ๒๘ หน่วยงานในการส่งเสริมประเพณีสงกรานต์ โดยจัดงาน "เย็นทั่วหล้ามหาสงกรานต์" ทั่วประเทศ ภายใต้แนวคิด "สงกรานต์บ้านฉัน สีสันแบบไทย สุขไกลทั่วโลก Once in a Lifetime : Experience Songkran in Thailand" เพื่อส่งเสริมประเพณีไทย นำเสนอความงดงามของวัฒนธรรมไทยและต้อนรับนักท่องเที่ยวจากทั่วทุกมุมโลก มาร่วมสัมผัสประสบการณ์สงกรานต์
และร่วมเฉลิมฉลองเทศกาลนี้อย่างยิ่งใหญ่ไปด้วยกัน
นางสาวสุดาวรรณ กล่าวอีกว่า กระทรวงวัฒนธรรมร่วมกับภาคีเครือข่าย จัดงานสงกรานต์ในพื้นที่ ๑๗ จังหวัด และ ๔ จุด ในกรุงเทพมหานคร ประกอบด้วย ๕ เมืองอัตลักษณ์ ๑๒ เมืองน่าเที่ยวจาก ๔ ภูมิภาคของไทย และ ๔ จุดหมายหลักในกรุงเทพมหานคร โดยมุ่งเน้นการจัดงานตามอัตลักษณ์ของแต่ละพื้นที่ด้วยบรรยากาศแบบดั้งเดิมที่เชื่อมโยงอดีตกับปัจจุบัน พร้อมมาตรการดูแลด้านความปลอดภัย สิ่งแวดล้อม รวมทั้งเป็นเจ้าบ้านที่ดี ให้ทุกคนได้รับประสบการณ์ที่น่าประทับใจ
ในส่วนของการจัดงาน ๕ เมืองอัตลักษณ์ ได้แก่
·       การจัดงานประเพณี ป๋าเวณี ปี๋ใหม่เมือง จังหวัดเชียงใหม่ กิจกรรมที่โดดเด่น ได้แก่
ขบวนแห่รอบคูเมืองเชียงใหม่ นิทรรศการสงกรานต์ล้านนา การแสดงศิลปวัฒนธรรม
การทำบุญตักบาตรวันสงกรานต์
·       การจัดงานวิถีชีวิตชาวอีสาน ถนนข้าวเหนียว จังหวัดขอนแก่น กิจกรรมที่โดดเด่น ได้แก่ ประเพณีสงกรานต์อีสานดั้งเดิม งานสืบสานสงกรานต์วิถีไทยบ้าน รดน้ำขอพรผู้สูงอายุ เทศกาลดอกคูนเสียงแคน การแสดง แสงสีเสียง การเล่นคลื่นมนุษย์ไร้แอลกอฮอล์
·       การจัดงาน ชลบุรี อัตลักษณ์วิถีชีวิต Pattaya Old Town กิจกรรมที่โดดเด่น ได้แก่ รำวงย้อนยุค การละเล่นพื้นบ้าน การสรงน้ำพระบรมสารีริกธาตุและพระพุทธรูปศักดิ์สิทธิ์โบราณ ประติมากรรมเจดีย์ทรายใหญ่ที่สุดในประเทศไทย
·       การจัดงาน จัดสมุทรปราการ อัตลักษณ์วิถีชีวิตชุมชนมอญ กิจกรรมที่โดดเด่น ได้แก่ สาธิตการทำธงตะขาบ การละเล่นพื้นบ้าน (สะบ้ารามัญ) ขบวนรถบุปผชาติ วิถีชีวิตชุมชนมอญ
·       การจัดงานเทศกาลมหาสงกรานต์ แห่นางดานเมืองนคร หนึ่งเดียวในไทย จังหวัดนครศรีธรรมราช กิจกรรมที่โดดเด่น ได้แก่ สรงน้ำพระบรมธาตุ ประเพณีแห่นางดาน
และพิธีโล้ชิงช้า หนึ่งเดียวในไทย
พร้อมด้วย ๑๒ เมืองน่าเที่ยว ที่มีความโดดเด่นทางอัตลักษณ์ทั้ง ๔ ภาค ประกอบด้วย
·       ภาคเหนือ ได้แก่ จังหวัดเชียงราย จังหวัดน่าน และจังหวัดนครสวรรค์
·       ภาคกลาง ได้แก่ จังหวัดกาญจนบุรี และจังหวัดลพบุรี
·       ภาคตะวันออกเฉียงเหนือ ได้แก่ จังหวัดนครราชสีมา จังหวัดบุรีรัมย์ จังหวัดหนองคาย และจังหวัดสุรินทร์
·       ภาคใต้ ได้แก่ จังหวัดสงขลา จังหวัดพัทลุง และจังหวัดภูเก็ต
และในพื้นที่ส่วนกลาง ๔ จุดหมายกรุงเทพมหานคร ได้แก่
·       สยาม - สามย่าน (เขตปทุมวัน)
·       ถนนสีลม (เขตบางรัก)
·       ห้างแฟชั่นไอส์แลนด์ (เขตคันนายาว)
·       วัดสุทัศนเทพวรารามราชวรมหาวิหาร (เขตพระนคร)
นางสาวสุดาวรรณ กล่าวต่อว่า กระทรวงวัฒนธรรมพร้อมด้วย ๒๘ หน่วยงานภาครัฐและเอกชนได้ร่วมกันกำหนด ๑๗ มาตรการรณรงค์การจัดงานและการร่วมงานประเพณีสงกรานต์ ใน ๔ มิติ เพื่อเป็นแนวทางในการจัดงานประเพณีสงกรานต์ พุทธศักราช ๒๕๖๘ มิติวัฒนธรรม : เน้นการเรียนรู้คุณค่าสาระอัตลักษณ์ความหลากหลายทางวัฒนธรรมตามบริบทแต่ละพื้นที่ มิติเศรษฐกิจ : เน้นการต่อยอด สร้างมูลค่าเพิ่มทางเศรษฐกิจและซอฟต์พาวเวอร์ด้านต่าง ๆ มิติสังคม : เน้นการคำนึงถึงหลักสิทธิมนุษยชน ความปลอดภัย ปฏิบัติตามกฎหมาย รวมถึงการป้องกันและควบคุมโรค เพื่อเป็นการสร้างความมั่นใจให้กับนักท่องเที่ยวทั้งชาวไทยและชาวต่างชาติ จึงได้มีการรณรงค์ด้านความปลอดภัยในช่วงเทศกาลสงกรานต์ โดยร่วมกับ ตำรวจท่องเที่ยว สำนักงานตำรวจแห่งชาติ โดยเฉพาะสายด่วน ๑๑๕๕ และ แอปพลิเคชัน Thailand Tourist Police Application (TTPB-APP) ให้ประชาชนและนักท่องเที่ยวสามารถใช้เพื่อแจ้งเหตุด่วน ขอความช่วยเหลือ แปลภาษาสอบถามข้อมูล หรือแม้แต่การให้ข้อมูลข่าวสารและสถานที่ท่องเที่ยว และมิติสิ่งแวดล้อม : เน้นการลดปริมาณขยะ ไม่สร้างมลภาวะต่อสิ่งแวดล้อม
โดยกระทรวงวัฒนธรรม คาดหวังผลในการส่งเสริมประเพณีสงกรานต์ในปีนี้ ให้คนไทยทั่วโลกภาคภูมิใจและร่วมสืบสานประเพณีสงกรานต์ มรดกภูมิปัญญาทางวัฒนธรรมของมนุษยชาติ พร้อมยกระดับประเพณีสงกรานต์สู่ World Event เป็นหมุดหมายของนักท่องเที่ยวทั่วโลก สร้างมูลค่าทางเศรษฐกิจหมุนเวียนเพิ่มมากขึ้นจากปีที่ผ่านมา
สุดท้าย นางสาวสุดาวรรณ ฝากถึงพี่น้องประชาชนและนักท่องเที่ยวว่าประเพณีสงกรานต์เป็นมรดกทางวัฒนธรรมของไทยที่มีความหมายมากกว่าการเล่นน้ำ แต่เป็นเทศกาลแห่งความรัก ความกตัญญู และความอบอุ่นของครอบครัว ซึ่งควรค่าแก่การส่งต่อไปสู่สายตาชาวโลก "สงกรานต์ไทยคือมรดกทางวัฒนธรรมที่ควรค่าแก่การอนุรักษ์และสืบทอดให้คนรุ่นหลัง เราต้องการให้สงกรานต์เป็นเทศกาลที่ทุกคนต้องมาเยือน อย่างน้อยครั้งหนึ่งในชีวิต" นอกจากนี้ กระทรวงวัฒนธรรม ยังได้จัดทำบทเพลงสงกรานต์ ๒๐ ภาษา สื่อสารไปทั่วโลก ได้แก่ ภาษาไทย ภาษาอังกฤษ ภาษาฝรั่งเศส ภาษาจีน ภาษาเยอรมัน ภาษาสเปน ภาษาอิตาลี ภาษารัสเซีย ภาษาอาหรับ ภาษาเปอร์เซีย ภาษาอินโดนีเซีย ภาษาพม่า ภาษาเวียดนาม ภาษาฟิลิปปินส์ ภาษามลายู ภาษาฮินดี ภาษาเบงกาลี ภาษาญี่ปุ่น ภาษาเกาหลี และภาษาโปรตุเกส-บราซิล) และขอความร่วมมือสถานทูตไทยในต่างประเทศช่วยเผยแพร่ประชาสัมพันธ์และส่งเสริมประเพณีสงกรานต์ ในต่างประเทศ เช่น เผยแพร่องค์ความรู้และร่วมจัดประเพณีสงกรานต์กับชุมชนไทยในต่างประเทศ ร่วมทำคลิปอวยพร ส่งความสุข ความปรารถนาดี และร่วมสืบสานประเพณีสงกรานต์ของไทย ประเพณีสงกรานต์มีคุณค่าทั้งต่อครอบครัว ชุมชน และสังคม ช่วงเทศกาลสงกรานต์ยังเป็นช่วงวันครอบครัว ซึ่งตรงกับวันที่ ๑๔ เมษายน ของทุกปี ประกอบกับประเพณีสงกรานต์ มีคุณค่าต่อครอบครัว ทำให้เกิดความรักความผูกพันในครอบครัว เช่น สมาชิกในครอบครัวมาทำบุญร่วมกัน ลูกหลานมารดน้ำขอพรจากพ่อแม่ เพื่อเป็นสิริมงคลในการเริ่มต้นปีใหม่ จึงขอเชิญชวนชาวไทย และครอบครัวไทย ร่วมกันสืบสานประเพณีสงกรานต์ของไทยกันทั่วประเทศ
กระทรวงวัฒนธรรมขอเชิญชวนทุกท่านเตรียมตัวให้พร้อมกับสงกรานต์ ๒๕๖๘ ซึ่งจะเป็นเทศกาลที่มอบประสบการณ์สุดประทับใจให้แก่ทั้งคนไทยและชาวโลก ติดตามรายละเอียดเพิ่มเติมได้ที่ เว็บไซต์กรมส่งเสริมวัฒนธรรม: www.culture.go.th หรือ Facebook กรมส่งเสริมวัฒนธรรม

ที่มา : https://www.thaigov.go.th/news/contents/details/93844