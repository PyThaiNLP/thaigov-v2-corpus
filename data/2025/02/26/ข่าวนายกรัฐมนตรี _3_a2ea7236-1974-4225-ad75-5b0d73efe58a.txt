รัฐบาลไทย-ข่าวทำเนียบรัฐบาล-บิ๊กบอส เรนวูด กรุ๊ป นำคณะผู้จัด Reignwood Icons of Football และอดีตนักฟุตบอลระดับโลก เข้าพบนายกฯ ยืนยันพร้อมร่วมมือกับรัฐบาล


วันพุธที่ 26 กุมภาพันธ์ 2568
26/02/2568
พิมพ์
บิ๊กบอส เรนวูด กรุ๊ป นำคณะผู้จัด Reignwood Icons of Football และอดีตนักฟุตบอลระดับโลก เข้าพบนายกฯ ยืนยันพร้อมร่วมมือกับรัฐบาล
ผลักดันนโยบาย Soft Power จัดการแข่งขันกีฬาระดับโลก ส่งเสริมเศรษฐกิจและการท่องเที่ยวของไทย
วันนี้ (วันพุธที่ 26 กุมภาพันธ์ 2568) เวลา 11.00 น. ณ ห้องสีม่วง ตึกไทยคู่ฟ้า ทำเนียบรัฐบาล นางสาววรพนิต รวยรุ่งเรือง ประธานเจ้าหน้าที่บริหาร เรนวูด กรุ๊ป นำนายโทมัส บรูกส์ (Mr. Thomas Brookes) ประธานเจ้าหน้าที่บริหารและผู้ก่อตั้งรายการไอคอนส์ ซีรีส์ พร้อมด้วยอดีตนักกีฬาฟุตบอลสโมสรต่างประเทศ ได้แก่ นายโจ ฮาร์ท (Mr. Joe Hart) อดีตนักกีฬาฟุตบอลสโมสรแมนเชสเตอร์ ซิตี้ นายจอห์น เทอร์รี (Mr. John Terry) อดีตนักกีฬาฟุตบอลสโมสรเชลชี และนายฟิลล์ จากีลก้า (Mr. Phil Jagielka) อดีตนักกีฬาฟุตบอลสโมสรเอฟเวอร์ตัน เข้าเยี่ยมคารวะ นางสาวแพทองธาร ชินวัตร นายกรัฐมนตรี
นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี สรุปสาระสำคัญของการหารือ ดังนี้
นายกรัฐมนตรีกล่าวต้อนรับ และยินดีที่ เรนวูด กรุ๊ป และไอคอนส์ ซีรีส์ มีส่วนช่วยสนับสนุนนโยบายการท่องเที่ยวและการกีฬาของไทย ผ่านการจัดงานการแข่งขันกอล์ฟ เรนวูด ไอคอนส์ ออฟ ฟุตบอล (Reignwood Icons of Football) ระหว่างวันที่ 1-2 มีนาคม 2568 ซึ่งครั้งนี้จัดขึ้นในเอเชียและประเทศไทยเป็นครั้งแรก ตลอดจนชื่นชมความสำเร็จของอดีตนักกีฬาฟุตบอลสโมสรต่างประเทศทุกท่าน ซึ่งมีชาวไทยชื่นชอบผลงานและเป็นแฟนกีฬาจำนวนมาก โดยนายกรัฐมนตรีหวังเป็นอย่างยิ่งว่า การมีส่วนร่วมของอดีตนักกีฬาฟุตบอลสโมสรต่างประเทศจะช่วยส่งเสริมการท่องเที่ยวและกีฬาของไทย ซึ่งเป็น 1 ใน Soft Power ของไทยให้เป็นที่รู้จักของนักท่องเที่ยวและแฟนกีฬาทั่วโลกมากขึ้น ตลอดจนเป็นจุดเริ่มต้นของความสัมพันธ์ที่ดีและนำไปสู่โอกาสในการทำงานร่วมกันในอนาคต
ขณะที่ประธานเจ้าหน้าที่บริหาร เรนวูด กรุ๊ป กล่าวว่า พร้อมสนับสนุนการขับเคลื่อนนโยบาย Soft Power ของรัฐบาล ผ่านการจัดการแข่งขันระดับโลก เรนวูด ไอคอนส์ ออฟ ฟุตบอล ในช่วงสุดสัปดาห์นี้ ซึ่งเชื่อมั่นว่า กิจกรรมดังกล่าวจะมีส่วนช่วยสนับสนุนการท่องเที่ยวของไทย พร้อมยืนยันความมุ่งมั่นร่วมกับรัฐบาลในการส่งเสริมความร่วมมือด้านกีฬาและการท่องเที่ยวของไทย รวมถึงการประชาสัมพันธ์นโยบาย Soft Power เพื่อช่วยส่งเสริมเศรษฐกิจและอุตสาหกรรมการท่องเที่ยวของไทย
โอกาสนี้ นายกรัฐมนตรีได้เน้นย้ำนโยบายของรัฐบาลในการส่งเสริม Soft Power ของไทย ผ่าน 13 อุตสาหกรรมหลักที่จะเป็นกลไกขับเคลื่อน โดยในด้านกีฬา รัฐบาลต้องการผลักดันกีฬามวยไทย ซึ่งเป็น Soft Power ของไทยที่ทั่วโลกรู้จักดี ตลอดจนกีฬาชนิดใหม่ ๆ ให้เป็นที่รู้จักมากขึ้น โดยรัฐบาลมุ่งมั่นส่งเสริมการเล่นกีฬาเพื่อความเป็นเลิศ และการเล่นกีฬาเพื่อการอาชีพ รวมถึงการยกระดับการแข่งขันของนักกีฬาไทยไปสู่ระดับนานาชาติ ซึ่งนายกรัฐมนตรียินดีเป็นอย่างยิ่งที่ เรนวูด กรุ๊ป และไอคอนส์ ซีรีส์ ได้เลือกให้ไทยเป็นเจ้าภาพจัดการแข่งขันกีฬาในครั้งนี้ โดยเชื่อมั่นว่า การจัดการแข่งขันกีฬาในครั้งนี้จะช่วยเสริมสร้างความร่วมมือ พัฒนามาตรฐานการแข่งขันของไทย และสนับสนุนไทยในการเป็นศูนย์กลางการจัดการแข่งขันกีฬาระดับนานาชาติและระดับโลก
“การจัดการแข่งขันกีฬาในครั้งนี้จะเป็นจุดเริ่มต้นของการสร้างความร่วมมือที่แข็งแกร่งและนำไปสู่โอกาสในการร่วมมือกันเพื่อสนับสนุนด้านกีฬากอล์ฟและการท่องเที่ยวของไทย พร้อมอวยพรให้การจัดการแข่งขันกีฬาในครั้งนี้ประสบความสำเร็จ ซึ่งไทยพร้อมจะเป็นเจ้าภาพจัดการแข่งขันกีฬาเช่นนี้อีกในอนาคต โดยอาจพิจารณาจัดเทศกาลดนตรีควบคู่กับการจัดการแข่งขันด้วย” นายกรัฐมนตรีกล่าว

ที่มา : https://www.thaigov.go.th/news/contents/details/93833