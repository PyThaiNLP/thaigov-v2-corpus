รัฐบาลไทย-ข่าวทำเนียบรัฐบาล-เงินชดเชยช่วยเกษตรกรปลูกอ้อยไม่เผาลดฝุ่น เตรียมประกาศ  รอครม.เคาะขั้นตอนการจ่าย ขณะที่อากาศทั่วประเทศดีขึ้นแล้วแต่ยังคงต้องทำนโยบายไม่เผาอย่างต่อเนื่อง


วันพุธที่ 26 กุมภาพันธ์ 2568
26/02/2568
พิมพ์
เงินชดเชยช่วยเกษตรกรปลูกอ้อยไม่เผาลดฝุ่น เตรียมประกาศ  รอครม.เคาะขั้นตอนการจ่าย ขณะที่อากาศทั่วประเทศดีขึ้นแล้วแต่ยังคงต้องทำนโยบายไม่เผาอย่างต่อเนื่อง
เงินชดเชยช่วยเกษตรกรปลูกอ้อยไม่เผาลดฝุ่น เตรียมประกาศ  รอครม.เคาะขั้นตอนการจ่าย ขณะที่อากาศทั่วประเทศดีขึ้นแล้วแต่ยังคงต้องทำนโยบายไม่เผาอย่างต่อเนื่อง
วันนี้ ( 26 กุมภาพันธ์ 2568 ) เวลา 14.00 น. นายจิรายุ ห่วงทรัพย์ ที่ปรึกษากองบัญชาการป้องกันและบรรเทาสาธารณภัยแห่งชาติ (ปภ.ช.) เปิดเผยว่า สำหรับความคืบหน้าการจ่ายเงินชดเชยให้เกษตรผู้ปลูกอ้อยตามแนวทางไม่เผานั้น กระทรวงอุตสาหกรรม ได้เตรียมเสนอคณะรัฐมนตรีแล้ว ขณะนี้อยู่ระหว่างการพิจารณาของ สำนักเลขาธิการคณะรัฐมนตรี เช่นเดียวกับการรณรงค์หยุดเผาแบบเคาะประตูบ้าน มีความคืบหน้า จำนวน 1,207 ชุมชน 23,522 ครัวเรือน ซึ่งคาดว่าจะสามารถพิจารณาได้ในสัปดาห์หน้า
ส่วนสถานการณ์ไฟป่า กรมป่าไม้ รายงานว่าในพื้นที่ป่าสงวนแห่งชาติเป็นไปในทิศทางที่ดี มีแนวโน้มจุดความร้อนลดลง เมื่อเทียบกับช่วงเดียวกันของปีที่แล้ว
ขณะที่สถานการณ์ฝุ่นละอองขนาดเล็ก PM2.5 วันนี้ ทั่วประเทศอยู่ในเกณฑ์ปกติ ต่อเนื่องจากเมื่อวานนี้ ส่วนใหญ่อยู่ในค่ามาตรฐาน สำหรับในพื้นที่กทม. ไม่มี เขตใดที่เกินค่ามาตรฐานนับเป็นสัญญาณที่ดี อย่างไรก็ตาม กรมควบคุมมลพิษคาดการณ์สภาพอากาศ 1-2 วันข้างหน้า ปริมาณฝุ่นละอองมีแนวโน้มอาจเพิ่มขึ้นหลายพื้นที่ และจะเริ่มดีขึ้นอีกครั้งในกลางสัปดาห์หน้า ทั้งนี้ กรมอุตุนิยมวิทยา ระบุว่าวันที่ 1 มีนาคม จะเริ่มมีสภาพอากาศที่ร้อนขึ้น
ขณะที่สำนักงานพัฒนาเทคโนโลยีอวกาศและภูมิสารสนเทศ (องค์การมหาชน) หรือ จิสด้า รายงานว่า วันนี้พบจุดความร้อน (Hotspot) ในประเทศค่อนข้างน้อยเนื่องจากมีเมฆปกคลุมจำนวนมาก ประกอบกับมีความชื้นในอากาศโดยเฉพาะภาคใต้ที่ตรวจพบกลุ่มเมฆปริมาณมากในจังหวัดชุมพร รวมถึงประจวบคีรีขันธ์ตอนล่างทำให้สถานการณ์ฝนตกหนักในพื้นที่ภาคใต้เริ่มคลี่คลายลง โดยวันนี้พบจุดความร้อน (Hotspot) ในประเทศ 13 จุด ในพื้นที่ 4 จังหวัด ได้แก่ อุบลราชธานี 8 จุด นครราชสีมา 2 จุด ปราจีนบุรี 2 จุด และอำนาจเจริญ 1 จุด สำหรับจำนวนจุดความร้อน (Hotspot) สะสมในประเทศไทย รวม 37,452 จุด ประเทศเพื่อนบ้าน ได้แก่ กัมพูชา 82,111 จุด เมียนมา 40,549 และ สปป.ลาว 18,331 จุด

ที่มา : https://www.thaigov.go.th/news/contents/details/93837