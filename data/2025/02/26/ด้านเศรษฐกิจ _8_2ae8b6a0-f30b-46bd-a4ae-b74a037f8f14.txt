รัฐบาลไทย-ข่าวทำเนียบรัฐบาล-ทปษ.บุญสิงห์ เป็นประธานการประชุมคณะกรรมการแก้ไขปัญหาผลกระทบจากโครงการฝายราษีไศล ครั้งที่ 1/2568


วันพุธที่ 26 กุมภาพันธ์ 2568
ทปษ.บุญสิงห์ เป็นประธานการประชุมคณะกรรมการแก้ไขปัญหาผลกระทบจากโครงการฝายราษีไศล ครั้งที่ 1/2568
ทปษ.บุญสิงห์ เป็นประธานการประชุมคณะกรรมการแก้ไขปัญหาผลกระทบจากโครงการฝายราษีไศล ครั้งที่ 1/2568
นายบุญสิงห์ วรินทร์รักษ์ ที่ปรึกษารัฐมนตรีว่าการกระทรวงเกษตรและสหกรณ์ เปิดเผยภายหลังเป็นประธานการประชุมคณะกรรมการแก้ไขปัญหาผลกระทบจากโครงการฝายราษีไศล ครั้งที่ 1/2568 โดยมี ผู้บริหารในสังกัดกระทรวงเกษตรและสหกรณ์ ผู้แทนจากสำนักงานปลัดสำนักนายกรัฐมนตรี ผู้แทนจากสำนักงานอัยการสูงสุด ผู้แทนจากสำนักงานกฤษฎีกา และตัวแทนกลุ่มเกษตรกร เข้าร่วม ณ ห้องประชุมกระทรวงเกษตรและสหกรณ์ 123 และผ่านระบบ Zoom Meeting ว่า ที่ประชุมมีมติเห็นชอบ (ร่าง) คำสั่งแต่งตั้งคณะอนุกรรมการแก้ไขปัญหาผลกระทบจากโครงการฝายราษีไศลจังหวัดศรีสะเกษ จังหวัดสุรินทร์ และจังหวัดร้อยเอ็ด โดยให้ผู้ว่าราชการจังหวัดที่ได้รับแต่งตั้งเป็นประธานอนุกรรมการ ทั้งนี้ คณะอนุกรรมการฯ มีอำนาจหน้าที่ตรวจสอบข้อเท็จจริงรวบรวมข้อมูล วิเคราะห์ พิจารณาแก้ไขปัญหา และแต่งตั้งคณะทำงานตรวจสอบการครอบครองพื้นที่ของประชาชนที่ได้รับผลกระทบจากโครงการฝายราษีไศล โดยขอให้คณะอนุกรรมการทั้ง 3 จังหวัดเสนอรายงานผลการดำเนินการแก้ไขปัญหาต่อคณะกรรมการแก้ไขปัญหาผลกระทบจากโครงการฝายราษีไศลภายใน 60 วัน หลังจากได้รับการแต่งตั้ง เพื่อให้การทำงานเป็นไปอย่างรวดเร็ว ต่อเนื่องและมีประสิทธิภาพ
“รัฐมนตรีว่าการกระทรวงเกษตรและสหกรณ์ให้ความสำคัญกับการแก้ไขปัญหาผลกระทบจากโครงการฝายราษีไศลอย่างเอาจริงเอาจัง ดังนั้น ทุกภาคส่วนส่วนต้องช่วยกันรวบรวมข้อมูล ร่วมกันตรวจสอบข้อเท็จจริง และติดตามการแก้ไขปัญหาอย่างใกล้ชิด เพื่อให้เกษตรกรที่ได้รับผลกระทบมีความเป็นอยู่ที่ดียิ่งขึ้น” นายบุญสิงห์ กล่าวเพิ่มเติม

ที่มา : https://www.thaigov.go.th/news/contents/details/93831