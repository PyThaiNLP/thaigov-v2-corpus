รัฐบาลไทย-ข่าวทำเนียบรัฐบาล-องคมนตรี ตรวจเยี่ยม รพร.ปัว จังหวัดน่าน ยกระดับบริการด้วยนวัตกรรมและ Smart Service ดูแลผู้ป่วยเชิงรุกในชุมชน


วันพุธที่ 26 กุมภาพันธ์ 2568
องคมนตรี ตรวจเยี่ยม รพร.ปัว จังหวัดน่าน ยกระดับบริการด้วยนวัตกรรมและ Smart Service ดูแลผู้ป่วยเชิงรุกในชุมชน
องคมนตรี พร้อมคณะผู้บริหารกระทรวงสาธารณสุข ลงพื้นที่ตรวจเยี่ยมการดำเนินงานของโรงพยาบาลสมเด็จพระยุพราชปัว จังหวัดน่าน
ซึ่งยกระดับการให้บริการด้วยนวัตกรรม และจัดบริการแบบ Smart Service ดูแลผู้ป่วยเชิงรุกในชุมชน ทั้ง Health Rider จัดส่งยาถึงบ้าน Lab Rider เจาะเลือดที่บ้าน เพิ่มความสะดวก ลดความแออัด ลดระยะเวลาการรอคอยในโรงพยาบาล
วันนี้ (26 กุมภาพันธ์ 2568) ที่โรงพยาบาลสมเด็จพระยุพราชปัว จังหวัดน่าน พลเอก ประยุทธ์ จันทร์โอชา องคมนตรี ในฐานะรองประธานกรรมการมูลนิธิโรงพยาบาลสมเด็จพระยุพราช พร้อมด้วย นายสมศักดิ์ เทพสุทิน รัฐมนตรีว่าการกระทรวงสาธารณสุข นายแพทย์โอภาส การย์กวินพงศ์ ปลัดกระทรวงสาธารณสุข ดร.นายแพทย์ สราวุฒิ บุญสุข ผู้ตรวจราชการกระทรวงสาธารณสุข เขตสุขภาพที่ 1 คณะผู้บริหาร และหน่วยงานที่เกี่ยวข้อง ลงพื้นที่ตรวจเยี่ยมโรงพยาบาลสมเด็จพระยุพราชปัว จังหวัดน่าน พร้อมมอบถุงพระราชทานให้กับผู้ป่วยและให้กำลังใจบุคลากรผู้ปฏิบัติงาน
นายสมศักดิ์ กล่าวว่า การพัฒนางานสาธารณสุขตามแนวพระราชดำริและโครงการเฉลิมพระเกียรติของพระบรมวงศานุวงศ์ทุกพระองค์ เป็นนโยบายที่กระทรวงสาธารณสุขให้ความสำคัญเป็นลำดับแรก ซึ่งโรงพยาบาลสมเด็จพระยุพราชปัว ได้ขับเคลื่อนกิจกรรมและโครงการเฉลิมพระเกียรติฯ ที่สำคัญต่างๆ อาทิ การออกหน่วยทันตกรรมพระราชทาน การคัดกรองมะเร็งเต้านม การคัดกรองมะเร็งลำไส้ การพัฒนารถรักษาอัมพาตเคลื่อนที่ การตรวจวัดและมอบแว่นสายตาให้ผู้ด้อยโอกาสและผู้ยากไร้ การตรวจสุขภาพและคัดกรองความเสี่ยงให้แก่พระภิกษุสงฆ์และสามเณร ซึ่งโครงการเหล่านี้ล้วนเป็นประโยชน์ต่อประชาชนชาวอำเภอปัว และพื้นที่ใกล้เคียง
นายสมศักดิ์ กล่าวต่อว่า โรงพยาบาลสมเด็จพระยุพราชปัว เป็นโรงพยาบาลขนาด 120 เตียง ให้บริการผู้ป่วยนอกมากกว่า 40,000 คนต่อปี และผู้ป่วยในมากกว่า 9,000 คนต่อปี มีการพัฒนานวัตกรรมบริการเพื่อปรับปรุงกระบวนการทำงานให้มีประสิทธิภาพมากขึ้น ลดภาระงานของบุคลากร และเพิ่มคุณภาพการรักษาให้แก่ผู้ป่วย อาทิ การใช้โปรแกรม Smart เปล เพิ่มประสิทธิภาพในการจัดบริการเคลื่อนย้ายผู้ป่วย ระบบ Telemedicine ให้คำปรึกษาดูแลผู้ป่วยทางไกล พร้อมทั้งจัดบริการ SMART SERVICE ออกให้บริการเชิงรุกถึงบ้านทั้ง HEALTH RIDER จัดส่งยาถึงบ้าน, LAB RIDER บริการเจาะเลือดถึงบ้านในกลุ่มผู้ป่วยโรคไม่ติดต่อเรื้อรัง (NCDs)ผู้ป่วยติดบ้านติดเตียง ผู้พิการ ผู้ป่วยสูงอายุที่เดินทางลำบาก ไม่มีญาติมาส่ง โดยได้รับความร่วมมือจาก รพ.สต. อาสาสมัครเทคนิคการแพทย์ชุมชนประจำหมู่บ้าน (อทช.) และ อสม. ช่วยให้ผู้ป่วยได้รับความสะดวกสบาย ลดความแออัดและลดระยะเวลารอคอยในโรงพยาบาล
********************************************** 26 กุมภาพันธ์ 2568

ที่มา : https://www.thaigov.go.th/news/contents/details/93838