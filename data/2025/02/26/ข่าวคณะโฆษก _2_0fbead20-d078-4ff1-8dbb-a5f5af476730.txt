รัฐบาลไทย-ข่าวทำเนียบรัฐบาล-  รัฐบาลกำชับทุกหน่วย ต้องรู้ทันขบวนการค้ายาเสพติดหลังจับ “ยาบ้าคลุกไอซ์ รุ่นฟรุ้ง ฟริ้ง” กว่า 1 แสนเม็ดชายแดน สั่งให้กวดขันทั้งต้นทางและปลายทางแหล่งท่องเที่ยว


วันพุธที่ 26 กุมภาพันธ์ 2568
26/02/2568
พิมพ์
รัฐบาลกำชับทุกหน่วย ต้องรู้ทันขบวนการค้ายาเสพติดหลังจับ “ยาบ้าคลุกไอซ์ รุ่นฟรุ้ง ฟริ้ง” กว่า 1 แสนเม็ดชายแดน สั่งให้กวดขันทั้งต้นทางและปลายทางแหล่งท่องเที่ยว
รัฐบาลกำชับทุกหน่วย ต้องรู้ทันขบวนการค้ายาเสพติดหลังจับ
“ยาบ้าคลุกไอซ์ รุ่นฟรุ้ง ฟริ้ง” กว่า 1 แสนเม็ดชายแดน สั่งให้กวดขันทั้งต้นทางและปลายทางแหล่งท่องเที่ยว
วันนี้ ( 26 ก.พ. 2568 ) เวลา 10.00 น. นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า รัฐบาลเดินหน้าคุมเข้มปราบปรามการลักลอบนำเข้า – ส่งออก นำผ่าน และการลักลอบจำหน่ายสินค้ายาเสพติด และสินค้าอื่น ๆ ที่ผิดกฎหมาย เพื่อให้ประเทศมีความมั่นคง ปลอดภัยจากยาเสพติดและสินค้าผิดกฎหมาย ซึ่งตลอดระยะเวลาทุกภาคส่วนได้ร่วมกันดำเนินมาตรการอย่างเคร่งครัดและอย่างต่อเนื่อง ส่งผลให้สามารถจับกุมกลุ่มผู้กระทำความผิดแอบลักลอบนำเข้ายาเสพติดที่มีชื่อว่า “ยาบ้ารุ่นฟรุ้งฟริ้ง” หรือ ยาบ้าคลุกไอซ์ บริเวณเขตพื้นที่ชายแดนประเทศเพื่อนบ้าน จำนวนถึง 106,000 เม็ด
“ด้วยลักษณะยาบ้ารุ่นฟรุ้งฟริ้ง หรือ ยาบ้าคลุกไอซ์ มีสีสวยสดใส โดยตัวยาจะเรืองแสง ระยิบระยับเป็นประกายเมื่ออยู่ในความมืด และตัวยามีการผสมเมทแอมเฟตามีนเพิ่มขึ้น ทำให้เป็นยาเสพติดที่เป็นที่นิยมในหมู่ผู้เสพเนื่องจากออกฤทธิ์รุนแรงกว่าปกติ ประกอบกับ “ยาบ้ารุ่นฟรุ้งฟริ้ง” มีมูลค่าก่อนนำเข้าจะมีราคาอยู่ที่เม็ดละ 9 บาท หากเข้ามายังฝั่งประเทศไทย จะมีราคาเพิ่มถึงเม็ดละ 30 บาท ทำให้เป็นปัจจัยสำคัญดึงดูดกลุ่มเอเยนต์ผู้ค้ายาเสพติด”
นายอนุกูล กล่าวว่า เพื่อเป็นการเฝ้าระวังและเร่งปราบปรามการลักลอบนำเข้ายาเสพติดเข้ามาในประเทศไทย รัฐบาลได้สั่งการให้ทุกหน่วยงานที่เกี่ยวข้อง โดยเฉพาะฝ่ายความมั่นคงคุมเข้ม บริเวณเขตชายแดน ตรวจสอบการเดินทางเข้าออกอย่างเคร่งครัด เพื่อป้องกันไม่เกิดการลักลอบนำยาเสพติดเข้ามาในประเทศไทย ซึ่งการนำเข้ายาเสพติดครอบครองและจำหน่ายถือว่ามีความผิดตามกฎหมาย โดย “ยาบ้าหรือแอมเฟตามีน” เป็นยาเสพติดให้โทษประเภทที่ 1 การผลิต นำเข้า ส่งออก จำหน่ายหรือมีไว้ในครอบครองซึ่งยาเสพติดให้โทษในประเภท 1 มีความผิดทางกฎหมายจำคุกไม่เกิน 15 ปี และปรับไม่เกิน 1,500,000 บาท  อีกทั้ง การผลิต นำเข้า ส่งออก จำหน่ายหรือมีไว้ในครอบครองซึ่งยาเสพติดให้โทษในประเภท 1 โดยไม่ได้รับอนุญาต ที่เป็นการกระทำดังต่อไปนี้ (1) การกระทำเพื่อการค้า (2) การก่อให้เกิดการแพร่กระจายในกลุ่มประชาชน (3) การจำหน่ายแก่บุคคลอายุไม่เกิน18 ปี (4) การจำหน่ายในบริเวณสถานศึกษา อันเป็นที่เคารพในทางศาสนาของหมู่ชนใด หรือสถานที่ราชการ (5) การกระทำโดยใช้กำลังประทุษร้ายหรือ ขู่เข็ญว่าจะใช้กำลังประทุษร้าย (6) การกระทำโดยมีอาวุธหรือใช้อาวุธ มีโทษตั้งแต่ จำคุกตั้งแต่ 2 ปี ถึง 20 ปี  และปรับตั้งแต่ 200,000 บาท – 2,000,000 บาท
“สำหรับสถานการณ์ปัจจุบันขบวนการค้ายาเสพติด ได้เริ่มปรับเปลี่ยนวิธีการทำงานให้มีความซับซ้อนมากยิ่งขึ้นด้วยวิธีการลักลอบนำเข้าและส่งออกจำหน่ายอย่างต่อเนื่อง รัฐบาลโดยหน่วยงานที่เกี่ยวข้องเร่งปราบปรามยาเสพติดอย่างเด็ดขาด หากพบเจ้าหน้าที่เข้าไปมีส่วนเกี่ยวข้องจะต้องถูกดำเนินคดีให้ถึงที่สุด  ทั้งนี้  หากประชาชนพบเห็นการกระทำผิดเกี่ยวกับยาเสพติด สามารถแจ้งเบาะแสได้ที่โทรสายด่วน สำนักงาน ป.ป.ส. 1386 ตลอด 24 ชม.” นายอนุกูล กล่าว

ที่มา : https://www.thaigov.go.th/news/contents/details/93821