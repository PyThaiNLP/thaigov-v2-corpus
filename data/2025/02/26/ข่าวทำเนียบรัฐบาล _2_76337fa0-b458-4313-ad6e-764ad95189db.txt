รัฐบาลไทย-ข่าวทำเนียบรัฐบาล-นายวีระพงษ์ ประภา ผู้แทนการค้าไทย เดินหน้าสานสัมพันธ์ไทย-สหภาพยุโรป 


วันพุธที่ 26 กุมภาพันธ์ 2568
นายวีระพงษ์ ประภา ผู้แทนการค้าไทย เดินหน้าสานสัมพันธ์ไทย-สหภาพยุโรป
เปิดโอกาสการค้าและการลงทุน ขับเคลื่อนเศรษฐกิจไทยสู่ความยั่งยืน
นายวีระพงษ์ ประภา ผู้แทนการค้าไทย เป็นเจ้าภาพเลี้ยงรับรองและให้การต้อนรับ Mr. Wouter Beke ประธานคณะสมาชิกรัฐสภายุโรปกลุ่มความสัมพันธ์กับประเทศเอเชียตะวันออกเฉียงใต้ (กลุ่ม DASE) พร้อมด้วยสมาชิกรัฐสภากลุ่ม DASE และผู้แทนกลุ่มการเมืองในรัฐสภายุโรป ในโอกาสเดินทางเยือนประเทศไทยเพื่อเข้าร่วมการประชุมกลุ่มมิตรภาพสมาชิกรัฐสภาไทย-สหภาพยุโรป ครั้งที่ 13 ในโอกาสนี้ H.E. David Daly เอกอัครราชทูตสหภาพยุโรปประจำประเทศไทยได้เข้าร่วมให้การต้อนรับด้วย
กลุ่ม DASE ถือเป็นกลุ่มสมาชิกรัฐสภายุโรปที่มีบทบาทสำคัญในการกำกับดูแลความสัมพันธ์ระหว่างสหภาพยุโรปกับอาเซียนและประเทศสมาชิกอาเซียนทั้ง 10 ประเทศ โดยทำหน้าที่ติดตามพัฒนาการด้านต่าง ๆ ในแต่ละประเทศ รวมถึงสถานการณ์ในภูมิภาคอาเซียน
ในการหารือระหว่างผู้แทนการค้าไทยและคณะผู้แทนจากรัฐสภายุโรป ทั้งสองฝ่ายได้เน้นย้ำถึง
ความร่วมมือที่แน่นแฟ้นระหว่างไทยและสหภาพยุโรปซึ่งมีมายาวนานกว่า 60 ปี โดยให้ความสำคัญกับการเร่งเจรจาความตกลงการค้าเสรีไทย-สหภาพยุโรป (Thai-EU FTA) ซึ่งจะช่วยเปิดตลาดสินค้าและบริการของไทยให้สามารถเข้าถึงตลาดยุโรปได้มากขึ้น พร้อมทั้งส่งเสริมการลงทุนและสร้างรายได้ในอุตสาหกรรมใหม่ อาทิ เศรษฐกิจดิจิทัลและเศรษฐกิจสีเขียว นอกจากนี้ ทั้งสองฝ่ายยังเน้นย้ำถึงความสำคัญของนโยบายเศรษฐกิจที่ขับเคลื่อนด้วยความยั่งยืนและคำนึงถึงมิติด้านเศรษฐกิจ สังคม และสิ่งแวดล้อม อันเป็นแนวทางที่รัฐบาลไทยให้ความสำคัญมาโดยตลอด โดยทั้งสองฝ่ายยังได้หารือถึงแนวทางเตรียมความพร้อมให้กับผู้ประกอบการและภาคอุตสาหกรรมไทย เพื่อให้สามารถปรับตัวให้สอดคล้องกับกฎระเบียบและมาตรฐานสากลด้านสิ่งแวดล้อมและความยั่งยืน อาทิ กฎระเบียบ EUDR และมาตรการ CBAM ซึ่งจะช่วยเสริมศักยภาพของไทยในการเป็นผู้นำในห่วงโซ่อุปทานที่ยั่งยืนของภูมิภาค

ที่มา : https://www.thaigov.go.th/news/contents/details/93846