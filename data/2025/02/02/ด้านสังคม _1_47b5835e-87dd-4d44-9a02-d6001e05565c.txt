รัฐบาลไทย-ข่าวทำเนียบรัฐบาล-ดีอี เตือนภัย “โจรออนไลน์” เปิดเพจปลอม “ตลาดหลักทรัพย์ เปิดเพจเฟซบุ๊ก SET ชักชวนลงทุน” ระวังสูญเงิน-ข้อมูลส่วนบุคคล


วันอาทิตย์ที่ 2 กุมภาพันธ์ 2568
ดีอี เตือนภัย “โจรออนไลน์” เปิดเพจปลอม “ตลาดหลักทรัพย์ เปิดเพจเฟซบุ๊ก SET ชักชวนลงทุน” ระวังสูญเงิน-ข้อมูลส่วนบุคคล
ดีอี เตือนภัย “โจรออนไลน์” เปิดเพจปลอม “ตลาดหลักทรัพย์ เปิดเพจเฟซบุ๊ก SET ชักชวนลงทุน” ระวังสูญเงิน-ข้อมูลส่วนบุคคล
กระทรวงดิจิทัลเพื่อเศรษฐกิจและสังคม (ดีอี) ตรวจพบข่าวปลอมรายสัปดาห์ที่เกี่ยวข้องกับอาชญากรรมออนไลน์ ซึ่งประชาชนให้ความสนใจสูงสุดอันดับที่ 1 เรื่อง “ตลาดหลักทรัพย์ เปิดเพจเฟซบุ๊ก SET ชักชวนลงทุน” รองลงมาคือเรื่อง “เปิดรับสมัครงานเกษตรในออสเตรเลีย ผ่านเพจ บริษัทจัดหางาน จิงไซ Thailand” โดยขอให้ประชาชน อย่าหลงเชื่อข่าวปลอม เลือกเชื่อ-แชร์ ข้อมูลที่เป็นประโยชน์ หวั่นสร้างความสูญเสียทั้งข้อมูลส่วนบุคคล และทรัพย์สิน โดยอาจส่งผลกระทบต่อประชาชนในสังคมเป็นวงกว้าง
นายเวทางค์ พ่วงทรัพย์ เลขาธิการคณะกรรมการดิจิทัลเพื่อเศรษฐกิจและสังคมแห่งชาติ (BDE) ในฐานะโฆษกกระทรวงดีอี กล่าวถึงผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 24 – 30 มกราคม 2568 พบข้อความที่เข้ามาทั้งหมด 837,077 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 620 ข้อความ
สำหรับช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 571 ข้อความ ตามมาด้วยการแจ้งเบาะแสผ่าน Line Official จำนวน 40 ข้อความ ช่องทาง Website จำนวน 1 ข้อความ และช่องทาง Facebook จำนวน 8 ข้อความ รวมเรื่องที่ต้องดำเนินการตรวจสอบทั้งหมด 218 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 84 เรื่อง โดยในจำนวนนี้เป็นข่าวปลอมเกี่ยวกับอาชญากรรมออนไลน์ที่ได้รับความสนใจจากประชาชนมากที่สุด 10 อันดับ ได้แก่
อันดับที่ 1 : เรื่อง ตลาดหลักทรัพย์ เปิดเพจเฟซบุ๊ก SET ชักชวนลงทุน
อันดับที่ 2 : เรื่อง เปิดรับสมัครงานเกษตรในออสเตรเลีย ผ่านเพจ บริษัทจัดหางาน จิงไซ Thailand
อันดับที่ 3 : เรื่อง ธนาคารออมสินเปิดเพจเฟซบุ๊กชื่อ กู้ออมสิน
อันดับที่ 4 : เรื่อง เปิดรับสมัครทำงานต่างประเทศถูกต้องตามกฎหมาย ผ่านเพจ Work Australia agency 040
อันดับที่ 5 : เรื่อง สร้างโอกาสด้วยกองทุนรวมผสม เปิดพอร์ตเริ่มต้นเพียง 1,000 บาท  กำกับโดย ก.ล.ต.
อันดับที่ 6 : เรื่อง สวนผักโอ้กะจู๋ เปิดให้ลงทุนภายใต้คอนเซ็ปท์ Be Organic from Farm to Table ให้ปันผลสูง
อันดับที่ 7 : เรื่อง กระทรวงยุติธรรม เปิดยื่นสิทธิรับเงินคืนจากอาชญากรรมออนไลน์ ผ่านเพจ The country's Ministry of Justice
อันดับที่ 8 : เรื่อง กรมการขนส่งทางบก เปิดเพจเฟซบุ๊ก Pattavear รับทำใบขับขี่ออนไลน์
อันดับที่ 9 : เรื่อง ลงทุนกับฮั่วเซ่งเฮง กองทุนหุ้น GOLD เริ่มต้นเพียง 1,000 บาท รับปันผล 12-30%
อันดับที่ 10 : เรื่อง วเซ่งเฮง เปิดโครงการใหม่ ให้คนไทยลงทุน กำกับดูแลโดย ก.ล.ต.
“เมื่อพิจารณาจากข่าวปลอมที่ประชาชนสนใจมากที่สุด จาก 10 อันดับข้างต้น พบว่าเป็นข่าวที่เกี่ยวข้องกับ การชักชวนให้ลงทุนร่วมกับหน่วยงานที่น่าเชื่อถือ โครงการสินเชื่อของธนาคารรัฐ และชักชวนทำงานในต่างประเทศ อาจทำให้ประชาชนที่สนใจเกิดความเข้าใจผิด ซึ่งมีผลกระทบต่อทั้งตัวบุคคลที่เชื่อและแชร์ข้อมูลส่งต่อกันไปเป็นวงกว้าง เกิดความสับสน และอาจทำให้ประชาชนตกเป็นเหยื่อของมิจฉาชีพ สร้างความเสียหายทั้งทรัพย์สินและข้อมูลส่วนบุคคลได้” นายเวทางค์ กล่าว
สำหรับอันดับ 1 เรื่อง “ตลาดหลักทรัพย์ เปิดเพจเฟซบุ๊ก SET ชักชวนลงทุน” กระทรวงดีอี ได้ประสานงานตรวจสอบร่วมกับตลาดหลักทรัพย์แห่งประเทศไทย พบว่าเป็นข้อมูลเท็จ และขอยืนยันว่า เพจดังกล่าวเป็นเพจปลอม มีการแอบอ้างนำโลโก้ของตลาดหลักทรัพย์แห่งประเทศไทย (SET) ไปใช้เป็นภาพโปรไฟล์และภาพหน้าปกเฟซบุ๊ก เพื่อสร้างความน่าเชื่อถือและจงใจหลอกลวงประชาชนให้หลงเชื่อ ทั้งนี้ ตลาดหลักทรัพย์ฯ ไม่มีการเปิดเพจเฟซบุ๊กเพื่อชักชวนลงทุนใด ๆ ทั้งสิ้น โดยหากมีข้อสงสัยสามารถสอบถามโดยตรงได้ที่ SET Contact Center 0 2009 9999 หรืออีเมล SETContactCenter@set.or.th
อย่างไรก็ตาม ดีอี มีความห่วงใยประชาชน เรื่องความตระหนักรู้เท่าทันข่าวปลอมที่ถูกแพร่กระจายบนสื่อออนไลน์ โซเชียล ซึ่งหากขาดความรู้เท่าทัน ส่งต่อข้อมูลข่าวปลอม ทำให้เกิดการหลงเชื่อ สร้างความเข้าใจที่คลาดเคลื่อน สร้างความเสียหายต่อทรัพย์สิน หรือข้อมูลส่วนบุคคล และอาจส่งผลกระทบต่อประชาชนในสังคมเป็นวงกว้าง ดังนั้นจึงควรตรวจสอบข้อเท็จจริงของข่าวหรือลิงก์เว็บไซต์ให้แน่ชัด
สามารถแจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.)
|  Line ID: @antifakenewscenter | เว็บไซต์ www.antifakenewscenter.com
--------------------------------------------------------------------------------------

ที่มา : https://www.thaigov.go.th/news/contents/details/92959