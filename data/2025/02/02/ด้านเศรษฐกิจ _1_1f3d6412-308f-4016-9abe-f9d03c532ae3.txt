รัฐบาลไทย-ข่าวทำเนียบรัฐบาล-​รองปลัดฯ ศุภกิจ นำทีมขับเคลื่อนการบริหารงานอุตสาหกรรมสู่การรับรองมาตรฐานศูนย์ราชการสะดวก คู่ชุมชนอย่างยั่งยืน 


วันเสาร์ที่ 1 กุมภาพันธ์ 2568
01/02/2568
พิมพ์
​รองปลัดฯ ศุภกิจ นำทีมขับเคลื่อนการบริหารงานอุตสาหกรรมสู่การรับรองมาตรฐานศูนย์ราชการสะดวก คู่ชุมชนอย่างยั่งยืน
​รองปลัดฯ ศุภกิจ นำทีมขับเคลื่อนการบริหารงานอุตสาหกรรมสู่การรับรองมาตรฐานศูนย์ราชการสะดวก คู่ชุมชนอย่างยั่งยืน
วันที่ 29 มกราคม 2568 นายศุภกิจ บุญศิริ รองปลัดกระทรวงอุตสาหกรรม เป็นประธานเปิดประชุมเชิงปฏิบัติการ “การชี้แจงทําความเข้าใจหลักเกณฑ์มาตรฐานการให้บริการของศูนย์ราชการสะดวก ประจําปีงบประมาณ พ.ศ. 2568” เพื่อเสริมสร้างความรู้ ความเข้าใจ ให้กับบุคลากรในสังกัดกระทรวงอุตสาหกรรม เกี่ยวกับแนวทางและหลักเกณฑ์มาตรฐานการให้บริการของศูนย์ราชการสะดวก (Government Easy Contact Center : GECC) ประจําปีงบประมาณ พ.ศ. 2568 ตามพระราชบัญญัติการอำนวยความสะดวกในการพิจารณาอนุญาตของทางราชการ พ.ศ. 2558 มีปัจจัยที่สำคัญ 4 ด้าน ได้แก่ 1) ด้านสถานที่ ต้องเข้าถึงง่าย และสะดวกในการติดต่อขอรับบริการ ไม่สร้างภาระให้กับประชาชน 2) ด้านบุคลากร ต้องมีจิตบริการ (Service Mind) การบริการมีคุณภาพและมีประสิทธิภาพ 3) ด้านบริการ ต้องตอบสนองความต้องการ ขั้นตอนการขอรับบริการไม่ยุ่งยาก ง่ายต่อเจ้าหน้าที่ในการให้บริการ และ 4) ด้านเทคโนโลยี ต้องเป็นการบริการที่สะดวก รวดเร็ว ง่าย และประหยัด โดยมี นางสาวสุภัตรา เปี่ยมวัตถาภรณ์ หัวหน้ากลุ่มพัฒนาระบบบริหาร สำนักงานปลัดกระทรวงอุตสาหกรรม กล่าวรายงาน เจ้าหน้าที่สำนักงานอุตสาหกรรมจังหวัด (สอจ.) และเจ้าหน้าที่ที่เกี่ยวข้องเข้า ร่วมประชุม ณ ห้องประชุม อก. 1 อาคารสำนักงานปลัดกระทรวงอุตสาหกรรม และประชุมผ่านสื่ออิเล็กทรอนิกส์ (Zoom Meeting)
รองปลัดฯ กล่าวว่า หลักเกณฑ์มาตรฐานการให้บริการของศูนย์ราชการสะดวกสามารถนำไปปรับปรุงงานบริการ ทั้งด้านสถานที่ บริการ บุคลากร และเทคโนโลยี เพื่อพัฒนาและยกระดับการให้บริการที่ตอบสนองต่อความต้องการของประชาชนได้อย่างแท้จริง อีกทั้งนำไปประยุกต์ใช้ให้สอดคล้องกับภารกิจ สร้างภาพลักษณ์ที่ดี รวมถึงสร้างความเชื่อมั่นต่อการให้บริการของกระทรวงอุตสาหกรรม เพื่อผลักดันและขับเคลื่อนการบริหารงานอุตสาหกรรมให้เป็นไปตามนโยบาย สนับสนุนให้ระบบราชการมีความทันสมัย มีประสิทธิภาพ และตอบโจทย์ประชาชน รองรับการเปลี่ยนแปลงและความท้าทายใหม่ของภาคอุตสาหกรรมในอนาคต

ที่มา : https://www.thaigov.go.th/news/contents/details/92957