รัฐบาลไทย-ข่าวทำเนียบรัฐบาล-จิตอาสา ก.อุตฯ ทำความดี ปรับปรุงคุณภาพน้ำในคลองรอบวัดบวรฯ น้อมถวายเพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีสมมงคล


วันอาทิตย์ที่ 2 กุมภาพันธ์ 2568
02/02/2568
พิมพ์
จิตอาสา ก.อุตฯ ทำความดี ปรับปรุงคุณภาพน้ำในคลองรอบวัดบวรฯ น้อมถวายเพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีสมมงคล
จิตอาสา ก.อุตฯ ทำความดี ปรับปรุงคุณภาพน้ำในคลองรอบวัดบวรฯ น้อมถวายเพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีสมมงคลพระชนมายุเท่าพระบาทสมเด็จพระพุทธยอดฟ้าจุฬาโลกมหาราช
30 มกราคม 2568 นายณัฐพล รังสิตพล ปลัดกระทรวงอุตสาหกรรม พร้อมด้วยคณะผู้บริหารกระทรวงอุตสาหกรรม ร่วมกิจกรรมจิตอาสา “อุตสาหกรรมรวมใจ ทำความดีด้วยหัวใจ น้อมถวายเพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีสมมงคลพระชนมายุเท่าพระบาทสมเด็จพระพุทธยอดฟ้าจุฬาโลกมหาราช ด้วยการปรับปรุงคุณภาพน้ำในคลองรอบวัดบวรนิเวศราชวรวิหาร“ เขตพระนคร กรุงเทพมหานคร
กิจกรรมจิตอาสาครั้งนี้ ประกอบด้วย การถวายสังฆทาน จากนั้นเป็นพิธีเปิดกิจกรรมฯ โดยจิตอาสาที่ร่วมในพิธีถวายความเคารพพระบรมฉายาลักษณ์พระบาทสมเด็จพระวชิรเกล้าเจ้าอยู่หัว และกล่าวคำปฏิญาณ “เราทำความดี ด้วยหัวใจ” จากนั้น ผู้บริหารกระทรวงอุตสาหกรรมและคณะจิตอาสากระทรวงอุตสาหกรรมร่วมกันดำเนินการดูดเลนในคลองรอบวัด โดยเรือหรือรถดูดตะกอนเลนขนาดเล็ก และร่วมกันเปิดเครื่องกรองตะกอนน้ำ จำนวน 1 เครื่อง
วัดบวรนิเวศราชวรวิหาร เป็นวัดที่พระมหากษัตริย์ราชวงศ์จักรี รวมทั้งบรรดาพระบรมวงศานุวงศ์หลายพระองค์ทรงผนวช และเคยเป็นที่ประทับของพระมหากษัตริย์ขณะทรงผนวชในสมัยรัชกาลที่ 4 ถึงรัชกาลที่ 7 และ รัชกาลที่ 9 อีกทั้งยังเป็นที่ประทับขณะจำพรรษาของพระบาทสมเด็จพระเจ้าอยู่หัว รัชกาลที่ 10 ก่อนลาผนวชขึ้นครองราชย์ ซึ่งทำให้วัดแห่งนี้มีความสำคัญอย่างยิ่งต่อชาติไทย
จากการสำรวจน้ำภายในคลองของวัด พบว่าบริเวณในคลองของวัดมีตะกอนเลนสะสมอย่างมาก ทำให้น้ำมีสีขุ่น เนื่องจากมีการนำน้ำที่มีตะกอนจากโรงกรองน้ำของกรุงเทพฯ ซึ่งอยู่ฝั่งตรงข้ามทางทิศเหนือเข้ามาใช้ภายในคลอง และยังมีสิ่งมีชีวิตอาศัยอยู่ เช่น ปลา เต่า เป็นต้น ซึ่งมีการให้อาหารสัตว์ที่อยู่ในคลอง จึงก่อให้เกิดการหมักหมมของเศษอาหาร อีกทั้ง คลองนี้เป็นคลองที่เป็นระบบปิด ทำให้ตะกอนเลนไม่สามารถไหลสู่ภายนอกได้ จึงก่อให้เกิดการสะสมของตะกอนเลนซึ่งมีค่าความขุ่นสูงหากมองด้วยสายตา จิตกระทรวงอุตสาหกรรมจึงดำเนินการปรับปรุงคุณภาพน้ำดังกล่าว

ที่มา : https://www.thaigov.go.th/news/contents/details/92966