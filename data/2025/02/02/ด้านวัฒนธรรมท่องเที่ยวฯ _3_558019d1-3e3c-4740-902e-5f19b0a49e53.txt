รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา เปิดงาน “ไทยซิกข์รัน ครั้งที่ 29” ส่งเสริมการออกกำลังกายและความสามัคคีในชุมชน


วันอาทิตย์ที่ 2 กุมภาพันธ์ 2568
รมว.ท่องเที่ยวและกีฬา เปิดงาน “ไทยซิกข์รัน ครั้งที่ 29” ส่งเสริมการออกกำลังกายและความสามัคคีในชุมชน
รมว.ท่องเที่ยวและกีฬา เปิดงาน “ไทยซิกข์รัน ครั้งที่ 29” ส่งเสริมการออกกำลังกายและความสามัคคีในชุมชน
วันที่ 2 กุมภาพันธ์ 2568 เวลา 04.40 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานในพิธีเปิดงานและปล่อยตัวนักกีฬาในกิจกรรม 29th Thai Sikh Run 2025 หรือ “ไทยซิกข์รัน ครั้งที่ 29” ณ บริเวณห้างดิโอลด์สยามพลาซ่า ถนนพาหุรัด กรุงเทพมหานคร ซึ่งเป็นกิจกรรมเดิน-วิ่งยอดนิยมที่จัดขึ้นเป็นประจำทุกปีโดย สมาคมศรีคุรุสิงห์สภา เพื่อส่งเสริมการออกกำลังกายและสร้างความสามัคคีในชุมชน
การแข่งขันในปีนี้แบ่งออกเป็น 3 ระยะทาง ได้แก่ 21 กิโลเมตร, 10 กิโลเมตร และ 5 กิโลเมตร โดยได้รับความสนใจจากนักวิ่งทั้งชาวไทยและชาวต่างชาติที่มาร่วมกิจกรรมอย่างคึกคัก
ในการกล่าวเปิดงาน รัฐมนตรีฯ สรวงศ์ เทียนทอง กล่าวว่า
“การออกกำลังกายทุกรูปแบบเป็นสิ่งที่ภาครัฐให้การสนับสนุนอย่างเต็มที่ เพราะไม่เพียงแต่ช่วยเสริมสร้างสุขภาพที่แข็งแรง แต่ยังเป็นการส่งเสริมความสามัคคีในหมู่ประชาชนและนักกีฬา ผมรู้สึกยินดีที่ได้เห็นภาพการรวมตัวของนักกีฬาจากหลากหลายเชื้อชาติในกิจกรรมไทยซิกข์รัน ซึ่งจัดขึ้นเป็นประเพณีทุกปี ขอพรจากสิ่งศักดิ์สิทธิ์ให้ทุกท่านมีสุขภาพแข็งแรง และขอให้สมาคมศรีคุรุสิงห์สภา ประสบความสำเร็จในการจัดงานนี้ตลอดไป”
หลังจากพิธีเปิด รัฐมนตรีฯ สรวงศ์ เทียนทอง ได้ลงพื้นที่พบปะ ทักทาย และให้กำลังใจแก่นักกีฬา พร้อมทั้งร่วมเดิน-วิ่งในระยะทาง 5 กิโลเมตร ชมบรรยากาศยามเช้าของ ย่านพาหุรัด แหล่งการค้าและท่องเที่ยวสำคัญของกรุงเทพฯ ที่มีความโดดเด่นด้านวัฒนธรรมไทย-อินเดีย อีกทั้งยังได้เข้าเยี่ยมชม คุรุดวาราศรีคุรุสิงห์สภา หรือ “วัดซิกข์” ซึ่งเป็นศูนย์กลางศาสนาของชาวซิกข์ในย่านนี้ และเป็นแหล่งท่องเที่ยวที่ได้รับความนิยมจากนักท่องเที่ยวชาวอินเดียที่เดินทางมาทำพิธีทางศาสนา
กิจกรรมในครั้งนี้ยังได้รับเกียรติจากบุคคลสำคัญจากหน่วยงานที่เกี่ยวข้องเข้าร่วมงาน อาทิ นายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา, นายนิกร ซัจเดว คณะที่ปรึกษารัฐมนตรีว่าการกระทรวงการท่องเที่ยวและกีฬา, ดร.พลภูมิ วิภัติภูมิประเทศ ผู้ช่วยรัฐมนตรีประจำกระทรวงวัฒนธรรม, นายรุ่งโรจน์ สัจจเทพ อุปนายกสมาคมศรีคุรุสิงห์สภา และ นายปินเดอร์ปาลซิงห์ มาดาน นายกสมาคมศรีคุรุสิงห์สภา สถาบันศาสนาซิกข์แห่งประเทศไทย
งาน 29th Thai Sikh Run 2025 นับเป็นกิจกรรมที่ช่วยส่งเสริมการท่องเที่ยวเชิงกีฬา (Sports Tourism) และสนับสนุนการขับเคลื่อนนโยบาย Thailand Tourism Hub ของกระทรวงการท่องเที่ยวและกีฬาในการสร้างเสริมสุขภาพและความสัมพันธ์ที่ดีในสังคมผ่านกิจกรรมกีฬาสำหรับประชาชนทุกกลุ่ม

ที่มา : https://www.thaigov.go.th/news/contents/details/92973