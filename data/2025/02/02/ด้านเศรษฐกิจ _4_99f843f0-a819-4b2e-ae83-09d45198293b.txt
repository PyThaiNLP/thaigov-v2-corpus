รัฐบาลไทย-ข่าวทำเนียบรัฐบาล-“รมช.อิทธิ” นำทัพชาวฉะเชิงเทรา kick off  ‘ไถกลบตอซัง สร้างดินยั่งยืน ฟื้นสิ่งแวดล้อม’


วันอาทิตย์ที่ 2 กุมภาพันธ์ 2568
“รมช.อิทธิ” นำทัพชาวฉะเชิงเทรา kick off  ‘ไถกลบตอซัง สร้างดินยั่งยืน ฟื้นสิ่งแวดล้อม’
“รมช.อิทธิ” นำทัพชาวฉะเชิงเทรา kick off  ‘ไถกลบตอซัง สร้างดินยั่งยืน ฟื้นสิ่งแวดล้อม’
นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ เป็นประธานพิธีเปิดงาน “ไถกลบตอซัง สร้างดินยั่งยืน ฟื้นสิ่งแวดล้อม” ประจำปี 2568 ณ บ้านหนองปาตอง หมู่ที่ 2 ตำบลหนองยาว อำเภอพนมสารคาม จังหวัดฉะเชิงเทรา และร่วมรับชมผ่านการถ่ายทอดสดจากจังหวัดเชียงใหม่ ซึ่งเป็นศูนย์กลางการจัดงาน โดยมีนายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ เป็นประธาน นอกจากนั้น และนายประยูร อินสกุล เป็นประธานพิธีเปิดงาน “ไถกลบตอซัง สร้างดินยั่งยืน ฟื้นสิ่งแวดล้อม” ประจำปีงบประมาณ 2568 ณ จังหวัดสุพรรณบุรี และดำเนินการพร้อมกันอีก 72 จังหวัดทั่วประเทศ ที่มีพื้นที่เกษตรกรรมที่มีความเสี่ยงต่อการเกิดการเผา (Hot Spot) ซึ่งกระทรวงเกษตรฯ โดยกรมพัฒนาที่ดิน จัดงานดังกล่าวขึ้น เพื่อส่งเสริมให้เกษตรกรปรับเปลี่ยนวิธีจากการเผาสู่การไถกลบเศษวัสดุทางการเกษตรเพื่อเตรียมดิน และผลิตปุ๋ยอินทรีย์จากเศษวัสดุในท้องถิ่น เพื่อลดการใช้ปุ๋ยเคมี ลดต้นทุนการผลิต เพิ่มปริมาณอินทรียวัตถุในดิน ดินมีสมบัติเหมะสมต่อการปลูกพืชอย่างยั่งยืน อีกทั้งยังช่วยลดปัญหาหมอกควันและฝุ่นละออง ส่งผลดีต่อสุขภาพและสิ่งแวดล้อม ส่งเสริมการท่องเที่ยวในระยะยาว และยังช่วยลดผลกระทบต่อการเกิดภาวะโลกร้อนด้วย
รมช.อิทธิ กล่าวว่า กระทรวงเกษตรและสหกรณ์ ได้ให้ความสำคัญกับการขับเคลื่อนการป้องกันและแก้ไขปัญหาการเผาในพื้นที่เกษตรกรรมให้บรรลุตามเป้าหมายการลดการปลดปล่อยก๊าซคาร์บอนไดออกไซด์สุทธิให้เป็นศูนย์ภายในปี พ.ศ. 2613 ตามที่ได้ให้คำมั่นไว้ในเวทีโลก โดยการไถกลบตอซังพืชแทนการเผา ช่วยลดปัญหาการปล่อยก๊าซเรือนกระจกจากการเผาวัสดุทางการเกษตร ลดผลกระทบต่อสิ่งแวดล้อม สุขภาพของประชาชน เศรษฐกิจและการท่องเที่ยวของประเทศ การเผาตอซังและเศษพืชที่เกษตรกรทิ้งหลังเก็บเกี่ยว ทำให้เกิดการสูญเสียอินทรียวัตถุและธาตุอาหารในดินเป็นจำนวนมาก ซึ่งการไถกลบตอซังพืชจะช่วยปรับปรุงโครงสร้างของดินให้เหมาะสมต่อการเจริญเติบโตของพืช ดินมีความโปร่งร่วนซุย อุ้มน้ำได้ดี ความหนาแน่นของดินลดลงเพิ่มปริมาณอินทรียวัตถุ และหมุนเวียนธาตุอาหารพืชคืนสู่ดิน การงดเผาในพื้นที่ 1 ไร่ จะเพิ่มธาตุอาหารลงดิน ได้แก่ ธาตุไนโตรเจน (N) ฟอสฟอรัส (P) และโพแตสเซียม (K) คิดเป็น มูลค่า 900 บาท / ไร่ ทำให้เกษตรกรสามารถลดต้นทุนการใช้ปุ๋ยเคมีลงได้
“การจัดงานในครั้งนี้ เป็นความร่วมมือทุกภาคส่วนเพื่อร่วมกันหยุดการเผาในพื้นที่เกษตรกรรม และให้เกิดความตระหนักรู้ถึงปัญหาจากการเผาที่ส่งผลต่อสิ่งแวดล้อมและทรัพยากรดิน ขณะเดียวกันเพื่อสร้างความตระหนักให้เกษตรกรทำเกษตรกรรมที่ไม่เผาฟางและตอซังพืช ช่วยให้คุณสมบัติของดินดีไม่ถูกทำลายเพิ่มอินทรียวัตถุในดิน และสามารถใช้ประโยชน์ที่ดินได้อย่างเหมาะสมและยั่งยืน รวมทั้งช่วยลดปัญหาหมอกควันและฝุ่นละออง ซึ่งสอดรับกับนโยบายเร่งด่วนของนายกรัฐมนตรีที่ได้ยกปัญหาฝุ่น PM 2.5 ให้เป็นวาระแห่งชาติที่ทุกกระทรวงต้องเร่งแก้ไข ตลอดจนกระทรวงเกษตรฯ ได้ยกระดับมาตรการเพิ่มความเข้มงวด ผ่านมาตรการบริการจัดการป้องกันและแก้ไขปัญหาฝุ่นละอองขนาดเล็ก ไม่เกิน 2.5 ไมครอน (PM 2.5) ภาคการเกษตร เพื่อเป้าหมายค่าฝุ่นลดลงให้มากที่สุด “ นายอิทธิ กล่าวย้ำ

ที่มา : https://www.thaigov.go.th/news/contents/details/92965