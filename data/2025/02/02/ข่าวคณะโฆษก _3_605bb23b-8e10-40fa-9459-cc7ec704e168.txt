รัฐบาลไทย-ข่าวทำเนียบรัฐบาล-รัฐบาลแนะเลี่ยงออกกำลังกายกลางแจ้ง  ยึดหลัก ‘1 เช็ก 3 เปลี่ยน 1 ประเมิน‘  เตือนการสวมหน้ากาก N95 ขณะออกกำลังกาย อาจทำให้หายใจไม่ทัน


วันอาทิตย์ที่ 2 กุมภาพันธ์ 2568
02/02/2568
พิมพ์
รัฐบาลแนะเลี่ยงออกกำลังกายกลางแจ้ง  ยึดหลัก ‘1 เช็ก 3 เปลี่ยน 1 ประเมิน‘  เตือนการสวมหน้ากาก N95 ขณะออกกำลังกาย อาจทำให้หายใจไม่ทัน
รัฐบาลแนะเลี่ยงออกกำลังกายกลางแจ้ง  ยึดหลัก ‘1 เช็ก 3 เปลี่ยน 1 ประเมิน‘  เตือนการสวมหน้ากาก N95 ขณะออกกำลังกาย อาจทำให้หายใจไม่ทัน
วันอาทิตย์ที่ 2 กุมภาพันธ์ 2568 เวลา 12.00 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เผยว่ากระทรวงสาธารณสุข ได้แนะนำวิธีการออกกำลังกายกลางแจ้งอย่างปลอดภัยในช่วงที่ค่าฝุ่น PM2.5 กลับมาสูงขึ้นอีกครั้ง ในสัปดาห์นี้ โดยเฉพาะพื้นที่กรุงเทพฯ ปริมณฑล ภาคตะวันออกเฉียงเหนือ และภาคตะวันออก โดยแนะนำให้ยึดหลัก “1 เช็ก 3 เปลี่ยน 1 ประเมิน” ดังนี้
“1 เช็ก” เช็กค่าฝุ่นก่อนออกกำลังกาย หากค่าฝุ่นสูงกว่า 37.5 มคก./ลบ.ม (สีส้ม) ผู้ที่มีปัญหาสุขภาพควรหลีกเลี่ยง ส่วนประชาชนทั่วไปให้เลี่ยงการออกกำลังกายกลางแจ้งช่วงเช้า บริเวณริมถนน หรือบริเวณที่มีการก่อสร้าง หากสูงกว่า 75 มคก./ลบ.ม (สีแดง) ให้ออกกำลังกายในอาคารแทน
“3 เปลี่ยน” คือ เปลี่ยนเวลามาออกกำลังกายในช่วงบ่ายหรือเย็น เปลี่ยนสถานที่จากกลางแจ้งเป็นในร่ม และเปลี่ยนรูปแบบจากการออกกำลังกายหนัก เช่น วิ่ง ปั่นจักรยาน เป็นต้น มาเป็นการออกกำลังกายเบา ๆ
“1 ประเมินตนเอง” ก่อนและระหว่างออกกำลังกายทุกครั้ง หากมีอาการผิดปกติ เช่น ไอ หายใจลำบาก แน่นหน้าอก ให้งดหรือหยุดออกกำลังกายทันที
ทั้งนี้ ขอให้ประชาชนประเมินค่าดัชนีคุณภาพอากาศ (AQI) ดังนี้ 1) ค่า AQI อยู่ที่ 0-60 ถือว่าปลอดภัยในการออกกำลังกายกลางแจ้ง (Outdoor) 2) ค่า AQI 60-100 สามารถออกกำลังกายได้ แต่ลดความถี่ออกกำลังกายกลางแจ้งลง 3) ค่า AQI 100-150 แนะนำให้เข้า ยิม หรือว่ายน้ำในสระว่ายน้ำระบบปิด และ 4) ค่า AQI เกินกว่า 150 แม้ออกกำลังกายในร่ม ก็จำเป็นต้องมีเครื่องกรองอากาศ สำหรับการใส่หน้ากากอนามัยชนิด N95 ขณะออกกำลังกายซึ่งมีความหนา ที่ส่วนใหญ่จะใช้ในโรงงานอุตสาหกรรมหรือการใส่ขณะพ่นสีที่ต้องมีทั้งหน้ากากครอบตาด้วย อาจทำให้หายใจไม่ทัน ซึ่งการใส่หน้ากากอนามัย ที่มีความหนาขณะออกกำลังกาย จะทำให้ระบบหัวใจและหลอดเลือดทำงานหนักมากขึ้นและอาจเป็นอันตรายในคนที่มีโรคประจำตัว
“การออกกำลังกายกลางแจ้งในช่วงมีฝุ่น PM 2.5 จำเป็นต้องคำนึงถึงสุขภาพและคุณภาพอากาศเป็นหลัก ขอให้ใช้ดุลพินิจ โดยคำนึงถึงการออกกำลังกายที่ปลอดภัยและเหมาะสม และติดตามมาตรการของกระทรวงสาธารณสุขอย่างสม่ำเสมอ” นางสาวศศิกานต์ ระบุ

ที่มา : https://www.thaigov.go.th/news/contents/details/92964