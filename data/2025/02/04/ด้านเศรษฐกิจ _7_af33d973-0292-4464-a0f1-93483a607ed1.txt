รัฐบาลไทย-ข่าวทำเนียบรัฐบาล-กรุงไทย สร้างประวัติศาสตร์ใหม่ คว้า 88 รางวัล จากเวทีทั่วโลก ตอกย้ำความสำเร็จนำนวัตกรรมขับเคลื่อนองค์กรยั่งยืน


วันอังคารที่ 4 กุมภาพันธ์ 2568
04/02/2568
พิมพ์
กรุงไทย สร้างประวัติศาสตร์ใหม่ คว้า 88 รางวัล จากเวทีทั่วโลก ตอกย้ำความสำเร็จนำนวัตกรรมขับเคลื่อนองค์กรยั่งยืน
ธ.กรุงไทยสร้างสถิติใหม่คว้า 88 รางวัลจากเวทีระดับสากลและองค์กรชั้นนำในประเทศจากความสำเร็จ ขับเคลื่อนองค์กรด้วยนวัตกรรม ก้าวนำการเปลี่ยนแปลง พัฒนาผลิตภัณฑ์และบริการที่ตอบโจทย์ลูกค้าในทุกมิติ ดำเนินธุรกิจอย่างมีความรับผิดชอบต่อสังคมและสิ่งแวดล้อม
ธนาคารกรุงไทย ประสบความสำเร็จในการนำนวัตกรรมและเทคโนโลยีมาพัฒนาผลิตภัณฑ์และบริการทางการเงิน  เพื่อตอบโจทย์ลูกค้าทุกกลุ่มในทุกมิติ และยกระดับคุณภาพชีวิตคนไทยให้ดีขึ้นในทุกวัน ภายใต้แนวคิด “นวัตกรรมสร้างคุณค่า ตอบโจทย์ลูกค้า สู่ความยั่งยืน” โดยให้ความสำคัญกับสิ่งแวดล้อม สังคม และธรรมาภิบาล (ESG) ให้ทุกภาคส่วนเติบโตไปพร้อมกันอย่างสมดุล ลดความเหลื่อมล้ำในสังคม ตอบโจทย์เป้าหมายการพัฒนาอย่างยั่งยืน (SDGs) ของสหประชาชาติ ได้รับการยอมรับจากองค์กรชั้นนำต่างประเทศและในประเทศ สะท้อนจากปี 2567 ได้รับ 88 รางวัลจากทั่วโลก แบ่งเป็นรางวัลระดับนานาชาติ 64 รางวัล และรางวัลระดับประเทศ 24 รางวัล ครอบคลุมรางวัลประเภทต่างๆ ดังนี้
● รางวัลประเภทผู้นำองค์กร (CEO Award) จำนวน 10 รางวัล สะท้อนถึงความเป็นผู้นำองค์กร ที่มีวิสัยทัศน์ก้าวไกล ขับเคลื่อนองค์กรด้วยนวัตกรรม ภายใต้แนวคิด “นวัตกรรมสร้างคุณค่า ตอบโจทย์ลูกค้า สู่ความยั่งยืน” ยกระดับคุณภาพชีวิตคนไทยให้ดีขึ้นภายใต้วิถีชีวิตยุคใหม่ ผลักดันองค์กรให้ก้าวนำการเปลี่ยนแปลง เติบโตอย่างแข็งแกร่งไปพร้อมกับทุกภาคส่วนในสังคม จนได้รับความเชื่อมั่นจากลูกค้าและผู้มีส่วนได้เสียทุกกลุ่ม ในฐานะองค์กรที่มีส่วนสร้างการเปลี่ยนแปลงที่ดีขึ้นให้กับสังคมและเศรษฐกิจของประเทศ รางวัลที่โดดเด่นคือ  รางวัล Banking CEO of the Year Thailand 2024 จาก Global Banking & Finance Review Magazine สหราชอาณาจักร  และ รางวัล Thailand Corporate Excellence Awards 2024 ระดับ Distinguished สาขาความเป็นเลิศด้านผู้นำ จากสมาคมการจัดการธุรกิจแห่งประเทศไทย (TMA)
● รางวัลประเภทความยั่งยืน (Sustainability / CSR) จำนวน 23 รางวัล จากความมุ่งมั่นส่งเสริมและพัฒนาเศรษฐกิจให้เติบโตอย่างยั่งยืนในระยะยาว พัฒนาเครื่องมือทางการเงินสนับสนุนการดำเนินธุรกิจ อย่างมีความรับผิดชอบต่อสิ่งแวดล้อม สังคม และธรรมาภิบาล (ESG) มุ่งสู่เป้าหมายปล่อยก๊าซคาร์บอนเป็นศูนย์ (Net Zero Emission) ทั้งในระดับองค์กรและระดับประเทศ ตอบโจทย์เป้าหมายการพัฒนาที่ยั่งยืนของสหประชาชาติ (SDGs) รางวัลที่โดดเด่นคือ รางวัล Asia Corporate Excellence & Sustainability Awards 2024 สาขา Top Community Centric Companies in Asia จาก MORS Group ประเทศมาเลเซีย และ รางวัล Thailand Corporate Excellence Award สาขาความเป็นเลิศด้านการพัฒนาที่ยั่งยืน จาก TMA
● รางวัลประเภทการพัฒนาผลิตภัณฑ์และบริการ (Product & Service) จำนวน 21 รางวัล จากความสำเร็จในการพัฒนาผลิตภัณฑ์และบริการทางการเงินที่ทันสมัย  มอบประสบการณ์ที่แตกต่างและตอบโจทย์ลูกค้าอย่างตรงจุด ครอบคลุมผลิตภัณฑ์ด้านตลาดเงินตลาดทุน ผลิตภัณฑ์จัดการการเงินเพื่อธุรกิจแบบครบวงจร และผลิตภัณฑ์การเงินที่เชื่อมโยงเป้าหมายด้านความยั่งยืน รางวัลที่โดดเด่นคือ รางวัล Global Transaction Banking Innovation Awards 2024 สาขา Best Domestic Bank for Cash Management in Thailand (Winner) จาก The Digital Banker Magazine ประเทศสิงคโปร์,
รางวัล Derivatives House of the Year Thailand จาก Risk.net สหราชอาณาจักร และรางวัล Thailand Corporate Excellence Award 2024 สาขาความเป็นเลิศด้านสินค้า/การบริการ ระดับ Distinguished จาก TMA
● รางวัลประเภท Digital Banking จำนวน  8 รางวัล จากการพัฒนาผลิตภัณฑ์และบริการการเงินดิจิทัล ช่วยให้การทำธุรกรรม เป็นเรื่องง่าย สะดวก รวดเร็ว และปลอดภัยตามมาตรฐานสากล โดยเฉพาะแอปพลิเคชัน Krungthai NEXT ที่ตอบโจทย์การทำธุรกรรมในทุกมิติ ทั้งโอน จ่าย ฝาก ถอน และการลงทุน รางวัลที่โดดเด่นคือ  รางวัล Best Digital Bank Thailand 2024 จาก World Economic Magazineสหราชอาณาจักร
● รางวัลประเภทองค์กร (Corporate) จำนวน 5 รางวัล ด้วยผลการดำเนินงานที่เติบโตต่อเนื่อง และความมุ่งมั่นเพื่อพัฒนาผลิตภัณฑ์ให้ตอบโจทย์ลูกค้าทุกมิติ รวมถึงการให้ความสำคัญกับการกำกับดูแลกิจการที่ดี เช่น รางวัล Asia Pacific Enterprise Awards 2024 สาขา Corporate Excellence จาก Enterprise Asia ประเทศสิงคโปร์ และ รางวัล Corporate Governance Report of Thai Listed Companies 2024 (CGR 2024) ระดับดีเลิศ จาก สมาคมส่งเสริมสถาบันกรรมการบริษัทไทย (IOD)
● รางวัลประเภทการบริหารจัดการทรัพยากรบุคคล (HR) จำนวน 9 รางวัล จากความโดดเด่นด้านการบริหารและพัฒนาทรัพยากรบุคคล ที่มุ่งสร้างคุณภาพชีวิตที่ดีให้กับพนักงานผ่านการพัฒนาทักษะด้านการเงิน และทักษะด้านความเข้าใจและการใช้เทคโนโลยีดิจิทัล (Digital Literacy) เพื่อให้ทันยุคสมัยอย่างต่อเนื่อง รวมถึงการนำ ONE Krungthai Application มาใช้ในองค์กร เพื่อสร้างประสบการณ์ที่ดีและส่งเสริมให้เกิดความผูกพันภายในองค์กร รางวัลที่โดดเด่นคือ รางวัล Thailand Digital Employee Experience of the Year – Banking จาก The Asian Business Review ประเทศสิงคโปร์ และ รางวัลTop 50 Companies in Thailand 2024 จาก WorkVenture
●  รางวัลประเภทการตลาดและการสร้างแบรนด์ (Marketing & Branding) จำนวน 12 รางวัล จากการ ใช้สื่อโซเชียลมีเดียอย่างสร้างสรรค์ ผ่าน Krungthai Care เพื่อสื่อสารกับลูกค้าและประชาชนได้อย่างมีประสิทธิภาพ รางวัลที่โดดเด่นคือ รางวัล Best Bank for Social Media Thailand 2024 จาก World  Business Achievers ประเทศสิงคโปร์ และรางวัล Marketing Excellence Awards 2024 Thailand สาขา Excellence in Consumer Insights/Market Research (Silver) จาก Marketing Interactive
ธนาคารกรุงไทย เดินหน้าพัฒนานวัตกรรมทางการเงินอย่างสร้างสรรค์  เพื่อตอบโจทย์ความต้องการของลูกค้าทุกกลุ่มอย่างตรงจุด โดยให้ความสำคัญกับ ESG และแนวทางให้สินเชื่ออย่างรับผิดชอบและเป็นธรรม(Responsible Lending) และส่งเสริมให้ประชาชนทุกภาคส่วนสามารถเข้าถึงบริการทางการเงินอย่างทั่วถึง
ลดความเหลื่อมล้ำในสังคม เพื่อยกระดับชีวิตความเป็นอยู่ของคนไทยให้ดีขึ้นในทุกวัน ตามวิสัยทัศน์ “กรุงไทย เคียงข้างไทย สู่ความยั่งยืน”

ที่มา : https://www.thaigov.go.th/news/contents/details/93016