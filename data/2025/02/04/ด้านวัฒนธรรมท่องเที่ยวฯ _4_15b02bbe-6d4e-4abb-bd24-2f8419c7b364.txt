รัฐบาลไทย-ข่าวทำเนียบรัฐบาล-รมว.สรวงศ์ เป็นประธานการประชุมคณะกรรมการกีฬามวยอาชีพ ครั้งที่ 1/2568 เดินหน้าขับเคลื่อนมวยไทยสู่โอลิมปิก


วันอังคารที่ 4 กุมภาพันธ์ 2568
รมว.สรวงศ์ เป็นประธานการประชุมคณะกรรมการกีฬามวยอาชีพ ครั้งที่ 1/2568 เดินหน้าขับเคลื่อนมวยไทยสู่โอลิมปิก
รมว.สรวงศ์ เป็นประธานการประชุมคณะกรรมการกีฬามวยอาชีพ ครั้งที่ 1/2568 เดินหน้าขับเคลื่อนมวยไทยสู่โอลิมปิก
วันที่ 4 กุมภาพันธ์ 2568 เวลา 13.00 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานการประชุมคณะกรรมการกีฬามวยอาชีพ ครั้งที่ 1/2568 ณ ห้องประชุม 1 ชั้น 2 กระทรวงการท่องเที่ยวและกีฬา โดยมีนายจักพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา นายกฤษฎา ตันเทอดทิตย์ เลขานุการรัฐมนตรีว่าการกระทรวงการท่องเที่ยวและกีฬา นางสาวนัทรียา ทวีวงศ์ ปลัดกระทรวงการท่องเที่ยวและกีฬา พร้อมด้วยคณะกรรมการฯ เข้าร่วมประชุมอย่างพร้อมเพรียง
การประชุมครั้งนี้มีการพิจารณาประเด็นสำคัญเพื่อการพัฒนาวงการมวยไทยและมวยอาชีพของประเทศไทย โดยมีหัวข้อหลักดังนี้
การรวบรวมและผลิตองค์ความรู้กีฬามวยไทย (Muaythai Standard) เพื่อสร้างมาตรฐานในการส่งเสริมและพัฒนามวยไทยให้เป็นที่ยอมรับในระดับสากล ทั้งในด้านการฝึกซ้อม การตัดสิน และการจัดการแข่งขัน
การปรับแผนการส่งเสริมและสนับสนุนงบประมาณจากกองทุนพัฒนาการกีฬาแห่งชาติ สำหรับโครงการขับเคลื่อนมวยไทยสู่การแข่งขันกีฬาโอลิมปิกฤดูร้อน (Summer Olympic) โดยความร่วมมือกับสหพันธ์มวยไทยนานาชาติที่ได้รับการรับรองจากคณะกรรมการโอลิมปิกสากล (IOC) การกีฬาแห่งประเทศไทย และคณะกรรมการโอลิมปิกแห่งประเทศไทย เพื่อผลักดันให้มวยไทยได้รับการบรรจุเป็นกีฬาประเภทหนึ่งในมหกรรมกีฬาโอลิมปิก
การดำเนินโครงการส่งเสริมหรือการสนับสนุนอื่น ๆ ตามนโยบายคณะกรรมการบริหารกองทุน สำหรับการแข่งขัน 2024 IFMA Youth World Championships ซึ่งเป็นเวทีสำคัญในการแสดงศักยภาพของเยาวชนนักมวยไทยในระดับนานาชาติ
นายสรวงศ์ เทียนทอง กล่าวว่า “การประชุมในครั้งนี้เป็นก้าวสำคัญในการขับเคลื่อนมวยไทย ซึ่งเป็นมรดกทางวัฒนธรรมอันทรงคุณค่าของชาติ ให้ก้าวสู่เวทีสากลอย่างมั่นคงและยั่งยืน เราตั้งเป้าที่จะเห็นมวยไทยเป็นส่วนหนึ่งของการแข่งขันโอลิมปิกในอนาคต และพร้อมที่จะสนับสนุนเยาวชนไทยให้มีเวทีในการพัฒนาฝีมือและแสดงศักยภาพในระดับโลก”
การประชุมครั้งนี้สะท้อนถึงความมุ่งมั่นของกระทรวงการท่องเที่ยวและกีฬาในการผลักดันมวยไทยให้ก้าวไกลสู่เวทีระดับนานาชาติ พร้อมทั้งเสริมสร้างความแข็งแกร่งให้กับวงการมวยอาชีพไทยทั้งในด้านมาตรฐานและโอกาสในการแข่งขันระดับโลก

ที่มา : https://www.thaigov.go.th/news/contents/details/93038