รัฐบาลไทย-ข่าวทำเนียบรัฐบาล-รัฐบาลจัดกิจกรรมปลูกต้นไม้ เฉลิมพระเกียรติพระบาทสมเด็จพระเจ้าอยู่หัว 


วันอังคารที่ 4 กุมภาพันธ์ 2568
04/02/2568
พิมพ์
รัฐบาลจัดกิจกรรมปลูกต้นไม้ เฉลิมพระเกียรติพระบาทสมเด็จพระเจ้าอยู่หัว
เนื่องในโอกาสพระราชพิธีสมมงคลพระชนมายุเท่าพระบาทสมเด็จพระพุทธยอดฟ้าจุฬาโลกมหาราช สมเด็จพระปฐมบรมกษัตริยาธิราชแห่งพระราชวงศ์จักรี พุทธศักราช ๒๕๖๘
วันศุกร์ที่ ๓๑ มกราคม ๒๕๖๘ เวลา ๑๕.๓๐ น. นางสาวแพทองธาร ชินวัตร นายกรัฐมนตรี เป็นประธานในกิจกรรมปลูกต้นไม้ เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีสมมงคลพระชนมายุเท่าพระบาทสมเด็จพระพุทธยอดฟ้าจุฬาโลกมหาราช สมเด็จพระปฐมบรมกษัตริยาธิราชแห่งพระราชวงศ์จักรี พุทธศักราช ๒๕๖๘ ณ อุทยานเฉลิมพระเกียรติพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร
.
นางยุพา ทวีวัฒนะกิจบวร ปลัดสำนักนายกรัฐมนตรี เปิดเผยว่า ด้วยพระบาทสมเด็จพระเจ้าอยู่หัว ทรงเจริญพระชนมายุได้ ๒๖,๔๖๙ วัน ในวันอังคารที่ ๑๔ มกราคม ๒๕๖๘ เป็นสมมงคลพระชนมายุเท่าพระบาทสมเด็จพระพุทธยอดฟ้าจุฬาโลกมหาราช สมเด็จพระปฐมบรมกษัตริยาธิราชแห่งพระราชวงศ์จักรี นับเป็นมหามงคลสมัยพิเศษยิ่ง นายกรัฐมนตรีได้ขอพระราชทานพระบรมราชานุญาตในนามรัฐบาลจัดกิจกรรมปลูกต้นไม้ เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีสมมงคลพระชนมายุเท่าพระบาทสมเด็จพระพุทธยอดฟ้าจุฬาโลกมหาราช สมเด็จพระปฐมบรมกษัตริยาธิราชแห่งพระราชวงศ์จักรี พุทธศักราช ๒๕๖๘
โดยผู้เข้าร่วมกิจกรรมประกอบด้วย นายกรัฐมนตรีพร้อมคู่สมรส ประธานองค์กรอิสระ คณะรัฐมนตรีพร้อมคู่สมรส หัวหน้าส่วนราชการระดับปลัดกระทรวงหรือเทียบเท่า ผู้บัญชาการทหารและตำรวจ ผู้อำนวยการศูนย์อำนวยการใหญ่จิตอาสาพระราชทานและเจ้าหน้าที่ศูนย์อำนวยการใหญ่จิตอาสาพระราชทาน  ผู้บริหารสำนักงานปลัดสำนักนายกรัฐมนตรี และหน่วยงานที่เกี่ยวข้อง
ทั้งนี้ พันธุ์ไม้ที่ปลูก จำนวนทั้งสิ้น ๑๗๓ ต้น ได้แก่ ขนุนไพศาลทักษิณ กัลปพฤกษ์ แคฝรั่ง ชัยพฤกษ์ ปงจั่น พุดชมพู สาวสันทราย กระทุ่มน้ำ แคบ้าน ชมพู่น้ำดอกไม้ ตะเคียนทอง ทองหลางน้ำ บัวสวรรค์ พิกุล มะกอกน้ำ มะม่วง กะล่อน มะม่วงเบา มันปู สัก หางนกยูงไทย อินจัน โสกขาว โสกพวง พู่จอมพล แคนา มะค่าโมง สะเดา
ปลัดสำนักนายกรัฐมนตรี กล่าวเพิ่มเติมว่า การปลูกต้นไม้ครั้งนี้แสดงถึงความจงรักภักดีและเป็นการเฉลิมพระเกียรติ พร้อมทั้งสร้างพื้นที่สีเขียวที่จะเป็นมรดกทางธรรมชาติให้แก่คนรุ่นหลัง โดยเฉพาะการคัดเลือกพันธุ์ไม้ยืนต้นที่มีความหลากหลายชนิด ซึ่งจะช่วยเพิ่มความอุดมสมบูรณ์ให้แก่ระบบนิเวศ เป็นแหล่งอาศัยของสิ่งมีชีวิตนานาชนิด และช่วยสร้างสภาพแวดล้อมที่ร่มรื่นให้แก่ชุมชนโดยรอบ อีกทั้งยังเป็นการสืบสานพระราชปณิธานในการอนุรักษ์ทรัพยากรธรรมชาติและสิ่งแวดล้อมอย่างยั่งยืน

ที่มา : https://www.thaigov.go.th/news/contents/details/93014