รัฐบาลไทย-ข่าวทำเนียบรัฐบาล-“สมศักดิ์” มอบของขวัญปีใหม่ด้วยเทคโนโลยีขั้นสูง “ผ่าตัดด้วยหุ่นยนต์ในโรคมะเร็ง” รับวันมะเร็งโลก


วันอังคารที่ 4 กุมภาพันธ์ 2568
“สมศักดิ์” มอบของขวัญปีใหม่ด้วยเทคโนโลยีขั้นสูง “ผ่าตัดด้วยหุ่นยนต์ในโรคมะเร็ง” รับวันมะเร็งโลก
รัฐมนตรีว่าการกระทรวงสาธารณสุข เปิดงาน "วันมะเร็งโลก" ประกาศพร้อมมอบของขวัญด้วยเทคโนโลยีขั้นสูง ด้วยการผ่าตัดด้วยหุ่นยนต์ช่วยผ่าตัดในโรคมะเร็ง
พร้อมเดินหน้าพัฒนาระบบบริการที่มีคุณภาพ ทั้งการส่งเสริม ป้องกัน คัดกรอง ตรวจวินิจฉัย รักษา และดูแลฟื้นฟูกายใจครบวงจร เพื่อลดอัตราการป่วย การเสียชีวิต และเพิ่มคุณภาพชีวิตที่ดีให้กับผู้ป่วย ภายใต้แนวคิด United by Unique “ทุกมุมมอง ประสบการณ์ และการมีส่วนร่วมของแต่ละบุคคลและชุมชน ล้วนมีความสำคัญและเป็นพลังที่ยิ่งใหญ่ในการต่อสู้กับโรคมะเร็ง”
วันนี้ (4 กุมภาพันธ์ 2568) ที่ลานอีเดน ชั้น 1 ศูนย์การค้าเซ็นทรัลด์เวิลด์ กรุงเทพมหานคร นายสมศักดิ์ เทพสุทิน รัฐมนตรีว่าการกระทรวงสาธารณสุข เป็นประธานเปิดงาน "วันมะเร็งโลก World Cancer Day 2025" United by Unique : รวมกันสร้างพลังบวกยอมรับความแตกต่างสร้างคุณค่า โดยมี นายแพทย์โอภาส การย์กวินพงศ์ ปลัดกระทรวงสาธารณสุข นายแพทย์ทวีศิลป์ วิษณุโยธิน อธิบดีกรมการแพทย์ เรืออากาศเอก นายแพทย์สมชาย ธนะสิทธิชัย ผู้อำนวยการสถาบันมะเร็งแห่งชาติ และผู้บริหารเข้าร่วม
นายสมศักดิ์ กล่าวว่า โรคมะเร็งเป็นหนึ่งในโรคไม่ติดต่อเรื้อรัง (NCDs) ที่สำคัญและเป็นปัญหาด้านสาธารณสุขที่ส่งผลกระทบต่อคุณภาพชีวิตของประชากร ทั้งในระดับครอบครัว สังคม และเศรษฐกิจของประเทศ โดยแต่ละปี ไทยมีผู้ป่วยมะเร็งรายใหม่ประมาณ 140,000 คน เสียชีวิตประมาณ 83,000 คน และมีแนวโน้มเพิ่มขึ้นอย่างต่อเนื่อง กระทรวงสาธารณสุขจึงมุ่งพัฒนาระบบบริการที่มีคุณภาพ ทั้งการส่งเสริมป้องกัน คัดกรอง ตรวจวินิจฉัย รักษา และดูแลฟื้นฟูกายใจครบวงจร เพื่อลดอัตราการป่วย การเสียชีวิต และเพิ่มคุณภาพชีวิตที่ดีให้กับผู้ป่วย โดยพัฒนาระบบ 30 บาทรักษาทุกที่ ให้ประชาชนเข้าถึงการรักษาพยาบาลได้ทั่วประเทศอย่างสะดวกด้วยบัตรประชาชนใบเดียว ติดตามการดำเนินงานด้านโรคมะเร็งอย่างต่อเนื่อง อาทิ ในปี 2568 มีเป้าหมายในการคัดกรองไวรัสตับอักเสบบีและซี 3 ล้านราย, คัดกรองมะเร็งลำไส้ใหญ่และไส้ตรงด้วยการตรวจหาเลือดแฝงในอุจจาระ 1.6 ล้านราย, ฉีดวัคซีนป้องกันไวรัส HPV ป้องกันมะเร็งปากมดลูกจำนวน 1 ล้านโดส, ตรวจคัดกรองค้นหาความเสี่ยงมะเร็งปากมดลูก 1.8 ล้านราย, ตรวจอัลตราซาวน์และแมมโมแกรมในญาติสายตรงของผู้ป่วยมะเร็งเต้านม 40,000 ราย และตรวจหาความผิดปกติทางพันธุกรรมของยีน BRCA1/BRCA2 ในกลุ่มเสี่ยงสูงอีก 6,000 ราย รวมถึงการพัฒนาระบบ “มะเร็งรักษาทุกที่ (Cancer Anywhere)” ให้ผู้ป่วยเข้าถึงบริการที่มีมาตรฐานได้รวดเร็วยิ่งขึ้น ซึ่งนอกจากการได้รับการรักษาที่รวดเร็วแล้ว เทคนิคและประสิทธิภาพในการรักษาก็เป็นเรื่องสำคัญ วันนี้กระทรวงสาธารณสุขจึงได้มอบของขวัญปีใหม่ ด้วยการผ่าตัดที่ใช้เทคโนโลยีขั้นสูง โดยการใช้หุ่นยนต์ในการผ่าตัด (Robotic Surgery) ในโรคมะเร็ง เพื่อเพิ่มโอกาสเข้าถึงการรักษาด้วยเทคโนโลยีขั้นสูงเป็นของขวัญแก่ประชาชน
นายแพทย์โอภาส กล่าวว่า สมาพันธ์ควบคุมโรคมะเร็งสากลได้กำหนดให้วันที่ 4 กุมภาพันธ์ของทุกปี เป็น “วันมะเร็งโลก” (World Cancer Day) เพื่อรณรงค์ให้คนหันมาใส่ใจสุขภาพของตนเอง รวมถึงเป็นการกระตุ้นเตือนให้ทุกประเทศร่วมกันหาแนวทางป้องกันและควบคุมโรคมะเร็งอย่างเป็นรูปธรรม สำหรับประเทศไทย กระทรวงสาธารณสุขมุ่งมั่นสนับสนุนทั้งองค์ความรู้ ข้อเท็จจริง พร้อมไปกับการพัฒนาระบบบริการด้านโรคมะเร็ง ภายใต้นโยบายคนไทยห่างไกลโรคและภัยสุขภาพ ให้บริการมะเร็งครบวงจร โดยเฉพาะโรคมะเร็งสำคัญ 5 ชนิด คือ มะเร็งตับ มะเร็งท่อน้ำดี มะเร็งลำไส้ใหญ่และไส้ตรง มะเร็งเต้านม และมะเร็งปากมดลูก เพื่อเป้าหมายประชาชนทุกคนมีสุขภาพที่ดี ปลอดภัยจากโรคมะเร็ง และผู้ป่วยโรคมะเร็งสามารถเข้าถึงบริการที่มีคุณภาพและมาตรฐานอย่างเสมอภาค
ด้าน นายแพทย์ทวีศิลป์ กล่าวว่า ปัจจุบันการรักษาโรคมะเร็งมีวิวัฒนาการไปมาก ทั้งการผ่าตัดมะเร็งด้วยหุ่นยนต์ช่วยผ่าตัด (Robotic surgery) ที่มีแขนกลเคลื่อนไหวได้ 7 ทิศทาง คล้ายการเคลื่อนไหวของมือศัลยแพทย์ พร้อมเทคโนโลยีภาพ 3 มิติ ทำให้มีความแม่นยำ ภาวะแทรกซ้อนน้อย ขนาดแผลเล็ก ฟื้นตัวเร็ว ปัจจุบันเทคโนโลยีผ่าตัดด้วยหุ่นยนต์สามารถช่วยเพิ่มศักยภาพการรักษาผู้ป่วยมะเร็งในอวัยวะหลายๆ ระบบ ได้แก่ มะเร็งต่อมลูกหมาก มะเร็งไต มะเร็งกระเพาะปัสสาวะ มะเร็งทางนรีเวช มะเร็งปอด มะเร็งตับตับอ่อน มะเร็งลำไส้ใหญ่ และมะเร็งโคนลิ้น เป็นต้น กรมการแพทย์ กระทรวงสาธารณสุขจึงได้จัดทำโครงการ โรงพยาบาลราชวิถีมุ่งพัฒนาเทคโนโลยีผ่าตัดด้วยหุ่นยนต์ช่วยผ่าตัดเพื่อการรักษาผู้ป่วยมะเร็ง 100 ราย เป็นของขวัญปีใหม่ให้ประชาชน ในปี 2568 เพื่อให้ประชาชนสามารถเข้าถึงการบริการที่มีความทันสมัย ไดัรับการผ่าตัดรักษาที่มีความแม่นยำ ช่วยเพิ่มคุณภาพชีวิตของผู้ป่วย สามารถกลับไปใช้ชีวิตประจำวันได้เร็วขึ้น โดยโครงการดังกล่าวเริ่มตั้งแต่เดือนมีนาคม 2568 – เมษายน 2569 หรือจนกว่าจะครบตามเป้าหมายที่กำหนดไว้ ผู้เข้าร่วมโครงการควรได้รับการตรวจจากแพทย์เฉพาะทางก่อนเข้ารับการบริการ ทั้งนี้ สามารถสอบถามรายละเอียดเพิ่มเติมได้ที่โรงพยาบาลราชวิถี โทร. 0 2206 2900 ต่อ 10710
เรืออากาศเอก นายแพทย์สมชาย กล่าวว่า ในปี พ.ศ. 2568-2570 ได้มีการกำหนดหัวข้อรณรงค์วันมะเร็งโลกภายใต้แนวคิด “United by Unique” ซึ่งเป็นการสะท้อนให้เห็นถึงการยอมรับว่าทุกมุมมองความคิด ประสบการณ์ การมีส่วนร่วมของแต่ละบุคคล ชุมชน ภาคส่วนต่าง ๆ ล้วนมีความสำคัญและเป็นพลังที่ยิ่งใหญ่ในการสนับสนุนการขับเคลื่อนนโยบายสุขภาพด้านโรคมะเร็งให้ลงสู่การปฏิบัติอย่างมีประสิทธิภาพ ก่อให้เกิดผลลัพธ์ที่เป็นประโยชน์สูงสุดต่อประชาชนทุกคน ทั้งนี้ สถาบันมะเร็งแห่งชาติ โรงพยาบาลมะเร็งภูมิภาคทั้ง 7 แห่ง และภาคีเครือข่ายทั้งภาครัฐ ภาคเอกชน ตลอดจนองค์กรอิสระต่าง ๆ ได้ร่วมกันจัดกิจกรรมวันมะเร็งโลกขึ้นในวันนี้ โดยมีกิจกรรมที่น่าสนใจ อาทิเช่น นิทรรศการและการเสวนาให้ความรู้โรคมะเร็ง สาธิตจำลองการผ่าตัดมะเร็งต่อมลูกหมากด้วยหุ่นยนต์ สาธิตการทำอาหารต้านมะเร็ง เรื่องราวความหวังจากผู้รอดชีวิต การดูแลความสวยงามและฟื้นฟูภาพลักษณ์หลังการรักษาในผู้ป่วยมะเร็ง รวมทั้งการแสดงแฟชั่นโชว์ผ้าโพกหัวและผ้าพันคอลายพิเศษที่ผลิตเพื่องานนี้ โดยผู้ป่วย นางแบบ และนายแบบกิตติมศักดิ์ เป็นต้น
************************************************ 4 กุมภาพันธ์ 2568

ที่มา : https://www.thaigov.go.th/news/contents/details/93039