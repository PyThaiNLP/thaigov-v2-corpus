รัฐบาลไทย-ข่าวทำเนียบรัฐบาล-นายกรัฐมนตรี และ รมว.ท่องเที่ยว ประกาศเปิดปี Amazing Thailand Grand Tourism and Sports Year 2025 ประกาศจุดพลังเที่ยวไทยสุดยิ่งใหญ่ จัดเต็มทุกความพิเศษดึงนักท่องเที่ยวเดินทางตลอดทั้


วันอังคารที่ 4 กุมภาพันธ์ 2568
นายกรัฐมนตรี และ รมว.ท่องเที่ยว ประกาศเปิดปี Amazing Thailand Grand Tourism and Sports Year 2025 ประกาศจุดพลังเที่ยวไทยสุดยิ่งใหญ่ จัดเต็มทุกความพิเศษดึงนักท่องเที่ยวเดินทางตลอดทั้
นายกรัฐมนตรี และ รมว.ท่องเที่ยว ประกาศเปิดปี Amazing Thailand Grand Tourism and Sports Year 2025 ประกาศจุดพลังเที่ยวไทยสุดยิ่งใหญ่ จัดเต็มทุกความพิเศษดึงนักท่องเที่ยวเดินทางตลอดทั้งปี
3 กุมภาพันธ์ 2568 เวลา 14.30 น. นางสาวแพทองธาร ชินวัตร นายกรัฐมนตรี เป็นประธานในงานเปิดปี Amazing Thailand Grand Tourism and Sports Year 2025 พร้อมด้วย นายเศรษฐา ทวีสิน นายพิชัย นริพทะพันธุ์ รัฐมนตรีว่าการกระทรวงพาณิชย์ นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา และนางสาวจิราพร สินธุไพร รัฐมนตรีประจำสำนักนายกรัฐมนตรี นายจักรพล ตั้งสุทธิธรรม ผู้ช่วยรัฐมนตรีฯ นายจักพรรดิ์ คล่องพยาบาล ที่ปรึกษารัฐมนตรีฯ นายกฤษฎา ตันเทิดทิตย์ เลขานุการรัฐมนมนตรีฯ คณะทูตานุทูต ผู้ว่าราชการและผู้แทนจังหวัด คณะกรรมการ Soft Power ผู้แทนหน่วยงานที่เกี่ยวข้องในอุตสาหกรรมท่องเที่ยวและกีฬา ทั้งภาครัฐและเอกชน โดยมี นางสาวฐาปนีย์ เกียรติไพบูลย์ ผู้ว่าการการท่องเที่ยวแห่งประเทศไทย (ททท.) และนางโปรดปราน สมานมิตร รองผู้ว่าการ การกีฬาแห่งประเทศไทย (กกท.) ฝ่ายกีฬาอาชีพและกีฬามวย ร่วมแถลงข่าว ยกกลยุทธ์ 5 Grand ผนึกกำลังพันธมิตรทุกภาคส่วน ร่วมจุดพลังท่องเที่ยวไทยสู่ก้าวต่อไปที่ยิ่งใหญ่กว่าที่เคย จัดเต็มอีเวนต์ สิทธิประโยชน์ กิจกรรมส่งเสริมการท่องเที่ยว พร้อมยกระดับมาตรการอำนวยความสะดวกและความปลอดภัย ตอกย้ำความตั้งใจในการผลักดันประเทศไทยเป็น Tourism Hub ระดับโลก ตลอดจนส่งสัญญาณความพร้อมเชิญชวนนักท่องเที่ยวทั่วโลกเที่ยวไทยคึกคักตลอดปี 2568
นางสาวแพทองธาร ชินวัตร นายกรัฐมนตรี กล่าวว่า การท่องเที่ยวไทยเป็นตัวขับเคลื่อน GDP ของประเทศ โดยเฉพาะในช่วงการเปลี่ยนผ่านภาคอุตสาหกรรมไทยสู่อุตสาหกรรมดิจิทัล จึงต้องสร้างการเติบโตที่มากขึ้น ทั้งจำนวนนักท่องเที่ยวและเม็ดเงินที่ใช้จ่ายต่อหัว ด้วยการพัฒนาโครงสร้างพื้นฐาน ความปลอดภัยของนักท่องเที่ยว และการคมนาคมขนส่ง รวมถึงการพัฒนาการท่องเที่ยวแบบ Man-made Tourism ให้สามารถดึงดูดนักท่องเที่ยวทั่วโลก พร้อมต่อยอดเทศกาลศิลปวัฒนธรรมไทยด้วยการเสริมความสร้างสรรค์ รวมถึงจัดให้มีเทศกาลใหม่ระดับโลก ทั้งเทศกาลดนตรี อาหาร ศิลปะ ไปจนถึงการเป็นศูนย์กลางทางกีฬา และ Entertainment Complex ที่รัฐบาลผลักดันให้เป็นหนึ่งในเครื่องมือที่ทำให้การท่องเที่ยวไทยเติบโตมากขึ้น ทั้งนี้ เพื่อเสริมจุดแข็ง สร้างความโดดเด่น และความได้เปรียบในการดึงดูดนักท่องเที่ยว ท่ามกลางสภาวะความผันผวนของเศรษฐกิจโลกและสถานการณ์ความไม่แน่นอนต่างๆ รัฐบาลจึงประกาศให้ปี 2568 เป็นปี Amazing Thailand Grand Tourism and Sports Year 2025
นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา กล่าวว่า Amazing Thailand Grand Tourism and Sports Year 2025 มีเป้าหมายที่จะดึงดูดนักท่องเที่ยวต่างชาติเข้ามาประเทศไทย 39 ล้านคน และสร้างรายได้ทางการท่องเที่ยวรวม 3 ล้านล้านบาท เพื่อให้อุตสาหกรรมท่องเที่ยวเป็นเครื่องมือในการสร้างและกระจายรายได้สู่ประชาชน สร้างความเป็นอยู่ที่ดีขึ้นและนำไปสู่การเติบโตอย่างยั่งยืน กระทรวงการท่องเที่ยวและกีฬาได้บูรณาการกับหน่วยงานที่เกี่ยวข้อง เร่งดำเนินมาตรการอำนวยความสะดวกเพื่อสร้างประสบการณ์ที่ดีในทุกย่างก้าวและยกระดับประสบการณ์ท่องเที่ยวทุกมิติ ไม่ว่าจะเป็น การเพิ่มจำนวนที่นั่งและความถี่เที่ยวบินให้เพียงพอต่อการเดินทางท่องเที่ยวอย่างไร้รอยต่อ การให้บริการระบบ ตม.6 ออนไลน์ ยกระดับระบบคมนาคมขนส่งเชื่อมโยงสู่แหล่งท่องเที่ยวทั้งในเมืองหลักและเมืองรอง อาทิ การพัฒนาปรับปรุงสนามบิน เพิ่มมาตรฐานระบบขนส่งมวลชนสาธารณะ พัฒนาบุคลากรด้านการท่องเที่ยวและส่งเสริมให้ผู้ประกอบการยกระดับมาตรฐานความยั่งยืน
พร้อมกันนี้ ยังได้ผนึกกำลังกับพันธมิตรภาคเอกชน ทั้งสายการบิน โรงแรมที่พัก OTA มอบส่วนลดและสิทธิพิเศษให้แก่นักท่องเที่ยวทั้งในเมืองหลักและเมืองน่าเที่ยว และจัดอีเวนต์ระดับโลกครอบคลุมเทศกาลท่องเที่ยวและอีเวนต์ด้านกีฬา เพื่อให้การท่องเที่ยวไทยคึกคักตลอดปี โดยเฉพาะการเป็นเจ้าภาพการแข่งขันกีฬาระดับนานาชาติและระดับโลก อาทิ SEA Games 2025, ASEAN Para Games, FIVB Women’s World Championship 2025 ทั้งนี้ กระทรวงการท่องเที่ยวและกีฬาให้ความสำคัญอย่างยิ่งกับการมุ่งส่งเสริมความปลอดภัย ทั้งการป้องกันเหตุร้าย ป้องกันอุบัติเหตุ การอำนวยความสะดวกและช่วยเหลือนักท่องเที่ยว และเยียวยานักท่องเที่ยว เพื่อสร้างความเชื่อมั่นในการเดินทางของนักท่องเที่ยว สะท้อนความพร้อมและศักยภาพของประเทศไทยในการก้าวสู่ World Class Destination หมุดหมายสำคัญของนักท่องเที่ยวทั่วโลก
นางสาวฐาปนีย์ เกียรติไพบูลย์ ผู้ว่าการ ททท. กล่าวว่า Amazing Thailand Grand Tourism and Sports Year 2025 จะเป็นปีที่ยิ่งใหญ่และมอบความพิเศษแก่นักท่องเที่ยวอย่างแท้จริง โดย ททท. จะจุดพลังการท่องเที่ยวไทยอย่างเต็มกำลัง ด้วยแนวคิด 5 Grand ภายใต้ความร่วมมือจากทุกภาคส่วนทั้งภาครัฐและเอกชน ประกอบด้วย Grand Festivity, Grand Moment, Grand Privilege, Grand Invitation และ Grand Celebration เพื่อส่งเสริมการท่องเที่ยวตลอดทั้งปี ควบคู่กับการยกระดับมาตรการอำนวยความสะดวกในการเดินทางส่งเสริมเมืองน่าเที่ยว (Hidden Gem Cities) และ Soft Power พร้อมขยายผลด้วยแนวคิด 5 Must Do in Thailand

ที่มา : https://www.thaigov.go.th/news/contents/details/93008