รัฐบาลไทย-ข่าวทำเนียบรัฐบาล-​นายกฯ เผยเดินทางเยือนสาธารณรัฐประชาชนจีนอย่างเป็นทางการ เตรียมหารือ ลงนาม MOU ยกระดับความสัมพันธ์ไทย-จีน ในโอกาสครบรอบ 50 ปี   


วันอังคารที่ 4 กุมภาพันธ์ 2568
04/02/2568
พิมพ์
​นายกฯ เผยเดินทางเยือนสาธารณรัฐประชาชนจีนอย่างเป็นทางการ เตรียมหารือ ลงนาม MOU ยกระดับความสัมพันธ์ไทย-จีน ในโอกาสครบรอบ 50 ปี
​นายกฯ เผยเดินทางเยือนสาธารณรัฐประชาชนจีนอย่างเป็นทางการ เตรียมหารือ ลงนาม MOU ยกระดับความสัมพันธ์ไทย-จีน ในโอกาสครบรอบ 50 ปี
วันนี้ (4 กุมภาพันธ์ 2568) เวลา 12.00 น. ณ บริเวณโถงกลาง ตึกบัญชาการ 1 ทำเนียบรัฐบาล นางสาวแพทองธาร ชินวัตร นายกรัฐมนตรี กล่าวภายหลังการประชุมคณะรัฐมนตรี (ครม.) ถึงการมีกำหนดเดินทางเยือนสาธารณรัฐประชาชนจีนอย่างเป็นทางการ ณ กรุงปักกิ่ง และเข้าร่วมพิธีเปิดการแข่งขันกีฬาเอเชียนเกมส์ฤดูหนาว ครั้งที่ 9 ณ นครฮาร์บิน ระหว่างวันที่ 5-8 กุมภาพันธ์ 2568 ตามคำเชิญของนายหลี่ เฉียง นายกรัฐมนตรีสาธารณรัฐประชาชนจีน ซึ่งการเดินทางเยือนสาธารณรัฐประชาชนจีนอย่างเป็นทางการของนายกรัฐมนตรีในครั้งนี้ถือเป็นการเริ่มต้นปีทองแห่งมิตรภาพไทย - จีน (Golden Jubilee for Thailand - China Friendship) ในโอกาสครบรอบ 50 ปีของการสถาปนาความสัมพันธ์ทางการทูตไทย – จีน
นายกรัฐมนตรี กล่าวว่า ในช่วงเวลาระหว่างการเยือนประเทศจีนอย่างเป็นทางการครั้งนี้ จะมีกิจกรรมการพบหารือกับภาคเอกชนของจีนและไทย เพื่อพูดคุยในประเด็นต่าง ๆ ได้แก่ การพูดคุยในการแลกเปลี่ยนวัฒนธรรม การพูดคุยและสนับสนุนในหลักการ (One country, two systems)  และการพูดคุยในประเด็นเชื่อมโยงอุปทานของอุตสาหกรรมเซมิคอนดักเตอร์ แบตเตอรี่ไฟฟ้ารถยนต์ในรูปแบบต่าง ๆ รวมถึงการพูดคุยในเรื่องของการเร่งรัดการสร้างรถไฟความเร็วสูงไทย – จีน ระยะที่ 1 และ ระยะที่ 2 เพื่อให้เกิดการเชื่อมโยงระหว่างประเทศไทย ประเทศลาว และประเทศจีน
นายกรัฐมนตรี กล่าวต่อไปว่า จากการเดินทางเยือนประเทศจีนในครั้งนี้ จะมีการพูดคุยถึงประเด็นความร่วมมือในด้านการศึกษาวิจัย โดยเฉพาะอย่างยิ่งในด้านเทคโนโลยีขั้นสูง เพื่อที่จะเป็นการยกระดับพัฒนาบุคลากรของประเทศไทยให้มีคุณภาพมากยิ่งขึ้น รวมถึงมีการร่วมลงนามบันทึกความเข้าใจ (MOU) หลายฉบับ โดยในส่วนนี้จะเป็นการยกระดับความร่วมมืออย่างรอบด้านในทุกมิติ

ที่มา : https://www.thaigov.go.th/news/contents/details/93026