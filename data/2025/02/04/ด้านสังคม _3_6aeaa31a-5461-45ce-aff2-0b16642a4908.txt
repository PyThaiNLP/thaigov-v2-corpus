รัฐบาลไทย-ข่าวทำเนียบรัฐบาล-"วราวุธ" ส่งทีม ศรส. สุพรรณบุรี ตรวจสอบ หลังรับร้องเรียน กลุ่มคนไร้บ้าน ยึด โบราณสถาน ปักหลัก-ก่อปัญหาประชาชนใกล้เคียง


วันอังคารที่ 4 กุมภาพันธ์ 2568
"วราวุธ" ส่งทีม ศรส. สุพรรณบุรี ตรวจสอบ หลังรับร้องเรียน กลุ่มคนไร้บ้าน ยึด โบราณสถาน ปักหลัก-ก่อปัญหาประชาชนใกล้เคียง
"วราวุธ" ส่งทีม ศรส. สุพรรณบุรี ตรวจสอบ หลังรับร้องเรียน กลุ่มคนไร้บ้าน ยึด โบราณสถาน ปักหลัก-ก่อปัญหาประชาชนใกล้เคียง
วันที่ 3 กุมภาพันธ์ 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ศูนย์เร่งรัดจัดการสวัสดิภาพประชาชน (ศรส.) กระทรวง พม. รายงานกรณีได้รับเรื่องร้องเรียนพบกลุ่มคนไร้บ้านยึดพื้นที่โบราณสถานเก่า ถนนคูเมืองใต้ อำเภอเมือง จังหวัดสุพรรณบุรี เป็นที่อยู่อาศัยชั่วคราว ปักหลักมั่วสุม สร้างปัญหาให้กับพี่น้องประชาชนในบริเวณใกล้เคียง ว่า ได้มอบให้ทีม ศรส.จังหวัดสุพรรณบุรี  ลงพื้นที่ตรวจสอบข้อเท็จจริงพบว่า มีชายอายุ 36 ปี เดิมมีภูมิลำเนาอยู่จังหวัดกาญจนบุรี ไม่ได้ประกอบอาชีพ เนื่องจากก่อนหน้านี้ต้องโทษและเพิ่งพ้นโทษออกมาได้ประมาณ 1 เดือน มีสภาวะติดยาเสพติด ตอนนี้พักอาศัยอยู่กับแม่ที่มีอาชีพเก็บของเก่าขาย รายได้ไม่แน่นอน สภาพที่พักอาศัยเป็นบ้านเพิงชั่วคราว บริเวณโดยรอบมีขยะจำนวนมาก ใช้ไฟฟ้าด้วยการพ่วงสายไฟจากบ้านใกล้เคียง และน้ำประปาของเทศบาลเมืองสุพรรณบุรี
ในเบื้องต้นทางทีม ศรส.จังหวัดสุพรรณบุรี  ได้พูดคุยให้คำปรึกษาแนะนำเรื่อง พ.ร.บ.คุ้มครองคนไร้ที่พึ่ง พ.ศ.2557 และสิทธิสวัสดิการสังคมของกระทรวง พม. ประสานกับสาธารณสุขจังหวัดเพื่อส่งตัวชายคนดังกล่าวเข้ารับการรักษาบำบัดยาเสพติด และจะได้ประชุมหารือร่วมกับ สภ.เมืองสุพรรณบุรี ปกครองจังหวัด สาธารณสุขจังหวัด เทศบาลเมืองสุพรรณบุรี เพื่อร่วมกันเฝ้าระวังในการป้องกันการรวมกลุ่มของคนเหล่านี้ เนื่องจากสร้างปัญหาให้กับพี่น้องประชาชนในพื้นที่และนักท่องเที่ยว จะได้ร่วมกันวางแผนการช่วยเหลือคนในชุมชนคูเมืองใต้ และจะประสานกับจัดหางานจังหวัด เพื่อหาทางช่วยส่งเสริมทักษะอาชีพ จัดหางานที่เหมาะสมให้ต่อไป อย่างไรก็ตามหากประชาชนพบเห็นกลุ่มคนเร่ร่อน คนไร้บ้าน ติดต่อมาได้ที่ศูนย์เร่งรัดจัดการสวัสดิภาพประชาชน (ศรส.) กระทรวง พม. ผ่าน สายด่วน พม. โทร. 1300 ตลอด 24 ชั่วโมง
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #คนเร่ร่อน #คนไร้ที่พึ่ง #กลุ่มเปราะบาง #สุพรรณบุรี

ที่มา : https://www.thaigov.go.th/news/contents/details/93020