รัฐบาลไทย-ข่าวทำเนียบรัฐบาล-​นายกฯ ย้ำ การหารือเรื่องอาชญากรรมออนไลน์ระหว่างไทย-จีน ช่วงเยือนจีน จะต้องมีความคืบหน้าอย่างแน่นอน


วันอังคารที่ 4 กุมภาพันธ์ 2568
04/02/2568
พิมพ์
​นายกฯ ย้ำ การหารือเรื่องอาชญากรรมออนไลน์ระหว่างไทย-จีน ช่วงเยือนจีน จะต้องมีความคืบหน้าอย่างแน่นอน
​นายกฯ ย้ำ การหารือเรื่องอาชญากรรมออนไลน์ระหว่างไทย-จีน ช่วงเยือนจีน จะต้องมีความคืบหน้าอย่างแน่นอน
วันนี้ (4 กุมภาพันธ์ 2568) เวลา 12.00 น. ณ บริเวณโถงกลาง ตึกบัญชาการ 1 ทำเนียบรัฐบาล นางสาวแพทองธาร ชินวัตร นายกรัฐมนตรี ให้สัมภาษณ์ภายหลังการประชุมคณะรัฐมนตรี (ครม.) ถึงประเด็นในการเดินทางเยือนประเทศจีนอย่างเป็นทางการ จะมีการพูดคุยถึงประเด็นความร่วมมือทางด้านอาชญากรรมออนไลน์ด้วยหรือไม่นั้นว่า  จะต้องมีการพูดคุยกันแน่นอน ซึ่งอาชญากรรมออนไลน์เป็นปัญหาของทั่วโลก ไม่ใช่แค่กับประเทศจีน ในส่วนนี้จะต้องมีการพูดคุย หาแนวทางโดยใช้เทคโนโลยีต่าง ๆ ช่วยจัดการ และต้องอาศัยความร่วมมือซึ่งกันและกัน ปัญหาดังกล่าวทางประเทศจีนเล็งเห็นถึงปัญหาอยู่แล้ว เพราะฉะนั้นในเรื่องของการขอความร่วมมือไม่น่าจะเป็นปัญหา และในช่วงบ่ายของวันนี้ นายหลิว จงอี ผู้ช่วยรัฐมนตรีกระทรวงความมั่นคงและสาธารณะ สาธารณรัฐประชาชนจีน จะเข้าพบนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหมด้วย
ส่วนเรื่องของการที่ผู้ช่วยรัฐมนตรีจีนที่ได้เข้ามาพูดคุยอย่างไม่เป็นการนั้น นายกรัฐมนตรีกล่าวว่า เป็นการเดินทางมาแบบไม่เป็นทางการ รัฐบาลไม่ได้รับทราบหรือไปต้อนรับ เพราะการเดินทางมาครั้งนี้เป็นการเดินทางมาด้วยตัวเอง ทั้งนี้ กับประเทศจีนไม่ได้มีความเข้าใจผิด และไม่เป็นปัญหาแน่นอน และการเดินทางไปจีนครั้งนี้จะต้องมีความคืบหน้า เพราะปัญหาอาชญากรรมออนไลน์ เป็นปัญหาของประเทศจีนด้วยเช่นกัน ไม่ใช่ปัญหาของประเทศไทยเพียงประเทศเดียว เพราะฉะนั้นการที่จะไปพูดคุยถึงเรื่องนี้ต้องได้รับความคืบหน้าอย่างแน่นอน

ที่มา : https://www.thaigov.go.th/news/contents/details/93028