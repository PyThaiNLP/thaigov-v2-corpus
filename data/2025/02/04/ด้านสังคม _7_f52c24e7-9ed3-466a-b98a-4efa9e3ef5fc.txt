รัฐบาลไทย-ข่าวทำเนียบรัฐบาล-สธ.ปทุมธานี ตรวจสอบข้อเท็จจริงสาวท้อง 9 เดือนแต่ลูกหายจากท้อง เบื้องต้น รพ.ปทุมธานีตรวจสอบการเข้ารับบริการแล้ว เพิ่งตรวจพบว่าตั้งครรภ์ 13 สัปดาห์ เมื่อ ม.ค.68


วันอังคารที่ 4 กุมภาพันธ์ 2568
สธ.ปทุมธานี ตรวจสอบข้อเท็จจริงสาวท้อง 9 เดือนแต่ลูกหายจากท้อง เบื้องต้น รพ.ปทุมธานีตรวจสอบการเข้ารับบริการแล้ว เพิ่งตรวจพบว่าตั้งครรภ์ 13 สัปดาห์ เมื่อ ม.ค.68
นายแพทย์สาธารณสุขจังหวัดปทุมธานี สั่งตรวจสอบข้อเท็จจริง กรณีสามีภรรยาร้องเรียนฝากครรภ์โรงพยาบาลปทุมธานีตั้งแต่พฤษภาคม 2567 สุดท้ายไม่พบข้อมูลฝากครรภ์ แต่ตรวจพบอายุครรภ์เพียง 3 เดือน
เบื้องต้น พบประวัติการเข้ารับบริการที่โรงพยาบาลปทุมธานี 15 ครั้ง โดย 11 ครั้งแรก ตั้งแต่ช่วงเดือนมิถุนายน - ธันวาคม 2567 เป็นการมารักษาด้วยอาการป่วยทั่วไป เพิ่งตรวจพบว่าตั้งครรภ์ 13 สัปดาห์ เมื่อเดือนมกราคม 2568 ได้ให้สืบค้นข้อมูลเพิ่มเติม เพื่อให้ความเป็นธรรมทุกฝ่าย
วันนี้ (4 กุมภาพันธ์ 2568) นพ.ภุชงค์ ไชยชิน นายแพทย์สาธารณสุขจังหวัดปทุมธานี กล่าวถึงกรณีคู่สามีภรรยาร้องเรียนผ่านเพจดัง ว่ามีการตั้งครรภ์เดือนกุมภาพันธ์ 2567 ตรวจครรภ์ที่คลินิกแล้วย้ายมาฝากครรภ์ที่โรงพยาบาลปทุมธานี ตั้งแต่เดือนพฤษภาคม 2567 มาตามแพทย์นัดตลอด จนอายุครรภ์ 7 เดือน แพทย์แจ้งว่าพบถุงน้ำคร่ำอีก 1 ใบ อาจจะตั้งครรภ์ซ้อน กระทั่งปลายเดือนมกราคม 2568 พบว่าลูกไม่ดิ้นเมื่อมาโรงพยาบาลกลับไม่พบข้อมูลการฝากครรภ์ แต่ตรวจพบอายุครรภ์เพียง 3 เดือน ว่า หลังได้รับทราบเรื่อง ได้มอบหมายให้โรงพยาบาลปทุมธานีทำการตรวจสอบข้อเท็จจริงในเรื่องดังกล่าวทันทีเบื้องต้น ได้รับรายงานจาก นพ.นินนาท มุขดี ผู้อำนวยการโรงพยาบาลปทุมธานี ซึ่งทำการตรวจสอบประวัติการรักษาของผู้ร้องเรียน พบว่า ได้มารับบริการตามห้วงเวลาที่ระบุในข่าวทั้งหมด 15 ครั้ง รวมทั้งที่นัดแล้วไม่มารับบริการและไม่รอพบแพทย์ด้วย โดยครั้งที่ 1-11 ตั้งแต่ช่วงเดือนมิถุนายน - ธันวาคม 2567 ไม่ได้มาตรวจด้วยอาการที่เกี่ยวข้องกับการตั้งครรภ์หรือการฝากครรภ์แต่อย่างใด แต่เป็นอาการป่วยทั่วไป เช่น ปวดหลังร้าวลงขา ไข้ ไอ อาเจียน ติดตามโรคคออักเสบ ปวดเมื่อยตามตัว อ่อนเพลีย เป็นต้น แพทย์ได้ให้การรักษาในแต่ละครั้งตามอาการที่ป่วย
ส่วนการมารับบริการครั้งที่ 12 เกิดขึ้นเมื่อวันที่ 20 มกราคม 2568 แจ้งว่าประจำเดือนขาด 2 เดือนและขอตรวจการตั้งครรภ์ แต่ไม่ได้รอฟังผล จากนั้นมารับบริการครั้งที่ 13 เมื่อวันที่ 31 มกราคม 2568 โดยขอฟังผลตรวจครั้งก่อน ซึ่งพบว่าตั้งครรภ์ และขอฝากครรภ์ต่อ จึงมีการเจาะเลือดและนัดฟังผลรับสมุดฝากครรภ์วันที่ 5 กุมภาพันธ์ 2568 โดยแพทย์ได้อัลตราซาวนด์และแจ้งอายุครรภ์ 13 สัปดาห์ และล่าสุดได้มารับบริการครั้งที่ 14 ในวันที่ 1 กุมภาพันธ์ 2568 เมื่อเวลา 06.04 น. ด้วยอาการหายใจไม่สะดวก คลื่นไส้ อาเจียน แพทย์ได้จ่ายยาและให้กลับบ้าน จากนั้นมารับบริการครั้งที่ 15 ในวันเดียวกัน เวลา 08.43 น. แจ้งว่าเจ็บครรภ์คลอด แพทย์ได้ทำอัลตราซาวนด์พร้อมทั้งแจ้งข้อมูลให้ทราบว่าเด็กตัวเล็กมาก และนำเข้าสู่กระบวนการฝากครรภ์ตามปกติทั้งนี้ ได้ให้ทางโรงพยาบาลสืบค้นข้อมูลอื่นๆ เพิ่มเติมเพื่อความกระจ่างและให้ความเป็นธรรมกับทุกฝ่าย
***************************************** 4 กุมภาพันธ์ 2568

ที่มา : https://www.thaigov.go.th/news/contents/details/93040