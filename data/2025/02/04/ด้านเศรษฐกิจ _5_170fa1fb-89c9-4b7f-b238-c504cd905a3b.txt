รัฐบาลไทย-ข่าวทำเนียบรัฐบาล-เตือนภัย! อย่าหลงเชื่อมิจฉาชีพ อ้างเป็นเจ้าหน้าที่กรมบัญชีกลาง


วันอังคารที่ 4 กุมภาพันธ์ 2568
04/02/2568
พิมพ์
เตือนภัย! อย่าหลงเชื่อมิจฉาชีพ อ้างเป็นเจ้าหน้าที่กรมบัญชีกลาง
ปัจจุบันยังคงมีมิจฉาชีพแอบอ้างชื่อกรมบัญชีกลางเพื่อหลอกลวงประชาชนอย่างต่อเนื่อง ล่าสุดมีประชาชนแจ้งเบาะแสว่าได้รับโทรศัพท์จากมิจฉาชีพอ้างว่าเป็นหัวหน้าไปรษณีย์ ได้ส่งเอกสารสำคัญที่บ้านหลายครั้งแล้วแต่ไม่มีคนรับและเอกสารถูกตีกลับ
นางสาวทิวาพร ผาสุข รองอธิบดีกรมบัญชีกลาง ในฐานะโฆษกกรมบัญชีกลาง เปิดเผยว่า ปัจจุบันยังคงมีมิจฉาชีพแอบอ้างชื่อกรมบัญชีกลางเพื่อหลอกลวงประชาชนอย่างต่อเนื่อง ล่าสุดมีประชาชนแจ้งเบาะแสว่าได้รับโทรศัพท์จากมิจฉาชีพอ้างว่าเป็นหัวหน้าไปรษณีย์ ได้ส่งเอกสารสำคัญที่บ้านหลายครั้งแล้วแต่ไม่มีคนรับและเอกสารถูกตีกลับ โดยแจ้งให้โทรศัพท์กลับไปหาเจ้าหน้าที่ของกรมบัญชีกลาง เมื่อโทรศัพท์ไปตามเบอร์ที่แจ้ง มีผู้รับสายอ้างตนว่าเป็นเจ้าหน้าที่กรมบัญชีกลางและหลอกให้เหยื่ออัปเดตข้อมูลบำเหน็จตกทอดในแอปพลิเคชัน Digital Pension เนื่องจากจะมีการเพิ่มเงินสวัสดิการบำเหน็จตกทอด และให้ทำตามคำแนะนำต่าง ๆ ดังนั้น จึงขอเตือนผู้รับบำเหน็จบำนาญ ทายาท  หรือบุคคลที่มีสิทธิได้รับเงินดังกล่าว อย่าหลงเชื่อและทำตามมิจฉาชีพแต่อย่างใด เพื่อป้องกันไม่ให้ท่านสูญเสียทรัพย์สิน อีกทั้ง ขณะนี้กรมบัญชีกลางอยู่ระหว่างการปิดปรับปรุงระบบยื่นแบบขอรับเงินบำเหน็จบำนาญด้วยตนเองทางอิเล็กทรอนิกส์ (e-Filing) ทั้งในเว็บไซต์และแอปพลิเคชัน Digital Pension ซึ่งระบบ e-Filing เป็นส่วนหนึ่งของระบบบำเหน็จบำนาญและสวัสดิการรักษาพยาบาล หากผู้รับบำเหน็จบำนาญต้องการตรวจสอบข้อมูล หรือทำธุรกรรมใด ๆ ที่เกี่ยวข้องกับบำเหน็จบำนาญ สามารถดำเนินการ ดังนี้
1.หนังสือรับรองภาษีเงินได้หัก ณ ที่จ่าย สามารถขอรับได้ที่ส่วนราชการผู้เบิกบำนาญของตนเองและกรมบัญชีกลาง (กองบริหารการเบิกจ่ายเงินเดือน ค่าจ้าง บำเหน็จบำนาญ สำนักงานคลังเขต สำนักงานคลังจังหวัด ติดต่อด้วยตนเองเท่านั้น)
2. หนังสือสั่งจ่าย และหนังสือรับรองสิทธิในบำเหน็จตกทอดเพื่อประกันการกู้เงินกับสถาบันการเงิน เมื่อมีการอนุมัติรายการจะได้รับหนังสือผ่านอีเมลที่ได้แจ้งไว้ในระบบ หรือติดต่อขอรับได้ที่ส่วนราชการต้นสังกัดของตนเอง
3. รายการธุรกรรมอื่น ๆ ติดต่อได้ที่ส่วนราชการต้นสังกัดหรือส่วนราชการผู้เบิกบำนาญของตนเอง แล้วแต่กรณี
“กรมบัญชีกลางขอย้ำว่า ไม่มีนโยบายให้เจ้าหน้าที่ติดต่อหาผู้รับบำนาญหรือทายาท เพื่อให้ดำเนินการต่างๆ เกี่ยวกับการขอเบิกจ่ายเงินบำเหน็จบำนาญแต่อย่างใด และปัจจุบันมิจฉาชีพมีการเปลี่ยนแปลงรูปแบบในการหลอกลวงอย่างต่อเนื่อง โดยการพูดคุยให้หลงเชื่อและทำตาม ซึ่งวิธีการป้องกันไม่ให้ตกเป็นเหยื่อของมิจฉาชีพ ขอให้ติดตามข่าวสารอย่างใกล้ชิด เพื่อให้รู้เท่าทันวิธีการและภัยคุกคามรูปแบบใหม่ ๆ ของมิจฉาชีพ และที่สำคัญอย่าหลงเชื่อทำตาม ไม่คุย ไม่บอกข้อมูลส่วนตัว ไม่ต้องดำเนินการใด ๆ ตามที่มิจฉาชีพแจ้ง หากพบไลน์ปลอมหรือไลน์ที่ไม่น่าเชื่อถือ รวมทั้งได้รับ sms ที่ส่งลิงก์ต่าง ๆ มาให้กดรับ หากไม่แน่ใจ ห้ามคลิกโดยเด็ดขาด ทั้งนี้ หากมีข้อสงสัยสามารถติดต่อสอบถามได้ที่ call center ของกรมบัญชีกลาง หมายเลขโทรศัพท์ 0 2270 6400 ในวันและเวลาทำการ” โฆษกกรมบัญชีกลาง กล่าวทิ้งท้าย

ที่มา : https://www.thaigov.go.th/news/contents/details/93013