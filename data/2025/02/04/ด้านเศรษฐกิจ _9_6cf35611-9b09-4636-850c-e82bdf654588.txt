รัฐบาลไทย-ข่าวทำเนียบรัฐบาล-กรมทางหลวง พัฒนาเส้นทาง ทล.1020 เชียงราย - อำเภอเชียงของ แล้วเสร็จ ยกระดับคุณภาพชีวิตประชาชน สนับสนุนเศรษฐกิจ - ท่องเที่ยวภาคเหนือ


วันอังคารที่ 4 กุมภาพันธ์ 2568
กรมทางหลวง พัฒนาเส้นทาง ทล.1020 เชียงราย - อำเภอเชียงของ แล้วเสร็จ ยกระดับคุณภาพชีวิตประชาชน สนับสนุนเศรษฐกิจ - ท่องเที่ยวภาคเหนือ
....
นายอภิรัฐ ไชยวงศ์น้อย อธิบดีกรมทางหลวง กระทรวงคมนาคม เปิดเผยว่า กรมทางหลวง(ทล.) มุ่งมั่นพัฒนาโครงสร้างพื้นฐานด้านคมนาคมขนส่งอย่างต่อเนื่อง เพื่อยกระดับคุณภาพชีวิตของประชาชน และสร้างความเจริญก้าวหน้าให้กับประเทศ ล่าสุดสำนักก่อสร้างทางที่ 1 ได้ดำเนินการพัฒนาเส้นทางหลวงหมายเลข 1020 สายเชียงราย - อำเภอเชียงของ ตอนอำเภอเทิง - บ้านต้า พื้นที่จังหวัดเชียงราย ระหว่าง กม. ที่ 64+500 - 80+500 ระยะทาง 16 กิโลเมตร แล้วเสร็จ เพื่อรองรับการขยายตัวทางเศรษฐกิจ การค้า และการท่องเที่ยว
ทางหลวงสายดังกล่าวเป็นเส้นทางยุทธศาสตร์ที่สำคัญ เชื่อมโยงการคมนาคมขนส่งระหว่างจังหวัดเชียงราย อำเภอเชียงของ กับประเทศเพื่อนบ้าน เป็นส่วนหนึ่งของระเบียงเศรษฐกิจ R3A (ไทย - สปป.ลาว - จีน) ช่วยเพิ่มศักยภาพการค้าชายแดน และรองรับการขนส่งสินค้าระหว่างประเทศ โดยเชื่อมโยงกับสะพานข้ามแม่น้ำโขง แห่งที่ 4 (เชียงของ - ห้วยทราย) และท่าเรือเชียงแสน ซึ่งเป็นประตูการค้าสำคัญสู่ประเทศจีนตอนใต้ ด้วยความสำคัญดังกล่าว ทล. จึงได้วางแผนการพัฒนาทางหลวงสายนี้ เพื่อยกระดับคุณภาพชีวิตของประชาชนในพื้นที่ อำนวยความสะดวก รวดเร็ว และปลอดภัยในการเดินทาง อีกทั้งยังช่วยกระตุ้นเศรษฐกิจ การค้า การลงทุน และการท่องเที่ยว เชื่อมโยงแหล่งท่องเที่ยวสำคัญในจังหวัดเชียงราย เช่น อุทยานแห่งชาติภูซาง ภูชี้ฟ้า ดอยผาตั้ง รวมถึงแหล่งท่องเที่ยวทางธรรมชาติและวัฒนธรรมใน สปป.ลาว ทางหลวงสายนี้ถือเป็นส่วนสำคัญในการพัฒนาโครงข่ายทางหลวงให้ได้มาตรฐาน สอดคล้องกับแผนพัฒนาเศรษฐกิจและสังคมแห่งชาติ ฉบับที่ 12 (พ.ศ. 2560 - 2564) และยุทธศาสตร์การพัฒนาโครงสร้างพื้นฐานด้านคมนาคมขนส่งของไทย (พ.ศ. 2558 - 2565) ซึ่งสอดรับกับนโยบาย “คมนาคมเพื่อโอกาสประเทศไทย” ของนายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม ที่มุ่งเน้นการพัฒนาโครงสร้างพื้นฐาน เพื่อเชื่อมโยงโอกาสและยกระดับคุณภาพชีวิตของประชาชน โดยก่อสร้างถนนจากขนาด 2 ช่องจราจร เป็นมาตรฐานทางชั้นพิเศษขนาด 4 ช่องจราจร (ไป - กลับ) ผิวจราจรแอสฟัลท์คอนกรีต แบ่งทิศทางการจราจรด้วยเกาะกลางแบบยก (Raised Median) ก่อสร้างทางเท้าในย่านชุมชน พร้อมติดตั้งไฟฟ้าแสงสว่างตลอดเส้นทาง ใช้งบประมาณ 898,900,000 บาท
ทล. มุ่งมั่นพัฒนาโครงสร้างพื้นฐานด้านคมนาคมขนส่งให้มีประสิทธิภาพ เพื่อยกระดับคุณภาพชีวิตของประชาชน และสร้างความเจริญก้าวหน้าให้กับประเทศ โดยยึดหลักการบริหารงานโดยมุ่งผลสัมฤทธิ์ และประโยชน์สูงสุดของประชาชนเป็นหลัก สามารถสอบถามข้อมูลเส้นทางหรือแจ้งเหตุด่วนเหตุร้ายระหว่างการเดินทางได้ที่สายด่วน ทล. โทร. 1586 (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/93021