รัฐบาลไทย-ข่าวทำเนียบรัฐบาล-กรมสรรพากรเปิดโครงการฝึกอบรม RD10X หลักสูตร “การยกระดับการจัดเก็บภาษีเงินได้บุคคลธรรมดา”


วันอังคารที่ 4 กุมภาพันธ์ 2568
04/02/2568
พิมพ์
กรมสรรพากรเปิดโครงการฝึกอบรม RD10X หลักสูตร “การยกระดับการจัดเก็บภาษีเงินได้บุคคลธรรมดา”
กรมสรรพากรเปิดโครงการ RD10X เพื่อยกระดับโครงสร้างการทำงานและพัฒนาศักยภาพบุคลากรให้พร้อมรับมือกับความเปลี่ยนแปลงในยุคดิจิทัล โดยมุ่งเน้นการจัดเก็บภาษีอย่างทั่วถึงและเป็นธรรม สอดคล้องกับเป้าหมายสำคัญของกรมสรรพากร
นายปิ่นสาย สุรัสวดี อธิบดีกรมสรรพากร กล่าวว่า “ธนาคารโลก (WORLD BANK)    ได้จัดทำรายงานการประเมินรายได้และรายจ่ายภาครัฐของประเทศไทย (Public Spending and Revenue Assessment: PRSA) ซึ่งชี้ให้เห็นว่าระบบภาษีของไทยมี tax gap อยู่ที่ประมาณร้อยละ 5.6 ของ GDP โดยเฉพาะในกลุ่มบุคคลธรรมดา ซึ่งหมายความว่า ประเทศไทยยังสามารถเพิ่มการจัดเก็บรายได้ภาครัฐ ผ่านการปฏิรูปการบริหารจัดการและการพัฒนาประสิทธิภาพการจัดเก็บภาษี ซึ่งแนวทางดังกล่าวสอดคล้องกับนโยบายของกรมสรรพากรที่มุ่งเพิ่มประสิทธิภาพในการจัดเก็บภาษีเงินได้บุคคลธรรมดา โดยสาระสำคัญของโครงการ RD10X มีดังนี้
1. ปรับบทบาทสำนักงานสรรพากรพื้นที่สาขา จากเดิมที่มุ่งเน้นการให้บริการรับแบบแสดงรายการภาษี มาเป็นการตอบสนองต่อการเปลี่ยนแปลงของบริบทโลกยุคใหม่ เนื่องจากปัจจุบันผู้เสียภาษียื่นแบบแสดงรายการภาษีผ่านช่องทางออนไลน์ (e-Filing) มากกว่าร้อยละ 80 ของปริมาณทั้งหมด
2. พัฒนาศักยภาพบุคลากร (Reskill & Upskill) เสริมสร้างทักษะความชำนาญด้านภาษีให้บุคลากรมีความเป็นมืออาชีพ สอดรับกับภารกิจที่เปลี่ยนไปรวมถึงรูปแบบการทำงานในยุคดิจิทัล
3. ขยายฐานภาษีในกลุ่มเศรษฐกิจนอกระบบ (Informal Economy) มุ่งนำผู้ที่อยู่นอกระบบภาษีเข้าสู่ระบบ เพื่อสร้างความเป็นธรรมและลดความเหลื่อมล้ำในระบบภาษีของประเทศ พร้อมทั้งวางรากฐานการจัดเก็บภาษีที่ยั่งยืนในระยะยาว”
อธิบดีกรมสรรพากร กล่าวสรุปว่า “เป้าหมายสำคัญของโครงการ RD10X คือ การนำระบบงานดิจิทัลและ Big Data มาใช้ในการขยายฐานภาษีให้กว้างขึ้น โดยการนำผู้มีรายได้ถึงเกณฑ์เข้าสู่ระบบ เพื่อสร้างความทั่วถึง เป็นธรรมในการจัดเก็บภาษี และสร้างความยั่งยืนทางการคลัง ซึ่งเป็นรากฐานสำคัญ  สู่การพัฒนาประเทศต่อไป
กรมสรรพากรเชื่อว่า RD10X จะช่วยยกระดับการจัดเก็บภาษีของประเทศ ให้มีความทั่วถึง เป็นธรรม และสะท้อนศักยภาพที่แท้จริงของระบบภาษีไทย”

ที่มา : https://www.thaigov.go.th/news/contents/details/93015