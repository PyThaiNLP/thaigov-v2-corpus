รัฐบาลไทย-ข่าวทำเนียบรัฐบาล-นายกฯ สั่งการ “ภูมิธรรม” เรียกประชุม สมช.ด่วน หารือมาตรการตัดไฟฟ้าชายแดนไทย-เมียนมา ย้ำไม่ปกป้องคนทำความผิด ดำเนินการตามกฎหมายอย่างเคร่งครัด


วันอังคารที่ 4 กุมภาพันธ์ 2568
04/02/2568
พิมพ์
นายกฯ สั่งการ “ภูมิธรรม” เรียกประชุม สมช.ด่วน หารือมาตรการตัดไฟฟ้าชายแดนไทย-เมียนมา ย้ำไม่ปกป้องคนทำความผิด ดำเนินการตามกฎหมายอย่างเคร่งครัด
นายกฯ สั่งการ “ภูมิธรรม” เรียกประชุม สมช.ด่วน หารือมาตรการตัดไฟฟ้าชายแดนไทย-เมียนมา ย้ำไม่ปกป้องคนทำความผิด ดำเนินการตามกฎหมายอย่างเคร่งครัด
วันนี้ (4 กุมภาพันธ์ 2568) เวลา 12.00 น. ณ บริเวณโถงกลาง ตึกบัญชาการ 1 ทำเนียบรัฐบาล นางสาวแพทองธาร ชินวัตร นายกรัฐมนตรี ให้สัมภาษณ์ภายหลังการประชุมคณะรัฐมนตรี (ครม.) ถึงมาตรการตัดไฟฟ้าชายแดนไทย-เมียนมาว่า ได้สั่งการในที่ประชุมคณะรัฐมนตรี (ครม.) ให้นาย ภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหมเรียกประชุมสภาความมั่นคงแห่งชาติ (สมช.) ด่วน เพื่อพิจารณาถึงมาตรการต่าง ๆ ที่เกิดขึ้น
นายกรัฐมนตรี กล่าวยืนยันว่าเรื่องนี้ไม่มีความลังเล และได้พูดในที่ประชุม ครม.  หากพบความชัดเจนว่าเกี่ยวข้องกับแก๊งคอลเซ็นเตอร์ ก็สามารถตัดไฟได้เลย รวมถึงน้ำมันก็ไม่ต้องส่ง เพราะจะต้องโอบอุ้มคนของเราก่อน และต้องดูแลคนของเราก่อน ซึ่งสิ่งที่เกิดขึ้น เกิดผลกระทบต่อคนไทยมากมาย ส่งผลต่อภาพลักษณ์ของประเทศ ถ้าเรามีความเห็นใจ และเรียงลำดับที่ไม่ถูกต้อง จะเกิดปัญหาที่ยาวนานและต่อเนื่อง เพราะประเทศไทยเองก็หนักหน่วงกับเรื่องนี้ที่เกิดขึ้น ฉะนั้นต้องเป็นมาตรการที่เข้มข้น ถึงเวลาแล้วที่ต้องเรียกคุยกัน และจัดการเลย สามารถดำเนินการได้ทันที
ผู้สื่อข่าวถามต่อไปว่า นายกรัฐมนตรีจะดำเนินการกับผู้ที่อยู่เบื้องหลังตรงนี้อย่างไรหรือไม่ นายกรัฐมนตรี กล่าวว่า ต้องดำเนินการตามกฎหมายแน่นอน และไม่ปล่อยไปได้ เพราะเรื่องนี้เป็นเรื่องที่จริงจัง เป็นเรื่องระดับชาติ และทุกประเทศมีความกังวลมาก ถ้าจับได้แล้ว เราไม่ดำเนินการใด ๆ ก็จะเสียความน่าเชื่อถือ และยืนยันว่าไม่กังวลในเรื่องนี้

ที่มา : https://www.thaigov.go.th/news/contents/details/93027