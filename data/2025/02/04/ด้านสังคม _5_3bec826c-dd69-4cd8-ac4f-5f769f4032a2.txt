รัฐบาลไทย-ข่าวทำเนียบรัฐบาล- “วราวุธ” เผยผลการทำงาน ศรส.พม. เดือนแรกของปี กรุงเทพฯ ครองแชมป์ ปัญหาคนเร่ร่อน-ขอทาน ย้ำ ต้องหยุดให้เงิน เปิดสถิติ ถูกกระทำความรุนแรงมากที่สุดยังเป็น ผู้หญิง-เด็ก 


วันอังคารที่ 4 กุมภาพันธ์ 2568
“วราวุธ” เผยผลการทำงาน ศรส.พม. เดือนแรกของปี กรุงเทพฯ ครองแชมป์ ปัญหาคนเร่ร่อน-ขอทาน ย้ำ ต้องหยุดให้เงิน เปิดสถิติ ถูกกระทำความรุนแรงมากที่สุดยังเป็น ผู้หญิง-เด็ก
“วราวุธ” เผยผลการทำงาน ศรส.พม. เดือนแรกของปี กรุงเทพฯ ครองแชมป์ ปัญหาคนเร่ร่อน-ขอทาน ย้ำ ต้องหยุดให้เงิน เปิดสถิติ ถูกกระทำความรุนแรงมากที่สุดยังเป็น ผู้หญิง-เด็ก เหตุเกิดทั้ง ใน-นอก ครอบครัว
วันที่ 4 กุมภาพันธ์ 2568 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยผลการดำเนินงานของศูนย์เร่งรัดจัดการสวัสดิภาพประชาชน (ศรส.) กระทรวง พม. ในห้วงเดือนมกราคม 2568 ที่ผ่านมา ว่า มีประชาชนขอรับบริการศรส.ทั้งหมด 13,756 กรณี เฉลี่ยแล้วประมาณวันละ 443 กรณี ส่วนใหญ่เป็นผู้หญิง 9,138 ในขณะที่เป็นผู้ชาย 4,618 ซึ่งจำนวนผู้หญิงมากกว่าเท่าตัว โดยขอรับบริการมากที่สุดผ่านช่องทาง โทร. 1300 สายด่วน พม. จำนวน 12,430 กรณี รองลงมาคือผ่านสื่อสังคมออนไลน์ 1,230 กรณี และมาติดต่อด้วยตนเอง  96 กรณี พบว่า กลุ่มผู้ประสบปัญหามากที่สุด คือ วัยทำงาน 7,604 กรณี รองลงมา คือ คนพิการ  2,174 , เด็ก  1,888 , ผู้สูงอายุ  1,839  และเยาวชน  251 กรณี พื้นที่การให้บริการมากที่สุด คือ กรุงเทพมหานคร  9,291 กรณี รองลงมาคือ ภาคกลาง 1,410 , ภาคตะวันออกเฉียงเหนือ  1,079 , ภาคใต้  940 , ปริมณฑล  724 และภาคเหนือ 312 กรณี
ศรส. กระทรวง พม. ได้ดำเนินการช่วยเหลือแล้ว  11,376 กรณี แบ่งเป็น 1. ช่วยเหลือและคุ้มครองสวัสดิภาพ 2,154 กรณี ได้แก่ พื้นที่กรุงเทพมหานคร:  634 กรณี ซึ่งปัญหามากที่สุด 3 อันดับแรก คือ คนไร้ที่พึ่งและขอทาน  245 , รายได้ความเป็นอยู่ 213 ความสัมพันธ์ในครอบครัว 87 กรณี ปริมณฑล: 247 กรณี ซึ่งปัญหามากที่สุด 3 อันดับแรก คือ รายได้ความเป็นอยู่ 91 , ความสัมพันธ์ในครอบครัว 54 คนไร้ที่พึ่งและขอทาน 49 กรณี ส่วนภูมิภาค: 1,273 กรณี ซึ่งปัญหามากที่สุด 3 อันดับแรก คือ รายได้ความเป็นอยู่ 752 , ความรุนแรง 144 ความสัมพันธ์ในครอบครัว 122 กรณี
2. การให้คำปรึกษา 4,367 กรณี โดยประเด็นปัญหามากที่สุด 5 อันดับแรก คือ ปัญหาสิทธิสวัสดิการสังคม 2,526 กรณี, ปัญหาที่เป็นปรากฏการณ์ทางสังคม (สอบถามโครงการเติมเงิน 10,000 บาท ผ่าน Digital wallet) 603 กรณี, ปัญหารายได้และความเป็นอยู่  468 , ปัญหาความสัมพันธ์ในครอบครัว 270 ปัญหาเรื่องสุขภาพและอุบัติเหตุ 204 กรณี นอกจากนี้ เป็นการให้ข้อมูลทั่วไป 2,637 กรณี และการให้ข้อมูลการติดตามปัญหาเดิม 2,218 กรณี ยังมีกรณีอื่นๆอีก 2,380 กรณี อาทิ การโทรก่อกวน , โทรผิด,โทรมาเสนอความคิดเห็น
สำหรับประเด็นความรุนแรงห้วงเดือนมกราคม 2568 พบว่า มีผู้ประสบปัญหาความรุนแรง 269 กรณี ส่วนใหญ่เป็นเพศหญิง 208 กรณี ในขณะที่เป็นเพศชาย 61 กรณี ซึ่งจำนวนผู้หญิงมากกว่าสามเท่าตัว แบ่งเป็น เด็ก 123 กรณี, วัยแรงงาน 96 , ผู้สูงอายุ 30 , เยาวชน 20 , คนพิการ 13 กรณี ซึ่งพื้นที่รับแจ้งเหตุความรุนแรงมากที่สุด 3 อันดับแรก คือ กรุงเทพมหานคร 71 กรณี, จังหวัดนนทบุรี 13 กรณี จังหวัดนครศรีธรรมราช 9 กรณี
นอกจากนี้กลุ่มผู้ประสบปัญหาที่ถูกกระทำความรุนแรงภาย “ในครอบครัว” มากที่สุด 3 อันดับแรกคือ วัยแรงงาน 78 กรณีเป็นการถูกทำร้ายร่างกายและถูกกระทำอนาจาร , เด็ก 62 กรณี โดยถูกทำร้ายร่างกายมากที่สุด ถูกกระทำอนาจาร และถูกล่วงละเมิดทางเพศ ผู้สูงอายุ 25 กรณี โดยทุกกรณีคือถูกทำร้ายร่างกาย
ส่วนกลุ่มผู้ประสบปัญหาที่ถูกกระทำความรุนแรงภาย “นอกครอบครัว” มากที่สุด 3 อันดับแรก คือ เด็ก 61 กรณี โดยถูกทำร้ายร่างกายมากที่สุด ถูกกระทำอนาจาร และถูกล่วงละเมิดทางเพศ , วัยแรงงาน 18 กรณี โดยถูกทำร้ายร่างกายมากที่สุด ถูกกระทำอนาจาร และถูกล่วงละเมิดทางเพศ , คนพิการ 6 กรณี โดยถูกทำร้ายร่างกายมากที่สุดและถูกล่วงละเมิดทางเพศ
จากรายงานผลการดำเนินงานของ ศรส. ในห้วงเดือนมกราคม 2568 นี้ จะสังเกตได้ว่า ผู้หญิงเป็นผู้ขอรับบริการมากที่สุด คิดเป็น 2 เท่าของผู้ชาย คนวัยทำงานเป็นกลุ่มผู้ประสบปัญหามากที่สุด และกรุงเทพมหานครยังคงเป็นพื้นที่ให้บริการมากที่สุด ในส่วนของการดำเนินการให้ความช่วยเหลือและคุ้มครองสวัสดิภาพ ส่วนภูมิภาคยังคงเป็นปัญหาเรื่องรายได้ความเป็นอยู่มากที่สุดเช่นเดียวกับปริมณฑล
ในขณะที่กรุงเทพมหานคร ซึ่งเป็นมหานครและเป็นแหล่งเศรษฐกิจสำคัญของประเทศ ยังพบประเด็นปัญหาคนไร้ที่พึ่ง ขอทานมากที่สุด ซึ่งต้องขอเน้นย้ำอีกครั้งว่า หากพบเห็นขอทาน เราไม่ควรให้เงินด้วยความสงสาร เพราะขอทานผิดกฎหมาย เราต้องช่วยกันหยุดการให้เงินขอทาน แล้วจะทำให้จำนวนขอทานในประเทศไทยลดน้อยลงได้ ดังนั้น ปัญหาสังคมต่างๆ ที่เกิดขึ้น กระทรวง พม. เพียงกระทรวงเดียวไม่สามารถแก้ปัญหาของสังคมไทยได้ จำเป็นต้องอาศัยความร่วมมือกับภาคีเครือข่ายทุกภาคส่วน ไม่ว่าจะเป็น หน่วยงานภาครัฐ ธุรกิจเอกชน และองค์กรประชาสังคม โดยเฉพาะพี่น้องประชาชนชาวไทยทุกคน หากพบเห็นผู้ประสบปัญหาความเดือดร้อนทางสังคม ขอให้แจ้งมาที่ ศูนย์เร่งรัดจัดการสวัสดิภาพประชาชน (ศรส.) กระทรวง พม. ผ่านสายด่วน พม. โทร. 1300 ตลอด 24 ชั่วโมง
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #ปัญหาคนเร่ร่อนขอทาน

ที่มา : https://www.thaigov.go.th/news/contents/details/93024