รัฐบาลไทย-ข่าวทำเนียบรัฐบาล-‘จิราพร’ เยือนมหาสารคาม สักการะ ‘หลวงปู่ศรีธรรมศาสน์’ ร่วมสืบสานงานเทศกาล ‘บุญผะเหวด’ . 


วันเสาร์ที่ 22 กุมภาพันธ์ 2568
22/02/2568
พิมพ์
‘จิราพร’ เยือนมหาสารคาม สักการะ ‘หลวงปู่ศรีธรรมศาสน์’ ร่วมสืบสานงานเทศกาล ‘บุญผะเหวด’ .
‘จิราพร’ เยือนมหาสารคาม สักการะ ‘หลวงปู่ศรีธรรมศาสน์’ ร่วมสืบสานงานเทศกาล ‘บุญผะเหวด’
วันนี้ (22 ก.พ.68) เวลา 08.30 น. นางสาวจิราพร สินธุไพร รัฐมนตรีประจำสำนักนายกรัฐมนตรี เป็นประธานในพิธีเปิดงานมัสการสักการะหลวงปู่ศรีธรรมศาสน์ และงานประเพณีบุญมหาชาติ บ้านคุ้มใต้ ณ วัดใต้โกสุม ตำบลหัวขวาง อำเภอโกสุมพิสัย จังหวัดมหาสารคาม โดยมีพระครูอนุกูลสังฆกิจ ดร. เจ้าอาวาสวัดใต้โกสุม เป็นประธานฝ่ายสงฆ์ นายจิรวัฒน์ ศิริพานิชย์ สมาชิกสภาผู้แทนราษฎรจังหวัดมหาสารคาม เขต 5 นายนพสิทธิ์ อุดมสุวรรณกุล รองผู้ว่าราชการจังหวัดมหาสารคาม ดร.พรพิทักษ์ แม้นศิริ ผอ.สำนักประชาสัมพันธ์เขต 1 ขอนแก่น พร้อมด้วยหัวหน้าส่วนราชการ ผู้บริหารองค์กรปกครองส่วนท้องถิ่น และพุทธศาสนิกชน เข้าร่วมงาน
“หลวงปู่ศรีธรรมศาสน์” เป็นเจ้าอาวาสวัดใต้โกสุม ซึ่งเป็นวัดที่มีประวัติศาสตร์ยาวนานและเป็นศูนย์กลางทางจิตวิญญาณของชุมชนในพื้นที่ เป็นพระสงฆ์ที่มีชื่อเสียงด้านการปฏิบัติธรรมอย่างเคร่งครัด และการศึกษาพระธรรมวินัย ท่านมีบทบาทสำคัญในการพัฒนาวัดและชุมชนโดยรอบ ทำให้วัดใต้โกสุมไม่เพียงแต่เป็นสถานที่ปฏิบัติธรรมเท่านั้น แต่ยังศูนย์กลางของการเรียนรู้และการช่วยเหลือสังคมอีกด้วย
นางสาวจิราพร กล่าวว่า ถือเป็นสิริมงคลกับชีวิตและครอบครัว ที่ได้มาร่วมสักการะหลวงปู่ศรีธรรมศาสน์ และร่วมงานประเพณีบุญมหาชาติ ในช่วงเทศกาลบุญผะเหวดในวันนี้ ซึ่งไม่เพียงแต่เป็นกิจกรรมทางศาสนา แต่ยังเป็นโอกาสในการรวมตัวของคนชุมชน เพื่อสร้างความเข้มแข็งและความเป็นหนึ่งเดียวกันในด้านวัฒนธรรมและประเพณี อีกทั้งยังได้เห็นถึงวัฒนธรรมประเพณีอันงดงาม ซึ่งถือเป็นเอกลักษณ์เชิงศาสนาที่หาชมได้ยาก และควรค่าแก่การอนุรักษ์ไว้ สืบทอดต่อไปไปยังรุ่นของลูกหลานในอนาคต
งานนมัสการสักการะหลวงปู่ศรีธรรมศาสน์ และงานประเพณีบุญมหาชาติ บ้านคุ้มใต้ อ.โกสุมพิสัย จ.มหาสารคาม จัดขึ้นเป็นประจำทุกปี โดยในปีนี้กำหนดจัดขึ้น ระหว่างวันที่ 22-24 กุมภาพันธ์ 2568 ภายในงานนอกจากมีพิธีถวายสักการะหลวงปู่ศรีธรรมศาสน์ ยังมีกิจกรรมต่าง ๆ เช่น  การแห่พระเวสสันดรเข้าเมือง การเทศน์มหาชาติ การแห่ข้าวพันก้อน และการสู่ขวัญข้าว เป็นต้น
////////////////////////

ที่มา : https://www.thaigov.go.th/news/contents/details/93698