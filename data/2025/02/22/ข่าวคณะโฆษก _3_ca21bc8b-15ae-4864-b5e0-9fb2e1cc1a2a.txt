รัฐบาลไทย-ข่าวทำเนียบรัฐบาล-รัฐบาลย้ำดูแล “ปศุสัตว์” ไทยต่อเนื่องเร่งจ่ายวัคซีนลัมปีสกินอีก 7.85 ล้านโดส คุมโรคระบาด – สร้างความเชื่อมั่นปศุสัตว์ไทย ชี้ขอรับได้ที่สำนักงานปศุสัตว์ทั่วประเทศ


วันเสาร์ที่ 22 กุมภาพันธ์ 2568
22/02/2568
พิมพ์
รัฐบาลย้ำดูแล “ปศุสัตว์” ไทยต่อเนื่องเร่งจ่ายวัคซีนลัมปีสกินอีก 7.85 ล้านโดส คุมโรคระบาด – สร้างความเชื่อมั่นปศุสัตว์ไทย ชี้ขอรับได้ที่สำนักงานปศุสัตว์ทั่วประเทศ
รัฐบาลย้ำดูแล “ปศุสัตว์” ไทยต่อเนื่องเร่งจ่ายวัคซีนลัมปีสกินอีก 7.85 ล้านโดส คุมโรคระบาด – สร้างความเชื่อมั่นปศุสัตว์ไทย ชี้ขอรับได้ที่สำนักงานปศุสัตว์ทั่วประเทศ
วันนี้ (22 กุมภาพันธ์ 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า รัฐบาลให้ความสำคัญกับการพัฒนาปศุสัตว์ของไทยเพื่อเพิ่มขีดความสามารถในการผลิต คุณภาพ และการแข่งขันกับต่างประเทศ พร้อมป้องกันการระบาดรุนแรงของโรคต่าง ๆ ที่ส่งผลกระทบและสร้างความเสียหายให้กับเกษตรกร โดยได้จัดสรรงบประมาณรายจ่ายประจำปี พ.ศ. 2567 งบกลางรายการสำรองจ่ายเพื่อกรณีฉุกเฉินหรือจำเป็นเพื่อควบคุมโรคลัมปี สกินในโค กระบือ ตามมติคณะรัฐมนตรี เมื่อวันที่ 13 สิงหาคม 2567 เพื่อดำเนินการจัดซื้อวัคซีนป้องกันโรคลัมปี สกิน จำนวน 7,850,000 โดส
ในปี 2568 จ.เชียงราย เป็นจังหวัดแรกที่ได้รับวัคซีนจำนวนกว่า8หมื่นโดสครอบคลุมจำนวนประชากรโคและกระบือทั้งจังหวัด รวมทั้งเป็นพื้นที่นำร่องการสร้างพื้นที่ปลอดโรค (Regionalization) และการสร้างคอกกักเพื่อการส่งออก ตามแผนของกรมปศุสัตว์ ทั้งนี้ จะมีการจัดสรรวัคซีนครั้งที่ 2 ที่ จ.ตาก ในวันที่ 28 ก.พ. 68 และกระจายไปยังจังหวัดอื่น ทั่วประเทศไทยต่อไป
นายอนุกูลกล่าวต่อไปว่า โรคระบาดในสัตว์ยังเป็นอุปสรรคสำคัญต่อการส่งออกสินค้าปศุสัตว์ของประเทศไทย โดยเฉพาะโรคปากและเท้าเปื่อยและโรคลัมปี สกิน ดังนั้น การป้องกันและควบคุมโรคที่มีประสิทธิภาพไม่ให้มีการเกิดโรคภายในประเทศ ร่วมกับการเสริมสร้างภูมิคุ้มกันต่อโรคลัมปี สกินให้กับโค กระบือในพื้นที่ ถือเป็นสิ่งสำคัญที่จะทำให้ต่างประเทศยอมรับและเชื่อมั่นในสินค้าปศุสัตว์ของประเทศไทยเพิ่มขึ้นทั้งนี้รัฐบาลโดยกระทรวงเกษตรและสหกรณ์เร่งเจรจาเปิดตลาดส่งออกโคมีชีวิตและผลิตภัณฑ์ไปสาธารณรัฐประชาชนจีน โดยขณะนี้อยู่ระหว่างพิจารณาของสำนักงานศุลกากรแห่งสาธารณรัฐประชาชนจีน (GACC) หากสำเร็จจะช่วยกระตุ้นราคา และเพิ่มรายได้ให้เกษตรกรไทย ทั้งนี้ เกษตรกรสามารถขอรับบริการฉีดวัคซีนป้องกันโรคลัมปี สกินได้ที่สำนักงานปศุสัตว์จังหวัด หรือสำนักงานปศุสัตว์อำเภอใกล้บ้าน หรือหน่วยงานอื่นๆ ที่ให้ความร่วมมือและสนับสนุนการดำเนินงานดังกล่าวของกรมปศุสัตว์ในพื้นที่ เช่น สหกรณ์โคนม/ศูนย์รับน้ำนม องค์กรปกครองส่วนท้องถิ่น” นายอนุกูล ระบุ

ที่มา : https://www.thaigov.go.th/news/contents/details/93692