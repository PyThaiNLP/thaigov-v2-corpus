รัฐบาลไทย-ข่าวทำเนียบรัฐบาล-นโยบายสนับสนุนลดฝุ่นของรัฐบาล นร.ไทย เจ๋ง!!! นำใบอ้อยมาทำเครื่องประดับ “วิจิตราภรณ์” อีกแนวช่วยลด PM 2.5 


วันเสาร์ที่ 22 กุมภาพันธ์ 2568
22/02/2568
พิมพ์
นโยบายสนับสนุนลดฝุ่นของรัฐบาล นร.ไทย เจ๋ง!!! นำใบอ้อยมาทำเครื่องประดับ “วิจิตราภรณ์” อีกแนวช่วยลด PM 2.5
นโยบายสนับสนุนลดฝุ่นของรัฐบาล นร.ไทย เจ๋ง!!! นำใบอ้อยมาทำเครื่องประดับ “วิจิตราภรณ์” อีกแนวช่วยลด PM 2.5
วันนี้ (22 กุมภาพันธ์ 2568) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า คณะครูและนักเรียนในระดับ ป.6 – ม.3 โรงเรียนบ้านข่อยสูง อ.ตรอน จ.อุตรดิตถ์ ร่วมกันสร้างผลงาน เครื่องประดับศิราภรณ์ วิจิตราภรณ์ ที่สวยงามอลังการ และสามารถใช้ได้จริง ในการสวมใส่เครื่องประดับแต่งกายการแสดง การร่ายรำ หรือศิลปวัฒนธรรมต่าง ๆ ที่สำคัญคือ เครื่องประดับเหล่านี้ทำมาจากใบอ้อย ซึ่งเป็นวัสดุเหลือทิ้งจากการทำไร่อ้อยในพื้นที่
นายคารม กล่าวว่า อ้อยเป็นพืชเศรษฐกิจหลักในพื้นที่และปลูกเป็นลำดับต้น โดยเฉพาะในช่วงนี้ หรือตั้งแต่เดือน พ.ย.-ก.พ. เป็นฤดูเก็บเกี่ยว มีใบอ้อยเหลือทิ้งจำนวนมาก ซึ่งเดิมเกษตรกรก็จะเผา ก่อให้เกิดมลพิษ เป็นสาเหตุของฝุ่น PM 2.5 ครูและนักเรียนจึงช่วยกันคิด นำวัสดุเหล่านี้มาใช้ประโยชน์ โดยประดิษฐ์เป็น “เครื่องประดับไทยจากใบอ้อย” ซึ่งใบอ้อย มีคุณสมบัติเหนียว ทน และยึดเกาะได้ดี เป็นการนำใบอ้อยมาหั่น ตำให้ละเอียด นำไปผสมกับแป้งข้าวเจ้าที่ต้มกับน้ำให้จับตัวเป็นก้อน นวดผสมกับผงแคลเซียม ปูนยาแนว ทิชชู และใบอ้อย นวดให้เข้ากัน เท่านี้ก็จะได้ดินไว้สำหรับกดลาย เวลาจะใช้ก็นำดินที่ผสมแล้วกดลงในแม่พิมพ์ตามลวดลายที่ต้องการ แล้วนำไปติดบนโครง หรือตัวเรือนเครื่องประดับ นำไปตากแดดให้แห้ง แล้วลงสีน้ำมัน สีทอง ปิดทองคำเปลว และประดับตกแต่งเพชรพลอย เท่านี้ก็จะได้ชิ้นงานวิจิตรสวยงาม ทั้งนี้ ยังเป็นการช่วยลดปัญหาการเผาอ้อยในพื้นที่ ตามนโยบายของรัฐบาล และยังช่วยส่งเสริมให้นักเรียนเห็นคุณค่าและประโยชน์ของใบอ้อย เป็นการประหยัดงบประมาณการเช่า ซึ่งการเช่าต่อครั้งชุดราคาค่อนข้างสูง และยังสร้างรายได้ระหว่างเรียนด้วย จากการปล่อยเช่าเครื่องประดับดังกล่าว หัวใจสำคัญในการคิดค้นทำสิ่งประดิษฐ์ คือ ลดการเผา ลด PM 2.5 ไม่ให้เกินมาตรฐาน สร้างสุขภาพที่ดี
นอกจากนี้พบว่า ปัจจุบันผู้ที่ประดิษฐ์เครื่องประดับไทยเริ่มมีน้อยลง เพื่อให้เด็ก ๆ รุ่นใหม่ ได้สืบสานงานศิลป์ที่เป็นมรดกของชาติให้เยาวชนได้ศึกษา ต่อยอด และสามารถนำเป็นจุดเริ่มต้นของการสร้างรายได้ ที่สำคัญใช้วัตถุดิบที่มีเป็นจำนวนมากในชุมชน โดยไม่ต้องซื้อหาแต่อย่างใด และยังสามารถสร้างอาชีพอีกด้วย หากกลุ่มอาชีพ หรือหน่วยงานที่สนใจเรียนรู้ ยินดีเผยแพร่องค์ความรู้ดังกล่าวสู่ชุมชน ติดต่อได้ที่ เพจ โรงเรียนบ้านข่อยสูง อ.ตรอน จ.อุตรดิตถ์
“รัฐบาลชื่นชมแนวคิดของคณะครูและเด็กไทย มีความคิดสร้างสรรค์ มีศักยภาพ มีความคิดที่ทันสมัย คิดครอบคลุมถึงนโยบายของรัฐบาลในปัจจุบัน ทั้งเรื่องของ ซอฟต์พาวเวอร์ และมาตรการช่วยลด PM 2.5 ในต่างจังหวัด รัฐบาลพร้อมสนับสนุนเยาวชนทุกคน ไม่ว่าจะเป็นการศึกษา การประกอบอาชีพ รวมถึงด้านอื่น ๆ ให้เด็กไทยเติบโตอย่างมีคุณภาพและมีความภูมิใจในตัวเอง” นายคารม กล่าว

ที่มา : https://www.thaigov.go.th/news/contents/details/93689