รัฐบาลไทย-ข่าวทำเนียบรัฐบาล-“สมศักดิ์” ดันแผนแม่บทตั้ง รพ.หาดใหญ่ 2 ขยายบริการขั้นสูงรองรับชาวใต้ วางเป้าเป็นเมืองสุขภาพสร้างเศรษฐกิจ ช่วยกระตุ้น GDP ประเทศ


วันเสาร์ที่ 22 กุมภาพันธ์ 2568
“สมศักดิ์” ดันแผนแม่บทตั้ง รพ.หาดใหญ่ 2 ขยายบริการขั้นสูงรองรับชาวใต้ วางเป้าเป็นเมืองสุขภาพสร้างเศรษฐกิจ ช่วยกระตุ้น GDP ประเทศ
รัฐมนตรีว่าการกระทรวงสาธารณสุข ผลักดันแผนแม่บทจัดตั้งโรงพยาบาลหาดใหญ่ 2 ขยายบริการเป็นโรงพยาบาลระดับตติยภูมิขนาด 700 - 1,000 เตียง รองรับการส่งต่อผู้ป่วยในภาคใต้ ลดความแออัดของโรงพยาบาลหาดใหญ่เดิม
พร้อมตอบรับนโยบายรัฐบาลในการกระตุ้น GDP ด้วยการพัฒนาเศรษฐกิจสุขภาพและ Medical Hub ให้บริการชาวต่างชาติและนักท่องเที่ยว สร้างรายได้เข้าประเทศ
นายสมศักดิ์ เทพสุทิน รัฐมนตรีว่าการกระทรวงสาธารณสุข เปิดเผยว่า การเพิ่มการเข้าถึงและยกระดับบริการ เป็นหนึ่งในนโยบายหลักของกระทรวงสาธารณสุขที่จะต้องเร่งรัดดำเนินการ โดยมีแผนที่จะจัดตั้งโรงพยาบาลหาดใหญ่ 2 เพื่อขยายบริการและลดความแออัดของโรงพยาบาลหาดใหญ่เดิม ที่ปัจจุบันเป็นโรงพยาบาลศูนย์ขนาด 1,033 เตียง มีผู้ป่วยเข้ารับบริการถึง 3,732 คน/วัน หรือปีละกว่า 1.11 ล้านครั้ง และยังเป็นโรงพยาบาลรับส่งต่อผู้ป่วยจาก 7 จังหวัดในภาคใต้ด้วย ซึ่งที่ผ่านมา มีการแก้ไขปัญหาความแออัดของโรงพยาบาลในหลายรูปแบบ อาทิ การพัฒนาศักยภาพโรงพยาบาลชุมชนโดยรอบ "โรงพยาบาล 4 ทิศ" เพื่อลดการส่งต่อรักษา การเปิดศูนย์บำบัดรักษาโรคมะเร็งครบวงจร โรงพยาบาลหาดใหญ่-นาหม่อม เพื่อรองรับผู้ป่วยมะเร็งใน 7 จังหวัดภาคใต้ตอนล่าง การเพิ่มหน่วยบริการสาขา ได้แก่ สาขาสามตำบล รับผิดชอบผู้ป่วย อ.เมือง อ.จะนะ อ.นาหม่อม และ 3 จังหวัดชายแดนใต้ สาขาควนลัง รับผิดชอบผู้ป่วย อ.บางกล่ำ อ.รัตภูมิ อ.นาหม่อม อ.คลองหอยโข่ง จ.พัทลุง และสตูล สาขาตะพง รับผิดชอบผู้ป่วย อ.สะเดา อ.นาทวี และ 3 จังหวัดชายแดนใต้ รวมถึงจัดหน่วยบริการในห้างสรรพสินค้า เป็นต้น
นายสมศักดิ์ กล่าวต่อว่า โรงพยาบาลหาดใหญ่แห่งที่ 2 ได้วางผังแม่บทในการเป็นโรงพยาบาลระดับตติยภูมิขั้นสูง ขนาด 700 - 1,000 เตียง รับส่งต่อผู้ป่วยจากโรงพยาบาลใน 7 จังหวัด ของเขตสุขภาพที่ 12 และภาคใต้ตอนบน รวมถึงเป็นศูนย์แพทย์ศาสตร์ศึกษา ศูนย์วิจัยทางคลินิก นอกจากนี้ ยังเตรียมพร้อมขับเคลื่อนสู่การเป็น Medical Hub และเป็นเมืองสุขภาพสร้างเศรษฐกิจ ตามนโยบายรัฐบาลที่มุ่งเน้นการพัฒนาเศรษฐกิจสุขภาพ (Care and Wellness Economy) และยกระดับบริการทางการแพทย์รองรับผู้ป่วยจากต่างประเทศ ซึ่งจะช่วยสร้างการเติบโตทางเศรษฐกิจและเพิ่มมูลค่าผลิตภัณฑ์มวลรวมในประเทศ (GDP) ได้ เนื่องจากห่างด่านพรมแดนสะเดา 50 กิโลเมตร ห่างจากสนามบินหาดใหญ่ 15 กิโลเมตร ชาวต่างชาติและนักท่องเที่ยวสามารถเดินทางเข้ามารับการรักษาได้สะดวก
******************************************** 22 กุมภาพันธ์ 2568

ที่มา : https://www.thaigov.go.th/news/contents/details/93693