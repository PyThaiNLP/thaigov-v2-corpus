รัฐบาลไทย-ข่าวทำเนียบรัฐบาล-ไทยเป็นเจ้าภาพประชุมคณะทำงานเฉพาะกิจด้านการท่องเที่ยวเรือสำราญ ไทย-สิงคโปร์ ครั้งที่ 2


วันเสาร์ที่ 22 กุมภาพันธ์ 2568
ไทยเป็นเจ้าภาพประชุมคณะทำงานเฉพาะกิจด้านการท่องเที่ยวเรือสำราญ ไทย-สิงคโปร์ ครั้งที่ 2
ไทยเป็นเจ้าภาพประชุมคณะทำงานเฉพาะกิจด้านการท่องเที่ยวเรือสำราญ ไทย-สิงคโปร์ ครั้งที่ 2
วันที่ 20 กุมภาพันธ์ 2568 เวลา 13.00 น. นายมงคล วิมลรัตน์ รองปลัดกระทรวงการท่องเที่ยวและกีฬา เป็นประธานร่วมในการประชุมคณะทำงานเฉพาะกิจด้านการท่องเที่ยวเรือสำราญ ไทย – สิงคโปร์ (The 2nd Meeting of Thailand – Singapore Cruise Tourism Task Force) ณ โรงแรมลากูน่า แกรนด์ โฮเทล แอนด์ สปา จังหวัดสงขลา โดยมี Ms. Jean Ng ผู้ช่วยประธานเจ้าหน้าที่บริหาร ฝ่ายพัฒนาประสบการณ์การเดินทาง Singapore Tourism Board (STB) ร่วมเป็นประธานฝ่ายสิงคโปร์ โดยการประชุมครั้งนี้ประเทศไทยเป็นเจ้าภาพ
การประชุมดังกล่าวจัดขึ้นภายใต้ กรอบความร่วมมือ Singapore-Thailand Enhanced Economic Relationship (STEER) เพื่อเสริมสร้างความร่วมมือทางเศรษฐกิจระหว่างไทยและสิงคโปร์ โดยเฉพาะในด้านการพัฒนาการท่องเที่ยวเรือสำราญ ซึ่งมีการแต่งตั้ง คณะทำงานเฉพาะกิจ เพื่อขับเคลื่อนนโยบายและแนวทางการส่งเสริมการท่องเที่ยวเรือสำราญระหว่างทั้งสองประเทศ
ที่ประชุมได้ติดตามความคืบหน้าของ Roadmap 8 ด้านสำคัญ ได้แก่
1. การส่งเสริมการท่องเที่ยวเรือสำราญ – พัฒนากลยุทธ์ทางการตลาดและขยายโอกาสทางธุรกิจให้กับอุตสาหกรรมเรือสำราญของทั้งสองประเทศ
2. การพัฒนาท่าเรือและโครงสร้างพื้นฐาน – ศึกษาแนวทางปรับปรุงและยกระดับท่าเรือรองรับนักท่องเที่ยว
3. การยกระดับประสบการณ์การท่องเที่ยวชายฝั่งทะเล (Shore Excursion Experiences) – พัฒนาโปรแกรมท่องเที่ยวชายฝั่งทะเลเพื่อเพิ่มมูลค่าให้กับจุดหมายปลายทาง
4. การอำนวยความสะดวกและการแก้ไขปัญหาอุปสรรค – พิจารณาการลดขั้นตอนทางเอกสารและกฎระเบียบเพื่อให้การเดินทางราบรื่นยิ่งขึ้น
5. การดูแลความปลอดภัยและอนามัย – ส่งเสริมมาตรฐานความปลอดภัยและสุขอนามัยสำหรับนักท่องเที่ยว
6. การแบ่งปันแนวปฏิบัติที่ดีที่สุดในด้านความยั่งยืน – สนับสนุนการท่องเที่ยวเรือสำราญที่เป็นมิตรต่อสิ่งแวดล้อม
7. การส่งเสริมการแลกเปลี่ยนประสบการณ์และข้อมูลระหว่างบุคลากร – พัฒนาทักษะบุคลากรในอุตสาหกรรมการท่องเที่ยวเรือสำราญ
8. ความร่วมมือกับสายการเดินเรือในระยะยาว – วางแผนความร่วมมือระยะยาวกับสายเรือสำราญระดับโลก
นายมงคล วิมลรัตน์ กล่าวว่า "การประชุมในครั้งนี้ถือเป็นก้าวสำคัญในการเสริมสร้างความร่วมมือด้านการท่องเที่ยวเรือสำราญระหว่างไทยและสิงคโปร์ ซึ่งไม่เพียงช่วยยกระดับอุตสาหกรรมการท่องเที่ยวของทั้งสองประเทศ แต่ยังเป็นการขับเคลื่อนเศรษฐกิจให้เติบโตอย่างยั่งยืน สอดคล้องกับเป้าหมายของรัฐบาลไทยในการส่งเสริมการท่องเที่ยวคุณภาพสูง และผลักดันให้ประเทศไทยเป็นศูนย์กลางของการท่องเที่ยวเรือสำราญในภูมิภาคอาเซียน"
การประชุมครั้งนี้ยังเป็นการต่อยอดแนวทางพัฒนาสงขลาให้เป็นศูนย์กลางท่องเที่ยวที่มีศักยภาพ โดยใช้การท่องเที่ยวเรือสำราญเป็นเครื่องมือในการกระตุ้นเศรษฐกิจ และเพิ่มโอกาสทางธุรกิจให้กับผู้ประกอบการท้องถิ่น ซึ่งสอดรับกับนโยบายของรัฐบาลในการผลักดันเมืองท่องเที่ยวที่มีศักยภาพสูงในระดับสากล

ที่มา : https://www.thaigov.go.th/news/contents/details/93686