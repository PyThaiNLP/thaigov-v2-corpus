รัฐบาลไทย-ข่าวทำเนียบรัฐบาล-ประธานผู้แทนการค้าไทยเยี่ยมชมบริษัท Modhavadia General Trading LLC. เร่งขยายตลาดสินค้าไทยในตะวันออกกลาง


วันเสาร์ที่ 22 กุมภาพันธ์ 2568
ประธานผู้แทนการค้าไทยเยี่ยมชมบริษัท Modhavadia General Trading LLC. เร่งขยายตลาดสินค้าไทยในตะวันออกกลาง
ประธานผู้แทนการค้าไทยเยี่ยมชมบริษัท Modhavadia General Trading LLC. เร่งขยายตลาดสินค้าไทยในตะวันออกกลาง
เมื่อวันที่ 20 ก.พ. 2568 เวลา 11.00 น. (เวลาท้องถิ่น) ดร.นลินี ทวีสิน ประธานผู้แทนการค้าไทย พร้อมคณะภาคเอกชนไทย ได้แก่ นางวารี พลไพศาล​ ประธานกรรมการ บริษัท Heritage Snacks & Food และ น.ส.พจนา พะเนียงเวทย์​ กรรมการ
​​​บริษัท ไทยเพรซิเดนท์ฟูดส์ จำกัด (มหาชน) เดินทางเยี่ยมชม บริษัท Modhavadia General Trading LLC. ซึ่งเป็นหนึ่งในผู้นำเข้าและกระจายสินค้าอาหารไทยรายใหญ่ในสหรัฐอาหรับเอมิเรตส์ เพื่อสำรวจศักยภาพของตลาดและสร้างโอกาสในการขยายสินค้าไทยในภูมิภาค
ในการเยี่ยมชมครั้งนี้ Mr. Bob Modhavadia กรรมการผู้จัดการของบริษัท ให้การต้อนรับและนำเสนอข้อมูลเกี่ยวกับกระบวนการจัดเก็บและกระจายสินค้าไทยในตลาดตะวันออกกลาง โดยบริษัทมีการนำเข้าสินค้าหลากหลายประเภท อาทิ ข้าว บะหมี่กึ่งสำเร็จรูป อาหารกระป๋อง เครื่องแกง ซอสปรุงรส น้ำปลา กะทิ น้ำปลาร้า ขนม และอุปกรณ์เครื่องครัว ซึ่งสินค้าส่วนใหญ่เป็นอาหารแห้ง นอกจากนี้ ยังมีการนำเข้าผักและผลไม้ตามออเดอร์ของลูกค้า โดยมีการจัดส่งสินค้าสัปดาห์ละสองครั้ง
“ตลาดตะวันออกกลางมีความต้องการสินค้าไทยเพิ่มขึ้นอย่างต่อเนื่อง โดยเฉพาะอาหารฮาลาลและสินค้าประเภทวัตถุดิบอาหารไทย เราจึงมุ่งเน้นการสร้างเครือข่ายพันธมิตรที่แข็งแกร่งกับผู้นำเข้ารายสำคัญเช่น Modhavadia General Trading LLC. เพื่อขยายโอกาสทางการค้าและเพิ่มศักยภาพการแข่งขันของสินค้าไทยในภูมิภาคนี้” ดร.นลินีกล่าว
ทั้งนี้ บริษัท Modhavadia General Trading LLC. ไม่เพียงแต่นำเข้าสินค้าไทยเพื่อจำหน่ายในสหรัฐอาหรับเอมิเรตส์เท่านั้น แต่ยังเป็นผู้กระจายสินค้าไปยังประเทศใกล้เคียง เช่น โอมาน บาห์เรน และกาตาร์ โดยลูกค้าหลักประกอบด้วย ร้านขายของชำสินค้าไทย (Thai Grocery), ร้านอาหารไทย, โรงแรม และซูเปอร์มาร์เก็ต
ดร.นลินียังเน้นย้ำว่า รัฐบาลไทยพร้อมให้การสนับสนุนผู้ส่งออกและผู้ประกอบการไทยในการขยายตลาดตะวันออกกลาง ซึ่งเป็นตลาดที่มีศักยภาพสูง โดยเฉพาะด้าน อาหารฮาลาล ซึ่งไทยมีมาตรฐานการผลิตที่ได้รับการยอมรับระดับสากล
“อาหารไทยเป็นที่นิยมทั่วโลก และตลาดมุสลิมก็ให้ความสนใจในอาหารฮาลาลของไทยมากขึ้น เราจึงต้องเร่งพัฒนาและขยายตลาดส่งออกให้ครอบคลุมมากขึ้น โดยการร่วมมือกับเครือข่ายกระจายสินค้าในภูมิภาค เช่น Modhavadia General Trading LLC. จะช่วยให้สินค้าไทยเข้าถึงผู้บริโภคได้มากขึ้น”

ที่มา : https://www.thaigov.go.th/news/contents/details/93688