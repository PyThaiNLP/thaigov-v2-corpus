รัฐบาลไทย-ข่าวทำเนียบรัฐบาล-รมว.สรวงศ์ ยืนยันประเทศไทยเป็นจุดหมายปลายทางการท่องเที่ยวของญี่ปุ่น


วันเสาร์ที่ 22 กุมภาพันธ์ 2568
รมว.สรวงศ์ ยืนยันประเทศไทยเป็นจุดหมายปลายทางการท่องเที่ยวของญี่ปุ่น
รมว.สรวงศ์ ยืนยันประเทศไทยเป็นจุดหมายปลายทางการท่องเที่ยวของญี่ปุ่น
วันที่ 21 กุมภาพันธ์ 2568 เวลา 09.00 น. (ตามเวลาท้องถิ่น) นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เดินทางตรวจเยี่ยมการท่องเที่ยวแห่งประเทศไทย สำนักงานโตเกียว พร้อมทั้งรับฟังการบรรยายสรุปทิศทางของนักท่องเที่ยวญี่ปุ่นที่จะเดินทางท่องเที่ยวประเทศไทย ปี 2568 โดยมี นายขจรเดช อภิชาติตรากุล ผู้อำนวยการสำนักงาน ททท. สำนักงานโตเกียว และนางสาวภาณุพรรณ จันทรปัญญา รองผู้อำนวยการสำนักงาน ททท. สำนักงานโตเกียว ให้การต้อนรับ
นักท่องเที่ยวญี่ปุ่นเป็นตลาดศักยภาพที่มีความสำคัญต่ออุตสาหกรรมท่องเที่ยวไทย โดยมีอัตราการเดินทางเพิ่มขึ้นหลังสถานการณ์การแพร่ระบาดของโควิด-19 โดยในปี 2567 ประเทศไทยได้ให้การต้อนรับนักท่องเที่ยวญี่ปุ่นกว่า 1 ล้านคน ซึ่งเป็นครั้งแรกภาหลังสถานการณ์โควิด-19 นับตั้งแต่ปี 2563 นอกจากนี้ ยังเป็นตลาดขนาดใหญ่เป็นอันดับ 8 ของนักท่องเที่ยวชาวต่างชาติทั้งหมดที่เดินทางมาประเทศไทย ซึ่งในปัจจุบัน ททท. มีแผนการรุกตลาดญี่ปุ่นโดยจะเน้นทำงานร่วมกับพันธมิตร ทั้งบริษัทนำเที่ยวขนาดใหญ่ สายการบินชั้นนำ และมุ่งเน้นไปที่การขยายฐานนักท่องเที่ยวญี่ปุ่นให้ครอบคลุมกลุ่มเป้าหมายใหม่ เช่น กลุ่มคนรุ่นใหม่ กลุ่มผู้สูงอายุ และกลุ่มนักท่องเที่ยวที่สนใจการท่องเที่ยวเชิงอนุรักษ์ พร้อมทั้งการท่องเที่ยวอย่างยั่งยืน
รมว. สรวงศ์ ได้ติดตามอย่างใกล้ชิดถึงสถานการณ์และการวางแผนกลยุทธ์ในการส่งเสริมการท่องเที่ยวจากญี่ปุ่นที่เดินทางมาท่องเที่ยวประเทศไทย ในปี 2568 นอกจากนี้ ยังได้พบปะกับผู้แทนจากภาครัฐและเอกชนของญี่ปุ่น ซึ่งเป็นโอกาสสำคัญในการสร้างเครือข่ายความร่วมมือด้านการท่องเที่ยวและแสดงถึงความพร้อมของประเทศไทยในการเป็นจุดหมายปลายทางของการท่องเที่ยวที่ปลอดภัย มีมาตรฐานระดับสากล และสามารถส่งมอบประสบการณ์การท่องเที่ยวที่หลากหลายให้แก่นักท่องเที่ยวญี่ปุ่นอีกด้วย

ที่มา : https://www.thaigov.go.th/news/contents/details/93687