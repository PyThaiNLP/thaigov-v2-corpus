รัฐบาลไทย-ข่าวทำเนียบรัฐบาล-​กระทรวงแรงงาน เปิดโอกาสทอง! เกาหลีใต้รับแรงงานไทย 3,000 อัตรา สมัครได้ 8-9 มี.ค.นี้ ผ่านระบบออนไลน์


วันพฤหัสบดีที่ 20 กุมภาพันธ์ 2568
20/02/2568
พิมพ์
​กระทรวงแรงงาน เปิดโอกาสทอง! เกาหลีใต้รับแรงงานไทย 3,000 อัตรา สมัครได้ 8-9 มี.ค.นี้ ผ่านระบบออนไลน์
กระทรวงแรงงาน โดยกรมการจัดหางาน เปิดรับสมัครชายไทยเข้าทำงานในอุตสาหกรรมการผลิต ของสาธารณรัฐเกาหลี ภายใต้ระบบการจ้างแรงงานต่างชาติ (EPS) จำนวน 3,000 อัตรา
กระทรวงแรงงาน โดยกรมการจัดหางาน เปิดรับสมัครชายไทยเข้าทำงานในอุตสาหกรรมการผลิต ของสาธารณรัฐเกาหลี ภายใต้ระบบการจ้างแรงงานต่างชาติ (EPS) จำนวน 3,000 อัตรา
“โอกาสสร้างรายได้ เสริมอนาคตมั่นคง”
นายพิพัฒน์ รัชกิจประการ รัฐมนตรีว่าการกระทรวงแรงงาน เปิดเผยว่า รัฐบาลไทยเดินหน้าส่งเสริมการทำงานต่างประเทศ เพื่อเพิ่มโอกาสให้แรงงานไทยมีรายได้ที่มั่นคง โดยตั้งเป้าส่งออกแรงงาน 100,000 คนในปี 2568 ซึ่งเกาหลีใต้ถือเป็นหนึ่งในประเทศที่มีค่าตอบแทนสูง และต้องการแรงงานไทยจำนวนมาก โดยเฉพาะในภาคการผลิต
ด้านนายสมชาย มรกตศรีวรรณ อธิบดีกรมการจัดหางาน ระบุว่า ผู้ที่สนใจสมัครต้องผ่านการทดสอบภาษาเกาหลีและทักษะการทำงาน โดยไม่มีการเรียกเก็บค่าหัวคิว สมัครได้ง่ายๆ ผ่านระบบออนไลน์
สำหรับคุณสมบัติผู้สมัครเบื้องต้น เป็นเพศชาย อายุ 18 - 39 ปี ไม่จำกัดวุฒิการศึกษา สายตาไม่บอดสี สุขภาพแข็งแรง ไม่มีโรคต้องห้ามตามที่เกาหลีกำหนด ไม่มีประวัติอาชญากรรม หรือเป็นภัยต่อสังคมและความมั่นคง ไม่เคยพำนักเกาหลีใต้ด้วยวีซ่า E-9 หรือ E-10 ไม่เคยถูกเนรเทศ หรือปฏิเสธการเข้าประเทศเกาหลีใต้ และไม่มีประวัติพัวพันยาเสพติดทุกชนิด
โดยผู้ที่สนใจสามารถสมัครและศึกษาข้อมูลเกี่ยวกับคุณสมบัติและเอกสารที่ต้องใช้ได้ที่เว็บไซต์ toea.doe.go.th โดยสามารถสมัครสอบผ่านระบบออนไลน์ระหว่างวันที่ 8-9 มีนาคม 2568 หากผ่านการทดสอบจะถูกบรรจุในบัญชีรายชื่อแรงงานไทยเพื่อเสนอนายจ้างในประเทศเกาหลีใต้
ทั้งนี้ ผู้สมัครที่มีรายชื่อในระบบจะไม่ได้รับการการันตีว่าจะได้งานทันที เนื่องจากการคัดเลือกขึ้นอยู่กับนายจ้าง หากได้รับการคัดเลือกแต่สัญญาถูกยกเลิกเนื่องจากความผิดของนายจ้าง รายชื่อจะถูกนำเสนอให้ผู้ว่าจ้างใหม่ หากไม่มีนายจ้างคัดเลือกภายใน 1 ปี รายชื่อจะได้รับการต่ออายุโดยไม่ต้องสอบใหม่
สามารถติดตามประกาศรายชื่อผู้ผ่านการทดสอบที่ doe.go.th/overseas และติดต่อสอบถามข้อมูลเพิ่มเติมได้ที่สำนักงานจัดหางานกรุงเทพฯ เขต 1-10 และสำนักงานจัดหางานจังหวัดทั่วประเทศ สอบถามรายละเอียดเพิ่มเติมที่ สายด่วนกระทรวงแรงงาน 1506 กด 2 หรือ สายด่วนกรมการจัดหางาน 1694  โอกาสดีๆ แบบนี้มีไม่บ่อย รีบสมัครด่วน!
#แรงงานไทยไปเกาหลี #โอกาสสร้างรายได้ #ทำงานต่างประเทศ #กรมการจัดหางาน

ที่มา : https://www.thaigov.go.th/news/contents/details/93622