รัฐบาลไทย-ข่าวทำเนียบรัฐบาล-“สุรพงษ์” ประชุมแก้ไขปัญหาที่อยู่อาศัยในที่ดินของ รฟท. ร่วมกับผู้แทนชุมชนเครือข่ายสลัม 4 ภาค พร้อมสั่งการให้ รฟท. และ อทส. เร่งดำเนินการให้แล้วเสร็จภายในเดือนมีนาคม 2568


วันพฤหัสบดีที่ 20 กุมภาพันธ์ 2568
“สุรพงษ์” ประชุมแก้ไขปัญหาที่อยู่อาศัยในที่ดินของ รฟท. ร่วมกับผู้แทนชุมชนเครือข่ายสลัม 4 ภาค พร้อมสั่งการให้ รฟท. และ อทส. เร่งดำเนินการให้แล้วเสร็จภายในเดือนมีนาคม 2568
....
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เป็นประธานการประชุมแก้ไขปัญหาที่อยู่อาศัยในที่ดินของการรถไฟแห่งประเทศไทย (รฟท.) โดยมี นายมนตรี ตั้งเจริญถาวร ที่ปรึกษารัฐมนตรีช่วยว่าการกระทรวงคมนาคม นางสาวณภัทรา กมลรักษา เลขานุการรัฐมนตรีช่วยว่าการกระทรวงคมนาคม นายสรพงศ์ ไพฑูรย์พงษ์ รองปลัดกระทรวงคมนาคม ผู้แทน รฟท. บริษัท เอสอาร์ที แอสเสท จำกัด (อทส.) สถาบันพัฒนาองค์กรชุมชน (พอช.) ผู้แทนชุมชนที่อยู่อาศัยในที่ดินของ รฟท. เครือข่ายสลัม 4 ภาค และกองตรวจราชการ สำนักงานปลัดกระทรวงคมนาคม เข้าร่วมประชุม ในวันที่ 20 กุมภาพันธ์ 2568 ณ ห้องประชุมกระทรวงคมนาคม
นายสุรพงษ์ ปิยะโชติ กล่าวว่า กระทรวงคมนาคมมีความจริงใจที่จะเร่งแก้ไขปัญหาที่อยู่อาศัยของชุมชนผู้มีรายได้น้อยที่ได้รับผลกระทบจากการพัฒนาระบบรางรถไฟทั่วประเทศ โดยในวันนี้ได้มีพี่น้องประชาชนซึ่งเป็นผู้แทนชุมชนต่าง ๆ ที่อาศัยอยู่ในที่ดินของ รฟท. มาร่วมการประชุมในครั้งนี้ด้วย ซึ่งในที่ประชุม ได้มีข้อสั่งการให้ รฟท. และ อทส. เร่งดำเนินการให้ชุมชนให้มีที่อยู่อาศัย ดังนี้
1. มอบหมายให้ รฟท. อทส. และ พอช. ดำเนินการจัดทำสัญญาเช่า จำนวน 7 ชุมชน ดังนี้ กลุ่ม 1 จำนวน 2 ชุมชน ได้แก่ ชุมชนฟ้าใหม่ร่วมพัฒนา และชุมชนพุทธมณฑลสาย 2 ให้เริ่มดำเนินการตั้งแต่วันที่ 19 กุมภาพันธ์ 2568 และดำเนินการลงนามในสัญญาให้แล้วเสร็จภายในวันที่ 3 มีนาคม 2568 กลุ่ม 2 จำนวน 5 ชุมชน ได้แก่ ชุมชนคลองเปล 4 ชุมชนหัวนา ชุมชนแปลง กม. 11 ชุมชนทุ่งสว่างตะวันออกเฟส 3 และชุมชนศูนย์คนไร้บ้านสุวิทย์วัดหนู ให้เริ่มดำเนินการตั้งแต่วันที่ 19 กุมภาพันธ์ 2568 และดำเนินการลงนามในสัญญาให้แล้วเสร็จภายในวันที่ 14 มีนาคม 2568
2. มอบหมายให้ รฟท. และ อทส. ดำเนินการจัดทำ ทด.3 และแจ้งเงื่อนไขการทำสัญญาเช่า จำนวน 21 ชุมชน ไปยัง พอช. ให้แล้วเสร็จภายในวันที่ 20 มีนาคม 2568 ได้แก่ ชุมชนในพื้นที่กรุงเทพมหานคร/ภาคกลาง จำนวน ๔ ชุมชน โดยให้ลงพื้นที่จัดทำ ทด.3 ระหว่างวันที่ 9 – 12 มีนาคม 2568 ชุมชนภาคอีสาน จำนวน 7 ชุมชน ให้ลงพื้นที่จัดทำ ทด.3 ระหว่างวันที่ 24 กุมภาพันธ์ – 1 มีนาคม 2568  ชุมชนภาคใต้ จำนวน 10 ชุมชน ให้ลงพื้นที่จัดทำ ทด.3 ระหว่างวันที่ 3 – 7 มีนาคม 2568 ส่วนชุมชนโรงธูป ได้ดำเนินการจัดทำ ทด.3 แล้วเสร็จในวันที่ 20 กุมภาพันธ์ 2568
3. ในระหว่างที่รอให้คณะกรรมการ รฟท. เห็นชอบการถ่ายโอนอำนาจหน้าที่การให้เช่าที่ดินของ รฟท. จาก อทส. มายัง รฟท. ให้ รฟท. และ อทส. ดำเนินการคู่ขนานในส่วนของการจัดทำ ทด.3 และการแจ้งเงื่อนไขไปยัง พอช. ให้แล้วเสร็จภายในวันที่ 20 มีนาคม 2568 จำนวน 18 ชุมชน
4. ให้มีการแต่งตั้งคณะกรรมการระดับกระทรวง เพื่อกำกับดูแลและแก้ไขปัญหา โดยมีผู้แทนชุมชนร่วมเป็นกรรมการ

ที่มา : https://www.thaigov.go.th/news/contents/details/93631