รัฐบาลไทย-ข่าวทำเนียบรัฐบาล-รมช.สธ. หนุนพัฒนา รพ.ไม้แก่น จ.ปัตตานี ช่วยประชาชนเข้าถึงบริการที่ดีใกล้บ้าน


วันพฤหัสบดีที่ 20 กุมภาพันธ์ 2568
รมช.สธ. หนุนพัฒนา รพ.ไม้แก่น จ.ปัตตานี ช่วยประชาชนเข้าถึงบริการที่ดีใกล้บ้าน
รัฐมนตรีช่วยว่าการกระทรวงสาธารณสุข ลงพื้นที่ตรวจเยี่ยมโรงพยาบาลไม้แก่น จังหวัดปัตตานี สนับสนุนการพัฒนาให้มีความทันสมัย ตอบสนองความต้องการของประชาชนและปัญหาสุขภาพในพื้นที่ ช่วยเพิ่มการเข้าถึงบริการที่ดีมีมาตรฐานใกล้บ้าน
วันนี้ (20 กุมภาพันธ์ 2568 ) นายเดชอิศม์ ขาวทอง รัฐมนตรีช่วยว่าการกระทรวงสาธารณสุข ลงพื้นที่ตรวจเยี่ยมการดำเนินงานของโรงพยาบาลไม้แก่น อำเภอไม้แก่น จังหวัดปัตตานี และกล่าวว่า กระทรวงสาธารณสุขมุ่งพัฒนาสถานบริการสาธารณสุขทุกระดับให้มีความทันสมัย สามารถให้บริการประชาชนได้อย่างมีประสิทธิภาพ ตอบสนองต่อความต้องการของประชาชนและปัญหาสุขภาพในพื้นที่ ซึ่งจากการลงพื้นที่โรงพยาบาลไม้แก่น พบว่าอาคารหลักต่างๆ มีอายุการใช้งานนานกว่า 20 ปี จำเป็นต้องปรับปรุงให้มีความทันสมัยและรองรับความต้องการด้านการบริการที่เพิ่มขึ้น ทั้งในส่วนของอาคารผู้ป่วยนอก อาคารผู้ป่วยใน ห้องฉุกเฉิน ห้องยา และส่วนบริการอื่นๆ ซึ่งคาดว่าจะใช้เวลาปรับปรุงราว 3-4 ปี
ด้านนายแพทย์ซุลกิฟลี ยูโซะ ผู้อำนวยการโรงพยาบาลไม้แก่น กล่าวว่า โรงพยาบาลไม้แก่นเปิดให้บริการมาตั้งแต่ ปี 2528 ปัจจุบันเป็นโรงพยาบาลชุมชนขนาด 30 เตียง รองรับการบริการประชาชนในเขตพื้นที่อำเภอไม้แก่น และอำเภอใกล้เคียง ทั้งนี้ อำเภอไม้แก่นเป็นอำเภอที่อยู่ไกลที่สุดของจังหวัดปัตตานี โรงพยาบาลไม้แก่นจึงมีการพัฒนาศักยภาพอย่างต่อเนื่อง เพื่อให้ประชาชนได้รับบริการที่ดีมีมาตรฐานและใกล้บ้าน ไม่ต้องเดินทางไกลไปรับบริการนอกพื้นที่ ช่วยลดค่าใช้จ่ายของประชาชน โดยได้รับรางวัลโรงพยาบาลอัจฉริยะ ระดับเพชร มีการใช้ระบบงาน OPD/IPD Paperless มีความเชี่ยวชาญในการขริบหนังหุ้มปลายอวัยวะเพศชาย หรือการทำสุหนัตในพิธีทางศาสนาอิสลาม รวมถึงการดูแลเตรียมความพร้อมด้านสุขภาพของชาวไทยมุสลิมที่จะเดินทางไปประกอบพิธีฮัจญ์ในทุกปีด้วย
***************************************************** 20 กุมภาพันธ์ 2568

ที่มา : https://www.thaigov.go.th/news/contents/details/93629