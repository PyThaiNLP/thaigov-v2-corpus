รัฐบาลไทย-ข่าวทำเนียบรัฐบาล-'ไตรศุลี' เผยมหาดไทยเตรียมชงร่าง พ.ร.บ.การพนัน ฉบับแก้ไข ครม. 25 ก.พ. นี้ หลังจบขั้นตอนรับฟังความเห็น และประชาชนส่วนใหญ่ "เห็นด้วย" คุมเข้ม ปราบปราม เพิ่มโทษหนักการพนันให้ครอบคลุม


วันพฤหัสบดีที่ 20 กุมภาพันธ์ 2568
20/02/2568
พิมพ์
'ไตรศุลี' เผยมหาดไทยเตรียมชงร่าง พ.ร.บ.การพนัน ฉบับแก้ไข ครม. 25 ก.พ. นี้ หลังจบขั้นตอนรับฟังความเห็น และประชาชนส่วนใหญ่ "เห็นด้วย" คุมเข้ม ปราบปราม เพิ่มโทษหนักการพนันให้ครอบคลุม
'ไตรศุลี' เผยมหาดไทยเตรียมชงร่าง พ.ร.บ.การพนัน ฉบับแก้ไข ครม. 25 ก.พ. นี้ หลังจบขั้นตอนรับฟังความเห็น และประชาชนส่วนใหญ่ "เห็นด้วย" คุมเข้ม ปราบปราม เพิ่มโทษหนักการพนันครอบคลุมทั้งบ่อนและพนันออนไลน์
วันนี้ (20 ก.พ. 68) น.ส.ไตรศุลี ไตรสรณกุล เลขานุการ รมว.มหาดไทยและโฆษกกระทรวงมหาดไทย กล่าวว่า จากสถานการณ์การเปลี่ยนแปลงทางเทคโนโลยี ที่ทำให้การเล่นและการชักจูงผู้คนเข้าสู่โลกการพนันมีความซับซ้อนและนำไปสู่อาชญากรรมอื่น ๆ ในสังคม กระทรวงมหาดไทยภายใต้การนำของนายอนุทิน ชาญวีรกูล รองนายกรัฐมนตรีและรมว.มหาดไทย ได้ให้ความสำคัญกับการแก้ไขปัญหาในเรื่องนี้ โดยได้กำหนดให้ "การจัดระเบียบสังคมและปราบปรามผู้มีอิทธิพล" เป็นหนึ่งในนโยบายหลักของมหาดไทย พร้อมสั่งการให้หน่วยงานที่เกี่ยวข้องดำเนินมาตรการปราบปรามขณะที่ชุดปฏิบัติการพิเศษกรมการปกครองบูรณาการร่วมชุดปฏิบัติการพิเศษฝ่ายปกครองจังหวัด/อำเภอ ลงพื้นที่ปราบปรามผู้กระทำผิดอย่างต่อเนื่อง
ทั้งนี้ พร้อมดำเนินการปราบปรามอย่างเข้มข้น นายอนุทิน ได้สั่งการให้แก้ให้ พ.ร.บ. การพนัน พ.ศ. 2478 ให้สามารถบังคับใช้สอดคล้องกับสภาวการณ์ปัจจุบัน ทั้งต้องครอบคลุมบ่อนพนัน พนันออนไลน์ การปฏิบัติการของเจ้าหน้าที่ที่มีประสิทธิภาพ ตลอดจนอัตราโทษที่หนักขึ้น ซึ่งกรมการปกครอง โดยสำนักการสอบสวนและนิติการ ได้ยกร่างพระราชบัญญัติการพนัน (ฉบับที่ ...) พ.ศ. ... และได้ดำเนินการรับฟังความคิดเห็นของพี่น้องประชาชนและผู้เกี่ยวข้อง (Public Hearing) ตั้งแต่วันที่ 30 ม.ค. - 14 ก.พ. 68
"ผลจากการรับฟังความคิดเห็น พบว่าประชาชนส่วนใหญ่เห็นด้วยกับร่างกฎหมายดังกล่าว ซึ่งขั้นตอนจากนี้จะเป็นการพิจารณาของคณะรัฐมนตรี (ครม.) ซึ่งคาดว่า ครม. จะเสนอเข้าสู่ ครม. ได้ในวันที่ 25 ก.พ. 68 นี้" น.ส. ไตรศุลี กล่าว
เลขานุการ รมว.มหาดไทย กล่าวว่า กฎหมายพนันฉบับแก้ไข จะเป็นยาแรงและส่งสัญญาณชัดว่ารัฐบาลโดยกระทรวงมหาดไทยจะใช้กฎหมายบังคับอย่างจริงจัง ในการควบคุมการเล่นพนันในทุกช่องทาง เพื่อสร้างข้อจำกัดในการเข้าไปมีส่วนเกี่ยวข้องกับการพนันของคนในสังคม โดยมีการกำหนดอัตราโทษให้สูงขึ้นสำหรับผู้เข้าเล่นพนัน ผู้จัดให้มีการเล่น เจ้าของบ่อน เจ้าของสถานที่ที่มีส่วนรู้เห็นและผู้สนับสนุน เพิ่มอำนาจหน้าที่ของพนักงานเจ้าหน้าที่ในการบังคับใช้กฎหมาย เพื่อรักษาความสงบเรียบร้อย ศีลธรรมอันดีของประชาชนและประโยชน์สาธารณะ ให้มีอำนาจเข้าไปตรวจสอบ ควบคุม อายัด สิ่งของที่เกี่ยวข้องกับการกระทำผิดทุกรูปแบบ

ที่มา : https://www.thaigov.go.th/news/contents/details/93617