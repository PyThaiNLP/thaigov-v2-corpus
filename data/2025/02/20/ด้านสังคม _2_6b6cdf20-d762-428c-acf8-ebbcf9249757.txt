รัฐบาลไทย-ข่าวทำเนียบรัฐบาล-องคมนตรี ตรวจเยี่ยมโรงพยาบาลยี่งอเฉลิมพระเกียรติฯ ยกระดับบริการสุขภาพด้วยดิจิทัล


วันพฤหัสบดีที่ 20 กุมภาพันธ์ 2568
องคมนตรี ตรวจเยี่ยมโรงพยาบาลยี่งอเฉลิมพระเกียรติฯ ยกระดับบริการสุขภาพด้วยดิจิทัล
องคมนตรี เปิดมหกรรมสุขภาพหน่วยแพทย์อาสามูลนิธิเทพรัตนเวชชานุกูล กรมการแพทย์ พร้อมตรวจเยี่ยมการดำเนินงานของโรงพยาบาลยี่งอเฉลิมพระเกียรติ 80 พรรษา จังหวัดนราธิวาส
ซึ่งมีการยกระดับการให้บริการด้วยศาสตร์พระราชา ใช้เทคโนโลยีดิจิทัลดูแลประชาชนในพื้นที่ห่างไกล และพัฒนาเป็นรมณียสถาน เพิ่มพื้นที่สีเขียวเยียวยาผู้รับบริการ
วันนี้ (20 กุมภาพันธ์ 2568) ที่ โรงพยาบาลยี่งอเฉลิมพระเกียรติ 80 พรรษา จังหวัดนราธิวาส พลอากาศเอกชลิต พุกผาสุข องคมนตรี รองประธานกรรมการมูลนิธิเทพรัตนเวชชานุกูล เป็นประธานพิธีเปิด “มหกรรมสุขภาพหน่วยแพทย์อาสามูลนิธิเทพรัตนเวชชานุกูล กรมการแพทย์” และตรวจเยี่ยมการดำเนินงานของโรงพยาบาล โดยมี นพ.ทวีศิลป์ วิษณุโยธิน อธิบดีกรมการแพทย์ นพ.อภิชาต วชิรพันธ์ ผู้ตรวจราชการกระทรวงสาธารณสุข เขตสุขภาพที่ 12 กรรมการมูลนิธิเทพรัตนเวชชานุกูล นพ.อดุลย์ เร็งมา ผู้อำนวยการโรงพยาบาล และคณะผู้บริหารเข้าร่วม
นพ.อภิชาติกล่าวว่า โรงพยาบาลยี่งอเฉลิมพระเกียรติฯ เป็นโรงพยาบาลชุมชนประจำอำเภอยี่่งอ จังหวัดนราธิวาส และเป็น 1 ใน 11 โรงพยาบาลในมูลนิธิเทพรัตนเวชชานุกูล ดูแลประชากร 47,643 คน มี รพ.สต.ในเครือข่าย 6 แห่ง ให้บริการผู้ป่วยนอกเฉลี่ยวันละ 272 ราย และผู้ป่วยในเฉลี่ยวันละ 43 เตียง ได้น้อมนำศาสตร์พระราชาสู่การพัฒนาระบบบริหารจัดการที่มีคุณภาพอย่างต่อเนื่องและยั่งยืน เช่น โครงการขจัดเบาหวานด้วยศาสตร์พระราชา ติดตามผู้ป่วยโรคไม่ติดต่อเรื้อรัง (NCDs) ที่ขาดนัดให้กลับเข้าสู่ระบบ มีคลินิกเบาหวาน โรงเรียนเบาหวานวิทยา ดูแลบุคลากรในรูปแบบสหกรณ์ เช่น สหกรณ์ออมทรัพย์ สหกรณ์ร้านค้า และยังเป็นสถานที่ฝึกปฏิบัติงานของผู้ป่วยยาเสพติดที่เข้ารับการบำบัดกับมินิธัญญารักษ์ เพื่อเตรียมความพร้อมก่อนกลับไปสู่สังคม
นพ.อภิชาติ กล่าวต่อว่า โรงพยาบาลยังได้นำเทคโนโลยีดิจิทัลมาใช้ในการพัฒนางานและการให้บริการประชาชน เพื่ออำนวยความสะดวกและเพิ่มการเข้าถึงบริการ เช่น ระบบปฏิบัติการที่ไม่ใช้กระดาษ การให้บริการ Telemedicine ในผู้ป่วยพื้นที่ห่างไกล และใช้ AI ประมวลผลและคัดกรองทางการแพทย์ พร้อมทั้งพัฒนาโรงพยาบาลให้เป็น “รมณียสถาน” เพิ่มพื้นทีสีเขียวในโรงพยาบาล ให้ผู้รับบริการได้สัมผัสถึงสิ่งแวดล้อมที่ดีในการรักษา ซึ่งได้รับเลือกให้เป็นต้นแบบด้านสิ่่งแวดล้อมและงานอาชีวอนามัย GREEN & CLEAN Hospital Challenge, EMS (Environment, Modernization and Smart Service) ของเขตสุขภาพที่ 12 และได้รับคัดเลือกนำเสนอ  กระบวนการพัฒนารูปแบบโรงพยาบาลคาร์บอนต่ำและการเตรียมการรองรับภัยจากการเปลี่ยนแปลงสภาพภูมิอากาศ ของปี 2568 อีกด้วย
******************************************* 20 กุมภาพันธ์ 2568

ที่มา : https://www.thaigov.go.th/news/contents/details/93621