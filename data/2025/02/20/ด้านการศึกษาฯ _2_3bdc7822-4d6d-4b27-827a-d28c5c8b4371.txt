รัฐบาลไทย-ข่าวทำเนียบรัฐบาล-ศธ.ทุบข้อครหา เหตุยกเลิกประกาศพิมพ์หนังสือองค์การค้า สกสค. ถอยมารีเซ็ตให้การแข่งขันเป็นธรรม ขอให้เชื่อมั่นทันเปิดเทอมชัวร์


วันพฤหัสบดีที่ 20 กุมภาพันธ์ 2568
ศธ.ทุบข้อครหา เหตุยกเลิกประกาศพิมพ์หนังสือองค์การค้า สกสค. ถอยมารีเซ็ตให้การแข่งขันเป็นธรรม ขอให้เชื่อมั่นทันเปิดเทอมชัวร์
นายสิริพงศ์ อังคสกุลเกียรติ โฆษก ศธ. เผยกรณีสำนักงาน สกสค. (องค์การค้าของ สกสค.) ยกเลิกประกาศประกวดราคาจ้างพิมพ์หนังสือแบบเรียน ปีการศึกษา 2568 ด้วยวิธี e-bidding เพื่อให้เกิดการแข่งขันที่เป็นธรรม แต่อาจเกิดข้อกังวลว่าจะเสร็จทันเปิดเทอมหรือไม่
โฆษก ศธ. เปิดเผยว่า จากกรณีที่องค์การค้าของ สกสค. ได้ประกาศยื่นประกวดราคาจ้างพิมพ์หนังสือแบบเรียน ปีการศึกษา 2568 ด้วยวิธีประกวดราคาอิเล็กทรอนิกส์ (e-bidding) ผ่านระบบ e-GP ซึ่งมีผู้ยื่นเข้าประกวดราคาทั้งหมด 6 ราย ปรากฏว่าเมื่อวันที่ 28 มกราคม 2568 มีเพียงรายเดียวที่ยื่นในระบบ e-GP สำเร็จ คือ บริษัท วรรณชาติเพรส (2020) จำกัด และต่อมาเมื่อวันที่ 7 กุมภาพันธ์ 2568 ได้ประกาศให้เป็นผู้ชนะการประกวดราคาจ้างพิมพ์ฯ ทั้ง 145 รายการ วงเงิน 1,016,914,750 บาท ซึ่งสังคมอาจมองว่า "เป็นการแข่งขันที่ไม่สมบูรณ์"
ทั้งนี้ พลตำรวจเอก เพิ่มพูน ชิดชอบ รัฐมนตรีว่าการกระทรวงศึกษาธิการ ได้เน้นย้ำการทำงานที่โปร่งใสมาโดยตลอด จึงเล็งเห็นว่ากระบวนการที่กำหนดให้ผู้ยื่นประกวดราคากรอกข้อมูลรายการทั้งหมด ภายในเวลาเพียงแค่ 3 ชั่วโมง เพื่อลดการรั่วไหลของข้อมูลเสนอราคา e-bidding และตามที่กรมบัญชีกลางบังคับใช้ (วันที่ 3 เมษายน 2566) ด้วยกรอบเวลาที่จำกัดดังกล่าว อาจเกิดการแข่งขันที่ไม่เป็นธรรม และเกิดคำถามจากสังคมตามมา องค์การค้าของ สกสค. จึงประกาศ “ยกเลิก” ประกาศรายชื่อผู้ชนะการเสนอราคาจ้างพิมพ์แบบเรียนปีการศึกษา 2568 ด้วยวิธี e-bidding เมื่อวันที่ 17 กุมภาพันธ์ 2568 และให้ดำเนินการประกวดและจัดซื้อจัดจ้างใหม่ เพื่อเปิดโอกาสให้มีการแข่งขันอย่างเป็นธรรมอีกครั้ง
อย่างไรก็ตาม เมื่อวานนี้ (18 กุมภาพันธ์ 2568) นายพัฒนะ พัฒนทวีดล รองเลขาธิการ กพฐ. ในฐานะรักษาการแทนผู้อำนวยการองค์การค้าของ สกสค. เปิดเผยว่าขณะนี้ได้ทำหนังสือเชิญชวนให้โรงพิมพ์ที่มีศักยภาพในการพิมพ์หนังสือแบบเรียนจำนวน 15 ราย เสนอราคาจ้างพิมพ์หนังสือแบบเรียนประจำปีการศึกษา 2568 จำนวน 145 รายการ โดยให้ดำเนินการใช้วิธีจัดจ้างพิมพ์จากผู้ประกอบการ ตามพระราชบัญญัติการจัดซื้อจัดจ้างและการบริหารพัสดุภาครัฐ พ.ศ. 2560 ระเบียบกระทรวงการคลังว่าด้วยการจัดซื้อจัดจ้างและบริหารพัสดุภาครัฐ พ.ศ. 2560 และหนังสือตอบข้อหารือของกรมบัญชีกลาง เพื่อให้การจัดซื้อจัดจ้างเป็นไปตามระเบียบอย่างเคร่งครัด สังคมจะได้เห็นถึงการแข่งขันที่เป็นธรรมชัดเจน
สำหรับขั้นตอนการดำเนินการในการจ้างพิมพ์ จะแล้วเสร็จภายในสิ้นเดือนกุมภาพันธ์นี้ โดยกระบวนการจะต้องเสร็จสิ้นสามารถจัดส่งหนังสือล็อตแรก ตั้งแต่วันที่ 12 มีนาคม 2568 และกำหนดส่งครบจนแล้วเสร็จภายในวันที่ 30 เมษายน 2568 ทันก่อนวันเปิดภาคเรียนถัดไปในวันที่ 16 พฤษภาคม 2568 เพื่อเรียกความเชื่อมั่นจากผู้เรียน ครู ผู้ปกครอง ประชาชน และสังคม ว่า หนังสือเรียนที่ได้รับจะเต็มไปด้วยคุณภาพในราคาที่เป็นธรรม
"กระทรวงศึกษาธิการขอเรียนว่า แม้การผลิตหนังสือแบบเรียนในครั้งนี้จะสะดุดไปบ้าง แต่การดำเนินงานต่อจากนี้จะเกิดการแข่งขันที่เป็นธรรมกับทุกฝ่าย โปร่งใส ตรวจสอบได้ ขอให้เชื่อมั่นในกระบวนการและเข้าใจเหตุผลที่ยกเลิกประกาศพิมพ์หนังสือดังกล่าว เพื่อรีเซ็ตให้ทุกขั้นตอนเต็มไปด้วยความถูกต้องไม่ค้านสายตาสังคม และทุกกระบวนการใช้จ่ายงบประมาณจะเป็นไปอย่างคุ้มค่าเกิดประโยชน์สูงสุดต่อผู้เรียน" โฆษก ศธ. กล่าว
กลุ่มประชาสัมพันธ์ สำนักงานรัฐมนตรี

ที่มา : https://www.thaigov.go.th/news/contents/details/93627