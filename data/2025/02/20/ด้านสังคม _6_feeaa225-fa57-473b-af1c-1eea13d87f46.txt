รัฐบาลไทย-ข่าวทำเนียบรัฐบาล-“วราวุธ” ส่งทีม พม. ชลบุรี เยี่ยม 4 พี่น้องยอดกตัญญู กำพร้าพ่อแม่ ขายโรตี หลังเลิกเรียน หาเลี้ยงยาย


วันพฤหัสบดีที่ 20 กุมภาพันธ์ 2568
“วราวุธ” ส่งทีม พม. ชลบุรี เยี่ยม 4 พี่น้องยอดกตัญญู กำพร้าพ่อแม่ ขายโรตี หลังเลิกเรียน หาเลี้ยงยาย
“วราวุธ” ส่งทีม พม. ชลบุรี เยี่ยม 4 พี่น้องยอดกตัญญู กำพร้าพ่อแม่ ขายโรตี หลังเลิกเรียน หาเลี้ยงยาย
วันที่ 20 กุมภาพันธ์ 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.)  เปิดเผยว่า ศูนย์เร่งรัดจัดการสวัสดิภาพประชาชน (ศรส.) กระทรวง พม. รายงาน กรณี สื่อโซเชียลเผยแพร่ ระบุมีเด็กหนุ่มยอดกตัญญู อายุ 15 ปี กำพร้าพ่อแม่ ต้องขายโรตีเลี้ยงยายและน้องๆอีก 3 ชีวิต ที่จังหวัดชลบุรี ต้องขอชื่นชมในความกตัญญู สู้ชีวิต มีความขยัน อดทน และรับผิดชอบต่อครอบครัวในการเลี้ยงดูน้องๆ นับเป็นแบบอย่างดีให้กับเยาวชนคนรุ่นใหม่ ซึ่งเมื่อวันที่ 19 กุมภาพันธ์ 2568  ศรส.จังหวัดชลบุรี ลงพื้นที่ไปยังโรงเรียนในพื้นที่อำเภอสัตหีบที่เด็กชายดังกล่าวเรียนอยู่เพื่อพูดคุยสอบถามข้อเท็จจริง ทราบว่า เด็กชาย อายุ 15 ปี มีน้อง 3 คน อายุ 13 ปี 10 ปี และ 7 ปี ซึ่งก่อนหน้านี้เด็กทั้ง 4 คน อาศัยอยู่กับมารดา ส่วนบิดาเสียชีวิตด้วยโรคตับแข็งจากการดื่มสุรา ตั้งแต่ปี 2565 ต่อมาเมื่อเดือนพฤศจิกายน 2567 มารดาได้เสียชีวิตด้วยโรคตับแข็งจากการดื่มสุราเช่นกัน ทำให้ เด็กทั้ง 4 คน ต้องมาอาศัยอยู่กับยาย อายุ 68 ปี ที่มีโรคประจำตัวเป็นโรคหัวใจ เบาหวาน ความดันโลหิตสูง มีอาชีพรับจ้างดูแลผู้ป่วยติดเตียง ต่อมามีพลเมืองดีทราบถึงความยากลำบากของเด็กๆ จึงได้หาอาชีพให้โดยจ้างคนมาสอนทำโรตีจนสามารถทำโรตีขายได้ และลงทุนซื้ออุปกรณ์ขายโรตีให้ ซึ่งเด็กๆจะขายโรตีทุกวันหลังจากเลิกเรียน ตั้งแต่เวลา 17.00 - 21.00 น. และจะหยุดทุกวันจันทร์
นายวราวุธ กล่าวว่า จากนั้น ศรส.จังหวัดชลบุรี พร้อมครูจากโรงเรียนของเด็กได้เดินทางไปพบยาย เพื่อพูดคุยสอบถามความต้องการช่วยเหลือซึ่งได้แจ้งว่าต้องการทุนการศึกษาให้หลานทั้ง 4 คน ได้เรียนจบ โดยเบื้องต้นทางโรงเรียนแจ้งว่า เด็กทั้ง 4 คนได้ทุนการศึกษาจากโรงเรียนทุกคน และจะติดตามให้การช่วยเหลือต่างๆ แก่ครอบครัวเป็นระยะ ทางด้าน ศรส.จังหวัดชลบุรี ได้มอบเครื่องอุปโภคบริโภคที่จำเป็นเพื่อบรรเทาความเดือดร้อนในเบื้องต้น และพิจารณาช่วยเหลือเป็นเงินสงเคราะห์เด็กในครอบครัวยากจน พร้อมให้คำปรึกษาแนะนำเรื่องการช่วยเหลือเป็นสิทธิสวัสดิการสังคมต่างๆ ของกระทรวง พม. และประสานหน่วยงานที่เกี่ยวข้องช่วยให้คุณยายย้ายทะเบียนบ้านมาอยู่จังหวัดชลบุรี เพื่อที่จะได้รับสิทธิสวัสดิการสังคมเพิ่มเป็นเงินครอบครัวอุปถัมภ์ พร้อมได้ย้ำกับครอบครัวของเด็กชายด้วยว่า หากต้องการความช่วยเหลือเร่งด่วน สามารถติดต่อศูนย์เร่งรัดจัดการสวัสดิภาพประชาชน (ศรส.) กระทรวง พม. ผ่าน สายด่วน พม. โทร.1300 ได้ตลอด 24 ชั่วโมง
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #เด็กยอดกตัญญู #ชลบุรี

ที่มา : https://www.thaigov.go.th/news/contents/details/93633