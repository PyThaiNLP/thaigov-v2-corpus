รัฐบาลไทย-ข่าวทำเนียบรัฐบาล-"อนุทิน" ให้การต้อนรับ เอกอัครราชทูตสาธารณรัฐฝรั่งเศสประจำประเทศไทย ย้ำสัมพันธ์ไทย-ฝรั่งเศส กระชับความร่วมมือสังคม เศรษฐกิจ ความมั่นคง


วันพฤหัสบดีที่ 20 กุมภาพันธ์ 2568
20/02/2568
พิมพ์
"อนุทิน" ให้การต้อนรับ เอกอัครราชทูตสาธารณรัฐฝรั่งเศสประจำประเทศไทย ย้ำสัมพันธ์ไทย-ฝรั่งเศส กระชับความร่วมมือสังคม เศรษฐกิจ ความมั่นคง
"อนุทิน" ให้การต้อนรับ เอกอัครราชทูตสาธารณรัฐฝรั่งเศสประจำประเทศไทย ย้ำสัมพันธ์ไทย-ฝรั่งเศส กระชับความร่วมมือสังคม เศรษฐกิจ ความมั่นคง
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า เมื่อวานนี้ (19 ก.พ. 68) เวลา 14.30 น. นายอนุทิน ชาญวีรกูล รองนายกรัฐมนตรีและรมว.มหาดไทย ให้การต้อนรับ นายฌ็อง-โกลด ปวงเบิฟ (Jean-Claude Poimbœuf) เอกอัครราชทูตสาธารณรัฐฝรั่งเศสประจำประเทศไทย พร้อมคณะ ในโอกาสเข้าเยี่ยมคารวะและร่วมหารือ โดยมีนายอรรษิษฐ์ สัมพันธรัตน์ ปลัดกระทรวงมหาดไทย นายบุญจง วงศ์ไตรรัตน์ ผู้ช่วยรัฐมนตรีประจำกระทรวงมหาดไทย นายไชยวัฒน์ จุนถิระพงศ์ อธิบดีกรมการปกครอง นายนฤชา โฆษาศิวิไลซ์ อธิบดีกรมส่งเสริมการปกครองท้องถิ่น และผู้บริการกระทรวงมหาดไทยเข้าร่วม ณ ห้องดำรงราชานุภาพ ชั้น 2 ศาลาว่าการกระทรวงมหาดไทย
การเข้าพบครั้งนี้ ทั้ง 2 ฝ่ายได้หารือประเด็นที่สำคัญ อาทิ การส่งเสริมความร่วมมือเพื่อพัฒนาโครงสร้างพื้นฐาน การสร้างโครงข่ายด้านพลังงานที่ยั่งยืน การพัฒนาระบบสาธารณสุข การส่งเสริมด้านการท่องเที่ยวให้มีความปลอดภัยและยั่งยืน และการกระจายอำนาจสู่องค์กรปกครองส่วนท้องถิ่น
นอกจากนี้ ได้มีการหารือถึงแนวทางการพัฒนาความปลอดภัยเพื่อสร้างคุณภาพชีวิตที่ดีให้ประชาชน ทั้งด้านการป้องกันสาธารณภัย อาทิ การแก้ไขปัญหาหมอกควัน ไฟป่า และฝุ่นละอองขนาดเล็ก (PM2.5) ที่ส่งผลกระทบในหลายประเทศทั่วโลก และการสร้างความปลอดภัยทางท้องถนน ทั้งด้านกายภาพ และการสร้างจิตสำนึกดื่มไม่ขับ และการสร้างสังคมที่น่าอยู่

ที่มา : https://www.thaigov.go.th/news/contents/details/93616