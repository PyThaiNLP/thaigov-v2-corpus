รัฐบาลไทย-ข่าวทำเนียบรัฐบาล-กรุงไทยจับมือสภาเภสัชกรรม ยกระดับบริการเภสัชกรรม เพื่อร้านยาและสุขภาพที่ดีของคนไทย


วันพฤหัสบดีที่ 20 กุมภาพันธ์ 2568
20/02/2568
พิมพ์
กรุงไทยจับมือสภาเภสัชกรรม ยกระดับบริการเภสัชกรรม เพื่อร้านยาและสุขภาพที่ดีของคนไทย
ธ.กรุงไทยและสภาเภสัชกรรม ร่วมมือยกระดับบริการเภสัชกรรม เชื่อมโยงข้อมูลโครงข่ายร้านยาและส่งเสริมการเข้าถึงบริการสุขภาพคนไทย ยกระดับมาตรฐานการให้บริการร้านยาคุณภาพ ผ่าน "กระเป๋าสุขภาพ" บนแอปฯ "เป๋าตัง" อำนวยความสะดวกให้ประชาชนเข้าถึงบริการด้านสุขภาพ
ธนาคารกรุงไทย และ สภาเภสัชกรรม ลงนามความร่วมมือยกระดับบริการเภสัชกรรม เพื่อเชื่อมโยงข้อมูลโครงข่ายร้านยาและส่งเสริมการเข้าถึงบริการสุขภาพของคนไทย ยกระดับมาตรฐานการให้บริการร้านยาคุณภาพ ผ่าน "กระเป๋าสุขภาพ" บนแอปฯ "เป๋าตัง" เพิ่มศักยภาพการบริหารจัดการร้านยาทั่วประเทศในการอำนวยความสะดวกให้ประชาชนเข้าถึงบริการด้านสุขภาพได้ทั่วถึง สามารถค้นหาร้านยา ตรวจสอบสิทธิ นัดหมาย และยืนยันตัวตนเพื่อรับบริการสุขภาพได้สะดวกและรวดเร็ว ตอบโจทย์ยุคดิจิทัล
เภสัชกร ปรีชา พันธุ์ติเวช นายกสภาเภสัชกรรม กล่าวว่า สภาเภสัชกรรม เป็นองค์กรวิชาชีพที่มุ่งมั่นพัฒนามาตรฐานและศักยภาพของเภสัชกรในประเทศไทย โดยมีบทบาทสำคัญในการกำกับดูแล ส่งเสริม และสนับสนุนการพัฒนาวิชาชีพให้มีความก้าวหน้าและสามารถให้บริการทางเภสัชกรรมได้อย่างมีประสิทธิภาพ สภาเภสัชกรรมมุ่งมั่นที่จะพัฒนาและยกระดับร้านยาให้ทันสมัย รองรับความต้องการของประชาชน ที่ต้องการเข้าถึงบริการเภสัชกรรมที่มีคุณภาพ
นายธวัชชัย ชีวานนท์  ประธานผู้บริหาร Product and Business Solutions ธนาคารกรุงไทย กล่าวว่า ธนาคารกรุงไทยมุ่งมั่นพัฒนาเทคโนโลยีและนวัตกรรมเพื่อตอบโจทย์ลูกค้าในทุกมิติ โดยเฉพาะบริการด้านสุขภาพและการรักษาพยาบาล ซึ่งเป็น 1 ใน 5 Ecosystems ที่ธนาคารให้ความสำคัญอย่างต่อเนื่อง เพื่อยกระดับคุณภาพชีวิตของคนไทย โดยความร่วมมือระหว่างธนาคารและสภาเภสัชกรรมครั้งนี้ จะช่วยสนับสนุนให้ร้านยาที่เข้าร่วมโครงการดิจิทัล สามารถเข้าถึงโซลูชันการบริหารธุรกิจครบวงจร เพิ่มประสิทธิภาพการให้บริการของร้านยา และ ช่วยให้ประชาชนเข้าถึงบริการด้านสุขภาพอย่างทั่วถึง สะดวก และรวดเร็วขึ้น ผ่าน “กระเป๋าสุขภาพ” บนแอปฯ “เป๋าตัง” ผ่าน 3 แนวทางสำคัญ ได้แก่
● เพิ่มศักยภาพการให้บริการด้านสุขภาพเชื่อมต่อโครงข่าย ผ่าน "กระเป๋าสุขภาพ" ช่วยให้ประชาชนสามารถค้นหาร้านยาใกล้บ้าน ตรวจสอบสิทธิ นัดหมาย และยืนยันตัวตนเพื่อรับบริการได้สะดวกขึ้น
● จัดการธุรกิจอย่างมีประสิทธิภาพ ด้วย Krungthai BUSINESS แพลตฟอร์มดิจิทัลที่ช่วยบริหารการเงินอย่างครบวงจร ทั้งระบบรับ-จ่ายเงิน การจัดการบัญชี และช่วยให้ร้านยาขยายธุรกิจได้ง่ายขึ้น
● เข้าถึงแหล่งเงินทุนดอกเบี้ยพิเศษ เพื่อช่วยเพิ่มสภาพคล่อง ผ่าน Digital Supply Chain Financing
ธนาคารกรุงไทยพร้อมสนับสนุนร้านยาทั่วประเทศด้วยเทคโนโลยีและนวัตกรรมทางการเงินที่ทันสมัย เพื่อยกระดับสู่การเป็นร้านยาดิจิทัล เสริมศักยภาพการบริหารจัดการและเพิ่มโอกาสเติบโตทางธุรกิจ ผู้ประกอบการร้านยาที่สนใจสามารถสอบถามรายละเอียดเพิ่มเติมได้ที่ Krungthai Corporate Contact Center โทร. 02-111-9999

ที่มา : https://www.thaigov.go.th/news/contents/details/93615