รัฐบาลไทย-ข่าวทำเนียบรัฐบาล-‘รมช.อิทธิ’ ยืนยัน พร้อมรับมือทุเรียนตะวันออก


วันพฤหัสบดีที่ 20 กุมภาพันธ์ 2568
‘รมช.อิทธิ’ ยืนยัน พร้อมรับมือทุเรียนตะวันออก
‘รมช.อิทธิ’ ยืนยัน พร้อมรับมือทุเรียนตะวันออก เตรียมเพิ่ม Lab ตรวจ BY2 มั่นใจมาตรการ ‘Big Cleaning’ สร้างความเชื่อมั่นทุเรียนไทยให้กับประเทศคู่ค้า
นายอิทธิ ศิริลัทธยากร รัฐมนตรีช่วยว่าการกระทรวงเกษตร เปิดเผยภายหลังเป็นประธานการประชุมคณะทำงานติดตามแก้ไขปัญหาการส่งออกทุเรียนย้อมสีไปสาธารณรัฐประชาชนจีน ครั้งที่ 6/2568 ณ ห้องประชุม 134 กระทรวงเกษตรและสหกรณ์ ว่า กระทรวงเกษตรและสหกรณ์ ได้ติดตามความก้าวหน้าตามมาตรการควบคุมการปนเปื้อนสารห้ามใช้ในทุเรียนผลสดส่งออกไปสาธารณรัฐประชาชนจีนอย่างใกล้ชิด โดยเดินหน้าขับเคลื่อนมาตรการป้องกันสารปนเปื้อน Basic Yellow 2 หรือ BY2 “Big Cleaning” เพื่อทำความสะอาดทุกสวนทุกโรงคัดบรรจุทั่วประเทศ เตรียมความพร้อมป้องกันการปนเปื้อนสาร BY2 ในทุเรียนผลสดก่อนเปิดฤดูกาลทุเรียนตะวันออก รวมทั้งมาตรการ “4 ไม่” ได้แก่ 1. ไม่อ่อน 2. ไม่หนอน 3. ไม่มีสวมสิทธิ์ และ 4. ไม่สีไม่มีสารเคมีต้องห้าม เพื่อรักษาคุณภาพ มาตรฐานความปลอดภัยทุเรียนไทย และสร้างความมั่นใจให้กับประเทศคู่ค้า ตลอดจน กรมวิชาการเกษตร ได้จัดทำคู่มือการปฏิบัติงาน (SOP) การควบคุมการปนเปื้อนสารห้ามใช้ ประชาสัมพันธ์ให้กับเกษตรกร ผู้ประกอบการ ได้นำไปใช้เป็นแนวทางการปฏิบัติงานให้เป็นไปในทิศทางแนวทางเดียวกันอีกด้วย
“กระทรวงเกษตรฯ ขอให้ความมั่นใจกับพี่น้องชาวสวนทุเรียนว่า เราได้เตรียมความพร้อมรองรับทุเรียนภาคตะวันออกผ่านมาตรการต่างๆ ที่ดำเนินการอย่างเข้มข้น โดยเน้นไปที่การ Big Cleaning และเร่งประชาสัมพันธ์ห้ามใช้สารต้องห้าม ซึ่งจากการลงพื้นที่ Big Cleaning จ.จันทบุรี เมื่อวันที่ 15 ก.พ.ที่ผ่านมา พบว่าเกษตรกรมีความเข้าใจเป็นอย่างดี เชื่อว่าเกษตรกร ผู้ประกอบการไม่มีใครอยากไม่มีใครอยากให้เกิดขึ้น เพราะหากตรวจพบว่ามีสารปนเปื้อน ก็ก่อให้เกิดความเสียหายเป็นมูลค่าจำนวนมาก นอกจากนี้ เจ้าหน้าที่กรมวิชาการเกษตร กรมส่งเสริมการเกษตร และสำนักงานมาตรฐานสินค้าเกษตรและอาหารแห่งชาติ (มกอช.) ยังได้ลงพื้นที่เข้าไปตรวจสอบในจุดต่างๆ ที่อาจจะยังมีสารปนเปื้อนตกค้างอยู่ พร้อมทั้งได้กำชับให้เร่งหาสาเหตุการตกค้างรายงานให้ที่ประชุมทราบ ซึ่งเราได้มีการรายงานให้สำนักงานศุลกากรแห่งสาธารณรัฐประชาชนจีน (GACC) ทราบอย่างต่อเนื่องด้วยแล้ว” รมช.อิทธิ กล่าว
นอกจากนี้ รมช.อิทธิ ยังได้ให้ความมั่นใจในศักยภาพการตรวจวิเคราะห์ของห้องปฏิบัติการอีกว่า ปัจจุบันมีห้องปฏิบัติการที่ขึ้นทะเบียนกับกรมวิชาการเกษตรและจีน จำนวน 8 แห่ง และเตรียมจะเพิ่มอีก 4 แห่ง เพื่อรองรับทุเรียนตะวันออกในช่วงปลาย มี.ค. ถึงต้น เม.ย. ที่จะถึงนี้ อีกทั้ง ได้รับการยืนยันจากห้องปฏิบัติการว่า สามารถให้บริการทดสอบตัวอย่างตรวจสอบสาร BY2 และสารแคดเมียม ได้มากกว่า 2,000 ตัวอย่างต่อวัน ดังนั้น ขอให้พี่น้องเกษตรกรคลายความกังวลในช่วงพีคของฤดูกาล กระทรวงเกษตรฯ มั่นใจในการเตรียมความพร้อมรองรับทุเรียนภาคตะวันออก เพื่อสร้างความเชื่อมั่นให้กับผู้บริโภคชาวจีนถึงคุณภาพและความปลอดภัยของทุเรียนไทย
ทั้งนี้ กรมส่งเสริมการเกษตรได้ออกประกาศวันเก็บเกี่ยวทุเรียนภาคตะวันออก ปี 2568 ดังนี้ พันธุ์กระดุม วันที่ 4 เม.ย. 68 พันธุ์พวงมณีและพันธุ์ชะนี วันที่ 10 เม.ย. 68 พันธุ์หมอนทอง วันที่ 30 เม.ย. 68 หากตัดทุเรียนก่อนวันประกาศเก็บเกี่ยว ต้องนำตัวอย่างมาตรวจวัดเปอร์เซ็นต์น้ำหนักแห้งในเนื้อทุเรียน ณ สำนักงานเกษตรอำเภอใกล้บ้าน

ที่มา : https://www.thaigov.go.th/news/contents/details/93635