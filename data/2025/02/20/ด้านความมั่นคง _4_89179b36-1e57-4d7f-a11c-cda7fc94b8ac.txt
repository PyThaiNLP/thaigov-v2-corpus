รัฐบาลไทย-ข่าวทำเนียบรัฐบาล-มหาดไทย จัดประชุมเชิงปฏิบัติการเพิ่มสมรรถนะองค์กร ขับเคลื่อนบูรณาการบริการภาครัฐเพื่อประชาชน สอดรับแนวทางการทำงาน ทันโลก ทันสมัย ทันท่วงที


วันพฤหัสบดีที่ 20 กุมภาพันธ์ 2568
20/02/2568
พิมพ์
มหาดไทย จัดประชุมเชิงปฏิบัติการเพิ่มสมรรถนะองค์กร ขับเคลื่อนบูรณาการบริการภาครัฐเพื่อประชาชน สอดรับแนวทางการทำงาน ทันโลก ทันสมัย ทันท่วงที
มหาดไทย จัดประชุมเชิงปฏิบัติการเพิ่มสมรรถนะองค์กร ขับเคลื่อนบูรณาการบริการภาครัฐเพื่อประชาชน สอดรับแนวทางการทำงาน ทันโลก ทันสมัย ทันท่วงที
เมื่อวันที่  19 ก.พ. 68 เวลา 08.30 น. ณ ห้องประชุมราชบพิธ ชั้น 5 อาคารดำรงราชานุสรณ์ กระทรวงมหาดไทย นายอรรษิษฐ์ สัมพันธรัตน์ ปลัดกระทรวงมหาดไทย มอบหมายให้ นายอัธยา นวลอุทัย ผู้ช่วยปลัดกระทรวงมหาดไทย เป็นประธานเปิดการประชุมเชิงปฏิบัติการเพื่อเพิ่มประสิทธิภาพการให้ความสำคัญกับผู้รับบริการและผู้มีส่วนได้ส่วนเสียของสำนักงานปลัดกระทรวงมหาดไทย โดยได้รับเกียรติจาก นายถิระ ถาวรบุตร เป็นวิทยากรบรรยาย มีบุคลากรในสังกัดสำนักงานปลัดกระทรวงมหาดไทย รวม 50 คน ร่วมรับฟัง
นายอัธยา กล่าวว่า สำนักงานปลัดกระทรวงมหาดไทยให้ความสำคัญกับการพัฒนาระบบบริหารจัดการภาครัฐ เพื่อมุ่งสู่การเป็นองค์กรที่มีขีดสมรรถนะสูงและทันสมัย ตามแนวทาง "ระบบราชการ 4.0" โดยเน้นการเพิ่มประสิทธิภาพการดำเนินงานภายในหน่วยงานและการให้บริการประชาชน ซึ่งนายอรรษิษฐ์ สัมพันธรัตน์ ปลัดกระทรวงมหาดไทยได้เน้นย้ำการปฏิบัติงานตามแนวทางการทำงาน ทันโลก ทันสมัย ทันท่วงที ของนายอนุทิน ชาญวีรกูล รองนายกรัฐมนตรีและรมว.มหาดไทย
"ในปีที่ผ่านมา ได้มีการพัฒนาองค์การเพื่อสนองตอบการรับบริการของประชาชนหลายด้าน เช่น การใช้เทคโนโลยีดิจิทัลเพื่อรับฟังความคิดเห็นของประชาชน การขยายความร่วมมือของศูนย์ดำรงธรรมอัจฉริยะกับหน่วยงานอื่น การบูรณาการฐานข้อมูลเพื่อแก้ไขปัญหาความยากจนผ่าน TPMAP และ ThaiQM ตลอดจนการขับเคลื่อน Roadmap เพื่อพัฒนานวัตกรรม ปรับปรุงกระบวนการทำงานหลัก และติดตามผลการดำเนินงานตามตัวชี้วัดสำคัญของรัฐบาล"
นายอัธยา กล่าวเพิ่มเติมว่า การประชุมฯ ในวันนี้เป็นโอกาสสำคัญที่ทุกคนจะได้ถ่ายทอดและสรุปผลการดำเนินงานที่สะท้อนถึงความก้าวหน้าด้านการพัฒนาระบบบริการประชาชน โดยมุ่งเน้นให้ประชาชนเป็นศูนย์กลาง เปิดกว้าง เชื่อมโยงการทำงานระหว่างหน่วยงาน และเสริมสร้างศักยภาพองค์กรให้มีความทันสมัยและมีขีดสมรรถนะสูงยิ่งขึ้น

ที่มา : https://www.thaigov.go.th/news/contents/details/93630