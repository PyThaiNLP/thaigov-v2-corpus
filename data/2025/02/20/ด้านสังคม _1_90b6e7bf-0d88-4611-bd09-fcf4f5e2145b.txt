รัฐบาลไทย-ข่าวทำเนียบรัฐบาล-สธ. เปิดศูนย์ทันตกรรมเฉพาะทางแห่งจังหวัดปทุมธานี เพิ่มการเข้าถึงบริการสุขภาพช่องปากให้ประชาชน


วันพฤหัสบดีที่ 20 กุมภาพันธ์ 2568
สธ. เปิดศูนย์ทันตกรรมเฉพาะทางแห่งจังหวัดปทุมธานี เพิ่มการเข้าถึงบริการสุขภาพช่องปากให้ประชาชน
ปลัดกระทรวงสาธารณสุข เปิดศูนย์ทันตกรรมเฉพาะทางแห่งจังหวัดปทุมธานี บริหารจัดการตามนโยบาย One Province One Dental Hospital ของกระทรวงสาธารณสุข
ให้บริการทันตกรรมทั่วไปและทันตกรรมเฉพาะทางทุกสาขา โดยทันตแพทย์เฉพาะทางจากทุกโรงพยาบาลในจังหวัดปทุมธานี ช่วยเพิ่มการเข้าถึงบริการทันตกรรมของประชาชนชาวปทุมธานีและจังหวัดใกล้เคียง ลดความแออัด ลดระยะเวลารอคอย ประชาชนมีสุขภาพช่องปากที่ดีขึ้น
วันนี้ (20 กุมภาพันธ์ 2568) ณ ศูนย์ทันตกรรมเฉพาะทางแห่งจังหวัดปทุมธานี ศูนย์การค้าฟิวเจอร์พาร์ค และสเปลล์ ชั้น 3 ฝั่งอีสต์ จังหวัดปทุมธานี นายแพทย์โอภาส การย์กวินพงศ์ ปลัดกระทรวงสาธารณสุข เป็นประธานในพิธีเปิดศูนย์ทันตกรรมเฉพาะทางแห่งจังหวัดปทุมธานี และกล่าวว่า ศูนย์ทันตกรรมเฉพาะทางฯเป็นหน่วยบริการด้านทันตกรรมที่ใช้แนวทางบริหารจัดการตามนโยบายโรงพยาบาลทันตกรรม และ One Province One Dental Hospital ของกระทรวงสาธารณสุข คือ มีการบริหารจัดการทรัพยากรร่วมกันเป็นภาพรวมของจังหวัดปทุมธานี ซึ่งทำให้เกิดการใช้งบประมาณอย่างคุ้มค่าและเกิดประโยชน์สูงสุดต่อทางราชการ โดยบริหารงานภายใต้สังกัดโรงพยาบาลประชาธิปัตย์ จังหวัดปทุมธานี ให้บริการทั้งทันตกรรมทั่วไปและทันตกรรมเฉพาะทางทุกสาขา โดยทันตแพทย์เฉพาะทางจากทุกโรงพยาบาลในจังหวัดปทุมธานี
“การมีโรงพยาบาลทันตกรรม หรือศูนย์ทันตกรรมเฉพาะทาง เป็นแนวทางที่จะช่วยตอบโจทย์เรื่องความต้องการบริการด้านทันตกรรมของประชาชนได้ดีที่สุด ทั้งเรื่องของความสะดวกรวดเร็วในการเข้าถึงบริการ ลดคิวและลดระยะเวลารอคอย และยังพัฒนาระบบเครือข่ายบริการทันตกรรมที่มีมาตรฐาน ไร้รอยต่อ อย่างครบวงจรซึ่งศูนย์ทันตกรรมเฉพาะทางแห่งจังหวัดปทุมธานีนี้ จะเป็นต้นแบบในการพัฒนาขยายผลโรงพยาบาลทันตกรรม ภายใต้นโยบาย One Province One Dental Hospital ของกระทรวงสาธารณสุขต่อไป” นายแพทย์โอภาสกล่าว
ด้านนายแพทย์ภุชงค์ ไชยชิน นายแพทย์สาธารณสุขจังหวัดปทุมธานี กล่าวว่า ศูนย์ทันตกรรมเฉพาะทางแห่งจังหวัดปทุมธานี บูรณาการงบประมาณจากแหล่งต่างๆ ในจังหวัด จำนวน 17.6 ล้านบาท ให้บริการระดับพรีเมี่ยมด้วยห้องทันตกรรม 4 ยูนิต พร้อมเครื่องมือทันตกรรม อุปกรณ์การแพทย์และเทคโนโลยีที่ทันสมัย โดยทันตแพทย์เฉพาะทางทุกสาขา เปิดบริการทั้งในเวลาราชการ และคลินิกพิเศษนอกเวลาราชการ (Special Medical Clinic : SMC) ตั้งแต่วันที่ 30 กันยายน 2567 จนถึงปัจจุบัน มีผู้มารับบริการทั้งสิ้น 2,379 ราย เฉลี่ยเดือนละ 600 ราย เป็นคนไข้ SMC 909 ราย (ร้อยละ 38.2) ซึ่งจากการประเมินความพึงพอใจพบว่าอยู่ในระดับดีมาก สามารถลดความแออัด ลดระยะเวลารอคอยคิวรักษาทันตกรรมเฉพาะทางของโรงพยาบาลสังกัดสำนักปลัดกระทรวงสาธารณสุข อาทิ การใส่ฟันเทียม การรักษารากฟัน และการผ่าฟันคุด ทำให้ให้ประชาชนชาวปทุมธานีและจังหวัดใกล้เคียง เข้าถึงบริการที่มีคุณภาพและมีสุขภาพช่องปากที่ดีขึ้น
******************************************** 20 กุมภาพันธ์ 2568

ที่มา : https://www.thaigov.go.th/news/contents/details/93619