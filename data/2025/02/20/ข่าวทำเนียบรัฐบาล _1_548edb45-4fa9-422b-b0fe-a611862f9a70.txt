รัฐบาลไทย-ข่าวทำเนียบรัฐบาล-นายวีระพงษ์ ประภา ผู้แทนการค้าไทย หารือร่วมกับหัวหน้าฝ่ายการค้าและเศรษฐกิจประจำคณะผู้แทนสหภาพยุโรปประจำประเทศไทย 


วันพฤหัสบดีที่ 20 กุมภาพันธ์ 2568
นายวีระพงษ์ ประภา ผู้แทนการค้าไทย หารือร่วมกับหัวหน้าฝ่ายการค้าและเศรษฐกิจประจำคณะผู้แทนสหภาพยุโรปประจำประเทศไทย
ต่อยอดความร่วมมือด้านการค้าและความยั่งยืนระหว่างไทยและสหภาพยุโรป
เมื่อวันที่ 14 กุมภาพันธ์ 2568 เวลา 13.00 น. ณ ห้องประชุม 2503 ตึกบัญชาการ 2 ทำเนียบรัฐบาล นายวีระพงษ์ ประภา ผู้แทนการค้าไทย ได้หารือร่วมกับ Ms. Renita Bhaskar อัครราชทูตที่ปรึกษา และหัวหน้าฝ่ายการค้าและเศรษฐกิจ คณะผู้แทนสหภาพยุโรปประจำประเทศไทย เพื่อขยายความร่วมมือทางการค้าและเสริมสร้างความพร้อมของประเทศไทยในการปรับตัวให้สอดคล้องกับมาตรการทางเศรษฐกิจและสิ่งแวดล้อมของสหภาพยุโรป สรุปสาระสำคัญ ดังนี้
ผู้แทนการค้าไทยแสดงความยินดีที่ไทยและไทยกับสหภาพยุโรปมีความสัมพันธ์ที่แน่นแฟ้นและมีพลวัตรที่ดีอย่างต่อเนื่อง พร้อมทั้งเน้นย้ำความสำคัญของสหภาพยุโรปในฐานะหุ้นส่วนทางเศรษฐกิจที่สำคัญสำหรับไทย โดยรัฐบาลมีนโยบายและความมุ่งมั่นที่สอดคล้องกับสหภาพยุโรปในการส่งเสริมการเจริญเติบโตทางเศรษฐกิจที่ยั่งยืนและให้ความสำคัญกับการยกระดับมาตรฐานทางเศรษฐกิจและสิ่งแวดล้อมให้สูงขึ้น สอดคล้องกับมาตรการของสหภาพยุโรป โดยประเด็นที่ไทยให้ความสำคัญ คือ การเตรียมความพร้อมของภาครัฐและภาคเอกชนไทยในการปรับตัวให้สอดคล้องกับมาตรการปรับราคาคาร์บอนก่อนข้ามพรมแดนของสหภาพยุโรป (Carbon Border Adjustment Mechanism: CBAM) และกฎระเบียบว่าด้วยสินค้าที่ปราศจากการตัดไม้ทำลายป่าของสหภาพยุโรป (EU Deforestation Regulation: EUDR)  โดยที่ผ่านมา ในประเด็นเรื่อง EUDR ไทยมีพัฒนาการที่ดีในการยกระดับห่วงโซ่อุปทานในอุตสาหกรรมยางให้มีความพร้อม ทำให้ยางพาราจากประเทศไทยได้รับความเชื่อมั่น โดยมีการยางแห่งประเทศไทยเป็นผู้นำในการพัฒนาโมเดลต้นแบบและสามารถนำไปประยุกต์ใช้เป็นแนวปฏิบัติที่ดีสำหรับผลิตภัณฑ์อื่น ๆ ได้ นอกจากนี้ รัฐบาลไทยยังผลักดันความร่วมมือระหว่างภาครัฐและภาคเอกชน เช่น การร่วมบูรณาการฐานข้อมูลแผนที่ป่าไม้ ซึ่งถือเป็นอีกก้าวสำคัญในการเตรียมความพร้อมของประเทศไทยให้สามารถปฏิบัติตามกฎระเบียบ EUDR ได้อย่างมีประสิทธิภาพ ผู้แทนการค้าไทยเน้นย้ำว่า รัฐบาลไทยมีความยินดีที่จะทำงานร่วมกับสหภาพยุโรป ผ่านโครงการเสริมสร้างศักยภาพด้านต่าง ๆ ในการยกระดับภาคเอกชนและผู้ประกอบการไทย โดยเฉพาะ SMEs ให้สามารถปรับตัวและปฏิบัติตามข้อกำหนดมาตรฐานสิ่งแวดล้อมของสหภาพยุโรปได้อย่างมีประสิทธิภาพ
ในโอกาสนี้ สหภาพยุโรปได้แสดงความพร้อมที่จะให้ความร่วมมือกับประเทศไทยในทั้งสองประเด็นข้างต้น ผ่านการจัดกิจกรรมเชิงปฏิบัติและแบ่งปันแนวทางการดำเนินงานที่เกี่ยวข้อง เพื่อเตรียมความพร้อมให้กับภาคการผลิตที่อาจได้รับผลกระทบโดยตรงจากมาตรการดังกล่าว นอกจากนี้ รัฐบาลไทยและสหภาพยุโรปยังเป็นหุ้นส่วนที่แน่นแฟ้นในการร่วมมือแก้ไขปัญหาการทำประมงผิดกฎหมาย ขาดการรายงาน และไร้การควบคุม (IUU Fishing) ซึ่งสหภาพยุโรปชื่นชมการดำเนินการที่แข็งขันของไทยในช่วงที่ผ่านมาและยกย่องว่าไทยเป็นผู้นำในอาเซียนในด้านการแก้ไขปัญหาการทำประมงผิดกฎหมาย โดยผู้แทนการค้าไทยเน้นย้ำความมุ่งมั่นของรัฐบาลไทยในการแก้ไขปัญหาประมง IUU และได้แจ้งความคืบหน้าเกี่ยวกับกระบวนการพิจารณาร่างพระราชบัญญัติแก้ไขเพิ่มเติมพระราชกำหนดการประมง พ.ศ. 2558 พ.ศ. .... ซึ่งขณะนี้อยู่ระหว่างการพิจารณาของวุฒิสภา ทั้งนี้ รัฐบาลไทย โดยกรมประมงและหน่วยงานที่เกี่ยวข้อง ได้ดำเนินงานและสื่อสารอย่างใกล้ชิดกับกระทรวงกิจการทางทะเลและการประมง (DG MARE) ของสหภาพยุโรปมาโดยตลอด เพื่อสร้างความเข้าใจเกี่ยวกับร่างกฎหมายดังกล่าว และเสริมสร้างความร่วมมือผ่านคณะทำงานร่วมฯ ระหว่างรัฐบาลไทยและสหภาพยุโรป สะท้อนถึงความมุ่งมั่นของทั้งสองฝ่ายในการส่งเสริมการประมงที่ยั่งยืน และเป็นมิตรต่อสิ่งแวดล้อมตลอดทั้งห่วงโซ่อุปทาน
นอกจากนี้ ทั้งสองฝ่ายยังได้แลกเปลี่ยนข้อคิดเห็นในประเด็นภาพรวมการเจรจาความตกลงการค้าเสรีไทย-สหภาพยุโรป (Thai-EU FTA) ซึ่งมีความคืบหน้าอย่างต่อเนื่องและมีพัฒนาการที่ดี โดยสามารถหาข้อสรุปในบทต่าง ๆ ได้เพิ่มขึ้นอย่างเป็นลำดับ ทั้งนี้ ทั้งสองฝ่ายกำหนดจัดการเจรจารอบที่ 5 ในช่วงปลายเดือนมีนาคม 2568 ซึ่งไทยและสหภาพยุโรปคาดหวังว่า ประเด็นคงค้างต่าง ๆ จะสามารถมีพัฒนาการไปในเชิงบวกได้มากขึ้น ผู้แทนการค้าไทย เน้นย้ำถึงวามสำคัญของความตกลงฉบับนี้ ซึ่งจะช่วยสร้างโอกาสทางการค้าและการลงทุนระหว่างไทยและสหภาพยุโรป และพร้อมผลักดันให้การเจรจาบรรลุผลได้โดยไม่ล่าช้า เพื่อให้ทั้งสองฝ่ายสามารถใช้ประโยชน์จากข้อตกลงนี้ได้อย่างเต็มที่ การเจรจาความตกลงการค้าเสรีไทย-สหภาพยุโรปถือเป็นก้าวสำคัญในการขยายโอกาสทางเศรษฐกิจของไทยในตลาดยุโรป รวมถึงการเสริมสร้างความร่วมมือทางเศรษฐกิจที่มั่นคงและยั่งยืนระหว่างทั้งสองภูมิภาคต่อไป

ที่มา : https://www.thaigov.go.th/news/contents/details/93634