รัฐบาลไทย-ข่าวทำเนียบรัฐบาล-กระทรวงเกษตรฯ ลุยฟื้นอุตสาหกรรมกุ้ง เดินหน้า 11 มาตรการ ยกระดับการผลิต พร้อมเร่งพัฒนาสายพันธุ์และจัดการโรค


วันพฤหัสบดีที่ 20 กุมภาพันธ์ 2568
กระทรวงเกษตรฯ ลุยฟื้นอุตสาหกรรมกุ้ง เดินหน้า 11 มาตรการ ยกระดับการผลิต พร้อมเร่งพัฒนาสายพันธุ์และจัดการโรค
กระทรวงเกษตรฯ ลุยฟื้นอุตสาหกรรมกุ้ง เดินหน้า 11 มาตรการ ยกระดับการผลิต พร้อมเร่งพัฒนาสายพันธุ์และจัดการโรค
นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ เป็นประธานการประชุมคณะกรรมการบริหารจัดการห่วงโซ่การผลิตกุ้งทะเลและผลิตภัณฑ์ ครั้งที่ 2/2568 โดยมี นายธนสาร ธรรมสอน ผู้ช่วยเลขานุการรัฐมนตรีว่าการกระทรวงเกษตรและสหกรณ์ นายบัญชา สุขแก้ว อธิบดีกรมประมง ผู้บริหารกรมประมง ผู้ประกอบการ และเกษตรกรผู้เพาะเลี้ยงกุ้งทะเล เข้าร่วม ณ ห้องประชุมพะยูน อาคารจุฬาภรณ์ ชั้น 7 กรมประมง โดยที่ประชุมเห็นชอบในหลักการ (ร่าง) แผนปฏิบัติการเพื่อยกระดับการแก้ไขปัญหากุ้งทะเลเป็นวาระแห่งชาติ พ.ศ. 2568 – 2572 ซึ่งสอดคล้องกับนโยบายระดับโลก และนโยบายระดับประเทศ รวมถึงสอดรับกับข้อสั่งการของนายกรัฐมนตรี จำนวน 11 มาตรการ ได้แก่ มาตรการที่ 1 การพัฒนาพ่อแม่พันธุ์ให้เหมาะสมกับการเลี้ยงกุ้งทะเล เพื่อให้ได้ลูกกุ้งทะเลคุณภาพ มาตรการที่ 2 การจัดการฟาร์มเลี้ยงกุ้งอย่างยั่งยืน มาตรการที่ 3 การส่งเสริมการใช้อาหารที่เหมาะสมกับรูปแบบการเลี้ยง มาตรการที่ 4 การจัดการโรคและการป้องกันโรคในกุ้ง มาตรการที่ 5 การพัฒนาระบบเฝ้าระวังติดตามตรวจสอบความปลอดภัยตามมาตรฐานสากล มาตรการที่ 6 การเพิ่มประสิทธิภาพระบบโลจิสติกส์สินค้ากุ้งทะเลหลังการจับ มาตรการที่ 7 การสร้างแบรนด์และเพิ่มช่องทางการตลาด มาตรการที่ 8 การบริหารจัดการข้อมูลกุ้ง มาตรการที่ 9 การพัฒนางานวิจัยและนวัตกรรม มาตรการที่ 10 การยกระดับความรู้บุคลากร ทั้งเกษตรกรและเจ้าหน้าที่ และมาตรการที่ 11 การสร้างเครือข่าย ความเข้มแข็ง
นายอัครา กล่าวว่า จากการประชุมคณะรัฐมนตรีอย่างเป็นทางการนอกสถานที่ ครั้งที่ 1/2568 เมื่อวันที่ 18 กุมภาพันธ์ 2568 ณ มหาวิทยาลัยสงขลานครินทร์ อ.หาดใหญ่ จ.สงขลา ที่ผ่านมา นายกรัฐมนตรีได้มีข้อสั่งการให้กรมประมงส่งเสริมการวิจัยพัฒนาพันธุ์กุ้งอย่างจริงจัง และฟื้นฟูความเข้มแข็งด้านการเลี้ยงกุ้งเพื่อการส่งออกที่ไทยเคยเป็นอันดับต้น ๆ ของโลกอีกครั้ง นอกจากนี้ ในที่ประชุมได้มุ่งเน้นมาตรการที่ต้องดำเนินการอย่างเร่งด่วน ทั้งในเรื่องการพัฒนาสายพันธุ์กุ้งและการจัดการโรคกุ้ง โดยให้พิจารณาในเรื่องกิจกรรมและงบประมาณให้มีความเหมาะสม อีกทั้งยังให้ความสำคัญกับเรื่องต้นทุนการผลิตและการจัดหาแหล่งเงินทุนให้เกษตรกรด้วย

ที่มา : https://www.thaigov.go.th/news/contents/details/93613