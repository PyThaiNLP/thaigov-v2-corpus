รัฐบาลไทย-ข่าวทำเนียบรัฐบาล-ครูอุ้ม ตรวจเยี่ยม รร.วัดเทพชุมนุม ฝากสร้างบรรยากาศเอื้อต่อการเรียนรู้อย่างมีความสุข


วันพฤหัสบดีที่ 20 กุมภาพันธ์ 2568
ครูอุ้ม ตรวจเยี่ยม รร.วัดเทพชุมนุม ฝากสร้างบรรยากาศเอื้อต่อการเรียนรู้อย่างมีความสุข
พลตำรวจเอก เพิ่มพูน ชิดชอบ รัฐมนตรีว่าการกระทรวงศึกษาธิการ พร้อมด้วย นายสิริพงศ์ อังคสกุลเกียรติ ผู้ช่วยรัฐมนตรีประจำ ศธ. ปลัดกระทรวงศึกษาธิการ และผู้บริหาร ศธ. ลงพื้นที่ตรวจเยี่ยมโรงเรียนคุณภาพและติดตามการขับเคลื่อนนโยบายเรียนดี มีความสุข
รมว.ศธ. ได้พบปะพูดคุยกับนักเรียนที่นำเยี่ยมชมโรงเรียน และคณะครู  พร้อมกล่าวถึงการเรียนว่า ต้องสร้างบรรยากาศให้เอื้อต่อการเรียนอย่างความสุข กระตุ้นให้นักเรียนสนใจและอยากจะเรียน โดยเฉพาะการเรียนภาษาต่างประเทศ ที่ต้องอาศัยการฝึกฝนบ่อย ๆ และสร้างบรรยากาศให้เกิดการใช้อย่างเป็นธรรมชาติ ใช้ภาษาในชีวิตประจำวัน และใช้สื่อที่สร้างการเรียนรู้ที่สนุก เมื่อนั้นการเรียนภาษาก็จะเห็นผล
นอกจากนี้ นักเรียนได้นำเยี่ยมชมห้องเรียนระดับประถมศึกษา ห้องสมุด โลกนิทานของหนู รวมทั้งกิจกรรมหน้าเสาธงก่อนเลิกเรียน ทั้งนี้ รมว.ศธ.ฝากครูช่วยสร้างการเรียนรู้แก่นักเรียนตามแนวทาง ห่างไกลยาเสพติด รู้รักสามัคคี เทิดทูนสถาบัน (ชาติ ศาสนา พระมหากษัตริย์)
โรงเรียนวัดเทพชุมนุม เป็นโรงเรียนประถมศึกษา สังกัดสำนักงานเขตพื้นที่การศึกษาประถมศึกษา สงขลา เขต 2 จัดการเรียนการสอนระดับอนุบาลถึงประถมศึกษาปีที่ 6 ทั้งสามัญศึกษาและ MEP (Mini English programme) มีนักเรียนกว่า 700 คน ครูทั้งชาวไทยและชาวต่างชาติ รวม 40 คน มีนางสาวอัฐภรณ์ สุทธินวล เป็น ผู้อำนวยการโรงเรียนวัดเทพชุมนุม
กลุ่มประชาสัมพันธ์ สำนักงานรัฐมนตรี

ที่มา : https://www.thaigov.go.th/news/contents/details/93624