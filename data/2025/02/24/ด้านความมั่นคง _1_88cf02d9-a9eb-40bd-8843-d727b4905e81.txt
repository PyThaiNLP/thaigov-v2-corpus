รัฐบาลไทย-ข่าวทำเนียบรัฐบาล-อนุทิน-ซาบีดา" แถลงความพร้อมอำนวยความสะดวกแก่ผู้เดินทางไปประกอบพิธีฮัจย์ ประจำปี 2568 (ฮ.ศ.1446) เผยผลมาตรการ มท. ช่วยลดค่าใช้จ่ายไม่ลดคุณภาพ ชู "Hajj 5G 5Good" พัฒนากิจการฮัจย์


วันจันทร์ที่ 24 กุมภาพันธ์ 2568
24/02/2568
พิมพ์
อนุทิน-ซาบีดา" แถลงความพร้อมอำนวยความสะดวกแก่ผู้เดินทางไปประกอบพิธีฮัจย์ ประจำปี 2568 (ฮ.ศ.1446) เผยผลมาตรการ มท. ช่วยลดค่าใช้จ่ายไม่ลดคุณภาพ ชู "Hajj 5G 5Good" พัฒนากิจการฮัจย์
อนุทิน-ซาบีดา" แถลงความพร้อมอำนวยความสะดวกแก่ผู้เดินทางไปประกอบพิธีฮัจย์ ประจำปี 2568 (ฮ.ศ.1446) เผยผลมาตรการ มท. ช่วยลดค่าใช้จ่ายไม่ลดคุณภาพ ชู "Hajj 5G 5Good" พัฒนากิจการฮัจย์ให้ทั่วถึง เป็นธรรม
วันนี้ (24 ก.พ. 68) เวลา 10.00 น. นายอนุทิน ชาญวีรกูล รองนายกรัฐมนตรีและรมว.มหาดไทย ในฐานะประธานคณะกรรมการส่งเสริมกิจการฮัจย์แห่งประเทศไทย เป็นประธานแถลงการเตรียมความพร้อมในการอำนวยความสะดวกแก่ผู้เดินทางไปประกอบพิธีฮัจย์ประจำปี พ.ศ. 2568 (ฮ.ศ.1446) โดยมี น.ส.ซาบีดา ไทยเศรษฐ์ รมช.มหาดไทย นายวินัย โตเจริญ รองอธิบดีกรมการปกครอง นายประสาน ศรีเจริญ ผู้แทนจุฬาราชมนตรี ร่วมแถลงข่าว ณ ห้องประชุมราชสีห์ ชั้น 2 อาคารศาลาว่าการกระทรวงมหาดไทย
นายอนุทิน กล่าวว่า การประกอบพิธีฮัจญ์ หรือ การทำฮัจญ์ เป็นศาสนกิจที่สำคัญของพี่น้องมุสลิมทั้งชายและหญิงทุกคนที่มีความสามารถในด้านร่างกาย ทรัพย์สิน จะต้องปฏิบัติครั้งหนึ่งในชีวิต และนับว่ากระทรวงมหาดไทยโชคดีที่มี รมช.มหาดไทย ตั้งแต่ท่านก่อน คือ ท่านชาดา ไทยเศรษฐ์ และปัจจุบันมีท่านซาบีดา ไทยเศรษฐ์ ที่มีความรู้ความเข้าใจและเป็นกำลังสำคัญในการส่งเสริมให้พี่น้องชาวไทยมุสลิมได้รับโอกาสไปแสวงหาความสุขทางใจในพิธีฮัจย์อย่างทั่วถึง
กระทรวงมหาดไทยให้ความสำคัญในการดูแลพี่น้องคนไทยทุกคนโดยไม่มีการแบ่งแยกเชื้อชาติ ศาสนา เพราะทุกคนคือคนไทยที่เราต้องบันดาลให้เกิดสิ่งที่เป็นประโยชน์สูงสุดอย่างเท่าเทียมกัน โดยทันทีที่ น.ส.ซาบีดาได้นำเสนอแนวทางการส่งเสริมชาวไทยมุสลิมไปประกอบพิธีฮัจย์ ตนได้เห็นชอบและอนุมัติหลักการและเสนอให้ ครม. พิจารณาเห็นชอบในการประชุมเมื่อวันที่ 18 ก.พ. 68 ที่ผ่านมา พร้อมกับเน้นย้ำว่าขอให้ปรับปรุงการอำนวยความสะดวกให้ ปลอดภัยให้พี่น้องชาวไทยมุสลิมให้ดีที่สุด เดินทางโดยสะดวกขึ้น ทั้งการเพิ่มเที่ยวบินที่สนามบินหาดใหญ่ และมีแผนจะเพิ่มที่สนามบินนราธิวาส
"จากมาตรการต่าง ๆ ที่กระทรวงมหาดไทยเสนอและ ครม. ให้การอนุมัติ ได้ทำให้ค่าใช้จ่ายในการเดินทางไปแสวงบุญฮัจย์ของพี่น้องไทยมุสลิมลดลง จะเหลือเพียงประมาณ 1.8 แสนบาทเท่านั้น ในขณะที่คุณภาพระดับไม่ลดลงกว่าเดิม เป็นคุณูปการกับพี่น้องชาวไทยมุสลิมเป็นอันมาก เพราะที่ผ่านมาพี่น้องบางรายต้องเสียเงินถึง 3 แสนบาท บางรายถูกต้ม ถูกฉ้อโกง ถูกชักหัวคิว ต่อไปนี้ทุกท่านที่ไปแสวงบุญ จะได้ไปทำบุญโดยไม่ต้องมีความกังวลหรือคุณข้องหมองใจ และต้องไม่มีการทุจริตเป็นอันขาด" นายอนุทิน กล่าว
ด้าน น.ส.ซาบีดา กล่าวว่า ปี พ.ศ. 2568 นี้ประเทศไทยมีผู้แสวงบุญชาวไทยจำนวน 6,603 คน โดยจะได้รับการอำนวยความสะดวกจากกระทรวงมหาดไทย ภายใต้แนวคิด "Hajj 5G 5Good" ได้แก่ Good Price (ราคาดี), Good Service (บริการดี), Good Care (เอาใจใส่ดี), Good Health (สุขภาพดี) และ Good Relations (ความสัมพันธ์ดี) ซึ่งจะมีค่าใช้จ่ายพื้นฐานต่อคนลดลงจากเดิม 250,000 บาท เหลือ 173,000-187,000 บาท เป็นผลจากการเจรจาลดค่าบริการพื้นฐาน ค่าตั๋วเครื่องบิน และการอนุญาตให้ใช้เที่ยวบินพาณิชย์เป็นครั้งแรกในรอบ 10 ปี อีกทั้งกระทรวงมหาดไทยยังมีมาตรการสำคัญ โดยจะควบคุมค่าใช้จ่ายฮัจย์ไม่ให้เกิน 195,000 บาทต่อราย ตั้งแต่ปี 2569 เป็นต้นไป พร้อมเปิดให้ลงทะเบียนแจ้งความประสงค์เดินทางที่ที่ว่าการอำเภอทั่วประเทศ
การแถลงข่าวในครั้งนี้ มีผู้บริหารระดับสูงของกระทรวงมหาดไทยและ ศอ.บต. ได้แก่ นายอรรษิษฐ์ สัมพันธรัตน์ ปลัดกระทรวงมหาดไทย พ.ต.ท.วรรณพงษ์ คชรักษ์ เลขาธิการศูนย์อำนวยการบริหารจังหวัดชายแดนภาคใต้ (ศอ.บต.) นายสามารถ มะลูลีม ผู้ช่วย รมต.ประจำสำนักนายกรัฐมนตรี นายชำนาญวิทย์ เตรัตน์ รองปลัดกระทรวงมหาดไทย หัวหน้ากลุ่มภารกิจด้านกิจการความมั่นคงภายใน นายรอมดอน หะยีอาแว ผู้อำนวยการสำนักกิจการความมั่นคงภายใน กรมการปกครอง ตลอดจนสมาชิกสภาผู้แทนราษฎร สื่อมวลชน และผู้ที่เกี่ยวข้อง ร่วมรับฟัง

ที่มา : https://www.thaigov.go.th/news/contents/details/93734