รัฐบาลไทย-ข่าวทำเนียบรัฐบาล-กรมทางหลวงชนบท ซ่อมสร้างผิวทางแอสฟัลท์คอนกรีตถนนสาย ฉช.3001 (ตอนสมุทรปราการ) แล้วเสร็จ


วันจันทร์ที่ 24 กุมภาพันธ์ 2568
กรมทางหลวงชนบท ซ่อมสร้างผิวทางแอสฟัลท์คอนกรีตถนนสาย ฉช.3001 (ตอนสมุทรปราการ) แล้วเสร็จ
....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ได้ดำเนินการซ่อมสร้างผิวทางแอสฟัลท์คอนกรีตถนนสาย ฉช.3001 แยก ทล.314 - บ้านลาดกระบัง (ตอนสมุทรปราการ) หรือถนนเทพราช - ลาดกระบัง อำเภอบางบ่อ จังหวัดสมุทรปราการ แล้วเสร็จ และเปิดให้ประชาชนใช้สัญจรแล้ว โดยได้ดำเนินการซ่อมสร้างผิวทางด้วยวิธีการ Hot Mix In - Place Recycling แบ่งเป็น 3 ช่วง ได้แก่ ช่วงที่ 1 ตั้งแต่ กม. ที่ 15+395 - 16+250 ช่วงที่ 2 ตั้งแต่ กม. ที่ 16+750 - 17+120 และช่วงที่ 3 ตั้งแต่ กม. ที่ 17+205 - 20+380 รวมระยะทาง 4.400 กิโลเมตร ผิวทางกว้าง 8 - 14.50 เมตร มีจุดเริ่มต้นบริเวณใกล้กับสะพานข้ามคลองกระแชงเตย ตำบลคลองสวน อำเภอบางบ่อ จังหวัดสมุทรปราการ และสิ้นสุดที่บริเวณสะพานข้ามคลองกาหลง ตำบลเปร็ง อำเภอบางบ่อ จังหวัดสมุทรปราการ ใช้งบประมาณ 29.970 ล้านบาท
สำหรับการดำเนินงานดังกล่าวเป็นการยกระดับคุณภาพชีวิตในการเดินทางที่สะดวกปลอดภัยให้กับประชาชนในพื้นที่ สนับสนุนเศรษฐกิจการขนส่งสินค้าสู่นิคมอุตสาหกรรม - คลังสินค้าในพื้นที่จังหวัดสมุทรปราการ ฉะเชิงเทรา และกรุงเทพมหานคร เนื่องจากถนนสายดังกล่าวใช้เป็นเส้นทางในการขนส่งสินค้าไปยังนิคมอุตสาหกรรม ศูนย์กระจายสินค้าหรือคลังสินค้าทั้งในพื้นที่จังหวัดสมุทรปราการ เชื่อมต่อไปยังจังหวัดฉะเชิงเทราและกรุงเทพมหานคร ถือเป็นการส่งเสริมและกระตุ้นเศรษฐกิจการค้าให้กับประเทศให้สามารถขนส่งสินค้าได้อย่างสะดวกรวดเร็ว ลดต้นทุนในการขนส่งสินค้าที่เพิ่มมากขึ้นจากความเสียหายระหว่างการเดินทางขนส่ง ซึ่งเป็นการเพิ่มประสิทธิภาพการคมนาคมให้ดียิ่งขึ้นในระยะยาวอีกด้วย

ที่มา : https://www.thaigov.go.th/news/contents/details/93737