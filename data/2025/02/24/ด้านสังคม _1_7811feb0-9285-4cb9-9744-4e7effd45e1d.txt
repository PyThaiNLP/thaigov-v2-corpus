รัฐบาลไทย-ข่าวทำเนียบรัฐบาล-“สมศักดิ์” มอบนโยบายพัฒนา Health Data Hub ติวเข้มบุคลากร - อสม. เชื่อมโยงข้อมูลสุขภาพไร้รอยต่อ


วันจันทร์ที่ 24 กุมภาพันธ์ 2568
“สมศักดิ์” มอบนโยบายพัฒนา Health Data Hub ติวเข้มบุคลากร - อสม. เชื่อมโยงข้อมูลสุขภาพไร้รอยต่อ
รัฐมนตรีว่าการกระทรวงสาธารณสุข มอบนโยบายพัฒนาศูนย์กลางข้อมูลสุขภาพ ให้บุคลากร - อสม. เชื่อมโยงข้อมูลสุขภาพทุกระดับแบบไร้รอยต่อ เป็นทิศทางเดียวกัน
ทั้งนำเข้าและนำข้อมูลไปใช้ หวังยกระดับบริการสุขภาพ เพิ่มความสะดวกประชาชนเข้าถึงข้อมูลสุขภาพตนเอง ลดความซ้ำซ้อน ลดภาระงานบุคลากร รองรับ 30 บาทรักษาทุกที่และระบบสุขภาพดิจิทัล
วันนี้ (24 กุมภาพันธ์ 2568) ที่โรงแรมเซ็นทารา ไลฟ์ ศูนย์ราชการและคอนเวนชันเซ็นเตอร์ แจ้งวัฒนะ กรุงเทพมหานคร นายสมศักดิ์ เทพสุทิน รัฐมนตรีว่าการกระทรวงสาธารณสุข เป็นประธานเปิดการประชุมเชิงปฏิบัติการ “การพัฒนาศูนย์กลางข้อมูลสุขภาพ (Health Data Hub)” และมอบนโยบายการขับเคลื่อนการพัฒนา Health Data Hub โดยมี นพ.โอภาส การย์กวินพงศ์ ปลัดกระทรวงสาธารณสุข ผู้บริหารกระทรวงสาธารณสุข บุคลากรทางการแพทย์ รวมถึง อสม. เข้าร่วม พร้อมกล่าวว่า นโยบาย 30 บาทรักษาทุกที่ เป็นนโยบายสำคัญของรัฐบาลและกระทรวงสาธารณสุข ตั้งเป้าขับเคลื่อนสู่การเป็นระบบสุขภาพดิจิทัลเพื่อยกระดับรูปแบบการให้บริการสุขภาพที่สะดวก รวดเร็ว ลดระยะเวลารอคอย ลดค่าใช้จ่ายในการเดินทางมายังโรงพยาบาล ลดภาระงานของบุคลากรทางการแพทย์ ซึ่งหนึ่งในปัจจัยที่จะทำให้การขับเคลื่อนประสบความสำเร็จ คือ การพัฒนาศูนย์กลางข้อมูลสุขภาพ ที่จะเป็นเครื่องมือสำคัญในการเชื่อมโยงข้อมูลสุขภาพแบบไร้รอยต่อ ตั้งแต่ รพ.สต. ไปจนถึงโรงพยาบาลศูนย์ และจะเป็นการขยายการใช้งานฐานข้อมูลสุขภาพระดับประเทศที่มีประสิทธิภาพ นำมาใช้สนับสนุนการตัดสินใจของบุคลากรทางการแพทย์ การกำหนดนโยบาย และส่งเสริมการให้บริการที่ครอบคลุมเท่าเทียมมากขึ้น โดยคำนึงถึงความมั่นคงปลอดภัยของข้อมูลเป็นสำคัญ
นายสมศักดิ์กล่าวต่อว่า ที่ผ่านมา กระทรวงสาธารณสุขได้นำเทคโนโลยีต่างๆ มาพัฒนาระบบบริการสุขภาพดิจิทัล รองรับนโยบาย 30 บาทรักษาทุกที่ ทั้งระบบการแพทย์ทางไกล การใช้ปัญญาประดิษฐ์ (AI) ทางการแพทย์ แอปพลิเคชันสุขภาพต่างๆ การพัฒนาระบบฐานข้อมูลสุขภาพต่างๆ และการทำแผนที่ข้อมูลสุขภาพ (Thailand Health Atlas) เพื่อดูแลผู้ป่วย 9 กลุ่มโรค และพระสงฆ์ รวมถึงระบบทะเบียนผู้ป่วยโรคไม่ติดต่อเรื้อรัง หรือระบบ NCDs Registry ที่จะช่วยให้การวินิจฉัยและตรวจสอบสถานะผู้ป่วยมีความถูกต้อง แม่นยำ นำไปใช้คาดการณ์โรคและจัดสรรทรัพยากรได้อย่างมีประสิทธิภาพมากขึ้น ซึ่งทั้งหมดต้องอาศัยการเชื่อมโยงข้อมูลสุขภาพที่มีประสิทธิภาพและความปลอดภัย เพื่อช่วยยกระดับการให้บริการด้านสุขภาพของประเทศในยุคดิจิทัล
ด้าน นพ.โอภาส กล่าวว่า กระทรวงสาธารณสุขมีการบูรณาการเชื่อมโยงข้อมูลจากระบบฐานข้อมูลต่างๆ เพื่อให้บุคลากรและเจ้าหน้าที่สามารถเข้าถึงข้อมูลที่ครบถ้วน ลดความซ้ำซ้อน ได้แก่ ระบบฐานข้อมูล Health Data Center ระบบบันทึกข้อมูลสุขภาพส่วนบุคคล ระบบศูนย์กลางข้อมูลทางการเงิน (Financial Data Hub) ระบบดิจิทัลเฝ้าระวังโรค (Digital Disease Surveillance) และระบบ Health Resource Hub ล่าสุด อยู่ระหว่างดำเนินการปักหมุดพิกัดหลังคาเรือนผู้ป่วย (Thailand Health Atlas) ใน 9 กลุ่มโรค และพระสงฆ์ โดยเจ้าหน้าที่หน่วยบริการและ อสม. ปัจจุบันปักหมุดไปแล้วกว่าร้อยละ 50 ทั้งนี้ การทำให้ข้อมูลถูกต้อง ครบถ้วน เป็นปัจจุบัน สามารถนำไปใช้ประโยชน์ในการคาดการณ์แนวโน้มโรค พัฒนานโยบายสาธารณสุข เพิ่มคุณภาพการรักษาพยาบาลได้นั้น หน่วยงานทุกระดับต้องร่วมกันพัฒนาศูนย์กลางข้อมูลสุขภาพให้เป็นไปในทิศทางเดียวกัน ซึ่งการจัดประชุมเชิงปฏิบัติการในครั้งนี้ จะช่วยเตรียมความพร้อมของบุคลากรทางการแพทย์และ อสม. ในการพัฒนาการเชื่อมโยงข้อมูลสุขภาพจากทุกภาคส่วน สามารถขับเคลื่อนการพัฒนาศูนย์กลางข้อมูลสุขภาพในหน่วยงานทุกระดับให้เป็นไปในทิศทางเดียวกัน และบรรลุเป้าหมายของการเชื่อมโยงข้อมูลสุขภาพในระบบบริการทุกระดับเพื่อคนไทยทุกคน
******************************************** 24 กุมภาพันธ์ 2568

ที่มา : https://www.thaigov.go.th/news/contents/details/93727