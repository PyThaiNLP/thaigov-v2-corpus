รัฐบาลไทย-ข่าวทำเนียบรัฐบาล-รองนายกประเสริฐ นั่งหัวโต๊ะ คกก. วัคซีนแห่งชาติ เห็นชอบในหลักการ การดำเนินงานตามนโยบายการสนับสนุนการดำเนินงานของ อปท.ในการจัดซื้อจัดหาวัคซีนป้องกันโรคไข้หวัดใหญ่


วันจันทร์ที่ 24 กุมภาพันธ์ 2568
24/02/2568
พิมพ์
รองนายกประเสริฐ นั่งหัวโต๊ะ คกก. วัคซีนแห่งชาติ เห็นชอบในหลักการ การดำเนินงานตามนโยบายการสนับสนุนการดำเนินงานของ อปท.ในการจัดซื้อจัดหาวัคซีนป้องกันโรคไข้หวัดใหญ่
และวัคซีนป้องกันการติดเชื้อนิวโมคอคคัส (PCV) สำหรับเด็กอายุต่ำกว่า 5 ปี เพื่อลดการป่วยหนักและเสียชีวิตจากโรคที่ป้องกันได้ด้วยวัคซีน
วันนี้ (24 กุมภาพันธ์ 2568) ณ ห้องประชุม 301 ตึกบัญชาการ 1 ทำเนียบรัฐบาล นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม เป็นประธานการประชุมคณะกรรมการวัคซีนแห่งชาติ ครั้งที่ 1/2568  พร้อมสนับสนุนการพัฒนางานวัคซีนทุกด้าน สำหรับการสร้างความร่วมมือการผลิตวัคซีนไข้หวัดใหญ่ ด้วยเทคโนโลยีเซลล์เพาะเลี้ยงในระดับอุตสาหกรรม เพื่อความมั่นคงด้านสาธารณสุขของประเทศและภูมิภาค รวมถึงสนับสนุนการดำเนินงานขององค์กรปกครองส่วนท้องถิ่นในการจัดซื้อจัดหาวัคซีนที่จำเป็นเร่งด่วนสำหรับให้บริการแก่ประชาชน โดยมีกรรมการผู้ทรงคุณวุฒิเข้าร่วมทั้งในที่ประชุมและรูปแบบออนไลน์
รองนายกประเสริฐ กล่าวว่า การประชุมคณะกรรมการวัคซีนแห่งชาติ ครั้งที่ 1/2568 นี้ มีวาระเพื่อพิจารณา จำนวน 1 เรื่อง คือ การดำเนินงานตามนโยบายเพื่อสนับสนุนการดำเนินงานขององค์กรปกครองส่วนท้องถิ่น (อปท.) ในการจัดซื้อจัดหาวัคซีน ตามที่สถาบันวัคซีนแห่งชาติได้ผลักดันนโยบายดังกล่าว โดยได้ดำเนินการนำร่องด้วยวัคซีนป้องกันโรคไข้หวัดใหญ่ ใน 2 จังหวัด ได้แก่ จังหวัดปทุมธานี และชลบุรี ปัจจุบัน นอกจากโรคไข้หวัดใหญ่ที่เป็นโรคติดเชื้อไวรัสในระบบทางเดินหายใจ และมีแนวโน้มการระบาดในปี 2568 สูงขึ้น ยังพบว่า โรคปอดอักเสบที่เกิดจากการติดเชื้อไวรัสนิวโมคอคคัส ก็พบว่า มีแนวโน้มผู้ป่วยสูงขึ้นในปี 2568 เช่นเดียวกัน โดยเฉพาะกลุ่มอายุ 0-4 ปี ซึ่งโรคสามารถป้องกันได้ด้วยวัคซีน และมีข้อมูลทางวิชาการว่าวัคซีนมีผลในการลดอุบัติการณ์การติดเชื้อชนิดรุนแรงและแพร่กระจายได้ ทั้งนี้ที่ประชุมให้ความเห็นชอบในหลักการ การเพิ่มวัคซีนป้องกันการติดเชื้อนิวโมคอคคัสสำหรับเด็กอายุต่ำกว่า 5 ปี เป็นรายชื่อวัคซีนที่มีความสำคัญและจำเป็น พร้อมราคาอ้างอิง และมอบหมายให้สถาบันวัคซีนแห่งชาติและกรมควบคุมโรค ประสาน อปท. ที่มีความประสงค์จะดำเนินการจัดซื้อจัดหาวัคซีนมาให้บริการแก่ประชาชนในท้องที่ตามนโยบาบาย
ด้านนายแพทย์นคร เปรมศรี ผู้อำนวยการสถาบันวัคซีนแห่งชาติ ในฐานะเลขานุการคณะกรรมการวัคซีนแห่งชาติ กล่าวเพิ่มเติมว่า นอกจากเรื่องเพื่อพิจารณาแล้วยังมีเรื่องเพื่อทราบประกอบด้วย 3 เรื่อง ได้แก่ ความก้าวหน้าการสร้างความร่วมมือการผลิตวัคซีนไข้หวัดใหญ่ด้วยเทคโนโลยีเซลล์เพาะเลี้ยงในระดับอุตสาหกรรม ผ่านการสร้างความร่วมมือในรูปแบบบริษัทร่วมทุน ระหว่างองค์การเภสัชกรรม และบริษัท SK Bioscience จำกัด ขณะนี้อยู่ระหว่างขอรับงบประมาณสนับสนุนจากภาครัฐเพิ่มเติมเพื่อพัฒนาศักยภาพการผลิตของไทยให้พร้อมรับการถ่ายทอดเทคโนโลยี ขณะที่ ผลการดำเนินงานตามนโยบายและแผนยุทธศาสตร์ความมั่นคงด้านวัคซีนแห่งชาติ ประจำปีงบประมาณ พ.ศ. 2566 โดยการดำเนินโครงการต่าง ๆ ของหน่วยงานเครือข่าย จำนวน 60 โครงการ มีผลการดำเนินงานผ่านค่าเป้าหมายทั้งสิ้น คิดเป็นร้อยละ 59.26 ของค่าเป้าหมายทั้งหมดและความก้าวหน้าการดำเนินงานที่เกี่ยวข้องกับวัคซีนป้องกันโรคฝีดาษวานร นายแพทย์ภาณุมาศ ญาณเวทย์สกุล อธิบดีกรมควบคุมโรค ได้รายงานว่า ที่ประชุมคณะอนุกรรมการสร้างเสริมภูมิคุ้มกันโรค เมื่อวันที่ 13 กุมภาพันธ์ 2568 ได้รับทราบการดำเนินงานของกรมควบคุมโรค ซึ่งมีคณะทำงานเพื่อติตตามสถานการณ์และเฝ้าระวังควบคุมโรคในประเทศไทย และเฝ้าระวังเหตุการณ์ไม่พึงประสงค์ภายหลังได้รับวัคซีน พร้อมกระจายวัคซีนไปยังกลุ่มเป้าหมาย

ที่มา : https://www.thaigov.go.th/news/contents/details/93757