รัฐบาลไทย-ข่าวทำเนียบรัฐบาล-กรมบัญชีกลางมอบรางวัลองค์กรที่มีความเป็นเลิศฯ ประจำปีงบประมาณ พ.ศ. 2566 ให้กับหน่วยงานที่ผ่านเกณฑ์การประเมิน 37 หน่วยงาน และ 17 จังหวัด


วันจันทร์ที่ 24 กุมภาพันธ์ 2568
24/02/2568
พิมพ์
กรมบัญชีกลางมอบรางวัลองค์กรที่มีความเป็นเลิศฯ ประจำปีงบประมาณ พ.ศ. 2566 ให้กับหน่วยงานที่ผ่านเกณฑ์การประเมิน 37 หน่วยงาน และ 17 จังหวัด
กรมบัญชีกลางจัดพิธีมอบรางวัลองค์กรที่มีความเป็นเลิศการบริหารจัดการด้านการเงินการคลัง ครั้งที่ 10 ประจำปีงบประมาณ พ.ศ.2566 แก่หน่วยงานที่ผ่านการประเมินผลการปฏิบัติงานของหน่วยงานตามขั้นตอนการบริหารด้านการเงินการคลัง 5 มิติ ณ ตึกสันติไมตรี ทำเนียบรัฐบาล
นางแพตริเซีย มงคลวนิช อธิบดีกรมบัญชีกลาง เปิดเผยว่า ในวันนี้ (24 ก.พ. 68) กรมบัญชีกลางจัดพิธีมอบรางวัลองค์กรที่มีความเป็นเลิศในการบริหารจัดการด้านการเงินการคลัง ครั้งที่ 10 ประจำปีงบประมาณ พ.ศ. 2566 ให้แก่หน่วยงานที่ผ่านการประเมินผลการปฏิบัติงานของหน่วยงานตามขั้นตอนการบริหารด้านการเงินการคลัง 5 มิติ ได้แก่ มิติด้านการจัดซื้อจัดจ้าง มิติด้านการเบิกจ่าย มิติด้านการบัญชีภาครัฐ มิติด้านการตรวจสอบภายในภาครัฐ และมิติด้านปลอดความรับผิดทางละเมิด ซึ่งแต่ละมิติได้มีการปรับปรุงเกณฑ์ให้เหมาะสม และสอดคล้องกับสถานการณ์ปัจจุบัน โดยในปีนี้ได้รับเกียรติจากนายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง เป็นประธานในพิธีมอบรางวัลองค์กรที่มีความเป็นเลิศฯ ณ ตึกสันติไมตรี ทำเนียบรัฐบาล
สำหรับปีงบประมาณ พ.ศ. 2566 มีหน่วยงานที่ได้รับรางวัล จำนวน 37 หน่วยงาน และ 17 จังหวัด รวมทั้งสิ้น 74 รางวัล ประกอบด้วย 10 ประเภทรางวัล ได้แก่ 1. รางวัลประกาศเกียรติคุณด้านการจัดซื้อจัดจ้าง 2. รางวัลประกาศเกียรติคุณด้านการเบิกจ่าย 3. รางวัลประกาศเกียรติคุณด้านการบัญชีภาครัฐ 4. รางวัลประกาศเกียรติคุณด้านการตรวจสอบภายในภาครัฐ 5. รางวัลประกาศเกียรติคุณด้านปลอดความรับผิดทางละเมิด 6. รางวัลองค์กรที่มีความเป็นเลิศรายด้าน 7. รางวัลประกาศเกียรติคุณหน่วยงานที่มีการพัฒนาการปฏิบัติงานด้านการเงินการคลัง 8. รางวัลประกาศเกียรติคุณส่งเสริมความเป็นเลิศในการบริหารจัดการด้านการเงินการคลัง 9. รางวัลองค์กรที่มีความเป็นเลิศในด้านบริหารจัดการด้านการเงินการคลัง และ 10. ใบประกาศการผ่านเกณฑ์การประเมินมาตรฐานรางวัลองค์กรที่มีความเป็นเลิศในการบริหารจัดการด้านการเงินการคลัง
"รางวัลองค์กรที่มีความเป็นเลิศในการบริหารจัดการด้านการเงินการคลัง มีวัตถุประสงค์เพื่อส่งเสริมการปฏิบัติงานด้านการเงินการคลังในภาพรวมของส่วนราชการให้มีประสิทธิภาพ ถือเป็นรางวัลอันทรงเกียรติและเป็นความภาคภูมิใจของหน่วยงานที่สามารถใช้จ่ายเงินงบประมาณอย่างคุ้มค่า มีประสิทธิภาพ โปร่งใส เป็นการส่งเสริมให้การปฏิบัติงานประสบความสำเร็จตามที่ตั้งไว้ พร้อมกันนี้กรมบัญชีกลางยังคงมุ่งมั่นให้ความสำคัญกับการกำกับดูแล และบริหารการใช้จ่ายเงินของแผ่นดินให้เกิดประโยชน์สูงสุด เพื่อพัฒนาประสิทธิภาพด้านการบริหารจัดการด้านการเงินการคลังภาครัฐ ซึ่งเป็นการส่งเสริมการปฏิบัติงานด้านการเงินการคลังในภาพรวมของประเทศ ให้สอดคล้องกับวิสัยทัศน์ "กำกับดูแลและบริหารการใช้จ่ายเงินของแผ่นดินให้เกิดประโยชน์สูงสุด" ต่อไป อธิบดีกรมบัญชีกลาง กล่าวทิ้งท้าย
รับชมคลิปวิดีโอตามลิ๊งค์
https://www.facebook.com/share/v/1BA92jkzxp/

ที่มา : https://www.thaigov.go.th/news/contents/details/93733