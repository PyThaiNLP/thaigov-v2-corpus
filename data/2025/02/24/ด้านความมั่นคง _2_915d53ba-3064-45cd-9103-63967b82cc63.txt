รัฐบาลไทย-ข่าวทำเนียบรัฐบาล-กรมการจัดหางาน สุ่มลำดับผู้สมัครโครงการ TIC ครั้งที่ 18 รับโควตา 13,000 อัตราไปทำงานภาคเกษตรในอิสราเอล


วันจันทร์ที่ 24 กุมภาพันธ์ 2568
24/02/2568
พิมพ์
กรมการจัดหางาน สุ่มลำดับผู้สมัครโครงการ TIC ครั้งที่ 18 รับโควตา 13,000 อัตราไปทำงานภาคเกษตรในอิสราเอล
นายสมชาย มรกตศรีวรรณ อธิบดีกรมการจัดหางาน เปิดเผยว่า วันนี้ กรมการจัดหางาน ได้มีการดำเนินการสุ่มจัดเรียงลำดับ (Running Number) ผู้มีสิทธิเข้ารับการคัดเลือกเพื่อไปทำงานภาคเกษตรในรัฐอิสราเอลภายใต้โครงการ “ความร่วมมือไทย – อิสราเอลเพื่อการจัดหางาน
(Thailand – Israel Cooperation on the Placement of Workers:TIC) ครั้งที่ 18” ซึ่งได้เปิดรับสมัครระหว่างวันที่ 4 – 8 มกราคม 2568 ผ่านระบบอิเล็กทรอนิกส์การบริหารแรงงานไทยไปต่างประเทศ หลังสิ้นสุดการรับสมัคร มีผู้สมัครที่มีคุณสมบัติครบถ้วนจำนวน 19,414 คน ซึ่งการดำเนินการสุ่มจัดเรียงลำดับครั้งนี้เป็นไปตามแนวปฏิบัติตามข้อตกลงระหว่างรัฐบาลอิสราเอลและรัฐบาลไทยในเรื่องการจ้างงานแรงงานไทยทำงานภาคเกษตรรัฐอิสราเอล ที่กำหนดให้กรมการจัดหางานจะต้องใช้คอมพิวเตอร์สุ่มจัดเรียงลำดับผู้สมัครทุกคนในฐานข้อมูลโครงการและประมวลผลการสุ่มจัดเรียงลำดับทุกคน โดยมีผู้แทนจากสถานเอกอัครราชทูตอิสราเอลประจำประเทศไทยร่วมสังเกตการณ์
นายสมชาย กล่าวต่อว่า สำหรับปี 2568 กรมการจัดหางานได้รับแจ้งโควตาจ้างแรงงานไทยไปทำงานภาคเกษตรในอิสราเอล จำนวน 13,000 อัตรา จึงประกาศรับสมัครและคัดเลือกคนหางานภายใต้โครงการ TIC ครั้งที่ 18 โดยมุ่งหวัง    ให้กระบวนการคัดเลือกเป็นไปอย่างโปร่งใสและเป็นธรรม เพื่อสร้างความมั่นใจให้กับผู้สมัครว่าทุกขั้นตอนจะดำเนินการอย่างถูกต้องและเปิดเผย โดยจะมีการประกาศลำดับของผู้สมัครอย่างเป็นทางการ โดยไม่ระบุชื่อและข้อมูลส่วนบุคคลของผู้สมัคร ผ่านทางเว็บไซด์ของกรมการจัดหางาน สำนักงานจัดหางานจังหวัด และสำนักงานจัดหางานกรุงเทพมหานครพื้นที่ 1 – 10 สำหรับผู้สมัครสามารถตรวจสอบเลขประจำตัวจากการสุ่มจัดเรียงลำดับ (Running Number) ผ่านช่องทางระบบอิเล็กทรอนิกส์ กองบริหารแรงงานไทยไปต่างประเทศ ทางเว็บไซต์ toea.doe.go.th SMART TOEA และ e-mail ของผู้สมัครที่ลงทะเบียนไว้ ทั้งนี้ สำหรับผู้สมัครได้รับการประกาศลำดับ ขอให้เตรียมตัวให้พร้อม และอย่าหลงเชื่อผู้แอบอ้างว่าสามารถช่วยเหลือให้เดินทางเพื่อไปทำงานภาคเกษตรในประเทศอิสราเอลได้เร็วขึ้นขอให้แจ้งและตรวจสอบข้อมูลกับกรมการจัดหางานก่อน
Mr.Eliyahu Yisraf กงสุลฝ่ายวีซ่า สถานเอกอัครราชทูตอิสราเอลประจำประเทศไทย กล่าวว่า ขอขอบคุณกรมการจัดหางาน ที่ได้ดำเนินการสุ่มจัดเรียงลำดับผู้สมัครในโครงการ TIC ครั้งที่ 18 อย่างโปร่งใส ซึ่งสร้างโอกาสให้แรงงานไทยได้ทำงานในภาคเกษตรของอิสราเอล ในฐานะตัวแทนรัฐบาลอิสราเอล ขอยินดีต้อนรับแรงงานไทยทุกคนที่ต้องการไปทำงานที่อิสราเอล และกล่าวได้ว่าผู้ประกอบการอิสราเอลต้องการแรงงานจากไทยมากกว่าจากประเทศอื่น ๆ พร้อมทั้งจะดูแลสิทธิและประโยชน์ของแรงงานไทยอย่างดีเหมือนกับแรงงานของอิสราเอลเอง
ทั้งนี้ หากมีข้อสงสัยหรือต้องการข้อมูลเพิ่มเติมสามารถติดต่อได้ที่กองบริหารแรงงานไทยไปต่างประเทศ ทางโทรศัพท์หมายเลข 02-245-0978 และ 08-0061-6576 หรือสายด่วนกระทรวงแรงงาน โทร. 1506 กด 2 กรมการจัดหางาน หรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/93752