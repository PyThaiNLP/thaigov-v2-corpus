รัฐบาลไทย-ข่าวทำเนียบรัฐบาล-นายกฯ สั่งจัดการ บุหรี่ไฟฟ้า ให้ราบคาบ หากพบ จนท. เอี่ยวต้องจัดการ หลังพบระบาดหนักเกือบทุกพื้นที่ เตรียมสั่งการในที่ประชุม ครม. พรุ่งนี้  ด้าน ”จิรายุ” เสนอนายกฯ ตั้ง 


วันจันทร์ที่ 24 กุมภาพันธ์ 2568
24/02/2568
พิมพ์
นายกฯ สั่งจัดการ บุหรี่ไฟฟ้า ให้ราบคาบ หากพบ จนท. เอี่ยวต้องจัดการ หลังพบระบาดหนักเกือบทุกพื้นที่ เตรียมสั่งการในที่ประชุม ครม. พรุ่งนี้  ด้าน ”จิรายุ” เสนอนายกฯ ตั้ง
นายกฯ สั่งจัดการ "บุหรี่ไฟฟ้า" ให้ราบคาบ หากพบ จนท. เอี่ยวต้องจัดการ หลังพบระบาดหนักเกือบทุกพื้นที่ เตรียมสั่งการในที่ประชุม ครม. พรุ่งนี้  ด้าน "จิรายุ" เสนอนายกฯ ตั้ง “ฉก.โดเรมอน..” กก.ชุดปราบ หลังพบ จนท. มีเอี่ยวรับส่วย ต้องเอาผิดอย่างจริงจัง
วันนี้ (24 กุมภาพันธ์ 2568) นายจิรายุ ห่วงทรัพย์ ที่ปรึกษาของนายกรัฐมนตรี เปิดเผยว่า หลังจากที่คณะทำงานได้ลงพื้นที่จับกุมผู้ค้าบุหรี่ไฟฟ้า ในพื้นที่ สน.คันนายาว และ สน.โคกคาม กรุงเทพมหานคร ได้กว่า 3,000 รายการ มูลค่ามากกว่า 2 ล้านบาท เมื่อวันอาทิตย์ (23 ก.พ. 2568) ที่ผ่านมา ซึ่งเป็นเพียงท้องที่เดียวของสถานีตำรวจนครบาล แต่กลับพบร้านค้าสิ่งผิดกฎหมายดังกล่าวเป็นจำนวนมาก
ซึ่งสอดรับกับเอกสาร “ลับ” เรื่องธุรกิจบุหรี่ไฟฟ้าและส่วย เนื่องจากทุกร้านที่ถูกจับกุม เป็นร้านค้าที่ไม่ได้แอบซ่อนเปิดในที่มิดชิดหรือปกปิดแต่อย่างใด โดยชุดเฉพาะกิจพบว่าทุกร้านเปิดขายริมถนน มีลักษณะตกแต่งสวยงาม มองเห็นได้ชัด ซึ่งไม่อาจรอดสายตาของเจ้าหน้าที่หรือสายตรวจ ของ สน.ท้องที่ได้ ซึ่งทำให้เชื่อได้ว่าเจ้าหน้าที่ตำรวจอาจมีส่วนรู้เห็นในการละเว้น ไม่จับกุมตามรายงาน “ลับ..บุหรี่ไฟฟ้ายานรกของเด็กและเยาวชน” ที่มีการประมาณว่ามีมูลค่ากว่า 5 พันล้านบาทต่อปี และมีการเปิดร้านขายทั่วประเทศนับพันแห่งโดยเฉพาะเมืองใหญ่และเมืองท่องเที่ยว
นายจิรายุ กล่าวต่อไปว่าตามนโยบายของนายกรัฐมนตรี เรื่องการปราบปรามยาเสพติด ตนได้นำเรียนสรุปรายงานนี้ต่อ เลขาธิการนายกรัฐมนตรีและนายกรัฐมนตรีเพื่อทราบเมื่อช่วงเช้าที่ผ่านมา ที่พบว่าการปราบปรามจับกุมบุหรี่ไฟฟ้าในทุกจังหวัดหยุดนิ่ง เจ้าหน้าที่ละเลยในสวัสดิภาพของเด็กและเยาวชน บางแห่งเปิดขายหน้าสถานศึกษาและมีเจ้าหน้าที่ไปมีส่วนเกี่ยวข้องรับส่วย
“พื้นที่ไหนมีการจับกุมจากหน่วยอื่น ๆ ตำรวจท้องที่ต้องถูกตั้งกรรมการสอบสวนเหมือนกับ ถูกจับบ่อนการพนันในพื้นที่ว่าปล่อยปละละเลย หรือมีส่วนเกี่ยวข้องกับส่วยหรือไม่ก่อน ซึ่งได้นำเรียนสำนักงานตำรวจแห่งชาติไปแล้ว แต่หากไม่มีการดำเนินการใด ๆ จากผู้บังคับบัญชาก็จะไม่สามารถปราบปรามให้หมดไปได้ เพราะวันนี้เลยเถิดไปจนถึงขั้นผสมยาเสพติดที่รุนแรงในบุหรี่ไฟฟ้าและมีเยาวชนเสียชีวิต ถึงขั้นปอดทะลุแล้ว แถมกลุ่มผู้เสพอายุลดน้อยลงเรื่อย ๆ จนต่ำกว่า 14 ขวบแล้ว ”
นายจิรายุ กล่าวอีกว่า ทั้งนี้ตนได้นำเรียนเสนอต่อนายกรัฐมนตรีเพื่อพิจารณาในการตั้ง ”คณะกรรมการปราบปรามบุหรี่ไฟฟ้า” โดยตนตั้งชื่อชุดไว้ว่า “ชุด ฉก.โดเรมอน” ปราบบุหรี่ไฟฟ้า เนื่องจากปัจจุบัน อุปกรณ์สูบมีรูปแบบ โดเรมอน และ ทอยอาร์ต ที่ดึงดูดให้กับเด็กและเยาวชนมาเสพจำนวนมาก
โดยมีองค์ประกอบจากหน่วยงานที่เกี่ยวข้อง อาทิ ผู้แทนจากสำนักงานคณะกรรมการคุ้มครองผู้บริโภค สำนักนายกรัฐนตรี กรมควบคุมโรค กระทรวงสาธารณสุข กรมศุลกากร กระทรวงการคลัง กระทรวงกลาโหม สำนักงานตำรวจแห่งชาติ ผู้แทนของคณะกรรมการป้องกันและปราบปรามการฟอกเงิน กองอำนวยการรักษาความมั่นคงภายในราชอาณาจักร และส่วนราชการอื่น ๆ ที่เกี่ยวข้องเป็นคณะกรรมการ เพื่อดำเนินการป้องกันและปราบปรามบุหรี่ไฟฟ้าที่ระบาดมากในสังคมไทยในขณะนี้ เพื่อหยุดยั้ง ตัดวงจร กระบวนการนำเข้าผิดกฎหมายและขายผิดกฎหมายโดยเฉพาะเจ้าหน้าที่ที่มีส่วนรู้เห็นเป็นใจทั้งชายแดนและตำรวจ โดยจะขอให้ สตช. ตั้งกรรมการสอบทางวินัยหากมีการจับกุมแหล่งค้าขายต่อไป โดยคาดว่านายกรัฐมนตรี จะมีข้อสั่งการเรื่องนี้ในที่ประชุมคณะรัฐมนตรีในวันพรุ่งนี้ นายจิรายุกล่าว

ที่มา : https://www.thaigov.go.th/news/contents/details/93750