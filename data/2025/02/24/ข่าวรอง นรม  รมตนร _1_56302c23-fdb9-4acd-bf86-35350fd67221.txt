รัฐบาลไทย-ข่าวทำเนียบรัฐบาล-รองนายกฯ “ภูมิธรรม” หารือ เอกอัครราชทูตนิวซีแลนด์ฯ ชื่นชมความมุ่งมั่นของรัฐบาลไทยในการปราบปรามแก๊งคอลเซ็นเตอร์อย่างจริงจัง


วันจันทร์ที่ 24 กุมภาพันธ์ 2568
24/02/2568
พิมพ์
รองนายกฯ “ภูมิธรรม” หารือ เอกอัครราชทูตนิวซีแลนด์ฯ ชื่นชมความมุ่งมั่นของรัฐบาลไทยในการปราบปรามแก๊งคอลเซ็นเตอร์อย่างจริงจัง
พร้อมเดินหน้าความร่วมมือด้านกลาโหมและความมั่นคงไทย-นิวซีแลนด์ ผลักดันเป้าหมายยกระดับความสัมพันธ์สู่การเป็นหุ้นส่วนยุทธศาสตร์ ภายในปี 2569
วันนี้ (วันจันทร์ที่ 24 กุมภาพันธ์ 2568) เวลา 09.20 น. ณ ห้องกัลยาณไมตรี ชั้น 3 กระทรวงกลาโหม นายโจนาธาน เดล คิงส์ (H.E. Mr. Jonathan Dale Kings) เอกอัครราชทูตนิวซีแลนด์ประจำประเทศไทย เข้าเยี่ยมคารวะ นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม โดยสรุปสาระสำคัญของการหารือ ดังนี้
รองนายกรัฐมนตรีกล่าวต้อนรับเอกอัครราชทูตนิวซีแลนด์ฯ พร้อมชื่นชมความสัมพันธ์ระหว่างไทยกับนิวซีแลนด์ที่มีความใกล้ชิดและมีพลวัตอย่างต่อเนื่อง โดยรองนายกรัฐมนตรีหวังเป็นอย่างยิ่งว่า ทั้งสองฝ่ายจะทำงานร่วมกันอย่างใกล้ชิด เพื่อส่งเสริมและสนับสนุนแผนงานต่าง ๆ ในการยกระดับความสัมพันธ์ไทย-นิวซีแลนด์สู่การเป็นหุ้นส่วนยุทธศาสตร์ (Strategic Partnership) ภายในปี 2569 ในโอกาสครบรอบ 70 ปี การสถาปนาความสัมพันธ์ทางการทูตระหว่างกัน
เอกอัครราชทูตนิวซีแลนด์ฯ ขอบคุณรองนายกรัฐมนตรีที่สละเวลาให้เข้าเยี่ยมคารวะในวันนี้ ยินดีที่ความสัมพันธ์ไทย-นิวซีแลนด์ มีความใกล้ชิด โดยเฉพาะในห้วงปีที่ผ่านมา ทั้งสองฝ่ายมีการแลกเปลี่ยนการเยือนและการหารือระดับสูงร่วมกันในหลายโอกาส และจะมีการแลกเปลี่ยนการเยือนอย่างต่อเนื่องในปี 2568 นี้ นอกจากนี้ ในปี 2569 จะครบรอบ 70 ปี การสถาปนาความสัมพันธ์ทางการทูตระหว่างกัน เอกอัครราชทูตนิวซีแลนด์ฯ หวังอย่างยิ่งว่าจะมีการเฉลิมฉลองวาระสำคัญดังกล่าวด้วยการยกระดับความสัมพันธ์สู่การเป็นหุ้นส่วนยุทธศาสตร์ระหว่างกัน
โอกาสนี้ ทั้งสองฝ่ายได้หารือประเด็นความร่วมมือด้านความมั่นคงและกลาโหมร่วมกัน ดังนี้
ความร่วมมือทางทหาร รองนายกรัฐมนตรีชื่นชมการประชุมทวิภาคีด้านความมั่นคงระหว่างกระทรวงกลาโหมกับกระทรวงกลาโหมนิวซีแลนด์ (Thailand-New Zealand Bilateral Defence Talks) ซึ่งเป็นการพัฒนาและขยายความร่วมมือทางทหารระหว่างกัน โดยหวังว่าหน่วยงานที่เกี่ยวข้องของทั้งสองฝ่ายจะประสานในรายละเอียดเพิ่มเติมเพื่อนำผลการประชุมไปปฏิบัติให้เกิดผลอย่างเป็นรูปธรรมต่อไป นอกจากนี้ รองนายกรัฐมนตรีขอบคุณกระทรวงกลาโหมนิวซีแลนด์ที่ส่งกำลังพลเข้าร่วมการฝึกร่วม/ผสม COBRA GOLD 2024 ในโครงการเสนาธิการผสมส่วนเพิ่มนานาชาติ (Multinational Planning Augmentation Team: MPAT) ซึ่งองค์ความรู้และประสบการณ์ของกองทัพนิวซีแลนด์เป็นประโยชน์ต่อการฝึกมาโดยตลอด พร้อมหวังว่าทั้งสองฝ่ายจะมีความร่วมมือด้านการฝึกร่วมในโอกาสต่าง ๆ เพิ่มเติม ด้านเอกอัครราชทูตนิวซีแลนด์ฯ ยินดีที่นิวซีแลนด์ได้มีส่วนร่วมกับไทยในการฝึกร่วมต่าง ๆ และยินดีที่จะมีส่วนร่วมต่อไปในทุก ๆ ครั้ง
การส่งเสริมการศึกษาทางทหาร รองนายกรัฐมนตรีขอบคุณนิวซีแลนด์ที่สนับสนุนการฝึกศึกษาภายใต้โครงการช่วยเหลือซึ่งกันและกัน (Mutual Assistance Program: MAP) ซึ่งช่วยเสริมสร้างศักยภาพกำลังพลของกระทรวงกลาโหม และกระชับความสัมพันธ์ระหว่างกระทรวงกลาโหมของทั้งสองประเทศให้แน่นแฟ้นยิ่งขึ้น โดยรองนายกรัฐมนตรีขอให้นิวซีแลนด์พิจารณาให้การสนับสนุนเพิ่มเติมในหลักสูตรเสนาธิการทหาร ตลอดจนการจัดประชุม MAP Talks ร่วมกัน เพื่อผลักดันความร่วมมือระหว่างกันได้อย่างเต็มศักยภาพยิ่งขึ้น ซึ่งทางเอกอัครราชทูตนิวซีแลนด์ฯ พร้อมให้การสนับสนุน และขอให้มั่นใจว่า ไทยจะได้รับเชิญให้เข้าร่วมในหลักสูตรเสนาธิการทหารร่วมของนิวซีแลนด์ต่อไป
ความร่วมมือภายใต้กรอบอาเซียน รองนายกรัฐมนตรีชื่นชมบทบาทที่สร้างสรรค์ของกระทรวงกลาโหมนิวซีแลนด์ในการดำเนินกิจกรรมความร่วมมือต่าง ๆ ภายใต้กรอบการประชุมรัฐมนตรีกลาโหมอาเซียนกับรัฐมนตรีกลาโหมประเทศคู่เจรจาการประชุม (ADMM - Plus) โดยเฉพาะการเป็นประธานร่วมในคณะทำงานผู้เชี่ยวชาญเฉพาะด้าน (ADMM-Plus Experts’ Working Groups: ADMM-Plus EWGs) ในฐานะประเทศคู่เจรจากับกระทรวงกลาโหมอาเซียน โดยล่าสุดกระทรวงกลาโหมนิวซีแลนด์และกระทรวงกลาโหมสิงคโปร์ได้เป็นประธานร่วมของคณะทำงานผู้เชี่ยวชาญด้านการให้ความช่วยเหลือด้านมนุษยธรรมและการบรรเทาภัยพิบัติ (EWG on Humanitarian Assistance and Disaster Relief: EWG on HADR) ในวงรอบที่ 5 (ปี 2567 - 2570) ซึ่งกระทรวงกลาโหมไทยพร้อมและยินดีสนับสนุนการดำเนินการดังกล่าว ด้านเอกอัครราชทูตนิวซีแลนด์ฯ ขอบคุณไทยที่มีส่วนร่วมอย่างแข็งขัน และเข้าร่วมกิจกรรมดังกล่าว ตลอดจนชื่นชมบทบาทการเป็นเจ้าภาพร่วมของกระทรวงกลาโหมไทยกับสหรัฐฯ ในวงรอบที่ผ่านมา ด้านความมั่นคงทางทะเล
ความร่วมมือด้านอุตสาหกรรมป้องกันประเทศ รองนายกรัฐมนตรีย้ำความมุ่งมั่นของไทยในการพัฒนาอุตสาหกรรมป้องกันประเทศอย่างต่อเนื่อง พร้อมหวังเป็นอย่างยิ่งว่าจะได้มีโอกาสต่อยอดความร่วมมือกับนิวซีแลนด์ในอนาคต เพื่อเสริมสร้างความมั่นคงและความสัมพันธ์ที่แน่นแฟ้นระหว่างกัน โอกาสนี้ รองนายกรัฐมนตรีได้เชิญผู้บังคับบัญชาระดับสูงของกระทรวงกลาโหมนิวซีแลนด์ รวมถึงบริษัทประกอบการของนิวซีแลนด์เข้าร่วมงานนิทรรศการอุปกรณ์ป้องกันประเทศ (Defense and Security 2025) ซึ่งไทยเป็นเจ้าภาพจัดขึ้นระหว่างวันที่ 10-13 พฤศจิกายน 2568 โดยงานดังกล่าวถือเป็นอีกหนึ่งช่องทางในการขยายความร่วมมือระหว่างกันในด้านอุตสาหกรรมป้องกันประเทศ และเป็นเวทีชั้นนำสำหรับการนำเสนอพัฒนาการล่าสุดของเทคโนโลยีด้านการป้องกันประเทศให้เป็นที่รู้จักอย่างกว้างขวางมากยิ่งขึ้น ซึ่งเอกอัครราชทูตนิวซีแลนด์ฯ จะนำเรื่องดังกล่าวให้ทางกระทรวงกลาโหมนิวซีแลนด์รับทราบต่อไป
ในตอนท้าย รองนายกรัฐมนตรีได้เน้นย้ำประเด็นเรื่องความร่วมมือเพื่อปราบปรามแก๊งคอลเซ็นเตอร์ อาชญากรรมข้ามชาติ และยาเสพติด ซึ่งรัฐบาลไทยมุ่งมั่นแก้ปัญหาดังกล่าวอย่างจริงจัง เนื่องจากเห็นเป็นภัยคุกคามในระดับโลก โดยไทยพร้อมร่วมมือกับนานาประเทศ รวมถึงนิวซีแลนด์ ผ่านการเพิ่มพูนความร่วมมือในการแลกเปลี่ยนข่าวกรองระหว่างกัน และส่งเสริมความร่วมมือด้านความมั่นคงใน 3 สาขา ได้แก่ อาหาร พลังงาน และมนุษย์ ตลอดจนเน้นย้ำความต้องการของไทยในการผลักดันภูมิภาคเอเชียตะวันออกเฉียงใต้ให้เป็นภูมิภาคที่เป็นกลาง และสนับสนุนการแก้ปัญหาความท้าทายต่าง ๆ อย่างสันติวิธี ด้านเอกอัครราชทูตนิวซีแลนด์ฯ ชื่นชมความมุ่งมั่นของรัฐบาลไทยในการปราบปรามแก๊งคอลเซ็นเตอร์ ซึ่งมีความซับซ้อนและท้าทายเป็นอย่างมาก ตลอดจนเห็นด้วยกับไทยในการใช้ช่องทางทางการทูตเพื่อแก้ปัญหา อย่างไรก็ดี ความร่วมมือด้านกลาโหมและการป้องกันประเทศก็เป็นอีกประเด็นที่สำคัญ

ที่มา : https://www.thaigov.go.th/news/contents/details/93730