รัฐบาลไทย-ข่าวทำเนียบรัฐบาล-“ธนดล” เผย ส.ป.ก. เตรียมส่งหนังสือถึงกรมที่ดิน ตรวจสอบการออกโฉนดในเขตปฏิรูปที่ดิน อ.ปากช่อง จ.นครราชสีมา กว่า 46,000 ไร่ ภายใน 30 วัน หากเพิกเฉย ส.ป.ก.ใช้สิทธิ์ฟ้องศาลปกครองเพิกถอน


วันจันทร์ที่ 24 กุมภาพันธ์ 2568
“ธนดล” เผย ส.ป.ก. เตรียมส่งหนังสือถึงกรมที่ดิน ตรวจสอบการออกโฉนดในเขตปฏิรูปที่ดิน อ.ปากช่อง จ.นครราชสีมา กว่า 46,000 ไร่ ภายใน 30 วัน หากเพิกเฉย ส.ป.ก.ใช้สิทธิ์ฟ้องศาลปกครองเพิกถอน
“ธนดล” เผย ส.ป.ก. เตรียมส่งหนังสือถึงกรมที่ดิน ตรวจสอบการออกโฉนดในเขตปฏิรูปที่ดิน อ.ปากช่อง จ.นครราชสีมา กว่า 46,000 ไร่ ภายใน 30 วัน หากเพิกเฉย ส.ป.ก.ใช้สิทธิ์ฟ้องศาลปกครองเพิกถอน
นายธนดล สุวัณณะฤทธิ์ คณะที่ปรึกษารัฐมนตรีว่าการกระทรวงเกษตรและสหกรณ์ เปิดเผยภายหลังเป็นประธานการประชุมคณะทำงานการขับเคลื่อนการตรวจสอบและพิจารณาความผิดเกี่ยวกับผู้ได้รับการจัดที่ดินและผู้ถือครองที่ดินโดยมิชอบในเขตปฏิรูปที่ดิน ครั้งที่ 2/2568 โดยมี นายเศรษฐเกียรติ กระจ่างวงษ์ เลขาธิการสำนักงานการปฏิรูปที่ดินเพื่อเกษตรกรรม และผู้แทนจากหน่วยงานที่เกี่ยวข้องเข้าร่วม ณ ห้องประชุมไชยยงค์ ชูชาติ สำนักงานการปฏิรูปที่ดินเพื่อเกษตรกรรม ว่า คณะทำงานฯ ได้ส่งมอบข้อมูลสำคัญภายหลังการลงพื้นที่ตรวจสอบข้อเท็จจริงเกี่ยวกับการออกโฉนดและการถือครองที่ดินในพื้นที่อำเภอปากช่อง จังหวัดนครราชสีมา ที่อยู่ในเขตปฏิรูปที่ดินของ ส.ป.ก. กว่า 46,000 ไร่ เมื่อวันที่ 18 กุมภาพันธ์ ที่ผ่านมา ให้แก่สำนักงานการปฏิรูปที่ดินเพื่อเกษตรกรรม (ส.ป.ก.) พร้อมส่งหนังสือถึงกรมที่ดินเพื่อตรวจสอบการออกโฉนดอย่างเร่งด่วน
“ที่ประชุมได้รับฟังสรุปผลการลงพื้นที่ของคณะทำงานฯ พร้อมทั้ง พิจารณาให้ข้อมูลเพิ่มเติมเกี่ยวกับปัญหาและแนวทางการแก้ไขปัญหา เพื่อหาข้อสรุปและแนวทางการดำเนินการภายหลังการลงพื้นที่ตรวจสอบข้อเท็จจริงในพื้นที่ดังกล่าว ซึ่งที่ประชุมมีมติเห็นชอบให้ ส.ป.ก. ส่งหนังสือไปยังกรมที่ดิน เพื่อขอรายละเอียดเกี่ยวกับการออกโฉนดที่ดินในพื้นที่ ส.ป.ก. อำเภอปากช่อง จังหวัดนครราชสีมา ครอบคลุมพื้นที่กว่า 46,000 ไร่ คาดว่าทางกรมที่ดินจะจัดส่งข้อมูลดังกล่าวกลับมายัง ส.ป.ก. ได้ภายใน 30 วัน หลังจากส่งหนังสือ และหากใช้เวลาดำเนินการนานกว่านั้น ทาง ส.ป.ก. ได้เตรียมข้อมูลยื่นฟ้องต่อศาลปกครองในลำดับต่อไป ทั้งนี้ เป็นไปตามอำนาจหน้าที่ของ ส.ป.ก. ในการดำเนินการตามกฎหมายว่าด้วยการปฏิรูปที่ดินเพื่อเกษตรกรรมและกฎหมายอื่นที่เกี่ยวข้อง เพื่อนำที่ดินอันเป็นของรัฐกลับคืนสู่มือเกษตรกรอย่างแท้จริงตามเจตนารมณ์ของ ส.ป.ก. ต่อไป” นายธนดล กล่าว

ที่มา : https://www.thaigov.go.th/news/contents/details/93732