รัฐบาลไทย-ข่าวทำเนียบรัฐบาล-รัฐบาลเร่งจัดการบุหรี่ไฟฟ้าหนัก พร้อมเตือนภัย“บุหรี่ซอมบี้” มีส่วนผสมของยานำสลบ ภัยร้ายในรูปแบบใหม่ที่วัยรุ่นต้องระวัง สูบสลบถึงตาย  


วันจันทร์ที่ 24 กุมภาพันธ์ 2568
24/02/2568
พิมพ์
รัฐบาลเร่งจัดการบุหรี่ไฟฟ้าหนัก พร้อมเตือนภัย“บุหรี่ซอมบี้” มีส่วนผสมของยานำสลบ ภัยร้ายในรูปแบบใหม่ที่วัยรุ่นต้องระวัง สูบสลบถึงตาย
รัฐบาลเร่งจัดการบุหรี่ไฟฟ้าหนัก พร้อมเตือนภัย“บุหรี่ซอมบี้” มีส่วนผสมของยานำสลบ ภัยร้ายในรูปแบบใหม่ที่วัยรุ่นต้องระวัง สูบสลบถึงตาย พบแพร่ระบาดย่านแหล่งท่องเที่ยว และลักลอบขายออนไลน์
วันนี้ (24 กุมภาพันธ์ 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า  วันนี้รัฐบาลให้ความสำคัญในนโยบายปราบปรามยาเสพติดรวมทั้งบุหรี่ไฟฟ้าและอุปกรณ์ซึ่งพบเป็นจำนวนมากและได้เร่งดำเนินการจัดการ กลุ่มผู้กระทำผิดและลงโทษผู้ที่มีส่วนเกี่ยวข้องทั้งข้าราชการตำรวจ และผู้ที่ปล่อยปละละเลยให้นำเข้ามาจากต่างประเทศอย่างผิดกฎหมาย
ในขณะที่ปัจจุบัน คนร้ายนักค้ายาเสพติดได้พัฒนาคิดค้นผสมผสานสูตรยาเสพติดชนิดใหม่ หรือที่เรียกว่า  "ยาเสพติดประดิษฐ์เอง” เพื่อหลอกล่อ นักเสพหน้าเก่า-หน้าใหม่ให้ทดลองใช้ยาเสพติด ถึงแม้ภาครัฐจะเข้มงวดในการปราบปราม แต่ยังพบการแพร่ระบาดของยาเสพติดอย่างต่อเนื่อง ซึ่งจากข้อมูลล่าสุดพบการแพร่ระบาด “บุหรี่ซอมบี้” ย่านสถานบันเทิงแถวทองหล่อ
สำหรับ “บุหรี่ซอมบี้” มีส่วนผสมของสารเอโทมีเดท (Etomidate) ยานำสลบที่ใช้ในทางการแพทย์ หากใช้ในทางที่ผิดเหมือนยาเสพติด ทำให้ง่วงซึมอย่างรุนแรง อัตราการหายใจลดลง หรือเกิดภาวะหายใจช้าลงจนเป็นอันตราย ความดันโลหิตต่ำ คลื่นไส้อาเจียนสับสน หมดสติ อาจทำให้เสียชีวิตได้ ขออย่าหลงเชื่อคำชักชวนว่าปลอดภัยหรือลองแค่ครั้งเดียวไม่เป็นไร ทั้งนี้ นอกจากพบแพร่ระบาดในสถานบันเทิงแล้ว ยังพบการลักลอบจำหน่ายผ่านช่องทางออนไลน์และในสถานที่รวมกลุ่มต่าง ๆ โดยมักอ้างสรรพคุณว่าทำให้ผ่อนคลายและนอนหลับสบาย
"บุหรี่ซอมบี้"  คือบุหรี่ไฟฟ้าที่มีการผสมสาร Etomidate ลงไปเพื่อให้ออกฤทธิ์เหมือนยาเสพติด บุหรี่ไฟฟ้ามีผลกระทบกับสุขภาพผู้สูบมากมาย ยิ่งมีการผสมยาและสารต่างๆ ลงไปยิ่งอันตรายเพิ่มมากขึ้น ถึงแม้จะมีการเลิกสูบไปแล้วแต่ยังส่งผลในระยะยาวต่อฮอร์โมนที่ต่อมหมวกไต ทำให้ร่างกายไม่สามารถสร้าง ฮอร์โมนคอร์ติซอล (Cortisol) ส่งผลให้การทำงานของกล้ามเนื้อผิดปกติ
“ขอเตือนกลุ่มวัยรุ่นรวมไปถึงประชาชนทั่วไป ที่คิดจะทดลองใช้ “บุหรี่ซอมบี้” หรือบุหรี่ไฟฟ้าที่มีการผสมยาและสารต่างๆ ลงไป ให้ตระหนักถึงอันตรายที่อาจจะเกิดขึ้นให้มาก ซึ่งร้ายแรงที่สุดอาจทำให้เสียชีวิตได้  และไม่มีทางรู้ได้เลยว่าผู้ขายตั้งใจผสมสารชนิดใดลงไป มากน้อยเพียงใด อย่าหลงเชื่อคำชักชวนว่าปลอดภัยหรือ ลองแค่ครั้งเดียว ไม่เป็นไร ทั้งนี้ ผู้ปกครองควรหมั่นสังเกตพฤติกรรมบุตรหลานอย่างใกล้ชิด โดยเฉพาะการใช้จ่ายเงินที่มากขึ้น มีอาการง่วงซึมผิดปกติ การเปลี่ยนแปลงของกลุ่มเพื่อน การเก็บตัวหรือหลบซ่อนในห้อง หากพบพฤติกรรมเหล่านี้ต้องรีบเข้าไปพูดคุย ด้วยความรักและความเข้าใจ บอกกล่าวถึงอันตรายที่จะตามมา” นายอนุกูล ย้ำ

ที่มา : https://www.thaigov.go.th/news/contents/details/93726