รัฐบาลไทย-ข่าวทำเนียบรัฐบาล-กระทรวงเกษตรฯ จัดประชุมคณะอนุกรรมการดำเนินการจัดงานพระราชพิธีพืชมงคลจรดพระนังคัลแรกนาขวัญ ประจำปี 2568


วันจันทร์ที่ 24 กุมภาพันธ์ 2568
กระทรวงเกษตรฯ จัดประชุมคณะอนุกรรมการดำเนินการจัดงานพระราชพิธีพืชมงคลจรดพระนังคัลแรกนาขวัญ ประจำปี 2568
กระทรวงเกษตรฯ จัดประชุมคณะอนุกรรมการดำเนินการจัดงานพระราชพิธีพืชมงคลจรดพระนังคัลแรกนาขวัญ ประจำปี 2568
นางอัญชลี สุวจิตตานนท์ รองปลัดกระทรวงเกษตรและสหกรณ์ เปิดเผยภายหลังเป็นประธานการประชุมคณะอนุกรรมการดำเนินการจัดงานพระราชพิธีพืชมงคลจรดพระนังคัลแรกนาขวัญ ประจำปี 2568 ครั้งที่ 1/2568 โดยมี นายพรเทพ ศรีธนาธร ผู้ช่วยปลัดกระทรวงเกษตรและสหกรณ์ ผู้บริหารในสังกัดกระทรวงเกษตรและสหกรณ์ และหน่วยงานที่เกี่ยวข้อง เข้าร่วม ณ ห้องประชุม 134 - 135 กระทรวงเกษตรและสหกรณ์ และผ่านระบบ Zoom Meeting ว่า ที่ประชุมรับทราบคำสั่งแต่งตั้งคณะอนุกรรมการดำเนินการจัดงานพระราชพิธีพืชมงคลจรดพระนังคัลแรกนาขวัญ ประจำปี 2568 และคณะทำงานพระราชพิธีพืชมงคลจรดพระนังคัลแรกนาขวัญ ประจำปี 2568 พร้อมรับทราบกำหนดวันพระราชพิธีพืชมงคลจรดพระนังคัลแรกนาขวัญ ประจำปี 2568 โดยกำหนดให้วันพฤหัสบดีที่ 8 พฤษภาคม 2568 เป็นวันสวดมนต์เริ่มพระราชพิธีพืชมงคล ณ พระอุโบสถวัดพระศรีรัตนศาสดาราม และวันศุกร์ที่ 9 พฤษภาคม 2568 เป็นวันพระราชพิธีพืชมงคลจรดพระนังคัลแรกนาขวัญ (วันไถ่หว่าน) ณ มณฑลพิธีท้องสนามหลวง
ทั้งนี้ ที่ประชุมได้มีมติเห็นชอบรูปแบบการจัดพระราชพิธีพืชมงคลจรดพระนังคัลแรกนาขวัญ ประจำปี 2568 และเห็นชอบแผนการจัดการประชุมเพื่อติดตามผลการดำเนินงานของคณะอนุกรรมการดำเนินการจัดงานพระราชพิธีพืชมงคลจรดพระนังคัลแรกนาขวัญ ประจำปี 2568 พร้อมมอบหมายคณะทำงานพระราชพิธีพืชมงคลจรดพระนังคัลแรกนาขวัญทั้ง 20 คณะ เพื่อดำเนินงานตามหน้าที่ความรับผิดชอบในด้านต่าง ๆ ให้เป็นไปด้วยความเรียบร้อยสมบูรณ์
นอกจากนี้ ยังได้ติดตามความคืบหน้าการดำเนินงานในด้านต่าง ๆ ได้แก่ การขออนุญาตใช้พื้นที่สนามหลวงและแผนการฝึกซ้อมใหญ่ - ซ้อมย่อย และการฝึกซ้อมริ้วขบวนอิสริยยศงานพระราชพิธีพืชมงคลจรดพระนังคัลแรกนาขวัญ ประจำปี 2568 อีกด้วย

ที่มา : https://www.thaigov.go.th/news/contents/details/93762