รัฐบาลไทย-ข่าวทำเนียบรัฐบาล-นายกรัฐมนตรีกล่าวคำปราศรัยเนื่องในโอกาส “วันศิลปินแห่งชาติ” ประจำปี 2568 ส่งเสริมศักยภาพของศิลปินไทยด้วยทุนทางวัฒนธรรมสร้างสรรค์งานศิลปะไทยให้ก้าวสู่ระดับนานาชาติ


วันจันทร์ที่ 24 กุมภาพันธ์ 2568
24/02/2568
พิมพ์
นายกรัฐมนตรีกล่าวคำปราศรัยเนื่องในโอกาส “วันศิลปินแห่งชาติ” ประจำปี 2568 ส่งเสริมศักยภาพของศิลปินไทยด้วยทุนทางวัฒนธรรมสร้างสรรค์งานศิลปะไทยให้ก้าวสู่ระดับนานาชาติ
นายกรัฐมนตรีกล่าวคำปราศรัยเนื่องในโอกาส “วันศิลปินแห่งชาติ” ประจำปี 2568 ส่งเสริมศักยภาพของศิลปินไทยด้วยทุนทางวัฒนธรรมสร้างสรรค์งานศิลปะไทยให้ก้าวสู่ระดับนานาชาติ
วันนี้ (24 กุมภาพันธ์ 2568) เวลา 08.30 น. นายจิรายุ ห่วงทรัพย์ โฆษกประจำสำนักนายกรัฐมนตรี  เผยว่า นางสาวแพทองธาร  ชินวัตร  นายกรัฐมนตรี ได้กล่าวคำปราศรัยเนื่องในโอกาส “วันศิลปินแห่งชาติ” ประจำปี 2568  สรุปสาระสำคัญ ดังนี้
นายกรัฐมนตรี กล่าวในนามของรัฐบาล ขอส่งความระลึกถึงและความปรารถนาดีมายังศิลปินแห่งชาติ ศิลปินทุกสาขา ตลอดจนผู้ที่เกี่ยวข้องกับการสร้างสรรค์งานศิลปะทุกคน  รัฐบาลได้ประกาศให้วันที่ 24 กุมภาพันธ์ของทุกปี ซึ่งเป็นวันคล้ายวันพระบรมราชสมภพของพระบาทสมเด็จพระพุทธเลิศหล้านภาลัย เป็น “วันศิลปินแห่งชาติ” ด้วยทรงเป็นปราชญ์ด้านวรรณศิลป์ทรงมีพระอัจฉริยภาพและมีพระปรีชาสามารถในงานศิลปะแขนงต่าง ๆ รวมทั้งเป็นการยกย่องเชิดชูเกียรติศิลปินที่มีผลงานศิลปะเป็นประโยชน์ต่อสังคมและประเทศชาติ ตลอดจนสร้างชื่อเสียง ทั้งในประเทศและต่างประเทศ
รัฐบาลมีนโยบายส่งเสริมการยกระดับภูมิปัญญาไทยไปสู่วัฒนธรรมสร้างสรรค์ โดยส่งเสริมศักยภาพของศิลปินไทยด้วยทุนทางวัฒนธรรมให้สามารถสร้างสรรค์งานศิลปะไทยให้ก้าวสู่ระดับสากล ซึ่งจะช่วยสร้างขวัญและกำลังใจให้แก่ศิลปินชาวไทย และเป็นการเผยแพร่งานศิลปะไทยให้เป็นที่รู้จัก ในระดับนานาชาติ ศิลปินแห่งชาติ ถือเป็นปราชญ์ผู้มีความรู้ ความสามารถ มีความเชี่ยวชาญเป็นเลิศในศิลปะแขนงต่าง ๆ ทั้งสาขาทัศนศิลป์ วรรณศิลป์ และศิลปะการแสดง ซึ่งทุกคนได้อุทิศตนสร้างสรรค์ และถ่ายทอดผลงานศิลปะที่ทรงคุณค่า อีกทั้ง ยังเป็นทรัพยากรบุคคลที่มีคุณูปการต่อประเทศชาติ  ที่มีส่วนสำคัญในการสานต่อและอนุรักษ์ศิลปวัฒนธรรมของชาติให้มีการสืบทอดไปสู่ชนรุ่นหลังต่อไป
นายกรัฐมนตรีเชิญชวนคนไทยร่วมน้อมรำลึกในพระมหากรุณาธิคุณของพระบาทสมเด็จพระพุทธเลิศหล้านภาลัย ผู้ทรงส่งเสริม ทำนุบำรุงศิลปวัฒนธรรมของชาติให้เจริญรุ่งเรือง และร่วมกันธำรงรักษางานศิลปวัฒนธรรมของชาติที่มีคุณค่าให้ปรากฏเป็นเกียรติภูมิของชาติไทยสืบไป
******************

ที่มา : https://www.thaigov.go.th/news/contents/details/93720