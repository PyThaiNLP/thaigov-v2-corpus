รัฐบาลไทย-ข่าวทำเนียบรัฐบาล-กรุงไทยร่วมกับ “มหามกุฎราชวิทยาลัย” ยกระดับการศึกษายุคดิจิทัลผ่าน Krungthai Campus Application


วันจันทร์ที่ 24 กุมภาพันธ์ 2568
24/02/2568
พิมพ์
กรุงไทยร่วมกับ “มหามกุฎราชวิทยาลัย” ยกระดับการศึกษายุคดิจิทัลผ่าน Krungthai Campus Application
ธ.กรุงไทยร่วมกับ ม.มหามกุฎราชวิทยาลัย ยกระดับการบริหารจัดการมหาวิทยาลัย ผ่าน Krungthai Campus Application ครบจบทุกบริการในแอปฯเดียว ทั้งการชำระเงิน บริการการศึกษาและการจัดการบริหารจัดการภายใน ตอบโจทย์ทุกไลฟ์สไตล์ของบุคลากรมหาวิทยาลัย
ธนาคารกรุงไทย ร่วมกับ มหาวิทยาลัยมหามกุฎราชวิทยาลัย ยกระดับการบริหารจัดการมหาวิทยาลัย ผ่าน Krungthai Campus Application ครบจบทุกบริการในแอปฯเดียว ทั้งการชำระเงิน บริการการศึกษาและการจัดการบริหารจัดการภายใน ตอบโจทย์ทุกไลฟ์สไตล์ของบุคลากรมหาวิทยาลัย ตอกย้ำความมุ่งมั่นนำเทคโนโลยีดิจิทัล ยกระดับการศึกษาไทย
พระธรรมวชิรจินดาภรณ์, รศ.ดร. อธิการบดี มหาวิทยาลัยมหามกุฎราชวิทยาลัย กล่าวว่า การพัฒนาเทคโนโลยีและนวัตกรรมดิจิทัลในปัจจุบันมีบทบาทสำคัญในการบริหารจัดการองค์กร รวมถึงการพัฒนาสถาบันการศึกษาให้ก้าวทันยุคสมัย ความร่วมมือในครั้งนี้เป็นการผสานพลังระหว่างมหาวิทยาลัยและสถาบันการเงินชั้นนำ เพื่อสร้างแพลตฟอร์มที่ช่วยอำนวยความสะดวกให้กับนักศึกษา คณาจารย์ และบุคลากร  ให้สามารถเข้าถึงบริการทางการเงินได้อย่างสะดวกและปลอดภัย
นอกจากนี้ การลงนามบันทึกข้อตกลงความร่วมมือครั้งนี้ ยังสะท้อนถึงเจตนารมณ์ของทั้งสององค์กรในการพัฒนาระบบบริหารจัดการที่มีประสิทธิภาพ โปร่งใส และเป็นไปตามมาตรฐานสากล เพื่อให้เกิดประโยชน์สูงสุดแก่ผู้ใช้งาน และเป็นรากฐานสำคัญในการพัฒนาเทคโนโลยีในภาคการศึกษาให้ก้าวไกลยิ่งขึ้น
ผศ.ดร.เอื้อมพร มัชฌิมวงศ์ รองอธิการบดี ด้านการเงินและบริหารทรัพย์สิน มหาวิทยาลัยมหามกุฎราชวิทยาลัย กล่าวว่า ความร่วมมือกันในครั้งนี้ มหาวิทยาลัยมหามกุฎราชวิทยาลัยได้นำระบบมาใช้ครอบคลุม ทั้ง 7 วิทยาเขต และ 3 วิทยาลัย โดยมีผู้ใช้บริการทั้งสิ้นกว่า 6,000 ราย ตามพันธกิจของมหาวิทยาลัยในการนำเทคโนโลยีดิจิทัลมาประยุกต์ใช้ เพื่อยกระดับการจัดการทางการเงิน เพิ่มประสิทธิภาพในการดำเนินงานและการบริหารจัดการภายในมหาวิทยาลัย บูรณาการข้อมูลสารสนเทศเพื่อการวิเคราะห์และสนับสนุนการตัดสินใจที่มีต่อการบริหารงาน พร้อมกันนี้ ในอนาคตยังมีแผนความร่วมมือกับธนาคารกรุงไทยในการออกบัตร IPAC สำหรับนักศึกษาเพื่อรองรับการใช้งานที่ครอบคลุมและสะดวกสบายยิ่งขึ้น
นางสาวนารีรัชย์ อริยประยูร ผู้บริหารสายงานสายงานกลยุทธ์และผลิตภัณฑ์รายย่อย ธนาคารกรุงไทย กล่าวว่า ธนาคารกรุงไทย มุ่งมั่นพัฒนาผลิตภัณฑ์และบริการทางการเงิน เพื่อตอบโจทย์ลูกค้าในทุกมิติ โดยเฉพาะด้านการศึกษา ซึ่งเป็น 1 ใน 5 ระบบนิเวศหลักที่ธนาคารให้ความสำคัญ โดยนำเทคโนโลยีมาเพิ่มขีดความสามารถในการบริหารจัดการภายในสถาบันการศึกษาให้มีประสิทธิภาพยิ่งขึ้น ล่าสุด ร่วมมือกับมหาวิทยาลัยมหามกุฎราชวิทยาลัย ซึ่งเป็นสถาบันการศึกษาทางพระพุทธศาสนา นำระบบ Krungthai Campus Application มายกระดับการบริหารจัดการทางการศึกษาให้ทันสมัยและตอบโจทย์ยุคดิจิทัล พร้อมพัฒนา Payment Platform รองรับการชำระค่าเทอมและค่าธรรมเนียมต่างๆ ผ่านเว็บไซต์ของมหาวิทยาลัย สามารถชำระเงินผ่านบัตรเดบิต หรือ บัตรเครดิตที่มีสัญลักษณ์ VISA หรือ MasterCard และเชื่อมต่อกับระบบ Krungthai Fast Pay (Payment Gateway)  ของธนาคาร เพื่อให้การชำระเงินเป็นไปอย่างสะดวก รวดเร็ว และปลอดภัย
Krungthai Campus Application เป็น One Stop Service ที่ตอบโจทย์ทุกไลฟ์สไตล์ในมหาวิทยาลัย ครอบคลุมการใช้งานของ นักศึกษา อาจารย์ และเจ้าหน้าที่ โดดเด่นด้วยฟังก์ชันการใช้งานที่ง่าย สะดวก และรวดเร็ว การจัดการข้อมูลส่วนตัว  การยืนยันตัวตนผ่าน Virtual Card พร้อมอัพเดตข่าวสารและกิจกรรมของมหาวิทยาลัย  การจองสถานที่และอุปกรณ์ การเช็คชื่อผู้เข้าร่วมกิจกรรม ตลอดจนการชำระค่าธรรมเนียมการศึกษาและค่าใช้จ่ายอื่นๆ ผ่าน QR Payment พร้อมรับสิทธิประโยชน์เพิ่มเติมจาก "เป๋าตังเปย์" บนแอปฯ เป๋าตัง โดยปัจจุบัน ได้รับความสนใจจากสถาบันการศึกษากว่า 38 แห่งทั่วประเทศ และมีผู้ใช้งานกว่า 300,000 ราย สะท้อนถึงความสำเร็จและความมุ่งมั่นของธนาคารในการนำเทคโนโลยีดิจิทัลมายกระดับการศึกษา เพื่อขับเคลื่อนประเทศเติบโตอย่างยั่งยืน ตามวิสัยทัศน์ "กรุงไทย เคียงข้างไทย สู่ความยั่งยืน"

ที่มา : https://www.thaigov.go.th/news/contents/details/93738