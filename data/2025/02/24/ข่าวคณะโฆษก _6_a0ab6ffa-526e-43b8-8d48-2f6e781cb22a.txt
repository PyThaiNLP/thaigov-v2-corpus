รัฐบาลไทย-ข่าวทำเนียบรัฐบาล-​รัฐบาลขับเคลื่อนแก้ไขปัญหาสินค้าเกษตร ตั้งคณะกรรมการ+อนุกรรมการจังหวัด ดูแลแก้ไขปัญหาด้านการเกษตร ขอให้พี่น้องเกษตรเชื่อมั่นการแก้ไขปัญหา  


วันจันทร์ที่ 24 กุมภาพันธ์ 2568
24/02/2568
พิมพ์
​รัฐบาลขับเคลื่อนแก้ไขปัญหาสินค้าเกษตร ตั้งคณะกรรมการ+อนุกรรมการจังหวัด ดูแลแก้ไขปัญหาด้านการเกษตร ขอให้พี่น้องเกษตรเชื่อมั่นการแก้ไขปัญหา
​รัฐบาลขับเคลื่อนแก้ไขปัญหาสินค้าเกษตร ตั้งคณะกรรมการ+อนุกรรมการจังหวัด ดูแลแก้ไขปัญหาด้านการเกษตร ขอให้พี่น้องเกษตรเชื่อมั่นการแก้ไขปัญหา ยืนยันรัฐบาลให้ความสำคัญต่อปัญหาของพี่น้องเกษตรกร
วันนี้ (24 กุมภาพันธ์ 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า จากสถานการณ์ข้าวเปลือกนาปรังปี 2567/2568 ที่กำลังทยอยออกสู่ตลาดกำลังประสบปัญหาราคาต่ำกว่า 10,000 บาท นั้น รัฐบาลไม่ได้นิ่งนอนใจต่อความเดือดร้อนของพี่น้องเกษตรกร รัฐบาล โดยกระทรวงเกษตรและสหกรณ์บูรณาการความร่วมมือ เดินหน้าเร่งแก้ไขปัญหาขับเคลื่อนงานด้านการเกษตรและสหกรณ์ให้เป็นไปด้วยความเรียบร้อย และเพื่อเกิดความต่อเนื่องอย่างมีประสิทธิภาพตามข้อสั่งการของนางสาวแพทองธาร ชินวัตร นายกรัฐมนตรี
นายอนุกูล กล่าวว่า นางนฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ ได้ดำเนินการแต่งตั้งคณะกรรมการติดตามและขับเคลื่อนงานด้านการเกษตรและสหกรณ์ตามนโยบาย ประกอบด้วยนางสาวณมาณิตา กลับบ้านเกาะ ผู้ช่วยรัฐมนตรีประจำกระทรวงเกษตรและสหกรณ์ เป็นประธานกรรมดำการ และมีนายอนุกูล พฤกษานุศักดิ์ รองโฆษกประจำสำนักนายกรัฐมนตรี เป็นกรรมการ พร้อมด้วยผู้แทนหน่วยงานที่เกี่ยวข้องร่วมเป็นกรรมการ โดยมีหน้าที่และอำนาจในการติดตามและเร่งขับเคลื่อนนโยบายด้านการเกษตรและสหกรณ์ ของรัฐมนตรีว่าการกระทรวงเกษตรและสหกรณ์ เพื่อให้บรรลุผลสัมฤทธิ์ตามนโยบาย และดำเนินการเชิญหน้าส่วนราชการหรือหัวหน้าหน่วยงานหรือผู้ที่เกี่ยวข้องมาให้ข้อมูลความเห็นและข้อเสนอแนะ รวมทั้งจัดส่งเอกสารและข้อมูลที่เกี่ยวข้องตามที่คณะกรรมการเห็นสมควร พร้อมรับเรื่องร้องเรียนแก้ไขปัญหาของประชาชน
พร้อมกันนี้ เพื่อให้สามารถแก้ปัญหาได้ครอบทุกมิติในระดับจังหวัด กระทรวงเกษตรและสหกรณ์ ได้ดำเนินการแต่งตั้งอนุกรรมการการติดตามและขับเคลื่อนงานด้านการเกษตรและสหกรณ์ตามนโยบายรัฐมนตรีว่าการกระทรวงเกษตรและสหกรณ์ เพื่อติดตามและเร่งรัดการขับเคลื่อนนโยบายด้านการเกษตรและสหกรณ์ในระดับจังหวัด และเพื่อให้บรรลุผลสัมฤทธิ์ตามนโยบายและข้อสั่งการ รวมถึงรับข้อร้องเรียนแก้ไขปัญหาของประชาชนด้านการเกษตรและสหกรณ์ในจังหวัด พร้อมรายงานผลการดำเนินงานต่อคณะกรรมการติดตามและขับเคลื่อนงานด้านเกษตรและสหกรณ์ และปฏิบัติหน้าที่อื่น ๆ ตามที่คณะกรรมการติดตามและขับเคลื่อนงานด้านการเกษตรและสหกรณ์ตามนโยบายรัฐมนตรีว่าการกระทรวงเกษตรและสหกรณ์มอบหมาย
“ขอให้พี่น้องชาวนาและเกษตรกรเชื่อมั่นต่อการทำงานแก้ไขปัญหาของรัฐบาล ยืนยันรัฐบาลให้ความสำคัญกับปัญหาของพี่น้องเกษตรกร ซึ่งเป็นกระดูกสันหลังของชาติ โดยกระทรวงเกษตรและสหกรณ์จะเร่งพัฒนาพันธุ์ข้าวและแจกจ่ายแก่พี่น้องเกษตรกรให้เพียงพอ เพื่อให้ได้ข้าวที่มีคุณภาพตรงตามความต้องการของตลาด ส่วนมาตรการระยะสั้นเรื่องการพยุงราคาข้าว คณะกรรมการนโยบายและบริหารจัดการข้าว (นบข.) จะเร่งออกมาตรการที่ชัดเจนเพื่อช่วยเหลือพี่น้องเกษตรต่อไป” นายอนุกูล ย้ำ

ที่มา : https://www.thaigov.go.th/news/contents/details/93753