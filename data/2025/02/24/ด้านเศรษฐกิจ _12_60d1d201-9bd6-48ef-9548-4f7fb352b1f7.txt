รัฐบาลไทย-ข่าวทำเนียบรัฐบาล-ธ.ก.ส. ยกทัพสินค้าและผลิตภัณฑ์จากเกษตรกรคุณภาพ ถึงมือผู้บริโภคโดยตรง กับงาน “ของดีมีตลาด ภาคตะวันออก x ภาคกลาง” 26-28 ก.พ.นี้ ที่ ธ.ก.ส. สำนักงานใหญ่


วันจันทร์ที่ 24 กุมภาพันธ์ 2568
24/02/2568
พิมพ์
ธ.ก.ส. ยกทัพสินค้าและผลิตภัณฑ์จากเกษตรกรคุณภาพ ถึงมือผู้บริโภคโดยตรง กับงาน “ของดีมีตลาด ภาคตะวันออก x ภาคกลาง” 26-28 ก.พ.นี้ ที่ ธ.ก.ส. สำนักงานใหญ่
กลับมาเอาใจนักช้อปอีกครั้ง!! กับงาน “ตลาดนัดของดีวิถีชุมชนลูกค้า ธ.ก.ส.” ภายใต้ธีม “ของดีมีตลาดภาคตะวันออก x ภาคกลาง” ระหว่างวันที่ 26-28 กุมภาพันธ์นี้ ณ บริเวณด้านหน้า ธ.ก.ส. สำนักงานใหญ่ กรุงเทพฯ
กลับมาเอาใจนักช้อปอีกครั้ง!! กับงาน “ตลาดนัดของดีวิถีชุมชนลูกค้า ธ.ก.ส.” ภายใต้ธีม “ของดีมีตลาดภาคตะวันออก x ภาคกลาง” คัดสุดยอดสินค้าเกษตรและผลิตภัณฑ์ชุมชนเกรดพรีเมียม คุณภาพดี ราคาสุดคุ้ม!! จากภาคตะวันออกและภาคกลาง รวมกว่า 50 ร้านค้า มาให้เลือกซื้ออย่างจุใจที่เดียวจบ ได้ครบทุกความต้องการ ระหว่างวันที่ 26-28 กุมภาพันธ์นี้ ณ บริเวณด้านหน้า ธ.ก.ส. สำนักงานใหญ่ กรุงเทพฯ เดินทางสะดวก ติดกับสถานีรถไฟฟ้าบีทีเอส สถานีมหาวิทยาลัยเกษตรศาสตร์
นายไพศาล หงษ์ทอง รองผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า เพื่อเป็นการเพิ่มช่องทางให้ลูกค้าประชาชนทั่วไปได้มีโอกาสเลือกซื้อสุดยอดผลิตภัณฑ์ดีมีคุณภาพเกรดพรีเมียม ในราคาสุดคุ้มจากเกษตรกร และกลุ่มผู้ประกอบการในภาคการเกษตร ธ.ก.ส. ในฐานะสถาบันการเงินของรัฐซึ่งมีเป้าหมายสู่การเป็น “แกนกลางการเกษตร” หรือ Essence of Agriculture จึงได้จัดงาน “ตลาดนัดของดีวิถีชุมชนลูกค้า ธ.ก.ส.”ภายใต้ธีม “ของดีมีตลาด ภาคตะวันออก x ภาคกลาง” โดยรวมสินค้าทั้งประเภทของสด ของแห้ง ผลไม้ไปจนถึงของใช้สำหรับสายแฟชั่น สายช้อปจากร้านค้ากว่า 50 แห่ง ส่งตรงมาไว้ในงาน อาทิ ฟาร์มเห็ดยายฉิม จ.นครนายก นำผลิตภัณฑ์อาหารแปรรูปจากเห็ด เช่น เห็ดอบสมุนไพร เห็ดหูหนูเฉาก๊วย น้ำพริกเห็ด แหนมเห็ด ที่หารับประทานได้ ยากมาให้ลิ้มลองถึงที่ ดารุณี ข้าวเกรียบปลา จ.ปทุมธานี ส่งตรงความสดใหม่ของข้าวเกรียบปลาพร้อมทานและเมี่ยงคำที่คงรสชาติดั้งเดิม สวนป้านุ-ลุงไก่ จ.ระยอง น้ำเมลอนสดใหม่ผสมน้ำผึ้งสูตรพิเศษ เปรี้ยว หอมหวานจากสวนที่ปลอดสารพิษ ก๋วยเตี๋ยวต้มยำโบราณ จ.นครสวรรค์ ก๋วยเตี๋ยวต้มยำโบราณ หอมสด มะนาวแท้แซ่บไม่ต้องปรุง ฮักกุ้ง กุ้งเผา กทม. เปิดเตาพร้อมทานกับกุ้งเป็นๆ ตัวใหญ่ สดใหม่พร้อมกับผลไม้ตามฤดูกาลนานาชนิด อาทิ ส้มโอ มะพร้าว ลองกอง มะม่วง เมลอน นอกจากนี้ ยังมีสินค้าประเภทอื่นๆ ที่น่าสนใจอย่าง วสช.กลุ่มแม่บ้านเรือนสุข 2 จ.ปทุมธานี นำเสื้อผ้าสำเร็จรูปทั้งกระโปรง ผ้าถุง กระเป๋าผ้า และเสื้อลายฮาวายที่มีลวดลายทันสมัยมาจำหน่ายต้อนรับสงกรานต์นี้ รวมถึงเครื่องประดับมงคลจาก ชุมชนท่องเที่ยวบ้านช้างตากลาง จ.สุรินทร์ เครื่องประดับจากงาช้างสัญลักษณ์แห่งความบริสุทธิ์เสริมสิริมงคลและบารมีที่หาซื้อได้ยาก ราคากันเองมาให้ผู้บริโภคได้เลือกซื้ออย่างเต็มที่ถือว่ามาช้อปที่เดียวสามารถเลือกซื้อสินค้าได้อย่างครบถ้วน พร้อมการันตีสินค้าที่ได้มาตรฐานมาอย่างยาวนาน
​ทั้งนี้ ธ.ก.ส. ขอเชิญชวนพี่น้องประชาชนมาร่วมชมและเลือกซื้อสินค้าเกษตรที่มีคุณภาพจากเกษตรกรที่ส่งตรงจากฟาร์ม ในงานตลาดนัดของดีวิถีชุมชน ภายใต้ธีม "ของดีมีตลาด ภาคตะวันออก x ภาคกลาง" ระหว่างวันที่ 26-28 กุมภาพันธ์ 2568 ณ บริเวณด้านหน้า ธ.ก.ส. สำนักงานใหญ่กรุงเทพมหานคร ซึ่งการเดินทางสะดวกสบายนั่งรถไฟฟ้าบีทีเอส สายสีเขียวลงสถานีมหาวิทยาลัยเกษตรศาสตร์ ประตูทางออก 4 หรือจะเลือกชมสินค้าคุณภาพมากมายผ่านช่องทางออนไลน์ www.BAAC-FarmersMarket.com สอบถามรายละเอียดเพิ่มเติมได้ที่ Call Center 02 555 0555

ที่มา : https://www.thaigov.go.th/news/contents/details/93755