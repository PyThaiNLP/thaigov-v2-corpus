รัฐบาลไทย-ข่าวทำเนียบรัฐบาล-สธ. จับมือ กสทช. ยกระดับเข้าถึงบริการทางแพทย์ผ่านอินเทอร์เน็ตความเร็วสูงในพื้นที่ชนบทและห่างไกล


วันจันทร์ที่ 24 กุมภาพันธ์ 2568
สธ. จับมือ กสทช. ยกระดับเข้าถึงบริการทางแพทย์ผ่านอินเทอร์เน็ตความเร็วสูงในพื้นที่ชนบทและห่างไกล
รัฐมนตรีว่าการกระทรวงสาธารณสุข และประธานกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) เดินหน้าสนับสนุนระบบสาธารณสุขผ่านการใช้เทคโนโลยีดิจิทัล
จัดจุดบริการอินเทอร์เน็ตความเร็วสูงในโรงพยาบาลส่งเสริมสุขภาพตำบล (รพ.สต.) ในพื้นที่ขาดแคลนหรือขาดบริการที่ทั่วถึง 2,917 แห่ง ใน 12 เขตสุขภาพ กรอบวงเงินประมาณ 4000 ล้านบาท เพื่อการเข้าถึงบริการสุขภาพที่สะดวก รวดเร็ว ทั่วถึงและเท่าเทียมของประชาชนในพื้นที่ชนบทห่างไกล
วันนี้ (24 กุมภาพันธ์ 2568) ที่ สำนักงาน กสทช. นายสมศักดิ์ เทพสุทิน รัฐมนตรีว่าการกระทรวงสาธารณสุข และ ศาสตราจารย์คลินิก นพ.สรณ บุญใบชัยพฤกษ์ ประธาน กสทช. แถลงข่าวโครงการจัดให้มีบริการโทรคมนาคมพื้นฐานโดยทั่วถึงและเพื่อสังคมในพื้นที่ขาดแคลนหรือยังขาดบริการที่ทั่วถึง โดยมี นพ.วีรวุฒิ อิ่มสำราญ รองปลัดกระทรวงสาธารณสุข นายไตรรัตน์ วิริยะศิริกุล รองเลขาธิการ รักษาการแทนเลขาธิการ กสทช. และคณะผู้บริหารของทั้งสองหน่วยงาน เข้าร่วม
นายสมศักดิ์ กล่าวว่า โครงการจัดให้มีบริการโทรคมนาคมพื้นฐานโดยทั่วถึงฯ เป็นการพัฒนาระบบสาธารณสุขและยกระดับคุณภาพชีวิตของประชาชนในพื้นที่ขาดแคลนหรือพื้นที่ที่ยังขาดบริการที่ทั่วถึงให้สามารถเข้าถึงเทคโนโลยีดิจิทัล ผ่านความร่วมมือระหว่างกระทรวงสาธารณสุขและสำนักงาน กสทช. ซึ่งที่ผ่านมาได้มีความร่วมมือแล้วหลายโครงการ เช่น การสนับสนุนการเชื่อมต่อเครือข่ายดิจิทัลใน รพ.สต. การใช้เทคโนโลยีในการดูแลผู้ป่วยในพื้นที่ห่างไกล หรือโครงการประยุกต์ใช้งานบริการทางการแพทย์ผ่านระบบอินเทอร์เน็ตความเร็วสูงในพื้นที่ชนบท เป็นต้น ซึ่งการเพิ่มจุดบริการอินเทอร์เนตความเร็วสูงในโรงพยาบาลและศูนย์บริการสาธารณสุขจะช่วยสนับสนุนระบบการแพทย์ทางไกลให้มีประสิทธิภาพมากยิ่งขึ้น ประชาชนสามารถเข้ารับคำปรึกษาทางการแพทย์ได้อย่างสะดวก รวดเร็ว เท่าเทียมกับประชาชนในพื้นที่เมืองและช่วยลดปัญหาการขาดแคลนบุคลากรทางการแพทย์
ในพื้นที่ที่เข้าไม่ถึง ซึ่งจะเป็นประโยชน์ต่อการพัฒนางานด้านสาธารณสุข ลดความเหลื่อมล้ำ และลดช่องว่างในการเข้าถึงเทคโนโลยีดิจิทัลในสังคม
ด้าน ศาสตราจารย์คลินิก นพ.สรณ กล่าวว่า โครงการนี้มีเป้าหมายในการจัดให้มีจุดบริการอินเทอร์เน็ตความเร็วสูงใน รพ.สต. พื้นที่ขาดแคลนหรือขาดบริการที่ทั่วถึง จำนวน 2,917 แห่ง ใน 12 เขตสุขภาพ กรอบวงเงินประมาณ 4,000 ล้านบาท เพื่อสนับสนุนระบบสาธารณสุขผ่านการใช้เทคโนโลยีดิจิทัลในการเชื่อมต่อบริการและส่งต่อข้อมูลทางการแพทย์ให้สะดวกรวดเร็วและมีประสิทธิภาพในการดูแลประชาชนยิ่งขึ้น ช่วยยกระดับคุณภาพชีวิต ลดช่องว่างระหว่างประชาชนที่อาศัยในชุมชนเมืองและชนบทให้เกิดความเท่าเทียม โดยในปีแรกจะเป็นการติดตั้งอุปกรณ์ และจะสามารถให้บริการได้ในปีที่ 2-6 ซึ่งที่ผ่านมา สำนักงาน กสทช. ได้สนับสนุนการให้บริการในสถานพยาบาล หรือ รพ.สต. มาอย่างต่อเนื่อง เน้นการวางรากฐานบริการโทรคมนาคมในพื้นที่ชนบทที่ยังไม่มีโครงข่ายโทรคมนาคมหรือมีแต่ไม่เพียงพอ รวมทั้งขยายการบริการเพื่อประชาชนผ่านการเชื่อมต่ออินเทอร์เน็ตความเร็วสูงในพื้นที่สำคัญ ปัจจุบันกำลังดำเนินการต่อยอดประโยชน์จากโครงสร้างพื้นฐานที่มีอยู่ พร้อมเพิ่มจุดบริการอินเทอร์เน็ตในพื้นที่เป้าหมาย โดยโครงการนี้จะช่วยกระจายระบบโทรคมนาคมให้หน่วยงานทางการแพทย์ได้เข้าถึงเทคโนโลยี ซึ่งจะช่วยเหลือประชาชนได้อีกมาก
****************************************** 24 กุมภาพันธ์ 2568

ที่มา : https://www.thaigov.go.th/news/contents/details/93746