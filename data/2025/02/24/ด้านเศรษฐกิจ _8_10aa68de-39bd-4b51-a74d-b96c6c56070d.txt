รัฐบาลไทย-ข่าวทำเนียบรัฐบาล-กรมธนารักษ์มอบสัญญาเช่าที่ราชพัสดุให้ชาวอุดรธานี ตามโครงการธนารักษ์เอื้อราษฎร์ “สัญญาเช่าที่ดิน พลิกชีวิตประชาชน”


วันจันทร์ที่ 24 กุมภาพันธ์ 2568
24/02/2568
พิมพ์
กรมธนารักษ์มอบสัญญาเช่าที่ราชพัสดุให้ชาวอุดรธานี ตามโครงการธนารักษ์เอื้อราษฎร์ “สัญญาเช่าที่ดิน พลิกชีวิตประชาชน”
กรมธนารักษ์ จดพิธีมอบสัญญาเช่าที่ราชพัสดุ ประจำปีงบประมาณ พ.ศ. 2568 ภายใต้โครงการธนารักษ์เอื้อราษฎร์ “สัญญาเช่าที่ดิน พลิกชีวิตประชาชน” โดยมีนายเผ่าภูมิ โรจนสกุล รมช.คลัง เป็นประธานพิธี
กรมธนารักษ์ จัดพิธีมอบสัญญาเช่าที่ราชพัสดุ ประจำปีงบประมาณ พ.ศ. 2568 ภายใต้โครงการธนารักษ์เอื้อราษฎร์ “สัญญาเช่าที่ดิน พลิกชีวิตประชาชน” โดยมีนายเผ่าภูมิ โรจนสกุล รัฐมนตรีช่วยว่าการกระทรวงการคลัง ให้เกียรติเป็นประธานพิธีมอบสัญญาเช่าที่ราชพัสดุ ณ ที่ว่าการอำเภอหนองวัวซอ ตำบลหนองอ้อ อำเภอหนองวัวซอ จังหวัดอุดรธานี
เมื่อวันที่ 23 กุมภาพันธ์ 2568 นายเผ่าภูมิ โรจนสกุล รัฐมนตรีช่วยว่าการกระทรวงการคลัง เปิดเผยว่า กรมธนารักษ์ เป็นหน่วยงานในสังกัดกระทรวงการคลังที่มีภารกิจหน้าที่ปกครอง ดูแล และบำรุงรักษาที่ราชพัสดุ ได้นำที่ราชพัสดุในความครอบครองของส่วนราชการต่าง ๆ ที่ไม่ได้ใช้ประโยชน์ในราชการ มาบริหารจัดการที่ราชพัสดุให้เกิดผลสัมฤทธิ์สูงสุด และสนับสนุนนโยบาย การดำเนินโครงการของรัฐบาลตามแนวทางการแก้ไขปัญหาความยากจนของชาติที่มุ่งแก้ไขปัญหาที่อยู่อาศัยและที่ทำกินให้แก่ราษฎร โดยให้ประชาชนที่ถือครองที่ราชพัสดุอยู่ก่อนวันที่ 4 ตุลาคม 2546 และไม่โต้แย้งกรรมสิทธิ์ เช่าที่ราชพัสดุในอัตราผ่อนปรน ผ่านกลไกการจัดให้เช่าของกรมธนารักษ์ตามกฎหมายที่ราชพัสดุ ส่งผลให้ราษฎรที่ยินยอมเช่าที่ราชพัสดุภายใต้โครงการธนารักษ์เอื้อราษฎร์ มีคุณภาพชีวิตที่ดีอย่างยั่งยืน ทั้งด้านสาธารณูปโภค ระบบสาธารณูปการ และเข้าถึงบริการสาธารณะขั้นพื้นฐานของทางราชการ อีกทั้งสร้างรายได้สร้างโอกาสทางเศรษฐกิจและการสร้างความเข้มแข็งด้านสังคมให้กับราษฎร สำหรับการมอบสัญญาเช่าในพื้นที่ครั้งนี้ กรมธนารักษ์ดำเนินการนำที่ราชพัสดุแปลงหมายเลขทะเบียนที่ อด.1816 ตำบลหนองอ้อ อำเภอหนองวัวซอ จังหวัดอุดรธานี มาจัดสรรให้ประชาชนจังหวัดอุดรธานี จำนวน 221 ราย (243 สัญญา) เนื้อที่ประมาณ 1,399 - 2 - 66 ไร่ ประกอบด้วย เพื่ออยู่อาศัย จำนวน 29 ราย (29 สัญญา) เนื้อที่ประมาณ 8 - 0 - 70 ไร่ และเพื่อประกอบการเกษตร จำนวน 192 ราย (214 สัญญา) เนื้อที่ประมาณ 1,391 - 1 – 96 ไร่
รัฐมนตรีช่วยว่าการกระทรวงการคลัง กล่าวเพิ่มเติมว่า โครงการธนารักษ์เอื้อราษฎร์ “สัญญาเช่าที่ดิน พลิกชีวิตประชาชน” เป็นการขับเคลื่อนตามนโยบายของรัฐบาลเพื่อแก้ไขปัญหาที่อยู่อาศัยและที่ดินทำกินให้แก่ประชาชน ลดความเหลื่อมล้ำทางสังคม เพิ่มคุณภาพชีวิตด้านที่อยู่อาศัยและที่ดินทำกิน ซึ่งจะส่งผลให้เกิดประโยชน์ต่อประเทศชาติและประชาชนโดยรวม และในปี พ.ศ. 2568 รัฐบาลมีนโยบายดำเนินการแก้ไขปัญหาที่อยู่อาศัยและที่ดินทำกินภายใต้โครงการ “ธนารักษ์เอื้อราษฎร์” อย่างต่อเนื่อง ซึ่งคาดว่าจะสร้างความเจริญเติบโตทางเศรษฐกิจให้ท้องถิ่นได้มากขึ้น

ที่มา : https://www.thaigov.go.th/news/contents/details/93740