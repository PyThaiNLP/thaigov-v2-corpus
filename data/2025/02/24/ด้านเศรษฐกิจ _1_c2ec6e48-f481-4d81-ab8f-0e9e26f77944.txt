รัฐบาลไทย-ข่าวทำเนียบรัฐบาล-ดร.ณมาณิตา ผู้ช่วย รมว.เกษตรฯ รับฟังความเดือดร้อนชาวนาเกลือ ปัญหาราคาเกลือตกต่ำ, ปัญหาที่ดินในเขตนิคมสหกรณ์บ้านไร่และนิคมสหกรณ์โคกขาม, ความคืบหน้าการแก้ปัญหาหนี้สินสหกรณ์กรุงเทพ


วันอาทิตย์ที่ 23 กุมภาพันธ์ 2568
ดร.ณมาณิตา ผู้ช่วย รมว.เกษตรฯ รับฟังความเดือดร้อนชาวนาเกลือ ปัญหาราคาเกลือตกต่ำ, ปัญหาที่ดินในเขตนิคมสหกรณ์บ้านไร่และนิคมสหกรณ์โคกขาม, ความคืบหน้าการแก้ปัญหาหนี้สินสหกรณ์กรุงเทพ
ดร.ณมาณิตา ผู้ช่วย รมว.เกษตรฯ รับฟังความเดือดร้อนชาวนาเกลือ ปัญหาราคาเกลือตกต่ำ, ปัญหาที่ดินในเขตนิคมสหกรณ์บ้านไร่และนิคมสหกรณ์โคกขาม, ความคืบหน้าการแก้ปัญหาหนี้สินสหกรณ์กรุงเทพ
วันอาทิตย์ที่ 23 กุมภาพันธ์ 2568  ดร.ณมาณิตา กลับบ้านเกาะ ผู้ช่วยรัฐมนตรีประจำกระทรวงเกษตรและสหกรณ์ เป็นประธานเปิดการประชุมใหญ่สหกรณ์กรุงเทพ โดยมีนายเลอพงษ์ จั่นทอง ที่ปรึกษาสหกรณ์กรุงเทพ, นายพุ่ม บุญเกลี้ยง ประธานสหกรณ์กรุงเทพ, นายพรเทพ เสียงไพเราะ ผู้อำนวยการนิคมสหกรณ์บ้านไร่, นายฉัตรชัย บาไสย ผู้อำนวยการนิคมสหกรณ์โคกขาม, นางศิญญา เต็มเปี่ยม ผู้อำนวยการสำนักงานตรวจบัญชีสหกรณ์สมุทรสาคร และเกษตรกรชาวนากลือ สมาชิกสหกรณ์กรุงเทพ สมาชิกสหกรณ์นิคมสมุทรสาคร เข้าร่วมประชุม และรับฟังปัญหาความเดือดร้อนของชาวนาเกลือ อาทิ ปัญหาราคาเกลือตกต่ำ ปัญหาที่ดินในเขตนิคมสหกรณ์บ้านไร่และนิคมสหกรณ์โคกขาม ติดตามความคืบหน้าเรื่องการแก้ปัญหาหนี้สินสหกรณ์กรุงเทพ ณ ยุ้งฉางกลางสหกรณ์กรุงเทพ ต.โคกขาม อ.เมืองสมุทรสาคร จ.สมุทรสาคร
ดร.ณมาณิตา กล่าวว่า "ปัญหาความเดือดร้อนของพี่น้องเกษตรกรชาวนาเกลือ สมาชิกสหกรณ์กรุงเทพ และสหกรณ์นิคมสมุทรสาคร จำกัด มี 2 เรื่อง คือ 1).ปัญหาราคาเกลือตกต่ำ ต้องการให้รัฐออกมาตรการแทรกแซงราคาเกลือทะเล เพื่อให้กลไกราคาปรับตัวสูงขึ้น ให้ราคาที่เป็นธรรมสอดคล้องกับต้นทุนการผลิตของเกษตรกรชาวนาเกลือ และ 2).ปัญหาเรื่องที่ดินทำกินและที่อยู่อาศัย ในเขตนิคมสหกรณ์บ้านไร่และนิคมสหกรณ์โคกขาม มีพื้นที่สงวนเพื่อกิจการนิคมสหกรณ์ (ที่ชานคลอง) ซึ่งสมาชิกสหกรณ์ได้ครอบครองทำประโยชน์เป็นที่อยู่อาศัยต่อเนื่องกันมาตั้งแต่รุ่นปู่ย่าตายายจนถึงรุ่นลูกหลาน เนื้อที่ประมาณ 2,500 ไร่ สมาชิกสหกรณ์ 3,000 ครัวเรือน ยังไม่มีการออกเอกสารสิทธิ์ในที่ดิน ตาม พรบ.จัดที่ดินเพื่อการครองชีพ พ.ศ.2511 เป็นอำนาจของอธิบดีกรมส่งเสริมสหกรณ์ ที่จะอนุมัติให้นำที่ดิน ที่สงวนเพื่อกิจการนิคมสหกรณ์ มาจัดสรรให้กับราษฎรได้  ซึ่งสมาชิกสหกรณ์ได้ยื่นข้อเรียกร้องไปตั้งแต่ปี 2562 แต่ยังไม่มีความคืบหน้า ซึ่งตนจะนำทั้งสองเรื่องรายงานต่อท่านรัฐมนตรีว่าการกระทรวงเกษตรและสหกรณ์ ( ศ.ดร.นฤมล ภิญโญสินวัฒน์) เพื่อทราบและพิจารณา  สำหรับความคืบหน้าการแก้ปัญหาหนี้สินสหกรณ์กรุงเทพ กรมทรัพยากรน้ำบาดาลได้ส่งแผนปรับปรุงการดำเนินงานของสหกรณ์กรุงเทพ ให้กรมบัญชีกลางแล้ว ขณะนี้อยู่ระหว่างการพิจารณา"
นายพุ่ม บุญเกลี้ยง ประธานสหกรณ์กรุงเทพ แจ้งต่อที่ประชุมว่า การกำหนดวงเงินกู้ยืม กรณีสหกรณ์มีความจำเป็นต้องกู้ยืมจากสถาบันการเงินหรือสหกรณ์อื่น นำมาใช้เป็นทุนหมุนเวียนของสหกรณ์ สามารถดำเนินการได้ตามข้อบังคับของสหกรณ์กรุงเทพ จำกัด ข้อ 16 ซึ่งกำหนดว่า "วงเงินการกู้ยืมหรือการค้ำประกัน สำหรับปีหนึ่งๆไว้ตามที่จำเป็น และสมควรแก่การดำเนินงาน" ในคราวประชุมใหญ่สามัญประจำปี 2566 เมื่อวันที่ 25 กุมภาพันธ์ 2567 ที่ประชุมใหญ่ ได้อนุมัติให้สหกรณ์ กำหนดวงเงินการกู้ยืมประจำปีไว้ 4,521,856.54 บาท (สี่ล้านห้าแสนสองหมื่นหนึ่งพันแปดร้อยห้าสิบหกบาทห้าสิบสี่สตางค์) เพื่อรองรับปริมาณธุรกิจของสหกรณ์ที่เพิ่มขึ้นทั้งด้านเงินให้กู้และเงินรับฝากจากสมาชิก คณะกรรมการจึงขอเสนอให้พิจารณากำหนดวงเงินการกู้ยืมของสหกรณ์ อาจกู้ยืมประจำปี 2568 เป็นจำนวน 4,521.856.54 บาท (สี่ล้านห้าแสนสองหมื่นหนึ่งพันแปดร้อยห้าสิบหกบาทห้าสิบสี่สตางค์) ซึ่งไม่เกิน 5 เท่าของทุนสำรองที่สหกรณ์มีอยู่ ในขณะที่มีทุนเรือนหุ้น จำนวน 2,132,100 บาท และปัจจุบันสหกรณ์กรุงเทพ จำกัด มีหนี้สินที่ได้ก่อหนี้ผูกพันไว้และต้องชำระ จำนวน 4,521.856.54 บาท จึงเป็นไปตามระเบียบนายทะเบียนสหกรณ์ ว่าด้วยหลักเกณฑ์การพิจารณาให้ความเห็นชอบวงเงินการกู้ยืมหรือการค้ำประกันของสหกรณ์ พ.ศ. 2561 ลงวันที่ 30 เมษายน 2561 ซึ่งกำหนดให้มีหนี้สินต่อทุนได้ไม่เกิน 5 เท่า จึงขอเสนอให้ที่ประชุมใหญ่พิจารณาเห็นชอบ

ที่มา : https://www.thaigov.go.th/news/contents/details/93716