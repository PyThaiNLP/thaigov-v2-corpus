รัฐบาลไทย-ข่าวทำเนียบรัฐบาล-ด่วน..ไม่ต้องเป็น  “ผีน้อย” ในเกาหลีใต้ก็ทำงานได้ ก.แรงฯ เปิดรับ 3 พันคนไปทำงาน ชวนสมัครด่วน 8-9 มีนา. นี้  ทางออนไลน์


วันจันทร์ที่ 24 กุมภาพันธ์ 2568
24/02/2568
พิมพ์
ด่วน..ไม่ต้องเป็น  “ผีน้อย” ในเกาหลีใต้ก็ทำงานได้ ก.แรงฯ เปิดรับ 3 พันคนไปทำงาน ชวนสมัครด่วน 8-9 มีนา. นี้  ทางออนไลน์
ด่วน..ไม่ต้องเป็น  “ผีน้อย” ในเกาหลีใต้ก็ทำงานได้ ก.แรงฯ เปิดรับ 3 พันคนไปทำงาน ชวนสมัครด่วน 8-9 มีนา. นี้  ทางออนไลน์
วันนี้ (24 กุมภาพันธ์ 2568) นายคารม พลพรกลาง รองโฆษกประจำสำนักนายกรัฐมนตรี เปิดเผยข่าวดี รัฐบาล โดยกรมการจัดหางานกระทรวงแรงงาน เปิดรับสมัครชายไทยเข้าทำงานในอุตสาหกรรมการผลิต ของสาธารณรัฐเกาหลี ภายใต้ระบบการจ้างแรงงานต่างชาติ (EPS) จำนวน 3,000 อัตรา โดยสมัครและทดสอบภาษาเกาหลีพร้อมทักษะการทำงาน (Point System) ระหว่างวันที่ 8 - 9 มีนาคม 2568 ผ่านระบบออนไลน์ที่ toea.doe.go.th ฟรีไม่มีค่าใช้จ่าย
สำหรับคุณสมบัติผู้สมัครเบื้องต้น เป็นเพศชาย อายุ 18 - 39 ปี ไม่จำกัดวุฒิการศึกษา สายตาไม่บอดสี สุขภาพแข็งแรง ไม่มีโรคต้องห้ามตามที่เกาหลีกำหนด ไม่มีประวัติอาชญากรรม หรือเป็นภัยต่อสังคมและความมั่นคง ไม่เคยพำนักเกาหลีใต้ด้วยวีซ่า E-9 หรือ E-10 ไม่เคยถูกเนรเทศ หรือปฏิเสธการเข้าประเทศเกาหลีใต้ และไม่มีประวัติพัวพันยาเสพติดทุกชนิด
ผู้ที่สนใจสามารถสมัครและศึกษาข้อมูลเกี่ยวกับคุณสมบัติและเอกสารที่ต้องใช้ได้ที่เว็บไซต์ toea.doe.go.th โดยสามารถสมัครสอบผ่านระบบออนไลน์ระหว่างวันที่ 8-9 มีนาคม 2568 หากผ่านการทดสอบจะถูกบรรจุในบัญชีรายชื่อแรงงานไทยเพื่อเสนอนายจ้างในประเทศเกาหลีใต้ ทั้งนี้ ผู้สมัครที่มีรายชื่อในระบบจะไม่ได้รับการการันตีว่าจะได้งานทันที เนื่องจากการคัดเลือกขึ้นอยู่กับนายจ้าง หากได้รับการคัดเลือกแต่สัญญาถูกยกเลิกเนื่องจากความผิดของนายจ้าง รายชื่อจะถูกนำเสนอให้ผู้ว่าจ้างใหม่ หากไม่มีนายจ้างคัดเลือกภายใน 1 ปี รายชื่อจะได้รับการต่ออายุโดยไม่ต้องสอบใหม่ สามารถติดตามประกาศรายชื่อผู้ผ่านการทดสอบที่ doe.go.th/overseas  และติดต่อสอบถามข้อมูลเพิ่มเติมได้ที่สำนักงานจัดหางานกรุงเทพฯ เขต 1-10 และสำนักงานจัดหางานจังหวัดทั่วประเทศ สอบถามรายละเอียดเพิ่มเติมที่ สายด่วนกระทรวงแรงงาน 1506 กด 2 หรือ สายด่วนกรมการจัดหางาน 1694
“รัฐบาล เดินหน้าส่งเสริมการทำงานต่างประเทศ เพื่อเพิ่มโอกาสให้แรงงานไทยมีรายได้ที่มั่นคง โดยตั้งเป้าส่งออกแรงงาน 100,000 คนในปี 2568 ซึ่งเกาหลีใต้ถือเป็นหนึ่งในประเทศที่มีค่าตอบแทนสูง และต้องการแรงงานไทยจำนวนมาก โดยเฉพาะในภาคการผลิต” นายคารม ระบุ

ที่มา : https://www.thaigov.go.th/news/contents/details/93725