รัฐบาลไทย-ข่าวทำเนียบรัฐบาล-"อนุทิน" ให้การต้อนรับผู้ช่วยเลขาธิการ UN ย้ำ ความมุ่งมั่นขับเคลื่อนเป้าหมายการพัฒนาที่ยั่งยืน และร่วมหาแนวทางในการแก้ไขปัญหา PM 2.5


วันจันทร์ที่ 24 กุมภาพันธ์ 2568
24/02/2568
พิมพ์
"อนุทิน" ให้การต้อนรับผู้ช่วยเลขาธิการ UN ย้ำ ความมุ่งมั่นขับเคลื่อนเป้าหมายการพัฒนาที่ยั่งยืน และร่วมหาแนวทางในการแก้ไขปัญหา PM 2.5
"อนุทิน" ให้การต้อนรับผู้ช่วยเลขาธิการ UN ย้ำ ความมุ่งมั่นขับเคลื่อนเป้าหมายการพัฒนาที่ยั่งยืน และร่วมหาแนวทางในการแก้ไขปัญหา PM 2.5
วันนี้ (24 ก.พ. 68) นายอนุทิน ชาญวีรกูล รองนายกรัฐมนตรีและรมว.มหาดไทย ให้การต้อนรับ น.ส.คานนี วิกนราชา (Ms. Kanni Wignaraja) ผู้ช่วยเลขาธิการสหประชาชาติและผู้อำนวยการสำนักงานภูมิภาคเอเชียและแปซิฟิกของโครงการพัฒนาแห่งสหประชาชาติ พร้อมคณะ ในโอกาสเข้าเยี่ยมคารวะและร่วมหารือในประเด็นการขับเคลื่อนโครงการ SDG Localization ของกระทรวงมหาดไทย และการหาแนวทางแก้ไขปัญหา PM 2.5 อย่างยั่งยืน ณ ห้องดำรงราชานุภาพ ชั้น 2 ศาลาว่าการกระทรวงมหาดไทย
นายอนุทิน กล่าวว่า กระทรวงมหาดไทยมีความยินดีและความพร้อมในการขับเคลื่อนโครงการเสริมสร้างความเข้มแข็งในการนำเป้าหมายการพัฒนาที่ยั่งยืนไปปฏิบัติในเชิงพื้นที่ (SDGs Localization) สะท้อนผ่านการขับเคลื่อนโครงการในพื้นที่ 15 จังหวัดนำร่องในปีที่ผ่านมา
“กระทรวงมหาดไทยมีความพร้อมที่จะสนับสนุนการขยายผลการขับเคลื่อนโครงการ SDGs Localization ในระดับพื้นที่ระยะต่อไปให้ครบทั้ง 76 จังหวัด เพื่อพัฒนาคุณภาพชีวิตที่ดีให้กับพี่น้องประชาชนในทุกมิติโดยถ้วนหน้า นอกจากนี้ ในด้านการรับมือกับปัญหาฝุ่นละออง PM 2.5 ที่ผ่านมา กระทรวงมหาดไทย โดยกรมป้องกันและบรรเทาสาธารณภัย ตลอดจนผู้ว่าราชการทั้ง 76 จังหวัด และผู้นำในพื้นที่ ได้ดำเนินมาตรการป้องกันและแก้ไขอย่างต่อเนื่อง ทั้งการเตรียมการก่อนเกิดปัญหาไฟป่า การแจ้งเตือนและสร้างการรับรู้ให้กับประชาชน การสนับสนุนการอำนวยการในการเผชิญเหตุ และการกำหนดหลักเกณฑ์และแนวทางการประกาศเขตการให้ความช่วยเหลือผู้ประสบภัยพิบัติกรณีฉุกเฉิน ทั้งนี้ กระทรวงมหาดไทยมีความยินดีที่จะได้รับความร่วมมือจาก UN เดินหน้าสร้างการรับรู้ "เชิงรุก" ให้กับประชาชนในระดับพื้นที่อย่างต่อเนื่อง เพื่อสร้างทางเลือกที่ดีกว่าการเผาให้กับเกษตรกร ด้วยการสร้างผลผลิตที่เป็นมิตรต่อสิ่งแวดล้อม และทำความเข้าใจด้านการบังคับใช้กฎหมายที่เกี่ยวข้องกับพี่น้องประชาชนให้ได้รับรู้” นายอนุทิน กล่าว
น.ส.คานนี วิกนราชา กล่าวว่า ขอขอบที่กระทรวงมหาดไทยที่ได้ขับเคลื่อนโครงการ SDGs Localization มาอย่างต่อเนื่อง โดยต้องชื่นชมทางผู้บริหารที่มีวิสัยทัศน์ในการนำโครงการนี้ไปสู่การปฏิบัติอย่างจริงจัง และชื่นชมทางผู้ว่าราชการจังหวัดทุกจังหวัดที่ได้สร้างการพัฒนาที่ยั่งยืนให้กับทุกพื้นที่ ตนขอสร้างความมั่นใจว่าโครงการพัฒนาแห่งสหประชาชาติ (UNDP) และภาคีเครือข่าย พร้อมที่จะขับเคลื่อนเป้าหมายการพัฒนาที่ยั่งยืนร่วมกับกระทรวงมหาดไทย เพื่อยกระดับคุณภาพชีวิตของประชาชน สร้างรากฐานความยั่งยืนให้กับสังคมไทยต่อไป
กองสารนิเทศ สป.มท.
ครั้งที่ 133/2568  วันที่ 24 ก.พ. 2568

ที่มา : https://www.thaigov.go.th/news/contents/details/93761