รัฐบาลไทย-ข่าวทำเนียบรัฐบาล-‘รองปลัดฯ อัญชลี’ ขับเคลื่อนงานพัฒนาระบบสารสนเทศกระทรวงเกษตรฯ ยกระดับเชื่อมโยงข้อมูลหน่วยงานในสังกัดกำชับแผนงานต้องชัดเจน ตามกรอบเวลาที่กำหนด


วันจันทร์ที่ 24 กุมภาพันธ์ 2568
‘รองปลัดฯ อัญชลี’ ขับเคลื่อนงานพัฒนาระบบสารสนเทศกระทรวงเกษตรฯ ยกระดับเชื่อมโยงข้อมูลหน่วยงานในสังกัดกำชับแผนงานต้องชัดเจน ตามกรอบเวลาที่กำหนด
‘รองปลัดฯ อัญชลี’ ขับเคลื่อนงานพัฒนาระบบสารสนเทศกระทรวงเกษตรฯ ยกระดับเชื่อมโยงข้อมูลหน่วยงานในสังกัดกำชับแผนงานต้องชัดเจน ตามกรอบเวลาที่กำหนด
นางอัญชลี สุวจิตตานนท์ รองปลัดกระทรวงเกษตรและสหกรณ์ เป็นประธานการประชุมคณะทำงาน 3 คณะ ได้แก่ คณะทำงานบูรณาการด้านการรักษาความมั่นคงปลอดภัยไซเบอร์ คณะทำงานบูรณาการด้านการใช้ข้อมูลกลาง ระบบคลาวด์ และข้อมูลภาคการเกษตร และคณะทำงานบูรณาการด้าน E-service เพื่อให้บริการด้านการเกษตรพื้นฐานครบวงจร ครั้งที่ 1/2568 ณ ห้องประชุม 134 - 135 กระทรวงเกษตรและสหกรณ์ โดยมีศูนย์เทคโนโลยีสารสนเทศและการสื่อสาร สำนักงานปลัดกระทรวงเกษตรและสหกรณ์ (สป.กษ.) เป็นฝ่ายเลขานุการ
สำหรับคณะทำงานบูรณาการด้านการรักษาความมั่นคงปลอดภัยไซเบอร์ ที่ประชุมได้รับทราบ
1. รายงานความก้าวหน้าของการดำเนินโครงการสนับสนุนการจัดตั้ง Sectoral CERT ด้านการเกษตร ของ สป.กษ. ในปีงบประมาณ พ.ศ. 2568 โดยได้มีการประชุมหารือเบื้องต้นร่วมกับหน่วยงานนำร่อง 5 หน่วยงาน ได้แก่ กรมประมง กรมปศุสัตว์ กรมส่งเสริมสหกรณ์ กรมพัฒนาที่ดิน สำนักงานการปฏิรูปที่ดินเพื่อเกษตรกรรม และได้มีการสำรวจ วิเคราะห์ เพื่อเตรียมติดตั้งอุปกรณ์ และเตรียมจัดทำกระบวนงานสำหรับดำเนินการภายใต้ศูนย์ปฏิบัติการเฝ้าระวังความมั่นคงปลอดภัยไซเบอร์ (Cyber Security Operations Center-CSOC) ของ กษ. ต่อไป ทั้งนี้ ประธานได้มอบหมายให้ฝ่ายเลขา ติดตามกำกับให้เป็นไปตามกรอบระยะเวลาที่กำหนด
และ 2. ขอความร่วมมือหน่วยงานตอบแบบสอบถามการเข้าร่วมโครงการสนับสนุนการจัดตั้ง Sectoral CERT ด้านการเกษตร ระยะที่ 2 ประจำปีงบประมาณ พ.ศ. 2569 โดยมีวัตถุประสงค์หลักเพื่อขยายการเฝ้าระวังภัยคุกคามทางไซเบอร์ไปยังหน่วยงานในสังกัด กษ. (เป้าหมาย 10 หน่วยงาน)
ในส่วนคณะทำงานบูรณาการด้านการใช้ข้อมูลกลาง ระบบคลาวด์ และข้อมูลภาคการเกษตร และคณะทำงานบูรณาการด้าน E-service เพื่อให้บริการด้านการเกษตรพื้นฐานครบวงจร ที่ประชุมรับทราบรายงานการเชื่อมโยงและปรับปรุงฐานข้อมูลประชาชนในกลุ่มเปราะบางและกลุ่มคนพิการ (ด้านการมีงานทำ) นอกจากนี้ ที่ประชุมได้พิจารณาเห็นชอบในประเด็นสำคัญ ดังนี้
1. การติดตามการเชื่อมโยงข้อมูลเข้าสู่ฐานข้อมูลกลาง (MOAC Data Center) ของ กษ. ปัจจุบันมีหน่วยงานในสังกัด 21 หน่วยงาน ดำเนินการเชื่อมโยงรายการชุดข้อมูลเข้ามาทั้งสิ้น 133 ชุด (ข้อมูล ณ วันที่ 19 กุมภาพันธ์ 2568) ทั้งนี้ ที่ประชุมได้มอบหมายให้หน่วยงานที่ยังเชื่อมโยงข้อมูลเดิมไม่แล้วเสร็จ ให้เร่งดำเนินการให้แล้วเสร็จภายในเดือนมีนาคม 2568 และมอบหมายฝ่ายเลขาฯ ประสานทุกหน่วยงานในการเชื่อมโยงข้อมูลให้มีแผนงานที่ชัดเจน และเป็นไปตามกรอบระยะเวลาที่กำหนด
2. เห็นชอบการนำระบบ Single Sign-On MOAC (SSO MOAC) ซึ่งเป็นระบบสำหรับการยืนยันตัวตนลงชื่อเข้าใช้งานระบบสารสนเทศ ณ จุดเดียว ของ กษ. มาออกแบบพัฒนาใช้สำหรับการยืนยันตัวตนเข้าใช้งานระบบศูนย์บริการเกษตรพิรุณราช และระบบที่มีรูปแบบการดำเนินงานในภาพรวมของ กษ.
และ 3. เห็นชอบการพัฒนาระบบฐานข้อมูลระบบ E-Service MOAC ของ กษ. เพื่อให้หน่วยงานสามารถเข้าถึงข้อมูลและนำไปใช้ประโยชน์ในการดำเนินงานต่างๆ ซึ่งจะเป็นข้อมูลที่อัพเดทโดยตรงจากหน่วยงานเจ้าของระบบ

ที่มา : https://www.thaigov.go.th/news/contents/details/93729