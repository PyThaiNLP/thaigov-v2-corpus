รัฐบาลไทย-ข่าวทำเนียบรัฐบาล-ธีรรัตน์ร่วมเวทีเสวนา “การปฏิรูปการเมืองและการกระจายอำนาจจากรัฐบาลสู่ท้องถิ่น” ที่วิทยาลัยการเมืองการปกครอง มหาวิทยาลัยมหาสารคาม


วันเสาร์ที่ 8 กุมภาพันธ์ 2568
08/02/2568
พิมพ์
ธีรรัตน์ร่วมเวทีเสวนา “การปฏิรูปการเมืองและการกระจายอำนาจจากรัฐบาลสู่ท้องถิ่น” ที่วิทยาลัยการเมืองการปกครอง มหาวิทยาลัยมหาสารคาม
ธีรรัตน์ร่วมเวทีเสวนา “การปฏิรูปการเมืองและการกระจายอำนาจจากรัฐบาลสู่ท้องถิ่น” ที่วิทยาลัยการเมืองการปกครอง มหาวิทยาลัยมหาสารคาม
วันที่ 8 กุมภาพันธ์ 2568 นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ได้กล่าวเปิดโครงการรัฐสภาจำลอง และเสวนาในหัวข้อ “การปฏิรูปการเมืองและการกระจายอำนาจจากรัฐบาลสู่ท้องถิ่น” ร่วมกับนายรัฐ คลังแสง สมาชิกสภาผู้แทนราษฎร มหาสารคาม เขต 6 ซึ่งโครงการดังกล่าวจัดขึ้นโดยวิทยาลัยการเมืองการปกครอง มหาวิทยาลัยมหาสารคาม ณ ห้องประชุมศาสตราจารย์บุญชนะ อัตถากร โดยมี นายวิบูรณ์ แววบัณฑิต ผู้ว่าราชการจังหวัดมหาสารคาม พร้อมคณะ นายแพทย์กิตติศักดิ์ คณาสวัสดิ์ สมาชิกสภาผู้แทนราษฎรจังหวัดมหาสารคาม เขต 1 และผศ.ดร.มลฤดี เชาว์ลักษณ์ รองอธิการบดีมหาวิทยาลัยมหาสารคาม พร้อมคณะบุคลากรและนักศึกษา ให้การต้อนรับ
นางสาวธีรรัตน์ ได้เสวนาและแบ่งปันประสบการณ์การทำงานในฐานะสมาชิกสภาผู้แทนราษฎร กรุงเทพมหานคร (เขตลาดกระบัง) รวมถึงบทบาทในฐานะรัฐมนตรีช่วยว่าการกระทรวงมหาดไทย โดยเน้นการทำงานเพื่อประชาชนและการพัฒนาระบบการบริหารราชการ รวมทั้งแลกเปลี่ยนความคิดเห็นเกี่ยวกับความท้าทายและบทบาทที่สำคัญในการพัฒนาประเทศ ทั้งยังให้ความรู้เกี่ยวกับแนวทางการทำงานในสภาและกระทรวงมหาดไทย ซึ่งเป็นประโยชน์ในการพัฒนาประสิทธิภาพการบริการของรัฐ
ทั้งนี้ ยังได้แนะนำโครงการหนึ่งอำเภอหนึ่งทุน (One District, One Scholarship - ODOS) ซึ่งมุ่งเน้นการส่งเสริมโอกาสทางการศึกษาแก่เยาวชนในทุกอำเภอทั่วประเทศ ช่วยลดความเหลื่อมล้ำทางการศึกษา โดยเฉพาะในพื้นที่ห่างไกล ส่งเสริมให้เยาวชนได้รับการศึกษาที่มีคุณภาพ และสามารถกลับมาพัฒนาชุมชนของตนเองได้
นางสาวธีรรัตน์ กล่าวว่า "รัฐบาลให้ความสำคัญในการสนับสนุนเด็กและเยาวชนทุกคนให้มีโอกาสในการพัฒนาตามความสนใจและความถนัดของตนเอง โดยเฉพาะในด้านของ "Soft Power" ซึ่งเป็นนโยบายที่รัฐบาลต้องการผลักดัน 11 อุตสาหกรรมเป้าหมาย โดยจะเป็นส่วนหนึ่งในการช่วยเสริมสร้างศักยภาพและการพัฒนาในด้านต่างๆ ทั้งในด้านทักษะส่วนบุคคลและการสร้างประโยชน์ต่อสังคมและประเทศในอนาคต"

ที่มา : https://www.thaigov.go.th/news/contents/details/93178