รัฐบาลไทย-ข่าวทำเนียบรัฐบาล-ดีอี รุกตัดตอน “โจรออนไลน์” ออกมาตรการสกัดกั้น “บัญชีม้า-สัญญาณเน็ต” ชายแดนไทย-เมียนมา


วันศุกร์ที่ 7 กุมภาพันธ์ 2568
ดีอี รุกตัดตอน “โจรออนไลน์” ออกมาตรการสกัดกั้น “บัญชีม้า-สัญญาณเน็ต” ชายแดนไทย-เมียนมา
ดีอี รุกตัดตอน “โจรออนไลน์” ออกมาตรการสกัดกั้น “บัญชีม้า-สัญญาณเน็ต” ชายแดนไทย-เมียนมา
ดีอี รุกตัดตอน “โจรออนไลน์” ออกมาตรการสกัดกั้น “บัญชีม้า-สัญญาณเน็ต” ชายแดนไทย-เมียนมา
นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) กล่าวว่า จากกรณีที่สภาความมั่นคงแห่งชาติ (สมช.) มีมติให้ตัดไฟฟ้า สัญญาณอินเทอร์เน็ต และการส่งออกน้ำมัน ในพื้นที่ชายแดนไทย-เมียนมา รวม 5 จุด ซึ่งต้องสงสัยว่าอาจเป็นฐานของแก๊งคอลเซ็นเตอร์ ตั้งแต่เวลา 09.00 น. ของวันที่ 5 กุมภาพันธ์ 2568 เป็นต้นไปนั้น กระทรวงดีอีได้ติดตามความคืบหน้าของมาตรการดังกล่าวอย่างต่อเนื่อง โดยมอบหมายให้ นายเอกพงษ์ หริ่มเจริญ ผู้ตรวจราชการกระทรวงดีอี ในฐานะผู้อำนวยการศูนย์ปฏิบัติการแก้ไขปัญหาอาชญากรรมออนไลน์ (AOC) ร่วมเดินทางพร้อมกับคณะนายภูมิธรรม เวชยชัย รองนายกรัฐมนตรี และรัฐมนตรีว่าการกระทรวงกลาโหม เพื่อประชุมหารือติดตามการปฏิบัติงานการแก้ไขปัญหาแก๊งคอลเซ็นเตอร์ ณ อ.แม่สอด จ.ตาก
ทั้งนี้ผลจากการหารือร่วมระหว่างกระทรวงดีอี และสํานักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) ได้ตรวจพบว่ามีการลักลอบปล่อยสัญญาณอินเตอร์เน็ตบริเวณชายแดนไปยังพื้นที่ต้องสงสัย ดังนั้นที่ประชุมจึงได้ร่วมกำหนดมาตรการการป้องกัน ดังนี้
1.เพิ่มการตรวจสอบ เฝ้าระวัง และสกัดปิดกั้นสัญญาณอย่างเข้มข้น โดยปิดกั้นสัญญาณอินเตอร์เน็ตของผู้ให้บริการสัญญาณอินเทอร์เน็ตที่ได้รับอนุญาตจาก กสทช. ทั้งหมด รวมทั้งการตัดกระแสไฟฟ้าตู้กระจายสัญญาณอินเตอร์เน็ตในจุดที่มีความเสี่ยงการส่งสัญญาณไปยังพื้นที่ต้องสงสัย และมอบหมายให้ บมจ.โทรคมนาคมแห่งชาติ (NT) ตรวจสอบสัญญาณอินเทอร์เน็ตในความดูแลอย่างเข้มงวด
2.ตรวจสอบและระงับการใช้งาน Mobile Banking ที่ขึ้นบัญชีต้องสงสัยว่าเป็นบัญชีม้า ในบริเวณพื้นที่ชายแดนไทย-เมียนมา ทันที ซึ่งจะมีการตรวจสอบสัญญาณจาก IP Address ที่มีการใช้งานในพื้นที่ โดยกระบวนการนี้จะแบ่งเป็น (1) การร่วมกันตรวจสอบโดย ศูนย์ AOC กสทช. ธนาคาร (2) จากการแจ้งเบาะแสของประชาชน ผ่านศูนย์ AOC - ตำรวจ ก่อนส่งเรื่องให้กับธนาคาร กสทช. ตรวจสอบ และดำเนินการระงับสัญญาณและบัญชีธนาคารต่อไป
“กระทรวงดีอีไม่ได้นิ่งนอนใจต่อเรื่องดังกล่าว โดยได้มีการทำงานบูรณาการร่วมกับหน่วยงานที่เกี่ยวข้องอย่างต่อเนื่อง ซึ่งเมื่อเกิดสถานการณ์บริเวณชายแดน ได้มอบหมายให้ ผอ.ศูนย์ AOC พร้อมกับเจ้าหน้าที่ที่มีหน้าที่รับผิดชอบในเรื่องดังกล่าวโดยตรง ลงพื้นที่เพื่อปฏิบัติงานทันที สำหรับปัญหาที่พบในระหว่างปฏิบัติการตัดไฟฟ้า และสัญญาณอินเตอร์เน็ตบริเวณพื้นที่คือ การคำนึงถึงเรื่องของมนุษยธรรม เนื่องจากระบบสาธารณูปโภคต่างๆ ที่นอกจากจะมีการเชื่อมต่อไปยังพื้นที่ต้องสงสัยว่าเป็นฐานของแก๊งคอลเซ็นเตอร์แล้ว ยังได้เชื่อมต่อไปยังชุมชน โรงพยาบาลและโรงเรียนอีกด้วย ซึ่งเป็นผลกระทบโดยตรงต่อประชาชน” นายประเสริฐ กล่าว
อย่างไรก็ตาม การป้องกันและปราบปรามแก๊งคอลเซ็นเตอร์ ถือเป็นนโยบายสำคัญเร่งด่วนของรัฐบาล โดยกระทรวงดีอี ได้ดำเนินการอย่างเข้มข้นและต่อเนื่อง ซึ่งในการประชุมคณะกรรมการป้องกันและปราบปรามอาชญากรรมทางเทคโนโลยี ประจำเดือนกุมภาพันธ์ 2568 นี้ ได้มีการบรรจุวาระการติดตามความคืบหน้า และมาตรการการปราบปรามแก๊งคอลเซ็นเตอร์บริเวณชายแดนประเทศเพื่อนบ้านเป็นพิเศษ
หากประชาชนโดนหลอกออนไลน์ โทรแจ้งดำเนินการ ระงับ อายัดบัญชี AOC 1441
--------------------------------------------------------------------------------------

ที่มา : https://www.thaigov.go.th/news/contents/details/93164