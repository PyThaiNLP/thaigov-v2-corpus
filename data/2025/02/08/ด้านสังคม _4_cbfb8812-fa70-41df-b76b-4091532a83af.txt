รัฐบาลไทย-ข่าวทำเนียบรัฐบาล-​องคมนตรี ชื่นชม "พญ.ศิริวรรณ" และทีมบุคลากร รพร.เดชอุดม ช่วยเหลืออพยพผู้ป่วยในเหตุเพลิงไหม้จนปลอดภัย


วันเสาร์ที่ 8 กุมภาพันธ์ 2568
​องคมนตรี ชื่นชม "พญ.ศิริวรรณ" และทีมบุคลากร รพร.เดชอุดม ช่วยเหลืออพยพผู้ป่วยในเหตุเพลิงไหม้จนปลอดภัย
ปลัดกระทรวงสาธารณสุข เผย องคมนตรีชื่นชมและขอบคุณ "พญ.ศิริวรรณ" และทีมบุคลากรทางการแพทย์ รพร.เดชอุดม จ.อุบลราชธานี
ปลัดกระทรวงสาธารณสุข เผย องคมนตรีชื่นชมและขอบคุณ "พญ.ศิริวรรณ" และทีมบุคลากรทางการแพทย์ รพร.เดชอุดม จ.อุบลราชธานี ที่ร่วมกันดูแลช่วยเหลืออพยพผู้ป่วยทุกคนให้ปลอดภัยขณะเกิดวิกฤตเพลิงไหม้ จนติดอยู่ที่ระเบียงอาคารเกือบ 2 ชั่วโมง ล่าสุดอาการปลอดภัยแล้ว
นพ.โอภาส การย์กวินพงศ์ ปลัดกระทรวงสาธารณสุข เปิดเผยว่า เมื่อวันที่ 7 กุมภาพันธ์ที่ผ่านมา ศ.นพ.เกษม วัฒนชัย องคมนตรี ได้เยี่ยมติดตามความคืบหน้าการดูแลผลกระทบจากเหตุเพลิงไหม้โรงพยาบาลสมเด็จพระยุพราชเดชอุดม จ.อุบลราชธานี ซึ่งเกิดเหตุบริเวณชั้น 3 อาคารผู้ป่วยใน 3 ที่ให้บริการผู้ป่วยแผนกโสต ศอ นาสิก ซึ่งวันที่เกิดเหตุมีบุคลากรและผู้รับบริการอยู่ในเหตุการณ์ประมาณ 50 คน โดยท่านองคมนตรีได้ให้กำลังใจบุคลากรและผู้ป่วย พร้อมชื่นชมแพทย์และเจ้าหน้าที่โรงพยาบาลทุกคนที่ช่วยกันดูแลคนไข้ในยามวิกฤตได้อย่างดียิ่ง และได้พูดคุยกับ พญ.ศิริวรรณ ทองวิเศษ ขอบคุณที่ได้เข้าช่วยเหลือผู้ป่วยทุกคนจนปลอดภัย ทำให้ตนเองได้รับบาดเจ็บจากการสำลักควัน ต้องส่งต่อรักษาที่โรงพยาบาลสรรพสิทธิประสงค์ ซึ่งขณะนี้อาการปลอดภัย กลับมาพักฟื้นที่บ้านแล้ว
ด้าน นพ.ประเสริฐ ศรีสารคาม ผู้อำนวยการโรงพยาบาลสมเด็จพระยุพราชเดชอุดม กล่าวเพิ่มเติมว่า ขณะเกิดเหตุ พญ.ศิริวรรณ ซึ่งเป็นแพทย์เฉพาะทางด้านโสต ศอ นาสิก กำลังตรวจผู้ป่วยที่นอนรักษาในแผนกผู้ป่วยใน ได้ช่วยประสานการผจญเพลิงและการเคลื่อนย้ายผู้ป่วย จนติดค้างที่ระเบียงด้านหลังตึกกับพยาบาลหัวหน้าหอผู้ป่วย นานเกือบ 2 ชั่วโมง ก่อนที่ทีมผจญเพลิงจะสามารถช่วยเหลือออกมาได้ นอกจากนี้ เจ้าหน้าที่ที่ปฏิบัติงานในวันดังกล่าว ทั้งนักวิชาการคอมพิวเตอร์ พนักงานช่วยเหลือคนไข้ ผู้ช่วยนักกายภาพบำบัด พนักงานรักษาความปลอดภัย ก็ได้ช่วยกันเคลื่อนย้ายผู้ป่วยและขนย้ายอุปกรณ์เครื่องมือ รวมถึงเครื่องบันทึกภาพกล้องวงจรปิดด้วย ทำให้ลดความเสียหายได้ส่วนหนึ่ง ซึ่งการมาเยี่ยมโรงพยาบาลของท่านองคมนตรีและท่านปลัดกระทรวงสาธารณสุขครั้งนี้ ทำให้บุคลากรของโรงพยาบาลทุกคนมีกำลังใจอย่างมาก และพร้อมที่จะดูแลผู้รับบริการทุกคนอย่างดีที่สุดต่อไป โดยในส่วนของพื้นที่ที่ได้รับความเสียหายจะเร่งดำเนินการเพื่อให้เปิดบริการได้เร็วที่สุด
****************************** 8 กุมภาพันธ์ 2568

ที่มา : https://www.thaigov.go.th/news/contents/details/93174