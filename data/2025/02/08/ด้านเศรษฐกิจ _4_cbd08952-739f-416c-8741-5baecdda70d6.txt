รัฐบาลไทย-ข่าวทำเนียบรัฐบาล-ดร.ณมาณิตา ผู้ช่วย รมว.กษ. เปิดงานเกษตรอีสานใต้ "นวัตกรรมเกษตรเพิ่มมูลค่าเพื่อการพัฒนาเศรษฐกิจที่ยั่งยืน" ม.อุบล


วันเสาร์ที่ 8 กุมภาพันธ์ 2568
ดร.ณมาณิตา ผู้ช่วย รมว.กษ. เปิดงานเกษตรอีสานใต้ "นวัตกรรมเกษตรเพิ่มมูลค่าเพื่อการพัฒนาเศรษฐกิจที่ยั่งยืน" ม.อุบล
ดร.ณมาณิตา ผู้ช่วย รมว.กษ. เปิดงานเกษตรอีสานใต้ "นวัตกรรมเกษตรเพิ่มมูลค่าเพื่อการพัฒนาเศรษฐกิจที่ยั่งยืน" ม.อุบล
ดร.ณมาณิตา ผู้ช่วย รมว.กษ. เปิดงานเกษตรอีสานใต้ "นวัตกรรมเกษตรเพิ่มมูลค่าเพื่อการพัฒนาเศรษฐกิจที่ยั่งยืน" ม.อุบล
มหาวิทยาลัยอุบลราชธานี โดย คณะเกษตรศาสตร์ ร่วมกับ กระทรวงเกษตรและสหกรณ์ สถาบันการศึกษา กระทรวงสาธารณสุข องค์กรปกครองส่วนท้องถิ่น และภาคเอกชนจัด “งานเกษตรอีสานใต้ ประจำปี 2568” ครั้งที่ 16 ภายใต้แนวคิด "นวัตกรรมเกษตรเพิ่มมูลค่าเพื่อการพัฒนาเศรษฐกิจที่ยั่งยืน” ระหว่างวันที่ 7 - 16 กุมภาพันธ์ 2568 รวม 10 วัน 10 คืน ณ ลานกิจกรรมคณะเกษตรศาสตร์ มหาวิทยาลัยอุบลราชธานี
โดยมี ดร.ณมาณิตา กลับบ้านเกาะ ผู้ช่วยรัฐมนตรีประจำกระทรวงเกษตรและสหกรณ์ เป็นประธานในพิธีเปิดงานและมอบโล่เกียรติคุณผู้ให้การสนับสนุนการจัดงาน ร้อยตรีสรมงคล มงคละสิริ รองผู้ว่าราชการจังหวัดอุบลราชธานี กล่าวต้อนรับ ดร.นรินทร บุญพราหมณ์ คณบดีคณะเกษตรศาสตร์ มอบของที่ระลึก และรองศาสตราจารย์ ดร.ชุตินันท์ ประสิทธิ์ภูริปรีชา อธิการบดีมหาวิทยาลัยอุบลราชธานี กล่าวรายงานและวัตถุประสงค์การจัดงาน “งานเกษตรอีสานใต้ ประจำปี 2568” ครั้งนี้ เพื่อเผยแพร่ความรู้และความก้าวหน้าด้านเทคโนโลยีการเกษตรของคณะเกษตรศาสตร์ มหาวิทยาลัยอุบลราชธานีและหน่วยงานภาครัฐและเอกชน ให้แก่เกษตรกร นักเรียน นักศึกษาและบุคคลทั่วไป เพื่อเผยแพร่ผลงานของมหาวิทยาลัยในด้านการเรียนการสอน การวิจัย การบริการชุมชนและการทำนุบำรุงศิลปวัฒนธรรม ให้เป็นที่รู้จักในวงกว้าง โดยจัดให้มีการสาธิตและฝึกอบรมเกษตรกรให้มีทักษะวิชาชีพการเกษตรสมัยใหม่เพื่อเพิ่มขีดความสามารถในการแข่งขัน การประกวดผลผลิตทางการเกษตรเพื่อเป็นแรงจูงใจให้เกษตรกรพัฒนาคุณภาพผลผลิตให้ดีขึ้น เพื่อสนับสนุนเผยแพร่กิจกรรมของกลุ่มเกษตรกรและกระตุ้นให้เกิดการพัฒนาวิสาหกิจชุมชน และเพื่อเผยแพร่ให้สังคมเล็งเห็นความสำคัญของการเกษตรต่อการพัฒนาของประเทศ ซึ่งจำเป็นต้องมีการพัฒนาคนและองค์ความรู้ ทั้งนี้ เพื่อให้นักศึกษาได้พัฒนาทักษะการเป็นผู้ประกอบการรุ่นใหม่ในอนาคตต่อไป
ดร.ณมาณิตา กล่าวว่า "ในช่วงเวลาที่ผ่านมากระทรวงเกษตรและสหกรณ์ได้ให้ความสำคัญต่อการขับเคลื่อนภาคเกษตร หนึ่งในประเด็นที่มีความสำคัญคือนวัตกรรมเกษตร เพื่อเพิ่มมูลค่าให้กับสินค้าทางการเกษตรของไทย มุ่งเน้นการยกระดับคุณภาพมาตรฐานสินค้าเกษตร ส่งเสริมการสร้างรายได้เกษตรกร เพื่อแก้ไขปัญหาปากท้องของพี่น้องเกษตรกรให้กินดีอยู่ดี มีคุณภาพชีวิตที่ดี ภาคเกษตรเติบโต เกษตรกรมีรายได้เพิ่มขึ้น กระทรวงเกษตรและสหกรณ์ มีความร่วมมือกับมหาวิทยาลัยอุบลราชธานี หน่วยงานด้านวิชาการ การวิจัยและพัฒนาเทคโนโลยีและนวัตกรรมทางการการเกษตรในการพัฒนาเทคโนโลยีและนวัตกรรม เพื่อให้พี่น้องเกษตรกร องค์กรธุรกิจได้ใช้อย่างมีประสิทธิภาพ พัฒนาคุณภาพชีวิตของเกษตรกรไทยให้ดีขึ้นอย่างต่อเนื่อง สร้างความมั่นคง ความยั่งยืนของอาชีพการเกษตรและภาคส่วนเศรษฐกิจที่เกี่ยวข้อง ตลอดจนเป็นการสร้างเศรษฐกิจชีวภาหมุนเวียนสีเขียว BCG อันเป็นแนวทางการเพิ่มมูลค่าสินค้าเกษตรด้วยเทคโนโลยีนวัตกรรมที่เป็นมิตรกับสิ่งแวดล้อม โดยกระทรวงเกษตรและสหกรณ์ได้ตระหนักถึงความสำคัญดังกล่าวนี้พร้อมกับได้เร่งรัดให้หน่วยงานในสังกัดขับเคลื่อนแนวคิดดังกล่าวให้เกิดผลอย่างเป็นรูปธรรม"
ดร.นรินทร บุญพราหมณ์ คณบดีคณะเกษตรศาสตร์ มหาวิทยาลัยอุบลราชธานี กล่าวว่า “งานเกษตรอีสานใต้ ประจำปี 2568” จัดขึ้นเป็นครั้งที่ 16 ภายใต้แนวคิด "นวัตกรรมเกษตรเพิ่มมูลค่าเพื่อการพัฒนาเศรษฐกิจที่ยั่งยืน” ระหว่างวันที่ 7 - 16 กุมภาพันธ์ 2568 รวม 10 วัน 10 คืน ภายในงานกำหนดให้มีการจัดนิทรรศการทางวิชาการของมหาวิทยาลัยอุบลราชธานีและหน่วยงานงานราชการภายนอก โดยแบ่งพื้นที่จัดงานหลัก 3 ส่วน รูปแบบการจัดนิทรรศการทางวิชาการของมหาวิทยาลัยอุบลราชธานีและหน่วยงานราชการภายนอกในการจัดงานเกษตรอีสานใต้ ประจำปี พ.ศ. 2568 มีพื้นที่จัดงานหลัก 3 ส่วน ได้แก่ 1) การจัดอุทยานวิชาการ ผลงานวิจัยเด่นของคณะเกษตรศาสตร์ การจัดแสดงนิทรรศการทางวิชาการการของ 5 ภาควิชาในสังกัด คณะเกษตรศาสตร์ การจัดแสดงนิทรรศการทางวิชาการการของคณะต่างๆในสังกัดมหาวิทยาลัยอุบลราชธานี การจัดนิทรรศการทางวิชาการของหน่วยงานราชการภายนอก 2) การจัดนิทรรศการเทคโนโลยีการเกษตรสมัยใหม่ การแสดงและจำหน่ายผลิตภัณฑ์ของบริษัทเอกชนรายใหญ่ และ 3) พื้นที่แสดงและจำหน่ายผลิตภัณฑ์ของวิสาหกิจชุมชนและผู้ประกอบการรายย่อย ทั้งนี้ในส่วนของการจัดนิทรรศการทางวิชาการของหน่วยงานราชการ คณะเกษตรศาสตร์ มหาวิทยาลัยอุบลราชธานี ได้ร่วมกับหน่วยงานสังกัดกระทรวงเกษตรและสหกรณ์ และหน่วยงานสังกัดกระทรวงทรัพยากรธรรมชาติและสิ่งแวดล้อม ในการร่วมกันพิจารณาปรับรูปแบบการจัดงานในส่วนของนิทรรศการทางวิชาการให้สอดคล้องกับธีมงานในแต่ละปีโดยมีเทคโนโลยี และเครื่องมือต่าง ๆ เพื่อการยกระดับมาตรฐานการผลิตทางการเกษตรทั้งเชิงปริมาณและคุณภาพ ภายใต้พื้นที่ดำเนินงานจัดนิทรรศการกว่า 3,500 ตารางเมตร ซึ่งแบ่งเป็นพื้นที่จัดนิทรรศการมีชีวิต ขนาด 2,900 ตารางเมตร และพื้นที่จัดนิทรรศการให้ความรู้ ขนาด 600 ตารางเมตร
นอกจากการจัดแสดงนิทรรศการของหน่วยงานต่าง ๆ แล้ว แต่ละหน่วยงานที่ร่วมจัดงานได้จัดสาธิตและฝึกอบรมให้กับเกษตรกรและบุคคลทั่วไป ในส่วนของคณะเกษตรศาสตร์ มหาวิทยาลัยอุบลราชธานีซึ่งเป็นเจ้าภาพหลักในการจัดงาน ได้ร่วมจัดโครงการฝึกอบรมเพื่อพัฒนาทักษะด้านการเกษตรให้แก่เกษตรกรและบุคคลทั่วไปหลายโครงการ ได้แก่ การเสวนาวิชาการของสาขาวิชาต่างๆในหัวข้อที่กำลังเป็นที่สนใจ เช่น การผลิตวัคซีนและการดูแลสุขภาพไก่พื้นเมือง การผลิตมะเขือเทศเชอรี่เพื่อเป็นสินค้าพรีเมี่ยม การพัฒนาด้านประมงและเพาะเลี้ยงสัตว์น้ำ การพัฒนาด้านอาหารฟังก์ชั่นเพื่อสุขภาพและอาหารแห่งอนาคต การอบรมด้านการผลิตอาหารสัตว์ การจัดการทุ่งหญ้าอาหารสัตว์ นอกจากนี้ยังได้จัดการประกวดต่างๆสำหรับนักเรียนในเขตภาคตะวันออกเฉียงเหนือเพื่อสร้างจิตสำนึกให้เห็นความสำคัญของการเกษตรต่อการพัฒนาประเทศ เช่น การประกวดการพูดเพื่อส่งเสริมการเกษตร การตอบคำถามด้านการเกษตร การประกวดที่เป็นไฮไลท์ปีนี้ ได้แก่ การประกวดควายใหญ่ควายงามเมืองดอกบัว ครั้งที่ 3 และการประกวดแข่งขันทักษะการขี่ม้า ครั้งที่ 1 ซึ่งเป็นการประกวดควายสวยงามของจังหวัดอุบลราชธานีและจังหวัดใกล้เคียงที่จำมีการนำควายพ่อแม่พันธุ์สวยงามมาร่วมโชว์และประกวดไม่น้อยกว่า 45 ตัว และจะมีการนำควายสวยงามที่ได้รับรางวัลถ้วยพระราชทานมาโชว์ในงานตลอด 10 วันที่จัดงานสำหรับการส่งเสริมด้านศิลปวัฒนธรรม ได้มีการจัดการแสดงด้านศิลปวัฒนธรรมของนักศึกษาจากคณะต่างๆในมหาวิทยาลัยอุบลราชธานี การประกวดการร้องเพลงลูกทุ่ง การประกวดวงดนตรี AG Music Award ซึ่งเป็นเวทีการประกวดที่ได้รับการยอมรับจากนักร้องและนักดนตรีสมัครเล่นในภาคตะวันออกเฉียงเหนือ เพื่อที่จะพัฒนาอาชีพด้านดนตรีให้ประสบผลสำเร็จต่อไปในอนาคต
#งานเกษตรอีสานใต้
#มหาวิทยาลัยอุบลราชธานี
#กระทรวงเกษตรและสหกรณ์

ที่มา : https://www.thaigov.go.th/news/contents/details/93176