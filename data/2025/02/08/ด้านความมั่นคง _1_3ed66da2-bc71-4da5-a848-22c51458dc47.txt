รัฐบาลไทย-ข่าวทำเนียบรัฐบาล-มท.4 เดินหน้า กองทุนพัฒนาบทบาทสตรี มุ่งเสริมศักยภาพและสวัสดิการเพื่อชุมชน


วันเสาร์ที่ 8 กุมภาพันธ์ 2568
08/02/2568
พิมพ์
มท.4 เดินหน้า กองทุนพัฒนาบทบาทสตรี มุ่งเสริมศักยภาพและสวัสดิการเพื่อชุมชน
มท.4 เดินหน้า กองทุนพัฒนาบทบาทสตรี มุ่งเสริมศักยภาพและสวัสดิการเพื่อพัฒนาชุมชน
วันที่ 7 กุมภาพันธ์ 2568 นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เป็นประธานในที่ประชุมการดำเนินงานและแนวทางการจัดสรรงบประมาณของกองทุนพัฒนาบทบาทสตรีและการจัดสวัสดิการให้แก่สตรีที่ปฏิบัติงานเพื่อพัฒนาชุมชน ณ ห้องประชุมดำรงธรรม กระทรวงมหาดไทย
การประชุมครั้งนี้ มีผู้เข้าร่วมประชุมจากคณะกรรมาธิการการพัฒนาสังคม และกิจการเด็ก เยาวชน สตรี ผู้สูงอายุ คนพิการ ผู้ด้อยโอกาส และความหลากหลายทางสังคม วุฒิสภา นำโดย นางวราภัสร์ ไพพรรณรัตน์ ประธานคณะกรรมาธิการ ฯ พร้อมด้วยคณะกรรมาธิการ และคณะผู้บริหารจากกรมการพัฒนาชุมชน นำโดย นายวรงค์ แสงเมือง รองอธิบดีกรมการพัฒนาชุมชน เข้าร่วมการประชุมเพื่อหารือแนวทางการขับเคลื่อนโครงการดังกล่าว ในที่ประชุมมีการหารือเกี่ยวกับการใช้กองทุนพัฒนาบทบาทสตรีให้เกิดประโยชน์สูงสุดแก่สตรีในระดับชุมชน โดยเน้นการสนับสนุนโครงการที่เสริมสร้างศักยภาพสตรี ทั้งในด้านอาชีพ สุขภาวะ และสวัสดิการ เพื่อให้สตรีมีความเข้มแข็งและสามารถเป็นกำลังสำคัญในการพัฒนาชุมชนได้อย่างยั่งยืน
นางสาวธีรรัตน์ กล่าวว่า “กระทรวงมหาดไทยให้ความสำคัญกับการพัฒนาสตรีในทุกระดับ โดยเฉพาะการให้โอกาสและการสนับสนุนด้านงบประมาณเพื่อเสริมสร้างขีดความสามารถให้กับสตรีไทย และยืนยันว่าทุกหน่วยงานที่เกี่ยวข้องจะทำงานร่วมกันอย่างใกล้ชิดเพื่อให้กองทุนพัฒนาบทบาทสตรีบรรลุเป้าหมายที่ตั้งไว้”
นอกจากนี้ รัฐบาลภายใต้การนำของ นางสาวแพทองธาร ชินวัตร นายกรัฐมนตรี ได้เน้นย้ำถึงบทบาทของสตรีในทุกมิติของสังคม โดยชี้ว่าประเทศไทยมี ซีอีโอหญิงมากเป็นอันดับสามของโลก และคณะรัฐมนตรี (ครม.) ชุดปัจจุบันก็มีผู้หญิงมากที่สุดในประวัติศาสตร์ เป็นการสะท้อนถึงการให้ความสำคัญในเรื่องความเท่าเทียมทางเพศ ไม่ว่าเพศใด ถ้ามีความรู้ ความสามารถก็จะนำพาให้ประเทศเจริญรุ่งเรืองได้ โดยรัฐบาลมีแผนจะยกระดับกองทุนพัฒนาบทบาทสตรีด้วยเทคโนโลยี เพื่อให้ผู้หญิงทุกคนสามารถเข้าถึงโอกาสทางเศรษฐกิจและการพัฒนาทักษะ โดยกองทุนพัฒนาบทบาทสตรี ซึ่งเดิมทีเป็นหนึ่งในความสำเร็จของการสร้างความเท่าเทียมทางเพศ จะดำเนินการภายใต้กรอบความรับผิดชอบ 3 ด้าน ได้แก่ การสร้างโอกาสเข้าถึงแหล่งเงินทุน การพัฒนาทักษะอาชีพ และการดูแลและปกป้องสิทธิสตรี ผู้ด้อยโอกาส ผู้พิการ และผู้สูงอายุ

ที่มา : https://www.thaigov.go.th/news/contents/details/93167