รัฐบาลไทย-ข่าวทำเนียบรัฐบาล- เตือน ปชช. ใบสั่งจราจรรูปแบบเก่ายังมีผลตามกฎหมาย ต้องเสียค่าปรับตามกำหนด หากไม่แน่ใจว่าทำผิดกฎจราจรหรือไม่ สามารถเช็คใบสั่งจราจรออนไลน์ ได้ที่ https://ptm.police.go.th/eTicket/#/ 


วันเสาร์ที่ 8 กุมภาพันธ์ 2568
08/02/2568
พิมพ์
เตือน ปชช. ใบสั่งจราจรรูปแบบเก่ายังมีผลตามกฎหมาย ต้องเสียค่าปรับตามกำหนด หากไม่แน่ใจว่าทำผิดกฎจราจรหรือไม่ สามารถเช็คใบสั่งจราจรออนไลน์ ได้ที่ https://ptm.police.go.th/eTicket/#/
เตือน ปชช. ใบสั่งจราจรรูปแบบเก่ายังมีผลตามกฎหมาย ต้องเสียค่าปรับตามกำหนด หากไม่แน่ใจว่าทำผิดกฎจราจรหรือไม่ สามารถเช็คใบสั่งจราจรออนไลน์ ได้ที่ https://ptm.police.go.th/eTicket/#/
วันนี้ (8 กุมภาพันธ์ 2568) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า กรณีเมื่อวันที่ 5 ก.พ. 2568 ที่ผ่านมา ศาลปกครองสูงสุดมีคำพิพากษาในคดีขอเพิกถอนประกาศสำนักงานตำรวจแห่งชาติ เรื่องกำหนดแบบใบสั่งเจ้าพนักงานจราจร พ.ศ.2563 และเรื่องการกำหนดจำนวนค่าปรับตามที่เปรียบเทียบสำหรับความผิดตาม พ.ร.บ.จราจรทางบก พ.ศ. 2522 นั้น
นายคารมฯ กล่าวว่า ศูนย์บริหารงานจราจร สำนักงานตำรวจแห่งชาติ  ได้ชี้แจ้งว่า รูปแบบใบสั่งของเจ้าพนักงานจราจร และการกำหนดอัตราค่าปรับในปัจจุบัน ยังคงมีผลใช้บังคับตามกฎหมายต่อไปเป็นระยะเวลา 180 วัน นับแต่วันที่ศาลปกครองสูงสุดมีคำพิพากษา ดังนั้น ผู้ที่กระทำผิดกฎหมายจราจร เช่น ฝ่าฝืนสัญญาณไฟขับรถเร็วเกินกว่ากฎหมายกำหนด ขับรถบนทางเท้า ขับรถย้อนศร ไม่สวมหมวกนิรภัย และข้อหาอื่น ๆ เป็นต้น ซึ่งการกระทำดังกล่าว เป็นการฝ่าฝืนกฎหมายตาม พ.ร.บ.จราจรทาง พ.ศ.2522 และเป็นสาเหตุที่ทำให้เกิดอุบัติเหตุจราจร ทั้งนี้ เมื่อถูกเจ้าพนักงานจราจรออกใบสั่งจราจรตามความผิดที่ปรากฏ ยังคงถือเป็นผู้กระทำผิดกฎจราจร และต้องรับโทษปรับเป็นพินัยตามกฎหมายว่าด้วยการปรับเป็นพินัย โดยปัจจุบันในการออกใบสั่งจราจรจะมีการระบุข้อความแจ้งสิทธิ ตามกฎหมายว่าด้วยการปรับพินัยให้ประชาชนทราบด้วยทุกครั้ง
“สำนักงานตำรวจแห่งชาติ จะดำเนินการปรับปรุงรูปแบบใบสั่งและเกณฑ์การกำหนดอัตราค่าปรับ ให้เป็นไปตามคำพิพากษาของศาลปกครองสูงสุด รวมทั้งให้เป็นไปตามกฎหมายว่าด้วยการปรับเป็นพินัย และจะประกาศใช้บังคับโดยเร็วตามกรอบระยะเวลาต่อไป ทั้งนี้ ขอความร่วมมือ ผู้ที่ได้รับใบสั่งจราจรจากเจ้าหน้าที่ ให้รีบดำเนินการให้ถูกต้องตามกฎหมาย นอกจากนี้ หากไม่แน่ใจว่าเคยขับขี่ยานยนต์ผิดกฎจราจรหรือไม่ สามารถเช็กใบสั่งจราจรออนไลน์ ได้ที่ https://ptm.police.go.th/eTicket/#/ ” นายคารม กล่าว

ที่มา : https://www.thaigov.go.th/news/contents/details/93165