รัฐบาลไทย-ข่าวทำเนียบรัฐบาล-​“เฟคนิวส์ “อีกแล้ว..รัฐบาลยันไม่เคยมีนโยบาย ตัดงบ “มะเร็งรักษาทุกที่ ” ไปให้ยาฮอร์โมนกลุ่มคนข้ามเพศ ย้ำงบประมาณรองรับมะเร็งรักษาทุกที่มีเพียงพอ  


วันอาทิตย์ที่ 9 กุมภาพันธ์ 2568
09/02/2568
พิมพ์
​“เฟคนิวส์ “อีกแล้ว..รัฐบาลยันไม่เคยมีนโยบาย ตัดงบ “มะเร็งรักษาทุกที่ ” ไปให้ยาฮอร์โมนกลุ่มคนข้ามเพศ ย้ำงบประมาณรองรับมะเร็งรักษาทุกที่มีเพียงพอ
​“เฟคนิวส์ “อีกแล้ว..รัฐบาลยันไม่เคยมีนโยบาย ตัดงบ “มะเร็งรักษาทุกที่ ” ไปให้ยาฮอร์โมนกลุ่มคนข้ามเพศ ย้ำงบประมาณรองรับมะเร็งรักษาทุกที่มีเพียงพอ เตือนคนสร้างข่าวเท็จอย่าทำร้ายคนไทยด้วยกันที่กำลังเจ็บป่วย
วันนี้ (9 กุมภาพันธ์ 2568 ) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า จากกรณีมีการเผยแพร่ข้อมูลเป็นเท็จ   ทาง Social Media ว่า สำนักงานหลักประกันสุขภาพแห่งชาติ (สปสช.) ออกประกาศไม่จ่ายค่ารักษามะเร็งตามแนวทางทางมะเร็งรักษาทุกที่ (Cancer Anywhere) แต่จะเอางบประมาณส่วนนี้ไปจ่ายสำหรับสิทธิประโยชน์      ยาฮอร์โมนกลุ่มคนข้ามเพศแทน นั้น สปสช. ชี้แจงว่า ข้อความดังกล่าว ไม่เป็นความจริงและเป็นการโยงเรื่องที่ไม่เกี่ยวข้องกันมาทำให้สังคมเข้าใจผิด ซึ่งปัจจุบันการรักษาผู้ป่วยตามแนวทางมะเร็งรักษาทุกที่ (Cancer Anywhere)  ดำเนินการตามประกาศและแนวทางเดิมทุกประการ พร้อมยืนยันว่าโครงการมะเร็งรักษาทุกที่ (Cancer Anywhere) รวมถึงการรักษาภาวะแทรกซ้อนและโรคร่วมโรคแทรกยังมีอยู่  ไม่ได้มีการยกเลิกแต่อย่างใด หน่วยบริการสามารถเบิกได้ทั้งค่ารังสีรักษา ยาเคมีบำบัด การผ่าตัด โรคแทรกซ้อนของมะเร็ง และโรคอื่นที่คนไข้มะเร็งเป็นร่วม โดยผู้ป่วยไม่ต้องกลับไปรับใบส่งตัวเพื่อประกอบการเบิกจ่ายงบประมาณ และ สปสช.จะจัดสรรงบให้หน่วยบริการโดยไม่ต้องใช้ใบส่งตัวเช่นกัน ส่วนผู้ป่วยที่ทาง รพ.รับส่งต่อต้องการดูข้อมูลผู้ป่วยสามารถดูผ่านระบบอิเล็กทรอนิกส์ TCB Plus ของสถาบันมะเร็ง กรมการแพทย์ และ Health Link ของกระทรวงดิจิทัลเพื่อเศรษฐกิจและสังคม เพื่อใช้ลงทะเบียน รับส่งต่อและดูข้อมูลผู้ป่วย ขณะที่หน่วยบริการใช้ระบบการเบิกจ่ายเหมือนเดิม
นายคารม กล่าวว่า  ตั้งแต่วันที่ 1 เม.ย. 68  “มะเร็งรักษาทุกที่” ผู้ป่วยจะเข้ารับการรักษาที่ รพ. ที่มีศักยภาพด้านมะเร็งได้เหมือนเดิม ตามประกาศฉบับเดิม หลัง สปสช. ลงนามยกเลิกประกาศฉบับใหม่แล้ว ซึ่งหน่วยบริการสามารถเบิกได้ทั้งค่ารังสีรักษา ยาเคมีบำบัด การผ่าตัด โรคแทรกซ้อนของมะเร็ง และโรคอื่นที่คนไข้มะเร็งเป็นร่วม ผู้ป่วยมะเร็งรับบริการเหมือนเดิมโดยไม่ต้องใช้ใบส่งตัว
ทั้งนี้ขอเตือนไปยังผู้ที่จัดทำ fake News ส่วนราชการที่เกี่ยวข้องได้ติดตามต้นทางรวมทั้ง IP ของผู้แชร์ข่าวนี้แล้วโดยขอให้บุคคลเหล่านี้เลิกการกระทำดังกล่าวเสีย หากไม่มีข้อมูลที่แท้จริงเพื่อจะได้ไม่ต้องทำร้ายทั้งร่างกายและจิตใจของผู้ป่วยมะเร็ง นายคารมกล่าว

ที่มา : https://www.thaigov.go.th/news/contents/details/93182