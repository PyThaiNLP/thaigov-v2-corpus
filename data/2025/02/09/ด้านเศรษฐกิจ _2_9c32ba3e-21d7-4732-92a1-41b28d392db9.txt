รัฐบาลไทย-ข่าวทำเนียบรัฐบาล-ทปษ.บุญสิงห์ พบปะกลุ่มเกษตรกรผู้ปลูกหญ้าบ้านพังคอง


วันอาทิตย์ที่ 9 กุมภาพันธ์ 2568
ทปษ.บุญสิงห์ พบปะกลุ่มเกษตรกรผู้ปลูกหญ้าบ้านพังคอง
ทปษ.บุญสิงห์ พบปะกลุ่มเกษตรกรผู้ปลูกหญ้าบ้านพังคอง
นายบุญสิงห์ วรินทร์รักษ์ ที่ปรึกษารัฐมนตรีว่าการกระทรวงเกษตรและสหกรณ์ ลงพื้นที่พบปะเกษตรกร พร้อมมอบเวชภัณฑ์ยาถ่ายพยาธิ แร่ธาตุก้อน ให้กับเกษตรกรสมาชิกกลุ่มเกษตรกรผู้ปลูกหญ้าบ้านพังคอง โดยกลุ่มเกษตรกรผู้ปลูกหญ้าบ้านพังคอง ดำเนินการมาตั้งแต่ปี 2564 ก่อตั้งขึ้นโดยการนำของ นายสันติ ทรัพย์ส่งเสริม ที่มีความคิดริเริ่มในการจัดตั้งกลุ่ม เพื่อสนับสนุนให้มีธนาคารอาหารสัตว์ให้กับกลุ่มเกษตรกรในพื้นที่ โดยมองว่าในปัจจุบันเกษตรกรในพื้นที่นอกจากจะทำนาปลูกข้าวเป็นอาชีพหลักแล้ว ยังมีการเลี้ยงโค-กระบือในพื้นที่เป็นจำนวนมาก แต่ผลผลิตที่ได้กลับสวนทาง ทำให้เกิดแนวคิดที่จะปรับเปลี่ยนในรูปแบบเดิม ๆ โดยมุ่งเน้นให้เกษตรกรต้องได้รับรายได้ที่เพิ่มขึ้น เกษตรกรผู้เลี้ยงสัตว์ต้องอยู่ได้
สำหรับสถานการณ์ราคาอาหารสัตว์ในช่วงต้นปี พ.ศ. 2565 เป็นต้นมา ราคาวัตถุดิบอาหารสัตว์มีการปรับตัวเพิ่มขึ้นอย่างต่อเนื่องส่งผลให้การประกอบอาชีพการเลี้ยงปศุสัตว์ เช่น การเลี้ยงโคเนื้อ โคนม กระบือ แพะและแกะ มีต้นทุนการผลิตสูงขึ้น เนื่องจากอาหารสัตว์เป็นต้นทุนส่วนใหญ่ของการผลิตสัตว์ คิดเป็นประมาณร้อยละ 60 ของต้นทุนทั้งหมด นอกจากนี้ การขาดความสามารถในการพึ่งพาตนเองด้านอาหารสัตว์ของชุมชนหรือท้องถิ่นเป็นสาเหตุให้เกษตรกรปศุสัตว์ต้องซื้อวัตถุดิบอาหารสัตว์จากภายนอกมาใช้มากขึ้น ยิ่งส่งผลให้ต้นทุนด้านอาหารสัตว์เพิ่มมากขึ้น โดยเฉพาะเกษตรกรรายย่อย ที่ส่วนใหญ่ไม่มีที่ดิน
สำหรับการผลิตอาหารสัตว์เป็นของตัวเอง รวมถึงการขาดโอกาสในการเข้าถึงเครื่องจักรกลและเทคโนโลยีการผลิตที่ทันสมัยสำหรับใช้ในการลดต้นทุนการผลิตอาหารสัตว์ ทั้งนี้ ทปษ.กษ. ได้ให้ข้อสั่งการกรมตรวจบัญชีสหกรณ์เข้ามาแนะนำให้เกษตรกรจัดทำบัญชีครัวเรือน และกำชับให้หน่วยงานในกระทรวงเกษตรถอดองค์ความรู้ของเกษตรกร นำไปใช้เพื่อลดปัญหาฝุ่น PM 2.5 ด้วย

ที่มา : https://www.thaigov.go.th/news/contents/details/93189