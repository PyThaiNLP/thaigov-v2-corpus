รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา เยี่ยมนักกีฬาไทย พร้อมให้กำลังใจในการแข่งขันเอเชียนเกมส์ฤดูหนาว "ฮาร์บิน 2025"


วันอาทิตย์ที่ 9 กุมภาพันธ์ 2568
รมว.ท่องเที่ยวและกีฬา เยี่ยมนักกีฬาไทย พร้อมให้กำลังใจในการแข่งขันเอเชียนเกมส์ฤดูหนาว "ฮาร์บิน 2025"
รมว.ท่องเที่ยวและกีฬา เยี่ยมนักกีฬาไทย พร้อมให้กำลังใจในการแข่งขันเอเชียนเกมส์ฤดูหนาว "ฮาร์บิน 2025"
เมื่อวันเสาร์ที่ 8 กุมภาพันธ์ 2568 นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา พร้อมด้วย ดร.ก้องศักด ยอดมณี ผู้ว่าการการกีฬาแห่งประเทศไทย (กกท.) และคณะผู้บริหาร กกท. ได้เดินทางเยี่ยมชมและให้กำลังใจนักกีฬาทีมชาติไทยที่เข้าร่วมการแข่งขันมหกรรมกีฬาเอเชียนเกมส์ฤดูหนาว "ฮาร์บิน 2025" ณ เมืองฮาร์บิน สาธารณรัฐประชาชนจีน
ในการเยือนครั้งนี้ นายสรวงศ์ได้พบปะกับนักกีฬาชาวไทยที่ลงแข่งขันในประเภท ชอร์ตแทร็กสปีดสเก็ต และ เคอร์ลิง พร้อมเน้นย้ำถึงความสำคัญของการเป็นตัวแทนประเทศไทยในเวทีระดับนานาชาติ โดยกล่าวชื่นชมความมุ่งมั่นของนักกีฬาและทีมผู้ฝึกสอนที่ทุ่มเทฝึกซ้อมเพื่อสร้างผลงานที่ยอดเยี่ยมให้กับประเทศ
"รัฐบาลและกระทรวงการท่องเที่ยวและกีฬาพร้อมให้การสนับสนุนอย่างเต็มที่ เพื่อให้นักกีฬาไทยสามารถแข่งขันได้อย่างเต็มศักยภาพ การได้มาเยือนครั้งนี้เป็นโอกาสอันดีที่เราจะได้เห็นความพร้อมของนักกีฬาไทย และแสดงให้เห็นว่าทุกภาคส่วนร่วมกันผลักดันกีฬาไทยให้ก้าวไกลสู่ระดับโลก" นายสรวงศ์กล่าว
นอกจากนี้ รัฐมนตรีว่าการกระทรวงการท่องเที่ยวและกีฬา ยังได้หารือกับผู้บริหาร กกท. และทีมผู้ฝึกสอน ถึงแนวทางการพัฒนากีฬาฤดูหนาวในประเทศไทย เพื่อเตรียมความพร้อมสำหรับการแข่งขันระดับนานาชาติในอนาคต
สำหรับมหกรรมกีฬาเอเชียนเกมส์ฤดูหนาว "ฮาร์บิน 2025" นับเป็นการแข่งขันที่สำคัญของทวีปเอเชีย ซึ่งประเทศไทยได้ส่งนักกีฬาร่วมแข่งขันในหลายประเภทกีฬา โดยมีเป้าหมายในการสร้างผลงานที่ดีและยกระดับศักยภาพของวงการกีฬาฤดูหนาวไทยให้ทัดเทียมระดับสากล

ที่มา : https://www.thaigov.go.th/news/contents/details/93188