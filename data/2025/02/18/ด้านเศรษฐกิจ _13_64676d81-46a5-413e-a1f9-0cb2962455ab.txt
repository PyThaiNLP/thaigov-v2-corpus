รัฐบาลไทย-ข่าวทำเนียบรัฐบาล-บสย. ต้อนรับ รมช.คลัง ลงพื้นที่เยี่ยมกิจการ SMEs จ.สงขลา สนับสนุนธุรกิจท้องถิ่น เติบโตก้าวกระโดด      


วันอังคารที่ 18 กุมภาพันธ์ 2568
18/02/2568
พิมพ์
บสย. ต้อนรับ รมช.คลัง ลงพื้นที่เยี่ยมกิจการ SMEs จ.สงขลา สนับสนุนธุรกิจท้องถิ่น เติบโตก้าวกระโดด
รมช.คลังลงพื้นที่ตรวจเยี่ยมกิจการผู้ประกอบการ SMEs ที่ บสย. ค้ำประกันสินเชื่อในพื้นที่ จ.สงขลา ในโอกาสการประชุม ครม.รีอย่างเป็นทางการนอกสถานที่ ครั้งที่ 1/2568 ณ จ.สงขลา และติดตามตรวจราชการกลุ่มจังหวัดภาคใต้ฝั่งอ่าวไทย ระหว่างวันที่ 16 -18 ก.พ.2568
นายเผ่าภูมิ โรจนสกุล รัฐมนตรีช่วยว่าการกระทรวงการคลัง และคณะ ลงพื้นที่ตรวจเยี่ยมกิจการของผู้ประกอบการ SMEs ที่ บรรษัทประกันสินเชื่ออุตสาหกรรมขนาดย่อม (บสย.) ค้ำประกันสินเชื่อ ในพื้นที่จังหวัดสงขลา ในโอกาสการประชุมคณะรัฐมนตรีอย่างเป็นทางการนอกสถานที่ ครั้งที่ 1/2568 ณ จังหวัดสงขลา และติดตามการตรวจราชการกลุ่มจังหวัดภาคใต้ฝั่งอ่าวไทย ระหว่างวันที่ 16 -18 กุมภาพันธ์ 2568 โดยมีนายสิทธิกร ดิเรกสุนทร กรรมการและผู้จัดการทั่วไป บสย. นางดุสิดา ทัพวงษ์ รองผู้จัดการทั่วไปอาวุโส สายงานบริหารช่องทางและพัฒนาผู้ประกอบการ และคณะผู้บริหาร ร่วมให้การต้อนรับ เมื่อวันที่ 18 กุมภาพันธ์ 2568
โอกาสนี้ รมช.คลัง ได้เยี่ยมชมการดำเนินกิจการ SMEs ที่ บสย. ค้ำประกันสินเชื่อ ในพื้นที่จังหวัดสงขลารวม 3 ราย ได้แก่ บริษัท หาดใหญ่ ซิกเนเจอร์ จำกัด ผู้ประกอบธุรกิจโรงแรม ในอำเภอหาดใหญ่ ปัจจุบันมีจำนวน 2 แห่ง หนึ่งในนั้นคือ “โรงแรมหาดใหญ่ ซิกเนเจอร์ แอร์พอร์ต” แลนด์มาร์ค ประตูต้อนรับสู่หาดใหญ่ ซึ่งเปรียบเสมือน “ซอฟต์พาวเวอร์” ของจังหวัดสงขลา ด้วยการออกแบบเน้นสถาปัตยกรรมและวัฒนธรรมท้องถิ่นของสงขลา มาเป็นต้นแบบในการออกแบบให้มีลักษณะร่วมสมัย  พร้อมใช้การตกแต่งภายในเล่าเรื่องเมืองหาดใหญ่ แต่ละมุมมีภาพถ่ายเปรียบเทียบย่านต่างๆ ของหาดใหญ่ในอดีตและปัจจุบัน
บริษัท ซาลาเปาโกอ้วน จำกัด ผู้ผลิตและจำหน่ายซาลาเปา อาหารทานเล่น เครื่องดื่มหลากหลายชนิด ปัจจุบันบริหารโดยทายาทรุ่นที่ 2 ซึ่งได้ตกแต่งร้านใหม่จนเป็นที่รู้จักในนาม “ซาลาเปาโกอ้วน” มีชื่อเสียงในพื้นที่หาดใหญ่ และในหมู่นักท่องเที่ยวชาวมาเลเซีย ถือเป็นซอฟต์พาวเวอร์ด้านอาหารท้องถิ่น ปัจจุบันอยู่ระหว่างก่อสร้างโรงงานแห่งใหม่ เพื่อรองรับการขยายตัว โดยมีตัวแทนจำหน่ายถึง 20 สาขาครอบคลุมไปถึงพื้นที่กรุงเทพฯ และ บริษัท พี เค เทมเปอร์กล๊าส จำกัด ผู้ผลิตกระจกนิรภัยเทมเปอร์กล๊าส มีความแข็งแรง ทนทาน รูปแบบสวยงาม ทั้งยังสามารถผลิตสินค้าได้ตามที่ลูกค้าต้องการทุกรูปแบบ โดยต่อยอดมาจากธุรกิจเดิม คือการจำหน่ายกระจก ซึ่งดำเนินมากว่า 30 ปี กลุ่มลูกค้าปัจจุบันครอบคลุมทั้งโรงพยาบาล โรงแรม บ้านจัดสรร โดยมีจุดเด่นในด้านการรักษาสิ่งแวดล้อม โดยนำเศษกระจกที่เหลือกลับมารีไซเคิลได้ 100% และ
ทั้งนี้ จากการตรวจเยี่ยม รมช. คลัง ได้รับทราบข้อมูลการดำเนินธุรกิจของ SMEs รวมถึงสิ่งที่ผู้ประกอบการต้องการให้รัฐบาลช่วยเหลือผ่านมาตรการต่างๆ อาทิ การสนับสนุนด้านสินเชื่อ การค้ำประกันสินเชื่อ ฯลฯ โดยที่ผ่านมา SMEs ทั้ง 3 ราย ต่างได้รับการสนับสนุนการเข้าถึงสินเชื่อในระบบตั้งแต่เริ่มต้นกิจการ ผ่านกลไกการค้ำประกันของ บสย. ซึ่งช่วยเสริมสภาพคล่องให้กับ SMEs ในต้นทุนที่ต่ำ สร้างการเติบโตให้ธุรกิจสู่การเติบโตอย่างยั่งยืน

ที่มา : https://www.thaigov.go.th/news/contents/details/93545