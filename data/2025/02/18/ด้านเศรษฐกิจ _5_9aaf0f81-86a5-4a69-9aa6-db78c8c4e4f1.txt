รัฐบาลไทย-ข่าวทำเนียบรัฐบาล-กรมการขนส่งทางบก เพิ่มช่องทางการให้บริการสำหรับเจ้าของรถที่เครื่องหมายการเสียภาษี - ป้ายทะเบียนรถสูญหายหรือชำรุด สามารถดำเนินการขอออกใบแทนได้ที่สำนักงานขนส่งทั่วประเทศ 


วันอังคารที่ 18 กุมภาพันธ์ 2568
กรมการขนส่งทางบก เพิ่มช่องทางการให้บริการสำหรับเจ้าของรถที่เครื่องหมายการเสียภาษี - ป้ายทะเบียนรถสูญหายหรือชำรุด สามารถดำเนินการขอออกใบแทนได้ที่สำนักงานขนส่งทั่วประเทศ
......
นายเสกสม อัครพันธุ์ รองอธิบดีกรมการขนส่งทางบก กระทรวงคมนาคม กล่าวว่า กรมการขนส่งทางบก (ขบ.) เพิ่มช่องทางการให้บริการด้านทะเบียนและภาษีรถให้ประชาชนได้รับความสะดวก รวดเร็วมากยิ่งขึ้น โดยเจ้าของรถยนต์นั่งส่วนบุคคลไม่เกิน 7 คน รถยนต์นั่งส่วนบุคคลเกิน 7 คน รถยนต์บรรทุกส่วนบุคคล หรือรถจักรยานยนต์ส่วนบุคคลที่เครื่องหมายการเสียภาษีประจำปีหรือป้ายทะเบียนรถสูญหาย ถูกทำลาย ชำรุดหรือลบเลือน สามารถขอออกใบแทนเครื่องหมายการเสียภาษีประจำปี หรือแผ่นป้ายทะเบียนรถใหม่ได้ที่สำนักงานขนส่งทุกแห่งทั่วประเทศ ตั้งแต่บัดนี้เป็นต้นไป โดยใช้เอกสารหลักฐาน ดังนี้
1. ใบคู่มือจดทะเบียนรถ (ฉบับจริง)
2. บัตรประจำตัวประชาชน หรือภาพถ่ายหนังสือรับรองการจดทะเบียนนิติบุคคล หรือใบสำคัญประจำตัวคนต่างด้าว แล้วแต่กรณี
3. กรณีชำรุดหรือลบเลือน ให้แนบเครื่องหมายการเสียภาษีประจำปีเดิม (ที่ชำรุดหรือลบเลือน) ประกอบคำขอด้วย สำหรับแผ่นป้ายทะเบียนรถให้  นำแผ่นป้ายทะเบียนเดิม (ที่ชำรุดหรือลบเลือน) มาคืน ณ วันที่กำหนดรับแผ่นป้ายทะเบียนใหม่ แล้วแต่กรณี
4. กรณีสูญหายหรือถูกทำลาย สามารถบันทึกถ้อยคำประกอบคำขอกับนายทะเบียน ณ สำนักงานขนส่ง หรือใช้หลักฐานการแจ้งความสูญหายจากสถานีตำรวจ (อย่างใดอย่างหนึ่ง)
5. กรณีเจ้าของรถมิได้มาด้วยตนเอง ต้องมีหลักฐานการมอบอำนาจเป็นลายลักษณ์อักษรให้ผู้อื่นมาดำเนินการ พร้อมแนบหลักฐานประจำตัวผู้มอบอำนาจและผู้รับมอบอำนาจ
โดยมีค่าธรรมเนียมคำขอ 5 บาท ค่าออกใบแทนเครื่องหมายการเสียภาษี 20 บาท และค่าป้ายทะเบียนรถแผ่นละ 100 บาท สำหรับการขอออกแผ่นป้ายทะเบียนรถใหม่ต่างสำนักงานขนส่ง สามารถทำได้เฉพาะป้ายทะเบียนรถปกติ และแผ่นป้ายทะเบียนรถที่เป็นที่นิยม (กราฟิก) โดยไม่รวมกรณีป้ายทะเบียนหมวดอักษรพิเศษ ทั้งนี้ หากยื่นคำขอฯ ณ สำนักงานขนส่งใด จะต้องรับเครื่องหมายการเสียภาษี หรือแผ่นป้ายทะเบียนรถ ณ สำนักงานขนส่งที่ยื่นคำขอ และในกรณีขอแผ่นป้ายทะเบียนใหม่แทนของเดิมต้องมารับแผ่นป้ายภายใน 1 ปี นับแต่วันที่มาดำเนินการ หากมีข้อสงสัยในการใช้บริการสามารถติดต่อสายด่วน ขบ. โทร. 1584 ตลอด 24 ชั่วโมง

ที่มา : https://www.thaigov.go.th/news/contents/details/93524