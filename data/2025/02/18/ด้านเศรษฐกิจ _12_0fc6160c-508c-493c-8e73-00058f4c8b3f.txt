รัฐบาลไทย-ข่าวทำเนียบรัฐบาล-EXIM BANK ฉลองครบรอบ 31 ปี ร่วมกับหน่วยงานพันธมิตรและลูกค้า บริจาคเงินสมทบทุนโครงการปรับปรุงห้องผ่าตัดอาคารสยามินทร์ ชั้น 5 โรงพยาบาลศิริราช


วันอังคารที่ 18 กุมภาพันธ์ 2568
18/02/2568
พิมพ์
EXIM BANK ฉลองครบรอบ 31 ปี ร่วมกับหน่วยงานพันธมิตรและลูกค้า บริจาคเงินสมทบทุนโครงการปรับปรุงห้องผ่าตัดอาคารสยามินทร์ ชั้น 5 โรงพยาบาลศิริราช
EXIM BANK จัดพิธีเจริญพระพุทธมนต์ในโอกาสที่ธนาคารเปิดดำเนินการครบรอบ 31 ปี และบริจาคสมทบทุนศิริราชมูลนิธิในโครงการปรับปรุงห้องผ่าตัดอาคารสยามินทร์ ชั้น 5 รพ.ศิริราช เพื่อสนับสนุนการปรับปรุงห้องผ่าตัด จัดหาเครื่องมือและอุปกรณ์ทางการแพทย์ที่ทันสมัย
นายธีรลักษ์ แสงสนิท ประธานกรรมการ ธนาคารเพื่อการส่งออกและนำเข้าแห่งประเทศไทย (EXIM BANK) นำคณะกรรมการธนาคาร ผู้บริหาร และพนักงาน EXIM BANK ร่วมพิธีเจริญพระพุทธมนต์ในโอกาสที่ธนาคารเปิดดำเนินการครบรอบ 31 ปี โดยถวายภัตตาหารเช้าและเครื่องไทยธรรม แด่สมเด็จพระมหารัชมงคลมุนี (เจ้าประคุณ สมเด็จธงชัย) วัดไตรมิตรวิทยารามวรวิหาร พร้อมพระสงฆ์ รวม 9 รูป จากนั้น ได้ให้การต้อนรับอดีตกรรมการธนาคารและผู้บริหารธนาคาร ผู้บริหารหน่วยงานพันธมิตรจากภาครัฐและภาคเอกชน ตลอดจนบริษัทลูกค้าและผู้ประกอบการ ซึ่งเข้าร่วมแสดงความยินดีและบริจาคสมทบทุนศิริราชมูลนิธิในโครงการปรับปรุงห้องผ่าตัดอาคารสยามินทร์ ชั้น 5 โรงพยาบาลศิริราช โดยมี ศ.นพ.อภิชาติ อัศวมงคลกุล คณบดีคณะแพทยศาสตร์ศิริราชพยาบาล มหาวิทยาลัยมหิดล เป็นผู้รับมอบเงินบริจาค เพื่อสนับสนุนการปรับปรุงห้องผ่าตัด จัดหาเครื่องมือและอุปกรณ์ทางการแพทย์ที่ทันสมัย พัฒนางานวิศวกรรมและระบบต่าง ๆ ให้มีคุณภาพและได้มาตรฐาน ขยายการรองรับผู้ป่วยภาวะวิกฤตได้เพิ่มมากขึ้น ในงานฉลองครบรอบ 31 ปี EXIM BANK ณ EXIM BANK สำนักงานใหญ่ เมื่อวันที่ 18 กุมภาพันธ์ 2568
ในโอกาสนี้ คณะกรรมการธนาคารและผู้บริหาร EXIM BANK ชุดปัจจุบันและอดีต ได้พบปะสังสรรค์และแลกเปลี่ยนมุมมองและทิศทางการดำเนินงานของ EXIM BANK สู่เป้าหมายการเป็นธนาคารเพื่อความยั่งยืน (Sustainable Bank) ขับเคลื่อนธุรกิจไทยผ่านความเชี่ยวชาญและหน่วยงานพันธมิตรจากภาครัฐและเอกชนทั้งในประเทศและต่างประเทศ ในฐานะที่ EXIM BANK เป็นสถาบันการเงินเฉพาะกิจของรัฐภายใต้การกำกับดูแลของกระทรวงการคลัง เปิดดำเนินงานอย่างเป็นทางการเมื่อวันที่ 17 กุมภาพันธ์ 2537 และปัจจุบันยังมุ่งมั่นเดินหน้าพัฒนานวัตกรรมด้านธุรกิจและบริการที่จะนำไปสู่โมเดลใหม่ ๆ ที่ตอบสนองความต้องการและความคาดหวังของลูกค้า ผู้มีส่วนได้ส่วนเสีย และสาธารณชน ขับเคลื่อนการพัฒนาของประเทศไทยและโลกอย่างยั่งยืน

ที่มา : https://www.thaigov.go.th/news/contents/details/93544