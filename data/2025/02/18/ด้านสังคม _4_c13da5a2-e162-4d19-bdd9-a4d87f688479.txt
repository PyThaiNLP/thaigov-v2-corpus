รัฐบาลไทย-ข่าวทำเนียบรัฐบาล-สธ. ถก คกก.พัฒนา AI ทางการแพทย์และสาธารณสุขนัดแรก เข้มความมั่นคงปลอดภัยทางไซเบอร์ และ กม. PDPA


วันอังคารที่ 18 กุมภาพันธ์ 2568
สธ. ถก คกก.พัฒนา AI ทางการแพทย์และสาธารณสุขนัดแรก เข้มความมั่นคงปลอดภัยทางไซเบอร์ และ กม. PDPA
รองปลัดกระทรวงสาธารณสุข ประชุมคณะกรรมการพัฒนาปัญญาประดิษฐ์ทางการแพทย์และสาธารณสุข กระทรวงสาธารณสุข ครั้งแรก
ติดตามความก้าวหน้าโครงการสำคัญของหน่วยงานในสังกัด เน้นย้ำทุกโครงการต้องเกิดประโยชน์สูงสุดกับประชาชนและผู้ปฏิบัติงาน โดยยึดหลักความมั่นคงปลอดภัยทางไซเบอร์ และกฎหมาย PDPA อย่างเคร่งครัด
วันนี้ (18 กุมภาพันธ์ 2568) ที่กระทรวงสาธารณสุข จ.นนทบุรี นพ.วีรวุฒิ อิ่มสำราญ รองปลัดกระทรวงสาธารณสุข เป็นประธานการประชุมคณะกรรมการพัฒนาปัญญาประดิษฐ์ทางการแพทย์และสาธารณสุข กระทรวงสาธารณสุข ครั้งที่ 1/2568 โดยกล่าวว่า คณะกรรมการฯ ชุดนี้จะมีบทบาทสำคัญในการกำหนดแนวทางการพัฒนาและการประยุกต์ใช้นวัตกรรมและปัญญาประดิษฐ์ทางการแพทย์ (AI) ในหน่วยงานสังกัดกระทรวงสาธารณสุข, สนับสนุน ส่งเสริมให้เกิดความร่วมมือในการพัฒนา รวมทั้งกำกับ ติดตาม ประเมินผล ทั้งในระดับส่วนกลางและระดับพื้นที่ ซึ่งวันนี้เป็นการประชุมครั้งแรก ได้ติดตามความก้าวหน้าในการพัฒนา AI ของหน่วยงานต่างๆ ทั้งโครงการที่ได้ดำเนินการแล้วและโครงการที่มีแผนพัฒนาในอนาคต โดยได้เน้นย้ำเรื่องการใช้งบประมาณอย่างคุ้มค่า เกิดประโยชน์สูงสุดกับประชาชนและผู้ปฏิบัติงาน ทันต่อสถานการณ์โลก และที่สำคัญคือ ต้องปฏิบัติตามกฎหมายและกฎระเบียบต่างๆ ที่เกี่ยวข้องอย่างเคร่งครัดและถูกต้องครบถ้วน ทั้งพระราชบัญญัติการรักษาความมั่นคงปลอดภัยไซเบอร์และพระราชบัญญัติคุ้มครองข้อมูลส่วนบุคคล หรือ PDPA
นพ.วีรวุฒิ กล่าวถึงการนำ AI มาใช้ในระบบสาธารณสุขว่า ปัจจุบัน กระทรวงสาธารณสุขมีแผนพัฒนาและประยุกต์ใช้ AI เพื่อเพิ่มประสิทธิภาพในการวินิจฉัยและรักษาผู้ป่วย รวมถึงช่วยลดภาระงานของบุคลากรทางการแพทย์ โดยมีการใช้งานในหลายด้าน ได้แก่  AI ช่วยตอบคำถามด้านสุขภาพ เช่น AI Chatbot บนหมอพร้อม และ Panthai AI Doctor & Chatbot ของกรมการแพทย์แผนไทย, AI ช่วยวิเคราะห์ คัดกรอง และวินิจฉัยความผิดปกติ เช่น MOPH AI ของสำนักสุขภาพดิจิทัล ที่นำมาใช้ใน MOPH Imaging Hub สำหรับวิเคราะห์ภาพทางรังสี, การอ่านผลคลื่นไฟฟ้าสมอง (EEG) และตรวจจับคุณภาพการนอนหลับ และช่วยคัดกรองพยาธิสภาพในภาพทางการแพทย์, AI วิเคราะห์ภาพจอประสาทตาของกรมการแพทย์ AI วิเคราะห์ภาพช่องปากของกรมอนามัย AI สำหรับ Target Therapy ใน Modified ECT สำหรับผู้ป่วยจิตเวชของกรมสุขภาพจิต และ AI บนแอปพลิเคชัน “เห็ดพิษ” ของกรมวิทยาศาสตร์การแพทย์
นอกจากนี้ ยังมีการนำ AI มาใช้ในการช่วยวิเคราะห์และตรวจสอบความถูกต้องข้อมูล เช่น ระบบวิเคราะห์ข้อมูลโภชนาการ (KINDEE) บนหมอพร้อมไลน์ OA AI ตรวจสอบข่าวปลอมและโฆษณาผิดกฎหมายผ่าน MedAdCheck ของกรมสนับสนุนบริการสุขภาพ และ AI วิเคราะห์ข้อมูลเครื่องมือแพทย์ของสำนักงานคณะกรรมการอาหารและยา ในส่วนการใช้ AI ช่วยในระบบสนับสนุนบริการทางการแพทย์ มีทั้ง AI สรุปประวัติการรักษาผู้ป่วย เช่น AI ที่ช่วยสรุปข้อมูลสำคัญในการส่งต่อผู้ป่วยผ่านระบบ MOPH Refer (AI Summar สำหรับ Full Medical record) และ AI วิเคราะห์ข้อมูลการเบิกจ่ายและลงรหัสโรคให้ถูกต้อง การพัฒนา AI ในภาคสาธารณสุขช่วยเพิ่มความแม่นยำในการดูแลผู้ป่วย ลดข้อผิดพลาด และสนับสนุนบุคลากรทางการแพทย์ให้สามารถทำงานได้อย่างมีประสิทธิภาพมากขึ้น
******************************************************* 18 กุมภาพันธ์ 2568

ที่มา : https://www.thaigov.go.th/news/contents/details/93546