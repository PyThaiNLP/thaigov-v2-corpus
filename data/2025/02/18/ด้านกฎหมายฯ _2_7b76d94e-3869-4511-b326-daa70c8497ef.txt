รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ลงพื้นที่จังหวัดสงขลา เดินหน้าแก้ปัญหาความเดือดร้อน พร้อมแนะยุทธการแก้ไขปัญหายาเสพติด


วันจันทร์ที่ 17 กุมภาพันธ์ 2568
17/02/2568
พิมพ์
รัฐมนตรีว่าการกระทรวงยุติธรรม ลงพื้นที่จังหวัดสงขลา เดินหน้าแก้ปัญหาความเดือดร้อน พร้อมแนะยุทธการแก้ไขปัญหายาเสพติด
รัฐมนตรีว่าการกระทรวงยุติธรรม ลงพื้นที่จังหวัดสงขลา เดินหน้าแก้ปัญหาความเดือดร้อน พร้อมแนะยุทธการแก้ไขปัญหายาเสพติด
ในวันจันทร์ที่ 17  กุมภาพันธ์ 2568 เวลา 10.45 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วยนายกูเฮง ยาวอหะซัน เลขานุการรัฐมนตรีว่าการกระทรวงยุติธรรม นายนิยม เติมศรีสุข ผู้ช่วยรัฐมนตรีประจำกระทรวงยุติธรรม พร้อมด้วยคณะที่ปรึกษารัฐมนตรีว่าการกระทรวงยุติธรรม และนายอับดุลเราะมัน มอลอ โฆษกกระทรวงยุติธรรม ฝ่ายการเมือง  นายเกิดโชค เกษมวงศ์จิต ผู้ตรวจราชการกระทรวงยุติธรรม และผู้บริหารหน่วยงานในสังกัดกระทรวงยุติธรรมลงพื้นที่ร่วมกิจกรรมเยี่ยมญาติใกล้ชิด เรือนจำกลางสงขลา และติดตามการดำเนินงานตามแผนการแก้ไขปัญหาน้ำท่วมและการแก้ไขปัญหายาเสพติด และพบปะประชาชน ณ โรงเรียนสะบ้าย้อย อำเภอสะบ้าย้อย ก่อนมอบนโยบายด้านการป้องกันและแก้ไขปัญหายาเสพติดโดยบทบาทของชุมชน ผู้นำศาสนา และผู้นำท้องถิ่น ณ ห้องประชุมวิทยาลัยเทคโนโลยีสันติวิทย์สงขลา อำเภอจะนะ  จังหวัดสงขลา
โดยการลงพื้นที่ร่วมกิจกรรมเยี่ยมญาติใกล้ชิด เรือนจำกลางสงขลา รัฐมนตรีว่าการกระทรวงยุติธรรม ได้พบปะพี่น้องประชาชน ญาติผู้ต้องขังและผู้ต้องขังในงานเยี่ยมญาติใกล้ชิด ณ ฝ่ายควบคุม แดน 1 และทำพิธีมอบสมุดบัญชีธนาคารให้กับผู้ต้องขังจำนวน 10 คน และตรวจเยี่ยมผู้ต้องขังคดีความมั่นคงและคดีทั่วไป
ถัดมาในเวลา 14.00 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมคณะ ลงพื้นที่ติดตามการดำเนินงานตามแผนการแก้ไขปัญหาน้ำท่วมและการแก้ไขปัญหายาเสพติด และพบปะประชาชน ณ โรงเรียนสะบ้าย้อย อำเภอสะบ้าย้อย จังหวัดสงขลา โดยจะพยายามผลักดันให้มีแก้มลิงเพ็งยา 2 เพื่อบรรเทาปัญหาความเดือนร้อนจากน้ำท่วม เพราะว่ามีความเห็นตรงกันทั้ง 2 ฝ่าย นอกจากนี้ยังเห็นควรให้มีการแก้ปัญหาน้ำท่วมในระยะสั้นด้วย สำหรับเรื่องยาเสพติด จากแผนบูรณาการควรเปลี่ยนมาเป็นแผนยุทธการป้องกัน ปราบปราม และแก้ปัญหายาเสพติดให้ครบวงจร
จากนั้นเวลา 16.30 รัฐมนตรีว่าการกระทรวงยุติธรรม พร้อมคณะ เดินทางมอบนโยบายด้านการป้องกันและแก้ไขปัญหายาเสพติดโดยบทบาทของชุมชน ผู้นำศาสนา และผู้นำท้องถิ่น  ณ ห้องประชุมวิทยาลัยเทคโนโลยีสันติวิทย์สงขลา  อำเภอจะนะ จังหวัดสงขลา
รัฐมนตรีว่าการกระทรวงยุติธรรม กล่าวว่า รัฐบาลมีนโยบายชัดเจนว่าปัญหายาเสพติดเป็นปัญหาเร่งด่วนที่จะต้องแก้ไข วันนี้มาในพื้นที่จังหวัดสงขลาต้องยอมรับว่าประชาชนเกือบทุกหมู่บ้านยังมีความหวาดระแวงยาเสพติด และยาเสพติดคือทุกข์ของประชาชนอย่างแท้จริง เพราะทุกข์นี้เกิดกับลูกหลานที่ไปติดยาเสพติด วันนี้จึงมาเชิญชวนกันแก้ปัญหาในระยะสั้นที่จะให้เห็นผลน่าจะมีแผนยุทธการในการป้องกัน ปราบปรามและแก้ปัญหายาเสพติดที่เกิดผลอย่างจริงจัง ซึ่งเราก็หนีไม่พ้นเรื่องคนที่ยังไม่ติดยาเสพติด ประการที่ 1 เราจะป้องกันไม่ให้ติดยาอย่างไร ซึ่งเดิมแก้ปัญหาโดยพลเรือน ตำรวจ ทหาร ตอนนี้เราอยากให้พ่อ แม่ ครอบครัว เข้ามามีส่วนร่วม  ประการที่ 2 คนที่ติดยาเสพติดแล้วจะลดทอนอันตรายจากยารวมถึงไปบำบัดรักษาอย่างไร ประการที่ 3  ทำอย่างไรจะให้ทุกคนมีอาชีพ มีรายได้ และประการสุดท้ายคือ มาตราการบังคับใช้กฎหมาย ต้องมีความจริงจัง เฉียบขาด โดยเฉพาะผู้ค้ายาเสพติด ผู้บงการ ผู้ใช้จ้างวานหาผลประโยชน์จากยาเสพติดรวมทั้งจะมีมาตรการทางสังคมเข้ามาจัดการกับคนกลุ่มนี้
วันนี้รัฐบาลมีนโยบายที่ชัดเจนว่ารัฐบาลต้องเป็นรัฐบาลที่เปิดเผย ตรวจสอบได้ เป็นรัฐบาลที่สามารถให้ข้อมูลแก่ประชาชนอย่างตรงไปตรงมา ที่สำคัญจะเป็นรัฐบาลที่ประชาชนเป็นศูนย์กลาง การที่ประชาชนเป็นศูนย์กลางไม่ใช่อยู่ที่คำพูด จะต้องอยู่ที่ให้ประชาชนเข้ามามีส่วนในทุกเรื่อง

ที่มา : https://www.thaigov.go.th/news/contents/details/93502