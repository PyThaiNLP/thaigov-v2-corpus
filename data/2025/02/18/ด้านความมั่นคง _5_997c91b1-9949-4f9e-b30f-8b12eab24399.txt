รัฐบาลไทย-ข่าวทำเนียบรัฐบาล-มท.4 ธีรรัตน์ เปิดงาน “OTOP ภูมิภาค 2568” จ.นครศรีธรรมราช เพื่อเพิ่มช่องทางการตลาดให้ผู้ประกอบการ OTOP ช่วยกระตุ้นเศรษฐกิจไทย


วันอังคารที่ 18 กุมภาพันธ์ 2568
17/02/2568
พิมพ์
มท.4 ธีรรัตน์ เปิดงาน “OTOP ภูมิภาค 2568” จ.นครศรีธรรมราช เพื่อเพิ่มช่องทางการตลาดให้ผู้ประกอบการ OTOP ช่วยกระตุ้นเศรษฐกิจไทย
มท.4 ธีรรัตน์ เปิดงาน “OTOP ภูมิภาค 2568” จ.นครศรีธรรมราช เพื่อเพิ่มช่องทางการตลาดให้ผู้ประกอบการ OTOP ช่วยกระตุ้นเศรษฐกิจไทย
วันนี้ (17 กุมภาพันธ์ 2568) เวลา 14.00 น. น.ส.ธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เดินทางมาเป็นประธานในพิธีเปิดงาน “OTOP ภูมิภาค 2568 จ.นครศรีธรรมราช” โดยมี นายสยาม ศิริมงคล อธิบดีกรมการพัฒนาชุมชน นายอนุรัตน์ ธรรมประจำจิต ผู้ตรวจราชการกระทรวงมหาดไทย นางวจิราพร อมาตยกุล รองผู้ว่าราชการจังหวัดนครศรีธรรมราช และคณะผู้บริหารกรมการพัฒนาชุมชน ให้การต้อนรับ ณ ลานอเนกประสงค์ และลานจอดรถหน้าศูนย์การค้าเซ็นทรัลนครศรีธรรมราช
น.ส.ธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย กล่าวว่า OTOP ภูมิภาค เป็นโครงการหนึ่งที่ช่วยในการเพิ่มช่องทางการตลาดให้กับสินค้า OTOP นอกจากนี้ ยังทำให้ประชาชนในจังหวัดพื้นที่ดำเนินการ ได้เรียนรู้รูปแบบผลิตภัณฑ์ OTOP ของภูมิภาคอื่น เพื่อนำไปปรับปรุง และพัฒนาผลิตภัณฑ์ OTOP ของตนเองให้มีคุณภาพเป็นที่ต้องการมากขึ้นของตลาด สามารถสร้างรายได้ให้กับชุมชน ซึ่งจะนำไปสู่การพัฒนาเศรษฐกิจฐานรากให้มีความมั่นคง เป็นไปตามนโยบายของรัฐบาลได้ในที่สุด จึงอยากขอเชิญชวนพี่น้องประชาชนในจังหวัดนครศรีธรรมราชและจังหวัดใกล้เคียง ช่วยกันสนับสนุนสินค้า OTOP จากทุกจังหวัดทั่วประเทศที่มาจำหน่ายในจังหวัดนครศรีธรรมราช ตลอด 7 วันนี้
นายสยาม ศิริมงคล อธิบดีกรมการพัฒนาชุมชน กล่าวเพิ่มเติมว่า กรมการพัฒนาชุมชน ร่วมกับจังหวัดนครศรีธรรมราช จัดงาน OTOP ภูมิภาค ปี 2568 เป็นจุดที่สอง ภายใต้แนวคิด “OTOP ช้อปสนุก สุขทุกภาค” โดยมีวัตถุประสงค์เพื่อสืบสานการใช้ทรัพยากรและภูมิปัญญาท้องถิ่น ในการพัฒนาสินค้า OTOP ภายในงานนอกจากจะพบกับผลิตภัณฑ์ OTOP ทั้ง 5 ประเภท และ OTOP ชวนชิมที่มีชื่อเสียงของแต่ละจังหวัดแล้ว ยังมีการสาธิตและจัดแสดงกระบวนการพัฒนาภูมิปัญญาท้องถิ่นที่มีความโดดเด่น เพื่อเพิ่มเสน่ห์ให้กับผลิตภัณฑ์ OTOP ด้วย ที่สำคัญผู้ที่มาร่วมช้อป ชม ชิม กับกิจกรรมภายในงาน สามารถลุ้นรับโชคกับรางวัลพิเศษในทุกวัน และรางวัล Lucky Draw ประจำสัปดาห์ รวมมูลค่ากว่า 100,000 บาท โดยงาน OTOP ภูมิภาค ที่ จ.นครศรีธรรมราช จะมีไปจนถึงวันที่ 21 กุมภาพันธ์ นี้
​สำหรับการจัดงาน “OTOP ภูมิภาค 2568” กำหนดจัดงานรวม 5 ครั้งๆ ละ 7 วัน ใน 5 จังหวัด โดยครั้งต่อไป เป็นครั้งที่ 3 กำหนดจัดวันที่ 25 กุมภาพันธ์ - 3 มีนาคม ณ สนามช้าง อินเตอร์เนชั่นแนล เซอร์กิต จ.บุรีรัมย์ / ครั้งที่ 4 : วันที่ 10 - 16 มีนาคม ณ สวนเฉลิมพระเกียรติ 82 พรรษา จ. เชียงใหม่/ ครั้งที่ 5 : วันที่ 1 – 7 พฤษภาคม ณ ลานข้างบึงพระราม ด้านหลังวัดมหาธาตุ จ.พระนครศรีอยุธยา

ที่มา : https://www.thaigov.go.th/news/contents/details/93508