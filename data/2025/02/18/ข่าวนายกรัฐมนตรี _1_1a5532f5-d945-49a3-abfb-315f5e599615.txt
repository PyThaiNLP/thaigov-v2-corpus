รัฐบาลไทย-ข่าวทำเนียบรัฐบาล-นายกรัฐมนตรี “แพทองธาร” พร้อมคณะรัฐมนตรีร่วมสวมเสื้อ “ผ้าบาติกลายสมิหลา” เยี่ยมชมนิทรรศการท้องถิ่น โพรโมตสินค้า OTOP ผลักดัน Soft Power ท้องถิ่น ก่อนเข้าประชุม ครม. สัญจร  


วันอังคารที่ 18 กุมภาพันธ์ 2568
18/02/2568
พิมพ์
นายกรัฐมนตรี “แพทองธาร” พร้อมคณะรัฐมนตรีร่วมสวมเสื้อ “ผ้าบาติกลายสมิหลา” เยี่ยมชมนิทรรศการท้องถิ่น โพรโมตสินค้า OTOP ผลักดัน Soft Power ท้องถิ่น ก่อนเข้าประชุม ครม. สัญจร
นายกรัฐมนตรี “แพทองธาร” พร้อมคณะรัฐมนตรีร่วมสวมเสื้อ “ผ้าบาติกลายสมิหลา” เยี่ยมชมนิทรรศการท้องถิ่น โพรโมตสินค้า OTOP ผลักดัน Soft Power ท้องถิ่น ก่อนเข้าประชุม ครม. สัญจร
วันนี้ (18 กุมภาพันธ์ 2568) เวลา 09.30 น. ณ ห้องคอนเวนชั่น ฮอลล์ ศูนย์ประชุมนานาชาติฉลองสิริราชสมบัติครบ 60 ปี มหาวิทยาลัยสงขลานครินทร์ อำเภอหาดใหญ่ จังหวัดสงขลา นางสาวแพทองธาร ชินวัตร นายกรัฐมนตรี เป็นประธานการประชุมคณะรัฐมนตรีอย่างเป็นทางการนอกสถานที่ ครั้งที่ 1/2568 กลุ่มจังหวัดภาคใต้ฝั่งอ่าวไทย (สงขลา สุราษฎร์ธานี ชุมพร นครศรีธรรมราช และพัทลุง) “พลิกฟื้นอ่าวไทยสู่ความยั่งยืน (Resilient and Sustainable AOTHAI)”
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรี และคณะรัฐมนตรีร่วมสวมเสื้อ “ผ้าบาติกลายสมิหลา” ซึ่งได้รับแรงบันดาลใจจากรูปปั้นนางเงือกทอง ณ ชายหาดสมิหลา แหล่งท่องเที่ยวที่มีชื่อเสียงของจังหวัดสงขลา สำหรับสีสันลวดลายบนผืนผ้ามาจากการผสมผสานระหว่างรูปปั้นนางเงือกทองและท้องทะเลอยู่ท่ามกลางบรรยากาศที่งดงามและเสียงเกลียวคลื่นกระทบฝั่งของชายหาดสมิหลา
ทั้งนี้ นายกรัฐมนตรีได้เดินเยี่ยมชมบูธนิทรรศการซึ่งประกอบด้วย นิทรรศการ Go Songkhla by Tuk Tuk นิทรรศการเมืองมรดกโลก/Gastronomy นิทรรศการส่งต่อทันใจ ผู้ป่วยปลอดภัย นิทรรศการที่นี่มีบ้าน (ให้ยืม) @Songkhla นิทรรศการเชื่อมใต้น้ำ หนึ่งเดียวในไทย นิทรรศการบำบัดดี มีงานทำ นิทรรศการ PSU Smart campus และนิทรรศการเสน่ห์สงขลา (เมืองสงขลา OTOP สร้างอาชีพ เพิ่มรายได้ให้ประชาชน) อาทิ วิสาหกิจชุมชนแปรรูปกาแฟสะบ้าย้อย สินค้า Soft Power หอการค้าจังหวัดสงขลา กลุ่มหัตถกรรมใยตาลสทิงพระ (กลุ่มโหนดทิ้ง) วิสาหกิจชุมชนผลิตภัณฑ์หัตถกรรมลูกปัดมโนราห์บ้านขาว กลุ่มวิสาหกิจชุมชนทอผ้าสะพานพลา/เด็กทอผ้า และท่องเที่ยววิถีชุมชน ฅนท่าข้าม
โดยนายกรัฐมนตรีได้ทักทายนักศึกษาคณะวิทยาการจัดการ มหาวิทยาลัยสงขลานครินทร์ จำนวน 100 คน ที่รอให้การต้อนรับพร้อมมอบดอกไม้ให้กำลังใจนายกรัฐมนตรี พร้อมกันนี้ นายกรัฐมนตรีได้รับชมการแสดงมโนราห์ จากมหาวิทยาลัยเทคโนโลยีราชมงคลศรีวิชัย วิทยาเขตสงขลา ซึ่งเป็นศิลปะการแสดงพื้นบ้านอันทรงคุณค่าของภาคใต้
สำหรับการประชุม ครม. สัญจรครั้งนี้ นอกจากจะเป็นเวทีหารือแนวทางขับเคลื่อนเศรษฐกิจและพัฒนาภูมิภาคแล้ว ยังเป็นโอกาสสำคัญในการส่งเสริมวัฒนธรรมและศักยภาพของสงขลาให้เป็นเมืองท่องเที่ยวเชิงสร้างสรรค์ที่ยั่งยืนในอนาคตอีกด้วย

ที่มา : https://www.thaigov.go.th/news/contents/details/93522