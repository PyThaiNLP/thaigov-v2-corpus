รัฐบาลไทย-ข่าวทำเนียบรัฐบาล-“วราวุธ” เตรียมเปิดกล้องคุย ครอบครัวอุปถัมภ์ผู้สูงอายุ เผย พม. ดูแลได้ปีละพันคน ทั้งที่ขอมา กว่า 7 พัน


วันอังคารที่ 18 กุมภาพันธ์ 2568
“วราวุธ” เตรียมเปิดกล้องคุย ครอบครัวอุปถัมภ์ผู้สูงอายุ เผย พม. ดูแลได้ปีละพันคน ทั้งที่ขอมา กว่า 7 พัน
“วราวุธ” เตรียมเปิดกล้องคุย ครอบครัวอุปถัมภ์ผู้สูงอายุ เผย พม. ดูแลได้ปีละพันคน ทั้งที่ขอมา กว่า 7 พัน
วันที่ 18 กุมภาพันธ์ 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ปัจจุบันประเทศไทยเป็นสังคมสูงวัยอย่างสมบูรณ์ (Complete - Aged Society) มีประชากรผู้สูงอายุจำนวน 13.60 ล้านคน คิดเป็น 20.94% ของประชากรทั้งประเทศ ซึ่งคาดว่าจะมีจำนวนผู้สูงอายุเพิ่มขึ้นอย่างต่อเนื่องและรวดเร็ว เฉลี่ยปีละประมาณ 500,000 คน และมีแนวโน้มที่ผู้สูงอายุจะอยู่ลำพัง ถูกทอดทิ้ง และขาดผู้ดูแลเพิ่มมากขึ้นตามลำดับ ในขณะที่สถานการณ์เด็กเกิดใหม่มีอัตราลดลง นับเป็นปัจจัยสำคัญที่ส่งผลกระทบต่อโครงสร้างประชากร ประกอบกับสถานการณ์เศรษฐกิจและสังคมที่ส่งผลให้ครอบครัวไม่สามารถดูแลผู้สูงอายุได้ ทำให้ผู้สูงอายุต้องอยู่เพียงลำพัง มีภาวะพึ่งพิงเพิ่มมากขึ้น
กระทรวงการพัฒนาสังคมและความมั่นคงของมนุษย์ (พม.) โดยกรมกิจการผู้สูงอายุ (ผส.) จึงได้ผลักดันระเบียบกรมกิจการผู้สูงอายุ ว่าด้วยการคุ้มครองผู้สูงอายุแบบครอบครัวอุปถัมภ์ พ.ศ. 2566 เพื่อให้การสนับสนุนและช่วยเหลือให้ผู้สูงอายุที่มีฐานะยากจน และไม่มีผู้ดูแล หรือมีผู้ดูแลแต่ไม่สามารถเลี้ยงดูได้ สามารถดำรงชีวิตอยู่ได้ในครอบครัวและชุมชนถิ่นอย่างมีคุณภาพชีวิตที่ดีขึ้น โดยมีผู้ดูแลในรูปแบบ "ครอบครัวอุปถัมภ์"
ในวันศุกร์ที่ 21 ก.พ. 68 ที่กระทรวง พม. จัดให้มีกิจกรรม “ปันสุขผู้สูงวัย ไกลแค่ไหนก็ใกล้กัน” เพื่อเยี่ยมเยียน พูดคุยให้กำลังใจ พร้อมติดตามการช่วยเหลือผู้สูงอายุและครอบครัวอุปถัมภ์ฯผู้สูงอายุ จำนวน 5 ครอบครัว ได้แก่ กรุงเทพมหานคร ลพบุรี กาฬสินธุ์ เชียงใหม่ และสุราษฎร์ธานี ผ่านระบบการประชุมทางไกล (VDO Conference)
สำหรับโครงการสนับสนุนครอบครัวอุปถัมภ์ผู้สูงอายุนั้น ทางกรมบัญชีกลางได้กำหนดอัตราวงเงินให้แก่ครอบครัวอุปถัมภ์ฯ ครอบครัวละ 2,000 -3,000 บาทต่อผู้สูงอายุหนึ่งคนต่อเดือน มีการติดตามครอบครัวอุปถัมภ์ฯ ในพื้นที่ โดยสำนักงานพัฒนาสังคมและความมั่นคงของมนุษย์จังหวัด
ซึ่งปีงบประมาณ 2568 กรมกิจการผู้สูงอายุ กระทรวง พม. ได้รับงบประมาณโครงการสนับสนุนครอบครัวอุปถัมภ์ผู้สูงอายุ ประมาณ 29.55 ล้านบาท ซึ่งเป็นงบฯเท่าเดิมของปีงบประมาณ 2567 – 2568 ที่กระทรวง พม.ได้รับ สามารถดูแลช่วยเหลือผู้สูงอายุได้เพียง 1,107 คน แต่ขณะนี้มีสูงอายุมายื่นคำขอในโครงการฯ มากถึง 7,464 ราย ทั่วประเทศ ดังนั้นในปีงบประมาณ 2569 กระทรวง พม. หวังจะขอขยายวงเงินงบประมาณสนับสนุนเพิ่มขึ้นเพื่อให้ครอบคลุมการดูแลช่วยเหลือผู้สูงอายุได้ เพราะถือว่าเป็นกลุ่มเปราะบางของสังคมที่ต้องให้การช่วยเหลืออย่างใกล้ชิด
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #ปันสุขผู้สูงวัยไกลแค่ไหนก็ใกล้กัน #ครอบครัวอุปถัมภ์ผู้สูงอายุ

ที่มา : https://www.thaigov.go.th/news/contents/details/93518