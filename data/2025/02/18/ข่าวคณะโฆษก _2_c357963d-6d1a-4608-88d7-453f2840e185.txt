รัฐบาลไทย-ข่าวทำเนียบรัฐบาล-นายกฯ ขอทุกกระทรวงเร่งแก้ไขหลังน้ำท่วม 3 จังหวัดใต้ ยะลา ปัตตานี นราธิวาส เมื่อปลายปีที่ผ่านมา อนุมัติ 300 ลบ. ฟื้นฟูแล้ว พร้อมขอให้กระทรวงเกี่ยวข้องจัดทำแผนป้องกันระยะยาว


วันอังคารที่ 18 กุมภาพันธ์ 2568
18/02/2568
พิมพ์
นายกฯ ขอทุกกระทรวงเร่งแก้ไขหลังน้ำท่วม 3 จังหวัดใต้ ยะลา ปัตตานี นราธิวาส เมื่อปลายปีที่ผ่านมา อนุมัติ 300 ลบ. ฟื้นฟูแล้ว พร้อมขอให้กระทรวงเกี่ยวข้องจัดทำแผนป้องกันระยะยาว
นายกฯ ขอทุกกระทรวงเร่งแก้ไขหลังน้ำท่วม 3 จังหวัดใต้ ยะลา ปัตตานี นราธิวาส เมื่อปลายปีที่ผ่านมา อนุมัติ 300 ลบ. ฟื้นฟูแล้ว พร้อมขอให้กระทรวงเกี่ยวข้องจัดทำแผนป้องกันระยะยาวเพื่อแก้ไขปัญหาน้ำแล้ง น้ำท่วมภาคใต้ให้ยั่งยืน
วันนี้ (18 กุมภาพันธ์ 2568)  นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่าในการประชุมคณะรัฐมนตรีสัญจร ครั้งที่ 1 ประจำปี 2568 กลุ่มจังหวัดภาคใต้ฝั่งอ่าวไทย จังหวัด ชุมพร สุราษฎร์ธานี นครศรีธรรมราช พัทลุง และสงขลา ที่ศูนย์การประชุมนานาชาติฉลองสิริราชสมบัติครบ 60 ปี อ.หาดใหญ่ จ.สงขลา มีวาระสำคัญของรัฐบาล ในการประชุม ครม. สัญจร ดังนี้
สศช. ได้เสนอให้พิจารณาโครงการจังหวัดเพื่อฟื้นฟูซ่อมแชมโครงสร้างพื้นฐาน สาธารณูปโภค สาธารณูปการ ที่ได้รับความเสียหายจากอุทกภัยในพื้นที่ 3 จังหวัดภาคใต้ชายแดนที่เกิดเหตุเมื่อเดือนพฤศจิกายนและธันวาคมปีที่ผ่านมา ดังนี้
สศช. ขอเสนอ ครม. พิจารณาให้ความเห็นชอบในหลักการโครงการจังหวัดเพื่อฟื้นฟูซ่อมแซมโครงสร้างพื้นฐานสาธารณูปโภค สาธารณูปการ ที่ได้รับความเสียหาย
จากอุทกภัยในพื้นที่ 3 จังหวัดภาคใต้ชายแดน ที่เห็นควรสนับสนุน จำนวน 22 โครงการ กรอบวงเงินรวม 304.80 ลบ. โดยให้ จ.ยะลา จ.นราธิวาส และ จ.ปัตตานี ขอรับการจัดสรรจากงบฯ ปี 68 งบกลาง รายการเงินสำรองจ่ายเพื่อกรณีฉุกเฉินหรือจำเป็น ตามขั้นตอนของกฎหมายและระเบียบที่เกี่ยวข้องอย่างเคร่งครัด รวมทั้งให้ สงป. ตรวจสอบความซ้ำซ้อนของโครงการและงบฯ ต่อไป โดยมีสาระสำคัญ ดังนี้
จากเหตุการณ์อุทกภัยในพื้นที่ จ.ยะลา จ.นราธิวาส และ จ.ปัตตานี ในช่วงเดือน พ.ย. - ธ.ค. 67 ก่อให้เกิดความเสียหายครอบคลุมในหลายพื้นที่ซึ่งก่อให้เกิดผลกระทบทั้งภาคครัวเรือน ภาคการเกษตร โครงสร้างพื้นฐาน ซึ่งจำเป็นต้องได้รับการฟื้นฟูอย่างเร่งด่วน โดย สงป. สศช. และ มท. ได้ร่วมกันลงพื้นที่และพิจารณากลั่นกรองข้อเสนอโครงการของ จ.ยะลา จ.นราธิวาส และ จ.ปัตตานี เพื่อฟื้นฟูพื้นที่ที่ได้รับผลกระทบจากอุทกภัย โดยเห็นควรสนับสนุนโครงการจังหวัดเพื่อฟื้นฟูซ่อมแชมโครงสร้างพื้นฐานสาธารณูปโภค สาธารณูปการที่ได้รับความเสียหายจากอุทกภัยในพื้นที่ 3 จังหวัดภาคใต้ชายแดน เพื่อขอรับการจัดสรรจากงบฯ ปี 68 งบกลาง รายการเงินสำรองจ่ายเพื่อกรณีฉุกเฉินหรือจำเป็น จำนวน 22 โครงการ กรอบวงเงินรวม 304.80 ล้านบาท โดยเฉลี่ยประมาณจังหวัดละ 100 ล้านบาท อาทิ การซ่อมถนนจัดทำเขื่อนป้องกันตลิ่ง โดย จ.ยะลา จัดทำคันกั้นน้ำริมแม่น้ำปัตตานี จำนวน 100 ล้านบาท จ.นราธิวาส 14 โครงการ 100.32 ล้านบาท และ จ.ปัตตานี 7 โครงการ 104.47 ล้านบาท
ทั้งนี้ ข้อเสนอโครงการเพื่อฟื้นฟูพื้นที่ที่ได้รับผลกระทบจากอุทกภัยในพื้นที่ 3 จังหวัดภาคใต้ชายแดน (จ.ยะลา จ.นราธิวาส และ จ.ปัตตานี) ครั้งนี้ จะช่วยให้โครงสร้างพื้นฐานที่ได้รับความเสียหายจากอุทกภัยได้รับการปรับปรุง ซ่อมแซม และฟื้นฟู ให้กลับมาใช้งานได้ตามปกติ ซึ่งจะช่วยบรรเทาและแก้ไขปัญหาความเดือดร้อนให้แก่ประชาชนในพื้นที่ รวมทั้งยังเป็นการเพิ่มขีดความสามารถในการป้องกันและบรรเทาความเสียหายจากอุทกภัยที่อาจเกิดขึ้นซ้ำในอนาคต โดยที่ประชุม ครม. มีมติเห็นชอบ
ขณะที่นายกรัฐมนตรีได้ขอให้ทุกกระทรวงที่เกี่ยวข้องกับการแก้ไขปัญหาน้ำแล้งน้ำท่วม เร่งกำหนดแผนการแก้ไขปัญหาระยะยาวและยั่งยืนเพื่อจะได้ไม่ต้องมาแก้ปัญหาระยะสั้นเหมือนช่วงที่ผ่านมาอีกต่อไป นายจิรายุ กล่าว

ที่มา : https://www.thaigov.go.th/news/contents/details/93523