รัฐบาลไทย-ข่าวทำเนียบรัฐบาล-​รมว.เอกนัฏ สนับสนุน SME ขับเคลื่อนธุรกิจสีเขียว เพื่อความยั่งยืน


วันอังคารที่ 18 กุมภาพันธ์ 2568
18/02/2568
พิมพ์
​รมว.เอกนัฏ สนับสนุน SME ขับเคลื่อนธุรกิจสีเขียว เพื่อความยั่งยืน
​รมว.เอกนัฏ สนับสนุน SME ขับเคลื่อนธุรกิจสีเขียว เพื่อความยั่งยืน
15 กุมภาพันธ์ 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม กล่าวปาฐกถาพิเศษเรื่องนโยบายการส่งเสริมและสนับสนุนผู้ประกอบการเอสเอ็มอีไทยจากรัฐบาล ในกิจกรรมถ่ายทอดนโยบายการสนับสนุนผู้ประกอบการเอสเอ็มอีไทยในปี 2568 ของ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank โดยมีนายเดชา  จาตุธนานันท์ หัวหน้าผู้ตรวจราชการกระทรวงอุตสาหกรรม และประธานกรรมการ SME D Bank และมีนายพิชิต มิทราวงศ์ กรรมการผู้จัดการ SME D Bank ให้การต้อนรับ ณ ห้องรอยัล จูบิลี่ บอลรูม อิมแพ็ค เมืองทองธานี
รัฐมนตรีว่าการกระทรวงอุตสาหกรรม กล่าวว่า ปัจจุบันภาคอุตสาหกรรมไทย และผู้ประกอบการเอสเอ็มอีไทย กำลังเผชิญความเสี่ยงและความผันผวนจากสถานการณ์ที่เกิดขึ้นทั้งภายในและภายนอกประเทศ รวมถึงภาวะโลกร้อน กระทรวงอุตสาหกรรม จึงมุ่งขับเคลื่อนให้ภาคอุตสาหกรรมก้าวสู่อุตสาหกรรมสีเขียว รวมถึงส่งเสริมและเชื่อมโยงผู้ประกอบการเอสเอ็มอีให้เข้าสู่ห่วงโช่การผลิต (Supply Chain) ระดับโลกของผู้ประกอบการขนาดใหญ่ และก้าวสู่ธุรกิจสีเขียว ซึ่งจะเป็นแนวทางที่ดีต่อธุรกิจ และดีต่อโลก ซึ่งมีแนวทางสำคัญ ได้แก่ 1. การขับเคลื่อนส่งเสริมอุตสาหกรรมยานยนต์และชิ้นส่วนมุ่งสู่กลุ่มยานยนต์ไฟฟ้า (EV)  2. เตรียมความพร้อมสู่ตลาดยุคใหม่ให้กับภาคอุตสาหกรรมและเอสเอ็มอี เพื่อให้สามารถปรับตัวรองรับการมาตรการทางการค้าทางภาษี และมิใช่ภาษี รวมถึงกฎหมายและกฎระเบียบที่เกี่ยวกับการจัดการภาวะโลกร้อน ทั้งผลิตภัณฑ์และการจัดการองค์กร และ 3. สนับสนุนเอสเอ็มอีเข้าถึงแหล่งเงินทุนดอกเบี้ยต่ำ ยกระดับธุรกิจเพื่อความยั่งยืน ผ่านการให้สินเชื่อยกระดับปรับเปลี่ยนสู่อุตสาหกรรมสีเขียว
นอกจากนี้ SME D Bank ยังประกาศเดินหน้าสนับสนุนเอสเอ็มอีไทยยกระดับสู่ธุรกิจยุคใหม่ เป็นมิตรต่อสิ่งแวดล้อม และสอดคล้องอุตสาหกรรมเป้าหมายประเทศ ผ่านการเข้าถึงบริการด้านการเงินควบคู่การพัฒนา ช่วยธุรกิจเปลี่ยนผ่านอย่างราบรื่น ชู 3 โครงการสินเชื่อพิเศษ อัตราดอกเบี้ยเพียง 3% ต่อปี วงเงินรวม 30,000 ลบ. และแพลตฟอร์ม “DX by SME D Bank”  เชื่อมโยงการส่งเสริมจากหน่วยงานภาครัฐและเอกชนมากกว่า 50 แห่งมาไว้ในจุดเดียว ตั้งเป้าหมาย 14,000 กิจการ กระตุ้นเงินหมุนเวียนในระบบเศรษฐกิจกว่า 160,000 ล้านบาท ได้แก่ 1.สินเชื่อ “SME Green Productivity” สำหรับสนับสนุนผู้ประกอบการเอสเอ็มอีที่ต้องการติดตั้งระบบอุปกรณ์ ปรับเปลี่ยนกระบวนการผลิต เครื่องจักร อุปกรณ์ เพื่อใช้พลังงานสะอาด และมุ่งสู่อุตสาหกรรมสีเขียว 2.สินเชื่อ "ปลุกพลัง SME"   สำหรับผู้ประกอบการเอสเอ็มอีรายเล็กที่มีรายได้ต่อปีไม่เกิน 2 ล้านบาท นำไปใช้ขยาย ปรับปรุงกิจการ หรือปรับเปลี่ยนรูปแบบการดำเนินธุรกิจ รวมถึง เงินทุนหมุนเวียน และเสริมสภาพคล่องในธุรกิจ วงเงินกู้ต่อรายสูงสุด 1.5 ล้านบาท และ 3.สินเชื่อ "Beyond ติดปีก SME" สำหรับผู้ประกอบการเอสเอ็มอีที่มีรายได้ต่อปีมากกว่า 2 ล้านบาทขึ้นไป นำไปเสริมสภาพคล่อง ลงทุน ขยาย ปรับปรุงกิจการ ปรับเปลี่ยนทรัพย์สินหรือเครื่องจักร เพื่อเพิ่มศักยภาพการดำเนินธุรกิจ วงเงินกู้สูงสุด 15 ล้านบาท

ที่มา : https://www.thaigov.go.th/news/contents/details/93514