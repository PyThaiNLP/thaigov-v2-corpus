รัฐบาลไทย-ข่าวทำเนียบรัฐบาล-รอง ปกก. มงคล ต้อนรับคณะทำงานท่องเที่ยวเรือสำราญ ไทย - สิงคโปร์ และสายเรือ พร้อมพาสำรวจพื้นที่ศักยภาพ ณ เกาะสมุย


วันอังคารที่ 18 กุมภาพันธ์ 2568
รอง ปกก. มงคล ต้อนรับคณะทำงานท่องเที่ยวเรือสำราญ ไทย - สิงคโปร์ และสายเรือ พร้อมพาสำรวจพื้นที่ศักยภาพ ณ เกาะสมุย
รอง ปกก. มงคล ต้อนรับคณะทำงานท่องเที่ยวเรือสำราญ ไทย - สิงคโปร์ และสายเรือ พร้อมพาสำรวจพื้นที่ศักยภาพ ณ เกาะสมุย
เมื่อวันที่ 17 กุมภาพันธ์ 2568 เวลา 11.00 น. นายมงคล วิมลรัตน์ รองปลัดกระทรวงการท่องเที่ยวและกีฬา ในฐานะประธานร่วมคณะทำงานเฉพาะกิจด้านการท่องเที่ยวเรือสำราญ ไทย - สิงคโปร์ (ฝ่ายไทย) ได้ให้การต้อนรับ Ms. Jean Ng ผู้ช่วยประธานเจ้าหน้าที่บริหาร ฝ่ายพัฒนาประสบการณ์การเดินทาง ในฐานะประธานร่วมฯ (ฝ่ายสิงคโปร์) และสายเรือศักยภาพ (Royal Caribbean, Celebrity Cruises, Resort World Cruises, MSC และ Ritz-Carlton) ในการเข้าร่วมกิจกรรมศึกษาดูในงานแหล่งท่องเที่ยวศักยภาพและท่าเทียบเรือสำราญ ณ อำเภอเกาะสมุย จังหวัดสุราษฎร์ธานี
กิจกรรมฯ ดังกล่าว มีวัตถุประสงค์เพื่อให้คณะทำงานฯ ไทย - สิงคโปร์ ศึกษาดูงานในพื้นที่ของแหล่งท่องเที่ยวที่สำคัญและมีศักยภาพของอำเภอเกาะสมุย จังหวัดสุราษฎร์ธานี ได้แก่ หินตาหินยาย ศาลเจ้ากวนอู โดยเฉพาะอย่างยิ่ง แหลมหินคม ซึ่งเป็นพื้นที่โครงการพัฒนาท่าเรือสำราญที่รัฐบาลให้ความสำคัญ โดยรัฐบาลได้ผลักดันโครงการพัฒนาท่าเรือสำราญ (Cruise Terminal) บริเวณแหลมหินคม อำเภอเกาะสมุย จังหวัดสุราษฎร์ธานี เพื่อส่งเสริการท่องเที่ยวเรือสำราญ โดยคณะฯ ได้รับเกียรติจากนายบัลลังก์ เมี่ยงบัว วิศวกรโยธาชํานาญการพิเศษ กรมเจ้าท่า และผู้แทนกรมเจ้าท่าภูมิภาคสาขาเกาะสมุย ร่วมบรรยายและให้ข้อมูลแก่คณะ
ปัจจุบันมีการสำรวจและศึกษาความเป็นไปได้ในการพัฒนาโครงสร้างพื้นฐานการขนส่งทางน้ำในพื้นที่แหลมหินคม เพื่อยกระดับและรองรับการเจริญเติบโตของภาคธุรกิจการท่องเที่ยว อีกทั้งโครงการฯ ดังกล่าว ยังเป็นส่วนหนึ่งของยุทธศาสตร์ชาติด้านความสามารถในการแข่งขันทางเศรษฐกิจโดยเน้นการท่องเที่ยวทางน้ำ ซึ่งอำเภอเกาะสมุย จังหวัดสุราษฎร์ธานีเป็นหนึ่งในสถานที่ท่องเที่ยวสำคัญของประเทศไทยที่มีนักท่องเที่ยวต่างชาติเข้ามาท่องเที่ยวเป็นจำนวนมาก หากมีท่าเทียบเรือสำราญ จะช่วยเสริมสร้างศักยภาพการท่องเที่ยวของประเทศไทย ให้สามารถดึงดูดนักท่องเที่ยวที่มีคุณภาพ สร้างรายได้ให้แก่ชุมชนและเศรษฐกิจไทยได้อย่างยั่งยืน

ที่มา : https://www.thaigov.go.th/news/contents/details/93513