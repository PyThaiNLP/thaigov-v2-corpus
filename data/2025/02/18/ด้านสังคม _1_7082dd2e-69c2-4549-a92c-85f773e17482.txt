รัฐบาลไทย-ข่าวทำเนียบรัฐบาล-​สธ. เผย ฝุ่น PM 2.5 กลับมาเพิ่มขึ้น มี 42 จังหวัด เกินเกณฑ์ "แพร่" เป็นสีแดง 3 วันติด กำชับเฝ้าระวังกลุ่มเสี่ยง เข้มตอบโต้ทันสถานการณ์


วันจันทร์ที่ 17 กุมภาพันธ์ 2568
​สธ. เผย ฝุ่น PM 2.5 กลับมาเพิ่มขึ้น มี 42 จังหวัด เกินเกณฑ์ "แพร่" เป็นสีแดง 3 วันติด กำชับเฝ้าระวังกลุ่มเสี่ยง เข้มตอบโต้ทันสถานการณ์
รองปลัดกระทรวงสาธารณสุข เผยค่าฝุ่น PM 2.5 กลับมาเพิ่มขึ้น วันนี้เกินมาตรฐาน 42 จังหวัด ระดับสีส้มเริ่มมีผลกระทบสุขภาพ 38 จังหวัด และสีแดงกระทบต่อสุขภาพ 4 จังหวัด
"แพร่" อยู่ระดับสีแดงติดต่อกัน 3 วัน ออก 8 ข้อสั่งการถึงส่วนกลาง และ 5 ข้อถึงส่วนภูมิภาค เน้นตอบโต้สถานการณ์รวดเร็ว เฝ้าระวังช่วยเหลือกลุ่มเสี่ยง
วันนี้ (17 กุมภาพันธ์ 2568) ที่กระทรวงสาธารณสุข จ.นนทบุรี นพ.วีรวุฒิ อิ่มสำราญ รองปลัดกระทรวงสาธารณสุขกล่าวภายหลังเป็นประธานการประชุมศูนย์ปฏิบัติการฉุกเฉินด้านการแพทย์และสาธารณสุข กรณีหมอกควันและฝุ่นละอองขนาดเล็ก PM 2.5 ว่า ขณะนี้สถานการณ์ฝุ่น PM 2.5 ของประเทศไทยมีแนวโน้มเพิ่มขึ้นในระดับที่เริ่มมีผลกระทบต่อสุขภาพ (สีส้ม) 37.6 - 75 ไมโครกรัมต่อลูกบาศก์เมตร (มคก./ลบ.ม.) โดยข้อมูลจากกรมควบคุมมลพิษวันนี้ มีจังหวัดที่ค่าเฉลี่ยฝุ่น PM 2.5 ในรอบ 24 ชั่วโมง เกินเกณฑ์มาตรฐาน 42 จังหวัด ได้แก่ ระดับสีส้ม เริ่มมีผลกระทบต่อสุขภาพ 38 จังหวัด ส่วนใหญ่อยู่ในภาคเหนือ ภาคกลาง และภาคตะวันออกเฉียงเหนือ และระดับสีแดง มีผลกระทบต่อสุขภาพ (เกิน 75 มคก./ลบ.ม.ขึ้นไป) 4 จังหวัด ได้แก่ แพร่ พิษณุโลก ลำปาง และสุโขทัย โดย จ.แพร่ มีค่าฝุ่นระดับสีแดงติดต่อกันเป็นวันที่ 3 และจากการคาดการณ์สถานการณ์ในอีก 7 วันข้างหน้า พบว่าทุกภาคส่วนใหญ่ค่าฝุ่นจะลดลงอยู่ในระดับปานกลางและดี ยกเว้นภาคเหนือที่จะยังอยู่ในระดับเริ่มมีผลกระทบต่อสุขภาพอย่างต่อเนื่อง
นพ.วีรวุฒิกล่าวต่อว่า ที่ประชุมได้มีข้อสั่งการถึงหน่วยงานสาธารณสุขในส่วนกลาง 8 ข้อ ดังนี้ 1.ติดตามข้อมูลการเข้าใช้บริการห้องปลอดฝุ่นของทุกจังหวัดใน Platform ของกรมอนามัย 2.ติดตามการสนับสนุนงบประมาณจากกองทุนสุขภาพตำบลในการแก้ไขปัญหา เช่น หน้ากากอนามัย มุ้งสู้ฝุ่น เป็นต้น ตามหนังสือซักซ้อมความเข้าใจของ สปสช. 3.ติดตามข้อมูลการจัดตั้งศูนย์พักพิงชั่วคราวตามมาตรการของคณะกรรมการควบคุมโรคจากการประกอบอาชีพและโรคจากสิ่งแวดล้อม 4.ประสานจังหวัดค่าฝุ่นสีแดงนำเสนอข้อมูลโดยละเอียดตามมาตรการของกระทรวงสาธารณสุข 5.ติดตามข้อมูลและความครอบคลุมของการสนับสนุนอุปกรณ์ป้องกันส่วนบุคคลแก่ผู้ป่วยเฝ้าระวัง 4 กลุ่มโรคของจังหวัดพื้นที่สีส้มและสีแดง 6.สื่อสารข้อมูลความรู้ด้านสุขภาพอย่างต่อเนื่องในช่วงสถานการณ์ภาพรวมอยู่ในระดับสีส้มและสีแดง 7.นำเสนอและวิเคราะห์ข้อมูลผู้ป่วยเฝ้าระวัง 4 กลุ่มโรค ที่เข้ารับบริการคลินิกมลพิษและคลินิกมลพิษออนไลน์ โดยเฉพาะจังหวัดพื้นที่สีแดง รวมทั้งการคัดกรองสุขภาพเชิงรุก และ 8.จัดระบบการรายงานข้อมูลให้ครบถ้วนสมบูรณ์
นอกจากนี้ ยังมีข้อสั่งการถึงหน่วยงานส่วนภูมิภาคอีก 5 ข้อ คือ 1.ให้จังหวัดส่งผลการดำเนินงานเป็นประจำทุกวัน โดยจังหวัดที่มีค่าฝุ่นสีแดงให้ส่งข้อมูลจำนวนประชาชน 5 กลุ่มเสี่ยงในพื้นที่ให้กับกลุ่มภารกิจตระหนักรู้สถานการณ์ (SAT) 2.ประสานองค์กรปกครองส่วนท้องถิ่น เพื่อติดตามการสนับสนุนงบประมาณจากกองทุนสุขภาพตำบล ในการแก้ไขปัญหาด้านสาธารณสุขจากฝุ่น PM 2.5  3.หารือกับคณะกรรมการควบคุมโรคจากการประกอบอาชีพและโรคจากสิ่งแวดล้อมจังหวัดในการจัดตั้งศูนย์พักพิงชั่วคราวตามมาตรการของคณะกรรมการฯ 4.ทบทวนข้อมูลห้องปลอดฝุ่น โดยตรวจสอบข้อมูลจำนวนห้องปลอดฝุ่น การรองรับผู้ใช้บริการ และจำนวนผู้รับบริการให้ถูกต้องครบถ้วน และ 5.ทบทวนข้อมูลจำนวนการสนับสนุนอุปกรณ์ป้องกันส่วนบุคคลแก่ประชาชน โดยเน้น 5 กลุ่มเสี่ยง และเร่งดำเนินการสนับสนุนให้เพียงพอ
***********************17 กุมภาพันธ์ 2568

ที่มา : https://www.thaigov.go.th/news/contents/details/93503