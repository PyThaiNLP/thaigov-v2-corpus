รัฐบาลไทย-ข่าวทำเนียบรัฐบาล-มท.2 ทรงศักดิ์ ตรวจเยี่ยมชมการจดทะเบียนที่ดินออนไลน์ต่างสำนักงานที่สงขลา พร้อมมอบนโยบายแนวทางการปฏิบัติราชการ


วันอังคารที่ 18 กุมภาพันธ์ 2568
17/02/2568
พิมพ์
มท.2 ทรงศักดิ์ ตรวจเยี่ยมชมการจดทะเบียนที่ดินออนไลน์ต่างสำนักงานที่สงขลา พร้อมมอบนโยบายแนวทางการปฏิบัติราชการ
มท.2 ทรงศักดิ์ ตรวจเยี่ยมชมการจดทะเบียนที่ดินออนไลน์ต่างสำนักงานที่สงขลา พร้อมมอบนโยบายแนวทางการปฏิบัติราชการ
วันนี้(17 ก.พ.68) เวลา 14.00 น. นายทรงศักดิ์ ทองศรี รัฐมนตรีช่วยว่าการกระทรวงมหาดไทย พร้อมคณะ ติดตามการดำเนินงานตามโครงการนโยบายของกระทรวงมหาดไทย พร้อมเยี่ยมชมการจดทะเบียนอิเล็กทรอนิกส์ต่างสำนักงานแบบออนไลน์ และมอบนโยบายแนวทางการปฏิบัติราชการ ณ สำนักงานที่ดินจังหวัดสงขลา ต.บ่อยาง อ.เมือง จ.สงขลา โดยมีนายวรวุฒิ หลายพูนสวัสดิ์ รองอธิบดีกรมที่ดิน นายนิพนธ์ วรกรรณ ผู้ตรวจราชการกรมที่ดิน เขตตรวจราชการที่ 5 นางสุจิตร สุขสว่าง เจ้าพนักงานที่ดินจังหวัดสงขลา คณะผู้บริหารในสังกัดและเจ้าหน้าที่ที่เกี่ยวข้อง ร่วมให้การต้อนรับ
สำหรับกรมที่ดินมีการปรับรูปแบบของการบริการด้านการจดทะเบียนสิทธินิติกรรม เพื่อเป็นการเพิ่มประสิทธิภาพการให้บริการในรูปแบบอิเล็กทรอนิกส์และยกระดับสู่การเป็นสำนักงานที่ดินอิเล็กทรอนิกส์ต่างสำนักงานแบบออนไลน์ ซึ่งประชาชนสามารถเดินทางไปทำธุรกรรมกับสำนักงานที่ดิน ณ แห่งใดก็ได้ โดยไม่จำเป็นต้องเดินทางไปยังสำนักงานที่ดินในพื้นที่ที่ดินตั้งอยู่ โดยกรมที่ดินเริ่มให้บริการครั้งแรกวันนี้ (17-02-68) ในพื้นที่จังหวัดกรุงเทพมหานคร ปัจจุบันสามารถดำเนินการได้แล้ว 20 จังหวัด 140 สำนักงาน ซึ่งในพื้นที่ภาคใต้ มีสำนักงานที่ดินจังหวัดสงขลา เพียงจังหวัดเดียวที่ได้ปรับเป็นสำนักงานที่ดินอิเล็กทรอนิกส์ต่างสำนักงานแบบออนไลน์ และในปี 2568 นี้จะมีแผนการขยายการประกาศเป็นสำนักงานที่ดินอิเล็กทรอนิกส์ในพื้นที่ภาคใต้อีก 7 จังหวัด 39 สำนักงานที่ดิน ได้แก่ จังหวัดพัทลุง นครศรีธรรมราช สตูล ตรัง ยะลา นราธิวาส และปัตตานี โดยข้อมูลเอกสารสารบบที่ดินจะถูกนำเข้าในรูปแบบดิจิทัล เพื่อเตรียมพร้อมสู่การเป็นสำนักงานที่ดินอิเล็กทรอนิกส์ต่างสำนักงานแบบออนไลน์ ในปี พ.ศ. 2570 ต่อไป
นอกจากนี้ เนื่องในวันสถาปนากรมที่ดิน 17 ก.พ. 68 เพื่อเป็นการอำนวยความสะดวก ลดภาระค่าใช้จ่าย และลดระยะเวลาในการเดินทางของประชาชน กรมที่ดินจึงได้ประกาศกำหนดให้บริการขอหนังสือรับรองราคาประเมินทุนทรัพย์ ขอตรวจสอบหลักทรัพย์ ขอสำเนาภาพลักษณ์เอกสารสิทธิและหลักฐานทะเบียนที่ดิน และขอรังวัดด้วยระบบอิเล็กทรอนิกส์ (e-Service) เป็นของขวัญปีใหม่ 2568 ของกระทรวงมหาดไทยเพื่อประชาชนอีกด้วย
รมช.มท. ได้เยี่ยมชมการจดทะเบียนที่ดินออนไลน์ต่างสำนักงานที่สงขลา พร้อมกล่าวชื่นชมสำนักงานที่ดินจังหวัดสงขลา/สาขาทั้ง 11 สาขา ที่ได้ดำเนินการบริการประชาชน เป็นไปด้วยความเรียบร้อย และมีระบบเทคโนโลยีที่ทันสมัย ดีใจที่ช่วยประหยัดเวลาและค่าใช้จ่ายให้ประชาชนในการจดทะเบียนสิทธินิติกรรมจากสำนักงานที่ดินทั่วประเทศอีกด้วย
#พูดแล้วทำ #บำบัดทุกข์บำรุงสุข

ที่มา : https://www.thaigov.go.th/news/contents/details/93510