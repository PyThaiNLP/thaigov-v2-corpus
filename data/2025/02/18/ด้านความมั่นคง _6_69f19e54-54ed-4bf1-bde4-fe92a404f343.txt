รัฐบาลไทย-ข่าวทำเนียบรัฐบาล-"อนุทิน" ควง "ซาบีดา" ลงพื้นที่ อ.นาทวี สงขลา ติดตามการบริหารจัดการน้ำ บริการน้ำดื่มสะอาดสำหรับประชาชน เผยมหาดไทยเตรียมโครงการช่วยพี่น้องชาวไทยมุสลิมเดินทางไปประกอบพิธีฮัจญ์ฯ


วันอังคารที่ 18 กุมภาพันธ์ 2568
17/02/2568
พิมพ์
"อนุทิน" ควง "ซาบีดา" ลงพื้นที่ อ.นาทวี สงขลา ติดตามการบริหารจัดการน้ำ บริการน้ำดื่มสะอาดสำหรับประชาชน เผยมหาดไทยเตรียมโครงการช่วยพี่น้องชาวไทยมุสลิมเดินทางไปประกอบพิธีฮัจญ์ฯ
"อนุทิน" ควง "ซาบีดา" ลงพื้นที่ อ.นาทวี สงขลา ติดตามการบริหารจัดการน้ำ บริการน้ำดื่มสะอาดสำหรับประชาชน เผยมหาดไทยเตรียมโครงการช่วยพี่น้องชาวไทยมุสลิมเดินทางไปประกอบพิธีฮัจญ์ด้วยค่าใช้จ่ายที่ลดลง
วันนี้ (17 ก.พ. 68) เวลา 14.00 น. ที่วัดนาทวี อ.นาทวี จ.สงขลา นายอนุทิน ชาญวีรกูล รองนายกรัฐมนตรีและรมว.มหาดไทย และ น.ส.ซาบีดา ไทยเศรษฐ์ รมช.มหาดไทย ลงพื้นที่พบปะกำนัน ผู้ใหญ่บ้าน และประชาชน พร้อมตรวจติดตามการบริหารจัดการน้ำ แก้ปัญหาน้ำท่วม น้ำแล้ง ตลอดจนการดูแลให้มีน้ำดื่มสะอาดสำหรับประชาชน ในพื้นที่ จ.สงขลา โดยมี นายอรรษิษฐ์ สัมพันธรัตน์ ปลัดกระทรวงมหาดไทย และคณะผู้บริหารระดับสูง ร่วมลงพื้นที่ โดยได้รับเมตตาจาก พระวชิรสุนทร (สุภัตร อริโย) รองเจ้าคณะจังหวัดสงขลา เจ้าอาวาสวัดนาทวี กล่าวสัมโมทนียกถาต้อนรับ
นายอนุทิน กล่าวว่า อ.นาทวี เป็นพื้นที่ที่มีความสวยงาม ประชาชนแม้ต่างศาสนา แต่อยู่ร่วมกันด้วยความรักและสามัคคีซึ่งเป็นพื้่นฐานสำคัญของความเจริญของบ้านเมือง ซึ่งการมาพบกับทุกคนวันนี้เหมือนการมาพบเจ้านาย มาพบผู้บังคับบัญชา เพราะประชาชนทุกคนคือผู้บังคับบัญชาของคนมหาดไทย ทั้งนี้ จังหวัดสงขลารวมถึงทุกจังหวัดในภาคใต้ เป็นจังหวัดท่องเที่ยวที่นำรายได้เข้าประเทศกระจายรายได้สู่ฐานราก ด้วยภูมิประเทศที่สวยงาม วัฒนธรรมที่หลาก อาหารอร่อย ดังนั้น ความรักสามัคคีช่วยกันรักษาความสงบในพื้นที่จะช่วยดึงดูดการท่องเที่ยวนำรายได้มาสู่พื้นที่
"กระทรวงมหาดไทยจะเป็นมือเป็นไม้ให้กับพี่น้องประชาชน เพื่อทำความเจริญเกิดขึ้นกับพี่น้องชาวสงขลา จังหวัดภาคใต้ และทุกจังหวัด พวกเราต้องร่วมด้วยช่วยกันเป็นหูเป็นตาสร้างความเข้าใจ สร้างความเป็นมิตรให้มากที่สุดและในปีนี้ พี่น้องชาวมุสลิมที่จะไปแสวงบุญประกอบพิธีฮัจญ์ ปฏิบัติศาสนกิจที่มักกะฮ์ ค่าใช้จ่ายจะต้องลดลงแต่คุณภาพต้องสูงขึ้น กระทรวงมหาดไทยจะสนับสนุนให้พี่น้องที่จะเดินทางไปแสวงบุญที่ครั้งหนึ่งในชีวิตต้องไปนั้น ให้มีขวัญกำลังใจที่ดี เพื่อกลับมาตั้งคุณงามความดีให้กับประเทศชาติ ขอให้ติดตามข้อมูลข่าวสารจากทางราชการ ทั้งท่านนายอำเภอ และกรมการปกครอง" นายอนุทิน กล่าว
ทางด้าน น.ส.ซาบีดา กล่าวว่า วันนี้ตั้งใจเดินทางมาร่วมรับฟังสภาพปัญหาเพื่อที่จะบูรณาการร่วมกับส่วนราชการที่เกี่ยวข้องกำหนดแนวทางให้พี่น้องประชาชนได้มีคุณภาพชีวิตที่ดี โดยเฉพาะอย่างยิ่งในเรื่องน้ำประปาดื่มได้ตามนโยบายนายอนุทินนั้น กรมส่งเสริมการปกครองท้องถิ่นได้มีบันทึกข้อตกลงร่วมกับการประปาส่วนภูมิภาคมุ่งส่งเสริมพัฒนาน้ำประปาให้เป็นน้ำเพื่อการอุปโภคบริโภคที่มีคุณภาพ ให้บริการพี่น้องประชาชนครอบคลุมทุกพื้นที่ และภายในปีนี้ทุก ๆ พื้นที่ของประเทศไทยจะมีน้ำประปาดื่มได้ครอบคลุมทุกพื้นที่

ที่มา : https://www.thaigov.go.th/news/contents/details/93509