รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ร่วมการประชุมคณะรัฐมนตรีอย่างเป็นทางการนอกสถานที่ ครั้งที่ 1 จังหวัดสงขลา


วันอังคารที่ 18 กุมภาพันธ์ 2568
18/02/2568
พิมพ์
รัฐมนตรีว่าการกระทรวงยุติธรรม ร่วมการประชุมคณะรัฐมนตรีอย่างเป็นทางการนอกสถานที่ ครั้งที่ 1 จังหวัดสงขลา
รัฐมนตรีว่าการกระทรวงยุติธรรม ร่วมการประชุมคณะรัฐมนตรีอย่างเป็นทางการนอกสถานที่ ครั้งที่ 1 จังหวัดสงขลา
ในวันอังคารที่ 18 กุมภาพันธ์ 2568 เวลา 9.30 น. นางสาวแพทองธาร ชินวัตร นายกรัฐมนตรี เป็นประธานการประชุมคณะรัฐมนตรีอย่างเป็นทางการนอกสถานที่ ครั้งที่ 1/2568 กลุ่มจังหวัดภาคใต้ฝั่งอ่าวไทย (สงขลา สุราษฎร์ธานี ชุมพร นครศรีธรรมราช และพัทลุง) “พลิกฟื้นอ่าวไทยสู่ความยั่งยืน (Resilient and Sustainable AOTHAI)” โดยมี พันตำรวจเอก ทวี สอดส่อง​ รัฐมนตรี​ว่าการ​กระทรวง​ยุติธรรม​ พร้อมด้วย​คณะรัฐมนตรี เข้าร่วมฯ ณ ห้องคอนเวนชั่น ฮอลล์ ศูนย์ประชุมนานาชาติฉลองสิริราชสมบัติครบ 60 ปี มหาวิทยาลัยสงขลานครินทร์ ตำบลคอหงส์ อำเภอหาดใหญ่ จังหวัดสงขลา
โดยนายกรัฐมนตรี และคณะรัฐมนตรี ได้ร่วมสวมเสื้อ “ผ้าบาติกลายสมิหลา” ซึ่งได้รับแรงบันดาลใจจากรูปปั้นนางเงือกทอง ณ ชายหาดสมิหลา แหล่งท่องเที่ยวที่มีชื่อเสียงของจังหวัดสงขลา สำหรับสีสันลวดลายบนผืนผ้ามาจากการผสมผสานระหว่างรูปปั้นนางเงือกทองและท้องทะเลอยู่ท่ามกลางบรรยากาศที่งดงามและเสียงเกลียวคลื่นกระทบฝั่งของชายหาดสมิหลา
ทั้งนี้ คณะรัฐมนตรี​ได้ชมบูธนิทรรศการซึ่งประกอบด้วย นิทรรศการ Go Songkhla by Tuk Tuk นิทรรศการเมืองมรดกโลก/Gastronomy นิทรรศการส่งต่อทันใจ ผู้ป่วยปลอดภัย นิทรรศการที่นี่มีบ้าน (ให้ยืม) @Songkhla นิทรรศการเชื่อมใต้น้ำ หนึ่งเดียวในไทย นิทรรศการบำบัดดี มีงานทำ นิทรรศการ PSU Smart campus และนิทรรศการเสน่ห์สงขลา (เมืองสงขลา OTOP สร้างอาชีพ เพิ่มรายได้ให้ประชาชน) อาทิ วิสาหกิจชุมชนแปรรูปกาแฟสะบ้าย้อย สินค้า Soft Power หอการค้าจังหวัดสงขลา กลุ่มหัตถกรรมใยตาลสทิงพระ (กลุ่มโหนดทิ้ง) วิสาหกิจชุมชนผลิตภัณฑ์หัตถกรรมลูกปัดมโนราห์บ้านขาว กลุ่มวิสาหกิจชุมชนทอผ้าสะพานพลา/เด็กทอผ้า และท่องเที่ยววิถีชุมชน ฅนท่าข้าม
สำหรับการประชุม ครม. สัญจรครั้งนี้ นอกจากจะเป็นเวทีหารือแนวทางขับเคลื่อนเศรษฐกิจและพัฒนาภูมิภาคแล้วยังเป็นโอกาสสำคัญในการส่งเสริมวัฒนธรรมและศักยภาพของสงขลาให้เป็นเมืองท่องเที่ยวเชิงสร้างสรรค์ที่ยั่งยืนในอนาคตอีกด้วย

ที่มา : https://www.thaigov.go.th/news/contents/details/93532