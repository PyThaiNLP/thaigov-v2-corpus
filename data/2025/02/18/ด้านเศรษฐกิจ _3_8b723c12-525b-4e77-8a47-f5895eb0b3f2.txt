รัฐบาลไทย-ข่าวทำเนียบรัฐบาล-​ผู้ตรวจฯเอกนิติ นำทีมกระทรวงอุตฯ ต้อนรับ นายกฯ แพทองธาร ลงพื้นที่สงขลา เยี่ยมไทยยูเนี่ยน ซีฟู้ด หนุนอุตสาหกรรมอาหารทะเลไทยสู่ตลาดโลก


วันอังคารที่ 18 กุมภาพันธ์ 2568
18/02/2568
พิมพ์
​ผู้ตรวจฯเอกนิติ นำทีมกระทรวงอุตฯ ต้อนรับ นายกฯ แพทองธาร ลงพื้นที่สงขลา เยี่ยมไทยยูเนี่ยน ซีฟู้ด หนุนอุตสาหกรรมอาหารทะเลไทยสู่ตลาดโลก
​ผู้ตรวจฯเอกนิติ นำทีมกระทรวงอุตฯ ต้อนรับ นายกฯ แพทองธาร ลงพื้นที่สงขลา เยี่ยมไทยยูเนี่ยน ซีฟู้ด หนุนอุตสาหกรรมอาหารทะเลไทยสู่ตลาดโลก
วันที่ 17 กุมภาพันธ์ 2568 นางสาวแพทองธาร ชินวัตร นายกรัฐมนตรี พร้อมด้วยนายพิพัฒน์ รัชกิจประการ รัฐมนตรีว่าการกระทรวงแรงงาน นายพรหมินทร์ เลิศสุริย์เดช เลขาธิการนายกรัฐมนตรี นายวีระพงษ์ ประภา ผู้แทนการค้าไทยและส่วนราชการที่เกี่ยวข้อง ได้ลงพื้นที่ตรวจราชการจังหวัดสงขลา เพื่อติดตามสถานการณ์อุตสาหกรรมอาหารทะเลแปรรูปของไทย และหารือแนวทางพัฒนาให้สามารถแข่งขันในตลาดโลก โดยมีนายเอกนิติ รมยานนท์ ผู้ตรวจราชการกระทรวงอุตสาหกรรม นายคณบดี สัมพัชนี อุตสาหกรรมจังหวัดสงขลา ผู้บริหาร เจ้าหน้าที่กระทรวงอุตสาหกรรม และผู้บริหารบริษัท ไทยยูเนี่ยน ซีฟู้ด จำกัด ให้การต้อนรับ ณ บริษัท ไทยยูเนี่ยน ซีฟู้ด จำกัด อำเภอสิงหนคร จังหวัดสงขลา
ในการตรวจเยี่ยมครั้งนี้ นายกรัฐมนตรีได้รับฟังบรรยายเกี่ยวกับธุรกิจของไทยยูเนี่ยน ซีฟู้ด ซึ่งเป็นหนึ่งในบริษัทชั้นนำของไทยด้านการผลิตและส่งออกอาหารทะเลแปรรูป พร้อมทั้งหารือเกี่ยวกับกระบวนการผลิตและแนวทางยกระดับมาตรฐานการส่งออกของไทยให้สอดคล้องกับข้อกำหนดของตลาดต่างประเทศ
จากนั้น นายกรัฐมนตรีได้เยี่ยมชมผลิตภัณฑ์ของบริษัทในเครือไทยยูเนี่ยน รวมถึงกระบวนการผลิตสินค้า ซูชิกุ้ง ซึ่งเป็นผลิตภัณฑ์พรีเมียมที่มีมาตรฐานการผลิตระดับโลก และเป็นที่นิยมในตลาดต่างประเทศ อาทิ สหรัฐอเมริกา ญี่ปุ่น และยุโรป โดยนายกรัฐมนตรีได้แสดงความชื่นชมต่อบริษัทที่สามารถพัฒนาอุตสาหกรรมอาหารทะเลของไทยให้เติบโตและแข่งขันได้ในเวทีสากล
ไทยยูเนี่ยน ซีฟู้ด เป็นหนึ่งในบริษัทในเครือของ ไทยยูเนี่ยน กรุ๊ป จำกัด (มหาชน) ซึ่งเป็นผู้ผลิตอาหารทะเลแปรรูปชั้นนำของโลก โดยปัจจุบันบริษัทมีผลประกอบการสูงถึง 2,700 ล้านบาท และมีพนักงานกว่า 1,500 คน แบ่งเป็นแรงงานไทย 1,000 คน และแรงงานต่างชาติ 500 คน ทั้งยังได้รับการรับรองมาตรฐานระดับสากล เช่น GMP, HACCP, MSC และ ASC
นายกรัฐมนตรีเน้นย้ำว่า รัฐบาลให้ความสำคัญกับการพัฒนาอุตสาหกรรมอาหารทะเลของไทย ทั้งในด้านคุณภาพการผลิต การส่งเสริมมาตรฐานแรงงาน และการสนับสนุนผู้ประกอบการให้สามารถปรับตัวตามข้อกำหนดด้านสิ่งแวดล้อมของประเทศคู่ค้า โดยรัฐบาลพร้อมผลักดันให้ประเทศไทยเป็นศูนย์กลางการผลิตและส่งออกอาหารทะเลที่มีคุณภาพและยั่งยืนในระดับโลก
ในโอกาสนี้ กระทรวงอุตสาหกรรมยังได้เสนอแนวทางการส่งเสริมภาคอุตสาหกรรมอาหารทะเลของไทยผ่านโครงการสนับสนุนด้านเทคโนโลยีและนวัตกรรม เพื่อยกระดับกระบวนการผลิตให้มีประสิทธิภาพสูงขึ้น รวมถึงการพัฒนาทรัพยากรมนุษย์ให้มีทักษะที่สอดคล้องกับความต้องการของอุตสาหกรรม นอกจากนี้ ยังได้เดินหน้าโครงการเพิ่มขีดความสามารถของผู้ประกอบการขนาดกลางและขนาดย่อม (SMEs) ให้สามารถเข้าถึงแหล่งเงินทุนและการสนับสนุนด้านการตลาด เพื่อขยายโอกาสในการแข่งขันในระดับโลก

ที่มา : https://www.thaigov.go.th/news/contents/details/93519