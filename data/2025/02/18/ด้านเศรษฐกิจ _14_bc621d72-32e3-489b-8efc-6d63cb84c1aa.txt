รัฐบาลไทย-ข่าวทำเนียบรัฐบาล-การออกพันธบัตรเพื่อสังคมที่เป็นสุข (Social Bond) ของธนาคารพัฒนาวิสาหกิจขนาดกลางและขนาดย่อมแห่งประเทศไทย ผ่านระบบการประมูลตราสารหนี้ด้วยวิธีอิเล็กทรอนิกส์ (e-Bidding) เป็นครั้งแรก


วันอังคารที่ 18 กุมภาพันธ์ 2568
18/02/2568
พิมพ์
การออกพันธบัตรเพื่อสังคมที่เป็นสุข (Social Bond) ของธนาคารพัฒนาวิสาหกิจขนาดกลางและขนาดย่อมแห่งประเทศไทย ผ่านระบบการประมูลตราสารหนี้ด้วยวิธีอิเล็กทรอนิกส์ (e-Bidding) เป็นครั้งแรก
สบน. ดำเนินการจัดหาเงินกู้ให้แก่ ธพว. ในไตรมาสที่ 2 ปีงบประมาณ พ.ศ. 2568 เมื่อวันที่ 17 ก.พ.2568 โดยออกพันธบัตรเพื่อสังคมที่เป็นสุข (Social Bond) ผ่านระบบ e-Bidding ของ ธปท. วงเงินรวม 9,000 ล้านบาท
นางจินดารัตน์ วิริยะทวีกุล ที่ปรึกษาด้านหนี้สาธารณะ ในฐานะโฆษกสำนักงานบริหารหนี้สาธารณะ (สบน.) เปิดเผยว่า สบน. ได้ดำเนินการจัดหาเงินกู้ให้แก่ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) ในไตรมาสที่ 2 ปีงบประมาณ พ.ศ. 2568 เมื่อวันที่ 17 กุมภาพันธ์ 2568 โดยการออกพันธบัตรเพื่อสังคมที่เป็นสุข (Social Bond) ผ่านระบบ e-Bidding ของธนาคารแห่งประเทศไทย (ธปท.) วงเงินรวม 9,000 ล้านบาท กระทรวงการคลังค้ำประกัน จำนวน 2 รุ่นอายุ ได้แก่ 1) รุ่นอายุ 2 ปี 9 เดือน (SME27NA) วงเงิน 5,000 ล้านบาท อัตราดอกเบี้ยคงที่ ร้อยละ 2.09 ต่อปี และ 2) รุ่นอายุ 4 ปี (SME292A) วงเงิน 4,000 ล้านบาท อัตราดอกเบี้ยคงที่ ร้อยละ 2.14 ต่อปี ซึ่งการออกพันธบัตรดังกล่าวจัดทำภายใต้กรอบการระดมทุนด้านความยั่งยืน (Sustainability Funding Framework) โดยมีธนาคารพัฒนาเอเชีย (Asian Development Bank : ADB) เป็นที่ปรึกษาและมีรายงานความเห็นจากผู้สอบทานภายนอก (External Review Provider) ตามมาตรฐานภายใต้ Social Bond Principles 2021 ทั้งนี้ ธพว. เป็นสถาบันการเงินเฉพาะกิจของรัฐแห่งแรกที่ดำเนินการออกพันธบัตรเพื่อสังคมฯ ผ่านระบบ e-Bidding ของ ธปท. ซึ่งได้รับความสนใจจากนักลงทุนกลุ่มสถาบันการเงินเข้าประมูลสูงกว่าวงเงินรวมที่ออกจำหน่าย 2.4 เท่า
การออกพันธบัตรเพื่อสังคมฯ ของ ธพว. วงเงินรวม 9,000 ล้านบาท ในครั้งนี้ ธพว. จะนำไปใช้เป็นส่วนหนึ่งในการดำเนินโครงการสินเชื่อเพื่อยกระดับเศรษฐกิจชุมชน (Local Economy Loan) โดยมีวัตถุประสงค์เพื่อช่วยเหลือ ส่งเสริม และพัฒนาผู้ประกอบการ SMEs ขนาดเล็ก เพื่อสร้างและกระจายรายได้สู่ผู้ประกอบการในชุมชนอย่างทั่วถึงอันจะนำมาซึ่งความเข้มแข็งของเศรษฐกิจในภาพรวมและเศรษฐกิจฐานรากของประเทศไทย รวมทั้งเป็นการสนับสนุนธุรกิจที่เกี่ยวเนื่องกับการท่องเที่ยว และเกษตรแปรรูป ซึ่งเป็นการส่งเสริมการดำเนินธุรกิจตามแนวทาง BCG Model
สำนักงานบริหารหนี้สาธารณะขอขอบคุณนักลงทุนที่ให้ความสนใจร่วมลงทุนในพันธบัตรเพื่อสังคมฯ ของ ธพว. ในครั้งนี้ และพร้อมที่จะสนับสนุนรัฐวิสาหกิจและสถาบันการเงินเฉพาะกิจของรัฐที่มีความพร้อมในการระดมทุนเพื่อลงทุนในโครงการที่สอดรับกับแนวทางการพัฒนาอย่างยั่งยืน ผ่านการออกพันธบัตรเพื่อสิ่งแวดล้อม พันธบัตรเพื่อสังคม และพันธบัตรเพื่อความยั่งยืนในรูปแบบอื่น ๆ เพื่อส่งเสริมและพัฒนาตลาดตราสารหนี้และความยั่งยืนของประเทศไทย และหวังเป็นอย่างยิ่งว่าจะได้รับการตอบรับและสนับสนุนอย่างดีจากผู้ร่วมตลาดในระยะต่อไป และขอขอบคุณ ธพว. ที่ร่วมผลักดันและดำเนินแผนงานเพื่อเปลี่ยนผ่านประเทศสู่การพัฒนาที่ยั่งยืน ทั้งนี้ ท่านสามารถติดตามแผนการออกพันธบัตรรัฐวิสาหกิจที่กระทรวงการคลังจัดหาได้จากเว็บไซต์สำนักงานบริหารหนี้สาธารณะ (www.pdmo.go.th) หัวข้อ “ตราสารหนี้รัฐวิสาหกิจ”
https://www.facebook.com/share/p/15k11uhfLf/

ที่มา : https://www.thaigov.go.th/news/contents/details/93547