รัฐบาลไทย-ข่าวทำเนียบรัฐบาล-“พิพิธภัณฑ์กรมธนารักษ์” คว้า 5 รางวัลระดับชาติ พิพิธภัณฑ์ไทยสรรเสริญ ประจำปี 2567


วันอังคารที่ 18 กุมภาพันธ์ 2568
18/02/2568
พิมพ์
“พิพิธภัณฑ์กรมธนารักษ์” คว้า 5 รางวัลระดับชาติ พิพิธภัณฑ์ไทยสรรเสริญ ประจำปี 2567
กรมธนารักษ์รับรางวัลพิพิธภัณฑ์และแหล่งเรียนรู้ดีเด่นระดับชาติ ประจำปี 2567 ประเภทรางวัลพิพิธภัณฑ์ไทยสรรเสริญ อันเป็นรางวัลแห่งความภาคภูมใจในการขับเคลื่อนการพัฒนาและยกระดับมาตรฐานพิพิธภัณฑ์กรมธนารักษ์ทุกแห่ง
นายเอกนิติ นิติทัณฑ์ประภาศ อธิบดีกรมธนารักษ์ เปิดเผยว่า กรมธนารักษ์ได้รับรางวัลพิพิธภัณฑ์และแหล่งเรียนรู้ดีเด่นระดับชาติ ประจำปี 2567 ประเภทรางวัลพิพิธภัณฑ์ไทยสรรเสริญ จากพิพิธภัณฑ์ 5 แห่ง ประกอบด้วย พิพิธภัณฑ์เหรียญกษาปณานุรักษ์ พิพิธบางลำพู พิพิธตลาดน้อย พิพิธภัณฑ์ธนารักษ์ จังหวัดเชียงใหม่ และพิพิธภัณฑ์ธนารักษ์ จังหวัดขอนแก่น จากสมาคมพิพิธภัณฑ์ไทย ซึ่งการประกาศผลรางวัลพิพิธภัณฑ์และแหล่งเรียนรู้ดีเด่นระดับชาติ ประจำปี 2567 จัดขึ้นโดยความร่วมมือระหว่างสมาคมพิพิธภัณฑ์ไทยและเครือข่ายพิพิธภัณฑ์และแหล่งการเรียนรู้ไทยเพื่อการพัฒนาอย่างยั่งยืน ภายใต้แนวคิด “พิพิธภัณฑ์และแหล่งเรียนรู้ เพื่อการเรียนรู้ตลอดชีวิตด้วยความเสมอภาค เท่าเทียมและทั่วถึง : MUSEUM For Life Long Learning” โดยกำหนดให้ผู้บริหารและผู้ปฏิบัติงานในพิพิธภัณฑ์และแหล่งเรียนรู้ ตลอดจนคณาจารย์ นักวิชาการ นักเรียน นักศึกษา และประชาชนผู้สนใจ เสนอรายชื่อและประวัติพร้อมเหตุผล นับเป็นรางวัลระดับชาติ (Nation Award) อันทรงเกียรติ ด้านพิพิธภัณฑ์และแหล่งเรียนรู้ ประจำปี 2567 เพื่อยกย่องเชิดชูเกียรติพิพิธภัณฑ์และแหล่งเรียนรู้ไทยที่มีผลงานเป็นที่ประจักษ์ในวงการพิพิธภัณฑ์และแหล่งเรียนรู้
อธิบดีกรมธนารักษ์ กล่าวเพิ่มเติมว่า กรมธนารักษ์ให้ความสำคัญกับการพัฒนาพิพิธภัณฑ์ของกรมธนารักษ์ทุกแห่งให้เป็นศูนย์การเรียนรู้ด้านประวัติศาสตร์ เศรษฐกิจ สังคม วัฒนธรรมและวิถีชุมชน ตั้งแต่อดีตจนถึงปัจจุบัน และยกระดับมาตรฐานพิพิธภัณฑ์ทุกแห่งให้เป็นแหล่งท่องเที่ยวที่ส่งเสริมการสร้างรายได้และเศรษฐกิจชุมชนในพื้นที่ ควบคู่กับการอนุรักษ์ ตลอดจนเชื่อมโยงกับภารกิจของกรมธนารักษ์ให้เป็นที่รู้จักอย่างแพร่หลาย

ที่มา : https://www.thaigov.go.th/news/contents/details/93541