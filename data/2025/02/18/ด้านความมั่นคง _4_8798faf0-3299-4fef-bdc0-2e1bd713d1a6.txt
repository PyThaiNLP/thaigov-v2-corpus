รัฐบาลไทย-ข่าวทำเนียบรัฐบาล-"อนุทิน" ตรวจเยี่ยมการฝึกตอบโต้เหตุการณ์ป้องกันฝุ่นขนาดเล็กในเขตเมืองและการเผชิญเหตุไฟป่า เผย มท.เตรียมชงมาตรการขยายผลช่วยเกตรกรลดการเผา


วันอังคารที่ 18 กุมภาพันธ์ 2568
17/02/2568
พิมพ์
"อนุทิน" ตรวจเยี่ยมการฝึกตอบโต้เหตุการณ์ป้องกันฝุ่นขนาดเล็กในเขตเมืองและการเผชิญเหตุไฟป่า เผย มท.เตรียมชงมาตรการขยายผลช่วยเกตรกรลดการเผา
"อนุทิน" ตรวจเยี่ยมการฝึกตอบโต้เหตุการณ์ป้องกันฝุ่นขนาดเล็กในเขตเมืองและการเผชิญเหตุไฟป่า เผย มท.เตรียมชงมาตรการขยายผลช่วยเกตรกรลดการเผา
วันนี้ (17 ก.พ. 68) เวลา 11.10 น. นายอนุทิน ชาญวีรกูล รองนายกรัฐมนตรีและรมว.มหาดไทย เป็นประธานมอบนโยบายและตรวจเยี่ยมโครงการฝึกตอบโต้เหตุการณ์การป้องกันฝุ่นขนาดเล็กในเขตเมืองและการเผชิญสถานการณ์ไฟป่าจังหวัดสงขลา พ.ศ. 2568 ณ สำนักงานเทศบาลนครหาดใหญ่ อ.หาดใหญ่ จ.สงขลา โดย นายอรรษิษฐ์ สัมพันธรัตน์ ปลัดกระทรวงมหาดไทย และคณะผู้บริหารระดับสูงของกระทรวงมหาดไทย ร่วมตรวจเยี่ยม
ก่อนการประชุม นายอนุทิน และคณะ ได้ร่วมชมการสาธิตการรักษาความปลอดภัยบุคคลสำคัญโดยสมาชิกกองอาสารักษาดินแดน (อส.) ซึ่งผ่านการฝึกอบรมโครงการฝึกขีดความสามารถ กองอาสารักษาดินแดนจังหวัดชายแดนภาคใต้ หลักสูตรผู้นำ อส.จชต. โดยความร่วมมือของกองบัญชาการกองอาสารักษาดินแดนและกองทัพบก และการสาธิตเครื่องมือ เครื่องจักรกล เพื่อแก้ไขปัญหาหมอกควัน ไฟป่า และฝุ่นละอองขนาดเล็ก (PM2.5) ของกองบัญชาการป้องกันและบรรเทาสาธารณภัยแห่งชาติ
นายอนุทิน กล่าวว่า สถานการณ์ไฟป่า หมอกควัน และฝุ่นละอองขนาดเล็ก เป็นเรื่องสำคัญเป็นอย่างยิ่งที่ทางรัฐบาล โดย น.ส.แพทองธาร ชินวัตร นายกรัฐมนตรี แสดงความห่วงใยและได้ให้การสนับสนุนภารกิจของกองบัญชาการป้องกันและบรรเทาสาธารณภัยแห่งชาติรวมถึงหน่วยงานราชการต่าง ๆ เพื่อลดปัญหาและผลกระทบต่อประชาชน
"เราต้องหาวิธีการลดผลกระทบมากที่สุด เพื่อไม่ให้ส่งผลกระทบทั้งทางเศรษฐกิจของประเทศและสุขภาพของประชาชน ด้วยการบังคับใช้มาตรการตามกฎหมายอย่างจริงจังกับผู้ที่ฝ่าฝืนกฎหมายที่สร้างความเดือดร้อนให้กับประชาชนคนอื่น ขณะเดียวกัน ก็ต้องดำเนินมาตรการป้องกันควบคู่ไปด้วย เช่นที่ อ.แม่แจ่ม จ.เชียงใหม่ ตนได้ลงพื้นที่ไปตรวจเยี่ยม ได้เห็นซังข้าวโพดและเศษใบไม้แห้งกองมหึมา 1 กองมีน้ำหนักถึง 70,000 กิโลกรัม โดยผู้ว่าฯ เชียงใหม่ นายอำเภอแม่แจ่ม ได้รวมพลังของพี่น้งประชาชน ระดมสรรพกำลังทำการอัดก้อนฟาง เพื่อใช้ประโยชน์ต่าง ๆ ลดปัญหามลพิษ ซึ่งกระทรวงมหาดไทยอยู่ในระหว่างการนำเสนอขอรับการจัดสรรงบกลางมาช่วยสนับสนุนขยายผลให้ครอบคลุมพื้นที่ต่าง ๆ อาทิ ค่าน้ำมัน ค่าขนส่ง เพื่อเป็นการช่วยสนับสนุนโดยรัฐ" นายอนุทิน กล่าว
นายอนุทิน กล่าวว่า ผู้ว่าราชการจังหวัดและนายอำเภอต้องควบคุมไม่ให้เกิดเหตุการณ์ที่ส่งผลกระทบให้เกิดไฟป่า หมอกควัน และฝุ่นละอองขนาดเล็ก ด้วยความร่วมมือจากทุกฝ่าย เพื่อไม่ให้คนเจ็บป่วย เพราะปอดของคนไทยโดยเฉพาะผู้สูงอายุได้รับผลกระทบจากโควิด-19 มาครั้งหนึ่งแล้ว มันไม่แข็งแรงเหมือนแต่ก่อน ถ้าเรามารับเชื้อพวกนี้อีก ร่างกายจะทรุดไวเป็น 2 เท่า ดังนั้น ถ้าควบคุมไม่อยู่ หรือไม่ได้รับความร่วมมือ แล้วยังมีผู้ฝ่าฝืน ก็ต้องใช้กระบวนการทางกฎหมาย
ผู้บริหารที่เข้าร่วมในวันนี้ อาทิ นายพรพจน์ เพ็ญพาส อธิบดีกรมที่ดิน นายภาสกร บุญญลักษม์ อธิบดีกรมป้องกันและบรรเทาสาธารณภัย นายพงษ์นรา เย็นยิ่ง อธิบดีกรมโยธาธิการและผังเมือง นายพงศ์รัตน์ ภิรมย์รัตน์ คณะที่ปรึกษารองนายกรัฐมนตรีและรมว.มหาดไทย นายวินัย โตเจริญ รองอธิบดีกรมการปกครอง นายอัธยา นวลอุทัย ผู้ช่วยปลัดกระทรวงมหาดไทย พร้อมหัวหน้าหน่วยงานในสังกัดสำนักงานปลัดกระทรวงมหาดไทย และส่วนราชการในสังกัดกระทรวงมหาดไทย

ที่มา : https://www.thaigov.go.th/news/contents/details/93507