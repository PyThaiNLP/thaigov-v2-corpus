รัฐบาลไทย-ข่าวทำเนียบรัฐบาล-SME D Bank สุดปลื้ม Social Bond 9,000 ลบ. จำหน่ายหมด ความต้องการซื้อสูงเกิน 3 เท่า 


วันอังคารที่ 18 กุมภาพันธ์ 2568
18/02/2568
พิมพ์
SME D Bank สุดปลื้ม Social Bond 9,000 ลบ. จำหน่ายหมด ความต้องการซื้อสูงเกิน 3 เท่า
SME D Bank สุดปลื้ม Social Bond 9,000 ลบ. จำหน่ายหมด ความต้องการซื้อสูงเกิน 3 เท่า นักลงทุนเชื่อมั่นพร้อมสนับสนุนเอสเอ็มอีเข้าถึงสินเชื่อดอกเบี้ยต่ำ ยกระดับธุรกิจสร้างสังคมที่เป็นสุข
นายพิชิต มิทราวงศ์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank เปิดเผยว่า จากที่ธนาคารออกจำหน่ายพันธบัตร ธพว. ประจำปีงบประมาณ พ.ศ.2568 ประเภท Social Bond จำนวน 9,000 ล้านบาท ซึ่งเป็นพันธบัตรประเภท Social Bond รุ่นแรกที่เปิดประมูลผ่านระบบ e-Bidding ในวันที่ 17 กุมภาพันธ์ 2568 ผลปรากฏว่า ได้การตอบรับอย่างดี จำหน่ายหมดโดยมีผู้ให้ความสนใจซื้อเกินกว่าวงเงินที่เปิดจำหน่ายถึง 3 เท่าตัว  สะท้อนถึงนักลงทุนมีความเชื่อมั่นและต้องการแสวงหาทางเลือกการลงทุนที่มีความมั่นคงปลอดภัย เพราะกระทรวงการคลังค้ำประกันทั้งเงินต้นและดอกเบี้ย อีกทั้งให้ผลตอบแทนจากการลงทุนสูงกว่าการฝากเงิน
ตลอดจน นักลงทุนต้องการมีส่วนร่วมในการสร้างสังคมที่เป็นสุขจากโครงการสินเชื่อของธนาคาร ที่จะนำทุนจากการจำหน่ายพันธบัตรในครั้งนี้ ไปปล่อยสินเชื่ออัตราดอกเบี้ยต่ำ ช่วยส่งเสริมผู้ประกอบการเอสเอ็มอี ตลอดจนพัฒนาวิสาหกิจชุมชนให้เข้มแข็ง ยกระดับความสามารถการแข่งขัน ส่งต่อประโยชน์สู่การพัฒนาระบบเศรษฐกิจและสังคมที่ยั่งยืนของประเทศไทย สอบถามข้อมูลเพิ่มเติม ฝ่ายบริหารเงิน โทร. 02 265 4465 และ 02 265 4469 หรือ Call Center 1357

ที่มา : https://www.thaigov.go.th/news/contents/details/93540