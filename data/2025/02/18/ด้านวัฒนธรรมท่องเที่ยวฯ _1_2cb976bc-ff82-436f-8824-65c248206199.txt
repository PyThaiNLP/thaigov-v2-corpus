รัฐบาลไทย-ข่าวทำเนียบรัฐบาล-สมเด็จพระนางเจ้าฯ พระบรมราชินี พระราชทานรางวัล "Skate Chiang Mai 2025" หนุนไทยสู่ศูนย์กลางกีฬาสเก็ตลีลาในเอเชีย


วันอังคารที่ 18 กุมภาพันธ์ 2568
สมเด็จพระนางเจ้าฯ พระบรมราชินี พระราชทานรางวัล "Skate Chiang Mai 2025" หนุนไทยสู่ศูนย์กลางกีฬาสเก็ตลีลาในเอเชีย
สมเด็จพระนางเจ้าฯ พระบรมราชินี พระราชทานรางวัล "Skate Chiang Mai 2025" หนุนไทยสู่ศูนย์กลางกีฬาสเก็ตลีลาในเอเชีย
วันที่ 17 กุมภาพันธ์ 2568 สมเด็จพระนางเจ้าฯ พระบรมราชินี เสด็จพระราชดำเนินไปยังจังหวัดเชียงใหม่ เพื่อพระราชทานรางวัลการแข่งขันกีฬาสเก็ตลีลาเชียงใหม่ ชิงชนะเลิศแห่งเอเชีย ประจำปี 2568 รายการ "Skate Chiang Mai 2025" ซึ่งเป็นการแข่งขันฟิกเกอร์สเก็ตระดับนานาชาติที่จัดขึ้นเป็นครั้งแรกในประเทศไทย ณ สนามฮอกกี้น้ำแข็ง THAILAND INTERNATIONAL ICE HOCKEY ARENA CHIANGMAI ตำบลท่าศาลา อำเภอเมืองเชียงใหม่
เวลา 16.55 น. สมเด็จพระนางเจ้าฯ พระบรมราชินี เสด็จถึง ท่าอากาศยานทหารกองบิน 41 โดยมี นายนิรัตน์ พงษ์สิทธิถาวร ผู้ว่าราชการจังหวัดเชียงใหม่ พร้อมด้วยข้าราชการระดับสูง เฝ้าทูลละอองธุลีพระบาทรับเสด็จฯ ก่อนเสด็จพระราชดำเนินไปยังสนามแข่งขัน
ในโอกาสนี้ นางสาววนิดา พันธ์สอาด รองปลัดกระทรวงการท่องเที่ยวและกีฬา ได้ร่วมเฝ้ารับเสด็จฯ และเข้าร่วมสังเกตการณ์การแข่งขัน เพื่อสนับสนุนแนวทางการพัฒนากีฬาสเก็ตลีลาและกีฬาบนลานน้ำแข็งของประเทศไทยและยกระดับ "Skate Chiang Mai 2025" สู่เวทีสากล
การแข่งขัน "Skate Chiang Mai 2025" จัดขึ้นระหว่างวันที่ 15-17 กุมภาพันธ์ 2568 โดย สมาคมกีฬาฮอกกี้น้ำแข็งแห่งประเทศไทย ร่วมกับ การกีฬาแห่งประเทศไทย (กกท.) เพื่อเฉลิมพระเกียรติสมเด็จพระนางเจ้าฯ พระบรมราชินี พร้อมส่งเสริมกีฬาฟิกเกอร์สเก็ตให้เป็นที่รู้จักในประเทศไทยและภูมิภาคเอเชีย โดยมีนักกีฬาจาก 5 ประเทศ ได้แก่ มาเลเซีย อินโดนีเซีย ฟิลิปปินส์ จีน และประเทศไทย เข้าร่วมแข่งขัน
ในการแข่งขันครั้งนี้ ทีม Thailand International Ice Hockey Chiangmai สามารถคว้าแชมป์ประเภทคะแนนรวมทีม และได้รับพระราชทานถ้วยรางวัลชนะเลิศจากสมเด็จพระนางเจ้าฯ พระบรมราชินี
สมเด็จพระนางเจ้าฯ พระบรมราชินี ทอดพระเนตรการแสดงสเก็ตลีลาจำนวน 3 ชุด ได้แก่
"Enchanted ICE" โดยทีม Thailand International Ice Hockey Chiangmai – การแสดงฟิกเกอร์สเก็ตที่นำเสนอเรื่องราวแฟนตาซีผ่านท่วงท่าการสเก็ตที่อ่อนช้อย ผสมผสานกับแสงสีอันตระการตา
"Love Theme Cinema Paradiso" โดย Hinako Kubo นักกีฬาสัญชาติญี่ปุ่นที่ฝึกซ้อมในประเทศไทย ถ่ายทอดอารมณ์ผ่านบทเพลงสุดคลาสสิก
"Olympion Short Program Show" โดย ไมเคิล คริสเตียน "ไมกี้" มาร์ติเนซ แชมป์ Asian Figure Skating Trophy ปี 2015 และ Triglav Trophy สองสมัย ซึ่งเป็นนักกีฬาฟิกเกอร์สเก็ตจากเอเชียตะวันออกเฉียงใต้คนแรกที่ผ่านเข้ารอบโอลิมปิก
หลังจากการแสดง สมเด็จพระนางเจ้าฯ พระบรมราชินี ทรงโยนตุ๊กตาและช่อดอกไม้ลงในลานน้ำแข็งตามธรรมเนียมสากล เพื่อพระราชทานกำลังใจแก่เหล่านักกีฬา ซึ่งสร้างความปลาบปลื้มให้กับผู้ร่วมงานเป็นอย่างยิ่ง จากนั้น บรรดาผู้เข้าร่วมงานและผู้ปกครองนักกีฬาได้ร่วมกันโยนตุ๊กตาลงลานฮอกกี้น้ำแข็งเพื่อแสดงการสนับสนุนเช่นกัน
เชียงใหม่พร้อมเป็นศูนย์กลางกีฬาบนน้ำแข็งของอาเซียน
สนามฮอกกี้น้ำแข็ง THAILAND INTERNATIONAL ICE HOCKEY ARENA CHIANGMAI ได้รับการรับรองจากสถาบันสเก็ตน้ำแข็งแห่งเอเชียว่าเป็นสนามแข่งมาตรฐานระดับสากล สามารถรองรับการแข่งขันกีฬาฮอกกี้น้ำแข็งและฟิกเกอร์สเก็ตในระดับนานาชาติ รวมถึงเป็นศูนย์ฝึกซ้อมของนักกีฬาเยาวชนไทย โดยกระทรวงการท่องเที่ยวและกีฬามีแผนพัฒนาสนามแห่งนี้ให้เป็นศูนย์กลางการฝึกซ้อมและแข่งขันกีฬาบนน้ำแข็งแห่งภูมิภาคอาเซียน
การเสด็จพระราชดำเนินครั้งนี้ ไม่เพียงแต่เป็นพระมหากรุณาธิคุณต่อวงการกีฬาสเก็ตลีลาไทย แต่ยังเป็นก้าวสำคัญในการยกระดับมาตรฐานกีฬาบนน้ำแข็งของประเทศให้ทัดเทียมเวทีโลก ตอกย้ำศักยภาพของเชียงใหม่ในฐานะเมืองท่องเที่ยวและศูนย์กลางกีฬาฤดูหนาวแห่งใหม่ของเอเชีย

ที่มา : https://www.thaigov.go.th/news/contents/details/93512