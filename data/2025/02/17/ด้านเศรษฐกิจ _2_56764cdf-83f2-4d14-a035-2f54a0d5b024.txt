รัฐบาลไทย-ข่าวทำเนียบรัฐบาล-​เลขาฯ ลอรี่ มอบรางวัลคุณภาพแห่งชาติ 2567 ยกย่อง 12 องค์กรบริหารเป็นเลิศ เพิ่มศักยภาพอุตสาหกรรมในประเทศ


วันอาทิตย์ที่ 16 กุมภาพันธ์ 2568
16/02/2568
พิมพ์
​เลขาฯ ลอรี่ มอบรางวัลคุณภาพแห่งชาติ 2567 ยกย่อง 12 องค์กรบริหารเป็นเลิศ เพิ่มศักยภาพอุตสาหกรรมในประเทศ
​เลขาฯ ลอรี่ มอบรางวัลคุณภาพแห่งชาติ 2567 ยกย่อง 12 องค์กรบริหารเป็นเลิศ เพิ่มศักยภาพอุตสาหกรรมในประเทศ
วันที่ 13 กุมภาพันธ์ 2568 นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม ได้รับมอบหมายจาก นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เป็นประธานในพิธีมอบรางวัลคุณภาพแห่งชาติ (Thailand Quality Award: TQA) ครั้งที่ 23 ประจำปี 2567 โดยมี นายปิยะบุตร ชลวิจารณ์ ประธานคณะกรรมการรางวัลคุณภาพแห่งชาติ นายสุรเชษฐ์ พลวณิช รักษาการ ผู้อำนวยการสถาบันเพิ่มผลผลิตแห่งชาติ และผู้บริหารของหน่วยงานภาครัฐ ภาคเอกชนที่ได้รับรางวัลเข้าร่วมอย่างพร้อมเพรียง ณ โรงละครอักษรา คิง เพาเวอร์ รางน้ำ
เลขาฯ พงศ์พล เปิดเผยว่า “ยินดีกับผู้บริหารที่ได้รับรางวัลทุกท่าน ทุกองค์กร ที่สามารถนำพาองค์กรสู่ความเป็นเลิศ ซึ่งถือเป็นเครื่องยืนยันถึงมาตรฐานที่สูงขึ้นขององค์กรไทย ในการบริหารจัดการ การพัฒนาอย่างต่อเนื่อง และการสร้างผลกระทบเชิงบวกต่อเศรษฐกิจและสังคม  เกณฑ์รางวัลคุณภาพแห่งชาติ ถือได้ว่าเป็นกลไกที่ดี และเหมาะสมในการส่งเสริม สนับสนุน มุ่งเน้นการพัฒนาในปัจจุบัน และอนาคต ซึ่งจะเป็นจุดเปลี่ยนในการพัฒนา เพื่อให้องค์กรเกิดการนำเอาเทคโนโลยี นวัตกรรมมาใช้ในการพัฒนาองค์กรและเศรษฐกิจของประเทศ รวมทั้งเพิ่มขีดความสามารถในการแข่งขัน ควบคู่ไปกับการดูแลสังคม ชุมชน และสิ่งแวดล้อม ทุกองค์กรต้องมีการปรับปรุงและพัฒนาตนเองอย่างต่อเนื่อง เพื่อให้สามารถเทียบชั้นกับองค์กรขนาดใหญ่ในระดับโลก ซึ่งการที่จะนำประเทศไปสู่เป้าหมายดังกล่าวนั้น จะต้องเกิดจากผลิตภาพของภาคส่วนต่าง ๆ ในประเทศ ไม่เฉพาะภาคการผลิต และภาคการบริการ แต่ยังต้องครอบคลุมถึงผลิตภาพของภาครัฐ และภาคประชาชนอีกด้วย
ทั้งนี้ “รางวัลคุณภาพแห่งชาติ” เป็นเครื่องหมายแสดงถึงความเป็นเลิศในการบริหารจัดการขององค์กรที่ทัดเทียมระดับมาตรฐานโลก ซึ่งเป็นประโยชน์อย่างยิ่งต่อองค์กรต่างๆ ที่สนใจเข้าสู่กระบวนการตรวจประเมิน เพื่อพัฒนาสู่ความเป็นเลิศ โดยในปีนี้ แบ่งรางวัลออกเป็น 6 ประเภท ได้แก่ 1. รางวัลคุณภาพแห่งชาติ (Thailand Quality Award : TQA) จำนวน 1 องค์กร ได้แก่ ธนาคารเพื่อการเกษตรและสหกรณ์การเกษตร 2. รางวัลการบริหารสู่ความเป็นเลิศที่มีความโดดเด่น ด้านลูกค้า (Thailand Quality Class Plus : Customer) จำนวน 1 องค์กร ได้แก่ คณะแพทยศาสตร์ มหาวิทยาลัยเชียงใหม่ 3. รางวัลการบริหารสู่ความเป็นเลิศที่มีความโดดเด่น ด้านนวัตกรรม (Thailand Quality Class Plus : Innovation) จำนวน 1 องค์กร ได้แก่ คณะแพทยศาสตร์ จุฬาลงกรณ์มหาวิทยาลัย 4. รางวัลการบริหารสู่ความเป็นเลิศที่มีความโดดเด่น ด้านการปฏิบัติการ (Thailand Quality Class Plus : Operation) จำนวน 1 องค์กร ได้แก่ คณะวิศวกรรมศาสตร์ มหาวิทยาลัยขอนแก่น 5. รางวัลการบริหารสู่ความเป็นเลิศที่มีความโดดเด่น ด้านการสร้างประโยชน์ให้สังคม (Thailand Quality Class Plus : Societal Contribution) จำนวน 3 องค์กร ได้แก่ 1) ธนาคารเพื่อการส่งออกและนำเข้าแห่งประเทศไทย 2) บรรษัทประกันสินเชื่ออุตสาหกรรมขนาดย่อม (บสย.) 3) มหาวิทยาลัยขอนแก่น และ 6. รางวัลการบริหารสู่ความเป็นเลิศ (Thailand Quality Class) จำนวน 5 องค์กร ได้แก่ 1)คณะทันตแพทยศาสตร์ มหาวิทยาลัยมหิดล 2) คณะพยาบาลศาสตร์ มหาวิทยาลัยมหิดล 3) คณะเภสัชศาสตร์ มหาวิทยาลัยมหิดล 4) บริษัท ซีพี รีเทลลิงค์ จำกัด 5) บริษัท อาร์เอฟเอส จำกัด

ที่มา : https://www.thaigov.go.th/news/contents/details/93454