รัฐบาลไทย-ข่าวทำเนียบรัฐบาล-“วราวุธ” ส่ง ทีม พม. รุดตลาดนัดย่านรามอินทรา หลังได้รับร้องเรียน ขอทานหน้าเหลว กลับมาแล้ว ย้ำ ขอทานผิดกฎหมาย วอน หยุดให้เงินด้วยความสงสาร


วันจันทร์ที่ 17 กุมภาพันธ์ 2568
“วราวุธ” ส่ง ทีม พม. รุดตลาดนัดย่านรามอินทรา หลังได้รับร้องเรียน ขอทานหน้าเหลว กลับมาแล้ว ย้ำ ขอทานผิดกฎหมาย วอน หยุดให้เงินด้วยความสงสาร
“วราวุธ” ส่ง ทีม พม. รุดตลาดนัดย่านรามอินทรา หลังได้รับร้องเรียน ขอทานหน้าเหลว กลับมาแล้ว ย้ำ ขอทานผิดกฎหมาย วอน หยุดให้เงินด้วยความสงสาร
วันที่ 15 กุมภาพันธ์ 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ศูนย์เร่งรัดจัดการสวัสดิภาพประชาชน (ศรส.) กระทรวง พม. รายงานความคืบหน้าหลังได้รับร้องเรียนและตนไม่ได้นิ่งนอนใจ กำชับให้หน่วยงานรับผิดชอบรีบดำเนินการตรวจสอบ กรณีมีผู้พบเห็นหญิงขอทานที่มีใบหน้าเสียโฉม หรือขอทานหน้าเหลว พร้อมเด็กอีกหนึ่งคน กลับมานั่งขอทานอีกแล้วที่บริเวณตลาดรามอินทรา 21 เขตบางเขน กทม. หลังจากเคยถูกกวาดล้างไปแล้วก่อนหน้านี้ ศรส. ระบุว่าเมื่อวันที่ 14 ก.พ. 68 เวลา 18.00 น. ทีม ศรส. โดยเจ้าหน้าที่ศูนย์คุ้มครองคนไร้ที่พึ่งกรุงเทพมหานคร ของกรมพัฒนาสังคมและสวัสดิการ  และเจ้าหน้าที่ที่เกี่ยวข้อง ได้ลงพื้นที่ตรวจสอบในบริเวณดังกล่าวและใกล้เคียง แต่ไม่พบหญิงขอทานและเด็ก พบเพียงผู้แสดงความสามารถ 1 ราย ซึ่งมีบัตรแสดงความสามารถถูกต้อง จากนั้น เจ้าหน้าที่ ศรส. ได้พูดคุยสอบถามข้อมูลจากพ่อค้าแม่ค้าและประชาชนในบริเวณนั้น ทำให้ได้ข้อมูลว่า ไม่พบหญิงขอทานและเด็กในบริเวณตลาดนี้มากว่า 2-3 วันแล้ว ไม่รู้หนีกลับประเทศไปหรือไม่ หลังมีผู้ร้องเรียนต่อเจ้าหน้าที่ จะมีเพียงผู้แสดงความสามารถที่หมุนเวียนมาทำการแสดง ทีม ศรส. จึงฝากบอกพ่อค้าแม่ค้าหากพบเห็นหญิงขอทานและเด็กมานั่งขอทานที่บริเวณตลาดแห่งนี้ ขอให้แจ้งมาที่ สายด่วน พม. โทร. 1300 ของศูนย์เร่งรัดจัดการสวัสดิภาพประชาชน (ศรส.) กระทรวง พม.
ในเบื้องต้น จากข้อมูลเดิมของหญิงขอทานและเด็ก ทราบว่าหญิงขอทานเป็นชาวต่างด้าว อายุ 41 ปี เข้าประเทศไทยผ่านช่องทางธรรมชาติ ใกล้ด่านถาวรบ้านแหลม จังหวัดจันทบุรี โดยตามองเห็นได้เลือนราง บนใบหน้ามีแผลเป็นจากเหตุการณ์แก๊สระเบิด อาศัยอยู่กับบุตรชาย อายุ 12 ปี มีรายได้จากการขอทานในประเทศไทย โดยจะไปนั่งขอทานบริเวณตลาดนัดต่างๆ แล้วหมุนเวียนไปเรื่อยๆ
อย่างไรก็ตาม กระทรวง พม. มีการลงพื้นที่จัดระเบียบขอทานและคนเร่ร่อนอย่างต่อเนื่อง ร่วมกับหน่วยงานที่เกี่ยวข้อง โดยเฉพาะเจ้าหน้าที่ตำรวจ กรุงเทพมหานคร และหน่วยงานในพื้นที่ เนื่องจากการกระทำการขอทานนั้นผิดกฎหมาย ตาม พ.ร.บ.ควบคุมการขอทาน พ.ศ.2559 แต่ถึงอย่างไรก็ต้องขอความร่วมมือพี่น้องประชาชนช่วยเป็นหูเป็นตาให้กับทางราชการ และตนย้ำเสมอว่าการแก้ปัญหาขอทานที่ดีที่สุดคือ เราต้องหยุดให้เงินขอทานด้วยความสงสาร ซึ่งหากพบเห็นขอทาน คนเร่ร่อนไร้บ้าน  ขอให้โทรแจ้งมาที่ศูนย์เร่งรัดจัดการสวัสดิภาพประชาชน (ศรส.) กระทรวง พม. ผ่านสายด่วน 1300 ตลอด 24 ชั่วโมง
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #ขอทาน #หยุดให้เงินขอทาน #ขอทานหน้าเหลว #กทม

ที่มา : https://www.thaigov.go.th/news/contents/details/93470