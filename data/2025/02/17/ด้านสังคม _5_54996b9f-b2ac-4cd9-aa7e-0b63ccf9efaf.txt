รัฐบาลไทย-ข่าวทำเนียบรัฐบาล-รองนายกฯ ประเสริฐ ตรวจเยี่ยมศูนย์ไปรษณีย์หาดใหญ่ เชื่อมั่นระบบคัดแยกพัสดุที่ทันสมัย มีมาตรการรักษาความปลอดภัยและป้องกันการลักลอบฝากส่งสิ่งของผิดกฎหมาย พร้อมทั้งหนุนระบบโลจิสติกส์ภา


วันจันทร์ที่ 17 กุมภาพันธ์ 2568
รองนายกฯ ประเสริฐ ตรวจเยี่ยมศูนย์ไปรษณีย์หาดใหญ่ เชื่อมั่นระบบคัดแยกพัสดุที่ทันสมัย มีมาตรการรักษาความปลอดภัยและป้องกันการลักลอบฝากส่งสิ่งของผิดกฎหมาย พร้อมทั้งหนุนระบบโลจิสติกส์ภา
รองนายกฯ ประเสริฐ ตรวจเยี่ยมศูนย์ไปรษณีย์หาดใหญ่ เชื่อมั่นระบบคัดแยกพัสดุที่ทันสมัย มีมาตรการรักษาความปลอดภัยและป้องกันการลักลอบฝากส่งสิ่งของผิดกฎหมาย พร้อมทั้งหนุนระบบโลจิสติกส์ภาคใต้
รองนายกฯ ประเสริฐ ตรวจเยี่ยมศูนย์ไปรษณีย์หาดใหญ่ เชื่อมั่นระบบคัดแยกพัสดุที่ทันสมัย มีมาตรการรักษาความปลอดภัยและป้องกันการลักลอบฝากส่งสิ่งของผิดกฎหมาย พร้อมทั้งหนุนระบบโลจิสติกส์ภาคใต้
นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) พร้อมด้วยนางปิยนุช วุฒิสอน รองปลัดกระทรวงดีอี ผู้บริหารกระทรวงดีอี และคณะทำงานฯ ลงพื้นที่ตรวจเยี่ยมศูนย์ไปรษณีย์หาดใหญ่ จังหวัดสงขลา เพื่อติดตามการดำเนินงานด้านโลจิสติกส์และระบบคัดแยกพัสดุของไปรษณีย์ไทย โดยมีนางทัทยา อนันตะเศรษฐกูล ประธานเจ้าหน้าที่บริหารสายงานปฏิบัติการภูมิภาค บริษัท ไปรษณีย์ไทย จำกัด ให้การต้อนรับ พร้อมด้วยคณะผู้บริหารจากสำนักงานไปรษณีย์เขต 9 และศูนย์ไปรษณีย์หาดใหญ่
จากนั้น รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม ได้เยี่ยมชมการดำเนินงานของศูนย์ฯ พร้อมรับฟังรายงานจากนายไชยพงศ์ ศรีทอง ผู้จัดการฝ่ายไปรษณีย์เขต 9 และนายลิขิต กิจวานิชเสถียร หัวหน้าศูนย์ไปรษณีย์หาดใหญ่ ซึ่งได้ นำเสนอแนวทางการพัฒนาและยกระดับประสิทธิภาพการขนส่งพัสดุในพื้นที่ รวมถึงแผนการพัฒนาศูนย์ฯ ให้เป็นศูนย์กลางโลจิสติกส์ที่รองรับเศรษฐกิจดิจิทัลของภาคใต้ โดยได้ย้ำถึงมาตรการสิ่งของห้ามส่งทางไปรษณีย์โดยเด็ดขาด ได้แก่ ยาเสพติด อาวุธ และสิ่งผิดกฎหมายผ่านเส้นทางไปรษณีย์ว่า ไปรษณีย์ไทยมีมาตรการรักษาความปลอดภัยและป้องกันการลักลอบฝากส่งสิ่งของผิดกฎหมายที่เคร่งครัด ขณะเดียวกัน มีการติดตั้งกล้องวงจรปิด (CCTV) พร้อมใช้เครื่องสแกนวัตถุระเบิดแบบ X-ray ณ ศูนย์ไปรษณีย์ทั่วประเทศ นอกจากนี้ ยังได้มีการเสนอปรับปรุงกฎหมายไปรษณีย์ไทยให้มีความทันสมัย และรองรับเทคโนโลยีด้านโลจิสติกส์ เพื่อเพิ่มศักยภาพของไปรษณีย์ไทยให้ก้าวทันโลกยุคดิจิทัล เนื่องจากกฎหมายเดิมที่ใช้มานานกว่า 77 ปี
ทั้งนี้ ในช่วงของน้ำท่วมภาคใต้ที่ผ่านมา ศูนย์ไปรษณีย์หาดใหญ่ ได้มีการขนส่งสินค้าทางอากาศ เนื่องจากเส้นทางบางเส้นทางน้ำท่วม เพื่อไม่ให้สินค้าตกค้างและได้รับสินค้าตรง เวลา ขณะเดียวกัน ในช่วงฤดูกาลผลไม้ ศูนย์ไปรษณีย์หาดใหญ่ ยังช่วยในการขนส่งกระจายผลไม้ไปยังภูมิภาคต่างๆ ให้ทันต่อเวลา ไม่ให้ผลไม้เน่า หรือเสียหาย โดยได้เพิ่มขนาดและจำนวนรถให้เพียงพอต่อความต้องการของประชาชน นอกจากนี้ในอนาคตหากเกิดอุทกภัยในการขนถ่ายสินค้าจนเกิดความล่าช้า ได้มีแผนการขนสินค้าทางอากาศเพิ่มขึ้น เพื่อลดผลกระทบให้แก่ประชาชน ซึ่งที่ผ่านมามีการขนส่งทางอากาศจำนวน 33,000 ชิ้น ส่วนใหญ่เป็นสินค้าออนไลน์ และเป็นสินค้าที่ฝากส่งหน้าเคาน์เตอร์ไปรษณีย์ ส่วนการคัดแยกสินค้าในแต่ละวันประมาณ  7 หมื่นชิ้น  ที่เป็นส่วนพิเศษจะใช้กำลังคนและสายพานลำเลียงในการคัดแยก อีกทั้งก่อนจะมีการกระจายสินค้าไปยังจังหวัดต่างๆได้มีการเอกซเรย์ หรือ สแกน ตรวจสอบสินค้า หากเป็นสินค้าที่ผิดกฎหมายจะมีการอายัดเอาไว้ โดยมีรายได้ต่อปีอยู่ที่ 38 ล้านบาท
สำหรับ ศูนย์ไปรษณีย์หาดใหญ่ เป็นศูนย์กลางด้านโลจิสติกส์ที่สำคัญของภาคใต้ตอนล่าง เชื่อมโยงการขนส่งพัสดุกับศูนย์ไปรษณีย์ทั่วประเทศ และให้บริการกระจายพัสดุครอบคลุม 5 จังหวัด ได้แก่ สงขลา สตูล ปัตตานี ยะลา และนราธิวาส โดยเปิดทำการตั้งแต่ปี พ.ศ.2541 เป็นต้นมา รวมระยะเวลา 27 ปี มีเนื้อที่ 5 ไร่ 3 งาน ตั้งอยู่ ถ.เลี่ยงเมือง-สายเซีย ตำบลควนลัง อำเภอหาดใหญ่ จังหวัดสงขลา ซึ่งปัจจุบันมีระบบคัดแยกพัสดุที่ทันสมัย รองรับปริมาณพัสดุที่เพิ่มขึ้นจากธุรกิจอีคอมเมิร์ซและการค้าดิจิทัล พร้อมเดินหน้าพัฒนาระบบโลจิสติกส์ให้มีประสิทธิภาพสูงสุด เพื่อรองรับความต้องการของประชาชนและภาคธุรกิจ พร้อมสนับสนุนเศรษฐกิจในระดับท้องถิ่นและระดับประเทศให้เติบโตอย่างมั่นคงและยั่งยืน
#กระทรวงดิจิทัลเพื่อเศรษฐกิจและสังคม #กระทรวงดีอี #DE #ดิจิทัลเพื่อเศรษฐกิจและสังคม #รมวประเสริฐ

ที่มา : https://www.thaigov.go.th/news/contents/details/93478