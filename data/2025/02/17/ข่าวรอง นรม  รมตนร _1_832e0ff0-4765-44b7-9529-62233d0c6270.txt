รัฐบาลไทย-ข่าวทำเนียบรัฐบาล-'จิราพร‘ วางศิลาฤกษ์อาคารอเนกประสงค์วิทยาลัยสงฆ์กาฬสินธุ์ ช่วยขยายโอกาสการศึกษาพระพุทธศาสนาในพื้นที่


วันจันทร์ที่ 17 กุมภาพันธ์ 2568
17/02/2568
พิมพ์
'จิราพร‘ วางศิลาฤกษ์อาคารอเนกประสงค์วิทยาลัยสงฆ์กาฬสินธุ์ ช่วยขยายโอกาสการศึกษาพระพุทธศาสนาในพื้นที่
'จิราพร‘ วางศิลาฤกษ์อาคารอเนกประสงค์วิทยาลัยสงฆ์กาฬสินธุ์ ช่วยขยายโอกาสการศึกษาพระพุทธศาสนาในพื้นที่
วันที่ 16 กุมภาพันธ์ 2568 นางสาวจิราพร สินธุไพร รัฐมนตรีประจำสำนักนายกรัฐมนตรี เป็นประธานพิธีวางศิลาฤกษ์อาคารอเนกประสงค์หน่วยวิทยบริการ วิทยาลัยสงฆ์ขอนแก่น ณ บ้านห้วยสีทน ต.โพนทอง อ.เมืองกาฬสินธุ์ จ.กาฬสินธุ์ ซึ่งได้รับการอนุมัติจัดตั้งเป็นหน่วยวิทยบริการ เมื่อวันที่ 25 มกราคม พ.ศ. 2566 เพื่อรองรับการยกฐานะเป็นวิทยาลัยสงฆ์กาฬสินธุ์ ตามวิสัยทัศน์ วิทยาสงฆ์ต้นแบบที่จัดการศึกษาพระพุทธศาสนา บูรณาการกับศาสตร์สมัยใหม่ เพื่อพัฒนาจิตใจและสังคม โดยมีนาย สนั่น พงษ์อักษร ผู้ว่าราชการจังหวัดกาฬสินธุ์ นางบุญรื่น ศรีธเรศ อดีตรัฐมนตรีช่วยว่าการกระทรวงศึกษาธิการ นายวิรัช พิมพะนิตย์ สมาชิกสภาผู้แทนราษฎรจังหวัดกาฬสินธุ์ เขต 1 นายพลากร พิมพะนิตย์ สมาชิกสภาผู้แทนราษฎร เขต 2 นายทินพล ศรีธเรศ สมาชิกสภาผู้แทนราษฎรจังหวัดกาฬสินธุ์ เขต 5 และนางเฉลิมขวัญ หล่อตระกูล นายกองค์การบริหารส่วนจังหวัดกาฬสินธุ์ ร่วม ให้การต้อนรับ
.
ในโอกาสนี้ นางสาวจิราพรได้ร่วมพิธีวางศิลาฤกษ์อาคารอเนกประสงค์ของหน่วยวิทยบริการ ซึ่งก่อสร้างโดยใช้งบประมาณ 10,000,000 บาท (สิบล้านบาท) จากการบริจาคของคณะสงฆ์จังหวัดกาฬสินธุ์ ข้าราชการ พ่อค้า ประชาชน และผู้มีจิตศรัทธา โดยมีวัตถุประสงค์เพื่อรองรับการขยายตัวด้านการศึกษาของคณะสงฆ์และประชาชนในเขตจังหวัดกาฬสินธุ์และพื้นที่ใกล้เคียง โดยปัจจุบัน มีการเปิดการเรียนการสอน 2 ระดับ คือ ระดับประกาศนียบัตรการบริการกิจการคณะสงฆ์ (ป.บส.) มีนิสิต จำนวน 120 รูป/คน ระดับปริญญาตรี  หลักสูตรพุทธศาสตรบัณฑิต สาขาวิชาพระพุทธศาสนา มีนิสิต รวมใน 2 ชั้นปี จำนวน 109 รูป/คน  และในปีการศึกษา 2568 หน่วยวิทยบริการฯ จะเปิดการเรียนการสอนอีก 1 หลักสูตรคือ หลักสูตรรัฐศาสตรบัณฑิต สาขาวิชารัฐศาสตร์ ซึ่งได้รับความร่วมมือในการดำเนินการจากวิทยาเขตขอนแก่น
.
“อาคารอเนกประสงค์หน่วยวิทยบริการ วิทยาลัยสงฆ์ขอนแก่นนี้ จะเป็นประโยชน์ต่อการพัฒนาการศึกษาพระพุทธศาสนาและการศึกษาระดับอุดมศึกษาในภูมิภาค โดยจะเป็นศูนย์กลางในการบริหารจัดการและให้บริการทางการศึกษาแก่พระภิกษุสามเณรและประชาชนทั่วไป” นางสาวจิราพรกล่าว

ที่มา : https://www.thaigov.go.th/news/contents/details/93460