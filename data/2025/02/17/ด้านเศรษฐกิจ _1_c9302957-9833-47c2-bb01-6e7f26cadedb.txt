รัฐบาลไทย-ข่าวทำเนียบรัฐบาล-​“เอกนัฏ” ติดปีก “อุตสาหกรรมไมซ์”    การันตีการจัดประชุมของ “สสปน.” ได้มาตรฐานสากล หวังดึงอีเว้นท์ระดับโลก


วันอาทิตย์ที่ 16 กุมภาพันธ์ 2568
16/02/2568
พิมพ์
​“เอกนัฏ” ติดปีก “อุตสาหกรรมไมซ์”    การันตีการจัดประชุมของ “สสปน.” ได้มาตรฐานสากล หวังดึงอีเว้นท์ระดับโลก
​“เอกนัฏ” ติดปีก “อุตสาหกรรมไมซ์”
การันตีการจัดประชุมของ “สสปน.” ได้มาตรฐานสากล หวังดึงอีเว้นท์ระดับโลก
นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เปิดเผยว่า กระทรวงอุตสาหกรรม โดยสำนักงานมาตรฐานผลิตภัณฑ์อุตสาหกรรม (สมอ.) ได้มอบใบรับรองการเป็นหน่วยรับรองบุคลากรด้านการจัดประชุม ตามมาตรฐานสากล ISO/IEC 17024 : 2012 ให้แก่ สำนักงานส่งเสริมการจัดประชุมและนิทรรศการ (องค์การมหาชน) หรือ สสปน. ซึ่งเป็นหน่วยงานของรัฐบาลที่มีหน้าที่ส่งเสริมและพัฒนาการท่องเที่ยวเชิงธุรกิจ รวมทั้งขับเคลื่อนอุตสาหกรรมไมซ์ (Meeting, Incentive, Convention, Exhibition - MICE) หรือ อุตสาหกรรมการประชุมและนิทรรศการของไทย เพื่อยกระดับความเชื่อมั่นจากนานาชาติในศักยภาพของประเทศไทยในการจัดงานประชุมและอีเว้นท์ระดับโลก นำรายได้มาสู่ภาคธุรกิจที่เกี่ยวข้อง รวมทั้งส่งเสริมอุตสาหกรรมไมซ์ของไทยให้เป็นที่ยอมรับในระดับสากล
“อุตสาหกรรมไมซ์เป็นหนึ่งในอุตสาหกรรมที่รัฐบาลให้ความสำคัญ เนื่องจากประเทศไทยมีความโดดเด่นด้านการท่องเที่ยว และอุตสาหกรรมไมซ์มีความเชื่อมโยงกับการท่องเที่ยวโดยตรง โดยในปี 2567 สามารถสร้างรายได้รวม 148,341 ล้านบาท เพิ่มขึ้น 41.27% จากปี 2566 ซึ่งรัฐบาลได้กำหนดนโยบายเพื่อสนับสนุนอุตสาหกรรมดังกล่าวมาอย่างต่อเนื่อง เช่น มาตรการยกเว้นวีซ่าให้แก่กลุ่มนักท่องเที่ยวในหลายประเทศ มาตรการเกี่ยวกับวีซ่าหน้าด่าน (Visa on Arrival: VoA) ที่ให้สิทธิกับนักท่องเที่ยวจากหลายประเทศมากขึ้น” นายเอกนัฏ กล่าว
นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม (สมอ.) กล่าวเพิ่มเติมว่า มาตรฐาน ISO/IEC 17024 : 2012 เป็นมาตรฐานสากลที่ทั่วโลกให้การยอมรับ โดย สสปน. ได้รับการรับรองระบบงานหน่วยรับรอง ในสาขาหน่วยรับรองบุคลากร ในขอบข่ายการจัดการประชุม อาชีพนักจัดการประชุม คุณวุฒิวิชาชีพระดับ 3 ซึ่งเป็นการการันตีว่า สสปน. มีกระบวนการประเมินเพื่อวัดความสามารถของอาชีพนักจัดการประชุมที่เป็นไปตามมาตรฐานสากล รวมทั้งมีบุคลากรที่มีความรู้ ความเชี่ยวชาญในวิชาชีพการจัดประชุม จึงทำให้บุคลากรที่ผ่าน    การประเมินจาก สสปน. มีความสามารถในการเป็นนักจัดประชุมมืออาชีพ ซึ่งเป็นที่ต้องการของนายจ้างและองค์กรต่างประเทศ ช่วยให้การขอใบอนุญาตประกอบวิชาชีพง่ายขึ้น ลดการประเมินคุณสมบัติซ้ำ สร้างความน่าเชื่อถือและเพิ่มโอกาสในการแข่งขันในตลาดแรงงานนานาชาติ
ทั้งนี้ สมอ. ได้รับรองระบบงานตามมาตรฐานเดียวกันนี้ไปแล้ว 5 หน่วยงาน ได้แก่ 1) สถาบันพัฒนาบุคลากรการบิน มหาวิทยาลัยเกษมบัณฑิต 2) กองพัฒนาศักยภาพนักวิทยาศาสตร์ห้องปฏิบัติการ กรมวิทยาศาสตร์บริการ   3) โรงเรียนเสริมสวยและออกแบบทรงผมนานาชาติณรงค์ 4) สมาคมการจัดการงานบุคคลแห่งประเทศไทย และ  5 ) สถาบันรับรองคุณวุฒิวิชาชีพทรัพยากรบุคคลประเทศไทย เลขาธิการ สมอ. กล่าว
12 กุมภาพันธ์ 2568

ที่มา : https://www.thaigov.go.th/news/contents/details/93453