รัฐบาลไทย-ข่าวทำเนียบรัฐบาล-นายกฯลงพื้นที่ ก่อนประชุม ครม.สัญจรติดตามการจัดการน้ำทะเลสาบสงขลายืนยันรัฐบาลพร้อมดูแลให้ปชช.มีความกินดีอยู่ดี 


วันจันทร์ที่ 17 กุมภาพันธ์ 2568
17/02/2568
พิมพ์
นายกฯลงพื้นที่ ก่อนประชุม ครม.สัญจรติดตามการจัดการน้ำทะเลสาบสงขลายืนยันรัฐบาลพร้อมดูแลให้ปชช.มีความกินดีอยู่ดี
นายกฯลงพื้นที่ ก่อนประชุม ครม.สัญจรติดตามการจัดการน้ำทะเลสาบสงขลายืนยันรัฐบาลพร้อมดูแลให้ปชช.มีความกินดีอยู่ดี
วันนี้ (17 กุมภาพันธ์ 2568) เวลา 13.00 น. ณ บริเวณจุดชมวิวทะเลน้อย ตำบลทะเลน้อย อำเภอควนขนุน จังหวัดพัทลุง นางสาวแพทองธาร ชินวัตร นายกรัฐมนตรี ตรวจติดตามการบริหารจัดการน้ำในพื้นที่ลุ่มทะเลสาบสงขลา โดยมี  นายพีระพันธุ์ สาลีรัฐวิภาค รองนายกรัฐมนตรี และรัฐมนตรีว่าการกระทรวงพลังงาน นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม นายพิพัฒน์ รัชกิจประการ รัฐมนตรีว่าการกระทรวงแรงงาน  และส่วนราชการในพื้นที่ รอต้อนรับ   เมื่อมาถึง นายกรัฐมนตรีได้ป้อนหญ้าให้กับครอบครัวควายทะเลน้อย “สุชาติ บัวตอง และทองกวาว” พร้อมกับชมว่า “น่ารัก” ก่อนสอบถามเรื่องพืชที่ใช้เป็นอาหารของควาย และแนวทางในการกำจัดวัชพืชที่เป็นปัญหา ที่ทำให้พื้นที่ตื้นเขิน โดยเห็นว่า  ควรนำวัชพืช ขึ้นมาทำปุ๋ย และนำมาถมพื้นที่บางส่วน เพื่อให้พื้นดินสูงขึ้น รวมทั้งสอบถามปัญหาและแนะนำเรื่องจุดจำหน่ายน้ำนมควายกับเกษตรกรผู้เลี้ยงควายในพื้นที่   ซึ่งกำนันในพื้นที่ กล่าวว่า มั่นใจว่าการลงพื้นที่ของนายกรัฐมนตรี จะได้รับการพัฒนาเหมือนกับสมัยที่นายทักษิณ ชินวัตร อดีตนายกรัฐมนตรี เคยมาลงพื้นที่เมื่อปี 2547 และสนับสนุนด้านต่างๆในพื้นที่   นายกรัฐมนตรี กล่าวว่า “20 ปีมาแล้วไม่ว่าจะเป็นพื้นที่ไหน ถ้ามีความเหมาะสม จะแก้ไขปัญหาโดยไม่เลือกพื้นที่ ”  จากนั้น  นายกรัฐมนตรีร่วมถ่ายภาพกับคณะส่วนราชการที่ลงพื้นที่เป็นที่ระลึก และ เดินชมบูธนิทรรศการ “เที่ยวชุมชนยลวิถีบ้านทะเลน้อย” ซึ่งเป็นสินค้าวิถีชุมชนขึ้นชื่อของพัทลุง เช่น ลูกปัด ปลาดุกร้า เป็นต้น
ระหว่างนี้ มีกลุ่มชาวบ้านที่มารอต้อนรับ และขอถ่ายภาพ และชูป้ายให้กำลังใจ “นายกฯ สู้ๆ”และชูป้ายที่แสดงความหวังเรื่องคลองไทย โดยมีข้อความว่า “ทักษิณคิดปี 48 อุ๊งอิ๊ง สานต่อปี 68 “
โอกาสนี้ นายกรัฐมนตรีได้ทักทายประชาชนที่มารอต้อนรับอย่างเป็นกันเอง พร้อมกับชมการแสดงมโนราห์ มรดกทางวัฒนธรรมที่จับต้องไม่ได้ เพื่อต้อนรับสู่แดนใต้ และรับชมวิดีทัศน์ เกี่ยวกับการดำเนินงานบริหารจัดการน้ำทะเลสาบสงขลาและการพัฒนาพื้นที่ โดยช่วงหนึ่งของการรับชม ได้มีการเปิดรายละเอียดการสร้างสะพานเฉลิมพระเกียรติ 80 พรรษาฯ (สะพานเอกชัย) ซึ่งเป็นสะพานที่ยาวที่สุดในประเทศไทย เพื่อข้ามทะเลสาบเชื่อมการเดินทางระหว่าง อ.ควนขนุน จ.พัทลุง และ อ.ระโนด จ.สงขลา สร้างสมัยรัฐบาล นายทักษิณ ชินวัตร สนับสนุนงบประมาณ 700 ล้านบาท เมื่อปี 2547 เชื่อมเส้นทางให้ประชาชนเดินทางสัญจรได้สะดวก ซึ่งนายกรัฐมนตรีได้ยิ้มพร้อมกับยกโทรศัพท์ขึ้นมาถ่ายภาพเก็บไว้เป็นที่ระลึก
จากนั้น นายกรัฐมนตรี กล่าวกับประชาชนว่า “แหลงใต้ไม่เป็นยังรักอยู่หรือไม่” และกล่าวว่าขอบคุณที่ต้อนรับอย่างอบอุ่น พร้อมกล่าวว่า การลงพื้นที่ครั้งนี้ มีรัฐมนตรีหลายท่าน กระจายอยู่ในจังหวัดพื้นที่ภาคใต้ และในวันที่ 18 ก.พ. จะประชุมคณะรัฐมนตรีร่วมกัน ขอขอบคุณสำหรับการต้อนรับที่อบอุ่น และไม่ต้องห่วง มาวันนี้ รัฐมนตรี ได้ทำการบ้านเกี่ยวกับอุปสรรคปัญหาที่พี่น้องพัทลุงประสบอยู่ และดีใจที่ได้รับฟังสรุปปัญหาที่แท้จริงของประชาชนเพราะอย่างที่ตนเองพูดเสมอว่าคนในพื้นที่รู้ปัญหาของตัวเองดีที่สุด ฉะนั้น วันนี้ ต้องขอบคุณที่บอกปัญหาที่เกิดและบอกว่าสิ่งใดจะเพิ่มรายได้ให้กับประชาชน เพราะหากประชาชนรวย รัฐบาลก็แข็งแรง ประเทศก็แข็งแรงไปด้วย ดังนั้นความอยู่ดีกินดีของประชาชนเป็นส่วนสำคัญที่สุดของรัฐบาล
“ขอบคุณที่ยังนึกถึงอดีตนายกรัฐมนตรีนายทักษิณ ที่เคยมาและสร้างประโยชน์ไว้และขอบคุณรัฐบาลสมัยของท่าน ที่มีส่วนร่วมและส่วนผลักดัน สำหรับตนจะเต็มที่และจะกลับไปทำการบ้านเพิ่มเติม ไม่อยากแก้ปัญหาทีละปี ปีหน้าปัญหาก็มาอีก อยากทำให้ปัญหาหมดไปและอยากให้ประชาชนกินอิ่มนอนหลับขอให้รักษาสุขภาพ รัฐบาลจะช่วยพี่น้องอย่างเต็มที่ รัฐมนตรีทุกคนที่มาให้ความสำคัญกับจังหวัดพัทลุง ด้วยความเป็นห่วง  ขอให้มีกำลังใจในการประกอบอาชีพต่อไป” นายกรัฐมนตรี ย้ำ
นายจิรายุ กล่าวต่อไปว่า สำหรับพื้นที่ทะเลน้อย เป็นพื้นที่เชิงนิเวศและเป็นเขตห้ามล่าสัตว์ป่า เนื่องจากเป็นที่อยู่อาศัยของนกประจำถิ่น และนกอพยพ โดยมีเนื้อที่ประมาณ 285,625 ไร่ ครอบคลุม 3 จังหวัด ได้แก่ จังหวันครศรีธรรมราช จังหวัดพัทลุง และจังหวัดสงขลา พื้นที่ทะลน้อยมีลักษณะเด่นเป็นพื้นที่เชิงนิเวศน์ ที่มีความอุดมสมบูรณ์ มีความหลากหลายทางชีวภาพ เป็นที่อยู่อาศัยของนกประจำถิ่นและนกอพยพ มากกว่า 223 ชนิด และสัตว์เลี้ยงลูกด้วยนมอีก 9 ชนิด ทำให้พื้นที่ลุ่มน้ำทะเลสาบสงขลาได้รับการประกาศ เป็นพื้นที่ชุ่มน้ำโลก (Ramsar Site) แห่งแรกของประเทศไทย เมื่อวันที่ 13 กันยายน 2541
จากนั้น เวลาประมาณ 15.30 น .นายกรัฐมนตรีเดินทางลงพื้นที่พูดคุยประเด็นกระบวนการผลิตและส่งออกอาหารทะเล ณ บริษัท ไทยยูเนี่ยน ซีฟู๊ด จากัด อ.สิงหนคร จ.สงขลา ต่อไป

ที่มา : https://www.thaigov.go.th/news/contents/details/93489