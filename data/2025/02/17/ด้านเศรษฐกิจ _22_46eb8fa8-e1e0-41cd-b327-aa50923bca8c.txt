รัฐบาลไทย-ข่าวทำเนียบรัฐบาล-‘รมช.อิทธิ’ ลุยสงขลา มอบโฉนดเพื่อการเกษตร 100 ราย เพื่อเพิ่มโอกาสเข้าถึงแหล่งเงินทุน สร้างคุณภาพชีวิตที่ดีขึ้นอย่างยั่งยืน


วันจันทร์ที่ 17 กุมภาพันธ์ 2568
‘รมช.อิทธิ’ ลุยสงขลา มอบโฉนดเพื่อการเกษตร 100 ราย เพื่อเพิ่มโอกาสเข้าถึงแหล่งเงินทุน สร้างคุณภาพชีวิตที่ดีขึ้นอย่างยั่งยืน
‘รมช.อิทธิ’ ลุยสงขลา มอบโฉนดเพื่อการเกษตร 100 ราย เพื่อเพิ่มโอกาสเข้าถึงแหล่งเงินทุน สร้างคุณภาพชีวิตที่ดีขึ้นอย่างยั่งยืน
นายอิทธิ ศิริลัทยากร รัฐมนตรีช่วยว่าการกระทรวงเกษตรและสหกรณ์ กล่าวในโอกาสลงพื้นที่ตรวจราชการในพื้นที่จังหวัดสงขลา และมอบโฉนดเพื่อการเกษตรให้กับเกษตรกรในพื้นที่เขตปฏิรูปที่ดินอำเภอนาทวี จังหวัดสงขลา จำนวน 100 ราย พื้นที่รวม 100 แปลง ณ อาคารอเนกประสงค์ องค์การบริหารส่วนตําบลสะท้อน อําเภอนาทวี จังหวัดสงขลา ว่า กระทรวงเกษตรและสหกรณ์ โดยสำนักงานการปฏิรูปที่ดินเพื่อเกษตรกรรม (ส.ป.ก.) ได้สานต่อนโยบายสำคัญในการปรับปรุงเอกสารสิทธิ ส.ป.ก. 4-01 ให้เป็นโฉนดเพื่อการเกษตร ที่จะทำให้พี่น้องเกษตรกรสามารถนำไปต่อยอดในการเข้าถึงโอกาส การให้บริการของภาครัฐ โอกาสการเข้าถึงแหล่งเงินทุนได้เพิ่มมากขึ้น มีทางเลือกในการพัฒนาที่ดินและพัฒนาอาชีพของตนเอง และสร้างคุณภาพชีวิตที่ดีขึ้นอย่างยั่งยืน โดยตั้งเป้าให้ครบ 22 ล้านไร่ทั่วประเทศ ในปี 2568 - 2569
“โฉนดเพื่อการเกษตร เป็นนโยบายสำคัญของกระทรวงเกษตรฯ ที่มุ่งเน้นให้เกษตรกรสามารถใช้ประโยชน์จากสินทรัพย์ เพื่อสร้างโอกาสในการมีอาชีพ มีรายได้และมีความมั่นคงในชีวิต อีกทั้ง เพื่อพัฒนาสิทธิและเพิ่มมูลค่าในที่ดินรัฐให้แก่เกษตรกร สิทธิประโยชน์ที่เกษตรกรจะได้รับเพิ่มขึ้น ตลอดจนสามารถเปลี่ยนแปลงผู้ทำประโยชน์นอกเหนือจากทายาท แต่ต้องเป็นเกษตรกรที่มีคุณสมบัติตามที่กฎหมายกำหนด ซึ่งสอดคล้องกับนโยบายของรัฐบาล ที่ให้ประชาชนใช้ประโยชน์จากสินทรัพย์เพื่อสร้างโอกาสในการมีอาชีพ มีรายได้ เพื่อสร้างคุณภาพชีวิตที่ดีขึ้นในระยะยาว” รมช.อิทธิ กล่าว
นอกจากนี้ รมช.อิทธิ ยังได้มอบไม้เศรษฐกิจให้กับเกษตรกรที่ได้รับโฉนดเพื่อการเกษตร เพื่อสนับสนุนในการเริ่มต้นปรับเปลี่ยนระบบการผลิตให้เป็นมิตรกับสิ่งแวดล้อม อนุรักษ์และฟื้นฟูทรัพยากรดิน น้ำ และป่าไม้ น้อมนำปรัชญาของเศรษฐกิจพอเพียงของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ไปปรับใช้กับการประกอบอาชีพและการดำรงชีวิตต่อไป
ทั้งนี้ สำนักงานการปฏิรูปที่ดินจังหวัดสงขลา ได้ดำเนินการจัดที่ดินให้แก่เกษตรกรและมอบหนังสืออนุญาตให้เข้าทำประโยชน์ในเขตปฏิรูปที่ดิน (ส.ป.ก.4-01) จำนวน 21,468 ราย 31,289 แปลง เนื้อที่ประมาณ 301,517 ไร่ และได้ดำเนินการปรับปรุง ส.ป.ก.4-01 เป็นโฉนดเพื่อการเกษตรแล้ว จำนวน 6,088 แปลง

ที่มา : https://www.thaigov.go.th/news/contents/details/93491