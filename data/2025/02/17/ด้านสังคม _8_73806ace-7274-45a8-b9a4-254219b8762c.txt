รัฐบาลไทย-ข่าวทำเนียบรัฐบาล-“วราวุธ”  เปิดไทม์ไลน์ ตั้งนิคมสร้างตนเองลำตะคอง เผย สอบแนวเขตที่ดินเป็นไปตามมติ คกก.จ.นครราชสีมา ยืนยัน พม. ให้ชาวบ้านได้เพียง น.ค.1-น.ค.3 ส่วน เอกสารสิทธิ์อื่นๆ ไม่มีอำนาจ


วันจันทร์ที่ 17 กุมภาพันธ์ 2568
“วราวุธ”  เปิดไทม์ไลน์ ตั้งนิคมสร้างตนเองลำตะคอง เผย สอบแนวเขตที่ดินเป็นไปตามมติ คกก.จ.นครราชสีมา ยืนยัน พม. ให้ชาวบ้านได้เพียง น.ค.1-น.ค.3 ส่วน เอกสารสิทธิ์อื่นๆ ไม่มีอำนาจ
“วราวุธ”  เปิดไทม์ไลน์ ตั้งนิคมสร้างตนเองลำตะคอง เผย สอบแนวเขตที่ดินเป็นไปตามมติ คกก.จ.นครราชสีมา ยืนยัน พม. ให้ชาวบ้านได้เพียง น.ค.1-น.ค.3 ส่วน เอกสารสิทธิ์อื่นๆ ไม่มีอำนาจ
วันที่ 17 กุมภาพันธ์ 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้สัมภาษณ์ถึงกรณีการจัดสรรที่ดินนิคมสร้างตนเองลำตะคอง อ.ปากช่อง จ.นครราชสีมา ให้ชาวบ้านเข้าทำกิน แต่ถูกตั้งข้อสังเกตมีการขยายพื้นที่ทับซ้อนจนมีการออกเอกสารสิทธิให้เอกชนครอบครอง ว่า แต่ละนิคมสร้างตนเองจะมีจุดกำเนิดที่แตกต่างกัน  อย่างที่นิคมฯ ควนขนุน จังหวัดพัทลุงแห่งนี้ ก็จะมีประวัติความเป็นมาของตัวเอง หรือพื้นที่นิคมฯ ลำตะคองที่เป็นข่าวอยู่ขณะนี้ตั้งขึ้นมาตั้งแต่ก่อนที่จะมีกระทรวง พม. ที่จัดตั้งขึ้นเมื่อปี 2545 แต่นิคมฯ ลำตะคองตั้งขึ้นมาตั้งแต่ปี 2515 โดยคำสั่งของคณะปฏิวัติในขณะนั้น ซึ่งแต่ละห้วงการดูแลของพื้นที่นิคมฯ จะแตกต่างกันไป แต่จะอยู่ภายใต้กรมประชาสงเคราะห์ ของกระทรวงมหาดไทย ดังนั้น การกำหนดพื้นที่หรือแม้แต่การออกใบ น.ค. 1 หรือ น.ค. 3 ซึ่งเป็นเอกสารสิทธิ์ในที่ดิน จะเป็นการดูแลของกรมประชาสงเคราะห์ ไทม์ไลน์แต่ละช่วงเวลานั้นจะมีความชัดเจนว่า มีการประกาศเป็นพื้นที่นิคมฯ หรือเมื่อปี พ.ศ 2538 ได้มีการขยายพื้นที่เพิ่มจากเดิม 280,000 ไร่ เพิ่มอีก 46,000 ไร่ ตามคำตัดสินของคณะกรรมการตรวจสอบแนวเขตที่ดินนิคมสร้างตนเองลำตะคองจังหวัดนครราชสีมา
นอกจากนี้ ต้องไปดูในมิติของคำสั่งนั้นว่าใช้อำนาจหรือมีแนวทาง หรือมีต้นสายปลายเหตุอย่างไร แต่วันนี้ขอยืนยันว่าการทำงานของกระทรวง พม. นั้น ทุกอย่างมีเอกสาร สามารถไล่เรียงตามห้วงเวลาได้เสมอ เพียงแต่ว่าการที่จะออกโฉนดหรือออกใบอนุญาตให้คนเป็นเจ้าของกรรมสิทธิ์นั้นๆ ไม่ใช่หน้าที่ของกระทรวง พม. คงต้องเป็นหน้าที่ของหน่วยงานที่เกี่ยวข้อง ซึ่ง กระทรวง พม. นั้น ออกได้เพียงแค่ใบ น.ค. 1 หรือ น.ค. 3 และตลอดระยะเวลาที่ตนมาดำรงตำแหน่งรัฐมนตรีนั้นเรายังไม่มีการออกใบ น.ค. 3 ให้กับพี่น้องประชาชน คงจะต้องไปดูว่าในแต่ละพื้นที่นั้น เอกสารสิทธิ์ที่ออกมานั้นได้ออกมาในห้วงวันที่เวลาใด เป็นอำนาจหน้าที่ของใคร แต่กระทรวง พม. ขอยืนยันว่าทำงานโปร่งใส และสามารถตรวจสอบได้ตามเอกสาร ตามแต่ละห้วงเวลาได้
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #นิคมสร้างตนเอง

ที่มา : https://www.thaigov.go.th/news/contents/details/93492