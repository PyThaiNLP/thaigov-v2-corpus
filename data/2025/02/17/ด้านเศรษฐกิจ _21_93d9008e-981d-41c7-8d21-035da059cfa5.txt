รัฐบาลไทย-ข่าวทำเนียบรัฐบาล-บขส. พร้อมเปิดให้บริการ 3 เส้นทาง ดอนเมือง - พัทยา ดอนเมือง - หัวหิน และสุวรรณภูมิ - พัทยา เชื่อมสองสนามบิน เริ่ม 8 มีนาคมนี้ 


วันจันทร์ที่ 17 กุมภาพันธ์ 2568
บขส. พร้อมเปิดให้บริการ 3 เส้นทาง ดอนเมือง - พัทยา ดอนเมือง - หัวหิน และสุวรรณภูมิ - พัทยา เชื่อมสองสนามบิน เริ่ม 8 มีนาคมนี้
....
นายอรรถวิท รักจำรูญ กรรมการ รักษาการแทนกรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า ตามนโยบายของนายสุรพงษ์ ปิยะโชติ รัฐมนตรีช่วยว่าการกระทรวงคมนาคม ที่มอบให้ บขส. จัดเส้นทางเดินรถโดยสารจากท่าอากาศยานหลักเชื่อมต่อไปยังจังหวัดต่าง ๆ เพื่ออำนวยความสะดวกประชาชนในการเดินทางด้วยระบบขนส่งสาธารณะระหว่างรถโดยสารสาธารณะกับท่าอากาศยานอย่างไร้รอยต่อ สอดคล้องกับนโยบายรัฐบาลในการกระตุ้นเศรษฐกิจการเดินทางท่องเที่ยวในเมืองหลักและเมืองรองหรือเมืองน่าเที่ยวทั่วประเทศ
บขส. ได้เตรียมจัดรถโดยสารระบบขนส่งเสริม (Feeder) เส้นทางจากท่าอากาศยานเชื่อมต่อไปยังจังหวัดต่าง ๆ นำร่อง 3 เส้นทาง เริ่มให้บริการตั้งแต่วันที่ 8 มีนาคม 2568 เป็นต้นไป ดังนี้
1) เส้นทางท่าอากาศยานดอนเมือง - พัทยา จังหวัดชลบุรี ระยะทาง 162 กิโลเมตร ใช้รถโดยสารปรับอากาศ ชั้น 1 จำนวน 36 ที่นั่ง ให้บริการวันละ 8 เที่ยววิ่ง (ไป - กลับ) เที่ยวไป 4 เที่ยววิ่งต่อวัน รถออกจาก    ท่าอากาศยานดอนเมือง เวลา 06.30 10.30 13.30 และ 17.30 น. เที่ยวกลับ 4 เที่ยววิ่งต่อวัน รถออกจากพัทยา เวลา 07.00 10.00 14.30 และ 17.00 น. ค่าโดยสาร 155 บาท ใช้เวลาเดินทาง 2.30 ชั่วโมง สำหรับการเปิดเดินรถเที่ยวปฐมฤกษ์ เส้นทางท่าอากาศยานดอนเมือง - พัทยา ในวันที่ 8 มีนาคมนี้ บขส. จะเปิดให้บริการเดินรถเที่ยวแรกในเวลา 13.30 น.
2) เส้นทางท่าอากาศยานดอนเมือง - หัวหิน จังหวัดประจวบคีรีขันธ์ ระยะทาง 216 กิโลเมตร ใช้รถโดยสารปรับอากาศ ชั้น 1 จำนวน 36 ที่นั่ง ให้บริการวันละ 4 เที่ยววิ่ง (ไป - กลับ) เที่ยวไป 2 เที่ยววิ่งต่อวัน รถออกจากท่าอากาศยานดอนเมือง เวลา 07.30 และ 15.00 น. เที่ยวกลับ 2 เที่ยววิ่งต่อวัน รถออกจากหัวหิน เวลา 07.00 และ 14.00 น. ค่าโดยสาร 200 บาท ใช้เวลาเดินทาง 3.30 ชั่วโมง
3) เส้นทางท่าอากาศยานสุวรรณภูมิ - พัทยา ระยะทาง 127 กิโลเมตร ใช้รถโดยสารปรับอากาศ ชั้น 1 จำนวน 36 ที่นั่ง ให้บริการวันละ 8 เที่ยววิ่ง (ไป - กลับ) เที่ยวไป 4 เที่ยววิ่งต่อวัน รถออกจากท่าอากาศยานสุวรรณภูมิ เวลา 07.30 11.30 13.30 และ 17.30 น. เที่ยวกลับ 4 เที่ยววิ่งต่อวัน รถออกจากพัทยา เวลา 06.30  10.30 14.30 และ 16.30 น. ค่าโดยสาร 122 บาท ใช้เวลาเดินทาง 2 ชั่วโมง
นอกจากนี้ บขส. ได้ตั้งจุดจำหน่ายตั๋วโดยสารบริเวณชั้น 1 ภายในอาคารผู้โดยสารระหว่างประเทศ (อาคาร 1) และชั้น 1 ภายในอาคารผู้โดยสารภายในประเทศ (อาคาร 2) และจัดจุดรับ - ส่งผู้โดยสาร บริเวณชั้น 1 อาคาร 1 และอาคาร 2 ท่าอากาศยานดอนเมือง รวมทั้งบริเวณชั้น 1 ท่าอากาศยานสุวรรณภูมิ โดยทั้งสองท่าอากาศยานจะมีเจ้าหน้าที่ บขส. คอยอำนวยความสะดวกผู้โดยสารที่ใช้บริการ สอบถามข้อมูลการเดินทางและจองตั๋ว บขส. ล่วงหน้าได้ทุกช่องทาง อาทิ Application E - ticket และช่องจำหน่ายตั๋วโดยสาร บขส. ทั่วประเทศ หรือ โทร. 0 2936 3660 ในวันและเวลาราชการ

ที่มา : https://www.thaigov.go.th/news/contents/details/93487