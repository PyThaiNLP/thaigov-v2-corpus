รัฐบาลไทย-ข่าวทำเนียบรัฐบาล-สมเด็จพระเจ้าลูกเธอ เจ้าฟ้าสิริวัณณวรี ฯ เสด็จไปทอดพระเนตรนิทรรศการ และการจัดแสดงผลงานภูมิปัญญาผ้าไทย และงานหัตถกรรมชุมชน ภาคใต้ และพระราชทานผ้าลายพระราชทาน ผ้าลายสิริราชพัสตราภรณ์


วันอาทิตย์ที่ 16 กุมภาพันธ์ 2568
16/02/2568
พิมพ์
สมเด็จพระเจ้าลูกเธอ เจ้าฟ้าสิริวัณณวรี ฯ เสด็จไปทอดพระเนตรนิทรรศการ และการจัดแสดงผลงานภูมิปัญญาผ้าไทย และงานหัตถกรรมชุมชน ภาคใต้ และพระราชทานผ้าลายพระราชทาน ผ้าลายสิริราชพัสตราภรณ์
สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เสด็จไปทอดพระเนตรนิทรรศการ และการจัดแสดงผลงานภูมิปัญญาผ้าไทย และงานหัตถกรรมชุมชน ภาคใต้ และพระราชทานผ้าลายพระราชทาน "ผ้าลายสิริราชพัสตราภรณ์" ประเภทผ้าบาติก แก่รองนายกรัฐมนตรีและรมว.มหาดไทย
สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เสด็จไปทอดพระเนตรนิทรรศการ และการจัดแสดงผลงานภูมิปัญญาผ้าไทย และงานหัตถกรรมชุมชน ภาคใต้ และพระราชทานผ้าลายพระราชทาน "ผ้าลายสิริราชพัสตราภรณ์" ประเภทผ้าบาติก แก่รองนายกรัฐมนตรีและรมว.มหาดไทย เพื่อเชิญไปมอบแก่ช่างทอผ้าและช่างหัตถกรรมไทย
วันที่ 16 กุมภาพันธ์ 2568 เวลา 13.15 น. สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เสด็จไปทอดพระเนตรนิทรรศการ และการจัดแสดงผลงานภูมิปัญญาผ้าไทย และงานหัตถกรรมชุมชน ภาคใต้ จัดโดยกรมการพัฒนาชุมชน กระทรวงมหาดไทย ณ หอประชุมใหญ่ มหาวิทยาลัยราชภัฏนครศรีธรรมราช อ.เมืองนครศรีธรรมราช จ.นครศรีธรรมราช
โอกาสนี้ นายอนุทิน ชาญวีรกูล รองนายกรัฐมนตรีและรมว.มหาดไทย พร้อมด้วย น.ส.ธนนนท์ นิรามิษ ภริยารองนายกรัฐมนตรีและรมว.มหาดไทยและที่ปรึกษาสมาคมแม่บ้านมหาดไทย น.ส.ซาบีดา ไทยเศรษฐ์ รมช.มหาดไทย นายอนันต์ ปาทาน คู่สมรสรมช.มหาดไทย (น.ส.ซาบีดา) น.ส.ธีรรัตน์ สำเร็จวาณิชย์ รมช.มหาดไทย นายอรรษิษฐ์ สัมพันธรัตน์ ปลัดกระทรวงมหาดไทย นางจิณณารัชช์ สัมพันธรัตน์ นายกสมาคมแม่บ้านมหาดไทย นายสยาม ศิริมงคล อธิบดีกรมการพัฒนาชุมชน นางอรจิรา ศิริมงคล อุปนายกสมาคมแม่บ้านมหาดไทยและประธานชมรมแม่บ้านพัฒนาชุมชน นายพรพจน์ เพ็ญพาส อธิบดีกรมที่ดิน ผู้ว่าราชการจังหวัด 14 จังหวัดภาคใต้ ข้าราชการ สมาคมแม่บ้านมหาดไทย คณะที่ปรึกษาโครงการ "ผ้าไทยใส่ให้สนุก" และผู้ประกอบการจากจังหวัดต่าง ๆ เฝ้ารับเสด็จ
เมื่อเสด็จเข้าสู่หอประชุม ทรงพระดำเนินไปทอดพระเนตรนิทรรศการและการจัดแสดงผลงานภูมิปัญญาผ้าไทยและงานหัตถกรรมชุมชน จำนวน 30 กลุ่ม ได้แก่ วิสาหกิจชุมชนยาริงบาติก จ.ปัตตานี รายาบาติก จ.ปัตตานี บาติกเดอนารา จ.ปัตตานี ศูนย์ผ้าบาติกค่ายสิรินธร จ.ปัตตานี SALOMA PATEK จ.นราธิวาส นาราบาติก จ.นราธิวาส มีดีนาทับ จ.สงขลา กลุ่มมัดย้อมสีธรรมชาติบ้านคีรีวง จ.นครศรีธรรมราช กลุ่มเยาวชนบ้านดี จ.ปัตตานี ศรียะลา จ.ยะลา อ่าวลึกบาติก จ.กระบี่ ยิ่งบาติกเพ้นท์ จ.ภูเก็ต สตูลบาติก จ.สตูล ปันหยาบาติก จ.สตูล Ameena Batik สุคิริน จ.นราธิวาส BARAHOM BARZAAR จ.ปัตตานี กลุ่มผ้าพิมพ์ชาววัง จ.ปัตตานี Chanyanoot (ชัญญานุช) จ.พัทลุง กลุ่มสตรีสหกรณ์จักสานย่านลิเภาบ้านนาเคียน จ.นครศรีธรรมราช จักสานย่านลิเภาบ้านลิเภา จ.นครศรีธรรมราช หัตถกรรมกระจูดวรรณี จ.พัทลุง กระจูดราตรี จ.นครศรีธรรมราช กอร์ตานี จ.สงขลา กลุ่มบ้านโนรา จ.พัทลุง เครื่องถมเงินนาเรียง จ.นครศรีธรรมราช นครหัตถกรรม นครศรีธรรมราช ศ. หลังสวนเบญจรงค์ จ.ชุมพร พัสรดาผ้าทอมือ จ.ตรัง กลุ่ม Silpacheep และบูธของหรอยเมืองใต้ แล้วประทับที่โต๊ะทรงงาน พระราชทานพระวโรกาสให้ กลุ่มผู้ประกอบการ ช่างทอผ้าและงานหัตถกรรม เข้ารับพระราชทานพระวินิจฉัยเพื่อพัฒนาผลิตภัณฑ์ พร้อมทั้งพระราชทานพระกรุณาให้คณะทำงานโครงการผ้าไทยใส่ให้สนุก ให้คำแนะนำผู้ประกอบการ ช่างทอผ้าและงานหัตถกรรม
จากนั้น ทอดพระเนตรนิทรรศการงานวิจัยของมหาวิทยาลัย และงานวิจัยพื้นที่หัวใจสำคัญบูรณาการผ้าทอจาก 3 จังหวัด ได้แก่ จังหวัดนครศรีธรรมราช จังหวัดสุราษฎร์ธานี และจังหวัดตรัง แล้วพระราชทานแบบผ้าลายพระราชทาน "ผ้าลายสิริราชพัสตราภรณ์" ประเภทผ้าบาติก ลายที่ 1 และลายที่ 2 ให้แก่นายอนุทิน ชาญวีรกูล รองนายกรัฐมนตรีและรมว.มหาดไทย น.ส.ธนนนท์ นิรามิษ ภริยารองนายกรัฐมนตรีและรมว.มหาดไทยและที่ปรึกษาสมาคมแม่บ้านมหาดไทย น.ส.ซาบีดา ไทยเศรษฐ์ รมช.มหาดไทย น.ส.ธีรรัตน์ สำเร็จวาณิชย์ รมช.มหาดไทย นายอรรษิษฐ์ สัมพันธรัตน์ ปลัดกระทรวงมหาดไทย นางจิณณารัชช์ สัมพันธรัตน์ นายกสมาคมแม่บ้านมหาดไทย นายสยาม ศิริมงคล อธิบดีกรมการพัฒนาชุมชน และนางอรจิรา ศิริมงคล อุปนายกสมาคมแม่บ้านมหาดไทยและประธานชมรมแม่บ้านพัฒนาชุมชน เพื่อเชิญไปมอบแก่ช่างทอผ้าและช่างหัตถกรรมไทย นำไปสร้างสรรค์งานหัตถกรรม ด้วยการผสมผสานกับลวดลายโบราณในทุกภูมิภาคของประเทศ เป็นการฟื้นฟูภูมิปัญญาแห่งอดีต ยกระดับมาตรฐาน และเพื่อพัฒนาศักยภาพการสร้างสรรค์ผืนผ้าและงานหัตถกรรมในทุกมิติ ด้วยการออกแบบตามความคิดสร้างสรรค์ของศิลปิน
"ผ้าลายพระราชทาน "ผ้าลายสิริราชพัสตราภรณ์" เป็นลายผ้าที่สมเด็จพระเจ้าลูกเธอ เจ้าสิริวัณณวรี นารีรัตนราชกัญญา ทรงออกแบบขึ้น เนื่องในโอกาสที่ทรงได้รับการทูลเกล้าฯ ถวายปริญญาศิลปกรรมศาสตรดุษฎีบัณฑิตกิตติมศักดิ์ สาขาวิชาศิลปะการออกแบบพัสตรากรณ์ ประจำปีการศึกษา 2566 จากมหาวิทยาลัยธรรมศาสตร์ โดยทรงศึกษาค้นคว้าลวดลายที่ปรากฏในศิลปกรรมไทยและผืนผ้าโบราณ ที่เป็นบทบันทึกทางประวัติศาสตร์ที่สะท้อนวิถีชีวิต วัฒนธรรม และธรรมชาติของประเทศไทย ซึ่งทรงนำมาออกแบบต่อยอดให้โครงสร้างลวดลายมีความร่วมสมัย เป็นสากล หากยังคงสื่อถึงเอกลักษณ์อันงดงามของชาติไทย
สำหรับ "ผ้าลายสิริราชพัสตราภรณ์" ประเภทผ้าบาติก ลายที่ 1 ประกอบด้วย ลายดอกพุดตาน ลายหัวใจดอกพุดตาน ลายมยุรสิริ ลายม้า และลายขอเจ้าฟ้าฯ 2568 และประเภทผ้าบาติก ลายที่ 2 ทรงเพิ่มลายช่อดอกพุดตาน ซึ่งเป็นช่อลายที่ประกอบขึ้นด้วยช่อดอกพุดตาน 5 ดอก เรียงไล่ขนาดจากใหญ่ไปจนถึงดอกยอดในรูปทรงหยดน้ำทรงพุ่ม ที่เรียกในภาษาเปอร์เซียว่า "Boteh" หรือลาย "Paisley" ซึ่งเป็นรูปทรงลายโบราณที่ปรากฏในภูมิภาคต่าง ๆ หลากลายอารยธรรม สันนิษฐานว่าแพร่กระจายจากเปอร์เซียผ่านเส้นทางสายไหม ทั้งทางบกและทางทะเล สู่ดินแดนเอเชียตะวันออกและเชียอาคเนย์ มักใช้เป็นองค์ประกอบของลายต้นไม้แห่งชีวิต หรือ "Tree of Life"
ก่อนเสด็จกลับ ทอดพระเนตรการแสดงหนังตะลุง หนังวาที ทรัพย์สิน โดยนายวาที ทรัพย์สิน ทายาทศิลปินแห่งชาติ และลูกศิษย์จากมหาวิทยาลัยราชภัฏนครศรีธรรมราช ผู้สืบสานและถ่ายทอดภูมิปัญญาการแสดงหนังตะลุงของนายสุชาติ ทรัพย์สิน ศิลปินแห่งชาติ สาขาศิลปะการแสดงพื้นบ้าน ปี 2549 ซึ่งได้รับรางวัลชนะเลิศ การประชันหนังตะลุงถ้วยพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ในงานประเพณีบุญสารทเดือนสิบ ติดต่อกัน 3 ปีซ้อน
#ผ้าไทยใส่ให้สนุก #ผ้าไทยใส่ยังไงก็เท่

ที่มา : https://www.thaigov.go.th/news/contents/details/93451