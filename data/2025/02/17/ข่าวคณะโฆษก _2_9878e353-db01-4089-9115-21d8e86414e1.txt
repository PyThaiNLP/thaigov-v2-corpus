รัฐบาลไทย-ข่าวทำเนียบรัฐบาล-นายกฯ แพทองธาร พร้อมให้การต้อนรับนายกรัฐมนตรี สปป. ลาว เยือนประเทศไทยอย่างเป็นทางการ ร่วมเฉลิมฉลองโอกาสครบรอบ 75 ปี ความสัมพันธ์ทางการทูตไทย-ลาว


วันจันทร์ที่ 17 กุมภาพันธ์ 2568
นายกฯ แพทองธาร พร้อมให้การต้อนรับนายกรัฐมนตรี สปป. ลาว เยือนประเทศไทยอย่างเป็นทางการ ร่วมเฉลิมฉลองโอกาสครบรอบ 75 ปี ความสัมพันธ์ทางการทูตไทย-ลาว
นายกฯ แพทองธาร พร้อมให้การต้อนรับนายกรัฐมนตรี สปป. ลาว เยือนประเทศไทยอย่างเป็นทางการ ร่วมเฉลิมฉลองโอกาสครบรอบ 75 ปี ความสัมพันธ์ทางการทูตไทย-ลาว
วันนี้ (วันจันทร์ที่ 17 กุมภาพันธ์ 2568) เวลา 14.00 น. นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายสอนไซ สีพันดอน นายกรัฐมนตรีสาธารณรัฐประชาธิปไตยประชาชนลาว มีกำหนดการเดินทางเยือนประเทศไทยอย่างเป็นทางการในฐานะแขกของรัฐบาล (Official Visit) ในวันพฤหัสบดีที่ 20 กุมภาพันธ์ 2568 ตามคำเชิญของนางสาวแพทองธาร ชินวัตร นายกรัฐมนตรี นับเป็นการตอบแทนการเยือนสาธารณรัฐประชาธิปไตยประชาชนลาวอย่างเป็นทางการของนายกรัฐมนตรีแพทองธาร เมื่อวันที่ 8 ตุลาคม 2567
โดยนายกรัฐมนตรี สปป. ลาว มีกำหนดการสำคัญที่ทำเนียบรัฐบาล ได้แก่ พิธีการต้อนรับอย่างเป็นทางการ การหารือเต็มคณะกับนายกรัฐมนตรี การร่วมเป็นสักขีพยานการลงนามและการแลกเปลี่ยนความตกลง การเปิดตัวตราสัญลักษณ์เฉลิมฉลองการสถาปนาความสัมพันธ์ทางการทูต ไทย-สปป. ลาว ครบ 75 ปี การแถลงข่าวร่วม และนายกรัฐมนตรีจะเป็นเจ้าภาพเลี้ยงอาหารกลางวันเพื่อเป็นเกียรติแก่นายกรัฐมนตรี สปป. ลาว และภริยา
นายจิรายุ กล่าวว่า ในปี 2568 ไทยกับ สปป. ลาวจะฉลองครบรอบ 75 ปี การสถาปนาความสัมพันธ์ทางการทูต โดย นายกรัฐมนตรีและนายกรัฐมนตรี สปป. ลาว จะได้ร่วมหารือทวิภาคีเพื่อกระชับความสัมพันธ์ระหว่างกันอย่างครอบคลุมในทุกมิติให้ใกล้ชิดกันมากขึ้น ครอบคลุมความร่วมมือในสาขาที่หลากหลายทั้งในด้านเศรษฐกิจ การเชื่อมโยงและการแลกเปลี่ยนในระดับประชาชน โดยจะเน้นความร่วมมือในการแก้ไขปัญหาที่เป็นความท้าทายร่วมกัน

ที่มา : https://www.thaigov.go.th/news/contents/details/93484