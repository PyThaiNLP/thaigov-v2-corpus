รัฐบาลไทย-ข่าวทำเนียบรัฐบาล-ชาวสงขลา ขอบคุณนายกฯแพทองธาร  ลั่นพร้อมเพิ่มศักยภาพด้านการท่องเที่ยวกลุ่มไฮเอนด์ ย้ำรัฐบาลพร้อมผลักดันเป็นศูนย์กลางการท่องเที่ยวทางทะเล และย่านเมืองเก่าต้องกลับมาคึกคัก


วันจันทร์ที่ 17 กุมภาพันธ์ 2568
17/02/2568
พิมพ์
ชาวสงขลา ขอบคุณนายกฯแพทองธาร  ลั่นพร้อมเพิ่มศักยภาพด้านการท่องเที่ยวกลุ่มไฮเอนด์ ย้ำรัฐบาลพร้อมผลักดันเป็นศูนย์กลางการท่องเที่ยวทางทะเล และย่านเมืองเก่าต้องกลับมาคึกคัก
ชาวสงขลา ขอบคุณนายกฯแพทองธาร  ลั่นพร้อมเพิ่มศักยภาพด้านการท่องเที่ยวกลุ่มไฮเอนด์ ย้ำรัฐบาลพร้อมผลักดันเป็นศูนย์กลางการท่องเที่ยวทางทะเล และย่านเมืองเก่าต้องกลับมาคึกคัก
วันนี้ (17 กุมภาพันธ์ 2568) เวลา 16.30 น. ที่ย่านเมืองเก่าสงขลา อ.เมืองสงขลา จ.สงขลา นางสาวแพทองธาร ชินวัตร นายกรัฐมนตรี พร้อมคณะรัฐมนตรีที่เกี่ยวข้องเยี่ยมชมชุมชนเมืองเก่าสงขลาและพูดคุยประเด็นการส่งเสริมสถานที่ท่องเที่ยว แห่งใหม่ของจังหวัดสงขลา โดยมี นายโชตินรินทร์ เกิดสม ผู้ว่าราชการจังหวัดสงขลา นายทรงพล จังศิริวัฒนธำรง ประธานหอการค้าจังหวัดสงขลา นายสมพล ชีววัฒนาพงศ์ ประธานสภาอุตสาหกรรมท่องเที่ยวจังหวัดสงขลา ผู้บริหารส่วนราชการ ผู้นำชุมชน และผู้บริหารส่วนท้องถิ่นเข้าร่วม
นายจิรายุ ห่วงทรัพย์ โฆษกประจำสำนักนายกรัฐมนตรีเปิดเผยว่า ภายหลังรับฟังบรรยายสรุป และข้อเสนอการพัฒนาด้านการท่องเที่ยวจากผู้แทนหน่วยงานที่เกี่ยวข้องของจังหวัดสงขลา นายกรัฐมนตรีกล่าว ขอบคุณทุกภาคส่วนที่ได้บอกถึงปัญหาอุปสรรคต่างๆในพื้นที่ให้รับทราบ ซึ่งเป็นสิ่งจำเป็นอย่างมาก ส่วนการท่องเที่ยวจังหวัดสงขลา ถือว่าเป็นจังหวัดที่มีศักยภาพสูงมาก จากตัวเลขนักท่องเที่ยวที่เติบโตขึ้นอย่างต่อเนื่อง รัฐบาลพร้อมผลักดันให้จังหวัดสงขลาเป็นศูนย์กลางการท่องเที่ยวทางทะเลและพัฒนาเส้นทางท่องเที่ยวเชื่อมโยงกับจังหวัดอื่น ๆ เช่น เดียวกับจังหวัดภูเก็ต เพื่อกระจายรายได้สู่ภูมิภาค โดยรัฐบาลตั้งใจจะทำให้ทุกจังหวัดของประเทศไทยมีโอกาสพัฒนาเป็นเมืองท่องเที่ยวที่สำคัญ การพัฒนาเขตเมืองเก่าในจังหวัดสงขลา มีแนวคิดว่าจะประสานงานกับท้องถิ่นเพื่อสร้างกิจกรรมต่างๆเพื่อให้เขตเมืองเก่าซึ่งถือว่าเป็นสัญลักษณ์สำคัญของจังหวัดสงขลามีแสงสีเสียงเป็นจุดที่น่าท่องเที่ยวให้มากขึ้น ขณะที่อำเภอหาดใหญ่จังหวัดสงขลาจะพิจารณาปรับปรุงแนวทางการส่งเสริมการท่องเที่ยวและการประกาศให้เป็นเขตน่าท่องเที่ยวต่อไปในเร็ววันนี้
นายกรัฐมนตรี กล่าวต่อว่า รัฐบาลจะเดินหน้าเร่งแก้ไขกฎหมายล้าสมัย ไม่ทันต่อสภาพเศรษฐกิจและสังคมในปัจจุบัน และเพื่ออำนวยความสะดวกแก่ภาคธุรกิจ ทั้งนี้ หากมีข้อกฎหมายที่ล้าสมัย หรือกฎหมายที่เกิดความทับซ้อนเป็นอุปสรรคต่อภาคธุรกิจและการท่องเที่ยว รัฐบาลพร้อมรับฟังและพร้อมจะเร่งดำเนินการแก้ไข โดยขอให้หน่วยงานท้องถิ่นช่วยเสนอแนวทางปรับปรุงกฎหมายเพื่อให้เกิดความคล่องตัวมากขึ้น การพัฒนาโครงสร้างพื้นฐาน เพื่อเพิ่มความปลอดภัยในพื้นที่
นายกรัฐมนตรี ได้เน้นย้ำถึงความสำคัญของการพัฒนาโครงสร้างพื้นฐานที่เกี่ยวข้องกับการท่องเที่ยว เช่น เส้นทางคมนาคม ไฟส่องสว่างในพื้นที่ท่องเที่ยว และระบบแจ้งเตือนภัยเพื่อเพิ่มความมั่นใจให้กับนักท่องเที่ยว โดยมอบหมายให้หน่วยงานที่เกี่ยวข้องเร่งดำเนินการตามความเหมาะสม
“ยืนยันรัฐบาลจะติดตามและผลักดันแนวทางการพัฒนาให้เกิดผลเป็นรูปธรรม โดยเน้นการทำงานร่วมกันระหว่างภาครัฐ เอกชน และประชาชน เพื่อให้จังหวัดสงขลาก้าวสู่การเป็นเมืองท่องเที่ยวที่ได้รับการยอมรับในระดับสากล และเป็นจุดท่องเที่ยวที่สำคัญในกลุ่มลูกค้านักท่องเที่ยวไฮเอนด์ โดยรัฐบาลจะพัฒนาทุก ๆ จังหวัดของประเทศไทยให้เป็นจังหวัดที่น่าเที่ยวติดอันดับของโลก โดยขอให้ มั่นใจว่ารัฐบาลจะเร่งผลักดันทุกมิติ ไปพร้อมๆกับภาคประชาชน เพื่อให้ มีชุมชนที่เข้มแข็งโดยเชื่อว่าจะสามารถพัฒนาได้ง่ายขึ้น
จากนั้น นายกรัฐมนตรี เดินเยี่ยมชมชุมชนย่านเมืองเก่า พร้อมรับชมชุดการแสดงสีสันสงขลาผ่านกาลเวลา รำมโนราห์ และเยี่ยมชมบ้านนครใน ซึ่งเป็นบ้านโบราณ บ้านสไตล์ชิโน-โปรตุกีส ถือเป็นจุดท่องเที่ยวสำคัญอีกแห่งหนึ่งของเมืองสงขลาที่ได้เก็บรวบรวมรูปภาพทางประวัติศาสตร์ ระหว่างเดินเยี่ยมชม ประชาชนในพื้นที่รอให้การต้อนรับอย่างอบอุ่น พร้อมมอบดอกกุหลาบสีแดง และขนมทองเอกให้นายกรัฐมนตรี ต่อจากนั้น นายกรัฐมนตรี เข้าไหว้สักการะ "ศาลเจ้าพ่อหลักเมืองสงขลา" เฉิงหวงเมี่ยว หรือ เส่งห่องเข่ว สถานที่สำคัญของเมืองสงขลา เพื่อความเป็นสิริมงคล
“จังหวัดสงขลาเป็นเมืองพหุวัฒนธรรมผสมผสานทั้งพุทธ มุสลิมและจีน มีประวัติศาสตร์อันยาวนานจากอดีตเป็นเมืองท่าค้าขายที่สำคัญในภาคใต้ มีวัฒนธรรม อัตลักษณ์สะท้อนผ่านสถาปัตยกรรม ศิลปะ ตลอดจนอาหารการกินต่าง ๆ เป็นจังหวัดที่อุดมไปด้วยธรรมชาติ น้ำตก ทะเลสาบ และหาดทรายชายทะเล จึงทำให้มีนักท่องเที่ยวชาวไทยและชาวต่างชาติโดยเฉพาะนักท่องเที่ยวชาวมาเลเซีย สิงคโปร์ และอินโดนีเซีย เดินทางเข้ามาท่องเที่ยวเป็นจำนวนมากในแต่ละปี โดยในปี พ.ศ. 2567 มีนักท่องเที่ยวทั้งชาวไทยและชาวต่างชาติเดินทางเข้ามาท่องเที่ยวกว่า 7,000,000 คน เพิ่มขึ้นจากปี พ.ศ. 2566 ร้อยละ 24.53 ส่งผลให้เกิดรายได้ด้านการท่องเที่ยวกว่า 50,200 ล้านบาท ซึ่งเพิ่มขึ้นร้อยละ 15.81” นายจิรายุ ระบุ

ที่มา : https://www.thaigov.go.th/news/contents/details/93499