รัฐบาลไทย-ข่าวทำเนียบรัฐบาล-กรมทางหลวงชนบท ดำเนินการตามนโยบาย “สุริยะ” ขยายถนน 4 เลน สาย ปท.3004 ลำลูกกา คลอง 7 จังหวัดปทุมธานี แล้วเสร็จ


วันจันทร์ที่ 17 กุมภาพันธ์ 2568
กรมทางหลวงชนบท ดำเนินการตามนโยบาย “สุริยะ” ขยายถนน 4 เลน สาย ปท.3004 ลำลูกกา คลอง 7 จังหวัดปทุมธานี แล้วเสร็จ
.....
นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม เปิดเผยว่า ที่ผ่านมาการจราจรบนถนนทางหลวงชนบทสาย ปท.3004 (ลำลูกกา คลอง 7) จังหวัดปทุมธานี มีปริมาณหนาแน่นมากถึง 18,000 กว่าคันต่อวัน เนื่องจากถนนสายดังกล่าวเป็นส่วนที่เชื่อมระหว่าง ทล.305 และ ทล.3312 ส่งผลให้เกิดความล่าช้าในการเดินทาง จึงได้มอบหมายให้กรมทางหลวงชนบท (ทช.) ขยายผิวจราจรเป็น 4 เลน บนถนนสาย ปท.3004 แยก ทล.305 - บ้านลำลูกกา อำเภอธัญบุรี และลำลูกกา จังหวัดปทุมธานี เพื่อเสริมระบบขนส่งโลจิสติกส์ให้มีประสิทธิภาพ แก้ไขปัญหาการจราจรติดขัด รองรับการขยายตัวของเมืองและเศรษฐกิจการขนส่ง    ในอนาคต
นายมนตรี เดชาสกุลสม อธิบดีกรมทางหลวงชนบท กล่าวเพิ่มเติมว่า โครงการก่อสร้างถนนสายดังกล่าว เป็นการขยายผิวจราจรจาก 2 ช่องจราจร เป็น 4 ช่องจราจร ระยะทาง 10.408 กิโลเมตร เริ่มต้น กม. ที่ 0+000 บริเวณ ทล.305 (กม. ที่ 15+650) ถึง กม. ที่ 10+408 บริเวณ ทล.3312 (กม. ที่ 15+500) เชื่อมระหว่างถนนรังสิต - นครนายก (ทล.305) กับถนนลำลูกกา (ทล.3312) ก่อสร้างเป็นผิวจราจรแบบแอสฟัลท์ติกคอนกรีต บริเวณทางแยกก่อสร้างเป็นผิวจราจรแบบคอนกรีตเสริมเหล็ก มีเกาะกลางและทางเท้า พร้อมระบบระบายน้ำ ไฟฟ้าแสงสว่าง และอุปกรณ์อำนวยความปลอดภัย รวมทั้งก่อสร้างสะพานข้ามคลองรังสิตประยูรศักดิ์ 1 แห่ง และก่อสร้างสะพานลอยคนเดินข้าม 4 แห่ง ใช้งบประมาณ 561.2 ล้านบาท
ปัจจุบันถนนสายดังกล่าวแล้วเสร็จ และเปิดให้ประชาชนใช้สัญจรแล้ว ซึ่งช่วยบรรเทาปริมาณการจราจรที่เพิ่มมากขึ้นจากการขยายตัวของเมือง ช่วยให้การเดินทางเป็นไปด้วยความสะดวก รวดเร็ว ทันเวลา ตลอดจนเชื่อมโยงโครงข่ายถนนในพื้นที่และการขนส่งโลจิสติกส์ให้มีความสมบูรณ์ อีกทั้งช่วยลดระยะเวลาการเดินทาง   และยกระดับความปลอดภัย เสริมสร้างคุณภาพชีวิตที่ดีในการเดินทางให้ประชาชนผู้ใช้เส้นทางได้อย่างยั่งยืน

ที่มา : https://www.thaigov.go.th/news/contents/details/93475