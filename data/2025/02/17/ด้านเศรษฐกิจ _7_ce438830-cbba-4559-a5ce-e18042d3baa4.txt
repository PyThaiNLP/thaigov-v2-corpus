รัฐบาลไทย-ข่าวทำเนียบรัฐบาล-กรมศุลกากรร่วมกับหน่วยงานบังคับใช้กฎหมายของสหราชอาณาจักร เปิดปฏิบัติการสกัดกั้นการลักลอบนำกัญชาออกนอกราชอาณาจักร  


วันจันทร์ที่ 17 กุมภาพันธ์ 2568
17/02/2568
พิมพ์
กรมศุลกากรร่วมกับหน่วยงานบังคับใช้กฎหมายของสหราชอาณาจักร เปิดปฏิบัติการสกัดกั้นการลักลอบนำกัญชาออกนอกราชอาณาจักร
นายยุทธนา พูลพิพัฒน์ รองอธิบดีกรมศุลกากร เปิดปฏิบัติงานร่วมกันระหว่างกรมศุลกากรและหน่วยงานบังคับใช้ กม.ของสหราชอาณาจักร เพื่อสกัดกั้นลักลอบนำกัญชาออกนอกราชอาณาจักร ณ สนง.ศุลกากรตรวจของผู้โดยสารท่าอากาศยานสุวรรณภูมิ อาคารผู้โดยสาร ชั้น 3
วันนี้ (16 กุมภาพันธ์ 2568) เวลา 11.00 น. นายยุทธนา พูลพิพัฒน์ รองอธิบดีกรมศุลกากร เป็นประธานเปิดการปฏิบัติงานร่วมกันระหว่างกรมศุลกากรและหน่วยงานบังคับใช้กฎหมายของสหราชอาณาจักร เพื่อสกัดกั้นการลักลอบนำกัญชาออกนอกราชอาณาจักร ร่วมด้วย Bryan McNeill ตำแหน่ง Regional Manager - Asia Pacific Home Office International Operations ผู้แทนจากสหราชอาณาจักร นายวิษณุ วัชราวนิช ผู้อำนวยการสำนักงานศุลกากรตรวจของผู้โดยสารท่าอากาศยานสุวรรณภูมิ นายกานต์สกล อินทร์สวาท ผู้อำนวยการส่วนสืบสวนปราบปราม 3 กองสืบสวนและปราบปราม ผู้แทนจากบริษัท ท่าอากาศยานไทย จำกัด (AOT) เจ้าหน้าที่ศุลกากรไทย เจ้าหน้าที่ศุลกากรและเจ้าหน้าที่ตรวจคนเข้าเมืองจากสหราชอาณาจักร โดยพิธีเปิดปฏิบัติการดังกล่าวจัดขึ้น ณ สำนักงานศุลกากรตรวจของผู้โดยสารท่าอากาศยานสุวรรณภูมิ อาคารผู้โดยสาร ชั้น 3 ท่าอากาศยานสุวรรณภูมิ
นายยุทธนา พูลพิพัฒน์ รองอธิบดีกรมศุลกากร เปิดเผยว่า กรมศุลกากร โดยกองสืบสวนและปราบปราม ได้ประสานความร่วมมือกันระหว่างหน่วยงานบังคับใช้กฎหมายของสหราชอาณาจักร หรือ Home Office International Operation (HOIO) British Embassy มาอย่างต่อเนื่อง เพื่อสกัดกั้นการลักลอบส่งกัญชาออกไปยังสหราชอาณาจักร และด้วยสถานการณ์ปัจจุบัน พบว่าผู้โดยสารที่เดินทางออกจากประเทศไทยไปยังสหราชอาณาจักรถูกจับกุมและถูกดำเนินคดีในข้อหานำเข้ากัญชาโดยผิดกฎหมายจำนวนหลายรายและมีแนวโน้มสูงขึ้น ดังนั้น การเปิดปฏิบัติการดังกล่าวจะช่วยเพิ่มประสิทธิภาพในการสกัดกั้นการลักลอบนำกัญชาไปยังสหราชอาณาจักรเพิ่มมากขึ้น อีกทั้งยังเป็นการส่งเสริมความร่วมมือและกระชับความสัมพันธ์อันดีระหว่างทั้ง 2 ประเทศ ที่มีมาอย่างต่อเนื่องให้แน่นแฟ้นต่อไป
สำหรับการปฏิบัติการดังกล่าว สหราชอาณาจักร จะส่งเจ้าหน้าที่มาร่วมปฏิบัติงานเพื่อสร้างความรู้ความเข้าใจเกี่ยวกับกฎหมายที่เกี่ยวข้อง รวมถึงโทษที่อาจได้รับหากลักลอบนำกัญชาออกจากราชอาณาจักรไทยไปยังสหราชอาณาจักร นอกจากนี้ กรมศุลกากรยังส่งเจ้าหน้าที่และสุนัขตรวจค้น (K – 9) เข้าร่วมปฏิบัติการฯ เพื่อเพิ่มประสิทธิภาพในการสกัดกั้นการลักลอบนำกัญชาออกนอกราชอาณาจักรตลอดระยะเวลาที่ปฏิบัติการ อีกด้วย

ที่มา : https://www.thaigov.go.th/news/contents/details/93463