รัฐบาลไทย-ข่าวทำเนียบรัฐบาล-​ผู้ตรวจฯ เอกนิติ ลงพื้นที่ตรวจราชการ สอจ.สงขลา เน้นย้ำแนวทางพัฒนาอุตสาหกรรมยุคใหม่


วันจันทร์ที่ 17 กุมภาพันธ์ 2568
17/02/2568
พิมพ์
​ผู้ตรวจฯ เอกนิติ ลงพื้นที่ตรวจราชการ สอจ.สงขลา เน้นย้ำแนวทางพัฒนาอุตสาหกรรมยุคใหม่
​ผู้ตรวจฯ เอกนิติ ลงพื้นที่ตรวจราชการ สอจ.สงขลา เน้นย้ำแนวทางพัฒนาอุตสาหกรรมยุคใหม่
วันที่ 16 กุมภาพันธ์ 2568 นายเอกนิติ รมยานนท์ ผู้ตรวจราชการกระทรวงอุตสาหกรรม ลงพื้นที่ตรวจราชการกรณีปกติ รอบที่ 1 ประจำปีงบประมาณ พ.ศ. 2568 โดยมี นายคณบดี สัมพัชนี อุตสาหกรรมจังหวัดสงขลา ผู้บริหาร และเจ้าหน้าที่เข้าร่วม ณ สำนักงานอุตสาหกรรมจังหวัดสงขลา อำเภอเมือง จังหวัดสงขลา
การตรวจราชการครั้งนี้มุ่งเน้นในประเด็นสำคัญ ได้แก่ การกำกับดูแลสถานประกอบการอุตสาหกรรม การยกระดับขีดความสามารถของธุรกิจอุตสาหกรรม การพัฒนาองค์กรสู่ระบบดิจิทัล และการดำเนินงานตามนโยบายของกระทรวงอุตสาหกรรม โดยเน้นย้ำให้ปฏิบัติงานตามแนวทาง "ปฏิรูปอุตสาหกรรม สู่เศรษฐกิจยุคใหม่ ทันสมัย สะอาด สะดวก โปร่งใส" ตามแนวทางของรัฐมนตรีว่าการกระทรวงอุตสาหกรรม (นายเอกนัฏ พร้อมพันธุ์) และนโยบาย "อุตสาหกรรมเศรษฐกิจที่เติบโตอย่างยั่งยืนคู่ชุมชน" ของปลัดกระทรวงอุตสาหกรรม (นายณัฐพล รังสิตพล) พร้อมเสนอแนะแนวทางปฏิบัติงานที่สำคัญ ดังนี้
1.การเบิกจ่ายงบประมาณ: เร่งรัดให้การเบิกจ่ายเป็นไปตามแผนอย่างมีประสิทธิภาพ และบริหารจัดการงบประมาณอย่างรอบคอบ สำหรับการก่อสร้างและปรับปรุงซ่อมแซมบ้านพัก ควรประสานงานกับส่วนกลางเพื่อให้ดำเนินการตามกรอบเวลาที่กำหนด
2.การกำกับดูแลสถานประกอบการ: ดำเนินการตรวจสอบสถานประกอบการให้เป็นไปตามกฎหมาย โดยให้ความสำคัญกับการแก้ไขปัญหาการร้องเรียนอย่างเร่งด่วน พร้อมบันทึกผลการตรวจสอบทุกครั้งผ่านระบบ i-Auditor
3.การติดตามค่าธรรมเนียมโรงงานและค่าภาคหลวงแร่: ติดตามเร่งรัดดำเนินการให้เป็นที่สิ้นสุด และตรวจสอบติดตามสถานะผู้ประกอบการหากไม่มีสภาพเป็นสถานประกอบการอุตสาหกรรมให้ประสานหน่วยงานที่เกี่ยวข้องเพื่อนำข้อมูลออกจากระบบสารสนเทศ
4.การส่งเสริมอุตสาหกรรมสีเขียว (GI): ผลักดันให้สถานประกอบการได้รับการรับรองอุตสาหกรรมสีเขียวตามเป้าหมายภายในปีงบประมาณ 2568 พร้อมประชาสัมพันธ์ให้ความรู้และเชิญชวนให้ผู้ประกอบการเข้าร่วมโครงการ
5.แพลตฟอร์ม"แจ้งอุต": เร่งรัดการตอบรับและตรวจสอบข้อร้องเรียนที่ได้รับแจ้งโดยเร็ว
นอกจากนี้ ผตร.เอกนิติ ยังได้ตรวจสอบการดำเนินงานผ่านระบบดิจิทัล ได้แก่ ระบบ I-Auditor สำหรับการกำกับโรงงาน และระบบ e-License สำหรับการรับคำขอใบอนุญาตประกอบกิจการโรงงาน เพื่อให้เกิดความโปร่งใสและสะดวกต่อผู้ประกอบการ พร้อมให้กำลังใจเจ้าหน้าที่ทุกคนให้ปฏิบัติงานอย่างเต็มศักยภาพ เพื่อให้เกิดประโยชน์สูงสุดแก่ผู้ประกอบการ ประชาชน และกระทรวงอุตสาหกรรม
หลังจากนั้น ผู้ตรวจฯ เอกนิติ  ยังได้เดินทางตรวจเยี่ยมบ้านพักของเจ้าหน้าที่ เพื่อประเมินสภาพความเป็นอยู่และพิจารณาการซ่อมแซมที่จำเป็น เพื่อให้เจ้าหน้าที่มีที่พักอาศัยที่มั่นคง ปลอดภัย และมีสภาพแวดล้อมที่ดีในการปฏิบัติงานต่อไป

ที่มา : https://www.thaigov.go.th/news/contents/details/93474