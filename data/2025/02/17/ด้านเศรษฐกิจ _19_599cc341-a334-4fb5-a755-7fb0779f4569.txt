รัฐบาลไทย-ข่าวทำเนียบรัฐบาล-รมช.เกษตรฯ ลงพื้นที่ปากพนัง หนุนเกษตรกรยกระดับส้มโอทับทิมสยาม ดันสู่ตลาดส่งออก


วันจันทร์ที่ 17 กุมภาพันธ์ 2568
รมช.เกษตรฯ ลงพื้นที่ปากพนัง หนุนเกษตรกรยกระดับส้มโอทับทิมสยาม ดันสู่ตลาดส่งออก
รมช.เกษตรฯ ลงพื้นที่ปากพนัง หนุนเกษตรกรยกระดับส้มโอทับทิมสยาม ดันสู่ตลาดส่งออก
นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ ลงพื้นที่พบปะเกษตรกร และติดตามการดำเนินงานของศูนย์เรียนรู้การปลูกส้มโอทับทิมสยาม ณ บ้านแสงวิมาน อ.ปากพนัง จ.นครศรีธรรมราช ซึ่งศูนย์เรียนรู้ดังกล่าว อยู่ภายใต้พื้นที่โครงการพัฒนาพื้นที่ลุ่มน้ำปากพนัง อันเนื่องมาจากพระราชดำริ โดยมีนาย อิมรอน แสงวิมาน หมอดินอาสาเป็นเจ้าของ ซึ่งพื้นที่แห่งนี้เคยประสบปัญหาการระบายน้ำในหน้าฝน ทำให้น้ำท่วมขังในแปลง และมีการใช้สารเคมีอย่างต่อเนื่อง ทำให้ดินเสื่อมคุณภาพและปัญหาดินเปรี้ยวจัด กระทรวงเกษตรฯ โดยกรมพัฒนาที่ดิน จึงเข้าแก้ปัญหาโดยดำเนินการจัดระบบอนุรักษ์ดินและน้ำ และสนับสนุนปัจจัยการผลิต เช่น วัสดุหินปูนฝุ่น ซึ่งเป็นการขับเคลื่อนนโยบายของกระทรวงเกษตรและสหกรณ์ในการจัดหาทรัพยากรทางการเกษตร ให้เกิดประสิทธิภาพเพื่อการเกษตร และการยกระดับสินค้าเกษตร ด้วยการต่อยอดโครงการ 1 ท้องถิ่น 1 สินค้าเกษตรมูลค่าสูง เน้นการผลิตสินค้าเกษตรที่มีคุณภาพ ส่งผลให้ปัจจุบันพื้นที่ดังกล่าวได้รับการปรับปรุงและพัฒนา ทำให้ผลผลิตส้มโอมีคุณภาพและได้มาตรฐาน และเกิดการรวมกลุ่มการปลูกส้มโอทับทิมสยาม โดยหน่วยงานในสังกัดกระทรวงเกษตรและสหกรณ์ได้บูรณาการส่งเสริมทั้งด้านการผลิตและการตลาด จนสามารถส่งผลผลิตไปจำหน่ายให้บริษัท เซ็นทรัล ฟู้ด รีเทล จำกัด ทำให้กลุ่มเกษตรกรมีรายได้จากผลผลิต 2,142,888 บาทต่อปี
สำหรับส้มโอทับทิมสยามถือเป็นพื้นเศรษฐกิจที่สำคัญของพื้นที่ลุ่มน้ำปากพนัง เป็นสินค้าอัตลักษณ์ของจังหวัดนครศรีธรรมราช ได้รับการรับรองเป็นสินค้าสิ่งบ่งชี้ทางภูมิศาสตร์ หรือ GI ในช่วง 5 ปีที่ผ่านมา มีการขยายพื้นที่ปลูกเพิ่มขึ้นอย่างต่อเนื่อง เนื่องจากราคาผลผลิตค่อนข้างสูง จูงใจให้เกษตรกรปรับเปลี่ยนพื้นที่นาหรือนาร้าง มาปลูกส้มโอทับทิมสยามกันมากขึ้น ปัจจุบันมีพื้นที่ปลูก 6,093 ไร่ ปลูกมากที่สุดในอำเภอปากพนัง จำนวน 4,243 ไร่ เกษตรกร 841 ครัวเรือน ผลผลิตส้มโอกว่า 40% ส่งออกไปตลาดจีน ส่วนที่เหลือบริโภคภายในประเทศ สร้างรายได้ให้กับจังหวัดมากกว่าปีละ 1,200 ล้านบาท
“กระทรวงเกษตรฯ พร้อมบูรณาการร่วมกับทุกหน่วย ทั้งภาครัฐและภาคเอกชน ในการพัฒนาและแก้ไขปัญหาให้กับพี่น้องเกษตรกร พร้อมสนับสนุนปัจจัยการผลิต องค์ความรู้ และเทคโนโลยี เพื่อลดต้นทุน เพิ่มผลผลิต รวมถึงหาช่องทางการตลาดทั้งในและต่างประเทศ โดยมุ่งหวังให้เกษตรกรสามารถผลิตส้มโอทับทิมสยามให้มีคุณภาพได้มาตรฐานตรงกับความต้องการของตลาด และสร้างความเข้มแข็งให้กับกลุ่มเกษตรกรชาวสวนส้มโอทับทิมสยามในการบริหารจัดการการผลิตและการตลาด เพื่อยกระดับรายได้ให้สูงขึ้นต่อไป” นายอัครา กล่าว

ที่มา : https://www.thaigov.go.th/news/contents/details/93481