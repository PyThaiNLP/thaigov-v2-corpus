รัฐบาลไทย-ข่าวทำเนียบรัฐบาล-รมว.ยุติธรรม ลงพื้นที่ตรวจเยี่ยมเตรียมความพร้อมเรือนจำศูนย์ระหว่างพิจารณาคดี (Hub) และแดนความมั่นคงสูงสุด


วันอาทิตย์ที่ 16 กุมภาพันธ์ 2568
16/02/2568
พิมพ์
รมว.ยุติธรรม ลงพื้นที่ตรวจเยี่ยมเตรียมความพร้อมเรือนจำศูนย์ระหว่างพิจารณาคดี (Hub) และแดนความมั่นคงสูงสุด
รมว.ยุติธรรม ลงพื้นที่ตรวจเยี่ยมเตรียมความพร้อมเรือนจำศูนย์ระหว่างพิจารณาคดี (Hub) และแดนความมั่นคงสูงสุด พร้อมประชุมรับฟังแผนแก้ไขปัญหายาเสพติด รุกแก้ความทุกข์ให้ประชาชนมีสุขจับต้องได้
ในวันอาทิตย์ที่ 16  กุมภาพันธ์ 2568 เวลา 10.00 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม และคณะ ลงพื้นที่ตรวจเยี่ยมการขยายทัณฑสถานฯ เพื่อเตรียมความพร้อมเรือนจำศูนย์ระหว่างพิจารณาคดี (Hub) ณ ทัณฑสถานวัยหนุ่มนครศรีธรรมราช ก่อนเดินทางตรวจเยี่ยมแดนความมั่นคงสูงสุดและติดตามผลการดำเนินงานตามนโยบาย ณ เรือนจำกลาง นครศรีธรรมราช โดยมีนายเกิดโชค เกษมวงศ์จิตร ผู้ตรวจราชการกระทรวงยุติธรรม นายยุทธนา นาคเรืองศรี รองอธิบดีกรมราชทัณฑ์ พร้อมด้วยหัวหน้าส่วนราชการสังกัดกระทรวงยุติธรรมในพื้นที่จังหวัดนครศรีธรรมราช ร่วมตรวจเยี่ยมในครั้งนี้
รัฐมนตรีว่าการกระทรวงยุติธรรม กล่าวว่า ทุกคนที่อยู่สถานที่นี้เราเป็นครอบครัวเดียวกัน ครอบครัวเราอยู่ด้วยความรัก ความหวังดี ความรู้สึกผูกพันและอยากให้ครอบครัวมีชีวิตที่ดีขึ้น เมื่อเข้ามาอยู่สถานที่แห่งนี้ สถานที่นี้ต้องมี 6 อ ให้ได้ 1. อาหาร 2. ที่อาศัย 3. อนามัย 4. โอกาส 5. อาชีพ และ 6. อัตลักษณ์ นอกจากนี้เมื่อประชาชนเป็นศูนย์กลาง เรือนจำทุกแห่งควรเปิดโอกาสให้ญาติมากขึ้น เพราะทุกคนมีคุณค่า มีศักดิ์ศรี และมีความสำคัญ ซึ่งที่นี่เป็นเหมือนมหาวิทยาลัยชีวิต เมื่อจบออกไปจะต้องมีคุณภาพชีวิตที่ดีขึ้น
กระทรวงยุติธรรมจะป็นกระทรวงที่สร้างความปลอดภัย มั่นคงของสังคม และจะสร้างความยุติธรรมในการแก้หนี้ ซึ่งกระทรวงยุติธรรมจะนำเอาความทุกข์ของประชาชนมาแก้ไขให้จับต้องได้
ถัดมาในเวลา 11.20 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมคณะ ได้เดินทางไปตรวจเยี่ยมแดนความมั่นคงสูงสุดและติดตามผลการดำเนินงานตามนโยบาย พร้อมประชุมรับฟังแผนแก้ไขปัญหายาเสพติดในพื้นที่ 14 จังหวัด ณ ห้องประชุมเรือนจำกลาง นครศรีธรรมราช
โดยแผนแก้ไขปัญหายาเสพติดในพื้นที่ 14 จังหวัด สำนักงาน ปปส. ภาค 8 ร่วมกับ สำนักงาน ปปส.ภาค 9 และหน่วยงานที่เกี่ยวข้องกำหนดแผนปฏิบัติการ เพื่อป้องกันไม่ให้ยาเสพติดลงสู่ภาคใต้ ตามข้อสั่งการของรัฐมนตรีว่าการกระทรวงยุติธรรม ซึ่งการดำเนินงานตามแผนแก้ไขปัญหายาเสพติดจะทำให้การจับกุมยาเสพติดที่ด่านตรวจสำคัญก่อนลงไปยังพื้นที่สามจังหวัดชายแดนได้เพิ่มขึ้น ดำเนินการจับกุมเครือข่ายการค้ายาเสพติดที่เชื่อมโยงสองพื้นที่ และยึดทรัพย์สินได้มากขึ้น จนไม่สามารถลำเลียงยาเสพติดลงไปในพื้นที่ได้ และจับกุมการลำเลียงทางระบบขนส่งได้เพิ่มขึ้น ส่งผลให้ยาเสพติดลงไปในพื้นที่ภาคใต้ และจังหวัดชายแดนภาคใต้ลดลง ทำให้ประชาชนปลอดภัยจากภัยของยาเสพติดและลดปัญหาอาชญากรรม เพิ่มความสงบสุขให้กับทุกคน
จากนั้นในเวลา 17.00 น. รัฐมนตรีว่าการกระทรวงยุติธรรม พร้อมคณะ ได้เดินทางไปตรวจเยี่ยมทัณฑสถานเปิดบ้านนาวง จังหวัดพัทลุง  โดยเยี่ยมชมการฝึกวิชาชีพล้าง อัดฉีด ซ่อมรถจักรยานยนต์ ตัดผมชาย โครงการฝึกวิชาชีพอาหารและเครื่องดื่ม ภูสามยอดคอฟฟี่ โดยในการนี้ รัฐมนตรีว่าการกระทรวงยุติธรรม ได้ประกอบอาหารเมนู “ผักกูดราดกะทิ” ให้คณะร่วมรับประทาน ก่อนจะเยี่ยมชมโครงการเพิ่มมูลค่า และแปรรูปผลผลิตกาแฟบ้านนาวง

ที่มา : https://www.thaigov.go.th/news/contents/details/93450