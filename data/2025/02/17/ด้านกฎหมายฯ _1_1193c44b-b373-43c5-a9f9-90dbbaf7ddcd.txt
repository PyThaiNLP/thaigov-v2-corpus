รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ลงพื้นที่ตรวจราชการนครศรีธรรมราช-พัทลุง ก่อนประเดิม ประชุม ครม.สัญจร ครั้งแรกของปีที่สงขลา


วันอาทิตย์ที่ 16 กุมภาพันธ์ 2568
16/02/2568
พิมพ์
รัฐมนตรีว่าการกระทรวงยุติธรรม ลงพื้นที่ตรวจราชการนครศรีธรรมราช-พัทลุง ก่อนประเดิม ประชุม ครม.สัญจร ครั้งแรกของปีที่สงขลา
รัฐมนตรีว่าการกระทรวงยุติธรรม ลงพื้นที่ตรวจราชการนครศรีธรรมราช-พัทลุง ก่อนประเดิม ประชุม ครม.สัญจร ครั้งแรกของปีที่สงขลา
ในวันอาทิตย์ที่ 16 กุมภาพันธ์ 2568 พันตำรวจเอก ทวี สอดส่อง รัฐมนตรีว่าการกระทรวงยุติธรรม  พร้อมด้วยนายนิยม เติมศรีสุข ผู้ช่วยรัฐมนตรีประจำกระทรวงยุติธรรม และคณะมีกำหนดการเดินทางลงพื้นที่ตรวจราชการจังหวัดนครศรีธรรมราชและจังหวัดพัทลุง โดยมี นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย พลตำรวจโท พัฒนวุธ อังคะนาวิน ประจำสำนักเลขาธิการนายกรัฐมนตรี ปฏิบัติหน้าที่ประจำกระทรวงยุติธรรม
นายสมชาย ลีหล้าน้อย ผู้ว่าราชการจังหวัดนครศรีธรรมราช พร้อมด้วยผู้บริหาร​กระทรวง​ยุติธรรม​ และหัวหน้าส่วนราชการสังกัดกระทรวงยุติธรรมในพื้นที่จังหวัดนครศรีธรรมราช ให้การต้อนรับ ก่อนจะเตรียมเดินทางลงพื้นที่จังหวัดสงขลา ระหว่าง 17 - 18 กุมภาพันธ์ 2568 เพื่อประชุมคณะรัฐมนตรี ร่วมกับ นายกรัฐมนตรี นางสาวแพทองธาร ชินวัตร โดยครั้งนี้ถือเป็นการประชุมคณะรัฐมนตรีอย่างเป็นทางการนอกสถานที่ครั้งแรกของปี 2568
โดยพันตำรวจเอก ทวี สอดส่อง รัฐมนตรีว่าการกระทรวงยุติธรรม มีกำหนดการลงพื้นที่ตรวจราชการ รับฟังปัญหา เพื่อผลักดันนโยบายของรัฐบาลในพื้นที่ต่าง ๆ ของภาคใต้ครั้งนี้ มุ่งให้ความสำคัญในการติดตามความคืบหน้าของโครงการพัฒนาภาคใต้ฝั่งอ่าวไทย รวมถึงรับฟังความคิดเห็นของประชาชนในพื้นที่ เพื่อผลักดันนโยบายของรัฐบาลให้เกิดผลเป็นรูปธรรม ซึ่งการประชุม ครม.สัญจรในภาคใต้ครั้งนี้ ทำให้รัฐบาลเห็นถึงโอกาสต่าง ๆ เพื่อพัฒนาพื้นที่ภาคใต้อย่างมีศักยภาพ
โดยในเวลา 10.00 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม มีกำหนดการตรวจเยี่ยมทัณฑสถานวัยหนุ่มนครศรีธรรมราช ต.ท่างิ้ว อ.เมือง จ.นครศรีธรรมราช เพื่อรับฟังการบรรยายสรุปแผนการขยายทัณฑสถานฯ เพื่อเตรียมความพร้อมเรือนจำศูนย์ระหว่างพิจารณาคดี (Hub) จากนั้น จะเดินทางไปตรวจเยี่ยมแดนความมั่นคงสูงสุด และติดตามผลการดำเนินงานตามนโยบาย ณ เรือนจำกลางนครศรีธรรมราช ต.นาพรุ อ.พระพรหม จ.นครศรีธรรมราช
สำหรับในช่วงบ่าย จะมีการประชุมรับฟังแผนแก้ไขปัญหายาเสพติดในพื้นที่ 14 จังหวัด ภาคใต้ ณ ห้องประชุมเรือนจำกลางนครศรีธรรมราช ต.นาพรุ อ.พระพรหม จ.นครศรีธรรมราช และเข้าตรวจเยี่ยมทัณฑสถานเปิดบ้านนาวง ต.บ้านนา อ.ศรีนครินทร์ จ.พัทลุง ตามลำดับ

ที่มา : https://www.thaigov.go.th/news/contents/details/93449