รัฐบาลไทย-ข่าวทำเนียบรัฐบาล-รัฐมนตรีช่วยเกษตรฯ หนุนเลี้ยงปูทะเลแปลงใหญ่ แทนการปล่อยบ่อเลี้ยงกุ้งทิ้งร้าง หวังเพิ่มรายได้ที่มั่นคงให้กับเกษตรกร


วันจันทร์ที่ 17 กุมภาพันธ์ 2568
รัฐมนตรีช่วยเกษตรฯ หนุนเลี้ยงปูทะเลแปลงใหญ่ แทนการปล่อยบ่อเลี้ยงกุ้งทิ้งร้าง หวังเพิ่มรายได้ที่มั่นคงให้กับเกษตรกร
รัฐมนตรีช่วยเกษตรฯ หนุนเลี้ยงปูทะเลแปลงใหญ่ แทนการปล่อยบ่อเลี้ยงกุ้งทิ้งร้าง หวังเพิ่มรายได้ที่มั่นคงให้กับเกษตรกร
นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ ติดตามการดำเนินงานกลุ่มวิสาหกิจชุมชนผู้เลี้ยงปูขาวปลอดภัยลุ่มน้ำปากพนัง ณ หมู่ที่ 4 ต.เกาะเพชร อ.หัวไทร จ.นครศรีธรรมราช ซึ่งพื้นที่ดังกล่าว เป็นแปลงใหญ่ปูทะเลแปลงแรกของกรมประมงและของประเทศไทย เป็นแปลงใหญ่ต้นแบบในพื้นที่จังหวัดนครศรีธรรมราช โดยกลุ่มวิสาหกิจชุมชนผู้เลี้ยงปูขาวปลอดภัยลุ่มน้ำปากพนัง เป็นหนึ่งในกลุ่มแปลงใหญ่ปูทะเลที่สมาชิกในกลุ่มมีความสนใจและมีการพัฒนาการเลี้ยงปูทะเลแบบเชิงพาณิชย์ มีการศึกษาดูงานฟาร์มเลี้ยงปูในต่างพื้นที่ และจากศูนย์วิจัยและพัฒนาการเพาะเลี้ยงสัตว์น้ำชายฝั่ง ของกรมประมง ซึ่งมีการพัฒนาการเลี้ยงโดยใช้วิธีการอนุบาลลูกปูให้ได้ขนาด 5 – 7 เซนติเมตร ก่อนปล่อยบ่อเลี้ยง และนำปูที่เลี้ยงในบ่อมาเลี้ยงขุนต่อในระบบคอนโด ทำให้มีอัตรารอดสูงขึ้น สามารถลดต้นทุน ผลผลิตปูทะเลทั้งชนิดปูไข่และปูเนื้อเป็นที่ต้องการของตลาด
ปัจจุบันกลุ่มวิสาหกิจชุมชนผู้เลี้ยงปูขาวปลอดภัยเป็นศูนย์เรียนรู้ต้นแบบด้านการเลี้ยงปูทะเล เป็นศูนย์เรียนรู้ธนาคารจุลินทีย์ชุมชนเพื่อการเพาะเลี้ยงสัตว์น้ำ และได้รับการคัดเลือกให้เป็นศูนย์เรียนรู้ขยายผลของโครงการพัฒนาลุ่มน้ำปากพนังอันเนื่องมาจากพระราชดำริ โดยมีการเชื่อมโยงพัฒนานวัตกรรมการเลี้ยงร่วมกับมหาวิทยาลัยเทคโนโลยีราชมงคลศรีวิชัยวิทยาเขตนครศรีธรรมราชไสใหญ่ รวมถึงเป็นแหล่งเรียนรู้ด้านการเลี้ยงปูทะเล (ปูขาว) ให้กับเกษตรกรในพื้นที่ และศึกษาดูงานของนิสิต นักศึกษา
“กระทรวงเกษตรฯ โดยกรมประมง ได้ดำเนินการส่งเสริมเกษตรกรผู้เพาะเลี้ยงสัตว์น้ำ โดยเฉพาะพื้นที่บ่อเลี้ยงกุ้งทิ้งร้างให้ปรับเปลี่ยนอาชีพ และนำพื้นที่มาใช้ประโยชน์ในการเพาะเลี้ยงสัตว์น้ำเศรษฐกิจชนิดอื่น ๆ ที่สร้างรายได้ โดยได้ดำเนินการส่งเสริมตามแนวทางโครงการระบบส่งเสริมเกษตรแบบแปลงใหญ่ด้านประมง นอกจากนี้ ทางกลุ่มยังได้มีการนำปลาหมอคางดำที่กำลังมีการระบาดมาบดเป็นอาหารของปูขาว ถือเป็นการแกปัญหาอีกทางหนึ่ง” นายอัครา กล่าว

ที่มา : https://www.thaigov.go.th/news/contents/details/93494