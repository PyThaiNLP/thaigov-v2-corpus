รัฐบาลไทย-ข่าวทำเนียบรัฐบาล-ธ.ก.ส. จัดกิจกรรม BAAC The Way We Are ยินดีกับ 5 รางวัลเกียรติยศแห่งความสำเร็จ


วันจันทร์ที่ 17 กุมภาพันธ์ 2568
17/02/2568
พิมพ์
ธ.ก.ส. จัดกิจกรรม BAAC The Way We Are ยินดีกับ 5 รางวัลเกียรติยศแห่งความสำเร็จ
ผู้จัดการ ธ.ก.ส. พร้อมผู้บริหารและพนักงานธนาคาร ร่วมกิจกรรม BAAC The Way We Are เพื่อแสดงความยินดีในโอกาสที่ ธ.ก.ส. ได้รับ 5 รางวัลเกียรติยศแห่งความสำเร็จและความภาคภูมิใจ
นายฉัตรชัย ศิริไล ผู้จัดการ ธนาคารเพื่อการเกษตรและสหกรณ์การเกษตร (ธ.ก.ส.) พร้อมด้วยคณะผู้บริหาร และพนักงานธนาคาร ร่วมกิจกรรม BAAC The Way We Are เพื่อแสดงความยินดีในโอกาสที่ ธ.ก.ส. ได้รับ 5 รางวัลเกียรติยศแห่งความสำเร็จและความภาคภูมิใจของคณะกรรมการ ธ.ก.ส. ผู้บริหาร และพนักงานทั่วประเทศกว่า 23,000 คน ประกอบด้วย (1) รางวัลคุณภาพแห่งชาติ (Thailand Quality Award : TQA ) ประจำปี 2567 รางวัลระดับโลกที่มีพื้นฐานด้านเทคนิค และกระบวนการตัดสินรางวัลเช่นเดียวกับรางวัลคุณภาพแห่งชาติของประเทศสหรัฐอเมริกา โดย ธ.ก.ส. ถือเป็นองค์กรแห่งเดียวในประเทศไทยที่ได้รับรางวัล TQA ในปีนี้ สะท้อนความเป็นเลิศในการบริหารจัดการตามเกณฑ์มาตรฐานสากลระดับโลก (2) รางวัลบริหารจัดการองค์กรดีเด่น รางวัลที่มอบให้กับองค์กรที่มีความสามารถบริหารจัดการองค์กร ภายใต้สภาพแวดล้อมที่เปลี่ยนแปลงอย่างรวดเร็ว โดยคำนึงถึงแนวทางการดำเนินธุรกิจที่มุ่งเน้นการพัฒนาอย่างยั่งยืนตามหลัก ESG (3) รางวัลการดำเนินงานอย่างรับผิดชอบต่อสังคมและสิ่งแวดล้อมดีเด่น จาก “โครงการเปลี่ยนอากาศเป็นเงิน BAAC Carbon Credit” ซึ่งถือเป็น Social Innovation ที่ช่วยส่งเสริมให้คนในชนบทมี Passive Income จากการปลูกต้นไม้ (4) รางวัลบริการดีเด่น จาก “โครงการลงทะเบียนพักชำระหนี้ สะดวก รวดเร็วผ่านทาง BAAC Mobile” ลดค่าใช้จ่ายและลดเวลาในการเดินทางของลูกค้าในการเดินทางมาทำธุรกรรมที่สาขา และ (5) รางวัลความคิดสร้างสรรค์และนวัตกรรมดีเด่น ด้านความคิดสร้างสรรค์ จาก “Branch Efficiency Statistics Transformation (BEST)” โปรแกรมการวิเคราะห์จัดประเภทสาขา โดยสามารถจัดกลุ่มสาขาตามประสิทธิภาพในการดำเนินงาน ทำให้การจัดสรรตัวชี้วัด (KPI) และกำลังคนมีความเหมาะสม
ทั้งนี้ การได้รับรางวัล TQA และ SOE Awards ของ ธ.ก.ส. ในครั้งนี้ สะท้อนถึงความทุ่มเทและความมุ่งมั่นของคณะกรรมการ ธ.ก.ส. ผู้บริหาร และพนักงานทุกคนที่ร่วมกันพัฒนาองค์กรเพื่อยกระดับภาคการเกษตรไทย และให้ ธ.ก.ส. เป็น “แกนกลางการเกษตร (Essence of Agriculture)” พร้อมก้าวไปสู่การ “เป็นธนาคารพัฒนาชนบทที่ยั่งยืน” ตามวิสัยทัศน์ของธนาคารต่อไป ณ โถงชั้น 2 อาคารทาวเวอร์ ธ.ก.ส. สำนักงานใหญ่ เมื่อวันที่ 14 กุมภาพันธ์ 2568

ที่มา : https://www.thaigov.go.th/news/contents/details/93465