รัฐบาลไทย-ข่าวทำเนียบรัฐบาล-ปลัด สธ. นำทีมผู้บริหารประชุมนอกสถานที่ จ.สุราษฎร์ธานี แลกเปลี่ยนการดำเนินงานตามนโยบาย ทั้งศูนย์โรคไตครบวงจร - NCDs Remission และ CBTx


วันอังคารที่ 11 กุมภาพันธ์ 2568
ปลัด สธ. นำทีมผู้บริหารประชุมนอกสถานที่ จ.สุราษฎร์ธานี แลกเปลี่ยนการดำเนินงานตามนโยบาย ทั้งศูนย์โรคไตครบวงจร - NCDs Remission และ CBTx
ปลัดกระทรวงสาธารณสุข นำทีมผู้บริหารส่วนกลาง ประชุมร่วมผู้บริหารส่วนภูมิภาคทั่วประเทศ ที่จังหวัดสุราษฎร์ธานี ติดตามงานและแลกเปลี่ยนประสบการณ์การดำเนินงานสำคัญตามนโยบายของพื้นที่
ทั้งศูนย์โรคไตครบวงจร รพ.สุราษฎร์ธานี “NCDs Remission” รพ.บ้านตาขุน และ “CBTx” รพ.บ้านนาสาร ช่วยประชาชนเข้าถึงบริการด้วยเทคโนโลยีที่ทันสมัย มุ่งแก้ปัญหาโรคไม่ติดต่อเรื้อรังและยาเสพติด
วันนี้ (11 กุมภาพันธ์ 2568) ที่ จังหวัดสุราษฎร์ธานี นพ.โอภาส การย์กวินพงศ์ ปลัดกระทรวงสาธารณสุข เป็นประธานการประชุมสำนักงานปลัดกระทรวงสาธารณสุขส่วนกลางและส่วนภูมิภาค ครั้งที่ 2/2568 โดยมีผู้บริหารระดับสูง ผู้บริหารในส่วนกลางและส่วนภูมิภาคทั่วประเทศเข้าร่วม และได้ย้ำการดำเนินงานสำคัญในปีงบประมาณ 2568 ทั้งการขับเคลื่อนโครงการคนไทยห่างไกล NCDs สนับสนุน อสม. สอนประชาชนนับคาร์บ เร่งจัดตั้งคลินิก NCDs รักษาหาย ครอบคลุมทุกเขตสุขภาพ, การบริหารจัดการตามแนวทาง One Province One Hospital, การติดตามดูแลผู้ป่วยจิตเวชยาเสพติดที่มีความเสี่ยงสูงต่อการก่อความรุนแรง (SMI-V), การพัฒนาศูนย์แพทยศาสตร์ศึกษา, การดูแลสุขภาพพระภิกษุสงฆ์ และสามเณร, การผลิตผลิตภัณฑ์การแพทย์ขั้นสูง, การปรับโฉมบริการสุขภาพด้วยระบบดิจิทัล พัฒนาระบบ MOPH Refer, Thailand Health Atlas ช่วยลดภาระงานบุคลากรเพิ่มประสิทธิภาพและคุณภาพการให้บริการภายใต้ความมั่นคงปลอดภัยทางไซเบอร์ เป็นต้น ทั้งนี้ ขอให้มองทุกปัญหาในภาพรวม และมีระบบข้อมูลที่ดีเพื่อติดตาม กำกับ ประเมินผล และพัฒนางานอย่างต่อเนื่อง
นพ.โอภาส กล่าวต่อว่า การประชุมฯ ครั้งนี้ ยังได้จัดให้มีการแลกเปลี่ยนเรียนรู้การพัฒนางานในพื้นที่ 3 เรื่อง คือ 1.ศูนย์โรคไตครบวงจร รพ.สุราษฎร์ธานี ที่มีทั้งศูนย์โรคไต เครือข่ายชะลอไต การล้างไตในรูปแบบต่างๆการปลูกถ่ายไต ซึ่งเป็นแห่งแรกของภาคใต้ การรักษาแบบประคับประคอง รวมไปถึงมีการจัดการเรียนสอนการฝึกอบรม และการวิจัย ซึ่งปัจจัยความสำเร็จมาจากการร่วมมือทำงานเป็นทีม ให้บริการตรวจวินิจฉัยให้คำปรึกษาเลือกวิธีการรักษาที่เหมาะสมกับผู้ป่วยแต่ละราย 2.NCDs Remission รพ.บ้านตาขุน ต้นแบบการพัฒนาการดูแลรักษาผู้ป่วยเบาหวานและความดันโลหิตสูง ผ่าน Smart NCDs Clinic ที่มีภาคีเครือข่าย องค์กรปกครองส่วนท้องถิ่น คณะกรรมการ NCD สนับสนุน ใช้ Remission Clinic Program เป็นแนวทางเดียวกันทั้งจังหวัด สนับสนุนทั้งด้านบุคลากรแพทย์ สหวิชาชีพต่างๆ และงบประมาณ ซึ่งจากผลการดำเนินงาน Remission Clinic ของ จ.สุราษฎร์ธานี 2 โรงพยาบาลแม่ข่าย 17 โรงพยาบาลลูกข่าย 52 รพ.สต. มีผู้เข้าร่วม 25,915 คน เข้าสู่ระยะโรคสงบได้ 953 คน หยุดยาได้ 787 คน ลดยาได้ 3,098 คน ลดน้ำหนักได้ 8,609 กิโลกรัม และลดค่ายาได้ถึง 945,066 บาท
3.CBTx รพ.บ้านนาสาร การบำบัดฟื้นฟูผู้ใช้ยาเสพติดโดยการมีส่วนร่วมของชุมชน ที่ไม่ใช้งบประมาณจากภาครัฐ ร่วมมือกันทำงานโดยไม่แบ่งแยกสังกัด ติดอาวุธทางปัญญา ให้มีอาชีพหลังบำบัด ด้วยแนวคิด 7 เสาล้อมรักษ์ ประกอบด้วย การสร้างการมีส่วนร่วมทั้งจากผู้นำ พชอ. และการทำ MOU ร่วมกันแก้ไขปัญหา, การจัดบริการตามระบบ Patient Journey ของชุมชน สอดคล้องกับวิถีชีวิต บูรณาการหลักสูตรครอบครัว ชุมชน อาชีพ,การพัฒนาศักยภาพคณะทำงาน และ อสม.บัดดี้, มีฐานข้อมูลการบำบัดรักษาและฟื้นฟูผู้ติดยาเสพติดที่เป็นปัจจุบันและมีคุณภาพ, การออกแบบเครื่องมือชุมชน ภายใต้ความเชื่อ ความศรัทธา ระบบรักษาเชื่อมโยงไร้รอยต่อและมอบหมายหน้าที่ดูแลชัดเจน, มีงบประมาณสนับสนุนทั้งภาครัฐและเอกชน กองทุนแม่ของแผ่นดิน นวัตกรรมจากตำบลต้นแบบ ขยายการสนับสนุนสู่ทุกตำบล อปท. และการมีส่วนร่วมของชุมชนทุกขั้นตอน เช่น มีใบรับรองพลเมืองสีขาว ธนาคารเครื่องมือเกษตร การสร้างงานสร้างรายได้ เป็นต้น
********************************************* 11 กุมภาพันธ์ 2568

ที่มา : https://www.thaigov.go.th/news/contents/details/93278