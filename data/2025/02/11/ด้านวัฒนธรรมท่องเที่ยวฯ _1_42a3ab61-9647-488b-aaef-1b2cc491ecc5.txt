รัฐบาลไทย-ข่าวทำเนียบรัฐบาล-​กองทุนพัฒนาสื่อฯ เดินหน้าโครงการ 'สร้างสรรค์ไทย 3' ขับเคลื่อนซอฟต์พาวเวอร์วัฒนธรรมท้องถิ่นสู่สากล


วันอังคารที่ 11 กุมภาพันธ์ 2568
​กองทุนพัฒนาสื่อฯ เดินหน้าโครงการ 'สร้างสรรค์ไทย 3' ขับเคลื่อนซอฟต์พาวเวอร์วัฒนธรรมท้องถิ่นสู่สากล
​กองทุนพัฒนาสื่อฯ เดินหน้าโครงการ 'สร้างสรรค์ไทย 3' ขับเคลื่อนซอฟต์พาวเวอร์วัฒนธรรมท้องถิ่นสู่สากล
กองทุนพัฒนาสื่อฯ เดินหน้าโครงการ 'สร้างสรรค์ไทย 3' ขับเคลื่อนซอฟต์พาวเวอร์วัฒนธรรมท้องถิ่นสู่สากล
(10 กุมภาพันธ์ 2568)  กองทุนพัฒนาสื่อปลอดภัยและสร้างสรรค์  จัดงานประกาศผลการประกวดคลิปสั้นนำเสนอวัฒนธรรมไทยอย่างสร้างสรรค์ในหัวข้อ “เยาวชนสร้างสรรค์สื่อ สื่อสร้างสรรค์วัฒนธรรม” ภายใต้โครงการ 'สร้างสรรค์ไทย 3' ส่งเสริมการผลิตและเผยแพร่สื่อปลอดภัยอย่างสร้างสรรค์ พร้อมปลูกฝังวัฒนธรรมทางความคิดที่ดีให้แก่เยาวชน ผ่านการนำเสนอพลังของซอฟต์พาวเวอร์ (Soft Power) วัฒนธรรมไทยให้เป็นที่รู้จักในระดับประเทศและสากล ชิงรางวัลรวม 7 รางวัล พร้อมเงินรางวัลรวม 2 แสน โดยผลงานคลิปสั้น 'Eastern Antiques' จากนิสิตจุฬาลงกรณ์มหาวิทยาลัย คว้ารางวัลชนะเลิศพร้อมเงินรางวัล 50,000 บาท พร้อมโล่รางวัล จากผลงานที่ส่งเข้าประกวดกว่า 200 ผลงาน
นายพลภูมิ วิภัติภูมิประเทศ ผู้ช่วยรัฐมนตรีประจำกระทรวงวัฒนธรรม  ได้รับมอบหมายจากนางสาวสุดาวรรณ หวังศุภกิจโกศล  รัฐมนตรีว่าการกระทรวงวัฒนธรรม เป็นประธานในงานประกาศผลรางวัล โครงการสร้างสรรค์ไทย 3  เผยว่า ในกิจกรรมการประกวดสื่อสร้างสรรค์ของเด็กและเยาวชน โครงการสร้างสรรค์ไทย 3 ภายใต้หัวข้อ “เยาวชนสร้างสรรค์สื่อ สื่อสร้างสรรค์วัฒนธรรม” ในครั้งนี้ เป็นกิจกรรมส่งเสริมความสามารถในเชิงสร้างสรรค์ของเด็กและเยาวชนที่สำคัญอีกหนึ่งโครงการ ตามนโยบายของรัฐบาลที่ให้ความสำคัญในการส่งเสริม Soft Power เพื่อการพัฒนาเศรษฐกิจและสังคมของประเทศ ในเรื่องการศึกษาและเรียนรู้ การทำนุบำรุงศาสนา ศิลปะและวัฒนธรรม และยุทธศาสตร์ของกระทรวงวัฒนธรรมด้านส่งเสริมเศรษฐกิจฐานรากด้วยมิติวัฒนธรรม และพัฒนาศักยภาพอุตสาหกรรมวัฒนธรรมให้สามารถแข่งขันในตลาดโลก กระทรวงวัฒนธรรม และ กองทุนพัฒนาสื่อปลอดภัยและสร้างสรรค์ จึงร่วมกันจัดโครงการสร้างสรรค์ไทย 3 (Creative Thai 3) เพื่อส่งเสริมและพัฒนาการมีส่วนร่วมของทุกภาคส่วนในการนำต้นทุนทางวัฒนธรรมในแต่ละพื้นที่มาช่วยส่งเสริมเศรษฐกิจ ฐานรากชุมชนผ่านสื่อดิจิทัล รวมทั้งเป็นการใช้สื่อในการปรับค่านิยม จิตสำนึกให้แก่คนในสังคมให้ตระหนักถึงความสำคัญของวัฒนธรรม ภูมิปัญญาทางวัฒนธรรม ซึ่งเป็นสิ่งที่ควรริเริ่มปลูกฝังวัฒนธรรมทางความคิดที่ดีงาม ถูกต้องและเหมาะสมตั้งแต่ยังเป็นเด็กและเยาวชน
ดร.ชำนาญ งามมณีอุดม รองผู้จัดการกองทุนพัฒนาสื่อปลอดภัยและสร้างสรรค์ กล่าวว่า กองทุนพัฒนาสื่อฯ มีภารกิจที่สอดคล้องกับนโยบายรัฐบาลในการส่งเสริมการยกระดับภูมิปัญญาไทยสู่วัฒนธรรมสร้างสรรค์ (Creative Culture) เพื่อขับเคลื่อน Soft Power ของประเทศ ผ่านการสนับสนุนและส่งเสริมการนำต้นทุนทางวัฒนธรรมและของดีจากชุมชนในแต่ละพื้นที่มาช่วยส่งเสริมเศรษฐกิจฐานรากผ่านสื่อดิจิทัล อีกทั้งยังมุ่งใช้สื่อในการปรับค่านิยมและจิตสำนึกของสังคมให้ตระหนักถึงความสำคัญของวัฒนธรรมและภูมิปัญญาท้องถิ่น การปลูกฝังแนวคิดที่ดีงามและเหมาะสมตั้งแต่ยังเป็นเด็กและเยาวชน ซึ่งสอดคล้องกับบทบาทหน้าที่ของกองทุนพัฒนาสื่อฯ ในการส่งเสริมและพัฒนาการผลิตสื่อปลอดภัยและสร้างสรรค์ โดยมุ่งเสริมสร้างศักยภาพของเยาวชนให้สามารถพัฒนาตนเองตลอดชีวิต พร้อมปลูกฝังค่านิยมและวัฒนธรรมที่ดี เพื่อให้สังคมเห็นคุณค่าและความสำคัญของวัฒนธรรมในทุกมิติ  เพื่อสนับสนุนภารกิจดังกล่าว กองทุนพัฒนาสื่อฯ จึงได้จัดกิจกรรมประกวดสื่อสร้างสรรค์ของเด็กและเยาวชนในหัวข้อ "เยาวชนสร้างสรรค์สื่อ สื่อสร้างสรรค์วัฒนธรรม" ภายใต้โครงการ สร้างสรรค์ไทย 3 (Creative Thai 3) ต่อเนื่องเป็นปีที่ 3 ซึ่งได้รับการตอบรับเป็นอย่างดีจากเด็กและเยาวชนที่ร่วมส่งผลงานเข้าประกวดเป็นจำนวนมาก โดยแบ่งการประกวดเป็น 2 รอบ  ได้แก่ การแข่งขันระดับภูมิภาคในรอบนำเสนอบทคลิปสั้น และการแข่งขันระดับประเทศในรอบผลิตคลิปวิดีโอสั้น โดยในแต่ละรอบการแข่งขันมีการจัดอบรมออนไลน์แนวทางสร้างสรรค์ผลงานเข้าร่วมประกวดในทุกรอบการตัดสิน ได้แก่ การเขียนบท การสร้างสื่อสร้างสรรค์ และการผลิตสื่อสร้างสรรค์ ซึ่งมีผลงานที่ส่งเข้าประกวดบทคลิปสั้นในระดับภูมิภาคจาก 5 ภาค ได้แก่ ภาคเหนือ ภาคตะวันออกเฉียงเหนือ ภาคตะวันออก ภาคกลางและ ภาคใต้ รวมจำนวน 200 ผลงาน โดยคณะกรรมการผู้ทรงคุณวุฒิได้พิจารณาคัดเลือกผลงานตามเกณฑ์การตัดสินที่สมบูรณ์ที่สุด ภูมิภาคละ 3 ผลงาน รวม 15 ผลงาน เพื่อเข้าสู่การแข่งขันระดับประเทศ ในรอบการผลิตสื่อสร้างสรรค์คลิปวิดีโอสั้น โดยคณะกรรมการผู้ทรงคุณวุฒิได้ทำการคัดเลือกสุดยอดผลงานที่ดีที่สุดเข้าชิงรางวัลจำนวน 6 รางวัล และรางวัลขวัญใจมหาชน (Popular Vote) อีก 1 รางวัล รวมทั้งหมด 7 รางวัล พร้อมโล่รางวัลจากกองทุนพัฒนาสื่อปลอดภัยและสร้างสรรค์ ดังนี้
รางวัลชนะเลิศ  จำนวน 1 รางวัล รางวัลละ 50,000 บาท ได้แก่
•         ผลงานคลิปสั้นเรื่อง “Eastern Antique” จากนักศึกษาจุฬาลงกรณ์มหาวิทยาลัย ตัวแทนภาคกลาง
รางวัลรองชนะเลิศอันดับหนึ่ง จำนวน 1 รางวัล รางวัลละ 40,000 บาทได้แก่
•         ผลงานคลิปสั้นเรื่อง “คนสร้างสื่อชายแดนใต้ ศิลปะปักษ์ใต้ ลายมลายู” จากศิษย์เก่า มหาวิทยาลัยกรุงเทพ ตัวแทนภาคใต้
รางวัลรองชนะเลิศอันดับสอง จำนวน 2 รางวัล รางวัลละ 30,000 บาท ได้แก่
•         ผลงานคลิปสั้นเรื่อง “คลื่นทะเลแห่งกาลเวลา” จากมหาวิทยาลัย สงขลานครินทร์วิทยาเขตปัตตานี ตัวแทนภาคใต้
•         ผลงานคลิปสั้นเรื่อง “บ้านบาตร” จิตวิญญาณแห่งศิลปะไทยที่ยังมีลมหายใจ จากโรงเรียนสามเสนวิทยาลัย ตัวแทนภาคกลาง
รางวัลชมเชย จำนวน 2 รางวัล รางวัลละ 10,000 บาท ได้แก่
•         ผลงานคลิปสั้นเรื่อง “สารคดีเชิงภาพยนต์ผ้าปัก 7 สี” จากมหาวิทยาลัยพะเยา ตัวแทนภาคเหนือ
•         ผลงานคลิปสั้นเรื่อง “กู่พันนาที่เลือนราง” จากโรงเรียนเตรียมอุดมศึกษา ภาคตะวันออกเฉียงเหนือ ตัวแทนภาคตะวันออกเฉียงเหนือ
รางวัลขวัญใจมหาชน (Popular Vote) จำนวน 1 รางวัล รางวัลละ 30,000 บาท ได้แก่
•         ผลงานคลิปสั้นเรื่อง “วงโปงลาง” จากโรงเรียนอนุกูลนารี ตัวแทนภาคตะวันออกเฉียงเหนือ
สามารถติดตามข่าวสารโครงการสร้างสรรค์ไทย 3 ได้ทางช่องทาง
•         เฟซบุ๊กเพจ: สร้างสรรค์ไทย
•         ติ๊กต็อก: สร้างสรรค์ไทย

ที่มา : https://www.thaigov.go.th/news/contents/details/93262