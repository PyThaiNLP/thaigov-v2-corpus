รัฐบาลไทย-ข่าวทำเนียบรัฐบาล-สมศักดิ์ มอบโล่เกียรติยศ 40 จิตอาสากู้ชีพ เชิดชูความดี สร้างต้นแบบช่วยชีวิต


วันอังคารที่ 11 กุมภาพันธ์ 2568
สมศักดิ์ มอบโล่เกียรติยศ 40 จิตอาสากู้ชีพ เชิดชูความดี สร้างต้นแบบช่วยชีวิต
รัฐมนตรีว่าการกระทรวงสาธารณสุข  มอบรางวัลโล่เกียรติยศ โครงการจิตอาสากู้ชีพไทย เทิดไท้องค์ราชัน ประจำปี พ.ศ. 2566-2567 ให้กับจิตอาสากู้ชีพและจิตอาสาในระบบการแพทย์ฉุกเฉิน รวม 40 ราย ยกย่องความเสียสละและเป็นตัวอย่างของการกระทำความดี
วันนี้ (11 กุมภาพันธ์ 2568) นายสมศักดิ์ เทพสุทิน รัฐมนตรีว่าการกระทรวงสาธารณสุข เป็นประธานในพิธีมอบรางวัลโล่เกียรติยศ โครงการจิตอาสากู้ชีพไทย เทิดไท้องค์ราชัน ประจำปี พ.ศ. 2566-2567 ครั้งที่ 11 จัดโดย มูลนิธิการแพทย์ฉุกเฉินแห่งชาติ ในพระราชูปถัมภ์สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี โดยมี นพ.พรเทพ ศิริวนารังสรรค์ ประธานกรรมการมูลนิธิการแพทย์ฉุกเฉินแห่งชาติในพระราชูปถัมภ์ฯ พร้อมด้วยบุคลากรสาธารณสุข นักเรียน และจิตอาสา เข้าร่วมพิธี
นายสมศักดิ์ กล่าวว่า เจ้าหน้าที่กู้ชีพ กู้ภัย และจิตอาสา มีความสำคัญอย่างยิ่งในระบบการแพทย์ฉุกเฉินทำให้สามารถนำส่งผู้ป่วยไปรับการรักษาที่โรงพยาบาลได้อย่างทันท่วงที ช่วยลดความเสี่ยงที่จะเกิดความพิการและเสียชีวิต การมอบรางวัลโล่เกียรติยศครั้งนี้ ถือเป็นเป็นขวัญกำลังใจและเป็นการเชิดชูเกียรติในความทุ่มเทเสียสละเพื่อส่วนรวม โดยกิจกรรมในวันนี้ มีการสาธิตการอบรมการช่วยฟื้นคืนชีพขั้นพื้นฐาน (CPR) และการใช้เครื่องฟื้นคืนคลื่นหัวใจด้วยไฟฟ้าแบบอัตโนมัติ (AED)  ซึ่งจะทำให้ประชาชนมีความรู้ ความเข้าใจในการช่วยกู้ชีพเบื้องต้น สามารถใช้เครื่อง AED ช่วยเหลือผู้ที่ภาวะหัวใจหยุดเฉียบพลับได้อย่างปลอดภัยและทันท่วงทีก่อนนำส่งโรงพยาบาล
ด้าน นพ.พรเทพ กล่าวว่า งานครั้งนี้จัดขึ้นเพื่อเทิดพระเกียรติพระบาทสมเด็จพระวชิรเกล้าเจ้าอยู่หัว ด้วยการมอบโล่รางวัลให้กับผู้ปฏิบัติงานจิตอาสาในระบบการแพทย์ฉุกเฉิน และจิตอาสากู้ชีพที่เหมาะสม เพื่อเป็นการยกย่องสรรเสริญ และเป็นตัวอย่างของการกระทำความดี เป็นที่ประจักษ์ในสังคม แบ่งเป็น 5 กลุ่ม ได้แก่“กู้ชีพด้วยชีวิต” คือ จิตอาสากู้ชีพที่เสียชีวิตขณะช่วยเหลือผู้ป่วยฉุกเฉิน จำนวน 4 ราย “เกียรติยศคนกล้า” คือ จิตอาสากู้ชีพที่ช่วยเหลือผู้ป่วยฉุกเฉินรอดพ้นจากภยันตรายและตนเองปลอดภัย จำนวน 11 ราย “จิตอาสากู้ชีพดีเด่น” คือ จิตอาสากู้ชีพที่สะสมผลงานของการกระทำความดีเป็นเวลาต่อเนื่องยาวนานไม่น้อยกว่า 10 ปี  จำนวน 21 ราย “จิตอาสาป้องกันการเสียชีวิตดีเด่น” คือ จิตอาสาที่มีผลการปฏิบัติงานในการเข้าระงับยับยั้งผู้ประสบภยันอันตรายที่อาจเป็นภัยคุกคามต่อชีวิต จำนวน 3 ราย และให้การสนับสนุนมูลนิธิการแพทย์ฉุกเฉินแห่งชาติ ในพระราชูปถัมภ์ฯ จำนวน 1 ราย
***************************************** 11 กุมภาพันธ์ 2568

ที่มา : https://www.thaigov.go.th/news/contents/details/93295