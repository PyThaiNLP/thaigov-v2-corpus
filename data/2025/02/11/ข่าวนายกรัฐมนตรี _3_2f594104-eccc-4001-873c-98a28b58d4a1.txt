รัฐบาลไทย-ข่าวทำเนียบรัฐบาล-นายกฯ เรียกผู้ช่วยรัฐมนตรีทุกกระทรวงประชุมมอบนโยบาย เน้นต้องทำงานเชิงรุกต้องแก้ข่าวเท็จที่โดนโจมตีในทุกกระทรวง พร้อมขอให้อธิบายข้อมูลให้ชัดเจน และต้องช่วยรัฐมนตรีทำงาน


วันอังคารที่ 11 กุมภาพันธ์ 2568
11/02/2568
พิมพ์
นายกฯ เรียกผู้ช่วยรัฐมนตรีทุกกระทรวงประชุมมอบนโยบาย เน้นต้องทำงานเชิงรุกต้องแก้ข่าวเท็จที่โดนโจมตีในทุกกระทรวง พร้อมขอให้อธิบายข้อมูลให้ชัดเจน และต้องช่วยรัฐมนตรีทำงาน
นายกฯ เรียกผู้ช่วยรัฐมนตรีทุกกระทรวงประชุมมอบนโยบาย เน้นต้องทำงานเชิงรุกต้องแก้ข่าวเท็จที่โดนโจมตีในทุกกระทรวง พร้อมขอให้อธิบายข้อมูลให้ชัดเจน และต้องช่วยรัฐมนตรีทำงาน ขับเคลื่อนนโยบายรัฐบาล ผลักดันการพัฒนาประเทศให้เกิดผลลัพธ์ที่ชัดเจนอย่างเต็มที่
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า วันนี้ (11 กุมภาพันธ์ 2568) เวลา 13.30 น. ณ ตึกภักดีบดินทร์ ทำเนียบรัฐบาล นางสาวแพทองธาร ชินวัตร นายกรัฐมนตรี เป็นประธานการประชุมมอบนโยบายและภารกิจ ให้แก่คณะกรรมการผู้ช่วยรัฐมนตรี โดยมีนายแพทย์พรหมินทร์ เลิศสุริย์เดช เลขาธิการนายกรัฐมนตรี นายสมคิด เชื้อคง รองเลขาธิการนายกรัฐมนตรีฝ่ายการเมือง ในฐานะเลขานุการคณะกรรมการผู้ช่วยรัฐมนตรี นายชยันต์ เมืองสง รองเลขาธิการนายกรัฐมนตรีฝ่ายบริหาร นายสุรพงษ์ มาลี ที่ปรึกษานายกรัฐมนตรีฝ่ายข้าราชการประจำด้านยุทธศาสตร์และการวางแผน เข้าร่วมด้วย สรุปสาระสำคัญ ดังนี้
นายกรัฐมนตรีกล่าวแสดงความยินดีกับคณะกรรมการผู้ช่วยรัฐมนตรีที่ได้รับการแต่งตั้งในรัฐบาลปัจจุบัน โดยมองว่าตำแหน่งนี้มีความสำคัญในการขับเคลื่อนประเทศและช่วยสนับสนุนการทำงานของรัฐมนตรีในการดำเนินนโยบายของรัฐบาล เช่น โครงการบ้านเพื่อคนไทย โครงการหนึ่งอำเภอหนึ่งทุน (ODOS) โครงการ Summer Camp และนโยบายกระตุ้นเศรษฐกิจ รวมถึงการลดรายจ่ายและเพิ่มรายได้ โดยขอให้ผู้ช่วยรัฐมนตรีร่วมมือกันทำงานในหลายมิติตามภารกิจของแต่ละกระทรวง และช่วยสร้างการสื่อสารข้อมูลที่ถูกต้องให้กับประชาชน เพื่อให้ทราบถึงความคืบหน้าของนโยบายต่าง ๆ ที่รัฐบาลกำลังดำเนินการ ซึ่งเป็นสิ่งสำคัญในการสนับสนุนการทำงานของรัฐบาลอย่างมีประสิทธิภาพภายใต้กรอบและนโยบายของรัฐบาล
“ที่ผ่านมามีการบิดเบือนข้อมูล ในเกมการเมืองต่าง ๆ ซึ่งอาจทำให้ข้อมูลที่รัฐบาลกำลังดำเนินการอยู่ถูกเข้าใจผิดและผิดวัตถุประสงค์ โดยขอให้ทุกท่านไม่ควรมองข้ามเรื่องนี้ เพราะการบิดเบือนข้อมูลอาจทำให้ประชาชนไม่เข้าใจ ถึงความตั้งใจที่แท้จริงของรัฐบาล ขอเน้นย้ำให้ผู้ช่วยรัฐมนตรีมีบทบาทสำคัญในการอธิบายข้อมูลข่าวสารอย่างชัดเจน เพื่อให้ประชาชนเข้าใจได้ง่าย แม้การทำงานของแต่ละกระทรวงอาจแตกต่างกัน แต่ก็ต้องพยายามลดความคลาดเคลื่อนในการสื่อสารให้มากที่สุด เพื่อสร้างความเข้าใจและความเชื่อมั่นต่อประชาชน” นายกรัฐมนตรี ย้ำ
นายจิรายุ กล่าวต่อไป ว่า นายกรัฐมนตรีระบุว่า บทบาทของผู้ช่วยรัฐมนตรีมีความสำคัญมากในการสนับสนุนรัฐมนตรีในทุก ๆ ด้านเพื่อขับเคลื่อนนโยบายรัฐบาล ผลักดันการพัฒนาประเทศ และช่วยประสานงานในรายละเอียดของแต่ละกระทรวง โดยเฉพาะการรวบรวมข้อมูล ปัญหา และข้อเสนอแนะจากการลงพื้นที่ เพื่อให้การดำเนินงานของรัฐมนตรีมีประสิทธิภาพและเป็นรูปธรรม นอกจากนั้น ผู้ช่วยรัฐมนตรีต้องให้ความสำคัญกับการเสนอยุทธศาสตร์และเร่งรัดการดำเนินนโยบายของแต่ละกระทรวง แม้ว่านโยบายบางนโยบาย อาจเผชิญกับอุปสรรคบ้าง แต่ทุกฝ่ายต้องร่วมมือกันหาทางแก้ไข เพื่อให้เกิดผลลัพธ์ที่ชัดเจน
นอกจากนี้นายกรัฐมนตรีได้กำชับให้ ติดตามข้อสั่งการ นโยบาย ข้อหารือ และกระทู้ถามต่าง ๆ จากรัฐสภา ที่เกี่ยวข้องกับกระทรวงของตนเอง เพื่อให้รัฐมนตรีสามารถชี้แจงได้อย่างครบถ้วน สำหรับปีนี้ เป็น “ปีแห่งโอกาสและการกระตุ้นเศรษฐกิจ” จึงขอให้ทุกท่าน ให้ความสำคัญกับประเด็นเศรษฐกิจเป็นอันดับแรก โดยแต่ละกระทรวงต้องเร่งผลักดันมาตรการที่ช่วยกระตุ้นเศรษฐกิจและลดภาระของประชาชน พร้อมติดตามข้อสั่งการของนายกรัฐมนตรีอย่างใกล้ชิด นายกรัฐมนตรีกล่าว

ที่มา : https://www.thaigov.go.th/news/contents/details/93282