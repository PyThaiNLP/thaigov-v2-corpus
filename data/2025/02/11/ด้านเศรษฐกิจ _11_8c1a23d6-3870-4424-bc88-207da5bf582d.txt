รัฐบาลไทย-ข่าวทำเนียบรัฐบาล-หุ้นกู้ดิจิทัลบางจาก บนแอปฯ เป๋าตัง จองซื้อเต็ม 3,000 ล้านบาท ตอกย้ำความเชื่อมั่นธุรกิจพลังงานยั่งยืน


วันอังคารที่ 11 กุมภาพันธ์ 2568
11/02/2568
พิมพ์
หุ้นกู้ดิจิทัลบางจาก บนแอปฯ เป๋าตัง จองซื้อเต็ม 3,000 ล้านบาท ตอกย้ำความเชื่อมั่นธุรกิจพลังงานยั่งยืน
หุ้นกู้ดิจิทัลบางจากจองซื้อเต็มจำนวน 3,000 ลบ. ทั้งวงเงิน 2,000 ลบ. มอบสิทธิพิเศษให้ผู้ถือหุ้นกู้ดิจิทัลบางจากชุดเดิมจองซื้อก่อนตั้งแต่วันที่ 7 ก.พ.2568 และวงเงิน 1,000 ลบ. เริ่มเปิดจองซื้อในวันที่ 11 ก.พ.2568 ปิดการขายรวดเร็วที่สุด 1 นาที 49 วินาที
“หุ้นกู้ดิจิทัลบางจาก” จองซื้อเต็มจำนวน 3,000 ล้านบาท ทั้งวงเงิน 2,000 ล้านบาท ที่มอบสิทธิพิเศษให้ผู้ถือหุ้นกู้ดิจิทัลบางจากชุดเดิมให้สามารถจองซื้อได้ก่อนตั้งแต่วันที่ 7 กุมภาพันธ์ 2568 และวงเงิน 1,000 ล้านบาท ที่เริ่มเปิดจองซื้อในวันที่ 11 กุมภาพันธ์ 2568 ที่สามารถปิดการขายรวดเร็วที่สุดใน 1 นาที 49 วินาที สร้างสถิติใหม่จากครั้งก่อน สะท้อนความเชื่อมั่นของผู้ลงทุนที่มีต่อธุรกิจพลังงานที่ขับเคลื่อนการเติบโตอย่างยั่งยืน และเป็นการออกหุ้นกู้ครั้งแรกที่มอบสิทธิพิเศษให้ผู้ถือหุ้นกู้เดิมที่ลงทุนกับบางจากผ่านแอปฯ เป๋าตังให้สามารถจองซื้อได้ก่อน ตอกย้ำความมุ่งมั่นในการดูแลและสร้างประสบการณ์พิเศษแก่ผู้ลงทุน
นางสาวภัทร์ภูรี ชินกุลกิจนิวัฒน์ ประธานเจ้าหน้าที่บริหารการเงิน และรองกรรมการผู้จัดการใหญ่ กลุ่มงานบัญชีและการเงิน บริษัท บางจาก คอร์ปอเรชั่น จำกัด (มหาชน)  หรือ BCP เปิดเผยว่า การเสนอขายหุ้นกู้ดิจิทัลบางจากผ่านแอปพลิเคชันเป๋าตังของธนาคารกรุงไทยเป็นครั้งที่ 3 ของบางจาก ประสบความสำเร็จอย่างท่วมท้น โดยสามารถจองซื้อเต็มจำนวน 3,000 ล้านบาท ตอกย้ำความเชื่อมั่นของผู้ลงทุนที่มีต่อบริษัทหลังจากบริษัทประสบผลสำเร็จในการเข้าซื้อกิจการของบริษัท บางจาก ศรีราชา จำกัด (มหาชน) (BSRC) ทำให้ธุรกิจโรงกลั่นและธุรกิจการตลาดของบริษัทแข็งแกร่งขึ้น จนได้รับการปรับเพิ่มอันดับเครดิตโดยทริสเรทติ้งเป็น A+
“บริษัทฯ ขอบคุณผู้ลงทุนที่ให้ความสนใจและให้ความไว้วางใจจองซื้อหุ้นกู้ดิจิทัลบางจากในครั้งนี้ รวมถึงขอบคุณธนาคารกรุงไทย ผู้จัดการการจัดจำหน่ายหุ้นกู้ที่ทำให้การจองซื้อง่าย สะดวก และผู้ลงทุนเข้าถึงบริการด้านการเงินและการลงทุนได้อย่างทั่วถึง เท่าเทียม และลดความเหลื่อมล้ำ โดยบริษัทฯ จะนำเงินที่ได้จากการระดมทุนไปใช้ต่อยอดการดำเนินธุรกิจของบริษัทเพื่อขับเคลื่อนการเติบโตอย่างต่อเนื่องและยั่งยืนต่อไป”
นายรวินทร์ บุญญานุสาสน์ ผู้บริหารสายงานธุรกิจตลาดเงินตลาดทุน ธนาคารกรุงไทย เปิดเผยว่า ความสำเร็จในการเสนอขายหุ้นกู้ดิจิทัลบางจาก บนแอปพลิเคชัน “เป๋าตัง” ครั้งนี้ สะท้อนถึงความเชื่อมั่นในบริษัทบางจาก ที่ขับเคลื่อนการเปลี่ยนผ่านสู่พลังงานยั่งยืน เป็นทางเลือกลงทุนที่ดี มีศักยภาพการเติบโตและให้ผลตอบแทนสม่ำเสมอ  นอกจากนี้ ยังตอกย้ำถึงศักยภาพของแอปฯ “เป๋าตัง”  ที่ช่วยให้ผู้ลงทุนทุกกลุ่มเข้าถึงสินทรัพย์ที่มีคุณภาพได้อย่างทั่วถึง เท่าเทียม และโปร่งใส ตอบโจทย์ผู้ลงทุนยุคใหม่ได้อย่างตรงจุด โดยหุ้นกู้ดิจิทัลบนแอปฯ เป๋าตัง อำนวยความสะดวกให้ผู้ลงทุนซื้อขายได้แบบเรียลไทม์ตลอด 24 ชั่วโมง ผู้ลงทุนจะได้รับหุ้นกู้ทันทีที่ซื้อและได้รับเงินทันทีที่ขาย ตลอดจนแสดงข้อมูลการถือครองหุ้นกู้ ราคาซื้อขาย ครบจบในที่เดียว
“ขอบคุณบางจากที่ให้ความไว้วางใจให้ธนาคารได้ร่วมเป็นส่วนหนึ่งของความสำเร็จอีกครั้ง โดยความร่วมมือในการเสนอขายหุ้นกู้ดิจิทัลบางจาก   นับเป็นการต่อยอดความสำเร็จในการพัฒนาเทคโนโลยีและผลิตภัณฑ์การลงทุนบนช่องทางดิจิทัลที่ทุกคนเข้าถึงได้ ยกระดับตลาดทุนไทย  สนับสนุนให้คนไทยทุกคนเข้าถึงบริการด้านการเงินและการลงทุนอย่างทั่วถึง เท่าเทียม และลดความเหลื่อมล้ำ สร้างความมั่นคงทางการเงินให้กับลูกค้าและประชาชนได้อย่างยั่งยืน ตอบโจทย์เป้าหมายการพัฒนาอย่างยั่งยืน (SDGs) ของสหประชาชาติ และสอดคล้องกับวิสัยทัศน์ “กรุงไทย เคียงข้างไทย สู่ความยั่งยืน”

ที่มา : https://www.thaigov.go.th/news/contents/details/93287