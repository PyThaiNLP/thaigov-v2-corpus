รัฐบาลไทย-ข่าวทำเนียบรัฐบาล-"ซาบีดา" ให้การต้อนรับ เอกอัคราชทูตสาธารณรัฐอิสลามปากีสถานประจำประเทศไทย เข้าเยี่ยมคารวะเพื่อพัฒนาความสัมพันธ์ระหว่างไทย – ปากีสถาน พร้อมร่วมหารือแลกเปลี่ยนแนวทางการแก้ไขปัญหาต่างๆ


วันอังคารที่ 11 กุมภาพันธ์ 2568
11/02/2568
พิมพ์
"ซาบีดา" ให้การต้อนรับ เอกอัคราชทูตสาธารณรัฐอิสลามปากีสถานประจำประเทศไทย เข้าเยี่ยมคารวะเพื่อพัฒนาความสัมพันธ์ระหว่างไทย – ปากีสถาน พร้อมร่วมหารือแลกเปลี่ยนแนวทางการแก้ไขปัญหาต่างๆ
"ซาบีดา" ให้การต้อนรับ เอกอัคราชทูตสาธารณรัฐอิสลามปากีสถานประจำประเทศไทย เข้าเยี่ยมคารวะเพื่อพัฒนาความสัมพันธ์ระหว่างไทย – ปากีสถาน พร้อมร่วมหารือแลกเปลี่ยนแนวทางการแก้ไขปัญหาอาชญากรรมข้ามชาติ การค้ามนุษย์ และการลักลอบหลบหนีเข้าเมือง
"ซาบีดา" ให้การต้อนรับ เอกอัคราชทูตสาธารณรัฐอิสลามปากีสถานประจำประเทศไทย เข้าเยี่ยมคารวะเพื่อพัฒนาความสัมพันธ์ระหว่างไทย – ปากีสถาน พร้อมร่วมหารือแลกเปลี่ยนแนวทางการแก้ไขปัญหาอาชญากรรมข้ามชาติ การค้ามนุษย์ และการลักลอบหลบหนีเข้าเมือง เพื่อสร้างความมั่นคงปลอดภัยให้พี่น้องประชาชน
วันนี้ (11 ก.พ. 68) เวลา 13.30 น. น.ส.ซาบีดา ไทยเศรษฐ์ รมช.มหาดไทย ให้การต้อนรับ นางรุคซานา อัฟซอล (Ms. Rukhsana Afzaal) เอกอัครราชทูตสาธารณรัฐอิสลามปากีสถานประจำประเทศไทย พร้อมด้วย Ms. Faiza Haseeb ที่ปรึกษาด้านการเมือง Counsellor (political) เข้าเยี่ยมคารวะและหารือเกี่ยวกับการพัฒนาความสัมพันธ์ พร้อมร่วมหารือแลกเปลี่ยนแนวทางการฟื้นฟูกลุ่มมิตรภาพสมาชิกรัฐสภาไทย – ปากีสถาน และแนวทางการแก้ไขปัญหาอาชญากรรมข้ามชาติ การค้ามนุษย์ และการลักลอบหลบหนีเข้าเมือง เพื่อสร้างความมั่นคงปลอดภัยให้ประชาชนทั้งสองประเทศ ณ ห้องดำรงราชานุภาพ ชั้น 2 อาคารศาลาว่าการกระทรวงมหาดไทย
น.ส.ซาบีดา กล่าวว่า ตนรู้สึกเป็นเกียรติอย่างยิ่งที่ได้มีโอกาสต้อนรับ และขอขอบคุณในการขับเคลื่อนความร่วมมือระหว่างประเทศปากีสถานกับประเทศไทย รวมถึงการสนับสนุนงานของกระทรวงมหาดไทยในการขับเคลื่อนโครงการต่าง ๆ ด้วยดีเสมอมา ซึ่งกระทรวงมหาดไทยมีภารกิจหลักในการ “บำบัดทุกข์ บำรุงสุข” ให้กับพี่น้องประชาชนคนไทย ตามนโยบายของนายอนุทิน ชาญวีรกูล รองนายกรัฐมนตรีและ รมว.มหาดไทย ในการทำให้ประชาชนมีคุณภาพชีวิตความเป็นอยู่ที่ดีขึ้น
น.ส. ซาบีดา กล่าวต่อไปว่า สำหรับประเทศไทย และปากีสถาน มีความสัมพันธ์ที่ใกล้ชิดกันมาเป็นเวลานานกว่า 73 ปี และได้สร้างความร่วมมือที่ดีด้วยกันในหลายด้าน ทั้งด้านเศรษฐกิจ การส่งออก ด้านการพัฒนาคุณภาพชีวิตประชากร รวมไปถึงในวันนี้ที่เราจะได้มาร่วมหารือการฟื้นฟูกลุ่มมิตรภาพสมาชิกรัฐสภาไทย – ปากีสถาน เพื่อสร้างเครือข่ายรัฐสภาในการแลกเปลี่ยนข้อมูลข่าวสารที่สำคัญต่อการพัฒนาประเทศให้ก้าวหน้า
"นอกจากนี้ สังคมของทั้ง 2 ประเทศ คงทราบดีกับการประสบกับปัญหาการขยายอิทธิพลของกลุ่มอาชญากรรมข้ามชาติ การหลอกลวงทางออนไลน์ การลักลอบหลบหนีเข้าเมือง และปัญหาการค้ามนุษย์ ซึ่งมักมีการฉ้อโกงออนไลน์ หรือลวงเหยื่อให้ไปทำงานกับแก๊งค์คอลเซ็นเตอร์ในต่างประเทศ และปัญหาการก่อการร้ายรุนแรง จากการที่ไทยเป็นจุดหมายของผู้คนหลายประเทศ ซึ่งเสี่ยงต่อการถูกใช้เป็นฐานที่มั่น หรืออำนวยความสะดวกให้กับอาชญากรข้ามชาติมาก่อเหตุได้โดยง่าย ซึ่งตนเชื่อว่าในวันนี้เราจะได้ร่วมแลกเปลี่ยนแนวทางแก้ไขปัญหาดังกล่าวด้วยกันเพื่อสร้างความร่วมมือที่เข้มข้น ต่อสู้กันอาชญากรรมเหล่านี้" น.ส.ซาบีดา กล่าว
น.ส. ซาบีดา กล่าวต่อไปว่า โดยที่ผ่านมาในส่วนของกระทรวงมหาดไทยมีการมุ่งมั่นเร่งแก้ไขปัญหาต่าง ๆ มาอย่างต่อเนื่อง โดยได้บูรณาการทุกส่วนราชการในสังกัดมท. และกรมการปกครอง ซึ่งเป็นหน่วยงานหลักที่รับผิดชอบด้านการดูแลรักษาความมั่นคงภายใน และหน่วยงานอื่น ๆ เพื่อร่วมกันแก้ไขปัญหาเชิงรุก ผ่านการเปิดศูนย์ดำรงธรรมทั่วประเทศเพื่อรับเรื่องร้องเรียน การจัดตั้งชุดปฏิบัติการในระดับตำบล อำเภอ และจังหวัด เพื่อร่วมกันสอดล่อง เฝ้าระวัง ตรวจตราหาข่าว ที่อาจเป็นเบาะแสต่อการกระทำความผิด รวมไปถึงจัดตั้งคณะทำงานเพื่อตรวจสกัดพื้นที่ชายแดน ในการคัดกรองผู้ที่ลักลอบเข้าเมือง และอาชญากรข้ามชาติที่อาจหลบหนีเข้ามาในประเทศ ผ่านการบังคับใช้กฎหมายต่อผู้กระทำผิดอย่างเข้มข้น
น.ส.ซาบีดา กล่าวว่า ในวันนี้ถือเป็นช่วงเวลาที่ดีที่เราได้มาหารือร่วมกันเพื่อเสริมสร้างความร่วมมือระหว่างไทยและปากีสถาน ที่จะได้ผสานพลังผลักดันแก้ไขปัญหาต่าง ๆ ที่เกิดขึ้นให้เกิดผลสัมฤทธิ์ที่ดี มีประสิทธิภาพ ซึ่งกระทรวงมหาดไทยมีความยินดีเป็นอย่างยิ่งที่จะร่วมมือในการขับเคลื่อนงานด้านต่าง ๆ เพื่อเสริมสร้างความสัมพันธ์ พัฒนาคุณภาพชีวิตที่ดี ร่วมสร้างเมืองที่เป็นมิตรต่อคนทุกเพศทุกช่วงวัย มีความมั่นคง ปลอดภัยให้แก่ประชาชนของทั้งสองประเทศให้แน่นแฟ้นยิ่งขึ้นต่อไป
ในช่วงท้ายของการหารือ น.ส.ซาบีดา ได้กล่าวขอบคุณเอกอัครราชทูตปากีสถานที่ได้แสดงความชื่นชมต่อกระทรวงมหาดไทย ภายใต้การนำของรัฐมนตรีว่าการกระทรวงมหาดไทย ในการดำเนินมาตรการงดจ่ายกระแสไฟฟ้าไปยังพื้นที่ของประเทศเมียนมา ที่เกี่ยวข้องกับประเด็นดังกล่าว ซึ่งเชื่อว่าจะนำมาซึ่งผลลัพธ์ที่ดี (Positive outcomes) ต่อสถานการณ์โดยรวม นอกจากนี้ ทางรัฐบาลปากีสถานยังยืนยันความพร้อมในการให้การสนับสนุนรัฐบาลไทยและกระทรวงมหาดไทยอย่างเต็มที่ ในความร่วมมือเพื่อแก้ไขปัญหาอาชญากรรมข้ามชาติ และการปราบปรามเครือข่ายแก๊งค์ Scammer เพื่อสร้างความมั่นคงและเสริมสร้างความร่วมมือระหว่างประเทศอย่างยั่งยืน
การหารือในครั้งนี้ นายชำนาญวิทย์ เตรัตน์ รองปลัดกระทรวงมหาดไทย นายวินัย โตเจริญ รองอธิบดีกรมการปกครอง นายปารเมศ โพธารากุล ผู้ช่วยเลขานุการรัฐมนตรีว่าการกระทรวงมหาดไทย น.ส. อรอุมา วรเเสน ผอ.กองการต่างประเทศ สป. นายอลงกรณ อรุณโชติ ผอ.สำนักวิเทศสัมพันธ์ ยผ. นายกฤษฎา กัลยาณะธรรม ผอ.ส่วนกิจการชายแดนและผู้อพยพ นายพุทธิกานต์ กิจเกื้อกูล ผอ.กลุ่มงานกิจการต่างประเทศ สนง.ปลัดกระทรวงมหาดไทย นายวัชรพล คัดโนภาส ผอ.ส่วนวิชาการและวิเทศสัมพันธ์ กองวิชาการและแผน ปค. นายวัชรวิชญ์ ทองธวัช หัวหน้ากลุ่มงานบูรณาการภสรกิจพิเศษ ศูนย์ปฏิบัติการบังคับใช้กฎหมายพนักงานฝ่ายปกครอง สำนักอำนวยการกองอาสารักษาดินแดน กรมการปกครอง และเจ้าหน้าที่ที่เกี่ยวข้อง ร่วมให้การต้อนรับ

ที่มา : https://www.thaigov.go.th/news/contents/details/93292