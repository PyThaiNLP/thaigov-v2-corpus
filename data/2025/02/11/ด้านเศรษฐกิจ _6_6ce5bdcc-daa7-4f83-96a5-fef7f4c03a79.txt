รัฐบาลไทย-ข่าวทำเนียบรัฐบาล-กรมทางหลวง โชว์นวัตกรรมสร้างสะพาน Network Tied Arch ไร้เสาตอม่อข้ามเจ้าพระยาแห่งแรกในไทย เชื่อม ทล.311 และ ทล.32 ผ่านกลางเมืองสิงห์บุรี 


วันอังคารที่ 11 กุมภาพันธ์ 2568
กรมทางหลวง โชว์นวัตกรรมสร้างสะพาน Network Tied Arch ไร้เสาตอม่อข้ามเจ้าพระยาแห่งแรกในไทย เชื่อม ทล.311 และ ทล.32 ผ่านกลางเมืองสิงห์บุรี
....
นายอภิรัฐ ไชยวงศ์น้อย อธิบดีกรมทางหลวง กระทรวงคมนาคม เปิดเผยว่า กรมทางหลวง (ทล). ได้รับงบประมาณปี 2568 ให้ดำเนินโครงการก่อสร้าง ทล.311 ช่วงแยกศาลหลักเมือง - แยกไกรสรราชสีห์ จังหวัดสิงห์บุรี ซึ่งจะช่วยเชื่อมต่อกับ ทล.32 บริเวณแยกต่างระดับสิงห์บุรี เพื่อเข้าสู่ตัวเมืองสิงห์บุรี และปัจจุบันทล.311 มีปริมาณการจราจรหนาแน่น ทำให้ประชาชนไม่ได้รับความสะดวกในการเดินทางและเกิดอุบัติเหตุบ่อยครั้ง การก่อสร้างสะพานแห่งนี้ประกอบด้วยส่วนสำคัญ 2 ส่วนหลัก ดังนี้
1. ตัวสะพานหลักที่ทอดข้ามแม่น้ำ (Arch Bridge) ก่อสร้างสะพานหลักเป็นสะพานโค้งแบบเครือข่ายที่มีระบบค้ำยันภายใน (Network Tied Arch Bridge) แห่งแรกในประเทศไทย มีความโดดเด่นทางวิศวกรรมด้วยช่วงยาว 150 เมตร ข้ามแม่น้ำเจ้าพระยาโดยไม่มีเสาตอม่อในน้ำ ทำให้ดูสวยงามและไม่กีดขวางการไหลของน้ำ ใช้เทคโนโลยี Network Tied Arch ที่ทันสมัย ด้วยการใช้สายเคเบิลลายเส้นขึงไขว้กันเป็นรูปแบบเครือข่าย (Network Cable Pattern) ทำให้สะพานสามารถรับน้ำหนักได้มาก เพิ่มความแข็งแรง ลดการโก่งตัวของโครงสร้าง แตกต่างจากสะพานโค้งทั่วไปที่ใช้สายเคเบิลขึงตรง อีกทั้งส่วนโค้งและสายเคเบิลยังทำงานร่วมกัน เพื่อช่วยถ่ายแรงไปยังพื้นสะพาน ทำให้สะพานมีความมั่นคงและปลอดภัยมากยิ่งขึ้น ผิวจราจรแบบแอสฟัลท์ติกคอนกรีต ขนาด 3 ช่องจราจร (ขาเข้าตัวเมือง) กว้าง 3.50 เมตร ไหล่ทาง 2.50 เมตร พร้อมทางเท้าข้างละ 4.95 เมตร สูงประมาณ 30 เมตร พร้อมงานประดับตกแต่งไฟบนสะพานเพื่อความสวยงามในยามค่ำคืน
2. สะพานเชื่อมทางขึ้นลง (Approach Bridge) เป็นสะพานที่เชื่อมต่อถนนหรือทางลาดเข้ากับตัวสะพานหลัก ทำหน้าที่รองรับการจราจรที่เข้าและออกจากสะพานหลัก ช่วยกระจายแรงและลดผลกระทบจากการเปลี่ยนแปลงความสูงระหว่างถนนกับสะพาน สร้างด้วยคอนกรีตอัดแรงแบบ (I - Girder) มีเสาเข็มเจาะเป็นฐานราก มีทั้งหมด 6 ช่วง แบ่งเป็นช่วงยาว 20 เมตร 3 ช่วง และช่วงยาว 25 เมตร 3 ช่วง รวมความยาว 135 เมตร ขนาด 3 ช่องจราจร (ขาเข้าตัวเมือง) กว้าง 3.50 เมตร ไหล่ทาง 2.50 เมตร ผิวทางแบบแอสฟัลท์ติกคอนกรีต นอกจากนี้ ยังมีการก่อสร้างเชิงลาดคอสะพาน กำแพงกันดิน เพื่อให้การเชื่อมต่อระหว่างสะพานกับถนนเป็นไปอย่างราบรื่น ปลอดภัย และลดการทรุดตัวบริเวณรอยต่อ เพื่อเพิ่มประสิทธิภาพการจราจรและลดปัญหาการจราจรติดขัด
นอกจากนี้ ทล. ได้ออกแบบปรับปรุงจุดตัดทางแยกบนทางหลวง บริเวณแยกศาลหลักเมือง (จุดตัดระหว่าง ทล.311 ทล.309 และ ทล.3030) ถึงบริเวณแยกไกรสรราชสีห์ (จุดตัดระหว่าง ทล.311 ทล.335 และ สห.3032) โดยปรับจากสี่แยกไฟแดงเป็นวงเวียนและปรับปรุงแยกขุนสรรค์ (จุดตัดระหว่าง ทล.311 และถนนขุนสรรค์) พร้อมทั้งปรับปรุงภูมิทัศน์และสร้างพื้นที่สันทนาการริมฝั่งแม่น้ำ เพื่อให้ประชาชนสามารถใช้ประโยชน์จากพื้นที่สาธารณะได้อย่างเต็มที่
ปัจจุบันโครงการฯ อยู่ระหว่างการจัดซื้อจัดจ้าง วงเงินงบประมาณ 1,100 ล้านบาท คาดว่าจะเริ่มก่อสร้างกลางปี 2568 และกำหนดแล้วเสร็จในปี 2570 เมื่อโครงการฯ แล้วเสร็จประชาชนในจังหวัดสิงห์บุรี และพื้นที่ใกล้เคียงจะได้รับประโยชน์ อาทิ การเดินทางที่สะดวกและรวดเร็วขึ้น ช่วยลดระยะเวลาและค่าใช้จ่ายในการเดินทาง ความปลอดภัยที่เพิ่มขึ้นจากการลดความเสี่ยงในการเกิดอุบัติเหตุบนท้องถนน การจราจรคล่องตัว บรรเทาปัญหาการจราจรติดขัดในพื้นที่ ส่งเสริมการค้า การลงทุน การท่องเที่ยว ทำให้เศรษฐกิจเติบโต ประชาชนสามารถเข้าถึงบริการสาธารณะและสิ่งอำนวยความสะดวกต่าง ๆ ได้อย่างสะดวกยิ่งขึ้น และการพัฒนาพื้นที่ปรับปรุงภูมิทัศน์และสร้างพื้นที่สาธารณะสำหรับประชาชน ยกระดับคุณภาพชีวิตของประชาชนและส่งเสริมการพัฒนาเศรษฐกิจของประเทศให้เติบโตอย่างยั่งยืน

ที่มา : https://www.thaigov.go.th/news/contents/details/93276