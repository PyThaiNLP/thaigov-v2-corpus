รัฐบาลไทย-ข่าวทำเนียบรัฐบาล-​ต้อนรับเทศกาลแห่งความรัก “สุดาวรรณ” ยินดีผลงาน “เทวดาของหนู” คว้ารางวัลชนะเลิศประกวดหนังสั้น “Family of Love ครอบครัวแห่งรัก” 


วันอังคารที่ 11 กุมภาพันธ์ 2568
​ต้อนรับเทศกาลแห่งความรัก “สุดาวรรณ” ยินดีผลงาน “เทวดาของหนู” คว้ารางวัลชนะเลิศประกวดหนังสั้น “Family of Love ครอบครัวแห่งรัก”
​ต้อนรับเทศกาลแห่งความรัก “สุดาวรรณ” ยินดีผลงาน “เทวดาของหนู” คว้ารางวัลชนะเลิศประกวดหนังสั้น “Family of Love ครอบครัวแห่งรัก” ส่งเสริมผลิตสื่อปลอดภัยและสร้างสรรค์ สร้างความรักในครอบครัว
ต้อนรับเทศกาลแห่งความรัก “สุดาวรรณ” ยินดีผลงาน “เทวดาของหนู” คว้ารางวัลชนะเลิศประกวดหนังสั้น “Family of Love ครอบครัวแห่งรัก” ส่งเสริมผลิตสื่อปลอดภัยและสร้างสรรค์ สร้างความรักในครอบครัว
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม (วธ.) เปิดเผยว่า จากการที่สำนักงานปลัดกระทรวงวัฒนธรรม โดยกองเฝ้าระวังทางวัฒนธรรม จัดกิจกรรมการประกวดภาพยนตร์สั้น หัวข้อ “Family of Love ครอบครัวแห่งรัก” ต่อเนื่องเป็นปีที่ 4 โดยเปิดโอกาสให้บุคคล นิติบุคคลหรือทีม ทีมละไม่เกิน 3 คน ส่งผลงานได้ 1 ผลงานต่อ 1 ท่านหรือ 1 นิติบุคคล/ทีม จัดทำภาพยนตร์สั้นความยาว 5 - 7 นาที ซึ่งมีเนื้อหาที่สื่อถึงความรัก เรื่องราวภายในครอบครัว วิถีชีวิต วัฒนธรรมอันดีงาม ค่านิยมไทย การปลูกฝังคุณธรรม จริยธรรม รวมถึงการสืบสาน สืบทอดวัฒนธรรมอันดีงามของไทยจากหน่วยทางสังคมที่เล็กที่สุดคือครอบครัวเป็นตัวอย่างในการอยู่ร่วมกันในสังคมใหญ่อย่างมีวัฒนธรรมและสันติสุข รวมทั้งการเสริมสร้างจิตสาธารณะในการเป็นพลเมืองที่ดีของสังคม
นางสาวสุดาวรรณ กล่าวว่า การจัดประกวดครั้งนี้เพื่อส่งเสริมการผลิตสื่อปลอดภัยและสร้างสรรค์ให้สื่อได้มีบทบาทในการปลูกฝังค่านิยมและวัฒนธรรมอันดีงามให้แก่คนในครอบครัว ก่อให้เกิดความรัก ความเข้าใจอันดี ความสามัคคี ช่วยเหลือเกื้อกูลให้ครอบครัวเป็นสถาบันแรกและสถาบันหลักอย่างแท้จริง ในการกล่อมเกลาคนในสังคม หรือสมาชิกในครอบครัวให้มีคุณธรรม จริยธรรม มีพฤติกรรมและค่านิยมที่ดี เป็นครอบครัวคุณธรรมนำไปสู่ชุมชน สังคมคุณธรรมที่มีความรัก สามัคคี เอื้ออาทร ก่อให้เกิดชุมชน สังคมแห่งความสุข
ทั้งนี้ ในปี 2568 มีผู้ส่งผลงานเข้าร่วมประกวดภาพยนตร์สั้น หัวข้อ “Family of Love ครอบครัวแห่งรัก” จำนวนกว่า 800 คน ซึ่งคณะกรรมการฯ ได้พิจารณาผลงานตามหลักเกณฑ์และเงื่อนไขการเข้าร่วมประกวด โดยผลงานที่ได้รับรางวัล ดังนี้ 1. รางวัลยอดเยี่ยม จำนวน 1 รางวัล ได้แก่ โรงเรียนเพ็ญพิทยาคม จังหวัดอุดรธานี  จากผลงาน เทวดาของหนู โดยภาพยนตร์สั้นเรื่องดังกล่าว นำเสนอถึงเรื่องราวความรัก ความเข้าใจ และการสนับสนุนที่ดีของคนในครอบครัว รวมทั้งสื่อถึงการฝึกฝน ความอดทน มีวินัยในการตั้งใจเพื่อบรรลุเป้าหมายได้สำเร็จเป็นแบบอย่างที่ดีและสามารถสร้างแรงบันดาลใจได้ ขณะที่ภาพยนตร์สั้นที่ได้รับรางวัลชมเชย จำนวน 10 รางวัล ได้แก่ 1.ทีมพระบาทนาหงส์สตูดิโอ จังหวัดหนองคาย ผลงาน รักใส ๆ สายใยผ้าขาวม้า 2.ทีมพร้อมฟิล์ม จังหวัดเลย ผลงาน เติมเกือบเต็ม 3.นางสาวแวอัสมีร์ แวมะนอ จังหวัดปัตตานี ผลงาน ครอบครัวต้มยำกุ้ง 4.ทีมดงหลวงบ้านเฮา พญาเต่าชอร์ตฟิล์ม จังหวัดสกลนคร ผลงาน SHADOW (เพียงเงา) 5. ทีม DC All Star กรุงเทพมหานคร ผลงาน The Silence of Love รักไม่ “ไร้”เสียง 6.เด็กชายชัยวัฒิ์ ศรีปัจฉิม จังหวัดขอนแก่น ผลงาน รักไม่มีเงื่อนไข 7. ทีม MEG ‘A’ FILM  กรุงเทพมหานคร ผลงาน กลับบ้าน 8. ทีม Take One Studio จังหวัดสงขลา ผลงาน แค่แม่กับฉัน 9. ทีมเจ๋งเจ๊ง film จังหวัดสมุทรปราการ ผลงาน พ่อบอกไว้ว่า และ 10. โรงเรียนบ้านทอน จังหวัดนราธิวาส ผลงาน สายใยที่มองไม่เห็น
“ขอแสดงความยินดีกับผู้เข้าประกวดภาพยนตร์สั้นทุกทีมที่ได้รับรางวัล ซึ่ง วธ.ส่งเสริมการผลิตและพัฒนาสื่อปลอดภัยและสร้างสรรค์ให้สื่อได้มีบทบาทปลูกฝังค่านิยมและวัฒนธรรมอันดีงามของคนในสังคมเพื่อให้เกิดสื่อดีและส่งเสริมให้เกิดการสื่อสารความเข้าใจอันดีในครอบครัว ก่อให้เกิดความรัก ความสามัคคีให้ครอบครัวเป็นสถาบันแรกและสถาบันหลักอย่างแท้จริงในการกล่อมเกลาคนในสังคม” รมว.วธ. กล่าว
อย่างไรก็ตาม สามารถดูรายละเอียดการประกาศผลการประกวดได้ที่ แฟนเพจเฟซบุ๊กกองเฝ้าระวังทางวัฒนธรรม เว็บไซต์ https://surveillance.m-culture.go.th/th ทั้งนี้ วธ. จะมอบโล่รางวัล เกียรติบัตร และเงินรางวัลให้กับผู้ที่ได้รับรางวัลในพิธีเปิดค่ายครอบครัวคุณธรรม นำสังคมเป็นสุข ภาคกลาง ภาคตะวันออกและภาคใต้ ในวันที่ 26 กุมภาพันธ์ 2568 ณ ห้องแกรนด์บอลรูม โรงแรมเอสรัชดา เลเชอร์ กรุงเทพมหานคร โดยสามารถรับชมผลงานได้ทาง YouTube Channel ช่อง Culture Surveillance Bureau

ที่มา : https://www.thaigov.go.th/news/contents/details/93264