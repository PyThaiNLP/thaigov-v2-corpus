รัฐบาลไทย-ข่าวทำเนียบรัฐบาล-ธอส.ส่งมอบปฏิทินเก่า ประจำปี 2567 ให้แก่มูลนิธิช่วยคนตาบอดแห่งประเทศไทย ในพระบรมราชินูปถัมภ์ เพื่อผลิตสื่อสำหรับผู้บกพร่องทางการมองเห็น


วันอังคารที่ 11 กุมภาพันธ์ 2568
11/02/2568
พิมพ์
ธอส.ส่งมอบปฏิทินเก่า ประจำปี 2567 ให้แก่มูลนิธิช่วยคนตาบอดแห่งประเทศไทย ในพระบรมราชินูปถัมภ์ เพื่อผลิตสื่อสำหรับผู้บกพร่องทางการมองเห็น
ธนาคารอาคารสงเคราะห์ (ธอส.) ส่งมอบปฏิทินเก่า ประจำปี 2567 ให้แก่มูลนิธิช่วยคนตาบอดแห่งประเทศไทยในพระบรมราชินูปถัมภ์ นำไปจัดทำหนังสืออักษรเบรลล์ เพื่อผลิตสื่อการเรียนการสอนและสื่อเพื่อเป็นช่องทางการสื่อสารในชีวิตประจำวันสำหรับผู้บกพร่องทางการมองเห็น
นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ธอส. ในฐานะสถาบันการเงินของรัฐ สังกัดกระทรวงการคลัง ที่มีพันธกิจ “ทำให้คนไทยมีบ้าน” โดยตลอดระยะเวลากว่า 71 ปี ได้สนับสนุนให้คนไทยมีที่อยู่อาศัยเป็นของตนเองมาแล้วมากกว่า 4.6 ล้านครอบครัว ขณะเดียวกันธนาคารยังดำเนินการตามนโยบายด้านการแสดงความรับผิดชอบต่อสังคมและสิ่งแวดล้อมควบคู่ไปด้วย โดยเฉพาะการดูแลกลุ่มผู้มีความบกพร่องทางร่างกายในสังคมให้มีคุณภาพชีวิตที่ดีขึ้น ธอส. จึงได้จัดกิจกรรมส่งมอบปฏิทินเก่า ประจำปี 2567 ที่รวบรวมจากพนักงานและลูกค้าของธนาคาร ให้แก่มูลนิธิช่วยคนตาบอดแห่งประเทศไทย ในพระบรมราชินูปถัมภ์ ได้นำไปจัดทำหนังสืออักษรเบรลล์เพื่อผลิตสื่อการเรียนการสอนและสื่อเพื่อเป็นช่องทางการสื่อสารในชีวิตประจำวันสำหรับผู้บกพร่องทางการมองเห็น โดยธนาคารให้ความสำคัญกับการดูแลสนับสนุนการถ่ายทอดความรู้ผ่านสื่อภาษาสัญลักษณ์แทนตัวอักษร เพื่อเป็นการเพิ่มโอกาสในการเข้าถึงสื่อคุณภาพให้แก่ผู้บกพร่องทางการมองเห็น อีกทั้งยังเป็นการสร้างจิตอาสาแบ่งปันความสุข พร้อมกับมอบโอกาสทางการศึกษา และเป็นส่วนหนึ่งของการรักษาสิ่งแวดล้อม โดยการนำปฏิทินเก่าไม่ใช้แล้วกลับมาผลิตสื่อสำหรับผู้บกพร่องทางการมองเห็น ซึ่งสอดคล้องกับนโยบายด้านการแสดงความรับผิดชอบต่อสังคมและสิ่งแวดล้อมหรือ CSR ของธนาคาร โดยธนาคารให้ความสำคัญและดำเนินการมาอย่างต่อเนื่อง ควบคู่กับการดำเนินงานตามภารกิจหลักในการสนับสนุนสินเชื่อเพื่อที่อยู่อาศัยแก่ประชาชนโดยเฉพาะกลุ่มผู้มีรายได้น้อยและปานกลางให้สามารถมีที่อยู่อาศัยเป็นของตนเอง โดยกิจกรรมการส่งมอบปฏิทินเก่าประจำปี 2567 จัดขึ้น ณ มูลนิธิช่วยคนตาบอดแห่งประเทศไทย ในพระบรมราชินูปถัมภ์ แขวงทุ่งพญาไท เขตราชเทวี กรุงเทพมหานคร เมื่อวันที่ 11 กุมภาพันธ์ 2568

ที่มา : https://www.thaigov.go.th/news/contents/details/93293