รัฐบาลไทย-ข่าวทำเนียบรัฐบาล-  “ลมนิ่ง” ส่งผลฝุ่นมา 2 วันนี้ขณะที่  ปภ.ช. คาดหลังอาทิตย์ที่ 16 ก.พ. สถานการณ์ดีขึ้น ขณะที่มาตรการห้ามเผาควบคุมได้มากกว่า 75% แล้ว


วันอังคารที่ 11 กุมภาพันธ์ 2568
11/02/2568
พิมพ์
“ลมนิ่ง” ส่งผลฝุ่นมา 2 วันนี้ขณะที่  ปภ.ช. คาดหลังอาทิตย์ที่ 16 ก.พ. สถานการณ์ดีขึ้น ขณะที่มาตรการห้ามเผาควบคุมได้มากกว่า 75% แล้ว
“ลมนิ่ง” ส่งผลฝุ่นมา 2 วันนี้ขณะที่  ปภ.ช. คาดหลังอาทิตย์ที่ 16 ก.พ. สถานการณ์ดีขึ้น ขณะที่มาตรการห้ามเผาควบคุมได้มากกว่า 75% แล้ว
นายจิรายุ ห่วงทรัพย์ ที่ปรึกษากองบัญชาการป้องกันและบรรเทาสาธารณภัยแห่งชาติ (ปภ.ช.) เปิดเผยว่า นางสาวแพทองธาร ชินวัตร นายกรัฐมนตรี ได้สั่งการให้กองบัญชาการป้องกันและบรรเทาสาธารณภัยแห่งชาติ (ปภ.ช.) ติดตามการแก้ปัญหาฝุ่นละอองขนาดเล็ก PM 2.5 จากทุกหน่วยงานที่เกี่ยวข้อง โดยในขณะนี้มี 62 จังหวัดที่ประกาศห้ามเผาแล้ว ซึ่งถือว่าเกินเป้าหมายกว่าร้อยละ 75 แต่ทั้งนี้ในระหว่างวันที่ 13-15 กุมภาพันธ์นี้ ขอให้เฝ้าระวังสถานการณ์ฝุ่น เนื่องจากกระแสลมอ่อนกำลังลง ทำให้กระแสลมหยุดนิ่งในช่วงหนึ่งถึงสองวัน ตามที่กรมควบคุมมลพิษได้รายงานภาพรวมสถานการณ์ฝุ่นทั้งประเทศ
ในส่วนของพื้นที่กรุงเทพมหานครและปริมณฑลเป็นไปตามคาดการณ์ว่า ฝุ่นจะกลับมาอีกครั้งในวันที่ 11 กุมภาพันธ์ รวมถึง 17 จังหวัดภาคเหนือที่เริ่มมีค่าเกินมาตรฐาน โดยคาดว่า หลังจากวันที่ 16 กุมภาพันธ์ สถานการณ์จะกลับมาดีขึ้น โดยเฉพาะในภาคตะวันออก เขตลาดกระบัง กรุงเทพมหานครและภาคเหนือตอนบน
ด้านสำนักงานพัฒนาเทคโนโลยีอวกาศและภูมิสารสนเทศ (องค์การมหาชน) หรือ จิสด้า ได้รายงานสถานการณ์จุดความร้อนในวันนี้พบว่า ประเทศไทยมีจุดความร้อนรวม 881 จุด เมื่อเทียบกับปีที่แล้ว มีจำนวนจุดความร้อนเพิ่มขึ้น 90 จุด โดย 5 จังหวัดที่พบมากที่สุด ได้แก่ กาญจนบุรี ตาก เพชรบูรณ์ อุตรดิตถ์และกาฬสินธุ์
“ขณะที่จุดความร้อนในพื้นที่ป่า กรมป่าไม้ได้ระดมเจ้าหน้าที่ร่วมกับจิตอาสาเข้าควบคุม โดยในพื้นที่ 17 จังหวัดภาคเหนือพบจุดความร้อน 74 จุด เพิ่มขึ้นจากเมื่อวาน 47 จุด ซึ่ง ปภ.ช.ได้เน้นย้ำให้เร่งดำเนินการเข้าดับไฟเพื่อป้องกันการลุกลามขยายวงกว้าง ซึ่งต้องขอบคุณทุกภาคส่วนที่ร่วมกันปฏิบัติงานอย่างเต็มที่“ นายจิรายุ กล่าว

ที่มา : https://www.thaigov.go.th/news/contents/details/93274