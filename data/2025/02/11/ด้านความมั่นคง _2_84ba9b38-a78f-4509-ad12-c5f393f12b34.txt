รัฐบาลไทย-ข่าวทำเนียบรัฐบาล-"อนุทิน" เป็นประธานพิธีสดุดีกองอาสารักษาดินแดน สร้างขวัญกำลังใจ สมาชิก อส. ให้มุ่งมั่นปฏิบัติหน้าที่เต็มกำลัง บำบัดทุกข์ บำรุงสุข สร้างสังคมที่มั่นคง ปลอดภัย 


วันจันทร์ที่ 10 กุมภาพันธ์ 2568
10/02/2568
พิมพ์
"อนุทิน" เป็นประธานพิธีสดุดีกองอาสารักษาดินแดน สร้างขวัญกำลังใจ สมาชิก อส. ให้มุ่งมั่นปฏิบัติหน้าที่เต็มกำลัง บำบัดทุกข์ บำรุงสุข สร้างสังคมที่มั่นคง ปลอดภัย
"อนุทิน" เป็นประธานพิธีสดุดีกองอาสารักษาดินแดน สร้างขวัญกำลังใจ สมาชิก อส. ให้มุ่งมั่นปฏิบัติหน้าที่เต็มกำลัง บำบัดทุกข์ บำรุงสุข สร้างสังคมที่มั่นคง ปลอดภัย พร้อมนำกำลังพลกระทำสัตย์ปฏิญาณตนฮึกเหิมกึกก้อง
น.ส.ไตรศุลี ไตรสรณกุล เลขานุการรมว.มหาดไทยและโฆษกกระทรวงมหาดไทย เปิดเผยว่า วันนี้ (10 ก.พ. 68) เวลา 14.00 น. นายกองใหญ่ อนุทิน ชาญวีรกูล รองนายกรัฐมนตรีและรมว.มหาดไทย ผู้บัญชาการกองอาสารักษาดินแดน เป็นประธานในพิธีสดุดีกองอาสารักษาดินแดน ประจำปี 2568 โดยมี นายกองเอก ทรงศักดิ์ ทองศรี รมช.มหาดไทย รองผู้บัญชาการกองอาสารักษาดินแดน นายกองเอก อรรษิษฐ์ สัมพันธรัตน์ ปลัดกระทรวงมหาดไทย ผู้ช่วยผู้บัญชาการกองอาสารักษาดินแดน เข้าร่วมเป็นเกียรติในพิธี ณ อาคารศูนย์พัฒนาบุคลากร วิทยาลัยการปกครอง อ.ธัญบุรี จ.ปทุมธานี
จากนั้น เวลา 15.30 น. นายกองใหญ่ อนุทิน เป็นประธานในพิธีกระทำสัตย์ปฏิญาณตนต่อธงประจำกองอาสารักษาดินแดน และนำกำลังพลทุกนายให้คำสัตย์ปฏิญาณตนต่อธงประจำกอง อันเป็นเครื่องหมายแทนบรรดาสิ่งศักดิ์สิทธิ์ที่เคารพนับถือและองค์พระมหากษัตริย์ ความตอนหนึ่งว่า "จะอุทิศตนในการปฏิบัติหน้าที่ เพื่อประโยชน์ของประเทศชาติ และประชาชน และเพื่อแสดงออกซึ่งความจงรักภักดี" นับเป็นมงคลและเป็นเกียรติยศสูงสุดแก่กำลังพลทุกนาย แสดงถึงความเป็นกำลังพลของกองอาสาสารักษาดินแดนโดยสมบูรณ์"
ในพิธีวันนี้ นายกองใหญ่ อนุทิน ได้กล่าวยินดีกับผู้ได้รับเครื่องหมายรักษาดินแดนยิ่งชีพ เข็มอาสารักษาดินแดนสดุดี รางวัลกองร้อยอาสารักษาดินแดนที่มีผลงานดีเด่น กองร้อยมาตรฐาน และสมาชิกกองอาสารักษาดินแดนผู้ปฏิบัติงานดีเด่น พร้อมแสดงความขอบคุณทุกคนที่สนับสนุนและพัฒนากิจการกองอาสารักษาดินแดนให้มีความก้าวหน้า
"พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ทรงลงพระปรมาภิไธยพระราชบัญญัติกองอาสารักษาดินแดน พุทธศักราช 2497 ให้ไว้ ณ วันที่ 10 ก.พ. 2497 ซึ่งถือเป็นวันสถาปนากองอาสารักษาดินแดน และพระราชทานธงประจำกองอาสารักษาดินแดน เมื่อวันที่ 24 มิถุนายน พุทธศักราช 2497 ในพิธีสวนสนาม คราวเดียวกันนั้นทรงพระราชทานพระบรมราโชวาทแก่เจ้าหน้าที่ และสมาชิกกองอาสารักษาดินแดน ความว่า "ขอให้เจ้าหน้าที่กองอาสารักษาดินแดน ได้ตั้งใจปฏิบัติหน้าที่ โดยพยายามฝึกสอน อบรมประชาชน ให้เข้าใจกิจการในหน้าที่ของตน ทั้งในส่วนตัวของบุคคล ของครอบครัว ของหมู่บ้านที่เขาอาศัยอยู่ ตลอดจนชาติบ้านเมืองในที่สุด เพื่อได้มีความสามัคคีร่วมมือร่วมใจกัน ที่จะช่วยป้องกันภัยอันตรายและรักษาความสงบในท้องถิ่นของตน ด้วยความองอาจ กล้าหาญ และซื่อสัตย์สุจริต เพื่อชาติบ้านเมือง และความเป็นเอกราชของเราจะได้วัฒนาถาวร" นายกองใหญ่ อนุทิน กล่าว
นายกองใหญ่ อนุทิน กล่าวเพิ่มเติมว่า ภารกิจในปี 2568 ขอให้ผู้บังคับบัญชา เจ้าหน้าที่ และ สมาชิก อส. ทุกคนน้อมนำพระบรมราโชวาทมาเป็นหลักชัยในการขับเคลื่อนภารกิจของกองอาสารักษาดินแดน ตลอดจนนโยบายสำคัญของรัฐบาล และกระทรวงมหาดไทย เพื่อสร้างสังคมที่มั่นคง ปลอดภัย และมีความสุข โดยบรรลุผลสัมฤทธิ์ ทั้งการรักษาความสงบเรียบร้อย และความมั่นคงภายใน การจัดระเบียบสังคม การปราบปรามผู้มีอิทธิพล การป้องกันและแก้ไขปัญหายาเสพติด การอำนวยความสะดวก ดูแลความปลอดภัยประชาชน รวมทั้งดำรงรักษาไว้ซึ่งสถาบันชาติ ศาสนา พระมหากษัตริย์ เพื่อ “บำบัดทุกข์ บำรุงสุข” ให้กับพี่น้องประชาชน และประเทศชาติสืบไป โดยขอให้ยึดหลัก “ทันโลก ทันสมัย ทันท่วงที” เป็นแนวทางปฏิบัติ
น.ส.ไตรศุลี กล่าวว่า วันที่ 10 ก.พ. ของทุกปี เป็นวันคล้ายวันสถาปนากองอาสารักษาดินแดน ซึ่งกรมการปกครอง กระทรวงมหาดไทยจะจัดพิธีสดุดีกองอาสารักษาดินแดน ทั้งในส่วนกลางและส่วนภูมิภาค เป็นประจำทุกปี เพื่อระลึกถึงวีรกรรม และคุณงามความดีของผู้บังคับบัญชา เจ้าหน้าที่ และสมาชิก อส. ที่ปฏิบัติหน้าที่ด้วยความกล้าหาญเสียสละ อุทิศเลือดเนื้อและชีวิต เพื่อรักษาไว้ซึ่งความสงบเรียบร้อย และความมั่นคงของประเทศ
โดยพิธีฯ ในวันนี้ มีผู้บริหารระดับสูงของกระทรวงมหาดไทย และผู้บังคับบัญชากองอาสารักษาดินแดน เข้าร่วม อาทิ นายกองเอก บุญจง วงศ์ไตรรัตน์ ผู้ช่วยรัฐมนตรีประจำกระทรวงมหาดไทย นายกองเอก สมเจตน์ ลิมปะพันธุ์ ที่ปรึกษา รมว.กระทรวงมหาดไท นายกองเอก ชำนาญวิทย์ เตรัตน์ รองปลัดกระทรวงมหาดไทย หัวหน้ากลุ่มภารกิจด้านกิจการความมั่นคงภายใน นายกองเอก ไชยวัฒน์ จุนถิระพงศ์ หัวหน้าฝ่ายอำนวยการ กองบัญชาการกองอาสารักษาดินแดน นายกองเอก พรพจน์ เพ็ญพาส อธิบดีกรมที่ดิน นายกองเอก ภาสกร บุญญลักษม์ อธิบดีกรมป้องกันและบรรเทาสาธารณภัย นายกองเอก นฤชา โฆษาศิวิไลซ์ อธิบดีกรมส่งเสริมการปกครองท้องถิ่น นายกองเอก สมคิด จันทมฤก ผู้ว่าราชการจังหวัดปทุมธานี/ผู้บังคับการกองร้อยอาสารักษาดินแดนจังหวัดปทุมธานี นายกองเอก ชานน วาสิกศิริ ผู้ว่าราชการจังหวัดนครนายก/ผู้บังคับการกองร้อยอาสารักษาดินแดนจังหวัดนครนายก นายกองเอก นิวัฒน์ รุ่งสาคร ผู้ว่าราชการจังหวัดพระนครศรีอยุธยา/ผู้บังคับการกองร้อยอาสารักษาดินแดนจังหวัดพระนครศรีอยุธยา นายกองเอก อโรชา นันทมนตรี ผู้ว่าราชการจังหวัดนครปฐม/ผู้บังคับการกองร้อยอาสารักษาดินแดนจังหวัดนครปฐม ร่วมในพิธี

ที่มา : https://www.thaigov.go.th/news/contents/details/93238