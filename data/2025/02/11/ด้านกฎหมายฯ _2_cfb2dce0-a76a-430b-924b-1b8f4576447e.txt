รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ให้การต้อนรับ ดร.ทาเทียนา เทโปลวา หัวหน้าที่ปรึกษาอาวุโสด้านความยุติธรรม สำนักบริหารกิจการสาธารณะ และผู้เชี่ยวชาญด้านกฎหมายและนโยบายสาธารณะ 


วันอังคารที่ 11 กุมภาพันธ์ 2568
11/02/2568
พิมพ์
รัฐมนตรีว่าการกระทรวงยุติธรรม ให้การต้อนรับ ดร.ทาเทียนา เทโปลวา หัวหน้าที่ปรึกษาอาวุโสด้านความยุติธรรม สำนักบริหารกิจการสาธารณะ และผู้เชี่ยวชาญด้านกฎหมายและนโยบายสาธารณะ
รัฐมนตรีว่าการกระทรวงยุติธรรม ให้การต้อนรับ ดร.ทาเทียนา เทโปลวา หัวหน้าที่ปรึกษาอาวุโสด้านความยุติธรรม สำนักบริหารกิจการสาธารณะ และผู้เชี่ยวชาญด้านกฎหมายและนโยบายสาธารณะ จากองค์การเพื่อความร่วมมือทางเศรษฐกิจและการพัฒนา
ในวันจันทร์ที่ 10 กุมภาพันธ์ 2568 เวลา 09.30 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม ให้การต้อนรับ ดร. ทาเทียนา เทโปลวา หัวหน้าที่ปรึกษาอาวุโสด้านความยุติธรรม สำนักบริหารกิจการสาธารณะ และผู้เชี่ยวชาญด้านกฎหมายและนโยบายสาธารณะ จากองค์การเพื่อความร่วมมือทางเศรษฐกิจและการพัฒนา (Organisation for Economic Co-operation and Development: OECD) พร้อมด้วย ดร. พิเศษ สอาดเย็น ผู้อำนวยการสถาบันเพื่อการยุติธรรมแห่งประเทศไทย ณ ห้องรับรอง ชั้น 11 อาคารกระทรวงยุติธรรม
โดยรัฐมนตรีว่าการกระทรวงยุติธรรม ได้กล่าวแสดงความมุ่งมั่นของประเทศไทยในการขับเคลื่อนประเทศด้วยการส่งเสริมความเข้มแข็งของหลักนิติธรรมผ่านการปฏิรูปรัฐธรรมนูญของประเทศที่ยึดโยงกับสิทธิและการมีส่วนร่วมของประชาชน และการให้ความสำคัญกับระบบกระบวนการยุติธรรมที่มีประชาชนเป็นศูนย์กลาง รวมถึงความมุ่งมั่นของประเทศไทยในการเข้าเป็นสมาชิกของ OECD โดยเล็งเห็นถึงโอกาสในการสร้างความร่วมมือกับประเทศสมาชิก OECD ผ่านการแบ่งปันและสนับสนุนองค์ความรู้และประสบการณ์ที่ดีระหว่างกัน
โดย ดร.ทาเทียนา เทโปลวา กล่าวว่า OECD มีความยินดีที่ได้ทราบถึงความตั้งใจและความมุ่งมั่นของประเทศไทย ซึ่งเป็นประเทศที่อยู่ในกระบวนการเข้าเป็นสมาชิก OECD และพร้อมให้การสนับสนุนประเทศไทยในด้านต่าง ๆ เนื่องจาก OECD เป็นองค์การที่มีความรู้ความเชี่ยวชาญและสามารถให้คำปรึกษาด้านการพัฒนาและยกระดับนโยบายของประเทศบนพื้นฐานของบริบทเฉพาะของแต่ละประเทศ

ที่มา : https://www.thaigov.go.th/news/contents/details/93280