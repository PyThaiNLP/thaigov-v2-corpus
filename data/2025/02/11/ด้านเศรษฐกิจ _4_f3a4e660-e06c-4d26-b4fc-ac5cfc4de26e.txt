รัฐบาลไทย-ข่าวทำเนียบรัฐบาล-SME D Bank ให้มากกว่าเงินทุน ต่อยอดสินเชื่อ “SME Green Productivity” ผุดโครงการปูพรมยกระดับเอสเอ็มอีทุกภูมิภาคพัฒนาสู่ธุรกิจสีเขียวอย่างแท้จริง  


วันอังคารที่ 11 กุมภาพันธ์ 2568
11/02/2568
พิมพ์
SME D Bank ให้มากกว่าเงินทุน ต่อยอดสินเชื่อ “SME Green Productivity” ผุดโครงการปูพรมยกระดับเอสเอ็มอีทุกภูมิภาคพัฒนาสู่ธุรกิจสีเขียวอย่างแท้จริง
SME D Bank ต่อยอดโครงการสินเชื่อ “SME Green Productivity” ปูพรมจัดกิจกรรมยกระดับเพิ่มศักยภาพผู้ประกอบการเอสเอ็มอี หนุนเข้าถึงความรู้และเครื่องมือ สนับสนุนให้ก้าวสู่อุตสาหกรรมสีเขียวได้อย่างแท้จริง กำหนดจัด 10 ครั้ง ในทุกภูมิภาค
นายพิชิต มิทราวงศ์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank  เปิดเผยว่า จากที่ธนาคารได้ออกผลิตภัณฑ์สินเชื่อ “SME Green Productivity” วงเงิน 15,000 ล้านบาท  เมื่อช่วงปลายปี 2567 ที่ผ่านมา อัตราดอกเบี้ยเพียง 3% ต่อปี คงที่ตลอด 3 ปีแรก วงเงินกู้สูงสุด 10 ล้านบาท ผ่อนชำระนานสูงสุด 10 ปี เพื่อสนับสนุนเงินทุนให้ผู้ประกอบการเอสเอ็มอี นำไปพัฒนาธุรกิจสู่อุตสาหกรรมสีเขียว ตามนโยบายรัฐบาล  ซึ่งได้การตอบรับอย่างดียิ่ง ขณะนี้ พาเข้าถึงแหล่งทุนในสินเชื่อนี้แล้วมากกว่า 1,000 ราย วงเงินกว่า 6,000 ล้านบาท
ทั้งนี้ เพื่อต่อยอดการสนับสนุนผู้ประกอบการที่ได้รับสินเชื่อดังกล่าวไปแล้วและผู้ประกอบการทั่วไป ให้ก้าวสู่การเป็นธุรกิจสีเขียวอย่างแท้จริง รวมถึง สอดคล้องตรงกับวัตถุประสงค์ของสินเชื่อ SME Green Productivity ตามมติคณะรัฐมนตรี (ครม.)  SME D Bank จึงร่วมกับหน่วยงานพันธมิตรต่าง ๆ เช่น สำนักงานส่งเสริมวิสาหกิจขนาดกลางและขนาดย่อม  องค์การบริหารจัดการก๊าซเรือนกระจก (องค์การมหาชน)  สภาอุตสาหกรรมแห่งประเทศไทย หอการค้าไทยและสภาหอการค้าแห่งประเทศไทย กรมส่งเสริมอุตสาหกรรม และกรมโรงงาน เป็นต้น  ดำเนินโครงการ “ยกระดับผู้ประกอบการ SME Green Productivity เพื่อการพัฒนาธุรกิจอย่างยั่งยืน”  ด้วยการจัดกิจกรรมเติมความรู้เชิงลึก และให้คำปรึกษา รวมถึง มอบเครื่องมือ เพื่อผลักดันให้สามารถยกระดับสู่อุตสาหกรรมสีเขียวอย่างแท้จริง กำหนัดจัดในทุกภูมิภาคทั่วประเทศ รวม 10 ครั้ง ควบคู่กันระหว่างออนไซต์และออนไลน์ ด้วยการจัดเตรียมความรู้และสิทธิประโยชน์มากมายไว้รองรับ เช่น วิธีประเมิน Carbon Footprint พร้อมเครื่องมือ   Workshop คำนวณลดก๊าซเรือนกระจก  กระบวนการลดก๊าซเรือนกระจก และสิทธิประโยชน์จาก DX Point นำไปใช้ยกระดับธุรกิจจากแพลตฟอร์ม DX by SME D Bank เป็นต้น
กำหนดการจัด ได้แก่
• ภาคกลางและตะวันออก = 13 ก.พ. 68 : กรุงเทพฯ , 19 ก.พ. 68 : จันทบุรี , 21 ก.พ. 68 : สมุทรปราการ  , 25 ก.พ. 68 : พระนครศรีอยุธยา    , 7 มี.ค.  68 : สมุทรสาคร
• ภาคเหนือ = 4 มี.ค. 68 : เชียงใหม่
• ภาคอีสาน = 27 ก.พ. 68 : อุบลราชธานี ,  6 มี.ค. 68 : สกลนคร
• ภาคใต้ =  5 มี.ค. 68 : ภูเก็ต ,  11 มี.ค.68 : สงขลา
แจ้งความประสงค์เข้าร่วมกิจกรรมผ่านแพลตฟอร์ม  "DX by SME D Bank"  (dx.smebank.co.th)  สอบถามข้อมูลเพิ่มเติม 02-265-4978 , 02-265-4604 , 02-265-3882 , 02-265-3192  หรือ Call Center 1357

ที่มา : https://www.thaigov.go.th/news/contents/details/93268