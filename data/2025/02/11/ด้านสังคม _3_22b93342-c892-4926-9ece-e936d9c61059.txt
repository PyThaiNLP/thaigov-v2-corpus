รัฐบาลไทย-ข่าวทำเนียบรัฐบาล-“วราวุธ” กำชับทีม พม. เยี่ยมบ้าน 5 คนไทยกลับจากอิสราเอล ย้ำ ช่วยเหลือสิทธิสวัสดิการสังคม-เยียวยาจิตใจ


วันอังคารที่ 11 กุมภาพันธ์ 2568
“วราวุธ” กำชับทีม พม. เยี่ยมบ้าน 5 คนไทยกลับจากอิสราเอล ย้ำ ช่วยเหลือสิทธิสวัสดิการสังคม-เยียวยาจิตใจ
“วราวุธ” กำชับทีม พม. เยี่ยมบ้าน 5 คนไทยกลับจากอิสราเอล ย้ำ ช่วยเหลือสิทธิสวัสดิการสังคม-เยียวยาจิตใจ
วันที่ 11 กุมภาพันธ์ 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ศูนย์เร่งรัดจัดการสวัสดิภาพประชาชน (ศรส.) กระทรวง พม. ได้รายงานความคืบหน้าการติดตามให้ความช่วยเหลือ 5 คนไทยที่ได้รับการปล่อยตัวจากกลุ่มฮามาส เดินทางกลับจากอิสราเอลถึงไทยและเดินทางกลับภูมิลำเนาแล้ว ว่า คนไทยทั้ง 5 คน ประกอบด้วย 1) นายวัชระ ศรีอ้วน ภูมิลำเนาเป็นชาว จ.อุดรธานี 2) นายสุระศักดิ์ ลำเนา ภูมิลำเนาเป็นชาว จ.อุดรธานี 3) นายพงษ์ศักดิ์ แทนนา ภูมิลำเนาเป็นชาว จ.บุรีรัมย์ 4) นายเสถียร สุวรรณคำ ภูมิลำเนาเป็นชาว จ.หนองบัวลำภู 5) นายบรรณวัชร แซ่ท้าว ภูมิลำเนาเป็นชาว จ.น่าน ได้อยู่พร้อมหน้าพร้อมตากับครอบครัวเรียบร้อย ทางพัฒนาสังคมและความมั่นคงของมนุษย์จังหวัด (พมจ.) ได้แก่ พมจ.อุดรธานี บุรีรัมย์ หนองบัวลำภู และน่าน พร้อมทีม พม.หนึ่งเดียวจังหวัดได้ลงพื้นที่เยี่ยมทุกครอบครัวแล้ว เพื่อให้ ทีมสหวิชาชีพ โดยมีนักสังคมสงเคราะห์ของกระทรวง พม. เข้าพูดคุยเยียวยาจิตใจ ให้กำลังใจ สอบถามข้อเท็จจริงเพื่อการประเมินทางสังคม สำหรับการให้ความช่วยเหลือเยียวยาตามสิทธิสวัสดิการสังคมต่างๆ ของกระทรวง พม. นั้น อาทิ เงินสงเคราะห์ผู้ประสบปัญหาทางสังคมกรณีฉุกเฉิน และเงินสงเคราะห์ต่างๆ อีกทั้งประสานความช่วยเหลือเรื่องต่างๆ กับหน่วยงานที่เกี่ยวข้องในพื้นที่ให้ความช่วยเหลือด้านอื่นๆเพิ่มเติม
คนไทยรายที่ 1 นายวัชระ ศรีอ้วน อายุ 34 ปี มีภูมิลำเนาอยู่ที่อำเภอกุมภวาปี จังหวัดอุดรธานี มีสมาชิกในครอบครัว ประกอบด้วย บิดา มารดา น้องชาย ทั้งสามคนมีอาชีพเกษตรกร ทำไร่ ทำนา และกรีดยาง และบุตรสาวกำลังศึกษาชั้นประถมศึกษาปีที่ 3 ภรรยาเสียชีวิตแล้ว
คนไทยรายที่ 2 นายสุระศักดิ์ ลำเนา อายุ 30 มีภูมิลำเนาอยู่ที่อำเภอบ้านดุง จังหวัดอุดรธานี มีสมาชิกในครอบครัว ประกอบด้วย มารดา มีอาชีพเกษตรกร ทำไร่ ทำนา และช่างเย็บผ้า บิดาเสียชีวิต น้องชาย เป็นทหารเกณฑ์ และน้องสาว กำลังศึกษาชั้นมัธยมศึกษาตอนต้น โดยนายสุระศักดิ์ เป็นผู้หารายได้หลักเพื่อส่งเงินให้ทางครอบครัว
คนไทยรายที่ 3 นายพงษ์ศักดิ์ แทนนา อายุ 35 ปี มีภูมิลำเนาอยู่ที่อำเภอนาโพธิ์ จังหวัดบุรีรัมย์ มีสมาชิกในครอบครัวประกอบด้วย บิดา มีอาชีพเก็บของเก่าขาย ทำการเกษตร ซึ่งมีที่ดินทำกิน 12 ไร่ ไม่มีหนี้สิน
คนไทยรายที่ 4 นายเสถียร สุวรรณคำ อายุ 35 ปี  มีภูมิลำเนาอยู่ที่อำเภอเมือง จังหวัดหนองบัวลำภู มีสมาชิกในครอบครัวประกอบด้วย บิดา มารดา นัองสาวมีอาชีพเป็นพนักงานบริษัท และหลานสาวกำลังศึกษาชั้นประถมศึกษาปีที่ 3 ซึ่งครอบครัวมีอาชีพเกษตรกรทำนา ซึ่งมีที่ดินทำกิน 10 ไร่ มีภาระหนี้สิน ขณะที่ถูกจับเป็นตัวประกันนาน 15 เดือนนั้น ถูกทำร้ายร่างกายจนได้รับบาดเจ็บใต้ตา แต่มีแพทย์คอยรักษาจนอาการหายดี
และคนไทยรายที่ 5 นายบรรณวัชร แซ่ท้าว อายุ 27 ปี มีภูมิลำเนาอยู่ที่จังหวัดน่าน มีสมาชิกในครอบครัวประกอบด้วย บิดา มารดา ภรรยา  บุตร 3 คน โดย นายบรรณวัชร เป็นเสาหลักของครอบครัว
อย่างไรก็ตาม กระทรวง พม. พร้อมให้ความช่วยเหลือทุกครอบครัว ซึ่งหากต้องการความช่วยเหลือเร่งด่วน สามารถติดต่อได้ตลอด 24 ชั่วโมง ผ่าน สายด่วน พม. โทร. 1300 ของศูนย์เร่งรัดจัดการสวัสดิภาพประชาชน (ศรส.)
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว
#วราวุธศิลปอาชา #ศบปภ #อิสราเอล #ฮามาส #คนไทยถูกปล่อยตัว #ฉนวนกาซา

ที่มา : https://www.thaigov.go.th/news/contents/details/93270