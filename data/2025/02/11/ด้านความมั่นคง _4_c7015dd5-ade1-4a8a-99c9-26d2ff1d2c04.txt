รัฐบาลไทย-ข่าวทำเนียบรัฐบาล-พิพัฒน์ ย้ำ โค้งสุดท้าย! ต่ออายุใบอนุญาตทำงาน  แรงงาน 4 สัญชาติ กัมพูชา ลาว เมียนมา และเวียดนาม  ภายใน 13 ก.พ. 68 เท่านั้น


วันอังคารที่ 11 กุมภาพันธ์ 2568
11/02/2568
พิมพ์
พิพัฒน์ ย้ำ โค้งสุดท้าย! ต่ออายุใบอนุญาตทำงาน  แรงงาน 4 สัญชาติ กัมพูชา ลาว เมียนมา และเวียดนาม  ภายใน 13 ก.พ. 68 เท่านั้น
นายพิพัฒน์ รัชกิจประการ รัฐมนตรีว่าการกระทรวงแรงงาน เปิดเผยว่า จากที่กระทรวงแรงงาน เปิดให้แรงงาน 4 สัญชาติ กัมพูชา ลาว เมียนมา และเวียดนาม ที่ได้รับอนุญาตทำงานถึงวันที่ 13 กุมภาพันธ์ 2568
ยื่นขอต่ออายุใบอนุญาตทำงานในลักษณะ MOU ขณะนี้มีนายจ้างที่จ้างแรงงานสัญชาติกัมพูชาและเมียนมาได้ดำเนินการยื่นบัญชีรายชื่อความต้องการจ้างคนต่างด้าวเพียงประมาณ 1.6 ล้านคน จากจำนวนประมาณ 2.4 ล้านคน กระทรวงแรงงาน ขอย้ำเตือนให้นายจ้างสถานประกอบการเร่งดำเนินการยื่นบัญชีรายชื่อฯ ให้ทันภายในวันที่ 13 กุมภาพันธ์ 2568 หากพ้นระยะเวลาที่กำหนด กระทรวงแรงงาน จะส่งชุดเฉพาะกิจ “ไตรเทพพิทักษ์” ลงพื้นที่ตรวจสอบ ป้องปราม ชี้แนะ จับกุม แรงงานข้ามชาติและนายจ้าง สถานประกอบการ ที่ไม่ปฏิบัติตามกฎหมายและแย่งอาชีพคนไทยอย่างเคร่งครัด หากพบคนต่างด้าวทำงานโดยไม่มีใบอนุญาตทำงาน หรือทำงานนอกเหนือจากที่มีสิทธิจะทำได้ มีโทษปรับตั้งแต่ 5,000 – 50,000 บาท และถูกส่งกลับประเทศต้นทาง รวมถึงห้ามขอใบอนุญาตทำงานเป็นเวลา 2 ปี นับตั้งแต่วันที่ได้รับโทษ  และนายจ้างซึ่งรับคนต่างด้าวไม่มีใบอนุญาตทำงานเข้าทำงานหรือให้คนต่างด้าวทำงานนอกเหนือจากที่มีสิทธิจะทำได้ มีโทษปรับตั้งแต่ 10,000 - 100,000 บาท ต่อคนต่างด้าวที่จ้างหนึ่งคน กรณีกระทำความผิดซ้ำต้องระวางโทษจำคุกไม่เกิน 1 ปี หรือปรับตั้งแต่ 50,000 - 200,000 บาทต่อคนต่างด้าวที่จ้างหนึ่งคน หรือทั้งจำทั้งปรับ และห้ามนายจ้างจ้างคนต่างด้าวทำงานเป็นเวลา 3 ปี นับแต่วันที่ศาลมีคำพิพากษาถึงที่สุดให้ลงโทษ
ด้านนายสมชาย มรกตศรีวรรณ อธิบดีกรมการจัดหางาน กล่าวว่า สำหรับนายจ้างที่จ้างแรงงานสัญชาติกัมพูชา และสัญชาติเมียนมาที่ยังไม่ได้ดำเนินการต่ออายุใบอนุญาตทำงาน ให้ยื่นบัญชีรายชื่อความต้องการจ้างคนต่างด้าว ผ่านระบบอิเล็กทรอนิกส์ โดยแรงงานสัญชาติกัมพูชายื่นที่เว็บไซต์ cam.doe.go.th และแรงงานสัญชาติเมียนมา ที่เว็บไซต์ mou2024.doe.go.th ภายในวันที่ 13 กุมภาพันธ์ 2568 ซึ่งในระหว่างดำเนินการตามขั้นตอนการต่ออายุใบอนุญาตทำงาน จะได้รับอนุญาตอยู่ในราชอาณาจักรและทำงานชั่วคราวอีก 6 เดือน เพื่อดำเนินการตามขั้นตอนให้แล้วเสร็จ โดยจะได้รับอนุญาตให้ทำงานถึงวันที่ 13 กุมภาพันธ์ 2570 และต่ออายุได้อีกครั้ง เป็นระยะเวลา 2 ปี ส่วนแรงงานสัญชาติลาว และเวียดนาม ต้องเดินทางกลับประเทศต้นทางภายในวันที่ 13 กุมภาพันธ์ 2568 และหากต้องการกลับเข้ามาทำงานในประเทศไทยต้องดำเนินการตามระบบ MOU ปกติ หรือดำเนินตามมติ ครม. เมื่อวันที่ 4 กุมภาพันธ์ 2568 ซึ่งจะมีเวลาดำเนินการด้านเอกสาร และยื่นคำขออนุญาตทำงานภายใน 13 พฤษภาคม 2568 โดยจะได้รับอนุญาตให้ทำงานถึงวันที่ 13 กุมภาพันธ์ 2569 หากนายจ้างไม่ดำเนินการตามขั้นตอนดังกล่าว การอนุญาตให้อยู่ในราชอาณาจักรและใบอนุญาตทำงานจะสิ้นสุดลง และแรงงานต่างด้าวต้องเดินทางกลับประเทศต้นทาง สำหรับนายจ้าง/สถานประกอบการ และแรงงานต่างชาติที่ต้องการสอบถามข้อมูลเพิ่มเติมสามารถติดต่อได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/93242