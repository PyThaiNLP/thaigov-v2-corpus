รัฐบาลไทย-ข่าวทำเนียบรัฐบาล-ออมสิน ชวนใช้ MyMo Secure Plus ป้องกันถูกมิจฉาชีพดูดเงินออกจากแอป เหมาะกับผู้สูงวัยและลูกค้าที่เน้นฝากเงินไม่เน้นทำธุรกรรม ให้เงินฝากปลอดภัยขั้นสุด


วันพุธที่ 5 กุมภาพันธ์ 2568
05/02/2568
พิมพ์
ออมสิน ชวนใช้ MyMo Secure Plus ป้องกันถูกมิจฉาชีพดูดเงินออกจากแอป เหมาะกับผู้สูงวัยและลูกค้าที่เน้นฝากเงินไม่เน้นทำธุรกรรม ให้เงินฝากปลอดภัยขั้นสุด
MyMo Secure Plus เป็นโหมดให้บริการบนแอป MyMo ที่ช่วยลดความเสียหายจากการสูญเสียทรัพย์ของลูกค้าธนาคารออมสิน โดยลูกค้าที่กดเลือกใช้โหมด MyMo Secure Plus บนแอป MyMo จะไม่สามารถโอนเงินจากบัญชีเงินฝากธนาคารออมสินของตน ไปยังบัญชีผู้อื่นได้ทั้งสิ้น
นายวิทัย รัตนากร ผู้อำนวยการธนาคารออมสิน เปิดเผยว่า ธนาคารเล็งเห็นถึงความจำเป็นที่ต้องเร่งออกมาตรการป้องกันความเสียหายทางการเงินให้กับลูกค้าที่ใช้บริการทำธุรกรรมผ่านแอปพลิเคชันของธนาคาร ด้วยปัจจุบันเล่ห์เหลี่ยมมิจฉาชีพมีหลากหลายรูปแบบ ทั้งที่สวมรอยเป็นคอลเซนเตอร์หน่วยงานต่าง ๆ แอบอ้างข่มขู่ทางโทรศัพท์ การออกจดหมายปลอม ตลอดจนการส่งข้อความล่อลวงให้กดลิงก์เว็บไซต์ปลอม ซึ่งหากหลงเชื่อทำตามจะทำให้มิจฉาชีพสามารถเข้าถึงบัญชีเงินฝากของลูกค้าและถอนหรือโอนเงินออกไปได้โดยลูกค้าไม่รู้ตัว เป็นต้น ทำให้ประชาชนหลงเชื่อเป็นจำนวนมากซึ่งส่วนใหญ่เป็นผู้สูงอายุ ต้องสูญเสียเงินฝากก้อนสุดท้ายด้วยความตกใจกลัว หรือโดยรู้เท่าไม่ถึงการณ์
MyMo Secure Plus เป็นโหมดให้บริการบนแอป MyMo ที่ช่วยลดความเสียหายจากการสูญเสียทรัพย์ของลูกค้าธนาคารออมสิน โดยลูกค้าที่กดเลือกใช้โหมด MyMo Secure Plus บนแอป MyMo จะไม่สามารถโอนเงินจากบัญชีเงินฝากธนาคารออมสินของตน ไปยังบัญชีผู้อื่นได้ทั้งสิ้น จึงช่วยลดความสูญเสียได้ในกรณีที่ลูกค้าเกิดพลาดกดลิงก์ที่แนบมากับข้อความใด ๆ หรือกรณีโทรศัพท์มือถือโดนแฮก หรือโดนรีโมตควบคุมจากระยะไกล โดยลูกค้าที่เลือกใช้โหมด MyMo Secure Plus ยังคงสามารถใช้บริการ Mobile Banking อื่น ๆ ได้เช่นเดียวกับแอป MyMo โหมดปกติ และยังสามารถโอนเงินไปยังบัญชีชื่อตนเองที่มีอยู่กับธนาคารอื่นได้เมื่อมีเหตุจำเป็น  ต้องใช้เงิน หรือเมื่อลูกค้าได้ไตร่ตรองอย่างรอบคอบและระมัดระวังที่สุดแล้ว ซึ่งเหมาะอย่างยิ่งสำหรับลูกค้าเงินฝากระยะยาว ที่ไม่มีความจำเป็นต้องทำธุรกรรมโอนเงินเข้า-ออกเป็นประจำ หรือไม่มีการชำระค่าสินค้าและบริการทาง Mobile Banking ทั้งนี้ ผู้สนใจสามารถกดเปิดโหมด MyMo Secure Plus บนแอป MyMo ได้ด้วยตนเอง ตั้งแต่บัดนี้เป็นต้นไป
ภายใต้สถานการณ์ภัยมิจฉาชีพในปัจจุบัน ธนาคารออมสิน ขอย้ำว่า ธนาคารไม่มีนโยบายให้ผู้บริหาร หรือพนักงานโทรศัพท์สอบถามข้อมูลทางการเงิน และข้อมูลส่วนบุคคล รวมถึงการส่งจดหมายอิเล็กทรอนิกส์เพื่อให้กดลิงก์หรือดำเนินการใด ๆ ทุกกรณี ทั้งนี้ หากได้รับการติดต่อโดยแอบอ้างชื่อธนาคาร หรือมีความไม่แน่ใจต้องตรวจสอบด้วยตนเองทุกครั้งกับช่องทางของธนาคาร อาทิ เว็บไซต์ www.gsb.or.th, แอปพลิเคชัน MyMo, เฟซบุ๊ก GSB Society, LINE Official Account : GSB NOW และหากพบธุรกรรมผิดปกติให้ติดต่อ GSB Contact Center 1115 กด 6 หรือสาขาของธนาคารออมสิน หรือแจ้งความร้องทุกข์ต่อเจ้าหน้าที่ตำรวจในท้องที่ทันที
https://www.facebook.com/photo/?fbid=1042626654572501&set=a.645099374325233

ที่มา : https://www.thaigov.go.th/news/contents/details/93068