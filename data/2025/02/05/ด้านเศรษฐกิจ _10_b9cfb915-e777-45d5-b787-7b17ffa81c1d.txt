รัฐบาลไทย-ข่าวทำเนียบรัฐบาล-ธ.ก.ส. จับมือ Agricultural Promotion Bank สปป. ลาว ยกระดับการให้บริการทางการเงินระหว่างประเทศ


วันพุธที่ 5 กุมภาพันธ์ 2568
05/02/2568
พิมพ์
ธ.ก.ส. จับมือ Agricultural Promotion Bank สปป. ลาว ยกระดับการให้บริการทางการเงินระหว่างประเทศ
ธ.ก.ส. และ APB ลงนาม MOU เสริมสร้างความร่วมมือทางธุรกิจการบริการทางการเงิน พร้อมเปิดตัวบริการโอนเงินระหว่างประเทศไทยและลาว อำนวยความสะดวกประชาชนของ สปป.ลาว ที่ได้รับอนุญาตจาก ก.แรงงานฯ สปป.ลาว ให้เข้ามาทำงานในไทย สามารถโอนเงินกลับประเทศอย่างรวดเร็ว
วันนี้ (5 กุมภาพันธ์ 2568) ธนาคารเพื่อการเกษตรและสหกรณ์การเกษตร (ธ.ก.ส.) และ ธนาคารส่งเสริมกสิกรรมแห่งสาธารณรัฐประชาธิปไตยประชาชนลาว (Agricultural Promotion Bank : APB) ร่วมลงนามบันทึกความเข้าใจ (MOU) เพื่อเสริมสร้างความร่วมมือทางธุรกิจในการบริการทางการเงิน พร้อมเปิดตัวบริการโอนเงินระหว่างประเทศไทยและลาว เพื่ออำนวยความสะดวกให้ประชาชนของสาธารณรัฐประชาธิปไตยประชาชนลาว (สปป.ลาว) ที่ได้รับอนุญาตจากกระทรวงแรงงานและสวัสดิการสังคม สปป.ลาว ให้เข้ามาทำงานในประเทศไทย สามารถโอนเงินกลับประเทศได้อย่างรวดเร็ว ปลอดภัย และประหยัดค่าใช้จ่ายมากยิ่งขึ้น และโอนเงินไปยังบัญชีปลายทางโดยอัตโนมัติในอัตราค่าธรรมเนียมต่ำ โดยไม่ต้องเดินทางมาที่สาขา พร้อมต่อยอดความร่วมมือในการพัฒนาผลิตภัณฑ์และบริการทางการเงินดิจิทัลที่ครบวงจร ตอบโจทย์ทุกความต้องการของลูกค้าทั้งสองประเทศ ควบคู่กับการสนับสนุนการสร้างพื้นฐานระบบการเงินที่มั่นคงและมีประสิทธิภาพในภูมิภาคเอเชียแปซิฟิก เพื่อไปสู่อนาคตทางการเงินที่แข็งแกร่งระหว่างไทย-ลาว โดยมีท่านพงไซศักดิ์ อินถาลาด รองรัฐมนตรีว่าการกระทรวงแรงงานและสวัสดิการสังคม สปป.ลาว นางสาวมรกต ศรีสวัสดิ์ เอกอัครราชทูตไทย ณ เวียงจันทน์ ผู้บริหารระดับสูงจาก ธ.ก.ส. และ APB ร่วมเป็นสักขีพยาน ณ โรงแรมดอนจัน พาเลซ นครหลวงเวียงจันทน์ สปป.ลาว
นายฉัตรชัย ศิริไล ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) กล่าวว่า ความร่วมมือระหว่าง ธ.ก.ส. และ APB ในครั้งนี้ ถือเป็นก้าวสำคัญในการพัฒนาธุรกิจของธนาคารในภูมิภาคเอเชียตะวันออกเฉียงใต้ โดยมุ่งสนับสนุนการขับเคลื่อนการเงินยุคดิจิทัล ยกระดับคุณภาพชีวิต ด้วยการอำนวยความสะดวกให้กับประชาชน สปป.ลาว ที่ได้รับอนุญาตจากกระทรวงแรงงานและสวัสดิการสังคม สปป.ลาว ให้เข้ามาทำงานในประเทศไทยให้สามารถโอนเงินกลับประเทศได้อย่างสะดวก รวดเร็ว และปลอดภัย ทั้งผู้โอนและผู้รับโอนตามมาตรฐานสากลในอัตราค่าธรรมเนียมต่ำ โดยสามารถแจ้งให้ ธ.ก.ส. โอนเงินเดือนตามจำนวนที่ต้องการโอนอัตโนมัติกลับไปที่บัญชีของธนาคาร APB ใน สปป.ลาว ได้ทันที โดยไม่ต้องเดินทางมาทำธุรกรรมที่สาขาทุกครั้งในอัตราค่าธรรมเนียมพิเศษ นอกจากนี้
ธ.ก.ส. เตรียมเปิดบริการโอนเงินระหว่างประเทศผ่านแอปพลิเคชัน BAAC Mobile เพื่ออำนวยความสะดวกให้กับประชาชน สปป.ลาว สามารถโอนเงินกลับประเทศได้อย่างสะดวกมากยิ่งขึ้นในเร็ว ๆ นี้ รวมถึงจะร่วมมือกันพัฒนาบุคลากรที่สอดคล้องกับยุทธศาสตร์ธนาคารในด้านการเพิ่มขีดความสามารถบุคลากรและกระบวนการทำงานที่สำคัญ เพื่อให้การบริหารจัดการองค์กรมีประสิทธิภาพ รองรับการเปลี่ยนแปลงในอนาคต และทั้งสองธนาคารยังพร้อมต่อยอดความร่วมมือในด้านธุรกิจ ด้วยการพัฒนาผลิตภัณฑ์และบริการทางการเงินดิจิทัลอื่น ๆ เช่น QR Cross Border Payment ผ่านแอปพลิเคชัน BAAC Mobile รวมถึงการให้บริการบัตรเดบิตแบบมีประกันภัย เพื่ออำนวยความสะดวกให้กับลูกค้าทั้งสองประเทศต่อไป
นอกจากนี้ การร่วมมือในครั้งนี้ ยังถือเป็นส่วนหนึ่งของการเตรียมขยายความร่วมมือในระดับสากล ผ่านการเป็นสมาชิกของสมาคมสินเชื่อการเกษตรและชนบทแห่งภาคพื้นเอเชียแปซิฟิก (Asia-Pacific Rural and Agricultural Credit Association : APRACA) เพื่อผนึกกำลังในการเสริมสร้างความเข้มแข็งระบบการเงินในภูมิภาคและสร้างการเติบโตให้กับธนาคารไปสู่การเป็นธนาคารดิจิทัลระดับสากลอย่างยั่งยืนไปพร้อมกัน
https://www.facebook.com/share/p/15d4eetoNg/

ที่มา : https://www.thaigov.go.th/news/contents/details/93065