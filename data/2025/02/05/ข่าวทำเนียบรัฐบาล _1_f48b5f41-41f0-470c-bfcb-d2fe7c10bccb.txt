รัฐบาลไทย-ข่าวทำเนียบรัฐบาล-นายวีระพงษ์ ประภา ผู้แทนการค้าไทย หารือร่วมกับที่ปรึกษาฝ่ายเศรษฐกิจ สถานเอกอัครราชทูตเครือรัฐออสเตรเลียประจำประเทศไทย เน้นย้ำการส่งเสริมความร่วมมือเพื่อการพัฒนาที่ยั่งยืน 


วันพุธที่ 5 กุมภาพันธ์ 2568
นายวีระพงษ์ ประภา ผู้แทนการค้าไทย หารือร่วมกับที่ปรึกษาฝ่ายเศรษฐกิจ สถานเอกอัครราชทูตเครือรัฐออสเตรเลียประจำประเทศไทย เน้นย้ำการส่งเสริมความร่วมมือเพื่อการพัฒนาที่ยั่งยืน
แลกเปลี่ยนองค์ความรู้และนวัตกรรมเพื่อผู้ประกอบการไทย และสนับสนุนการเข้าเป็นสมาชิก OECD ของไทย
เมื่อวันที่ 4 กุมภาพันธ์ 2568 เวลา 10.00 น. ณ ห้องรับรอง 2 ตึกนารีสโมสร ทำเนียบรัฐบาล Miss Katie Francis ที่ปรึกษาฝ่ายเศรษฐกิจ สถานเอกอัครราชทูตเครือรัฐออสเตรเลียประจำประเทศไทย ได้เข้าพบและหารือกับ นายวีระพงษ์ ประภา ผู้แทนการค้าไทย โดยมีสาระสำคัญ ดังนี้
ผู้แทนการค้าไทยได้เน้นย้ำถึงความสัมพันธ์อันยาวนานและแน่นแฟ้นระหว่างไทยและออสเตรเลีย ซึ่งมีรากฐานจากความร่วมมือด้านต่าง ๆ อาทิ การค้า การลงทุน และการพัฒนาในระดับภูมิภาค และแสดงความพร้อมในการยกระดับความร่วมมือทางเศรษฐกิจระหว่างไทยและออสเตรเลียโดยเฉพาะภายใต้กรอบยุทธศาสตร์ทางเศรษฐกิจเอเชียตะวันออกเฉียงใต้สู่ปี ค.ศ. 2040ของออสเตรเลีย (Invested: Australia’s Southeast Asia Economic Strategy to 2040) ซึ่งมุ่งเพิ่มความตระหนักรู้ การเสริมสร้างขีดความสามารถทางการแข่งขัน และการส่งเสริมการค้าการลงทุนระหว่างออสเตรเลียกับภูมิภาคเอเชียตะวันออกเฉียงใต้
การหารือครั้งนี้ ถือเป็นโอกาสสำคัญในการต่อยอดความร่วมมือที่มีอยู่ของไทยและออสเตรเลีย และเปิดประตูสู่ความร่วมมือในสาขายุทธศาสตร์ที่ไทยให้ความสำคัญ อาทิ เทคโนโลยีการเกษตร พลังงานหมุนเวียนเศรษฐกิจดิจิทัล ตลอดจนการเสริมสร้างศักยภาพของภาคเอกชนไทย โดยเฉพาะกลุ่ม SME ในการรับมือกับ
การเปลี่ยนแปลงสภาพภูมิอากาศ
ที่ปรึกษาฝ่ายเศรษฐกิจฯ ได้แสดงความพร้อมในการส่งเสริมความร่วมมือผ่านโครงการต่าง ๆ ที่สนับสนุนการพัฒนาที่ยั่งยืน การเปลี่ยนผ่านสู่เศรษฐกิจสีเขียว และการแลกเปลี่ยนองค์ความรู้ โดยเฉพาะด้านนวัตกรรม
และเทคโนโลยีการเกษตร (AgTech) ซึ่งออสเตรเลียมีความถนัดและเชี่ยวชาญ อาทิ อุตสาหกรรมนมและผลิตภัณฑ์นม
นอกจากนี้ ออสเตรเลียยังพร้อมสนับสนุนไทยในการเข้าร่วมเป็นสมาชิกองค์การเพื่อความร่วมมือทางเศรษฐกิจและการพัฒนา (OECD) ผ่านความร่วมมือเพื่อเสริมสร้างศักยภาพและความรู้ความเข้าใจเกี่ยวกับกฎระเบียบและมาตรฐานของ OECD อาทิ ด้านการแข่งขันทางการค้า และการคุ้มครองผู้บริโภค รวมถึงโครงการ Master Class เพื่อฝึกอบรมหน่วยงานภาครัฐของไทยเกี่ยวกับแนวปฏิบัติและนโยบายของ OECD
ทั้งสองฝ่ายยังได้หารือถึงการขยายความร่วมมือภายใต้ความตกลงการค้าเสรีไทย-ออสเตรเลีย (Thailand-Australia Free Trade Agreement: TAFTA) ซึ่งครบรอบ 20 ปีในปีนี้ และมีบทบาทสำคัญในการส่งเสริมการค้าการลงทุนระหว่างสองประเทศ โดยทั้งสองฝ่ายพร้อมที่จะผลักดันการแลกเปลี่ยนองค์ความรู้ เทคโนโลยี และการจับคู่ทางธุรกิจระหว่างภาคเอกชนไทยและออสเตรเลีย โดยเฉพาะสาขาพลังงานหมุนเวียน (Renewable Energy) และเศรษฐกิจสีเขียว (Green Economy) ซึ่งต่อยอดจากโครงการของออสเตรเลียที่นำนักธุรกิจและผู้ประกอบการด้านพลังงานสะอาดและความยั่งยืนมาเยือนไทย เพื่อเพิ่มโอกาสความร่วมมือให้ครอบคลุมถึง SMEs และ startup ของไทย นอกจากนี้ ทั้งสองฝ่ายเห็นพ้องว่าการเข้าร่วมเป็นสมาชิก OECD จะเป็นประโยชน์อย่างยิ่งต่อการพัฒนาเศรษฐกิจของไทย ซึ่งจะอำนวยความสะดวกในการค้าและการลงทุน และยกระดับมาตรฐานและแนวปฏิบัติที่ดีในการประกอบธุรกิจ
ผู้แทนการค้าไทยได้แสดงความขอบคุณต่อการสนับสนุนจากออสเตรเลีย พร้อมแสดงความเชื่อมั่นว่าองค์ความรู้ ประสบการณ์ และความเชี่ยวชาญของออสเตรเลียจะช่วยเสริมสร้างศักยภาพของทั้งภาครัฐและภาคเอกชนของไทย ในการปรับตัวและยกระดับมาตรฐานสู่ระดับสากล ซึ่งจะเป็นประโยชน์ต่อประเทศไทย และเสริมสร้างความสัมพันธ์ที่แน่นแฟ้นระหว่างไทยและพันธมิตรของไทย เช่น ออสเตรเลีย ต่อไป

ที่มา : https://www.thaigov.go.th/news/contents/details/93084