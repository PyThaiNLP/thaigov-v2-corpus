รัฐบาลไทย-ข่าวทำเนียบรัฐบาล-ยาเสพติดต้องสิ้นซาก รัฐบาลเร่งปฏิบัติการ กวาดล้างพร้อมตัดต้นตอ สั่งเผามากถึง 27,510 กก. พร้อมถ่ายทอดสดให้ประชาชนร่วมจับตาพรุ่งนี้ 


วันพุธที่ 5 กุมภาพันธ์ 2568
05/02/2568
พิมพ์
ยาเสพติดต้องสิ้นซาก รัฐบาลเร่งปฏิบัติการ กวาดล้างพร้อมตัดต้นตอ สั่งเผามากถึง 27,510 กก. พร้อมถ่ายทอดสดให้ประชาชนร่วมจับตาพรุ่งนี้
ยาเสพติดต้องสิ้นซาก รัฐบาลเร่งปฏิบัติการ กวาดล้างพร้อมตัดต้นตอ สั่งเผามากถึง 27,510 กก. พร้อมถ่ายทอดสดให้ประชาชนร่วมจับตาพรุ่งนี้
วันนี้ (5 กุมภาพันธ์ 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า เพื่อแสดงเจตนารมณ์อันแน่วแน่ในการปราบปรามยาเสพติดอย่างต่อเนื่อง ตามนโยบายของรัฐบาล และตามข้อสั่งการของนางสาวแพทองธาร ชินวัตร นายกรัฐมนตรี ที่ให้ความสำคัญกับการแก้ไขปัญหายาเสพติดอย่างเด็ดขาดและครบวงจร สำนักงานคณะกรรมการป้องกันและปราบปรามยาเสพติด (ป.ป.ส.) ร่วมกับคณะทำงานทำลายยาเสพติดของกลางของสำนักงาน ป.ป.ส. และหน่วยงานที่เกี่ยวข้อง เตรียมจัดพิธีเผาทำลายยาเสพติดของกลางครั้งใหญ่ น้ำหนักรวมทั้งสิ้น 27.51 ตัน จาก 151 คดี ในวันพฤหัสบดี ที่ 6 กุมภาพันธ์ 2568 เวลา 13.00 น. ณ บริษัท อัคคีปราการ จำกัด (มหาชน) นิคมอุตสาหกรรมบางปู จังหวัดสมุทรปราการ
สำหรับยาเสพติดของกลางที่จะเผาทำลายในครั้งนี้  ประกอบด้วย เมทแอมเฟตามีน  ไอซ์ เฮโรอีน  คีตามีน  โคคาอีน, ยาอีสารผสม (Happy water) และอื่น ๆ มีน้ำหนักสุทธิยาเสพติดของกลางรวม 23.08 ตัน และน้ำหนักยาเสพติดของกลางและสิ่งห่อหุ้ม รวมทั้งสิ้น  27.51 ตัน ซึ่งยาเสพติดของกลางทั้งหมดได้ผ่านการตรวจพิสูจน์ด้วยวิธี Color’s test เพื่อยืนยันว่าเป็นยาเสพติดจริงก่อนนำไปทำลาย โดยการดำเนินการเป็นไปตามระเบียบคณะกรรมการ ป.ป.ส. อย่างเคร่งครัด อย่างโปร่งใส เพื่อสร้างความมั่นใจแก่ประชาชนว่ายาเสพติดของกลางจะถูกทำลายอย่างสิ้นเชิง สอดคล้องกับนโยบายของรัฐบาลที่ให้ความสำคัญกับการแก้ไขปัญหายาเสพติดอย่างเด็ดขาดและครบวงจร
“รัฐบาลขอบคุณทุกภาคส่วนที่ร่วมมือในการดำเนินงานปราบปรามยาเสพติดอย่างต่อเนื่อง และขอให้ประชาชนมั่นใจว่ารัฐบาลและหน่วยงานที่เกี่ยวข้องทุกส่วนราชการจะมุ่งมั่นปฏิบัติงานอย่างเต็มที่ เพื่อแก้ไขปัญหายาเสพติด ขอเชิญชวนประชาชนร่วมเป็นส่วนหนึ่งในการแสดงพลังต่อต้านยาเสพติด ผ่านการแจ้งเบาะแส https://1386.oncb.go.th/ ร่วมกันสอดส่องดูแลสังคม พร้อมร่วมรับชมการถ่ายทอดสดกระบวนการทำลายยาเสพติดของกลางผ่านสื่อสังคมออนไลน์ของสำนักงาน ป.ป.ส. ทุกช่องทาง“ นางสาวศศิกานต์ กล่าว

ที่มา : https://www.thaigov.go.th/news/contents/details/93066