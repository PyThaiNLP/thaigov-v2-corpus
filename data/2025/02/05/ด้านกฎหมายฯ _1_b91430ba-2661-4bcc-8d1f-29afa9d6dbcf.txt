รัฐบาลไทย-ข่าวทำเนียบรัฐบาล-รมว.ยุติธรรม เยี่ยมชมการออกร้านของกรมราชทัณฑ์ ภายในงานเกษตรแฟร์ 2568 


วันพุธที่ 5 กุมภาพันธ์ 2568
05/02/2568
พิมพ์
รมว.ยุติธรรม เยี่ยมชมการออกร้านของกรมราชทัณฑ์ ภายในงานเกษตรแฟร์ 2568
รมว.ยุติธรรม เยี่ยมชมการออกร้านของกรมราชทัณฑ์ ภายในงานเกษตรแฟร์ 2568
ในวันอังคารที่ 4 กุมภาพันธ์ 2568 เวลา 16.30 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เดินทางเข้าเยี่ยมชมการออกร้าน ผลิตภัณฑ์ฝีมือผู้ต้องราชทัณฑ์ของกรมราชทัณฑ์ ภายในงานเกษตรแฟร์ 2568 โดยมี นายสหการณ์ เพ็ชรนรินทร์ อธิบดีกรมราชทัณฑ์ ร่วมให้การต้อนรับและนำเยี่ยมชมบูทผลิตภัณฑ์ดังกล่าว ณ บริเวณโซน L : L21 - L53 และโซน L83 – L109 มหาวิทยาลัยเกษตรศาสตร์ บางเขน กรุงเทพมหานคร
โดยพันตำรวจเอก ทวี สอดส่อง รัฐมนตรีว่าการกระทรวงยุติธรรม ได้เยี่ยมชมและให้กำลังใจเจ้าหน้าที่ที่ได้นำผลิตภัณฑ์ของผู้ต้องราชทัณฑ์ ออกจำหน่ายในงานเกษตรแฟร์ ประจำปี 2568 ซึ่งจัดขึ้นระหว่างวันที่ 31 มกราคม - 8 กุมภาพันธ์ 2568  ณ มหาวิทยาลัยเกษตรศาสตร์ บางเขน โดยผลิตภัณฑ์ของผู้ต้องราชทัณฑ์ทุกชิ้นถือเป็นการสร้างงาน สร้างอาชีพ สร้างสรรค์ผลงานอันมีคุณค่าและยังสะท้อนถึงความตั้งใจของผู้ต้องราชทัณฑ์ที่จะสามารถนำการฝึกวิชาชีพด้านงานฝีมือดังกล่าวไปประกอบอาชีพเมื่อภายหลังพ้นโทษ นอกจากนี้ รายได้จากการจำหน่ายผลิตภัณฑ์ดังกล่าว ผู้ต้องราชทัณฑ์ยังสามารถเก็บเป็นทุนในการประกอบอาชีพ และใช้จ่ายส่วนตัว ช่วยเหลือครอบครัวได้อีกทางหนึ่ง
โดยในปีนี้กรมราชทัณฑ์ กระทรวง​ยุติธรรม​ ร่วมออกร้านผลิตภัณฑ์จากฝีมือผู้ต้องราชทัณฑ์ เพื่อร่วมสร้างสรรค์ผลงาน ในงานเกษตรแฟร์ 2568 โดยการนำผลิตภัณฑ์จากการฝึกวิชาชีพผู้ต้องราชทัณฑ์ ในด้านงานไม้ งานศิลปะ งานประดิษฐ์ งานหัตถกรรม รวมทั้งงานบริการนวดแผนไทย อาหารและเครื่องดื่ม จากเรือนจำและทัณฑสถาน จำนวน 17 แห่ง โดยมีเรือนจำและทัณฑสถานที่เข้าร่วมออกบูธจัดแสดงและจำหน่ายผลิตภัณฑ์ราชทัณฑ์ ดังนี้ 1) ร้านจำหน่ายผลิตภัณฑ์ราชทัณฑ์ “หับเผย” 2) เรือนจำกลางคลองเปรม 3) เรือนจำกลางบางขวาง 4)​ เรือนจำกลางกำแพงเพชร 5) เรือนจำกลางนครปฐม 6)​ ทัณฑสถานบำบัดพิเศษกลาง 7) ทัณฑสถานหญิงกลาง 8) ทัณฑสถานบำบัดพิเศษหญิง 9)​ ทัณฑสถานหญิงชลบุรี 10) ทัณฑสถานหญิงธนบุรี 11)​ ทัณฑสถานหญิงนครราชสีมา 12)​ทัณฑสถานเกษตรอุตสาหกรรมเขาพริก 13) เรือนจำพิเศษกรุงเทพมหานคร 14) เรือนจำพิเศษธนบุรี 15)​ เรือนจำพิเศษมีนบุรี 16)​ เรือนจำจังหวัดสมุทรสาคร และ 17) เรือนจำจังหวัดนนทบุรี

ที่มา : https://www.thaigov.go.th/news/contents/details/93047