รัฐบาลไทย-ข่าวทำเนียบรัฐบาล-ดีอี MOU สธ. ยกระดับการทำงานบุคลากรกว่า 4 แสนคน ด้วยระบบ e-Office ก้าวสู่รัฐบาลดิจิทัล


วันพุธที่ 5 กุมภาพันธ์ 2568
ดีอี MOU สธ. ยกระดับการทำงานบุคลากรกว่า 4 แสนคน ด้วยระบบ e-Office ก้าวสู่รัฐบาลดิจิทัล
ดีอี MOU สธ. ยกระดับการทำงานบุคลากรกว่า 4 แสนคน ด้วยระบบ e-Office ก้าวสู่รัฐบาลดิจิทัล
วันที่ 5 กุมภาพันธ์ 2568 ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม (ดีอี) ลงนามบันทึกข้อตกลงความร่วมมือ ( MOU) การใช้งานระบบ e-Office ภายใต้บริการคลาวด์กลางภาครัฐ (GDCC) เพื่อขับเคลื่อนนโยบายรัฐบาลดิจิทัล ร่วมกับ นายแพทย์โอภาส การย์กวินพงศ์ ปลัดกระทรวงสาธารณสุข (สธ.) ณ ห้องประชุมชัยนาทนเรนทร สำนักงานปลัดกระทรวงสาธารณสุข
ศาสตราจารย์พิเศษวิศิษฏ์ วิศิษฏ์สรอรรถ กล่าวว่า กระทรวงดีอี ได้ลงนาม MOU เพื่อยกระดับการใช้งานระบบ e-Office ภายใต้บริการคลาวด์กลางภาครัฐ (GDCC) ซึ่งเป็นการนำเทคโนโลยีดิจิทัลมาใช้ในการบริหารจัดการภาครัฐ ร่วมกับกระทรวงสาธารณสุข ที่มีข้าราชการ เจ้าหน้าที่และบุคลากร รวมกว่า 400,000 คน เพื่อช่วยอำนวยความสะดวกในการบริหารงานและการให้บริการประชาชน ผ่านระบบการยืนยันตัวตน (Digital ID) ซึ่งมีจุดเด่นเรื่องการลดการใช้งานกระดาษ ลดระยะเวลาการส่งหนังสือ พร้อมทั้งการประยุกต์การทำงานร่วมกับระบบ AI ที่ทำให้สามารถทำงานได้ทุกที่ (Work From Anywhere) โดยเป็นระบบที่ได้รับการยอมรับจากทั้งหน่วยงานที่เกี่ยวข้องกับกฎหมายและกระบวนการยุติธรรม และหน่วยงานทางด้านการเงิน
สำหรับปัจจุบันมีหน่วยงานภาครัฐที่ใช้งานระบบแล้วราว 100,000 users อาทิ กระทรวงพาณิชย์ กระทรวงวัฒนธรรม ฯลฯ และกำลังขยายการใช้งานในหน่วยงานภาครัฐอื่นๆอย่างต่อเนื่อง ภายใต้กรอบแนวทางการขับเคลื่อนภาครัฐผ่านเทคโนโลยีดิจิทัลแบบไร้กระดาษ ( Paperless Government) สู่รัฐบาลดิจิทัลทั้งในส่วนกลางและส่วนภูมิภาค
#กระทรวงดิจิทัล #กระทรวงดีอี #ดีอี

ที่มา : https://www.thaigov.go.th/news/contents/details/93079