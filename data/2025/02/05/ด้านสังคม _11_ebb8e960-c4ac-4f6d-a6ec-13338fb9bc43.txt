รัฐบาลไทย-ข่าวทำเนียบรัฐบาล-สธ. เปิดตัว Thailand Pavilion ชูเอกลักษณ์สถาปัตยกรรมไทย เตรียมอวดสายตาชาวโลกในงาน World Expo 2025 Osaka, Kansai ประกาศความพร้อมเป็นศูนย์กลางสุขภาพนานาชาติ


วันพุธที่ 5 กุมภาพันธ์ 2568
สธ. เปิดตัว Thailand Pavilion ชูเอกลักษณ์สถาปัตยกรรมไทย เตรียมอวดสายตาชาวโลกในงาน World Expo 2025 Osaka, Kansai ประกาศความพร้อมเป็นศูนย์กลางสุขภาพนานาชาติ
กระทรวงสาธารณสุข เปิดตัวอาคารนิทรรศการไทย (Thailand Pavilion) “ภูมิพิมาน ดินแดนแห่งภูมิคุ้มกัน” ที่จะจัดแสดงในงาน World Expo 2025 Osaka, Kansai ระหว่างวันที่ 13 เมษายน ถึง 13 ตุลาคม 2568
นำเสนอศักยภาพด้านสาธารณสุขของประเทศไทยที่พร้อมก้าวสู่การเป็นศูนย์กลางสุขภาพนานาชาติต่อผู้เข้าร่วมชมงานจากทั่วโลกที่คาดว่าจะมากถึง 28.2 ล้านคน
วันนี้ (5 กุมภาพันธ์ 2568) ณ โรงแรมเซ็นทาราแกรนด์และบางกอกคอนเวนชันเซ็นเตอร์ ศูนย์การค้าเซ็นทรัลเวิลด์ กรุงเทพมหานคร นายสมศักดิ์ เทพสุทิน รัฐมนตรีว่าการกระทรวงสาธารณสุข มอบหมายให้ นายกิตติกร โล่ห์สุนทร เลขานุการรัฐมนตรีว่าการกระทรวงสาธารณสุข นายโฆสิต สุวินิจจิต คณะที่ปรึกษารัฐมนตรีว่าการกระทรวงสาธารณสุข และ นายแพทย์ภานุวัฒน์ ปานเกตุ อธิบดีกรมสนับสนุนบริการสุขภาพ ร่วมงานแถลงข่าวการจัดทำอาคารนิทรรศการไทย (Thailand Pavilion) ในงาน World Expo 2025 Osaka, Kansai, Japan โดยนายกิตติกร กล่าวว่า การท่องเที่ยวเชิงสุขภาพ-การแพทย์ หรือ Medical and Wellness Tourism ของประเทศไทย มีการเติบโตอย่างต่อเนื่อง โดยมีมูลค่าทางเศรษฐกิจประมาณ 1 ล้านล้านบาท และคาดว่าตลาดด้านการท่องเที่ยวเชิงการแพทย์ (Medical Tourism) จะเพิ่มขึ้นไปถึง 2.2 ล้านล้านบาท ภายในปี พ.ศ. 2577 รัฐบาลจึงมีนโยบายในการพัฒนาประเทศให้เป็นศูนย์กลางสุขภาพนานาชาติ (Medical Hub) โดยคณะรัฐมนตรีได้มีมติมอบหมายให้กระทรวงสาธารณสุขเข้าร่วมจัดงาน World Expo 2025 Osaka Kansai ณ นครโอซากา ประเทศญี่ปุ่น ในระหว่างวันที่ 13 เมษายน – 13 ตุลาคม 2568 รวมระยะเวลา 6 เดือน ซึ่งถือเป็นโอกาสที่ประเทศไทยจะได้แสดงศักยภาพด้านสาธารณสุข การท่องเที่ยวเชิงสุขภาพ Soft Power และมนต์เสน่ห์ของไทย ผ่านอาคารนิทรรศการไทย ภายใต้แนวคิด “ภูมิพิมาน ดินแดนแห่งภูมิคุ้มกัน”
นายกิตติกร กล่าวต่อว่า อาคารนิทรรศการไทยจะมีการนำเสนอ 7 จุดแข็งของประเทศ ได้แก่ 1.แหล่งท่องเที่ยวที่มีชื่อเสียง 2.ความพร้อมของสถานพยาบาลที่ได้มาตรฐานระดับโลก 3.แพทย์และบุคลากรที่มีความรู้ ความเชี่ยวชาญ รองรับความต้องการรักษาพยาบาลของชาวต่างชาติ 4.อัตราค่ารักษาพยาบาลที่เหมาะสม 5.จิตใจบริการของคนไทย 6.สิ่งอำนวยความสะดวกที่ครบถ้วน และ 7.ความโดดเด่นด้านการแพทย์ทางเลือก อาทิ การแพทย์แผนไทย ผลิตภัณฑ์สมุนไพรไทย ซึ่งจะแสดงให้เห็นถึงความพร้อมในการเป็นศูนย์กลางสุขภาพโลก (Medical and Wellness Hub) และดึงดูดนักลงทุนทั้งไทยและต่างชาติให้เข้ามาลงทุน ซึ่งจะช่วยขยายตลาดอุตสาหกรรมการแพทย์ครบวงจรและการท่องเที่ยวเชิงสุขภาพของประเทศไทยทั้งระบบ ช่วยสร้างงาน สร้างอาชีพและรายได้ให้แก่คนไทยอย่างยั่งยืน
ด้านนายแพทย์ภานุวัฒน์ กล่าวว่า งาน World expo จะจัดขึ้นทุก 5 ปี ภายใต้การกำกับดูแลขององค์การระหว่างประเทศว่าด้วยงานมหกรรมโลก (Bureau of International Exposition: BIE) โดย World Expo 2025 Osaka Kansai ครั้งนี้ คาดว่าจะมีผู้เข้าร่วมงานจากประเทศสมาชิกและองค์กรระหว่างประเทศ ประมาณ 28.2 ล้านคน สำหรับแนวคิดหลักในการจัดของประเทศไทย คือ “THAILAND Connecting Lives for Greatest Happiness” สร้างสรรค์ชีวิตเพื่อความสุขที่ยิ่งใหญ่ และแนวคิดรอง Thai-Smile Connecting Happiness World Destination ยิ้มสยามที่ก่อให้เกิดความสุขเป็นเป้าหมายปลายทางของคนทั่วโลก โดยจะจัดแสดงนิทรรศการจาก 1 สู่ 1,000,000 ที่จะนำประเทศไทยมุ่งสู่การเป็นศูนย์กลางสุขภาพโลก ประกอบด้วย
1 หมุดหมายสุขภาพโลก (World’s destination for healthcare and wellness) สัมผัสดินแดนแห่งความกินดี อยู่ดี มีภูมิคุ้มกันสไตล์ไทย, 10 มนต์เสน่ห์ของประเทศไทย (Enchantments of Thailand) นำเสนอความงดงามของภูมิวิถี ธรรมชาติ ความเป็นเลิศด้านการแพทย์ การบริการ เเละรอยยิ้มของผู้คน โดยรอบอาคารจะมีพืชสมุนไพรไทยที่มีสรรพคุณทางยาซึ่งถูกนำมาต่อยอดเป็นผลิตภัณฑ์ทางการแพทย์และวัตถุดิบในเมนูอาหาร และการจำลองภูมิวิถีไทย, 100 ศักยภาพสาธารณสุขไทย (Potentials of Thai Public Health System) นำเสนอการเป็นศูนย์กลาง ทางการแพทย์อย่างครบวงจร “Eye Opener เปิดโลกระบบสาธารณสุขไทย”, 1,000 สถานบริการทางการเเพทย์ (Medical Facilities) นำเสนอศักยภาพทางการแพทย์และการบริการของไทยที่ได้มาตรฐานในระดับสากล, 10,000 เมนูอาหารเพื่อสุขภาพ เรียนรู้เรื่องราววัตถุดิบและอาหารไทย เช่น การรังสรรค์เมนูสุขภาพ อาหารไทยติดอันดับโลก สำรับอาหารไทย 4 ภาค อาหารแห่งอนาคต เป็นต้น, 100,000 ผลิตภัณฑ์สร้างภูมิคุ้มกัน จำหน่ายผลิตภัณฑ์จากประเทศไทย ทั้งเครื่องแต่งกาย ของใช้ อาหารและเครื่องดื่ม สินค้าที่ระลึก รวมถึงโปรแกรมท่องเที่ยวเพื่อสุขภาพ และ 1,000,000 รอยยิ้มแห่งความประทับใจ รวบรวมล้านความรู้สึกประทับใจทั้งชาวไทยและชาวต่างชาติที่ได้
มีส่วนร่วมแบ่งปันรอยยิ้ม เสริมภูมิทางใจให้กับคนทั่วโลก
*********************************************** 5 กุมภาพันธ์ 2568

ที่มา : https://www.thaigov.go.th/news/contents/details/93087