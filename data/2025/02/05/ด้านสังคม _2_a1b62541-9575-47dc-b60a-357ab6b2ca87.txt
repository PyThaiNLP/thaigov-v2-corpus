รัฐบาลไทย-ข่าวทำเนียบรัฐบาล-ดีอี ตั้งเป้า ปี 68 ภาครัฐใช้ “ระบบ e-Office” 1 ล้าน User ชวนหน่วยงานรัฐ ร่วมก้าวสู่ “สังคมไทยไร้กระดาษ” 


วันพุธที่ 5 กุมภาพันธ์ 2568
ดีอี ตั้งเป้า ปี 68 ภาครัฐใช้ “ระบบ e-Office” 1 ล้าน User ชวนหน่วยงานรัฐ ร่วมก้าวสู่ “สังคมไทยไร้กระดาษ”
ดีอี ตั้งเป้า ปี 68 ภาครัฐใช้ “ระบบ e-Office” 1 ล้าน User ชวนหน่วยงานรัฐ ร่วมก้าวสู่ “สังคมไทยไร้กระดาษ”
นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเศรษฐกิจและสังคม (ดีอี) กล่าวว่า กระทรวงดีอี ได้ดำเนินนโยบายการปรับเปลี่ยนภาครัฐสู่การเป็นรัฐบาลดิจิทัล โดยดำเนินการยกระดับหน่วยงานภาครัฐใช้ระบบงานเอกสารอิเล็กทรอนิกส์ (e-Document) ในระบบ e-Office ภายใต้ GDCC ซึ่งจัดทำและให้บริการ โดยกระทรวงดีอี เพื่อเพิ่มประสิทธิภาพการจัดการด้านเอกสาร และระบบอื่น ๆ ที่เกี่ยวข้องภายในองค์กร สนับสนุนการปรับเปลี่ยนสู่รัฐบาลดิจิทัลอย่างเต็มรูปแบบ ลดการใช้กระดาษ ลดการตัดต้นไม้ และลดขยะที่ต้องเผาทำลาย ซึ่งเป็น 1 ในสาเหตุการเกิดมลพิษทางอากาศ และ PM 2.5
นอกจากนี้จุดเด่นของระบบ e-Office ยังสามารถช่วยให้เจ้าหน้าที่สามารถทำงานได้ทุกที่ (Work From Anywhere) สะดวก รวดเร็ว ลดการเดินทาง ลดการใช้พลังงานในสำนักงาน ลดการลงทุนภาครัฐที่ซ้ำซ้อน และมีความปลอดภัยสูง
ทั้งนี้ปัจจุบันมีหน่วยงานใช้งานระบบแล้วราว 100,000 users และขยายการใช้งานในหน่วยงานภาครัฐอย่างต่อเนื่อง โดยมีกรอบแนวทางการขับเคลื่อนภาครัฐผ่านเทคโนโลยีดิจิทัลแบบไร้กระดาษ ( Paperless Government) สู่รัฐบาลดิจิทัลทั้งในส่วนกลางและส่วนภูมิภาค ดังนี้
1.กลไกส่วนภูมิภาค : โดยกระทรวงดีอี ได้ขับเคลื่อน ระบบ e-Office ในส่วนภูมิภาค ภายใต้โครงการ “Digital Korat: The Future Starts now - โคราช มหานครดิจิทัลแห่งอนาคต” จังหวัดนครราชสีมา ซึ่งเป็นจังหวัดต้นแบบในการนำเทคโนโลยีดิจิทัลมาใช้ในการบริหารจัดการภาครัฐ นอกจากนี้ยังมีจังหวัดปทุมธานี และจังหวัดชลบุรี ฯลฯ โดยมอบหมายให้สำนักงานสถิติแห่งชาติ (สำนักงานสถิติจังหวัด) เป็นผู้ประสานการขอใช้งานในระดับจังหวัด
2.กลไกส่วนกลาง : กระทรวงดีอีได้ร่วมขับเคลื่อนระบบ e-Office ในระดับกระทรวงและหน่วยงานราชการส่วนกลาง โดยมีการจัดทำ MOU ขับเคลื่อนการใช้งานเอกสารอิเล็กทรอนิกส์ในระบบ e-Office ภายใต้บริการคลาวด์กลางภาครัฐ GDCC กับหน่วยงานต่างๆ อาทิ กระทรวงพาณิชย์ กระทรวงวัฒนธรรม กระทรวงเกษตรและสหกรณ์ กรมพัฒนาฝีมือแรงงาน สถาบันวิจัยและพัฒนาพื้นที่สูง (องค์การมหาชน) สำนักงานคณะกรรมการนโยบายที่ดินแห่งชาติ สำนักงานสภาความมั่นคงแห่งชาติ และสำนักงานศาลยุติธรรม
“ขณะนี้มีหน่วยงานรัฐ ได้ดำเนินการเปิดใช้งานระบบ e-Office แล้วประมาณ 100,000 User และเพิ่มขึ้นอย่างต่อเนื่อง ซึ่งในปี 2568 สามารถรองรับการใช้งานของหน่วยงานรัฐที่จะเข้าร่วมการยกระดับการทำงานผ่านระบบ e-Office ได้ถึง 1,000,000 User โดยการยกระดับหน่วยงานภาครัฐผ่านระบบ e-Office จะช่วยเพิ่มประสิทธิภาพด้านการบริหารจัดการองค์กรและการให้บริการประชาชนเพิ่มมากขึ้น ผ่านการใช้งานเทคโนโลยีดิจิทัล เพื่อก้าวสู่สังคมไทยไร้กระดาษ” นายประเสริฐ กล่าว
อย่างไรก็ตาม หน่วยงานภาครัฐ (ส่วนกลาง ภูมิภาค ท้องถิ่น และสถานศึกษาของรัฐ) สามารถขอรับการสนับสนุนการใช้งานระบบ e-Office ภายใต้บริการคลาวด์กลางภาครัฐ GDCC พร้อมทั้งให้ CA (Certification Authority) สำหรับผู้มีอำนาจลงนามหนังสือภายนอก โดยไม่มีค่าใช้จ่าย โดยสามารถศึกษารายละเอียดเพิ่มเติมได้ที่ www.mdes.go.th
#กระทรวงดิจิทัล #กระทรวงดีอี #ดีอี #รมวประเสริฐ
--------------------------------------------------------------------------------------

ที่มา : https://www.thaigov.go.th/news/contents/details/93061