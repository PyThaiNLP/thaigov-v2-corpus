รัฐบาลไทย-ข่าวทำเนียบรัฐบาล-ปภ.ช. เผยฝุ่นอีสาน-ใต้ดีขึ้น หลังทั่วประเทศคุมเข้ม "ห้ามเผา" ล่าสุดจับมือเผาพื้นที่เกษตรแล้ว 28 ราย 


วันพุธที่ 5 กุมภาพันธ์ 2568
05/02/2568
พิมพ์
ปภ.ช. เผยฝุ่นอีสาน-ใต้ดีขึ้น หลังทั่วประเทศคุมเข้ม "ห้ามเผา" ล่าสุดจับมือเผาพื้นที่เกษตรแล้ว 28 ราย
ปภ.ช. เผยฝุ่นอีสาน-ใต้ดีขึ้น หลังทั่วประเทศคุมเข้ม "ห้ามเผา" ล่าสุดจับมือเผาพื้นที่เกษตรแล้ว 28 ราย
วันนี้ (5 กุมภาพันธ์ 2568) น.ส.ศศิกานต์ วัฒนะจันทร์ รองโฆษกประจำสำนักนายกรัฐมนตรี ในฐานะตัวแทนที่ปรึกษากองบัญชาการป้องกันและบรรเทาสาธารณภัยแห่งชาติ (ปภ.ช.)  เปิดเผยว่า ขณะนี้ค่าฝุ่นทั่วประเทศหลายจุดแนวโน้มดีขึ้น โดยเฉพาะในพื้นที่ภาคอีสาน และภาคใต้ ขณะที่ภาคเหนือตอนบนมีค่าฝุ่นเพิ่มขึ้นและเกินเกณฑ์มาตรฐาน
น.ส.ศศิกานต์ เปิดเผยว่า ขณะนี้มีการประกาศ “ห้ามเผา” ใน 50 จังหวัดทั่วประเทศ ทำให้แนวโน้มจุดความร้อนในประเทศไทยลดลง โดย สำนักงานพัฒนาเทคโนโลยีอวกาศและ ภูมิสารสนเทศ (องค์การมหาชน) หรือ จิสด้า  รายงานจุดความร้อนในประเทศไทย 506 จุด ส่วนใหญ่พบในพื้นที่ปลูกอ้อย ภาคตะวันตก ภาคกลาง ภาคตะวันออกเฉียงเหนือ โดย 5 ลำดับแรกได้แก่  จังหวัดตาก กาญจนบุรี นครราชสีมา ลพบุรี เพชรบูรณ์ ขณะที่ประเทศเพื่อนบ้านอย่างกัมพูชายังมีจุดความร้อนสูงถึง 1,329 จุด
“สำนักงานตำรวจแห่งชาติ รายงานผลการบังคับใช้กฎหมายในฐานความผิดที่เกี่ยวกับมลพิษทางอากาศ มีการตรวจสอบยานพาหนะควันดำ 6,107 ครั้ง โดยสามารถจับกุมผู้กระทำความผิดได้  266 ราย ส่วนในพื้นที่ กทม. ตรวจสอบ 546 ครั้ง จับกุมพร้อมสั่งแก้ไข 258 ราย ขณะที่การตรวจสอบการลักลอบเผาในพื้นที่เกษตร ได้จับกุมผู้กระทำความผิดแล้ว 28 ราย”
น.ส.ศศิกานต์ กล่าวเพิ่มเติมว่า ปภ.ช. ขอความร่วมมือทุกภาคส่วนให้ความร่วมมือกับมาตรการต่าง ๆ ที่ออกมาทั้งการงดเผาในพื้นที่เกษตร การนำรถยนต์เข้ารับการตรวจสภาพเพื่อลดการปล่อยมลพิษ รวมทั้งร่วมกันแจ้งเบาะแสการลักลอบเผาได้ทางสายด่วน ปภ. 1784 ตลอด 24 ชั่วโมง

ที่มา : https://www.thaigov.go.th/news/contents/details/93071