รัฐบาลไทย-ข่าวทำเนียบรัฐบาล-ผู้รับรางวัลสมเด็จเจ้าฟ้ามหิดล ส่ง จม.ขอบคุณ "รัฐมนตรีสมศักดิ์" มอบ "ทัพพี" เป็นสัญลักษณ์ควบคุมบริโภคคาร์บ


วันพุธที่ 5 กุมภาพันธ์ 2568
ผู้รับรางวัลสมเด็จเจ้าฟ้ามหิดล ส่ง จม.ขอบคุณ "รัฐมนตรีสมศักดิ์" มอบ "ทัพพี" เป็นสัญลักษณ์ควบคุมบริโภคคาร์บ
ปลัดกระทรวงสาธารณสุข เผย “ศ.ดร.โจนาธาน เชฟเพิร์ด” ผู้รับรางวัลสมเด็จเจ้าฟ้ามหิดลปี 2567 สาขาการสาธารณสุข ส่งอีเมลจดหมายแสดงความขอบคุณ “รัฐมนตรีสมศักดิ์”
ในการจัดเลี้ยงต้อนรับและมอบทัพพีนับคาร์บ โดยได้นำไปแสดงไว้ที่บ้านในเมืองคาร์ดิฟฟ์ เป็นสัญลักษณ์การควบคุมการบริโภคคาร์โบไฮเดรต
วันนี้ (5 กุมภาพันธ์ 2568) นพ.โอภาส การย์กวินพงศ์ ปลัดกระทรวงสาธารณสุข เปิดเผยว่า ในการจัดเลี้ยงรับรองเพื่อเป็นเกียรติและแสดงความยินดีแก่ผู้ที่ได้รับพระราชทานรางวัลสมเด็จเจ้าฟ้ามหิดล ประจำปี 2567 ได้แก่ ศ.ดร.โทนี ฮันเตอร์ ศาสตราจารย์สาขาชีววิทยา สถาบันซอล์กเพื่อการศึกษาและชีววิทยา ศาสตราจารย์สมทบ มหาวิทยาลัยแคลิฟอร์เนีย ซานดิเอโก รัฐแคลิฟอร์เนีย สหรัฐอเมริกา ในสาขาการแพทย์ และ ศ.ดร.โจนาธาน เชฟเพิร์ด ศาสตราจารย์เกียรติคุณ สาขาศัลยกรรมช่องปากและแม็กซิลโลเฟเชียล ผู้อำนวยการสถาบันนวัตกรรมทางอาชญากรรม ความมั่นคงและการสืบสวน มหาวิทยาลัยคาร์ดิฟฟ์ สหราชอาณาจักร ในสาขาการสาธารณสุข พร้อมด้วยคู่สมรส รวมถึงเอกอัครราชทูตประจำประเทศของผู้ที่ได้รับพระราชทางรางวัล เมื่อช่วงค่ำวันที่ 28 มกราคม 2568 ที่ผ่านมา นายสมศักดิ์ เทพสุทิน รัฐมนตรีว่าการกระทรวงสาธารณสุข ได้มอบทัพพีสีชมพู ซึ่งเป็นสัญลักษณ์ของความจำเป็นในการบริโภคคาร์โบไฮเดรตโดยการนับคาร์บ และเป็นตัวช่วยในการดูแลการรับประทานอาหารให้เหมาะสม ลดความเสี่ยงต่อการเจ็บป่วยด้วยโรคไม่ติดต่อเรื้อรัง (NCDs)
นพ.โอภาสกล่าวต่อว่า ล่าสุดเมื่อวันที่ 4 กุมภาพันธ์ที่ผ่านมา ศ.ดร.โจนาธาน พี. เชฟเพิร์ด ได้ส่งอีเมลจดหมายถึงตน และ นพ.โสภณ เอี่ยมศิริถาวร หัวหน้าผู้ตรวจราชการกระทรวงสาธารณสุข เพื่อแสดงความขอบคุณสำหรับการต้อนรับที่ยอดเยี่ยม และมีความยินดีเป็นอย่างยิ่งที่ได้รับความสนใจในเรื่องของ Cardiff Model นวัตกรรมความร่วมมือของการบริหารข้อมูลระหว่างโรงพยาบาลและตำรวจ เพื่อนำมาใช้วางมาตรการป้องกันความรุนแรง รวมถึงแสดงความขอบคุณ นายสมศักดิ์ เทพสุทิน รัฐมนตรีว่าการกระทรวงสาธารณสุข ที่ให้การต้อนรับและมอบทัพพีนับคาร์บให้แก่ ศ.ดร.โจนาธานและภรรยา โดยบอกว่าท่านได้นำไปแสดงอยู่ในบ้านที่คาร์ดิฟฟ์ ซึ่งสิ่งนี้เป็นมาตรการที่ดีและเป็นสัญลักษณ์ของความจำเป็นในการควบคุมการบริโภคคาร์โบไฮเดรต
*********************************************** 5 กุมภาพันธ์ 2568

ที่มา : https://www.thaigov.go.th/news/contents/details/93080