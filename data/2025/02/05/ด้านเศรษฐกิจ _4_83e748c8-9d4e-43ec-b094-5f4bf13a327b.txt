รัฐบาลไทย-ข่าวทำเนียบรัฐบาล-กรมทางหลวงชนบท เข้าพื้นที่เดินหน้าขยายถนน 6 เลน สาย สป.1006 อำเภอบางบ่อและบางเสาธง คาดก่อสร้างแล้วเสร็จในปี 2570


วันพุธที่ 5 กุมภาพันธ์ 2568
กรมทางหลวงชนบท เข้าพื้นที่เดินหน้าขยายถนน 6 เลน สาย สป.1006 อำเภอบางบ่อและบางเสาธง คาดก่อสร้างแล้วเสร็จในปี 2570
....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ได้ดำเนินโครงการก่อสร้างถนนสาย สป.1006 แยก ทล.3 - เคหะบางพลี อำเภอบางบ่อและ   บางเสาธง จังหวัดสมุทรปราการ ตอนที่ 1 และ 2 เพื่อรองรับและบรรเทาปริมาณการจราจรในช่วงเวลาเร่งด่วน ส่งเสริมเศรษฐกิจการขนส่งโดยรอบพื้นที่เขตนิคมอุตสาหกรรมให้มีศักยภาพมากยิ่งขึ้น
ถนนสายดังกล่าวปัจจุบันมีขนาด 4 ช่องจราจร เป็นเส้นทางผ่านพื้นที่นิคมอุตสาหกรรมบางพลี ผ่านชุมชนเคหะบางพลี ชุมชนเมืองใหม่บางพลี และโรงพยาบาลขนาดใหญ่ ซึ่งพื้นที่อุตสาหกรรมและชุมชนโดยรอบมีการขยายตัวและพัฒนาอย่างต่อเนื่อง ส่งผลให้มีการใช้เส้นทางคมนาคมเพื่อการสัญจรและขนส่งสินค้าเพิ่มมากขึ้น ทำให้การจราจรมีปริมาณที่สูงขึ้นและหนาแน่นในชั่วโมงเร่งด่วน โดยเฉพาะอย่างยิ่งบริเวณวงเวียนแยก ทล.3268 (ถนนเทพารักษ์) จะเป็นจุดที่มีปัญหาการจราจรติดขัดอยู่เป็นประจำ ทช. จึงได้ดำเนินการขยายช่องจราจรจากเดิม 4 ช่องจราจร เป็น 6 ช่องจราจร รวมระยะทาง 9.525 กิโลเมตร แบ่งการดำเนินงานเป็น 2 ตอน ได้แก่ ตอนที่ 1 ก่อสร้างเป็นถนนผิวจราจรคอนกรีตเสริมเหล็ก เริ่มต้นที่ กม. 0+000 - 6+500 ระยะทาง 6.500 กิโลเมตร และมีการปรับปรุงขยายสะพานข้ามคลอง 7 แห่ง ใช้งบประมาณ 719.100 ล้านบาท และตอนที่ 2 ก่อสร้างเป็นถนนผิวจราจรคอนกรีตเสริมเหล็ก เริ่มต้นที่ กม. 6+500 - 9+525.53 ระยะทาง 3.025 กิโลเมตร รวมทั้งมีการก่อสร้างสะพานข้าม ทล.3268 และก่อสร้างขยายสะพานข้ามคลองสำโรง ใช้งบประมาณ 749.900 ล้านบาท ปัจจุบันทั้ง 2 ตอน ได้เริ่มเข้าพื้นที่เพื่อเตรียมการก่อสร้างแล้ว คาดว่าจะก่อสร้างแล้วเสร็จในปี 2570
ทั้งนี้ เมื่อก่อสร้างแล้วเสร็จจะเป็นการพัฒนาโครงข่ายคมนาคมการขนส่งสินค้าภาคอุตสาหกรรมให้มีประสิทธิภาพเพิ่มมากขึ้น รองรับและสอดคล้องกับการขยายตัวของชุมชนในอนาคต ส่งเสริมเศรษฐกิจการขนส่งให้มีความสมบูรณ์ แบ่งเบาการจราจรบนถนนสายหลัก ช่วยลดปัญหาการจราจรที่ติดขัด ทำให้การเดินทางมีความสะดวก รวดเร็ว ปลอดภัย ตลอดจนเป็นการพัฒนาด้านที่อยู่อาศัย พาณิชยกรรม และอุตสาหกรรมบริการ   ในพื้นที่โดยรอบอย่างยั่งยืน

ที่มา : https://www.thaigov.go.th/news/contents/details/93054