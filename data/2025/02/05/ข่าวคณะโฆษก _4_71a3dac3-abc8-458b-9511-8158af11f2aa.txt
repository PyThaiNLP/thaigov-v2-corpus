รัฐบาลไทย-ข่าวทำเนียบรัฐบาล-ประวัติศาสตร์ความสัมพันธ์ไทย-จีนครบ 50 ปีเริ่มแล้ว นายกฯ ออกเดินทางเยือนจีนอย่างเป็นทางการ พร้อมปฏิบัติภารกิจ เดินหน้าสานสัมพันธ์ผลักดันการแก้ปัญหาในทุกมิติ


วันพุธที่ 5 กุมภาพันธ์ 2568
05/02/2568
พิมพ์
ประวัติศาสตร์ความสัมพันธ์ไทย-จีนครบ 50 ปีเริ่มแล้ว นายกฯ ออกเดินทางเยือนจีนอย่างเป็นทางการ พร้อมปฏิบัติภารกิจ เดินหน้าสานสัมพันธ์ผลักดันการแก้ปัญหาในทุกมิติ
พร้อมลงนามข้อตกลงที่เป็นประโยชน์ต่อทั้ง 2 ประเทศ ขณะที่ ปธน.สี จิ้นผิง เชิญนายกฯ บินต่อเมืองฮาร์บิน ร่วมเปิดงานและให้กำลังใจนักกีฬาไทยใน “เอเซียนเกมส์ ฤดูหนาว”
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า วันนี้ เวลา 11.30 น. นางสาวแพทองธาร ชินวัตร นายกรัฐมนตรี พร้อมคณะ ได้เดินทางออกจากกรุงเทพมหานครแล้ว โดยจะถึงท่าอากาศยานนานาชาติกรุงปักกิ่ง สาธารณรัฐประชาชนจีนเวลา 17.30 น. ตามเวลาท้องถิ่นกรุงปักกิ่ง (เร็วกว่าไทย 1 ชั่วโมง)
โดยมีนางฮว่า ชุนหยิง (H.E. Mrs. Hua Chunying) รัฐมนตรีช่วยว่าการกระทรวงการต่างประเทศ สาธารณรัฐประชาชนจีน รอให้การต้อนรับอย่างสมเกียรติ ณ สนามบิน นานาชาติกรุงปักกิ่ง พร้อมด้วยผู้บริหารของรัฐบาลจีนและเอกอัครราชทูตจีนประจำประเทศไทย รวมทั้งเอกอัครราชทูตไทย ณ กรุงปักกิ่ง ร่วมให้การต้อนรับ
โดยนายกรัฐมนตรีมีกำหนดการสำคัญ ดังนี้ ในวันพฤหัสบดีที่ 6 กุมภาพันธ์ 2568 ในช่วงเช้า นายกรัฐมนตรีมีกำหนดการเข้าพบหารือกับ นายสี จิ้นผิง (H.E. Xi Jinping) ประธานาธิบดีแห่งสาธารณรัฐประชาชนจีน และนายจ้าว เล่อจี้ (H.E. Mr. Zhao Leji) ประธานสภาประชาชนแห่งชาติสาธารณรัฐประชาชนจีน เพื่อขับเคลื่อนความสัมพันธ์และความร่วมมือในทุกมิติ หลังจากนั้น นายกรัฐมนตรี จะเดินทางเพื่อไปวางพวงมาลาที่อนุสาวรีย์วีรชน จัตุรัสเทียนอันเหมิน
ในช่วงบ่ายวันเดียวกัน นายกรัฐมนตรีจะเข้าร่วมพิธีตรวจแถวสวนสนามภายในศาลามหาประชาชน และเข้าพบปะหารือร่วมกับนายหลี่ เฉียง (H.E. Mr. Li Qiang) นายกรัฐมนตรีสาธารณรัฐประชาชนจีนและคณะ จากนั้นนายกรัฐมนตรีจะเป็นสักขีพยานในการลงนามข้อตกลงต่าง ๆ ระหว่างไทย - จีน ทั้งในเรื่องเศรษฐกิจ การค้าการลงทุน และข้อตกลงต่าง ๆ ระหว่างรัฐบาลของทั้งสองประเทศที่ได้บรรลุข้อตกลงระหว่างกัน หลังจากที่ประชุมคณะรัฐมนตรีของไทยได้เห็นชอบในบันทึกข้อตกลงความเข้าใจ ไทย-จีน หลายฉบับที่เป็นประโยชน์ ระหว่างสองประเทศ ซึ่งการเดินทางครั้งนี้จะมีทั้งในส่วนของกระทรวงคมนาคม กระทรวงการคลัง กระทรวงมหาดไทย กระทรวงดีอี กระทรวงเกษตรและสหกรณ์ กระทรวงการต่างประเทศ กระทรวงท่องเที่ยวและกีฬา กระทรวงพัฒนาสังคมและความมั่นคงของมนุษย์ เข้าร่วมหารือในทุกมิติระหว่างกัน โดยในช่วงค่ำ รัฐบาลจีน โดยนายกรัฐมนตรีจีนและคณะผู้บริหาร ได้จัดงานเลี้ยงรับรองนายกรัฐมนตรีและคณะ
นายจิรายุกล่าวต่อไปว่า ในวันศุกร์ที่ 7 กุมภาพันธ์ 2568 ในช่วงเช้า นายกรัฐมนตรีพร้อมคณะจะออกเดินทางจากกรุงปักกิ่งไปยังนครฮาร์บิน ซึ่งอยู่ทางตอนเหนือของประเทศ และเมื่อเดินทางถึง นายกรัฐมนตรีจะเข้าร่วมงานเลี้ยงอาหารกลางวัน ที่รัฐบาลจีนจัดขึ้นเพื่อต้อนรับผู้นำแต่ละประเทศ โดยประธานาธิบดี สี จิ้นผิง เป็นเจ้าภาพ และเชิญนายกรัฐมนตรี นางสาวแพทองธาร ชินวัตร เข้าร่วมเป็นเกียรติในพิธีเปิดการแข่งขันกีฬาเอเชียนเกมส์ฤดูหนาว ครั้งที่ 9 อย่างเป็นทางการ โดยนายกรัฐมนตรีจะพบปะเพื่อให้กำลังใจนักกีฬาไทย และเยี่ยมชมงานแสดงศิลปะแกะสลักน้ำแข็ง หรือ Harbin Ice and Snow World ก่อนเข้าร่วมพิธีเปิดการแข่งขันกีฬาเอเชียนเกมส์ฤดูหนาว ครั้งที่ 9 ในช่วงค่ำ
“คณะของนายกรัฐมนตรีประกอบไปด้วย 1. นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม 2. นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย 3. นายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง 4. นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม 5. นายมาริษ เสงี่ยมพงษ์ รัฐมนตรีว่าการกระทรวงการต่างประเทศ 6. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา 7. นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ 8. นางนฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ และ 9. นายพรหมินทร์ เลิศสุริย์เดช เลขาธิการนายกรัฐมนตรี และหัวหน้าส่วนราชการที่เกี่ยวข้อง”

ที่มา : https://www.thaigov.go.th/news/contents/details/93057