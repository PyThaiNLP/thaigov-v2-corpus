รัฐบาลไทย-ข่าวทำเนียบรัฐบาล-สธ. - ก.ดิจิทัล ลงนามบริหารจัดการงานสารบรรณด้วยระบบดิจิทัล เพิ่มความโปร่งใส รวดเร็ว แม่นยำ ในการทำงาน


วันพุธที่ 5 กุมภาพันธ์ 2568
สธ. - ก.ดิจิทัล ลงนามบริหารจัดการงานสารบรรณด้วยระบบดิจิทัล เพิ่มความโปร่งใส รวดเร็ว แม่นยำ ในการทำงาน
กระทรวงสาธารณสุข และ กระทรวงดิจิทัลเพื่อเศรษฐกิจและสังคม ร่วมกันขับเคลื่อนนโยบายรัฐบาลดิจิทัล ลงนามบันทึกข้อตกลงความร่วมมือการใช้งานระบบ e-Office
ภายใต้งานบริการคลาวด์กลางภาครัฐ (GDCC) เชื่อมโยงข้อมูลระบบงานสารบรรณระหว่างหน่วยงานกระทรวงสาธารณสุขส่วนกลางกับส่วนภูมิภาค เพิ่มความรวดเร็ว โปร่งใส ความแม่นยำในการทำงาน
วันนี้ (5 กุมภาพันธ์ 2568) ที่ สำนักงานปลัดกระทรวงสาธารณสุข จังหวัดนนทบุรี นายแพทย์โอภาส การย์กวินพงศ์ ปลัดกระทรวงสาธารณสุข พร้อมด้วย ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม ร่วมลงนามบันทึกข้อตกลงความร่วมมือ (MOU) ในการใช้งานระบบ e-Office ภายใต้งานบริการคลาวด์กลางภาครัฐ (GDCC) เพื่อขับเคลื่อนนโยบายรัฐบาลดิจิทัล โดย นายแพทย์โอภาส กล่าวว่า นโยบายรัฐบาลดิจิทัลเป็นหนึ่งในนโยบายที่รัฐบาลให้ความสำคัญ เพื่อเปลี่ยนแปลงการทำงานของภาครัฐให้มีความทันสมัยและมีประสิทธิภาพสูงสุด โดยมีนโยบาย “Go Cloud First” เป็นหัวใจสำคัญของการขับเคลื่อน และใช้ระบบคลาวด์กลางภาครัฐเป็นโครงสร้างพื้นฐานหลักในการบริหารจัดการข้อมูล ช่วยเพิ่มประสิทธิภาพการทำงานภายในองค์กรภาครัฐ เชื่อมโยงกระบวนงานภายในของหน่วยงานบนแพลตฟอร์มเดียว
นายแพทย์โอภาสกล่าวต่อว่า การลงนามบันทึกข้อตกลงความร่วมมือในครั้งนี้ จะทำให้กระทรวงสาธารณสุขได้พัฒนาระบบบริหารจัดการเอกสารภายในองค์กรด้วยเทคโนโลยีดิจิทัล ซึ่งจะช่วยลดเวลาและขั้นตอนการทำงาน ลดการใช้กระดาษ มีการเชื่อมโยงข้อมูลระบบงานสารบรรณระหว่างหน่วยงานส่วนกลางกับภูมิภาค ทำให้การเข้าถึงข้อมูลระหว่างหน่วยงาน โดยเฉพาะการลงลายมือชื่ออิเล็กทรอนิกส์ (Digital Signature) เป็นไปอย่างแม่นยำและทันต่อเหตุการณ์ โดยกระทรวงดิจิทัลเพื่อเศรษฐกิจและสังคม จะเป็นผู้จัดหาแพลตฟอร์มและสนับสนุนเทคโนโลยีที่จำเป็น ภายใต้บริการคลาวด์กลางภาครัฐสำหรับการใช้งานระบบ e-Office รวมถึงการให้คำปรึกษาและการฝึกอบรมที่เกี่ยวข้อง ส่วนกระทรวงสาธารณสุข จะเป็นผู้นำระบบ e-Office ไปใช้ในหน่วยงานโดยจัดสรรทรัพยากรที่จำเป็นและปรับกระบวนการทำงานให้สอดคล้องกับแพลตฟอร์มต่อไป
*********************************************** 5 กุมภาพันธ์ 2568

ที่มา : https://www.thaigov.go.th/news/contents/details/93076