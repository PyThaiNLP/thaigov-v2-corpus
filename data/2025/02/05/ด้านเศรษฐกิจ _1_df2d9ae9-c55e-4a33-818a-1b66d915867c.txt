รัฐบาลไทย-ข่าวทำเนียบรัฐบาล-​รองปลัดฯ ศุภกิจ เปิดสัมมนาฯ มุ่งสร้างองค์กรคุณธรรม ขับเคลื่อนภาครัฐโปร่งใส


วันอังคารที่ 4 กุมภาพันธ์ 2568
04/02/2568
พิมพ์
​รองปลัดฯ ศุภกิจ เปิดสัมมนาฯ มุ่งสร้างองค์กรคุณธรรม ขับเคลื่อนภาครัฐโปร่งใส
​รองปลัดฯ ศุภกิจ เปิดสัมมนาฯ มุ่งสร้างองค์กรคุณธรรม ขับเคลื่อนภาครัฐโปร่งใส
วันที่ 31 มกราคม 2568 นายศุภกิจ บุญศิริ รองปลัดกระทรวงอุตสาหกรรม เป็นประธานเปิดโครงการสัมมนาเชิงปฏิบัติการ "การส่งเสริมคุณธรรม จริยธรรม พัฒนาผู้นำเครือข่ายองค์กรคุณธรรม กระทรวงอุตสาหกรรม โดยมี นางสาวทัศนีย์ สามิภักดิ์ ผู้อำนวยการศูนย์ปฏิบัติการต่อต้านการทุจริต กระทรวงอุตสาหกรรม กล่าวรายงาน และเจ้าหน้าที่กระทรวงอุตสาหกรรม และการนิคมอุตสาหกรรมแห่งประเทศไทยเข้าร่วม ณ ห้องวาสนา 6 - 8  ชั้น 3 โรงแรมโกลเด้น ทิวลิป ซอฟเฟอริน กรุงเทพฯ
การสัมมนาครั้งนี้มีวัตถุประสงค์เพื่อเสริมสร้างความเข้าใจเกี่ยวกับหลักการส่งเสริมองค์กรคุณธรรมให้แก่หน่วยงานในกำกับกระทรวงอุตสาหกรรม รวมถึงแนวทางการประเมินองค์กรคุณธรรม อันจะนำไปสู่การพัฒนาองค์กรที่โปร่งใสและมีธรรมาภิบาล
รองปลัดฯ ศุภกิจ กล่าวว่า กระทรวงอุตสาหกรรมให้ความสำคัญกับการส่งเสริมคุณธรรมและจริยธรรมในองค์กรมาอย่างต่อเนื่อง เพื่อเป็นส่วนหนึ่งในการสร้างสังคมคุณธรรม ปลูกฝังวัฒนธรรมและค่านิยมสุจริตแก่เจ้าหน้าที่รัฐ ให้ปฏิบัติหน้าที่ด้วยความโปร่งใส ไม่รับของขวัญหรือของกำนัลทุกชนิด ตระหนักถึงผลกระทบของการทุจริต และสามารถข่มจิตใจให้ละอายและไม่ทนต่อการกระทำผิด
แนวทางข้างต้นสอดคล้องกับนโยบาย "สู้ เซฟ สร้าง" ของรัฐมนตรีว่าการกระทรวงอุตสาหกรรม (นายเอกนัฏ พร้อมพันธุ์) ซึ่งมุ่งเน้นการปรับเปลี่ยนภาคอุตสาหกรรมไทยให้ก้าวสู่เศรษฐกิจยุคใหม่ ได้แก่
"สู้" กับผู้ประกอบการที่ทำผิดกฎหมาย ส่งผลกระทบต่อประชาชนและสิ่งแวดล้อม
"เซฟ" อุตสาหกรรมไทย ส่งเสริมความเท่าเทียม สร้างรายได้และโอกาสในการแข่งขัน
"สร้าง" อุตสาหกรรมใหม่เพื่อขับเคลื่อนเศรษฐกิจไทยและเชื่อมโยงเศรษฐกิจโลก
และนโยบาย "MIND ใช้หัวและใจ ปั้นอุตสาหกรรมคู่ชุมชน" ของปลัดกระทรวงอุตสาหกรรม ซึ่งให้ความสำคัญกับ 4 มิติหลัก ได้แก่ 1) การสร้างความสำเร็จให้ภาคธุรกิจ 2) การดูแลสังคมโดยรอบโรงงาน 3) การรักษาสิ่งแวดล้อม และ 4) การกระจายรายได้ให้ประชาชนมีคุณภาพชีวิตที่ดีขึ้น รวมถึงนโยบาย "อุตสาหกรรมรวมใจ : ดูแลสิ่งแวดล้อม 4 ด้าน (ดิน น้ำ ลม ไฟ)"
ศูนย์ปฏิบัติการต่อต้านการทุจริต กระทรวงอุตสาหกรรม ได้กำหนดให้การสัมมนาดังกล่าวเป็นเวทีเสริมสร้างความรู้ความเข้าใจเกี่ยวกับหลักเกณฑ์และขั้นตอนการประเมินองค์กรคุณธรรม เพื่อผลักดันให้กระทรวงอุตสาหกรรม และหน่วยงานในสังกัดก้าวสู่การเป็นองค์กรคุณธรรมต้นแบบยิ่งขึ้น พร้อมทั้งสร้างผู้นำเครือข่ายในกระทรวงอุตสาหกรรม เพื่อขยายผลการปลูกฝังคุณธรรมและจริยธรรมในการปฏิบัติงานราชการ โดยมีผู้เข้าร่วมสัมมนาฯ กว่า 90 คน เพื่อนำความรู้ที่ได้รับไปประยุกต์ใช้ต่อไป

ที่มา : https://www.thaigov.go.th/news/contents/details/93042