รัฐบาลไทย-ข่าวทำเนียบรัฐบาล-การประชุมเตรียมการจัดพิธีอัญเชิญพระบรมสารีริกธาตุ (พระเขี้ยวแก้ว)


วันพุธที่ 5 กุมภาพันธ์ 2568
05/02/2568
พิมพ์
การประชุมเตรียมการจัดพิธีอัญเชิญพระบรมสารีริกธาตุ (พระเขี้ยวแก้ว)
กลับสาธารณรัฐประชาชนจีน
วันอังคารที่ ๔ กุมภาพันธ์ ๒๕๖๘ เวลา ๐๙.๓๐ น. นางยุพา ทวีวัฒนะกิจบวร ปลัดสำนักนายกรัฐมนตรี เป็นประธานการประชุมเตรียมการจัดพิธีอัญเชิญพระบรมสารีริกธาตุ (พระเขี้ยวแก้ว) กลับสาธารณรัฐประชาชนจีน ณ ห้องประชุมกองอำนวยการฝ่ายไทย ท้องสนามหลวง ในการนี้ นายภูมินทร ปลั่งสมบัติ ผู้ทรงคุณวุฒิพิเศษประจำสำนักนายกรัฐมนตรี  นายนพพร บุญแก้ว ผู้ตรวจราชการสำนักนายกรัฐมนตรี  นางสุภัทร กิจเวช ผู้ช่วยปลัดสำนักนายกรัฐมนตรี  นางโชติกา อัครกิจโสภากุล รองปลัดกระทรวงวัฒนธรรม  นายชัยพล สุขเอี่ยม อธิบดีกรมการศาสนา พร้อมส่วนราชการที่เกี่ยวข้อง เข้าร่วมประชุมด้วย
นางยุพา ทวีวัฒนะกิจบวร ปลัดสำนักนายกรัฐมนตรี เปิดเผยว่า พิธีอัญเชิญพระบรมสารีริกธาตุ (พระเขี้ยวแก้ว) กลับสาธารณรัฐประชาชนจีน กำหนดจัดขึ้นในวันเสาร์ที่ ๑๕ กุมภาพันธ์ ๒๕๖๘ เวลา ๐๖.๐๐ น. ณ มณฑลพิธีท้องสนามหลวง โดยมีคณะสงฆ์ฝ่ายไทยและจีน รวมทั้งคณะผู้บริหารทั้งฝ่ายไทยและจีนเข้าร่วมในพิธี โดยได้จัดให้มีการสักการะและถวายพวงมาลัย พร้อมเจริญพระพุทธมนต์ ก่อนประกอบพิธีส่งมอบพระเขี้ยวแก้ว เพื่อเตรียมอัญเชิญขึ้นเครื่องบินพิเศษเดินทางกลับสาธารณรัฐประชาชนจีน
จากนั้นเวลา ๐๗.๐๐ น. ขบวนอัญเชิญพระเขี้ยวแก้วออกเดินทางจากสนามหลวงไปยังท่าอากาศยานทหาร ๒ กองบิน ๖ โดยถึงในเวลา ๐๘.๐๐ น. และมีการจัดขบวนอัญเชิญผ่านกองทหารเกียรติยศเพื่อนำพระเขี้ยวแก้วขึ้นเครื่องบิน ทั้งนี้ พิธีเสร็จสิ้นในเวลา ๐๘.๓๐ น. และเครื่องบินพิเศษออกเดินทางจากประเทศไทยในเวลา ๐๙.๐๐ น.
ปลัดสำนักนายกรัฐมนตรี กล่าวเพิ่มเติมว่า สำนักงานปลัดสำนักงานนายกรัฐมนตรี ขอเชิญชวนประชาชนเข้าร่วมพิธีอัญเชิญพระบรมสารีริกธาตุ (พระเขี้ยวแก้ว) กลับสาธารณรัฐประชาชนจีน ในวันเสาร์ที่ ๑๕ กุมภาพันธ์ ๒๕๖๘ เวลา ๐๖.๐๐ น. ณ มณฑลพิธีท้องสนามหลวง และร่วมสักการะตลอดเส้นทางจากท้องสนามหลวงไปยังท่าอากาศยานทหาร ๒ กองบิน ๖​​​​​​​​​​​​​​​​ ดอนเมือง กรุงเทพฯ
--

ที่มา : https://www.thaigov.go.th/news/contents/details/93075