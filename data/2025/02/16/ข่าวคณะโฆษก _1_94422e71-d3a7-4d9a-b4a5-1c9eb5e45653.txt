รัฐบาลไทย-ข่าวทำเนียบรัฐบาล-​“ศศิกานต์” เผย จ.สงขลา เตรียมมอบเสื้อผ้าบาติก “ลายสมิหลา”  ให้นายกฯ และ ครม.ใส่ประชุม ครม.สัญจร 18 กพ.นี้ 


วันอาทิตย์ที่ 16 กุมภาพันธ์ 2568
16/02/2568
พิมพ์
​“ศศิกานต์” เผย จ.สงขลา เตรียมมอบเสื้อผ้าบาติก “ลายสมิหลา”  ให้นายกฯ และ ครม.ใส่ประชุม ครม.สัญจร 18 กพ.นี้
​“ศศิกานต์” เผย จ.สงขลา เตรียมมอบเสื้อผ้าบาติก “ลายสมิหลา”  ให้นายกฯ และ ครม.ใส่ประชุม ครม.สัญจร 18 กพ.นี้
วันนี้ (16 กุมภาพันธ์ 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผย การประชุมคณะรัฐมนตรีอย่างเป็นทางการนอกสถานที่ (ครม.สัญจร) วันที่ 18 กุมภาพันธ์ 2568   ทางจังหวัดสงขลา ได้เตรียมมอบเสื้อให้นางสาวแพทองธาร ชินวัตร  นายกรัฐมนตรี และคณะรัฐมนตรีได้สวมใส่ ซึ่งเป็นเสื้อผ้าบาติกลายสมิหลาได้รับแรงบันดาลใจจากรูปปั้นนางเงือกทอง ณ ชายหาดสมิหลา อันเป็นแหล่งท่องเที่ยวที่มีชื่อเสียงของจังหวัดสงขลา มีทั้งนักท่องเที่ยวชาวไทยและต่างชาติแวะเวียนมาเช็คอินกันอย่างไม่ขาดสาย
สีสันลวดลายบนผืนผ้า มาจากการผสมผสานระหว่างรูปปั้นนางเงือกทองและท้องทะเลอีกทั้งในกระบวนการผลิตยังได้นำเทคนิคการลงเกลือทะเลถึงสามชั้นเพื่อให้ผืนผ้ามีความสดใสเหมือนหนึ่งท้องทะเลและสีติดทนนานใครได้สวมใส่ผ้าผืนนี้เสมือนได้อยู่ท่ามกลางบรรยากาศท้องทะเลที่งดงามและเสียงเกลียวคลื่นกระทบฝั่ง ของชายหาดสมิหลา
ทั้งนี้กลุ่มมีนาทับ อำเภอจะนะ จังหวัดสงขลาที่รังสรรค์ผ้าผืนนี้เป็นกลุ่มที่ได้รับรางวัลพระราชทานจากสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ในการประกวดผ้าบาติกระดับประเทศ 3 ปีซ้อน
สำหรับการผลิตผ้าบาติกลายสมิหลานี้  ทางกลุ่มได้ผลิตเป็นครั้งแรกเพื่อแสดงถึงความภาคภูมิใจของชาวสงขลา ที่ได้รับเกียรติจากรัฐบาลใช้เป็นสถานที่การประชุมคณะรัฐมนตรีนอกสถานที่เป็นจุดแรก ของปี พ.ศ. 2568  อีกทั้งหาดสมิหลาได้รับการคัดเลือกให้เป็นแหล่งน้ำทะเลที่มีคุณภาพน้ำที่ดีที่สุดในประเทศไทย ประจำปี 2567

ที่มา : https://www.thaigov.go.th/news/contents/details/93437