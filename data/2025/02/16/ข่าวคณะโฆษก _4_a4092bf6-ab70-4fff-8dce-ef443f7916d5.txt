รัฐบาลไทย-ข่าวทำเนียบรัฐบาล-รัฐบาลสั่งกรมท่าฯ เร่งแก้ปัญหาผู้รับเหมาทิ้งงาน ต้องเอาผิดทางกฎหมาย พร้อมหารายใหม่ได้มีนาคมนี้ มั่นใจสนามบินตรังเปิดตามแผนปีนี้แน่นอน


วันอาทิตย์ที่ 16 กุมภาพันธ์ 2568
16/02/2568
พิมพ์
รัฐบาลสั่งกรมท่าฯ เร่งแก้ปัญหาผู้รับเหมาทิ้งงาน ต้องเอาผิดทางกฎหมาย พร้อมหารายใหม่ได้มีนาคมนี้ มั่นใจสนามบินตรังเปิดตามแผนปีนี้แน่นอน
รัฐบาลสั่งกรมท่าฯ เร่งแก้ปัญหาผู้รับเหมาทิ้งงาน ต้องเอาผิดทางกฎหมาย พร้อมหารายใหม่ได้มีนาคมนี้ มั่นใจสนามบินตรังเปิดตามแผนปีนี้แน่นอน
วันนี้ (16 กุมภาพันธ์ 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า จากการตรวจสอบพบว่า จังหวัดตรังมีปัญหาผู้รับเหมาทิ้งงานในโครงการก่อสร้างภาครัฐถึง 23 โครงการ รวมมูลค่ากว่า 2,496 ล้านบาท ซึ่งส่งผลกระทบต่อการพัฒนาโครงสร้างพื้นฐานและสร้างความกังวลให้กับประชาชน โดยหนึ่งในโครงการสำคัญที่ได้รับผลกระทบคือการก่อสร้างอาคารที่พักผู้โดยสารหลังใหม่ของท่าอากาศยานตรัง ที่แม้จะคืบหน้าไปแล้วกว่า 98.34% แต่ต้องหยุดชะงัก เนื่องจากผู้รับจ้างเดิมขาดสภาพคล่องและไม่สามารถดำเนินงานต่อได้
ล่าสุด กรมท่าอากาศยาน (ทย.) กระทรวงคมนาคม ได้รายงานความคืบหน้าของโครงการพัฒนาท่าอากาศยานตรัง ซึ่งประกอบด้วย 4 โครงการหลัก ได้แก่ โครงการก่อสร้างและปรับปรุงทางวิ่ง ทางขับ และลานจอดอากาศยาน วงเงิน 678.4 ล้านบาท ซึ่งก่อสร้างเสร็จสมบูรณ์แล้ว อยู่ระหว่างการขอเปิดใช้ลานจอดอากาศยาน โดยสามารถรองรับอากาศยานขนาดใหญ่ได้ 8 ลำ และเพิ่มทางขับใหม่อีก 3 เส้น  โครงการขยายความยาวทางวิ่งจาก 2,100 เมตร เป็น 2,990 เมตร พร้อมระบบไฟฟ้าสนามบิน วงเงิน 1,775.7 ล้านบาท ซึ่งคืบหน้าไปแล้ว 37% และโครงการเวนคืนที่ดิน 674 ไร่  เพื่อขยายความยาวทางวิ่ง วงเงิน 868 ล้านบาท ซึ่งอยู่ระหว่างการจ่ายค่าทดแทนและดำเนินการรื้อถอนสิ่งปลูกสร้างในพื้นที่เวนคืน
สำหรับ โครงการก่อสร้างอาคารที่พักผู้โดยสารหลังใหม่ วงเงิน 1,070 ล้านบาท ขณะนี้อยู่ระหว่างกระบวนการจัดหาผู้รับจ้างรายใหม่ หลังจากที่กรมท่าอากาศยานได้ยกเลิกสัญญากับผู้รับจ้างเดิม และจะต้องดำเนินการตามกฏหมาย โดยคาดว่าจะสามารถหาผู้รับจ้างใหม่ได้ภายในเดือนมีนาคม 2568 และดำเนินการต่อให้แล้วเสร็จตามแผนที่กำหนด โดยจะเปิดให้บริการในส่วนของผู้โดยสารภายในประเทศภายในเดือนพฤษภาคม 2568 และเปิดให้บริการเต็มรูปแบบทั้งในประเทศและระหว่างประเทศภายในเดือนตุลาคม 2568
เมื่อโครงการทั้งหมดแล้วเสร็จ ท่าอากาศยานตรังจะสามารถรองรับผู้โดยสารได้เพิ่มขึ้นจาก 1.7 ล้านคนต่อปี เป็น 3.4 ล้านคนต่อปี ลานจอดสามารถรองรับอากาศยานขนาดใหญ่ได้ 8 ลำพร้อมกัน รวมถึงพื้นที่สำหรับอากาศยานส่วนบุคคลและเครื่องบินราชการ นอกจากนี้ยังเพิ่มพื้นที่จอดรถยนต์เป็น 1,370 คัน เพื่อรองรับปริมาณผู้โดยสารที่เพิ่มขึ้นในอนาคต
“รัฐบาลให้ความสำคัญกับการพัฒนาโครงสร้างพื้นฐานด้านคมนาคม และจะเร่งแก้ปัญหาความล่าช้าให้เร็วที่สุด เพื่อให้สนามบินตรังเปิดให้บริการตามแผน รองรับนักเดินทาง กระตุ้นเศรษฐกิจ และเพิ่มศักยภาพด้านการคมนาคมของจังหวัด ทั้งนี้ รัฐบาลขอยืนยันว่าทุกโครงการจะได้รับการดูแลอย่างใกล้ชิด และเดินหน้าอย่างมีประสิทธิภาพ เพื่อให้ประชาชนได้รับประโยชน์สูงสุดจากการพัฒนาในครั้งนี้” นางสาวศศิกานต์ กล่าว

ที่มา : https://www.thaigov.go.th/news/contents/details/93445