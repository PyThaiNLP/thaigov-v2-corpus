รัฐบาลไทย-ข่าวทำเนียบรัฐบาล-ดีอี เตือน ระวัง บัญชีปลอม “โจรออนไลน์” เปิดใบ้หวย “กระทรวงเกษตรและสหกรณ์ เปิด TikTok ใหม่ ชื่อ กระทรวงส่งเสริมราย ในครัวเรือน” หวั่นสูญเงิน-ข้อมูลส่วนบุคคล


วันอาทิตย์ที่ 16 กุมภาพันธ์ 2568
ดีอี เตือน ระวัง บัญชีปลอม “โจรออนไลน์” เปิดใบ้หวย “กระทรวงเกษตรและสหกรณ์ เปิด TikTok ใหม่ ชื่อ กระทรวงส่งเสริมราย ในครัวเรือน” หวั่นสูญเงิน-ข้อมูลส่วนบุคคล
ดีอี เตือน ระวัง บัญชีปลอม “โจรออนไลน์” เปิดใบ้หวย “กระทรวงเกษตรและสหกรณ์ เปิด TikTok ใหม่ ชื่อ กระทรวงส่งเสริมราย ในครัวเรือน” หวั่นสูญเงิน-ข้อมูลส่วนบุคคล
กระทรวงดิจิทัลเพื่อเศรษฐกิจและสังคม (ดีอี) ตรวจพบข่าวปลอมรายสัปดาห์ที่เกี่ยวข้องกับอาชญากรรมออนไลน์ ซึ่งประชาชนให้ความสนใจสูงสุดอันดับที่ 1 เรื่อง “กระทรวงเกษตรและสหกรณ์ เปิด TikTok ใหม่ ชื่อ กระทรวงส่งเสริมราย ในครัวเรือน” รองลงมาคือเรื่อง “โอ้กะจู๋ เข้าร่วมจดทะเบียนใน SET เปิดระดมทุนขยายธุรกิจร้านอาหารเพื่อสุขภาพ” โดยขอให้ประชาชน อย่าหลงเชื่อข่าวปลอม เลือกเชื่อ-แชร์ ข้อมูลที่เป็นประโยชน์ หวั่นสร้างความสูญเสียทั้งข้อมูลส่วนบุคคล ทรัพย์สิน และอาจส่งผลกระทบต่อประชาชนในสังคมเป็นวงกว้าง
นายเวทางค์ พ่วงทรัพย์ เลขาธิการคณะกรรมการดิจิทัลเพื่อเศรษฐกิจและสังคมแห่งชาติ (BDE) ในฐานะโฆษกกระทรวงดีอี กล่าวถึงผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 7 – 13 กุมภาพันธ์ 2568 พบข้อความที่เข้ามาทั้งหมด 825,786 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 529 ข้อความ
สำหรับช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 492 ข้อความ ตามมาด้วยการแจ้งเบาะแสผ่าน Line Official จำนวน 31 ข้อความ และช่องทาง Facebook จำนวน 6 ข้อความ รวมเรื่องที่ต้องดำเนินการตรวจสอบทั้งหมด 175 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 44 เรื่อง โดยในจำนวนนี้เป็นข่าวปลอมเกี่ยวกับอาชญากรรมออนไลน์ที่ได้รับความสนใจจากประชาชนมากที่สุด 10 อันดับ ได้แก่
อันดับที่ 1 : เรื่อง กระทรวงเกษตรและสหกรณ์ เปิด TikTok ใหม่ ชื่อ กระทรวงส่งเสริมราย ในครัวเรือน
อันดับที่ 2 : เรื่อง โอ้กะจู๋ เข้าร่วมจดทะเบียนใน SET เปิดระดมทุนขยายธุรกิจร้านอาหารเพื่อสุขภาพ
อันดับที่ 3 : เรื่อง ปปง. เปิดลงทะเบียน เหยื่อมิจฉาชีพขอรับเงินคืนผ่านเพจ Fighting dangers online
อันดับที่ 4 : เรื่อง หัวหน้ากลุ่มงานบัญชีการเงินของตลาดหลักทรัพย์ฯ เปิดบัญชีไลน์ให้บริการประชาชน
อันดับที่ 5 : เรื่อง เว็บไซต์ปรากฏข้อมูลชื่อและภาพผู้บริหาร SET ชักชวนให้ลงทุน
อันดับที่ 6 : เรื่อง ก.ล.ต. ขายหุ้นผ่านเพจ Ohkajhu ปลูกผักเพราะรักแม่ เปิดพอร์ตเริ่มต้น 1,000 บาท ปันผล 390 บาท
อันดับที่ 7 : เรื่อง เปิดบัญชีไลน์ ผู้แนะนำการลงทุนด้านหลักทรัพย์ วิเคราะห์หลักทรัพย์ ของ ก.ล.ต.
อันดับที่ 8 : เรื่อง บัญชีไลน์ okj-online เป็นเจ้าหน้าที่ปรึกษาด้านการลงทุน จาก ก.ล.ต.
อันดับที่ 9 : เรื่อง ผู้เชี่ยวชาญจาก ก.ล.ต. ชักชวนลงทุน ผ่านไอดีไลน์ pimnara_9
อันดับที่ 10 : เรื่อง กระทรวงการคลัง เปิดบัญชี TikTok ชื่อ vawenckhzj8
“เมื่อพิจารณาจากข่าวปลอมที่ประชาชนสนใจมากที่สุด จาก 10 อันดับข้างต้น พบว่าเป็นข่าวที่เกี่ยวข้องกับการการอ้างอิงการให้บริการของหน่วยงานรัฐ การเปิดช่องทางให้ความช่วยเหลือผู้เสียหาย และการชักชวนให้ลงทุนต่างๆ อาจทำให้ประชาชนที่สนใจเกิดความเข้าใจผิด ซึ่งมีผลกระทบต่อทั้งตัวบุคคลที่เชื่อและแชร์ข้อมูลส่งต่อกันไปเป็นวงกว้าง เกิดความสับสน และอาจทำให้ประชาชนตกเป็นเหยื่อของมิจฉาชีพ สร้างความเสียหายทั้งทรัพย์สินและข้อมูลส่วนบุคคลได้” นายเวทางค์ กล่าว
สำหรับอันดับ 1 เรื่อง “กระทรวงเกษตรและสหกรณ์ เปิด TikTok ใหม่ ชื่อ กระทรวงส่งเสริมราย ในครัวเรือน” กระทรวงดีอี ได้ประสานงานตรวจสอบร่วมกับสำนักงานปลัดกระทรวงเกษตรและสหกรณ์ กระทรวงเกษตรและสหกรณ์ พบว่าเป็นบัญชีปลอม โดยบัญชี TikTok ดังกล่าวเป็นบัญชีที่มิจฉาชีพสร้างขึ้นโดยมีวัตถุประสงค์หลอกลวงประชาชน ซึ่งมีการอ้างอิงสำนักงานสลากกินแบ่งรัฐบาล เปิดใบ้หวย โดยบัญชีดังกล่าวไม่เกี่ยวข้องกับกระทรวงเกษตรฯ แต่อย่างใด ในส่วนของกระทรวงเกษตรฯ มี 4 ช่องทางโซเชียลมีเดียอย่างเป็นทางการให้ติดตาม ได้แก่
1) youtube : MOAC Thailand
2) Facebook : กระทรวงเกษตรและสหกรณ์
3) เว็บไซต์ www.moac.go.th
4) Twitter : กระทรวงเกษตรฯ @PR_MOAC
อย่างไรก็ตาม ดีอี มีความห่วงใยประชาชน เรื่องความตระหนักรู้เท่าทันข่าวปลอมที่ถูกแพร่กระจายบนสื่อออนไลน์ โซเชียล ซึ่งหากขาดความรู้เท่าทัน ส่งต่อข้อมูลข่าวปลอม ทำให้เกิดการหลงเชื่อ สร้างความเข้าใจที่คลาดเคลื่อน สร้างความเสียหายต่อทรัพย์สิน หรือข้อมูลส่วนบุคคล และอาจส่งผลกระทบต่อประชาชนในสังคมเป็นวงกว้าง ดังนั้นจึงควรตรวจสอบข้อเท็จจริงของข่าวหรือลิงก์เว็บไซต์ให้แน่ชัด
สามารถแจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.)
|  Line ID: @antifakenewscenter | เว็บไซต์ www.antifakenewscenter.com
----------------------------------------------------------------------------------

ที่มา : https://www.thaigov.go.th/news/contents/details/93438