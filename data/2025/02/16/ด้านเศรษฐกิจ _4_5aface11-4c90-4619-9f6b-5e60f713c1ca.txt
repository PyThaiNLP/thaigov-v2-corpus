รัฐบาลไทย-ข่าวทำเนียบรัฐบาล-รัฐมนตรีช่วยเกษตรฯ ติดตามโครงการเพิ่มศักยภาพพื้นที่ด้วยการจัดระบบอนุรักษ์ดินและน้ำ อ.ระโนด จ.สงขลา


วันอาทิตย์ที่ 16 กุมภาพันธ์ 2568
รัฐมนตรีช่วยเกษตรฯ ติดตามโครงการเพิ่มศักยภาพพื้นที่ด้วยการจัดระบบอนุรักษ์ดินและน้ำ อ.ระโนด จ.สงขลา
รัฐมนตรีช่วยเกษตรฯ ติดตามโครงการเพิ่มศักยภาพพื้นที่ด้วยการจัดระบบอนุรักษ์ดินและน้ำ อ.ระโนด จ.สงขลา หวังส่งเสริมและฟื้นฟูความอุดมสมบูรณ์ของดิน โดยปรับเปลี่ยนพื้นที่ให้เหมาะสมกับการผลิต และพัฒนาพื้นที่การเกษตรของพี่น้องเกษตรกรให้ดียิ่งขึ้น
นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ ลงพื้นที่ติดตามโครงการเพิ่มศักยภาพพื้นที่ด้วยการจัดระบบอนุรักษ์ดินและน้ำ ณ บ้านคูวา หมู่ที่ 4 ตำบลบ้านขาว อำเภอระโนด จังหวัดสงขลา ซึ่งโครงการดังกล่าว เป็นโครงการที่มุ่งเน้นการป้องกันและฟื้นฟูพื้นที่เพื่อเพิ่มศักยภาพการผลิตให้สามารถใช้ประโยชน์ได้อย่างเหมาะสม สอดคล้องกับนโยบายจัดการทรัพยากรทางการเกษตร ส่งเสริมและฟื้นฟูความอุดมสมบูรณ์ของดิน โดยปรับเปลี่ยนพื้นที่ให้เหมาะสมกับการผลิต และพัฒนาพื้นที่การเกษตรของพี่น้องเกษตรกรให้ดียิ่งขึ้น
สำหรับพื้นที่ดังกล่าว เป็นการจัดระบบอนุรักษ์ดินและน้ำ โดยการปรับรูปแปลงนาลักษณะที่ 3 (ขุดคู-ยกร่อง) เพื่อแก้ปัญหาการเก็บกักน้ำของดิน พร้อมทั้งทำคันดินกั้นน้ำ เพื่อป้องกันน้ำท่วมในพื้นที่ของเกษตรกร  สามารถแก้ปัญหาทางการเกษตรให้กับเกษตรกรในพื้นที่ลุ่ม ซึ่งกระทรวงเกษตรฯ โดยกรมพัฒนาที่ดิน ได้สำรวจพื้นที่และความต้องการของเกษตรกร สร้างการรับรู้และความเข้าใจให้กับเกษตรกรในการปรับเปลี่ยนพื้นที่เพื่อเพิ่มศักยภาพการผลิตให้สามารถใช้ประโยชน์ได้อย่างเหมาะสม โดยได้ดำเนินการสำรวจความต้องการของเกษตรกรและจัดทำแผนที่ออกแบบการก่อสร้าง ดำเนินการปรับรูปแบบแปลงนา เพื่อแก้ปัญหาการระบายน้ำของดิน พร้อมทำคันดินกั้นน้ำเพื่อป้องกันน้ำท่วม รวมถึงการถ่ายทอดความรู้และสนับสนุนปัจจัยการผลิต
อย่างไรก็ตาม กระทรวงเกษตรฯ พร้อมสนับสนุนเกษตรกรที่ต้องการปรับเปลี่ยนจากการทำนาข้าว มาปลูกปาล์มน้ำมันที่มีผลตอบแทนสูงกว่า โดยจากการประเมินภาพรวมของโครงการจัดระบบอนุรักษ์ดินและน้ำ มีมูลค่าทางเศรษฐกิจของเกษตรกรผู้ปลูกปาล์มน้ำมันในคาบสมุทรสทิงพระ ประเมินจากผลผลิตเฉลี่ย 2,618 กก./ไร่ ราคา 6 บาท/กก. รายได้เท่ากับ 15,708 บาท/ไร่/ปี ซึ่งจะเป็นอีกทางเลือกหนึ่งให้กับเกษตรกรได้มีรายได้สูงขึ้นและมีชีวิตความเป็นอยู่ที่ดีขึ้นด้วย

ที่มา : https://www.thaigov.go.th/news/contents/details/93448