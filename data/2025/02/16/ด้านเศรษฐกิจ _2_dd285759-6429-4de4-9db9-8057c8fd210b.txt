รัฐบาลไทย-ข่าวทำเนียบรัฐบาล-รมช.อิทธิ มอบกรรมสิทธิ์ โค-กระบือ ให้แก่เกษตรกรชาวยะลา หนุนทำปศุสัตว์เป็นอาชีพหลัก สร้างรายได้ที่ยั่งยืน


วันอาทิตย์ที่ 16 กุมภาพันธ์ 2568
รมช.อิทธิ มอบกรรมสิทธิ์ โค-กระบือ ให้แก่เกษตรกรชาวยะลา หนุนทำปศุสัตว์เป็นอาชีพหลัก สร้างรายได้ที่ยั่งยืน
รมช.อิทธิ มอบกรรมสิทธิ์ โค-กระบือ ให้แก่เกษตรกรชาวยะลา หนุนทำปศุสัตว์เป็นอาชีพหลัก สร้างรายได้ที่ยั่งยืน
นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ เป็นประธานพิธีไถ่ชีวิตโค โครงการธนาคารโค - กระบือเพื่อเกษตรกร ตามพระราชดำริ และมอบสัญญายืมเพื่อการผลิตให้แก่เกษตรกร จำนวน 30 ราย พร้อมมอบเมล็ดพันธุ์ และหญ้าแห้งอัดฟ่อนแก่เกษตรกร โดยมี นายอาดิลัน อาลีอิสเฮาะ ที่ปรึกษารัฐมนตรีช่วยว่าการกระทรวงเกษตรและสหกรณ์ นายภูผา ลิกค์ ผู้ช่วยเลขานุการรัฐมนตรีว่าการกระทรวงเกษตรและสหกรณ์ ผู้บริหารกระทรวงเกษตรและสหกรณ์ เข้าร่วม ณ เขื่อนปัตตานี ต.ตาเซะ อ.เมืองยะลา จ.ยะลา
รมช.อิทธิ กล่าวว่า โครงการธนาคารโค-กระบือเพื่อเกษตรกร ตามพระราชดำริ เป็นหนึ่งในโครงการพระราชดำริของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ที่พระราชทานให้กรมปศุสัตว์ดำเนินการตั้งแต่ปี 2522 เพื่อช่วยเหลือเกษตรกรให้มีโค-กระบือไว้ใช้แรงงานและเพิ่มผลผลิตทางการเกษตร ซึ่งกรมปศุสัตว์ได้รับสนองพระราชดำริ ดำเนินการมาอย่างต่อเนื่อง อีกทั้ง โครงการดังกล่าวได้มีส่วนขับเคลื่อนนโยบายของรัฐบาล กระทรวงเกษตรและสหกรณ์ เพื่อช่วยเหลือเกษตรกรให้มีอาชีพก่อเกิดรายได้ มีชีวิตความเป็นอยู่ที่ดีขึ้น ตลอดจนเสริมสร้างการพื้นฟู และอนุรักษ์ประเพณี และภูมิปัญญาท้องถิ่น เป็นต้น
ทั้งนี้ จากการดำเนินงานที่ผ่านมา กระทรวงเกษตรฯ โดยกรมปศุสัตว์ ได้ให้ความช่วยเหลือเกษตรกรไปแล้วกว่า 385,381 ราย มอบกรรมสิทธิ์ โค-กระบือกับเกษตรกร จำนวน 146,742 ราย จำนวนสัตว์ 178,232 ตัว ปัจจุบันมีเกษตรกรที่อยู่ในความดูแลของโครงการฯ จำนวน 117,910 ราย โค-กระบือ จำนวน 133,701 ตัว โดยกระจายตัวในจังหวัดต่างๆ ทั่วประเทศ
สำหรับจังหวัดยะลา มีเกษตรกรที่เข้าร่วมโครงการ จำนวน 132 ราย จำนวน สัตว์ 239 ตัว ในพื้นที่ 8 อำเภอ โดยกรมปศุสัตว์มีแผนจะขยายการดำเนินงานในพื้นที่ของจังหวัดยะลาต่อไปในอนาคต เพื่อส่งเสริมให้เกษตรกรเลี้ยงปศุสัตว์เป็นอาชีพหลัก อีกทั้ง สนับสนุนข้อมูลการเลี้ยงดูต่าง ๆ เพื่อช่วยเหลือเกษตรกรและส่งเสริมคุณภาพชีวิตที่ดีแก่ปศุสัตว์ต่อไป

ที่มา : https://www.thaigov.go.th/news/contents/details/93442