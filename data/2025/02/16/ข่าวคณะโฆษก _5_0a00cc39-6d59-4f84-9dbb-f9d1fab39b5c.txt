รัฐบาลไทย-ข่าวทำเนียบรัฐบาล-“อนุกูล” รองโฆษกรัฐบาลนำสื่อร่วมศึกษาสถานที่ประวัติศาสตร์ – ท่องเที่ยวเชิงวัฒนธรรม จังหวัดสงขลา สักการะหลวงปู่ทวดเพื่อความเป็นสิริมงคล


วันอาทิตย์ที่ 16 กุมภาพันธ์ 2568
16/02/2568
พิมพ์
“อนุกูล” รองโฆษกรัฐบาลนำสื่อร่วมศึกษาสถานที่ประวัติศาสตร์ – ท่องเที่ยวเชิงวัฒนธรรม จังหวัดสงขลา สักการะหลวงปู่ทวดเพื่อความเป็นสิริมงคล
“อนุกูล” รองโฆษกรัฐบาลนำสื่อร่วมศึกษาสถานที่ประวัติศาสตร์ – ท่องเที่ยวเชิงวัฒนธรรม จังหวัดสงขลา สักการะหลวงปู่ทวดเพื่อความเป็นสิริมงคล
วันนี้ (16 กุมภาพันธ์ 2568) เวลา 18.10 น. นายอนุกูล พฤกษานุศักดิ์ รองโฆษกประจำสำนักนายกรัฐมนตรี นำคณะสื่อมวลชนลงพื้นที่จังหวัดสงขลา ติดตามงานสำคัญด้านการท่องเที่ยวเชิงวัฒนธรรมและแหล่งท่องเที่ยวในพระพุทธศาสนา โดยคณะสื่อมวลชน ได้ลงพื้นที่สำคัญทางวัฒนธรรมและพระพุทธศาสนา ประกอบด้วย วัดจะทิ้งพระ วัดพะโคะ และตำบลบ้านขาว ดินแดนลูกปัดมโนราห์ ชมความงามและแหล่งท่องเที่ยวตามเส้นทางทะเลหลวง
นายอนุกูล บอกเล่าเรื่องราว วัดจะทิ้งพระว่า เป็นหนึ่งในสถานที่แหล่งท่องเที่ยวทางศาสนาที่สำคัญอย่างยิ่งของจังหวัดสงขลา โดยมีโบราณสถานที่สำคัญภายในวัดประกอบด้วย พระมหาธาตุเจดีย์ เจดีย์ก่ออิฐดินและอิฐปะการังสอดิน เจดีย์องค์เล็ก รวมถึง พระพุทธไสยาสน์ พระพุทธรูปที่มีลักษณะงดงาม ฝีมือช่างพื้นบ้าน โดยเฉพาะ วิหารพระพุทธไสยาสน์ ที่ชาวบ้านเรียกกันติดปากว่า “วิหารพ่อเฒ่านอน” ภายในยังมีภาพจิตรกรรมฝาผนังเรื่องราวพุทธประวัติที่ยังสมบูรณ์อยู่มาก ซึ่งวัดจะจัดงานสมโภชพระพุทธไสยาสน์และพระมหาธาตุเจดีย์ในวันแรม 1 ค่ำ เดือน 6 ของทุกปี
สำหรับ วัดพะโคะ ตำบลชุมพล อำเภอสทิงพระ จังหวัดสงขลา เป็นวัดจำพรรษาของ “สมเด็จพะโคะ” หรือ “หลวงพ่อทวดเหยียบน้ำทะเลจืด” พระมหาเถระผู้ทรงอภิญญาในยุคสมัยกรุงศรีอยุธยา ที่ประชาชนเคารพนับถือกันอย่างมาก จากเรื่องเล่าปาฏิหาริย์แห่งหลวงปู่ทวดเหยียบน้ำทะเล ทั้ง วัดพะโคะ ยังเป็นสถานที่สำคัญทางประวัติศาสตร์โดยภายในบริเวณวัดยังมีสิ่งสำคัญ คือ พระมาลิกเจดีย์ สถาปัตยกรรมภาคใต้แบบลังกา เป็นที่ประดิษฐานพระบรมสารีริกธาตุ และวิหารพระพุทธรูปปางไสยาสน์ นามว่า “พระโคตมะ” ฝีมือช่างชาวท้องถิ่น มีพิพิธภัณฑ์พะโคะ จัดแสดงเรื่องราวประวัติของหลวงปู่ทวดและอัฐบริขารของท่าน รวมทั้งโบราณวัตถุต่าง ๆ เช่น เครื่องทองเหลือง เครื่องกระเบื้อง เป็นต้น
ทั้งนี้ ยังมี วัดต้นเลียบ เป็นปูชนียสถานที่ฝังรกหลวงปู่ทวดเหยียบน้ำทะเลจืด (บ้านเกิดและสานที่ฝังรกหลวงปู่ทวดเหยียบน้ำทะเลจืด) ตำนานที่มีหลักฐานปรากฏจริงบนคาบสมุทรสทิงพระ วัดต้นเลียบมีต้นไม้ขนาดใหญ่อยู่ในตระกูลเดียวกับต้นโพธิ์ วัดขนาดลำต้นโดยรอบแล้วลำต้นประมาณ 21 เมตร เป็นต้นไม้ที่มีอายุยืนยาวมานานแต่อดีตกาลนับได้ 500 กว่าปี ทั้งนี้  วัดกำหนดจัดพิธีสมโภชห่มผ้าต้นเลียบ เนื่องในงาน “สมโภชวันหลวงปู่ทวดเหยียบน้ำทะเลจืด ” ประจำปี 2568  ขอเชิญชวนพุทธศาสนิกชนร่วมพิธีสมโภชห่มผ้าต้นเลียบ ในวันที่ 3 มีนาคม 2568 นี้
โอกาสนี้ รองโฆษกประจำสำนักนายกรัฐมนตรีและคณะสื่อมวลชน ยังได้ลงเรือชมความงาม ตามเส้นทางทะเลหลวง  ตำบลบ้านขาว อำเภอระโนด จังหวัดสงขลา เป็นแหล่งท่องเที่ยวที่อุดมสมบูรณ์และมีความหลากหลายทางชีวภาพ ด้วยเอกลักษณ์ของพื้นที่ติดต่อกับทะเลสาบสงขลา และทะเลน้อย ทำให้เหมาะแก่การท่องเที่ยว

ที่มา : https://www.thaigov.go.th/news/contents/details/93447