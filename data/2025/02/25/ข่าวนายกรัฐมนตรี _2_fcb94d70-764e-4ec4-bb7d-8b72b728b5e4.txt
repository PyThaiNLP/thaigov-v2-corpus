รัฐบาลไทย-ข่าวทำเนียบรัฐบาล-​นายกรัฐมนตรี แจงการแก้ปัญหา ‘เกษตร ประมง บุหรี่ไฟฟ้า และกาสิโน’ เร่งแก้ปัญหาทั้งระยะสั้น และระยะยาว เพื่อให้เกิดการพัฒนาที่ยั่งยืน


วันอังคารที่ 25 กุมภาพันธ์ 2568
25/02/2568
พิมพ์
​นายกรัฐมนตรี แจงการแก้ปัญหา ‘เกษตร ประมง บุหรี่ไฟฟ้า และกาสิโน’ เร่งแก้ปัญหาทั้งระยะสั้น และระยะยาว เพื่อให้เกิดการพัฒนาที่ยั่งยืน
​นายกรัฐมนตรี แจงการแก้ปัญหา ‘เกษตร ประมง บุหรี่ไฟฟ้า และกาสิโน’ เร่งแก้ปัญหาทั้งระยะสั้น และระยะยาว เพื่อให้เกิดการพัฒนาที่ยั่งยืน
วันนี้ (25 กุมภาพันธ์ 2568) เวลา 11.50 น. ณ บริเวณโถงกลาง ตึกบัญชาการ 1 ทำเนียบรัฐบาล นางสาวแพทองธาร ชินวัตร นายกรัฐมนตรี กล่าวภายหลังการประชุมคณะรัฐมนตรี (ครม.) ว่าที่ประชุมคณะรัฐมนตรี (ครม.) ได้พูดคุยถึงประเด็นราคาสินค้าด้านการเกษตร และได้เชิญรัฐมนตรีและหน่วยงานที่เกี่ยวข้องมาหารือและกำหนดมาตรการในการแก้ไขปัญหาทั้งในระยะสั้นและยาวอย่างจริงจัง  ไม่ว่าจะเป็นการพัฒนาพันธุ์พืช การนำเทคโนโลยีและนวัตกรรมมาใช้ และการเร่งศึกษาตลาด ซึ่งจะเป็นการยกระดับคุณภาพชีวิตให้มั่นคงและยั่งยืนยิ่งขึ้น ทั้งนี้ นายกรัฐมนตรีย้ำว่าไม่ต้องการให้เป็นเพียงการแก้ไขปัญหาในระยะสั้นเท่านั้น แต่ต้องการให้เป็นรูปแบบการแก้ไขปัญหาระยะยาว เพื่อให้เกิดความยั่งยืน
กรณีมีข้อเรียกร้องให้รัฐบาล ช่วยเหลือชาวประมงที่ได้รับความเดือดร้อนนั้น นายกรัฐมนตรีกล่าวว่า รัฐบาลในอดีตได้มีการดำเนินโครงการนำเรือออกนอกระบบ เพื่อลดความเสี่ยงการทำประมงอย่างผิดกฎหมาย IUU จากการที่เรือประมงไม่มีใบอนุญาตทำการประมงพาณิชย์ เพื่อให้เป็นไปตามกฎระเบียบสากล ดังนั้น จึงสั่งการให้กรมประมงกระทรวงเกษตรและสหกรณ์เร่งดำเนินการหามาตรการจ่ายเงินเยียวยาให้กับเจ้าของเรือประมงที่ยังไม่ได้รับความช่วยเหลืออย่างเร่งด่วนและเสนอต่อที่ประคณะรัฐมนตรี (ครม.) ในครั้งต่อไป
นายกรัฐมนตรี กล่าวต่อถึงประเด็นของบุหรี่ไฟฟ้าที่พบในกลุ่มเยาวชนว่า ได้มีการมอบหมายให้นางสาวจิราพร สินธุไพร  รัฐมนตรีประจำสํานักนายกรัฐมนตรี เป็นเจ้าภาพในการประชุมร่วมกับทุกหน่วยงานที่เกี่ยวข้องเร่งหามาตรการหาข้อแก้ไขกฎหมายที่เกี่ยวข้องเพื่อให้เกิดความชัดเจนในการแก้ไขปัญหาบุหรี่ไฟฟ้าที่กำลังระบาดโดยมีทั้งในรูปแบบที่หลากหลาย ปัจจุบันบุหรี่ไฟฟ้ามาในลักษณะที่หลากหลายโดยมักจะมาในรูปแบบที่เหมือนลักษณะของใช้น่ารัก ทั่ว ๆ ไป รัฐบาลมีความห่วงใยทั้งในส่วนของผู้ปกครอง ย้ำว่าเรื่องของบุหรี่ไฟฟ้าต้องมีการจัดการอย่างจริงจังและอาศัยความร่วมมือจากตำรวจด้วย ซึ่งภายในระยะเวลา 15 วัน จะให้นางสาวจิราพร สินธุไพร รัฐมนตรีประจำสำนักนายกรัฐมนตรี มาอัปเดตข้อมูลรวมถึงกฎหมายที่เกี่ยวข้องเพื่อให้เกิดความชัดเจนมากยิ่งขึ้นในการดำเนินการ
ส่วนของการกำหนดให้ผู้ที่จะเข้าไปในกาสิโนจะต้องมีบัญชีเงินฝากประจำไม่น้อยกว่า 50 ล้านบาทนั้น นายกรัฐมนตรีกล่าวว่า เรื่องดังกล่าวตอนนี้ยังอยู่ในร่างฯ แต่ก็ต้องมีในส่วนของการรับความเห็น ซึ่งการดำเนินการยังไม่แล้วเสร็จ และต้องรอให้ทางด้านสภาฯ ทำการพิจารณาอีกครั้งหนึ่ง  อย่างไรก็ตามประเด็นดังกล่าว เรายังไม่เคยมีการดำเนินการทำมาก่อน ดังนั้น การที่ทดลองตั้งตัวเลข เป็นเหมือนการตั้งโมเดลขึ้นมาก่อน และจะลองฟังความเห็นกันอีกครั้งหนึ่ง ซึ่งส่วนนี้ถือเป็นส่วนสำคัญ เพราะว่ายังไม่เคยมีการดำเนินการ จำเป็นต้องมีการเก็บข้อมูลเก็บความเห็น เก็บเคสตัวอย่างจากต่างประเทศ เพื่อเป็นศึกษาและหาข้อมูล อีกทั้งประเด็นของการจัดตั้งกาสิโนนั้นมีเพียงไม่ถึง 10% ยังมีในส่วนอื่น ๆ ทั้ง โรงแรม ห้าง สถานที่แฟมิลี่  และยังมีส่วนอื่น ๆ ภายในอีกมาก  ถ้าจะมีการถามประเด็นกาสิโน ก็เพียงแค่ 10% อยากให้มองในส่วนอื่น ๆ  ด้วย เพราะกาสิโนไม่ใช่ส่วนของความตั้งใจที่จะกระตุ้นเศรษฐกิจ

ที่มา : https://www.thaigov.go.th/news/contents/details/93797