รัฐบาลไทย-ข่าวทำเนียบรัฐบาล-กรมที่ดิน ชี้แจงกรณีปัญหาแนวเขตที่ดินที่ไม่ชัดเจนในพื้นที่อำเภอปากช่อง พร้อมดำเนินการตามระเบียบกฎหมาย


วันอังคารที่ 25 กุมภาพันธ์ 2568
25/02/2568
พิมพ์
กรมที่ดิน ชี้แจงกรณีปัญหาแนวเขตที่ดินที่ไม่ชัดเจนในพื้นที่อำเภอปากช่อง พร้อมดำเนินการตามระเบียบกฎหมาย
กรมที่ดิน ชี้แจงกรณีปัญหาแนวเขตที่ดินที่ไม่ชัดเจนในพื้นที่อำเภอปากช่อง พร้อมดำเนินการตามระเบียบกฎหมาย
ตามที่ นายธนดล สุวัณณะฤทธิ์ คณะที่ปรึกษารัฐมนตรีว่าการกระทรวงเกษตรและสหกรณ์ เปิดเผยภายหลังการประชุมคณะทำงานการขับเคลื่อนการตรวจสอบและพิจารณาความผิดเกี่ยวกับผู้ได้รับการจัดที่ดินและผู้ถือครองที่ดินโดยมิชอบในเขตปฏิรูปที่ดิน ว่า คณะทำงานฯ ได้ส่งมอบข้อมูลสำคัญภายหลังการลงพื้นที่ตรวจสอบข้อเท็จจริงเกี่ยวกับการออกโฉนดและการถือครองที่ดินในพื้นที่อำเภอปากช่อง จังหวัดนครราชสีมา ที่อยู่ในเขตปฏิรูปที่ดินของ ส.ป.ก. กว่า 46,000 ไร่ เมื่อวันที่ 18 กุมภาพันธ์ โดยจะทำหนังสือถึงกรมที่ดิน เพื่อตรวจสอบการออกโฉนดอย่างเร่งด่วน และคาดว่าทางกรมที่ดินจะจัดส่งข้อมูลดังกล่าว
กลับมายัง ส.ป.ก. ได้ภายใน 30 วัน และหากใช้เวลาดำเนินการนานกว่านั้น ทาง ส.ป.ก. ได้เตรียมข้อมูล ยื่นฟ้องต่อศาลปกครองในลำดับต่อไป นั้น
กรมที่ดิน ขอเรียนชี้แจงว่า กรณีปัญหาแนวเขตที่ไม่ชัดเจนในพื้นที่อำเภอปากช่อง จังหวัดนครราชสีมา เป็นพื้นที่ที่มีแนวเขตไม่ชัดเจนระหว่างแนวเขต ส.ป.ก. กับแนวเขตนิคมสร้างตนเองลำตะคอง โดยปัจจุบันกรณีปัญหาดังกล่าว หน่วยงานที่เกี่ยวข้อง ได้แก่ สำนักงานการปฏิรูปที่ดินเพื่อเกษตรกรรม กรมพัฒนาสังคมและสวัสดิการ และกรมที่ดิน ได้มีการนำเสนอต่อคณะกรรมการนโยบายที่ดินแห่งชาติ เพื่อพิจารณาแก้ไขปัญหาซึ่งอยู่ระหว่างพิจารณาดำเนินการสอดคล้องกับคำวินิจฉัยของผู้ตรวจการแผ่นดิน
ทั้งนี้ หากหน่วยงานที่มีหน้าที่ตามกฎหมายร้องขอความร่วมมือ กรมที่ดิน พร้อมดำเนินการตามระเบียบกฎหมายที่เกี่ยวข้องอย่างเคร่งครัด โดยจะดำเนินการด้วยความรอบคอบยึดความถูกต้องและผลประโยชน์ของประเทศชาติและประชาชนเป็นหลัก และกรมที่ดินขอยืนยันว่าเอกสารสิทธิ์ในพื้นที่ดังกล่าว ที่ออกโดยกรมที่ดินได้ดำเนินการตามขั้นตอนของระเบียบฯ และกฎหมาย ณ ขณะเวลานั้น โดยครบถ้วนแล้ว
ข้อมูล : กรมที่ดิน

ที่มา : https://www.thaigov.go.th/news/contents/details/93791