รัฐบาลไทย-ข่าวทำเนียบรัฐบาล-กรมศุลกากรจับกุมหญิง สัญชาติอเมริกัน ซุกซ่อนเมทแอมเฟตามีน(ไอซ์) ในชุดผ้าปูที่นอน น้ำหนักรวมสิ่งห่อหุ้ม 4,300 กรัม มูลค่า 1.29 ล้านบาท


วันอังคารที่ 25 กุมภาพันธ์ 2568
25/02/2568
พิมพ์
กรมศุลกากรจับกุมหญิง สัญชาติอเมริกัน ซุกซ่อนเมทแอมเฟตามีน(ไอซ์) ในชุดผ้าปูที่นอน น้ำหนักรวมสิ่งห่อหุ้ม 4,300 กรัม มูลค่า 1.29 ล้านบาท
กรมศุลกากรยึดยาเสพติดให้โทษประเภท 1 เมทแอมเฟตามีน (ไอซ์) ซุกซ่อนในชุดผ้าปูที่นอนน้ำหนักรวมสิ่งห่อหุ้มประมาณ 4.3 กิโลกรัม มูลค่า 1.29 ล้านบาท ณ ท่าอากาศยานนานาชาติภูเก็ต ตำบลไม้ขาว อำเภอถลาง จังหวัดภูเก็ต
วันนี้ (24 กุมภาพันธ์ 2568) นายธีรัชย์ อัตนวานิช อธิบดีกรมศุลกากร เปิดเผยว่า ตามนโยบายของนางสาวแพทองธาร ชินวัตร นายกรัฐมนตรี ที่ให้ความสำคัญกับการป้องกันและปราบปรามการลักลอบผลิต การนำเข้า การนำผ่าน และการลักลอบจำหน่ายยาเสพติด และสั่งการให้ทุกหน่วยงานที่เกี่ยวข้องบูรณาการการทำงานร่วมกัน เพื่อปราบปรามยาเสพติดอย่างเข้มงวด ทั้งนี้ กระทรวงการคลัง โดยนายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง และนายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง ได้สั่งการให้กรมศุลกากร เข้มงวดกวดขันเรื่องดังกล่าว ด้านนายธีรัชย์ อัตนวานิช อธิบดีกรมศุลกากร ได้กำชับให้เจ้าหน้าที่เพิ่มความเข้มงวดและเดินหน้าปราบปรามการลักลอบนำยาเสพติดเข้ามาและออกไปนอกราชอาณาจักรทุกเส้นทาง เพื่อป้องกันและปราบปรามการลักลอบเคลื่อนย้ายยาเสพติดข้ามชาติให้ได้ผลอย่างเป็นรูปธรรม ซึ่งที่ผ่านมาพบการลักลอบนำยาเสพติดออกนอกราชอาณาจักรอย่างต่อเนื่อง
ทั้งนี้ เมื่อวันที่ 23 กุมภาพันธ์ 2568  กรมศุลกากร โดยกองสืบสวนและปราบปราม ได้ตรวจสอบบัญชีรายชื่อผู้โดยสารพบผู้โดยสารหญิง สัญชาติอเมริกัน เดินทางจากท่าอากาศยานนานาชาติภูเก็ต ตำบลไม้ขาว อำเภอถลาง จังหวัดภูเก็ต ประเทศไทย ไปยังท่าอากาศยานนานาชาติชางงี สาธารณรัฐสิงคโปร์ มีความเสี่ยงในการลักลอบส่งออกยาเสพติดไปนอกราชอาณาจักร จึงได้ประสานงานร่วมกับด่านศุลกากรท่าอากาศยานภูเก็ต และหน่วยงานที่เกี่ยวข้อง แบ่งกำลังเป็น 2 ชุด ชุดแรกได้ประสานเจ้าหน้าที่สายการบิน เพื่อให้คัดแยกกระเป๋าเดินทางของผู้โดยสารรายดังกล่าวไปบริเวณจุดส่งกระเป๋าเกินขนาด ณ ชั้น ๓ อาคารผู้โดยสารระหว่างประเทศ  และเจ้าหน้าที่อีกชุดเฝ้าติดตามสังเกตการณ์ผู้โดยสารบริเวณอาคารผู้โดยสารขาออกระหว่างประเทศ จนกระทั่งเจ้าหน้าที่ชุดตรวจสังเกตการณ์ พบหญิงต้องสงสัยซึ่งมีลักษณะตรงตามข้อมูลที่สืบค้นมา ในขณะที่เจ้าหน้าที่ชุดติดตามสัมภาระผู้โดยสาร พบกระเป๋าเดินทางทรงอ่อนมีล้อลากสีดำ มีป้ายติดสัมภาระ ระบุชื่อตรงกับผู้โดยสารต้องสงสัย จึงนำกระเป๋าเดินทางไปตรวจเอกซเรย์เบื้องต้น จากการตรวจสอบภาพเอกซเรย์กระเป๋าเดินทาง พบวัตถุต้องสงสัยมีลักษณะหนาแน่นผิดปกติภายในกระเป๋าเดินทาง เจ้าหน้าที่จึงได้แสดงตัวและทำการตรวจค้นกระเป๋าเดินทางโดยละเอียด พบเสื้อผ้าจำนวนหนึ่ง และชุดผ้าปูที่นอน จำนวน 4 ชุด และสัมภาระอื่น ๆ บรรจุอยู่ภายในกระเป๋าเดินทาง เมื่อตรวจสอบชุดผ้าปูที่นอนโดยละเอียด พบว่า ผ้าปูที่นอนดังกล่าวมีน้ำหนักมากผิดปกติ เมื่อตรวจสอบด้านในพบแผ่นสี่เหลี่ยมผืนผ้าพันด้วยเทปสีน้ำตาล หุ้มด้วยกระดาษคาร์บอนและกระดาษสีน้ำตาลและพลาสติกใส จำนวน 4 ชิ้น เมื่อตรวจสอบด้านในพบเกล็ดสีขาวขุ่น ตรวจสอบด้วยน้ำยาเคมี ONCB051 MARQUIS REAGENT พบว่าวัตถุทำปฏิกิริยากับน้ำยาเคมีทดสอบจากใสไม่มีสีเปลี่ยนเป็นสีน้ำตาล ซึ่งเป็นยาเสพติดให้โทษประเภท 1 เมทแอมเฟตามีน (ไอซ์) น้ำหนักรวมสิ่งห่อหุ้ม 4,300 กรัม มูลค่า 1.29 ล้านบาท
การกระทำดังกล่าวเป็นการพยายามนำยาเสพติดให้โทษประเภท 1 เมทแอมเฟตามีน (ไอซ์) ออกไปนอกราชอาณาจักรโดยไม่ได้รับอนุญาต และมียาเสพติดให้โทษประเภท 1 เมทแอมเฟตามีน (ไอซ์) ไว้ในครอบครองโดยไม่ได้รับอนุญาต ตามประมวลกฎหมายยาเสพติด และเป็นความผิดตามมาตรา 242 มาตรา 252 ประกอบมาตรา 166 และมาตรา 167 แห่งพระราชบัญญัติศุลกากร พ.ศ. 2560 และกฎหมายอื่นที่เกี่ยวข้อง
อธิบดีกรมศุลกากร กล่าวต่ออีกว่า สำหรับผลการดำเนินการตรวจยึดยาเสพติดของกรมศุลกากร ประจำปีงบประมาณ 2568 (ตุลาคม 2567 – 24 กุมภาพันธ์ 2568) โดยสามารถตรวจยึดยาเสพติดให้โทษประเภท 1 เมทแอมเฟตามีน (ไอซ์) จำนวน 20 คดี น้ำหนักรวมประมาณ 1,719 กิโลกรัม มูลค่า 515.19 ล้านบาท

ที่มา : https://www.thaigov.go.th/news/contents/details/93772