รัฐบาลไทย-ข่าวทำเนียบรัฐบาล-สธ. ใช้แนวคิด “HEALTH for HAJJ” ดูแลสุขภาพพี่น้องมุสลิมก่อนเดินทางไปฮัจย์ที่ซาอุดีอาระเบีย


วันอังคารที่ 25 กุมภาพันธ์ 2568
สธ. ใช้แนวคิด “HEALTH for HAJJ” ดูแลสุขภาพพี่น้องมุสลิมก่อนเดินทางไปฮัจย์ที่ซาอุดีอาระเบีย
กระทรวงสาธารณสุข จัดระบบดูแลสุขภาพชาวไทยมุสลิมที่จะเดินทางไปประกอบพิธีฮัจย์ 6,603 คน ภายใต้แนวคิด “HEALTH for HAJJ” ฉีดวัคซีนป้องกันโรคไข้กาฬหลังแอ่นและไข้หวัดใหญ่ก่อนเดินทาง
พร้อมส่งทีมแพทย์ดูแลระหว่างประกอบพิธี และติดตามเฝ้าระวังสุขภาพหลังเดินทางกลับ ผู้แสวงบุญในจังหวัดต่างๆ ติดต่อรับบริการได้ที่สถานบริการของกระทรวงสาธารณสุขในพื้นที่ ตั้งแต่ 11 กุมภาพันธ์ - 31 พฤษภาคม 2568
วันนี้ (25 กุมภาพันธ์ 2568) ที่ศูนย์บริหารกิจการศาสนาอิสลามแห่งชาติเฉลิมพระเกียรติ เขตหนองจอก กรุงเทพมหานคร นายสมศักดิ์ เทพสุทิน รัฐมนตรีว่าการกระทรวงสาธารณสุข เป็นประธานพิธีเปิดโครงการป้องกันโรคติดต่อแก่ชาวไทยมุสลิมที่เดินทางไปประกอบพิธีฮัจย์ ณ ราชอาณาจักรซาอุดีอาระเบีย พ.ศ. 2568 โดยมี นายประสาน ศรีเจริญ ประธานที่ปรึกษาคณะผู้ทรงคุณวุฒิจุฬาราชมนตรี นายอับดุลอาซิซ อัลคูดาเยอร์ (Mr. Abdulaziz Alkhudhayr) ผู้แทนเอกอัครราชทูตซาอุดีอาระเบียประจำประเทศไทย นพ.โอภาส การย์กวินพงศ์ ปลัดกระทรวงสาธารณสุข นพ.ภานุมาศ ญาณเวทย์สกุล อธิบดีกรมควบคุมโรค นายกิติภูมิ ดวงพรม ผู้อำนวยการส่วนส่งเสริมองค์กรศาสนาอิสลามและกิจการฮัจย์ และผู้เดินทางแสวงบุญร่วมพิธี
นายสมศักดิ์ กล่าวว่า กระทรวงสาธารณสุขให้ความสำคัญในการจัดระบบดูแลสุขภาพพี่น้องชาวไทยมุสลิมที่เดินทางไปประกอบพิธีฮัจย์เป็นประจำทุกปี ซึ่งแต่ละปีมีชาวไทยมุสลิมได้รับโควตาประมาณ 13,000 คน ในปีนี้ดำเนินการภายใต้กรอบแนวคิด HEALTH FOR HAJJ โดยผู้ที่จะเดินทางไปแสวงบุญทุกคนจะได้รับการเตรียมความพร้อมด้านสุขภาพก่อนการเดินทาง ทั้งการตรวจสุขภาพ ฉีดวัคซีนป้องกันโรค และออกหนังสือรับรองการสร้างเสริมภูมิคุ้มกันโรค ซึ่งได้จัดสรรวัคซีนให้กับหน่วยงานสาธารณสุขทุกพื้นที่ที่มีผู้แสวงบุญลงทะเบียนไปประกอบพิธีฮัจย์แล้ว รวมทั้งยังได้จัดส่งทีมแพทย์พยาบาลไปดูแลสุขภาพในระหว่างการประกอบพิธี และเฝ้าระวังติดตามสุขภาพภายหลังเดินทางกลับมายังประเทศไทยด้วย
“การดูแลส่งเสริมสุขภาพชาวไทยมุสลิมที่จะเดินทางไปแสวงบุญ นอกจากจะเป็นความร่วมมือกันในการรักษาความมั่นคงทางสุขภาพของประชาชนคนไทยทุกศาสนาแล้ว ยังเป็นการแสดงถึงการส่งเสริมความร่วมมือด้านการสาธารณสุขระหว่างประเทศไทยและราชอาณาจักรซาอุดีอาระเบีย และช่วยกระชับความสัมพันธ์ระหว่างประเทศให้แน่นแฟ้นยิ่งขึ้น ซึ่งปัจจุบันความร่วมมือทั้งด้านเศรษฐกิจ การค้าการลงทุน ความมั่นคงทางอาหาร พลังงาน การท่องเที่ยวและวัฒนธรรม ของทั้งสองประเทศกำลังขยายตัวไปด้วยดี” นายสมศักดิ์กล่าว
ด้าน นพ.โอภาส กล่าวว่า การประกอบพิธีฮัจย์ ณ ราชอาณาจักรซาอุดีอาระเบีย ประจำปี 2568 หรือฮิจเราะห์ศักราช (ฮ.ศ.) 1446 จัดขึ้นระหว่างวันที่ 4 – 9 มิถุนายน 2568 ปีนี้มีชาวไทยมุสลิมที่ลงทะเบียนพร้อมเดินทางไปประกอบพิธี จำนวน 6,603 คน ซึ่งผู้แสวงบุญทุกคนต้องได้รับการฉีดวัคซีนป้องกันโรคไข้กาฬหลังแอ่นก่อนการเดินทางอย่างน้อย 10 วัน ตามข้อกำหนดของกระทรวงฮัจย์และอุมเราะห์ ของราชอาณาจักรซาอุดีอาระเบีย รวมถึงฉีดวัคซีนป้องกันไข้หวัดใหญ่และแนะนำให้ฉีดวัคซีนป้องกันโรคติดต่ออื่นๆ ตามความเหมาะสม โดยวันนี้มีผู้มารับบริการที่ศูนย์บริหารกิจการศาสนาอิสลามแห่งชาติเฉลิมพระเกียรติ เขตหนองจอก จำนวน 1,303 คน สำหรับพี่น้องชาวไทยมุสลิมในจังหวัดต่างๆ ที่จะเดินทางไปประกอบพิธีฮัจย์ สามารถเข้ารับบริการตรวจสุขภาพและฉีดวัคซีนป้องกันโรคก่อนการเดินทาง ได้ที่สถานบริการของกระทรวงสาธารณสุขในพื้นที่ ตั้งแต่วันที่ 11 กุมภาพันธ์ - 31 พฤษภาคม 2568
*********************************************** 25 กุมภาพันธ์ 2568

ที่มา : https://www.thaigov.go.th/news/contents/details/93802