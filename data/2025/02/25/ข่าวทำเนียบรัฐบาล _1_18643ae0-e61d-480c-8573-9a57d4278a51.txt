รัฐบาลไทย-ข่าวทำเนียบรัฐบาล-​ไทย-ออสเตรเลีย มุ่งขยายโอกาสทางการค้าและการลงทุนระหว่างกัน เน้นความสัมพันธ์ระหว่างประชาชน การศึกษา และการใช้ประโยชน์ TAFTA 


วันอังคารที่ 25 กุมภาพันธ์ 2568
25/02/2568
พิมพ์
​ไทย-ออสเตรเลีย มุ่งขยายโอกาสทางการค้าและการลงทุนระหว่างกัน เน้นความสัมพันธ์ระหว่างประชาชน การศึกษา และการใช้ประโยชน์ TAFTA
​ไทย-ออสเตรเลีย มุ่งขยายโอกาสทางการค้าและการลงทุนระหว่างกัน เน้นความสัมพันธ์ระหว่างประชาชน การศึกษา และการใช้ประโยชน์ TAFTA
วานนี้ (24 กุมภาพันธ์ 2568) ประธานผู้แทนการค้าไทยเปิดแผยว่า ตนได้หารือกับ ดร.แอนเจลา แม็กดอนัลด์ เอกอัครราชทูตออสเตรเลียประจำประเทศไทย ถึงแนวทางเสริมสร้างความร่วมมือทางเศรษฐกิจและขยายโอกาสทางการค้าระหว่างสองประเทศ การขับเคลื่อนความสัมพันธ์ระหว่างประชาชน รวมถึงการดำเนินการภายใต้ข้อตกลงการค้าเสรีไทย-ออสเตรเลีย (Thailand-Australia Free Trade Agreement: TAFTA) ซึ่งจะเป็นส่วนสำคัญที่ช่วยให้การค้าและการลงทุนระหว่างสองประเทศเติบโตอย่างต่อเนื่องและยั่งยืน
ในการหารือครั้งนี้ ทั้งสองฝ่ายเน้นย้ำถึงการขยายความร่วมมือด้านการค้าและการลงทุน โดยเฉพาะในอุตสาหกรรมที่มีศักยภาพ เช่น เทคโนโลยี พลังงานสะอาด การแปรรูปสินค้าอุตสาหกรรม รวมถึงในอุตสาหกรรมการศึกษา พร้อมมุ่งเน้นการลดอุปสรรคทางการค้า เพื่อให้ภาคธุรกิจสามารถเข้าถึงตลาดของกันและกันได้มากขึ้น การหารือยังครอบคลุมถึงแนวทางกระชับความร่วมมือในด้าน นโยบายเศรษฐกิจดิจิทัล โครงสร้างพื้นฐานทางการค้า และการส่งเสริมการลงทุนร่วมกัน ซึ่งจะช่วยให้ทั้งสองประเทศสามารถแข่งขันในเศรษฐกิจโลกได้อย่างมีประสิทธิภาพ
ที่ประชุมยังได้หารือถึงการแลกเปลี่ยนประสบการณ์และแนวทางปฏิบัติที่ดี โดยเฉพาะในหัวข้อด้านการเกษตร และการให้ทุนการศึกษา นอกจากนี้ ตนได้ทราบว่าจะมีคณะนักธุรกิจและผู้เชี่ยวชาญด้านการศึกษาต่อต่างประเทศภายใต้ Future Skills Mission ของออสเตรเลียมาเยือนไทยในช่วง 12 – 13 มีนาคมนี้ รวมถึงในช่วงนี้ ทางประเทศออสเตรเลียอยู่ระหว่างการจัดโปรแกรมสองสัปดาห์สำหรับข้าราชการ เกษตรกร และผู้เชี่ยวชาญด้านการเกษตร เพื่อให้ไปเรียนรู้เกี่ยวกับ Climate Smart Agriculture ด้านการเกษตรแห่งอนาคตที่ประเทศออสเตรเลีย ซึ่งตนและท่านทูตต่างเห็นพ้องว่าทั้งสองประเทศยังมีโอกาสในการขับเคลื่อนการดำเนินงานในประเด็นเหล่านี้เพิ่มเติม
ดร. นลินี เสริมว่า “ออสเตรเลียเป็นคู่ค้าและพันธมิตรสำคัญของไทย เรามุ่งเน้นการใช้ประโยชน์จากความตกลงทางการค้าให้เต็มที่ เพื่อสนับสนุนการเติบโตของภาคธุรกิจและเพิ่มศักยภาพการแข่งขันของไทยในตลาดออสเตรเลีย”
ทั้งนี้ ในปี 2567 ออสเตรเลียเป็นคู่ค้าอันดับที่ 9 ของไทย โดยมีมูลค่าการค้าระหว่างกันที่ 17,842.64 ล้านดอลลาร์สหรัฐ โดยสินค้าส่งออกสำคัญ ได้แก่ (1) รถยนต์ อุปกรณ์และส่วนประกอบ (2) เครื่องปรับอากาศและส่วนประกอบ และ (3) เครื่องคอมพิวเตอร์ อุปกรณ์และส่วนประกอบ

ที่มา : https://www.thaigov.go.th/news/contents/details/93771