รัฐบาลไทย-ข่าวทำเนียบรัฐบาล-กระทรวงวัฒนธรรมจัดงานวันศิลปินแห่งชาติ ครบรอบ 4 ทศวรรษ


วันอังคารที่ 25 กุมภาพันธ์ 2568
กระทรวงวัฒนธรรมจัดงานวันศิลปินแห่งชาติ ครบรอบ 4 ทศวรรษ
กระทรวงวัฒนธรรมจัดงานวันศิลปินแห่งชาติ ครบรอบ 4 ทศวรรษ
กระทรวงวัฒนธรรมจัดงานวันศิลปินแห่งชาติ ครบรอบ 4 ทศวรรษ เพื่อน้อมรำลึกถึงพระบาทสมเด็จพระพุทธเลิศหล้านภาลัย ผู้ทรงเป็นพระปฐมบรมศิลปินแห่งกรุงรัตนโกสินทร์ และเทิดพระเกียรติสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ในฐานะ “องค์วิศิษฏศิลปิน” เนื่องในโอกาสวันคล้ายวันพระราชสมภพ และทรงเจริญพระชนมายุ 70 พรรษา ตลอดจนเชิดชูเกียรติ เผยแพร่ประวัติและผลงานอันทรงคุณค่าของศิลปินแห่งชาติ พุทธศักราช 2566
24 กุมภาพันธ์ 2568 กระทรวงวัฒนธรรม โดยกรมส่งเสริมวัฒนธรรม จัดงานวันศิลปินแห่งชาติ ณ ศูนย์วัฒนธรรมแห่งประเทศไทย กรมส่งเสริมวัฒนธรรม เพื่อน้อมรำลึกถึงพระบาทสมเด็จพระพุทธเลิศหล้านภาลัย ผู้ทรงเป็นพระปฐมบรมศิลปินแห่งกรุงรัตนโกสินทร์ และเทิดพระเกียรติสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เนื่องในโอกาสวันคล้ายวันพระราชสมภพและทรงเจริญพระชนมายุ 70 พรรษา ในฐานะ “องค์วิศิษฏศิลปิน” ผู้เป็นเลิศทางศิลปะ ประเสริฐกว่าศิลปินทั้งปวง และเนื่องในโอกาสครบรอบ 40 ปี ในการดำเนินโครงการยกย่องเชิดชูเกียรติศิลปินแห่งชาติ ตั้งแต่ปีพุทธศักราช 2528 จนถึงปัจจุบัน โดยมีกิจกรรมการร่วมพิธีทำบุญอุทิศส่วนกุศลให้ศิลปินแห่งชาติผู้ล่วงลับ การเปิดนิทรรศการเผยแพร่ประวัติและผลงานศิลปินแห่งชาติ พุทธศักราช 2566 จำนวน 12 ท่าน และงานเลี้ยงแสดงความยินดีแก่ศิลปินแห่งชาติ พุทธศักราช 2566 อันจะนำไปสู่การสร้างขวัญ กำลังใจ เกียรติยศ และความภาคภูมิใจของศิลปินแห่งชาติในการสร้างสรรค์ผลงานอย่างเต็มศักยภาพ และเป็นการสร้างแรงบันดาลใจ (inspiration) ให้แก่นักเรียน นักศึกษา เยาวชน และประชาชนผู้สนใจในการศึกษาเรียนรู้และการสืบสานศิลปวัฒนธรรมของชาติต่อไป
วันจันทร์ที่ 24 กุมภาพันธ์ 2568 นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม ให้เกียรติเป็นประธานในพิธีงานวันศิลปินแห่งชาติ ณ ศูนย์วัฒนธรรมแห่งประเทศไทย กรมส่งเสริมวัฒนธรรม โดยมีนายประสพ เรียงเงิน ปลัดกระทรวงวัฒนธรรม นางสาวลิปิการ์ กำลังชัย รองอธิบดีกรมส่งเสริมวัฒนธรรม (รักษาราชการแทนอธิบดีกรมส่งเสริมวัฒนธรรม) นางสาววราพรรณ ชัยชนะศิริ รองอธิบดีกรมส่งเสริมวัฒนธรรม คณะศิลปินแห่งชาติ คณะผู้บริหารระดับสูงจากกระทรวงวัฒนธรรมและกรมส่งเสริมวัฒนธรรม คณะกรรมการกองทุนส่งเสริมงานวัฒนธรรม ประธานสภาวัฒนธรรมเขตกรุงเทพมหานคร แขกผู้มีเกียรติ สื่อมวลชน และคณะบุคลากรจากหน่วยงานที่เกี่ยวข้อง เข้าร่วมงานพิธีดังกล่าว
ศิลปินแห่งชาติ ถือเป็นปราชญ์แห่งแผ่นดินซึ่งมีความรู้ความสามารถอย่างล้ำเลิศในศิลปะแขนงต่าง ๆ ที่ได้อุทิศตนในการสร้างสรรค์และถ่ายทอดผลงานด้านศิลปะอันเป็นประโยชน์ต่อสังคมและประเทศชาติ ด้วยเหตุนี้ รัฐบาลโดยกระทรวงวัฒนธรรม ได้เล็งเห็นความสำคัญ จึงได้ส่งเสริม สนับสนุน และสร้างขวัญกำลังใจแก่ศิลปินแห่งชาติมาตั้งแต่ ปี พ.ศ. 2528 จนถึงปัจจุบัน ซึ่งตลอดระยะเวลาที่ผ่านมา รัฐบาลได้ประกาศยกย่องเชิดชูเกียรติศิลปินแห่งชาติไปแล้ว 366 ท่าน อันเป็นการแสดงถึงความมุ่งมั่น (commitment) ในการรักษาและสืบสานมรดกทางศิลปวัฒนธรรมของชาติ ทั้งยังช่วยให้ศิลปินผู้สร้างสรรค์ผลงานอันทรงคุณค่าได้รับการยอมรับในวงกว้าง ส่งเสริมให้เกิดการสืบทอดองค์ความรู้และแรงบันดาลใจแก่คนรุ่นหลัง ตลอดจนกระตุ้นให้สังคมตระหนักถึงความสำคัญของศิลปะในฐานะรากฐานทางวัฒนธรรมที่หล่อหลอมอัตลักษณ์ไทย (Thai identity)และเป็นพลังสำคัญในการพัฒนาสังคมและประเทศชาติให้เจริญก้าวหน้าอย่างยั่งยืน
สำหรับปีงบประมาณ พ.ศ. 2568 นี้ กระทรวงวัฒนธรรม โดยกรมส่งเสริมวัฒนธรรม จัดงานวันศิลปินแห่งชาติ ภายใต้การดำเนินงานโครงการสร้างรายได้แก่ศิลปิน นักแสดงพื้นบ้าน ชุมชน เจ้าของมรดกภูมิปัญญา เพื่อเป็นการน้อมรำลึกถึงพระบาทสมเด็จพระพุทธเลิศหล้านภาลัย ผู้ทรงเป็นพระปฐมบรมศิลปินแห่งกรุงรัตนโกสินทร์ เนื่องในวันคล้ายวันพระบรมราชสมภพ ในวันจันทร์ที่ 24 กุมภาพันธ์ 2568 เพื่อให้ประชาชนเกิดการรับรู้และให้ความสำคัญกับวันศิลปินแห่งชาติ ซึ่งตรงกับวันที่ 24 กุมภาพันธ์ของทุกปี และเพื่อเทิดพระเกียรติ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ในฐานะ “องค์วิศิษฏศิลปิน” เนื่องในโอกาสวันคล้ายวันพระราชสมภพ และทรงเจริญพระชนมายุ 70 พรรษา นอกจากนั้น ยังเป็นการเผยแพร่ประวัติ ผลงาน และภูมิปัญญาทางวัฒนธรรม (cultural wisdom) ของศิลปินแห่งชาติ พุทธศักราช 2566 จำนวน 12 ท่าน และเผยแพร่องค์ความรู้ในวาระครบรอบ 4 ทศวรรษ ของการสรรหาและยกย่องเชิดชูเกียรติศิลปินแห่งชาติแก่สาธารณชนในวงกว้าง อันเป็นการส่งเสริมและสนับสนุนให้ศิลปินแห่งชาติได้มีขวัญกำลังใจ และความภูมิใจในการสร้างสรรค์ผลงานอันล้ำค่า พัฒนางานศิลปะให้ตกทอดเป็นมรดกภูมิปัญญาทางวัฒนธรรมแก่ลูกหลานสืบไป
ภายในงานวันศิลปินแห่งชาติครั้งนี้ มีกิจกรรมการดำเนินงาน จำนวน 3 กิจกรรมหลัก ได้แก่ (1) พิธีทำบุญอุทิศส่วนกุศลให้ศิลปินแห่งชาติผู้ล่วงลับ เพื่อแสดงความกตัญญูและระลึกถึงศิลปินผู้ล่วงลับที่มีคุณูปการต่อประเทศชาติ (2) พิธีเปิดนิทรรศการเผยแพร่ประวัติและผลงานศิลปินแห่งชาติ พุทธศักราช 2566 จำนวน 12 ท่าน ในฐานะศิลปินแห่งชาติผู้สร้างสรรค์จรรโลงศิลป์และเป็นผู้สร้างศิลปินของชาติให้เป็นที่ประจักษ์แก่สาธารณชนอย่างกว้างขวาง โดยมี 3 สาขา ได้แก่ ทัศนศิลป์ จำนวน 4 ท่าน วรรณศิลป์ จำนวน 2 ท่าน และศิลปะการแสดง จำนวน 6 ท่าน และ (3) งานเลี้ยงแสดงความยินดีแก่ศิลปินแห่งชาติ พุทธศักราช 2566 ซึ่งมีการแสดงต่าง ๆ ให้ผู้เข้าร่วมงานได้รับชม ได้แก่ การแสดงดนตรีไทย โดยคณะการแสดงดนตรีไทยจากสมาคมศิลปะเพื่อเยาวชน กรมส่งเสริมวัฒนธรรม และการแสดงของคณะศิลปินแห่งชาติ จำนวน 6 ชุด ถือเป็นการเผยแพร่ผลงานอันทรงคุณค่าของศิลปินแห่งชาติให้เป็นที่รู้จักมากขึ้น และเป็นประโยชน์ต่อประชาชนและผู้สนใจงานวัฒนธรรมได้เก็บเกี่ยวความรู้และประสบการณ์ พร้อมทั้งสืบสานศิลปวัฒนธรรมของชาติและองค์ความรู้ดั้งเดิม (traditional knowledge) ของศิลปินแห่งชาติที่สั่งสมกันมาอย่างยาวนาน

ที่มา : https://www.thaigov.go.th/news/contents/details/93779