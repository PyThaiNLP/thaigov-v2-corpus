รัฐบาลไทย-ข่าวทำเนียบรัฐบาล-​ที่ปรึกษาฯ ไพลิน ร่วมประชุมคณะกรรมการทรัพยากรน้ำแห่งชาติ (กนช.) ครั้งที่ 2/2568


วันอังคารที่ 25 กุมภาพันธ์ 2568
25/02/2568
พิมพ์
​ที่ปรึกษาฯ ไพลิน ร่วมประชุมคณะกรรมการทรัพยากรน้ำแห่งชาติ (กนช.) ครั้งที่ 2/2568
​ที่ปรึกษาฯ ไพลิน ร่วมประชุมคณะกรรมการทรัพยากรน้ำแห่งชาติ (กนช.) ครั้งที่ 2/2568
เมื่อวันที่ 21 กุมภาพันธ์ 2568 นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม พร้อมเจ้าหน้าที่กรมโรงงานอุตสาหกรรม เข้าร่วมประชุมคณะกรรมการทรัพยากรน้ำแห่งชาติ (กนช.) ครั้งที่ 2/2568 โดยมี นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม เป็นประธานการประชุม และผู้แทนหน่วยงานที่เกี่ยวข้องเข้าร่วม ณ ห้องประชุม 301 ตึกบัญชาการ 1 ทำเนียบรัฐบาล
การประชุมในครั้งนี้ มีวาระเพื่อพิจารณา 4 เรื่อง ได้แก่ 1) (ร่าง) มาตรการรับมือฤดูฝน ปี 2568 และโครงการเพิ่มประสิทธิภาพการบริหารจัดการทรัพยากรน้ำในฤดูฝน ปี 2568 และส่งเสริมการบริหารจัดการทรัพยากรน้ำในฤดูแล้ง ปี 2568/2569   2) การปรับปรุงแผนปฏิบัติการด้านทรัพยากรน้ำ ประจำปีงบประมาณ พ.ศ. 2569 3) การจัดทำผังน้ำ และ 4) การขอขยายระยะเวลาและขยายกรอบวงเงินโครงการปรับปรุงคลองยม - น่าน จังหวัดสุโขทัย
โดยที่ประชุมมีมติเห็นชอบ (ร่าง) มาตรการรับมือฤดูฝน ปี 2568 พร้อมกำชับให้มีการวางแผนรองรับฤดูฝนที่อาจจะมาเร็วขึ้นในปีนี้ และเร่งปรับปรุงประสิทธิภาพการแจ้งเตือนภัย เพื่อช่วยลดผลกระทบต่อประชาชนให้ได้มากที่สุด นอกจากนี้ยังมีมติเห็นชอบการปรับปรุงแผนปฏิบัติการด้านทรัพยากรน้ำ ประจำปีงบประมาณ พ.ศ. 2569 ภายใต้แผนแม่บทการบริหารจัดการทรัพยากรน้ำ 20 ปี อีกทั้งเห็นชอบ การจัดทำผังน้ำ จำนวน 7 ลุ่มน้ำได้แก่ ผังน้ำลุ่มน้ำโขงตะวันออกเฉียงเหนือ ลุ่มน้ำเจ้าพระยา ลุ่มน้ำท่าจีน ลุ่มน้ำบางปะกง ลุ่มน้ำโตนเลสาบ ลุ่มน้ำชายฝั่งทะเลตะวันออก และลุ่มน้ำเพชรบุรี-ประจวบคีรีขันธ์ และเห็นชอบ การขอขยายระยะเวลาและขยายกรอบวงเงินโครงการ โครงการปรับปรุงคลองยม - น่าน จังหวัดสุโขทัย สืบเนื่องจากมีการชะลอตัวของโครงการ

ที่มา : https://www.thaigov.go.th/news/contents/details/93788