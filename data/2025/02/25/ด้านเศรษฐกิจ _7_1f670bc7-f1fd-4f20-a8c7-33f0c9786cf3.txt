รัฐบาลไทย-ข่าวทำเนียบรัฐบาล-​รองปลัดฯ ศุภกิจ เปิดอบรมด้านการเงินและบัญชี เสริมศักยภาพผู้บริหารและเจ้าหน้าที่ฯ ทั่วประเทศ


วันอังคารที่ 25 กุมภาพันธ์ 2568
25/02/2568
พิมพ์
​รองปลัดฯ ศุภกิจ เปิดอบรมด้านการเงินและบัญชี เสริมศักยภาพผู้บริหารและเจ้าหน้าที่ฯ ทั่วประเทศ
​รองปลัดฯ ศุภกิจ เปิดอบรมด้านการเงินและบัญชี เสริมศักยภาพผู้บริหารและเจ้าหน้าที่ฯ ทั่วประเทศ
วันที่ 20 กุมภาพันธ์ 2568 นายศุภกิจ บุญศิริ รองปลัดกระทรวงอุตสาหกรรม เป็นประธานเปิดอบรมหลักสูตร “พัฒนาความรู้ด้านการเงิน บัญชี สำหรับผู้บริหารและเจ้าหน้าที่” เพื่อให้ผู้เกี่ยวข้องได้รับความรู้และแนวปฏิบัติเกี่ยวกับการดำเนินงานด้านการเงินและบัญชีของภาครัฐได้อย่างถูกต้อง และมีประสิทธิภาพ โดยมีนางสาวสุนีย์ โสภณ ผู้อำนวยการกองบริหารทรัพยากรบุคคล สำนักงานปลัดกระทรวงอุตสาหกรรม (สปอ.) นางสาวกองประภา นครังสุ ผู้ตรวจสอบภายใน กระทรวงอุตสาหกรรม และเจ้าหน้าที่ส่วนกลาง เข้าร่วม ณ ห้องประชุม อก. 1 ชั้น 2 อาคารสำนักงานปลัดกระทรวงอุตสาหกรรม ทั้งนี้ในส่วนของอุตสาหกรรมจังหวัดและเจ้าหน้าที่สำนักงานอุตสาหกรรมจังหวัดทั่วประเทศ เข้าร่วมประชุมผ่านสื่ออิเล็กทรอนิกส์ (Zoom Meeting)
การฝึกอบรมดังกล่าวมุ่งเน้นการเสริมสร้างความรู้และความเข้าใจในเรื่องระเบียบการเงินและการบัญชีที่เกี่ยวข้องกับการปฏิบัติงานของหน่วยงานภาครัฐ เช่น การเบิกจ่ายเงินจากคลัง ค่าใช้จ่ายในการบริหารงาน ค่าใช้จ่ายในการเดินทางไปราชการ ค่าใช้จ่ายในการฝึกอบรม หลักเกณฑ์และวิธีการคำนวณต้นทุนผลผลิต ตลอดจนกรณีศึกษาการบริหารงานด้านการเงินการคลังของ สปอ.
นายศุภกิจ บุญศิริ รองปลัดกระทรวงอุตสาหกรรม กล่าวเน้นย้ำถึงความสำคัญของการปฏิบัติงานด้านการเงินและบัญชีภาครัฐ ซึ่งต้องดำเนินการอย่างถูกต้อง รอบคอบ และเป็นไปตามระเบียบราชการ เนื่องจากกระบวนการด้านการเงินและบัญชีมีความละเอียดซับซ้อน หน่วยงานที่เกี่ยวข้องจึงต้องปฏิบัติตามขั้นตอนอย่างเคร่งครัดและโปร่งใส เพื่อป้องกันข้อผิดพลาดและลดความเสี่ยงที่อาจเกิดขึ้นในการเบิกจ่ายงบประมาณ
การอบรมหลักสูตรดังกล่าว ไม่เพียงแต่ช่วยให้ผู้เข้ารับการฝึกอบรมสามารถนำความรู้ไปปรับใช้ได้อย่างถูกต้องและมีประสิทธิภาพแล้ว ยังเป็นเวทีให้ผู้ปฏิบัติงานได้แลกเปลี่ยนความคิดเห็น ประสบการณ์ และแนวทางแก้ไขปัญหาที่พบ เพื่อให้การบริหารจัดการด้านการเงินและบัญชีของกระทรวงอุตสาหกรรมเป็นไปอย่างมีประสิทธิภาพ และโปร่งใส

ที่มา : https://www.thaigov.go.th/news/contents/details/93774