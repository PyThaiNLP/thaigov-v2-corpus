รัฐบาลไทย-ข่าวทำเนียบรัฐบาล-สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี เสด็จพระราชดำเนินไปในการพระราชทานดินบรรจุศพพระมหาคณาจารย์จีนธรรมสมาธิวัตร (วีระ เย็นเต็กมหาเถระ) 


วันอังคารที่ 25 กุมภาพันธ์ 2568
25/02/2568
พิมพ์
สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี เสด็จพระราชดำเนินไปในการพระราชทานดินบรรจุศพพระมหาคณาจารย์จีนธรรมสมาธิวัตร (วีระ เย็นเต็กมหาเถระ)
สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี เสด็จพระราชดำเนินไปในการพระราชทานดินบรรจุศพพระมหาคณาจารย์จีนธรรมสมาธิวัตร (วีระ เย็นเต็กมหาเถระ) อดีตเจ้าคณะใหญ่จีนนิกาย และเจ้าอาวาสวัดโพธิ์แมนคุณาราม ณ วัชระเจดีย์ธรรมฯ อ.แม่จัน
เมื่อวันที่ 24 ก.พ. 68 เวลา 16.31 น. สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินไปในการพระราชทานดินบรรจุศพพระมหาคณาจารย์จีนธรรมสมาธิวัตร (วีระ เย็นเต็กมหาเถระ) อดีตเจ้าคณะใหญ่จีนนิกาย และเจ้าอาวาสวัดโพธิ์แมนคุณาราม ณ วัชระเจดีย์ธรรมสมาธิวัตรอนุสรณ์ วัดหมื่นพุทธเมตตาคุณาราม อำเภอแม่จัน จังหวัดเชียงราย
การนี้ เสด็จขึ้นวัชระเจดีย์ธรรมสมาธิวัตรอนุสรณ์ ทรงทอดผ้าไตร 10 ไตรที่จิตกาธานหน้าหีบศพ พระมหาเถระ 10 รูป พิจารณาผ้าไตร แล้วทรงหยิบกระทงข้าวตอกดอกไม้จากเจ้าพนักงานพระราชพิธีวางข้างหีบศพ และทรงหยิบดินห่อผ้าขาว - ดำ ของพระบาทสมเด็จพระเจ้าอยู่หัว จำนวน 10 คู่ วางที่หน้าหีบศพ แล้วทรงหยิบดินส่วนพระองค์ 1 คู่ วางที่หน้าหีบศพ ผู้รักษาการแทนเจ้าคณะใหญ่จีนนิกาย และเจ้าอาวาสวัดหมื่นพุทธเมตตาคุณาราม ถวายหนังสือที่ระลึก แล้วเสด็จพระราชดำเนินกลับ
พระบาทสมเด็จพระเจ้าอยู่หัว ทรงพระกรุณาโปรดพระราชทานพระบรมราชานุเคราะห์ในการพระราชทานดินบรรจุศพพระมหาคณาจารย์จีนธรรมสมาธิวัตร (วีระ เย็นเต็กมหาเถระ) อดีตเจ้าคณะใหญ่จีนนิกาย และเจ้าอาวาสวัดโพธิ์แมนคุณาราม ณ วัชระเจดีย์ธรรมสมาธิวัตรอนุสรณ์ วัดหมื่นพุทธเมตตาคุณาราม อำเภอแม่จัน จังหวัดเชียงราย
โอกาสนี้ นายอนุทิน ชาญวีรกูล รองนายกรัฐมนตรีและรมว.มหาดไทย นายอรรษิษฐ์ สัมพันธรัตน์ ปลัดกระทรวงมหาดไทย นายพงศ์รัตน์ ภิรมย์รัตน์ คณะที่ปรึกษา รมว.มหาดไทย นายรุจติศักดิ์ รังษี รองผู้ว่าราชการจังหวัดเชียงราย ข้าราชการทหาร ตำรวจ และเจ้าภาพ เข้าเฝ้าทูลละอองพระบาทรับเสด็จ โดยมีประชาชนชาวจังหวัดเชียงราย เข้าเฝ้าฯ ด้วยความจงรักภักดี และต่างเปล่งเสียงทรงพระเจริญ เป็นจำนวนมาก
ทั้งนี้ ก่อนพิธีพระราชทานดินบรรจุศพ สมเด็จพระมหาวีรวงศ์ เลขานุการสมเด็จพระสังฆราช กรรมการมหาเถรสมาคม เป็นผู้เชิญผ้าไตรประทานของสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก และนายอนุทิน ชาญวีรกูล รองนายกรัฐมนตรีและรมว.มหาดไทย เป็นผู้เชิญผ้าไตรพระราชทานของทูลกระหม่อมหญิงอุบลรัตนราชกัญญา สิริวัฒนาพรรณวดี ทอดหน้าเจดีย์ธรรมสมาธิวัตรอนุสรณ์
พระมหาคณาจารย์จีนธรรมสมาธิวัตร (เย็นเต็ก) เกิดเมื่อวันที่ 25 มีนาคม พ.ศ. 2479 มีนามเดิมว่า วีระ โพธิชาญประเสริฐ เป็นชาว จ.กาญจนบุรี เข้าบรรพชาอุปสมบทที่วัดโพธิ์เย็น สังกัดจีนนิกาย อ.ท่ามะกา จ.กาญจนบุรี เมื่อวันที่ 7 พ.ค. 2500 โดยมีพระมหาคณาจารย์จีนธรรมสมาธิวัตร (โพธิ์แจ้ง) เป็นพระอุปัชฌาย์ ได้รับฉายาทางธรรมว่า “เย็นเต็ก” โดยหลังการอุปสมบท ได้ศึกษาปฏิบัติธรรมกับพระอุปัชฌาย์ และช่วยเหลือการสร้างวัดโพธิ์แมนคุณารามจนสำเร็จ และเมื่อพระอุปัชฌาย์มรณภาพในปี พ.ศ. 2529 ท่านจึงได้รับตำแหน่งเจ้าอาวาส สืบต่อมากระทั่งถึงแก่มรณภาพ เมื่อวันที่ 30 มีนาคม พ.ศ. 2566 ณ โรงพยาบาลศิริราชปิยมหาราชการุณย์ กรุงเทพมหานคร สิริอายุ 87 ปี พรรษา 66
ด้านสมณศักดิ์ ปี พ.ศ. 2511 ได้รับแต่งตั้งเป็นหลวงจีนวินัยธรเย็นเต็ก คณานุกรมในพระคณาจารย์จีนธรรมสมาธิวัตร (โพธิ์แจ้ง) ปี พ.ศ. 2513 ได้รับพระราชทานสัญญาบัตรตั้งสมณศักดิ์เป็น หลวงจีนธรรมรักษ์จีนประจิต ผู้ช่วยปลัดซ้าย ปี พ.ศ. 2525 ได้รับพระราชทานสัญญาบัตรตั้งสมณศักดิ์เป็น พระอาจารย์จีนธรรมคณาธิการ ไพศาลสมณกิจ (เสมอพระราชาคณะชั้นสามัญ) ปี พ.ศ. 2530 ได้รับพระราชทานสัญญาบัตรตั้งสมณศักดิ์เป็น พระคณาจารย์จีนธรรมสมาธิวัตร พุทธบริษัทจีนเนตา (เสมอพระราชาคณะชั้นเทพ) ปี พ.ศ. 2535 ได้รับพระราชทานสัญญาบัตรตั้งสมณศักดิ์เป็น พระคณาจารย์จีนธรรมสมาธิวัตร พุทธบริษัทจีนวิเนตา สาธุชนธรรมประสิทธิ์ บรมนริศรานุวัตร (เสมอพระราชาคณะชั้นเทพพิเศษ) ปี พ.ศ. 2539 ได้รับพระราชทานสัญญาบัตรตั้งสมณศักดิ์เป็น พระคณาจารย์จีนธรรมสมาธิวัตร พุทธบริษัทจีนพิเนต วิเทศธรรมประสิทธิ์ บรมนริศรานุวัตร (เสมอพระราชาคณะชั้นธรรม) และปี พ.ศ. 2542 ได้รับพระราชทานสัญญาบัตรเลื่อนสมณศักดิ์เป็น พระมหาคณาจารย์จีนธรรมสมาธิวัตร พุทธบริษัทจีนพิเนต วิเทศธรรมประสาท นวกิจพิลาสประยุกต์ ทำนุกจีนประชาวิสิฐ (เสมอพระราชาคณะชั้นธรรมพิเศษ)
พระมหาคณาจารย์จีนธรรมสมาธิวัตร (วีระ เย็นเต็กมหาเถระ) เป็นพระมหาเถระผู้มีคุณธรรมและสัมมาปฏิบัติ บำเพ็ญหิตานุหิตประโยชน์ ด้านการพระพุทธศาสนา และการคณะสงฆ์เป็นอเนกปริยาย โดยได้อุทิศสรรพกำลังรับสนองงานพระพุทธศาสนา บำเพ็ญคุณปการแก่คณะสงฆ์ สังคม และประเทศชาติ เป็นอเนกประการ อาทิ 1) ด้านการปกครอง ดำรงตำแหน่งเจ้าคณะใหญ่คณะสงฆ์จีนนิกายแห่งประเทศไทย ประธานคณะกรรมการสงฆ์จีนนิกาย เจ้าอาวาสวัดโพธิ์แมนคุณาราม กรุงเทพมหานคร และรักษาการเจ้าอาวาสวัดหมื่นพุทธเมตตาคุณาราม จังหวัดเชียงราย 2) ด้านการสาธารณูปการ ได้ร่วมกับพระมหาคณาจารย์จีนธรรมสมาธิวัตร (อึ้งธง โพธิ์แจ้งมหาเถระ) พระอุปัชฌาย์ สร้างวัดโพธิ์แมนคุณาราม เป็นผู้สถาปนาวัดหมื่นพุทธเมตตาคุณาราม จังหวัดเชียงราย และวัดพุทธคุณ จังหวัดนครราชสีมา 3) ด้านการเผยแผ่ เป็นพระอุปัชฌาย์ อบรมสั่งสอนเผยแผ่พระสัทธรรม ตลอดจนเผยแผ่พระพุทธศาสนาในฝ่ายมหายาน และแสดงธรรมเทศนาทั้งในประเทศและต่างประเทศ จนเป็นที่เคารพศรัทธาของพุทธศาสนิกชนเป็นอย่างยิ่ง 4) ด้านวิชาการ อำนวยการศึกษาในสังกัดคณะสงฆ์จีนนิกายศึกษาพระธรรมวินัยหลักมหายาน ตลอดจนให้มีการศึกษาเล่าเรียนพระปริยัติธรรม 5) ด้านการศึกษาสงเคราะห์ เป็นผู้ริเริ่มทำความร่วมมือทางศาสนาส่งบรรพชิตจีนนิกายหลายรุ่นไปศึกษาต่อด้านพระพุทธศาสนามหายาน ณ วิทยาลัยพุทธศึกษาฝูเหยียน สาธารณรัฐจีน (ไต้หวัน)

ที่มา : https://www.thaigov.go.th/news/contents/details/93790