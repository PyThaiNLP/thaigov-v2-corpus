รัฐบาลไทย-ข่าวทำเนียบรัฐบาล-ครม. เห็นชอบตาม มท. เสนอ ผ่อนผันใช้พื้นที่ลุ่มน้ำขยายเขตไฟฟ้าให้ 29 หมู่บ้านชายแดน จ.แม่ฮ่องสอน ตามโครงการพัฒนาเพื่อความมั่นคงอันเนื่องมาจากพระราชดำริ


วันอังคารที่ 25 กุมภาพันธ์ 2568
25/02/2568
พิมพ์
ครม. เห็นชอบตาม มท. เสนอ ผ่อนผันใช้พื้นที่ลุ่มน้ำขยายเขตไฟฟ้าให้ 29 หมู่บ้านชายแดน จ.แม่ฮ่องสอน ตามโครงการพัฒนาเพื่อความมั่นคงอันเนื่องมาจากพระราชดำริ
โฆษกมหาดไทย เผย... ครม. เห็นชอบตาม มท. เสนอ ผ่อนผันใช้พื้นที่ลุ่มน้ำขยายเขตไฟฟ้าให้ 29 หมู่บ้านชายแดน จ.แม่ฮ่องสอน ตามโครงการพัฒนาเพื่อความมั่นคงอันเนื่องมาจากพระราชดำริ
น.ส.ไตรศุลี ไตรสรณกุล เลขานุุการ รมว.มหาดไทยและโฆษกกระทรวงมหาดไทย กล่าวว่า ที่ประชุมคณะรัฐมนตรี (ครม.) วันนี้ (25 ก.พ. 68) ได้เห็นชอบผ่อนผันให้ใช้พื้นที่ชั้นคุณภาพลุ่มน้ำชั้นที่ 1 เอ เพื่อดำเนินการตามแผนงานขยายเขตไฟฟ้าให้หมู่บ้านในโครงการหมู่บ้านพัฒนาเพื่อความมั่นคงพื้นที่ชายแดนอันเนื่องมาจากพระราชดำริ จ.แม่ฮ่องสอน ของการไฟฟ้าส่วนภูมิภาค (กฟภ.) ตามที่กระทรวงมหาดไทยเสนอ
โดยแผนงานขยายเขตไฟฟ้าฯ จะใช้เงินลงทุนรวม 337 ล้านบาท ใช้จ่ายจากเงินรายได้ของ กฟภ. โครงการครอบคลุม 29 หมู่บ้าน แต่ด้วยแนวก่อสร้างระบบจำหน่ายไฟฟ้า 11 เส้นทาง ต้องผ่านพื้นที่ชั้นคุณภาพลุ่มน้ำชั้นที่ 1 เอ (พื้นที่เขตป่าสงวนแห่งชาติ เขตอุทยานแห่งชาติ และเขตรักษาพันธุ์สัตว์ป่า) เป็นระยะทางรวม 78.03 กิโลเมตร จึงต้องได้รับการเห็นชอบจาก ครม.
น.ส.ไตรศุลี กล่าวว่า ก่อนเสนอต่อที่ประชุม ครม. ในครั้งนี้ กระทรวงทรัพยากรธรรมชาติและสิ่งแวดล้อม (ทส.) ได้พิจารณาและเห็นชอบให้ดำเนินการแผนงานขยายเขตไฟฟ้าฯ แล้ว หลังจากรายงานการประเมินผลกระทบสิ่งแวดล้อม (EIA)ของโครงการผ่านการตรวจสอบจากคณะกรรมการผู้ชำนาญการฯ และคณะกรรมการสิ่งแวดล้อมแห่งชาติ (กก.วล.)
ทั้งนี้ ในการดำเนินโครงการ กฟภ. จะต้องปฏิบัติตามมาตรการป้องกันและแก้ไขผลกระทบสิ่งแวดล้อม ตลอดจนปฏิบัติตามข้อกฎหมาย มติ ครม. ที่เกี่ยวข้องอย่างเคร่งครัด รวมถึงดำเนินการปลูกป่าทดแทนเพื่อการอนุรักษ์ รักษาสภาพแวดล้อมของพื้นที่ ซึ่ง กฟภ. ได้จัดตั้งงบประมาณเพื่อเป็นค่าใช้จ่ายในการดังกล่าวแล้ว
"การขยายเขตบริการไฟฟ้าฯ ครั้งนี้ จะช่วยให้เกิดการกระจายความเจริญไปสู่ส่วนภูมิภาค โดยเฉพาะพื้นที่ห่างไกล การเข้าถึงโครงสร้างพื้นฐานด้านไฟฟ้าจะช่วยยกระดับสภาพความเป็นอยู่ คุณภาพชีวิตของประชาชนในพื้นที่ให้ดีขึ้น นำไปสู่การพัฒนาด้านสังคมเศรษฐกิจต่างๆ ลดภาวะการโยกย้ายเข้าสู่เมือง ก่อให้เกิดความมั่นคงในพื้นที่" น.ส.ไตรศุลี กล่าว

ที่มา : https://www.thaigov.go.th/news/contents/details/93793