รัฐบาลไทย-ข่าวทำเนียบรัฐบาล-กรมการขนส่งทางบก ย้ำผู้ที่ต้องการขอรับและต่อใบอนุญาตขับรถส่วนบุคคล ต้องนำใบรับรองแพทย์อายุไม่เกิน 1 เดือน นับแต่วันที่ตรวจร่างกาย มาเป็นหลักฐานประกอบแบบคำขอ


วันอังคารที่ 25 กุมภาพันธ์ 2568
กรมการขนส่งทางบก ย้ำผู้ที่ต้องการขอรับและต่อใบอนุญาตขับรถส่วนบุคคล ต้องนำใบรับรองแพทย์อายุไม่เกิน 1 เดือน นับแต่วันที่ตรวจร่างกาย มาเป็นหลักฐานประกอบแบบคำขอ
......
นายเสกสม อัครพันธุ์ รองอธิบดีกรมการขนส่งทางบก กระทรวงคมนาคม กล่าวว่า สำหรับผู้ต้องการขอรับและต่อใบอนุญาตขับรถส่วนบุคคล (รถยนต์/รถจักรยานยนต์) สามารถจองคิวล่วงหน้าผ่านแอปพลิเคชัน DLT Smart Queue (เลือกสำนักงานขนส่ง วันและเวลาที่สะดวก) เพื่อเข้าตรวจสอบเอกสาร รับการทดสอบสมรรถภาพร่างกาย การอบรม การทดสอบข้อเขียน และการทดสอบขับรถได้ที่สำนักงานขนส่ง โดยแนะนำให้จัดเตรียมเอกสารประกอบคำขอรับ/ต่ออายุใบอนุญาตให้ครบถ้วนเพื่อความรวดเร็วในการดำเนินการ ดังนี้
- การขอรับใบอนุญาตขับรถส่วนบุคคลใหม่ (ไม่เคยมีมาก่อน) เอกสารหลักฐาน 1) บัตรประชาชนตัวจริง และ
2) ใบรับรองแพทย์ (ค่าธรรมเนียมรถจักรยานยนต์ 105 บาท/รถยนต์ 205 บาท)
- เปลี่ยนประเภทใบอนุญาตขับรถส่วนบุคคล (ชั่วคราว) ชนิด 2 ปี เป็น 5 ปี เอกสารหลักฐาน 1) บัตรประชาชนตัวจริง 2) ใบรับรองแพทย์ และ 3) ใบอนุญาตขับรถเดิมตัวจริง (ค่าธรรมเนียมรถจักรยานยนต์ 255 บาท/รถยนต์ 505 บาท)
- การต่ออายุใบอนุญาตขับรถส่วนบุคคล ชนิด 5 ปี เป็น 5 ปี เอกสารหลักฐาน 1) บัตรประชาชนตัวจริง 2) ใบรับรองแพทย์ 3) ใบอนุญาตขับรถเดิมตัวจริง และ 4) ผลการอบรม e-Learning (ค่าธรรมเนียมรถจักรยานยนต์ 255 บาท/รถยนต์
505 บาท)
ทั้งนี้ ผู้ต้องการขอรับและต่อใบอนุญาตขับรถ ต้องนำใบรับรองแพทย์ตามรูปแบบมาตรฐานที่แพทยสภากำหนด และมีอายุไม่เกิน 1 เดือนนับแต่วันที่ตรวจร่างกายมาเป็นหลักฐานประกอบแบบคำขอรับและต่อใบอนุญาต ซึ่งใบรับรองแพทย์เป็นเอกสารหลักฐานสำคัญที่แสดงว่าผู้นั้นไม่มีโรคประจำตัวหรือสภาวะโรคที่เป็นอันตรายขณะขับรถ จะช่วยสร้างความมั่นใจว่าผู้ที่ได้รับใบอนุญาตขับรถจะมีความพร้อมสำหรับการขับรถบนท้องถนนอย่างปลอดภัย สำหรับกรณีทำใบอนุญาตขับรถหายสามารถใช้แค่บัตรประชาชนตัวจริง (ไม่ต้องใช้ใบรับรองแพทย์และไม่ต้องแจ้งความกับเจ้าหน้าที่ตำรวจ) เข้ารับบริการได้สำนักงานขนส่งทุกแห่งทั่วประเทศโดยไม่ต้องจองคิว (Walk in) หากมีข้อสงสัยในการรับบริการทำธุรกรรมกับกรมการขนส่งทางบกสามารถติดต่อสอบถามได้ที่สายด่วนกรมการขนส่งทางบก โทร. 1584 ตลอด 24 ชั่วโมง

ที่มา : https://www.thaigov.go.th/news/contents/details/93783