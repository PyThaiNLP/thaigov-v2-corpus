รัฐบาลไทย-ข่าวทำเนียบรัฐบาล-"ซาบีดา" ปาฐกถาเปิดกิจกรรม 12th Asia-Pacific Forum on Sustainable Development(APFSD) มุ่งมั่น ร่วมกันสร้างสังคมที่เป็นธรรม ยั่งยืน และไม่ทิ้งใครไว้ข้างหลังในภูมิภาคเอเชียและแปซิฟิก


วันอังคารที่ 25 กุมภาพันธ์ 2568
25/02/2568
พิมพ์
"ซาบีดา" ปาฐกถาเปิดกิจกรรม 12th Asia-Pacific Forum on Sustainable Development(APFSD) มุ่งมั่น ร่วมกันสร้างสังคมที่เป็นธรรม ยั่งยืน และไม่ทิ้งใครไว้ข้างหลังในภูมิภาคเอเชียและแปซิฟิก
"ซาบีดา" ปาฐกถาเปิดกิจกรรม 12th Asia-Pacific Forum on Sustainable Development (APFSD) มุ่งมั่น ร่วมกันสร้างสังคมที่เป็นธรรม ยั่งยืน และไม่ทิ้งใครไว้ข้างหลังในภูมิภาคเอเชียและแปซิฟิก
วันนี้ (25 ก.พ. 68) เวลา 09.00 น. น.ส.ซาบีดา ไทยเศรษฐ์ รมช.มหาดไทย กล่าวปาฐกถาในกิจกรรม 12th Asia-Pacific Forum on Sustainable Development (APFSD) โดยมี นางอาร์มิดา ซัลเซียะฮ์ อาลิสจะฮ์บานา (Mrs. Armida Salsiah Alisjahbana) รองเลขาธิการสหประชาชาติและเลขาธิการบริหารคณะกรรมาธิการเศรษฐกิจและสังคมแห่งเอเชียและแปซิฟิก พร้อมด้วยภาคีเครือข่าย และเจ้าหน้าที่ที่เกี่ยวข้อง ร่วมรับฟัง ณ ห้องประชุม ESCAP Hall ศูนย์การประชุมแห่งสหประชาชาติ (UNCC) กรุงเทพฯ
น.ส.ซาบีดา กล่าวว่า การประชุม Asia-Pacific Forum on Sustainable Development (APFSD) ครั้งที่ 12 เป็นเวทีระดับภูมิภาคที่มุ่งเน้นการขับเคลื่อนแนวทางแก้ไขที่ยั่งยืนที่ครอบคลุม และอิงตามวิทยาศาสตร์และหลักฐานเชิงประจักษ์ เพื่อบรรลุวาระการพัฒนาที่ยั่งยืน ค.ศ. 2030 และเป้าหมายการพัฒนาที่ยั่งยืน (SDGs) โดยไม่ทิ้งใครไว้ข้างหลังในภูมิภาคเอเชียและแปซิฟิก โดยเปิดโอกาสให้ประเทศต่าง ๆ ได้แบ่งปันแนวทางปฏิบัติที่ดีที่สุดและติดตามความคืบหน้าของการดำเนินงานเพื่อให้เป็นไปตามมาตรฐานสากล
"ในปีนี้ การประชุม APFSD ให้ความสำคัญกับเป้าหมายที่ 3 (สุขภาพและความเป็นอยู่ที่ดี) เป้าหมายที่ 5 (ความเสมอภาคระหว่างเพศ) และเป้าหมายที่ 17 (ความร่วมมือระดับโลก) ซึ่งที่ผ่านมากระทรวงมหาดไทย ภายใต้การนำของนายอนุทิน ชาญวีรกูล รองนายกรัฐมนตรีและรมว.มหาดไทย ได้ดำเนินมาตรการที่เกี่ยวข้อง เช่น การป้องกันและแก้ไขปัญหายาเสพติดเพื่อเสริมสร้างสุขภาวะของประชาชน การสนับสนุนกฎหมายสมรสเท่าเทียมเพื่อส่งเสริมความเสมอภาคทางเพศ และการร่วมมือกับองค์กรระหว่างประเทศผ่านโครงการ SDG Localization ทำให้สามารถพัฒนาฐานข้อมูลในทุกมิติเพื่อการขับเคลื่อนเป้าหมายการพัฒนาที่ยั่งยืนในระดับพื้นที่ให้เห็นผลอย่างเป็นรูปธรรม ตอบสนองต่อการพัฒนาคุณภาพชีวิตของพี่น้องประชาชนอย่างเสมอภาค และเท่าเทียม"
น.ส.ซาบีดา กล่าวว่า กระทรวงมหาดไทยให้ความสำคัญกับความร่วมมือจากทุกภาคส่วนทั้งในระดับประเทศและระดับโลก เพื่อให้การขับเคลื่อนเป้าหมายการพัฒนาที่ยั่งยืนเกิดผลอย่างเป็นรูปธรรมอย่างต่อเนื่อง และตนเชื่อว่า การประชุม APFSD ครั้งที่ 12 เป็นโอกาสสำคัญที่ประเทศสมาชิกจะได้เรียนรู้แนวทางที่เป็นเลิศและนำไปปรับใช้ให้เหมาะสม และกระทรวงมหาดไทยพร้อมเป็นส่วนหนึ่งด้วยมุ่งมั่นสร้างสังคมที่เป็นธรรม ยั่งยืน และไม่ทิ้งใครไว้ข้างหลังในภูมิภาคเอเชียและแปซิฟิก

ที่มา : https://www.thaigov.go.th/news/contents/details/93792