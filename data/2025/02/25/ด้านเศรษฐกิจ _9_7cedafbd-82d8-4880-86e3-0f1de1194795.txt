รัฐบาลไทย-ข่าวทำเนียบรัฐบาล-กรมทางหลวงชนบท เผยโครงการก่อสร้างสะพานข้ามคลองมหาสวัสดิ์ คืบหน้ากว่า 90% เร็วกว่าแผน พร้อมมุ่งแก้ไขปัญหาการจราจรติดขัดและคอขวด เพิ่มศักยภาพการคมนาคมบนถนนราชพฤกษ์อย่างยั่งยืน 


วันอังคารที่ 25 กุมภาพันธ์ 2568
กรมทางหลวงชนบท เผยโครงการก่อสร้างสะพานข้ามคลองมหาสวัสดิ์ คืบหน้ากว่า 90% เร็วกว่าแผน พร้อมมุ่งแก้ไขปัญหาการจราจรติดขัดและคอขวด เพิ่มศักยภาพการคมนาคมบนถนนราชพฤกษ์อย่างยั่งยืน
....
นายอภิรัฐ ไชยวงศ์น้อย อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) อยู่ระหว่างดำเนินโครงการก่อสร้างสะพานข้ามคลองมหาสวัสดิ์ ถนนราชพฤกษ์ ซึ่งปัจจุบันผลงานการก่อสร้างคืบหน้ากว่าร้อยละ 90 เร็วกว่าแผนที่กำหนดไว้ ขณะนี้อยู่ระหว่างการก่อสร้างพื้นสะพานและราวสะพาน คาดว่าจะแล้วเสร็จและเปิดให้ประชาชนสัญจรช่วงกลางปี 2568
เนื่องจากอัตราการเจริญเติบโตของการใช้ที่ดินในพื้นที่จังหวัดนนทบุรีฝั่งตะวันตกของแม่น้ำเจ้าพระยามีการพัฒนาและเติบโตขึ้นอย่างรวดเร็ว โดยเฉพาะริมเขตทางของถนนราชพฤกษ์ ส่งผลให้ถนนราชพฤกษ์ไม่สามารถรองรับการจราจรที่มีปริมาณหนาแน่นมากถึง 110,000 คันต่อวัน โดยเฉพาะในชั่วโมงเร่งด่วน ส่งผลให้ประสิทธิภาพของถนนราชพฤกษ์ลดลง เกิดปัญหาด้านความปลอดภัยของผู้ใช้รถใช้ถนน และมีอุบัติเหตุเกิดขึ้นบ่อยครั้ง โดยเฉพาะบริเวณช่วงสะพานข้ามคลองมหาสวัสดิ์ที่สภาพเป็นคอขวดมีการจราจรติดขัด เนื่องจากเขตทางไม่เพียงพอที่จะก่อสร้างทางขนานในรูปแบบทั่วไปได้ ทั้งนี้ เพื่อเป็นการแก้ปัญหาและบรรเทาความเดือดร้อนให้กับประชาชน และเพื่อให้สอดรับกับนโยบายของรัฐบาลและกระทรวงคมนาคมในการส่งเสริมและพัฒนาโครงข่ายถนนให้ครอบคลุมกับความต้องการในการเดินทางให้ประชาชนมีความคล่องตัวมากขึ้น ทช. จึงกำหนดรูปแบบสะพานข้ามคลองมหาสวัสดิ์ให้อยู่ในเขตทางเดิม ซึ่งจะสามารถลดปัญหาสภาพคอขวดและการจราจรในพื้นที่ได้ และต่อมา ทช. จึงได้ดำเนินโครงการก่อสร้างสะพานข้ามคลองมหาสวัสดิ์ ถนนราชพฤกษ์ จังหวัดนนทบุรี โดยมีรูปแบบสะพานเหล็กขนาด 2 ช่องจราจรต่อทิศทาง (ไป - กลับ) กว้าง 8.50 เมตร ฝั่งขาเข้าสะพานมีความยาว 2.10 กิโลเมตร และฝั่งขาออกยาว 1.90 กิโลเมตร รวมทั้งมีงานก่อสร้างระบบระบายน้ำ ระบบไฟฟ้าแสงสว่าง และงานเบ็ดเตล็ด ใช้งบประมาณ 1,181.515 ล้านบาท

ที่มา : https://www.thaigov.go.th/news/contents/details/93777