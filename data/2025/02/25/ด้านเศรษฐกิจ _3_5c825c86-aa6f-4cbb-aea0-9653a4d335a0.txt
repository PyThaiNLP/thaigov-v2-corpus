รัฐบาลไทย-ข่าวทำเนียบรัฐบาล-​“เอกนัฏ” เข้าร่วมประชุมแก้ไขปัญหาฝุ่น PM2.5 เผยภาคอุตสาหกรรมลดฝุ่นเข้าเป้า ควบคุมเผาอ้อยจนต่ำที่สุดในประวัติศาสตร์


วันอังคารที่ 25 กุมภาพันธ์ 2568
25/02/2568
พิมพ์
​“เอกนัฏ” เข้าร่วมประชุมแก้ไขปัญหาฝุ่น PM2.5 เผยภาคอุตสาหกรรมลดฝุ่นเข้าเป้า ควบคุมเผาอ้อยจนต่ำที่สุดในประวัติศาสตร์
​“เอกนัฏ” เข้าร่วมประชุมแก้ไขปัญหาฝุ่น PM2.5 เผยภาคอุตสาหกรรมลดฝุ่นเข้าเป้า ควบคุมเผาอ้อยจนต่ำที่สุดในประวัติศาสตร์
19 กุมภาพันธ์ 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม พร้อมด้วย นายณัฐพล รังสิตพล ปลัดกระทรวงอุตสาหกรรม เข้าร่วมประชุมติดตามสถานการณ์และการแก้ไขปัญหาฝุ่นละอองขนาดเล็ก (PM2.5) ที่มีนางสาวแพทองธาร ชินวัตร นายกรัฐมนตรี เป็นประธานการประชุม และมีผู้แทนหน่วยงานที่เกี่ยวข้อง อาทิ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม นางนฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ นายเฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม ปลัดกระทรวง อธิบดีหน่วยงานที่เกี่ยวข้อง และผู้ว่าราชการกรุงเทพมหานคร เข้าร่วมประชุม ณ ห้องสีเขียว ตึกไทยคู่ฟ้า ทำเนียบรัฐบาล
ที่ประชุมได้รายผลการแก้ไขปัญหาฝุ่น PM2.5 ซึ่งรัฐมนตรีว่าการอุตสาหกรรม ได้รายงานการรับอ้อยเผาเข้าหีบสะสม ฤดูการผลิต 2567/2568 ต่ำสุดในประวัติศาสตร์เหลือร้อยละ 14.58 และมาตรการในการกำกับและส่งเสริมอ้อยสดครบวงจรที่กระทรวงอุตสาหกรรมดำเนินการ รวมทั้งการตรวจวัดมลพิษทางอากาศจากปล่องโรงงานอุตสาหกรรม โรงงานแล้วทั้งสิ้น 1,172 โรงงาน พบไม่เป็นไปตามกฎหมาย 10 โรงงาน ซึ่งได้มีคำสั่งระงับการฝ่าฝืนแล้ว ตลอดจนการยกระดับมาตรฐานเครื่องยนต์เป็น EURO 5 และ EURO 6 รวมทั้งการเร่งกำหนดมาตรฐานยานยนต์สมัยใหม่ และการออกใบอนุญาตตามมาตรฐาน EURO ดังกล่าว เพื่อการเปลี่ยนผ่านสู่ยานยนต์ไฟฟ้าต่อไป
นายกรัฐมนตรี สั่งการให้ขับเคลื่อนมาตรการต่าง ๆ และบังคับใช้กฎหมายอย่างจริงจัง โดยให้ทุกหน่วยงานดำเนินการอย่างต่อเนื่องตลอดทั้งปี พร้อมเน้นย้ำถึงการเตรียมแผนงานเพื่อรองรับสถานการณ์ฝุ่น PM 2.5 ในปี 2569 นอกจากนี้ ยังขอให้ประชาชนมีส่วนร่วมในการเฝ้าระวัง และแจ้งข้อมูลข่าวสารต่าง ๆ ในกรณีที่พบเห็นการเผา หรือกิจกรรมใด ๆ ที่ก่อให้เกิด PM 2.5 และมีความมั่นใจว่าสถานการณ์ฝุ่นต่อจากนี้จะดีขึ้น

ที่มา : https://www.thaigov.go.th/news/contents/details/93767