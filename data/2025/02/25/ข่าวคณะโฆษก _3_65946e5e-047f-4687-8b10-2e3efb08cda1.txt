รัฐบาลไทย-ข่าวทำเนียบรัฐบาล-ปภ.ช. เผย ภาพรวมประเทศไทย ขณะนี้หลายพื้นที่มีระดับค่าฝุ่นดีขึ้น แต่ย้ำทุกจังหวัดยังต้องบังคับใช้กฎหมายต่อเนื่อง 


วันอังคารที่ 25 กุมภาพันธ์ 2568
25/02/2568
พิมพ์
ปภ.ช. เผย ภาพรวมประเทศไทย ขณะนี้หลายพื้นที่มีระดับค่าฝุ่นดีขึ้น แต่ย้ำทุกจังหวัดยังต้องบังคับใช้กฎหมายต่อเนื่อง
ปภ.ช. เผย ภาพรวมประเทศไทย ขณะนี้หลายพื้นที่มีระดับค่าฝุ่นดีขึ้น แต่ย้ำทุกจังหวัดยังต้องบังคับใช้กฎหมายต่อเนื่อง
วันนี้ (25 กุมภาพันธ์ 2568) นายจิรายุ ห่วงทรัพย์ ที่ปรึกษากองบัญชาการป้องกันและบรรเทาสาธารณภัยแห่งชาติ (ปภ.ช.) เปิดเผยว่า สำนักงานพัฒนาเทคโนโลยีอวกาศและภูมิสารสนเทศ(องค์การมหาชน) หรือ จิสด้า รายงานจุดความร้อนในวันนี้ พบ 237 จุด น้อยกว่าในช่วงเดียวกันของปีที่แล้ว ซึ่ง 5 จังหวัดที่พบจุดความร้อนสูงสุด ได้แก่ ชัยภูมิ มุกดาหาร สกลนคร ขอนแก่น  และหนองบัวลำภู ขณะที่ภาพรวมประเทศไทย หลายพื้นที่มีค่าฝุ่นอยู่ในระดับสีเหลือง สีเขียวและสีฟ้า   พบเพียง 1 จังหวัด ที่มีค่าฝุ่น ในระดับสีส้ม คือ สมุทรสาคร  ส่วนจุดความร้อนในประเทศเพื่อนบ้านนั้น สูงสุดที่ประเทศเมียนมา  894 จุด รองลงมา คือ ประเทศไทย ส่วนใหญ่เป็นพื้นที่ป่า และพื้นที่การเกษตร
ด้าน กรมอุตุนิยมวิทยา รายงานสถานการณ์ภาพรวมวันนี้ การสะสมของฝุ่นละออง/หมอกควันบริเวณประเทศไทยตอนบนอยู่ในเกณฑ์ดีถึงปานกลางโดยมีแนวโน้มลดลง เนื่องจากลมที่พัดปกคลุมบริเวณประเทศไทยตอนบนมีกำลังแรงขึ้นและมีฝนตกหลายพื้นที่ ในที่ประชุม ปภ.ช.วันนี้ ยังคงเน้นย้ำให้ทุกจังหวัด กำชับการบังคับใช้กฎหมายในการแก้ไขปัญหาฝุ่นอย่างต่อเนื่อง โดยเฉพาะการลักลอบเผา ให้ใช้กฎหมายเต็มที่ หลังสถานการณ์เริ่มดีขึ้น

ที่มา : https://www.thaigov.go.th/news/contents/details/93801