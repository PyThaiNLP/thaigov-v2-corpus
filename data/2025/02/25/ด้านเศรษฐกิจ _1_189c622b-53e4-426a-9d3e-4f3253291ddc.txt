รัฐบาลไทย-ข่าวทำเนียบรัฐบาล-พิธีอัญเชิญพระบรมสารีริกธาตุ (พระเขี้ยวแก้ว) กลับสาธารณรัฐประชาชนจีน ณ มณฑลพิธีท้องสนามหลวง


วันอังคารที่ 25 กุมภาพันธ์ 2568
25/02/2568
พิมพ์
พิธีอัญเชิญพระบรมสารีริกธาตุ (พระเขี้ยวแก้ว) กลับสาธารณรัฐประชาชนจีน ณ มณฑลพิธีท้องสนามหลวง
พิธีอัญเชิญพระบรมสารีริกธาตุ (พระเขี้ยวแก้ว) กลับสาธารณรัฐประชาชนจีน ณ มณฑลพิธีท้องสนามหลวง
วันเสาร์ที่ ๑๕ กุมภาพันธ์ ๒๕๖๘ เวลา ๐๖.๐๐ น. นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม ในฐานะประธานคณะกรรมการดำเนินโครงการอัญเชิญพระบรมสารีริกธาตุ (พระเขี้ยวแก้ว) เป็นประธานในพิธีอัญเชิญพระบรมสารีริกธาตุ (พระเขี้ยวแก้ว) ณ มณฑลพิธีท้องสนามหลวง เขตพระนคร กรุงเทพมหานคร
การนี้ สมเด็จพระมหาธีราจารย์ เจ้าอาวาสวัดพระเชตุพนวิมลมังคลาราม เป็นประธานฝ่ายสงฆ์ไทย และท่านจง ซิ่ง รองประธานพุทธสมาคมจีน เป็นประธานสงฆ์ฝ่ายจีน
ในโอกาสนี้ นายณัฐพล รังสิตพล ปลัดกระทรวงอุตสาหกรรม ได้มอบหมายให้ นางสาวณัฏฐิญา เนตยสุภา อธิบดีกรมส่งเสริมอุตสาหกรรม เข้าร่วมพิธีดังกล่าว โดยมี นายชูศักดิ์ ศิรินิล รัฐมนตรีประจำสำนักนายกรัฐมนตรี  พลอากาศตรีสุพิชัย สุนทรบุระ รองเลขาธิการพระราชวัง  นางสาวสุดาวรรณ หวังศุภกิจโกศล รัฐมนตรีกระทรวงวัฒนธรรม  นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ข้าราชการ ผู้แทนส่วนราชการ และประชาชน เข้าร่วมพิธีดังกล่าวด้วย
นายสุริยะ จึงรุ่งเรืองกิจ รองนายกรัฐมนตรี กล่าวว่า รัฐบาลได้อัญเชิญพระบรมสารีริกธาตุ (พระเขี้ยวแก้ว) จากสาธารณรัฐประชาชนจีนมาประดิษฐานเป็นการชั่วคราวในประเทศไทย ตั้งแต่วันที่ ๔ ธันวาคม ๒๕๖๗ จนถึงวันที่ ๑๔ กุมภาพันธ์ ๒๕๖๘ รวมระยะเวลา ๗๓ วัน เพื่อเป็นการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา ๖ รอบ ๒๘ กรกฎาคม ๒๕๖๗ และเป็นการเฉลิมฉลองวาระครบรอบ ๕๐ ปี แห่งความสัมพันธ์ทางการทูตไทย-จีน โดยมีประชาชนทั่วประเทศเดินทางเข้าร่วมสักการะพระบรมสารีริกธาตุ (พระเขี้ยวแก้ว) ตลอด ๗๓ วัน จำนวนทั้งสิ้น ๒,๙๙๓,๗๓๗ คน
นายสุริยะ จึงรุ่งเรืองกิจ รองนายกรัฐมนตรี กล่าวเพิ่มเติมถึงความสำเร็จของพิธีอัญเชิญพระบรมสารีริกธาตุ (พระเขี้ยวแก้ว) หลังจากประดิษฐานเป็นการชั่วคราวในประเทศไทยครบ ๗๓ วัน จนถึงการอัญเชิญกลับสู่สาธารณรัฐประชาชนจีนว่า เป็นอีกหนึ่งเหตุการณ์สำคัญที่แสดงถึงสายสัมพันธ์อันแน่นแฟ้นระหว่างสองประเทศที่ยาวนานกว่า ๕๐ ปี โดยระบุว่า "ความร่วมมือในครั้งนี้เป็นสิ่งที่แสดงให้เห็นถึงสายใยแห่งศรัทธาและมิตรภาพของทั้งสองประเทศ" พร้อมเน้นย้ำว่าความสัมพันธ์อันดีระหว่างไทยและจีนจะยังคงเป็นไปอย่างมั่นคงและยั่งยืนตลอดไป
พิธีอัญเชิญพระบรมสารีริกธาตุ (พระเขี้ยวแก้ว) กลับคืนสู่สาธารณรัฐประชาชนจีน เริ่มขึ้นตั้งแต่เวลา ๐๖.๐๐ น. โดยมีคณะสงฆ์จากไทยและจีน พร้อมด้วยคณะผู้บริหารจากทั้งสองประเทศเข้าร่วมในพิธี ท่ามกลางพุทธศาสนิกชนที่เดินทางมาร่วมพิธีเป็นจำนวนมาก ภายในพิธีมีการถวายพวงมาลัย การสวดเจริญพระพุทธมนต์ และประกอบพิธีส่งมอบพระบรมสารีริกธาตุอย่างสมเกียรติ
การอัญเชิญพระบรมสารีริกธาตุ (พระเขี้ยวแก้ว) มาประดิษฐานในประเทศไทยครั้งนี้ ไม่ได้เป็นเพียงการแสดงออกถึงความศรัทธาร่วมกันในพระพุทธศาสนาเท่านั้น แต่ยังเป็นสัญลักษณ์แห่งมิตรภาพและความร่วมมือทางวัฒนธรรมที่สืบทอดมายาวนาน และจะยังคงดำเนินต่อไปอย่างยั่งยืนในอนาคต

ที่มา : https://www.thaigov.go.th/news/contents/details/93765