รัฐบาลไทย-ข่าวทำเนียบรัฐบาล-“วราวุธ” กำชับ จนท.พม.ทั่วประเทศ สำรวจผู้สูงอายุไม่มีสมาร์ทโฟน เตรียมเข้าโครงการเงินหมื่นของรัฐ


วันอังคารที่ 25 กุมภาพันธ์ 2568
“วราวุธ” กำชับ จนท.พม.ทั่วประเทศ สำรวจผู้สูงอายุไม่มีสมาร์ทโฟน เตรียมเข้าโครงการเงินหมื่นของรัฐ
“วราวุธ” กำชับ จนท.พม.ทั่วประเทศ สำรวจผู้สูงอายุไม่มีสมาร์ทโฟน เตรียมเข้าโครงการเงินหมื่นของรัฐ
วันที่ 25 กุมภาพันธ์ 2568 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า รัฐบาลของนางสาวแพทองธาร ชินวัตร นายกรัฐมนตรี ได้ขับเคลื่อน “โครงการเงินหมื่นฟื้นฟูเศรษฐกิจ” เฟสที่ 1 และ 2 สำหรับประชาชนผู้มีบัตรสวัสดิการแห่งรัฐ คนพิการที่มีบัตรประจำตัวคนพิการ และผู้สูงอายุที่ลงทะเบียนผ่านแอปพลิเคชัน "ทางรัฐ" บนสมาร์ทโฟน หากยังมีกลุ่มผู้สูงอายุจำนวนหนึ่งซึ่งเป็นกลุ่มเป้าหมายของกระทรวง พม. ที่ยังไม่ได้เข้าร่วมโครงการเงินหมื่นฯ เนื่องจากไม่มีสมาร์ทโฟนสำหรับการลงทะเบียน เห็นได้จาก เมื่อวันที่ 21 ก.พ. ที่ผ่านมา ตนได้พูดคุยกับผู้สูงอายุและครอบครัวอุปถัมภ์ในพื้นที่ 5 จังหวัด ผ่านระบบปฏิบัติการออนไลน์ (Online Operation System - OOS) หรือ วิดีโอคอล เพื่อเยี่ยมให้กำลังใจและติดตามการให้ความช่วยเหลือต่างๆ พบว่า ยังมีผู้สูงอายุตกหล่นที่ไม่ได้เข้าร่วมโครงการเงินหมื่นฯ เนื่องจากไม่มีสมาร์ทโฟน และกำลังรอเข้าร่วมโครงการเงินหมื่นฯ ในเฟสต่อไปสำหรับผู้ไม่มีสมาร์ทโฟน
ทั้งนี้ ตนได้กำชับพัฒนาสังคมและความมั่นคงของมนุษย์จังหวัด และ เจ้าหน้าที่ทีม พม.หนึ่งเดียวจังหวัดทั่วประเทศ พร้อมประสานอาสาสมัครพัฒนาสังคมและความมั่นคงของมนุษย์ (อพม.) ในพื้นที่เดินเคาะประตูบ้านผู้สูงอายุ เพื่อสำรวจผู้สูงอายุที่ตกหล่นยังไม่ได้เข้าร่วมโครงการเงินหมื่นฯ และให้ความช่วยเหลือ คำแนะนำปรึกษา ในการเตรียมความพร้อมสำหรับการลงทะเบียนเข้าร่วมโครงการเงินหมื่นฯ ในเฟสต่อไป สำหรับผู้ไม่มีสมาร์ทโฟน นับเป็นโครงการที่ดีของรัฐบาลสำหรับผู้สูงอายุ นอกจากการได้รับเบี้ยยังชีพผู้สูงอายุรายเดือน ซึ่งเป็นการแบ่งเบาภาระค่าใช้จ่ายในการดำรงชีวิตและช่วยให้ผู้สูงอายุมีคุณภาพชีวิตที่ดีขึ้นด้วย
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #เบี้ยยังชีพผู้สูงอายุ #ผู้สูงอายุ #บัตรสวัสดิการแห่งรัฐ #เงินหมื่น #เงินดิจิทัล

ที่มา : https://www.thaigov.go.th/news/contents/details/93808