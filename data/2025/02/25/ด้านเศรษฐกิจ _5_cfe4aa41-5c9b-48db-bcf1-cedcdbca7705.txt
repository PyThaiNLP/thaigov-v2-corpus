รัฐบาลไทย-ข่าวทำเนียบรัฐบาล-​“เอกนัฏ” หารือ สมาคมการค้ายุโรป ส่งเสริมอุตสาหกรรมที่ยั่งยืน ลดอุปสรรคการค้า สร้างมาตรฐานสากล


วันอังคารที่ 25 กุมภาพันธ์ 2568
25/02/2568
พิมพ์
​“เอกนัฏ” หารือ สมาคมการค้ายุโรป ส่งเสริมอุตสาหกรรมที่ยั่งยืน ลดอุปสรรคการค้า สร้างมาตรฐานสากล
​“เอกนัฏ” หารือ สมาคมการค้ายุโรป ส่งเสริมอุตสาหกรรมที่ยั่งยืน ลดอุปสรรคการค้า สร้างมาตรฐานสากล
วันที่ 19 กุมภาพันธ์ 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ให้ นายคริส ฮัมฟรีย์ ผู้อำนวยการบริหารสภาธุรกิจสหภาพยุโรป-อาเซียน นำคณะสมาชิกสภาธุรกิจสหภาพยุโรป-อาเซียน (EU-ABC) และสมาชิกสมาคมการค้ายูโรเปียนเพื่อธุรกิจและการพาณิชย์ (EABC) เข้าพบ โดยมี นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม นายใบน้อย สุวรรณชาตรี เลขาธิการคณะกรรมการอ้อยและน้ำตาลทราย และคณะผู้บริหารกระทรวงอุตสาหกรรม เข้าร่วมด้วย ณ ห้องประชุม 20-1 ชั้น 20 การนิคมอุตสาหกรรมแห่งประเทศไทย
สำหรับประเด็นการหารือในครั้งนี้ คณะนักธุรกิจ EU-ABC และ EABC ได้สอบถามพร้อมรับฟังนโยบายและทิศทางของกระทรวงอุตสาหกรรมในปี พ.ศ. 2568 เพื่อใช้ในการวางแผนธุรกิจและการลงทุนในประเทศไทย ที่ผ่านมา สหภาพยุโรปถือเป็นคู่ค้าสำคัญของประเทศไทย โดยมีความร่วมมือด้านการค้าและการลงทุนที่แข็งแกร่ง ซึ่ง EU เป็นพันธมิตรทางการค้าที่ใหญ่เป็นอันดับ 4 ของไทย และมีการลงทุนมากกว่า 43,000 ล้านยูโร มีการจ้างงานกว่า 160,000 ตำแหน่งใน 19,000 บริษัท
ที่ประชุมได้มีการหารือในประเด็นต่าง ๆ ดังนี้ 1) ด้านสิ่งแวดล้อมกับการพัฒนาอย่างยั่งยืน ซึ่งสอดคล้องกับแผนส่งเสริมอุตสาหกรรมสีเขียว (GI:Green Industry) และการพัฒนาอย่างยั่งยืนของ EU 2) ด้านกฎหมายที่เกี่ยวข้องกับอุตสาหกรรมการผลิต ปัจจุบันมีการร่างกฎหมาย เช่น พระราชบัญญัติโรงงาน และร่างพระราชบัญญัติการจัดการกากอุตสาหกรรม
3) ด้านมาตรฐานผลิตภัณฑ์อุตสาหกรรม (มอก.)ได้จัดทำ มอก. ผลิตภัณฑ์จำพวกบุหรี่ บุหรี่ไฟฟ้า และผลิตภัณฑ์ที่ไม่ได้รับอนุญาต เพื่อให้มั่นใจในเรื่องคุณภาพ และคุ้มครองผู้บริโภค 4) ด้านการส่งเสริมการลงทุน เพื่อเร่งการเปลี่ยนผ่านประเทศไทยให้เป็นศูนย์กลางการผลิตระดับโลก สาขาที่เกี่ยวกับอียู-อาเซียน ได้แก่ อิเล็กทรอนิกส์, ยานยนต์ไฟฟ้า และแบตเตอรี่, พลังงานทดแทน อุตสาหกรรมชีวภาพ รวมทั้งเศรษฐกิจดิจิทัล และ 5) ด้านการลดอุปสรรคทางเทคนิคต่อการค้าในกลุ่มประเทศอาเซียน อันเนื่องมาจากความแตกต่างทางมาตรฐานของผลิตภัณฑ์ เพื่อเป็นการอำนวยความสะดวกทางการค้าให้มีความคล่องตัว
ทั้งนี้ สภาธุรกิจสหภาพยุโรป-อาเซียน (EU-ABC) มีสมาชิกเป็นบริษัทข้ามชาติขนาดใหญ่ของยุโรปและหอการค้ายุโรป 9 แห่ง ตลอดจนอาเซียน มีสำนักงานตั้งอยู่ ณ ประเทศสิงคโปร์ ส่วน สมาคมการค้ายูโรเปียนเพื่อธุรกิจและการพาณิชย์ (EABC) ทำหน้าที่เป็นหอการค้ายุโรปในประเทศไทย ได้รับการยอมรับอย่างมากครอบคลุมทุกรัฐในเขตเศรษฐกิจยุโรป (European Economic Area) และสหราชอาณาจักร

ที่มา : https://www.thaigov.go.th/news/contents/details/93769