รัฐบาลไทย-ข่าวทำเนียบรัฐบาล-‘จิราพร’ เผย ”กรมประชาสัมพันธ์“ จับมือ ”ซินหัว“ ลงนาม MOU ยกระดับความร่วมมือด้านสื่อ รับนโยบายนายกฯ แพทองธาร ชูประเด็นแก้ข่าวปลอม-ปราบแก๊งคอลเซ็นเตอร์


วันศุกร์ที่ 7 กุมภาพันธ์ 2568
‘จิราพร’ เผย ”กรมประชาสัมพันธ์“ จับมือ ”ซินหัว“ ลงนาม MOU ยกระดับความร่วมมือด้านสื่อ รับนโยบายนายกฯ แพทองธาร ชูประเด็นแก้ข่าวปลอม-ปราบแก๊งคอลเซ็นเตอร์
‘จิราพร’ เผย ”กรมประชาสัมพันธ์“ จับมือ ”ซินหัว“ ลงนาม MOU ยกระดับความร่วมมือด้านสื่อ รับนโยบายนายกฯ แพทองธาร ชูประเด็นแก้ข่าวปลอม-ปราบแก๊งคอลเซ็นเตอร์
เมื่อวานนี้ ( 6 กุมภาพันธ์ 2568 ) เวลา 17:45 น. ตามเวลาท้องถิ่น ณ กรุงปักกิ่ง สาธารณรัฐประชาชนจีน นางสาวแพทองธาร ชินวัตร นายกรัฐมนตรี และนายหลี่ เฉียง นายกรัฐมนตรีจีน ร่วมเป็นสักขีพยานในพิธีลงนามความร่วมมือระหว่างหน่วยงานไทย-จีน จำนวน 14 ฉบับ ซึ่งหนึ่งในนั้นเป็นการทำงานด้านสื่อสารมวลชน ที่กรมประชาสัมพันธ์ซึ่งเป็นหน่วยงานในกำกับดูแล ได้ร่วมลงนามบันทึกความเข้าใจว่าด้วยการแลกเปลี่ยนข่าวและข้อมูลข่าวสาร (MOU) กับสำนักข่าวซินหัว โดยฝ่ายไทยมี นางสุดฤทัย เลิศเกษม อธิบดีกรมประชาสัมพันธ์ และฝ่ายจีน มีนายฟู่ หัว ผู้อำนวยการใหญ่สำนักข่าวซินหัว เป็นผู้ลงนาม
ความตกลงใน MOU ฉบับใหม่นี้ มุ่งเน้นการยกระดับการเข้าถึงข้อมูลข่าวสารของประชาชนของทั้งสองประเทศผ่านสื่อหลักและสื่อออนไลน์ทั้งภาษาไทยและอังกฤษ รวมถึงภาษาจีน พร้อมพัฒนาศักยภาพผู้ปฏิบัติงานด้านสื่อร่วมกัน โดยกรมประชาสัมพันธ์ได้พัฒนาช่องทางการสื่อสารรองรับในระบบออนแอร์และออนไลน์ เช่น เว็บไซต์ www.thailand.go.th ที่ให้บริการใน 5 ภาษา คือ ไทย จีน อังกฤษ เยอรมัน ญี่ปุ่น และระบบออกอากาศแบบ Streaming ผ่านช่องทาง PRDEE OTT เป็นต้น
นางสาวจิราพร สินธุไพร รัฐมนตรีประจำสำนักนายกรัฐมนตรี กล่าวว่า การที่กรมประชาสัมพันธ์ได้ร่วมลงนาม MOU กับสื่อใหญ่ของจีนในครั้งนี้ ถือเป็นเรื่องน่ายินดี  ซึ่งนอกจากแสดงออกถึงความสัมพันธ์อันดีในการแลกเปลี่ยนข้อมูลข่าวสารของทั้งสองประเทศ ในโอกาสครบรอบ 50 ปีแห่งการสถาปนาความสัมพันธ์ทางการทูตไทย – จีน หรือ ปีทองแห่งมิตรภาพไทย - จีน ยังเป็นการยกระดับความร่วมมือ สร้างความเข้าใจ และลดการเกิดข่าวปลอมระหว่างกัน รวมถึงยังเป็นกลไกสำคัญที่ช่วยสร้างความตระหนักรู้ในการป้องกันภัยจากแก๊งคอลเซ็นเตอร์หรือมิจฉาชีพออนไลน์ ซึ่งเป็นวาระสำคัญที่รัฐบาลไทย นำโดยนายกรัฐมนตรีได้ให้ความสำคัญ และต้องการกวาดล้างให้หมดไป

ที่มา : https://www.thaigov.go.th/news/contents/details/93146