รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ประธานพิธีเผาทำลายยาเสพติดของกลางน้ำหนักรวมกว่า 27 ตัน จาก 151 คดี


วันพฤหัสบดีที่ 6 กุมภาพันธ์ 2568
06/02/2568
พิมพ์
รัฐมนตรีว่าการกระทรวงยุติธรรม ประธานพิธีเผาทำลายยาเสพติดของกลางน้ำหนักรวมกว่า 27 ตัน จาก 151 คดี
รัฐมนตรีว่าการกระทรวงยุติธรรม ประธานพิธีเผาทำลายยาเสพติดของกลางน้ำหนักรวมกว่า 27 ตัน จาก 151 คดี ย้ำรัฐบาลมุ่งมั่นแก้ไขปัญหายาเสพติดอย่างต่อเนื่องและยั่งยืน นักกีฬาทีมชาติ-เยาวชนอาเซียน 9 ประเทศ ร่วมเป็นสักขีพยาน
ในวันพฤหัสบดีที่ 6 กุมภาพันธ์ 2568 เวลา 14.00 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วยนายกูเฮง ยาวอหะซัน เลขานุการรัฐมนตรีว่าการกระทรวงยุติธรรม เข้าร่วมพิธีเผาทำลายยาเสพติดของกลาง น้ำหนักรวมกว่า 27 ตัน จาก 151 คดี ประกอบด้วย เมทแอมเฟตามีน ไอซ์ เฮโรอีน คีตามีน โคคาอีน ยาอี และสารผสมที่มีส่วนผสมของยาเสพติดหลายชนิด หรือที่เรียกกันว่า Happy water ซึ่งเป็นผลจากการปฏิบัติงานปราบปรามยาเสพติดอย่างเข้มข้น ตามนโยบายของ พันตำรวจเอก ทวี สอดส่อง รัฐมนตรีว่าการกระทรวงยุติธรรม ในรัฐบาลนางสาวแพทองธาร ชินวัตร นายกรัฐมนตรี ที่ให้ความสำคัญกับการแก้ไขปัญหายาเสพติดอย่างเด็ดขาดและครบวงจร สร้างความมั่นใจแก่ประชาชนว่ายาเสพติดเหล่านี้ถูกทำลายทิ้งอย่างสิ้นเชิง โดยมี พลตำรวจโท ภาณุรัตน์ หลักบุญ เลขาธิการ ป.ป.ส. พร้อมด้วยสักขีพยานในพิธีเผาทำลายยาเสพติด ประกอบด้วย นักกีฬาทีมชาติไทยอย่าง นายลีซอ ธีรเทพ วิโนทัย อดีตนักฟุตบอลทีมชาติไทย นายกิตติพงษ์ ปลื้มปรีดาพร นักกีฬาโววีนัมทีมชาติไทย และนักแสดง ช่อง ONE 31 นายปาณัสม์ กิตติภาณุวงศ์ นักกีฬาฟุตซอลทีมชาติไทย และคณะผู้แทนเยาวชนอาเซียนและนานาชาติ จาก 9 ประเทศ จำนวน 55 คน ประกอบด้วย บรูไน กัมพูชา อินโดนีเซีย สปป.ลาว มาเลเซีย เมียนมา ฟิลิปปินส์ สาธารณรัฐประชาชนจีน และไทย
พันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าวว่า การเผายาเสพติดในวันนี้มีเจตนาเพื่อสร้างความเชื่อมั่นให้กับประชาชน และแสดงให้เห็นว่าเราทุกคนร่วมมือกันแก้ไขปัญหายาเสพติด สิ่งที่เห็นได้ชัดในวันนี้ คือ รัฐบาลภายใต้การนำของ นางสาวแพทองธาร ชินวัตร นายกรัฐมนตรี ได้ดำเนินการเผายาเสพติดไปแล้ว 7 ครั้งต่อปี หรือเฉลี่ยมากกว่า 1 ครั้งต่อเดือน ซึ่งถือเป็นจำนวนมาก สำหรับครั้งนี้มีปริมาณยาเสพติดที่เผาทำลายประมาณ 27 ตัน ยาเสพติดที่ระบาดในปัจจุบันกว่า 60% เป็นยาบ้า ส่วนที่เหลือเป็นไอซ์ เฮโรอีน และอื่นๆ โดยยาบ้าส่วนใหญ่มุ่งตรงสู่ประเทศไทย ในขณะที่ไอซ์ถูกส่งไปยังประเทศต่าง ๆ ทั่วโลก แสดงให้เห็นว่าประเทศไทยเป็นทั้งประเทศทางผ่านและประเทศปลายทางของยาเสพติด ซึ่งก่อให้เกิดปัญหาใหญ่ คือ ประชาชนคนไทยติดยาเสพติด และส่งผลกระทบต่อเศรษฐกิจ เราจึงจำเป็นต้องมีมาตรการต่าง ๆ รวมถึงการพัฒนาคนเพื่อป้องกันการติดยาเสพติด ตัวเลขผู้ต้องราชทัณฑ์ในเรือนจำของประเทศไทย สะท้อนให้เห็นว่าร้อยละ 77 เป็นคดียาเสพติด ถือเป็นคดีที่เกี่ยวข้องกับผู้ต้องขังจำนวนมาก นอกจากนี้ ยังมีผู้ที่ถูกคุมประพฤติอีกจำนวนหนึ่งด้วย การเผายาเสพติดในครั้งนี้จึงเป็นการสร้างความมั่นใจให้กับประชาชน โดยเฉพาะอย่างยิ่งในเรื่องความโปร่งใสในการแก้ไขปัญหายาเสพติด การเผายาในครั้งนี้เป็นการส่งสัญญาณว่าประเทศไทยมีความมุ่งมั่นและจริงจังในการแก้ไขปัญหายาเสพติด

ที่มา : https://www.thaigov.go.th/news/contents/details/93128