รัฐบาลไทย-ข่าวทำเนียบรัฐบาล-“นมไทย” ยืนหนึ่งในตลาดอาเซียน สร้างรายได้เข้าประเทศกว่า  1.9 หมื่นล้านบาท รัฐบาลหนุนผู้ประกอบการไทย ใช้ประโยชน์จาก FTA เจาะตลาดอาเซียน ส่งออกนมแปรรูปเพิ่มขึ้น


วันศุกร์ที่ 7 กุมภาพันธ์ 2568
07/02/2568
พิมพ์
“นมไทย” ยืนหนึ่งในตลาดอาเซียน สร้างรายได้เข้าประเทศกว่า  1.9 หมื่นล้านบาท รัฐบาลหนุนผู้ประกอบการไทย ใช้ประโยชน์จาก FTA เจาะตลาดอาเซียน ส่งออกนมแปรรูปเพิ่มขึ้น
“นมไทย” ยืนหนึ่งในตลาดอาเซียน สร้างรายได้เข้าประเทศกว่า  1.9 หมื่นล้านบาท รัฐบาลหนุนผู้ประกอบการไทย ใช้ประโยชน์จาก FTA เจาะตลาดอาเซียน ส่งออกนมแปรรูปเพิ่มขึ้น
วันนี้ (7 กุมภาพันธ์ 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยถึงสถานการณ์การส่งออกนมและผลิตภัณฑ์นม พบว่า ประเทศไทยครองอันดับ 1 การส่งออกสินค้านมและผลิตภัณฑ์นมของอาเซียน โดยในปี 2567 การส่งออกนมและผลิตภัณฑ์นมไปยังตลาดอาเซียน เพิ่มขึ้นถึงร้อยละ 11.5 มีมูลค่ารวม 582.62 ล้านดอลลาร์สหรัฐ หรือประมาณ 19,000  ล้านบาท
นายอนุกูล กล่าวว่า ปัจจุบันสินค้านมและผลิตภัณฑ์นมทุกรายการของไทย ปลอดภาษีนำเข้าในประเทศสมาชิกอาเซียนทั้งหมดแล้ว ซึ่งเป็นผลจากความตกลงการค้าสินค้าของอาเซียนส่งผลให้สินค้านมที่เป็นที่ต้องการของตลาด เช่น โยเกิร์ตและนมเปรี้ยว นมพร้อมดื่มยูเอชที บัตเตอร์มิลค์นมและครีม นมและครีมที่ไม่เข้มข้นและไม่เติมน้ำตาล นมถั่วเหลืองที่มีนมผสม และนมและครีมที่เข้มข้นและเติมน้ำตาล ซึ่งประเทศไทยเป็นผู้ผลิตและส่งออกหลักในปัจจุบัน จากสิทธิประโยชน์ FTA อาเซียน ทำให้สินค้านมและผลิตภัณฑ์นมของไทยมีราคาที่แข่งขันได้ อีกทั้ง คุณภาพของสินค้าและการขนส่งที่มีประสิทธิภาพ ส่งผลให้การส่งออกสินค้านมในตลาดอาเซียนเติบโตอย่างต่อเนื่องและมีแนวโน้มขยายตัวเพิ่มขึ้นในอนาคต ซึ่งปัจจุบันสินค้านมและผลิตภัณฑ์นมไทยส่งออก 6 ตลาดสำคัญในอาเซียน ได้แก่ มาเลเซีย  64.3% เวียดนาม  30.4% อินโดนีเซีย  27.1% สิงคโปร์  20.1% ฟิลิปปินส์ 19 % และเมียนมา 14.6 %
“ความตกลง FTA ของอาเซียนกับคู่ค้าต่าง ๆ ได้ช่วยเพิ่มโอกาสในการส่งออกสินค้านมและผลิตภัณฑ์นมแปรรูปต่าง ๆ ไปยังตลาดนอกภูมิภาคอาเซียนด้วย เช่น จีน ออสเตรเลีย นิวซีแลนด์ ชิลี และฮ่องกง ที่ได้ยกเลิกภาษีนำเข้าสินค้านมให้แก่ไทยแล้วเช่นกัน ขอให้ผู้ประกอบการไทยศึกษาใช้ประโยชน์จาก FTA อย่างเต็มที่และเกาะติดทิศทางแนวโน้มของผู้บริโภคที่ถือเป็นกุญแจสำคัญในการพัฒนาสินค้าไทยให้สามารถแข่งขันในตลาดโลกได้อย่างมีประสิทธิภาพ เพื่อช่วยให้ผู้ประกอบการสามารถสร้างผลิตภัณฑ์ที่มีคุณภาพ ทันสมัย และมีเอกลักษณ์ที่น่าจดจำ ทั้งนี้ รัฐบาล โดยกรมการค้าระหว่างประเทศ กระทรวงพาณิชย์ จะเร่งพิจารณาในการทำ FTA กับตลาดใหม่ ๆ ในภูมิภาคแอฟริกาและอเมริกาใต้ โดยในปี 2568 ไทยจะเร่งสรุปผลการเจรจา FTA กับเกาหลีใต้ และ อาเซียน-แคนาดา ซึ่ง FTA นี้ จะช่วยให้สินค้านมไทย เข้าถึงทุกตลาดมากยิ่งขึ้น”นายอนุกูล ระบุ

ที่มา : https://www.thaigov.go.th/news/contents/details/93137