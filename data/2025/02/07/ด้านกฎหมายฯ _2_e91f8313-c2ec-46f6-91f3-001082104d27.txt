รัฐบาลไทย-ข่าวทำเนียบรัฐบาล-กระทรวงยุติธรรม ต้อนรับคณะครู และนักเรียน โรงเรียนบ้านดุซงยอ จังหวัดนราธิวาส เรียนรู้เรื่องสิทธิ เข้าใจบทบาทและหน้าที่ของกระทรวงยุติธรรม


วันพฤหัสบดีที่ 6 กุมภาพันธ์ 2568
06/02/2568
พิมพ์
กระทรวงยุติธรรม ต้อนรับคณะครู และนักเรียน โรงเรียนบ้านดุซงยอ จังหวัดนราธิวาส เรียนรู้เรื่องสิทธิ เข้าใจบทบาทและหน้าที่ของกระทรวงยุติธรรม
กระทรวงยุติธรรม ต้อนรับคณะครู และนักเรียน โรงเรียนบ้านดุซงยอ จังหวัดนราธิวาส เรียนรู้เรื่องสิทธิ เข้าใจบทบาทและหน้าที่ของกระทรวงยุติธรรม
ในวันพฤหัสบดีที่ 6 กุมภาพันธ์ 2568 เวลา 11.00 น. นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม ต้อนรับคณะครู และนักเรียน โรงเรียนบ้านดุซงยอ จังหวัดนราธิวาส เนื่องในโอกาสเข้าศึกษาดูงานและเยี่ยมชมกระทรวงยุติธรรม โดยมีนายสุรไกร นวลศิริ หัวหน้าสำนักงานรัฐมนตรี กระทรวงยุติธรรม นางสาวแสงนภา ศรสิทธิ์ ผู้อำนวยการสถาบันพัฒนาบุคลากรกระทรวงยุติธรรม นายณัฐพล ด่านจิตร์ตรง ผู้เชี่ยวชาญเฉพาะด้านส่งเสริมสิทธิและเสรีภาพ กรมคุ้มครองสิทธิและเสรีภาพ และเจ้าหน้าที่ที่เกี่ยวข้อง ร่วมให้การต้อนรับ ณ ห้องสนฉัตร กระทรวงยุติธรรม
เลขานุการรัฐมนตรีว่าการกระทรวงยุติธรรม กล่าวว่า กระทรวงยุติธรรมขอขอบคุณคณะครู และนักเรียน ที่ให้เกียรติกระทรวงยุติธรรม โดยในวันนี้จะมีการบรรยายเรื่อง “สิทธิและเสรีภาพของเด็กและเยาวชน” ที่เกี่ยวข้องกับพวกเรามากที่สุด ที่ผ่านมามีกิจกรรม​ที่กระทรวงยุติธรรมได้ทำลงไปในพื้นที่ 3 จังหวัดชายแดนภาคใต้มีเยอะมาก แต่วันนี้จะทำให้น้องๆ ได้เข้าถึงเรื่องนี้มากที่สุด ซึ่งหลักนโยบายของรัฐมนตรีว่าการกระทรวงยุติธรรม ท่านกล่าวว่า “นำความยุติธรรมเข้าหาประชาชน เราจะไม่รอให้ประชาชนเข้าหาความยุติธรรม” โดยการดำเนินงานที่ท่านได้ทำไปเห็นชัดที่สุดใน 3 จังหวัดชายแดนภาคใต้ คือ เรื่องกองทุนกู้ยืมเพื่อการศึกษา มีการขยายระยะเวลาการผ่อนชำระ การถอดคนค้ำประกันและอื่นๆ นอกจากนี้ ยังมี พ.ร.บ.อุ้มหาย ซึ่งช่วยข้าราชการที่ทำงานอย่างตรงไปตรงมา ช่วยประชาชนที่ถูกละเมิด และการเยียวยา รวมถึงมีกิจกรรมเรื่องสิทธิมนุษยชนอีกมากแต่น้อยคนจะได้รู้ สำหรับวันนี้อยากบอกทุกคนว่า พวกเราถึงแม้จะเป็นเด็ก แต่ทุกคนมีพลังเยอะ แต่เรายังไม่เข้าใจว่าพลังของเราสามารถทำอะไรได้บ้าง วันนี้พี่ๆ จากกระทรวงยุติธรรมจะมาอธิบายให้ทุกคนได้เข้าใจ
ทั้งนี้ คณะครู และนักเรียน โรงเรียนบ้านดุซงยอ จังหวัดนราธิวาส ได้รับฟังคำบรรยายหัวข้อ “สิทธิและเสรีภาพของเด็กและเยาวชน”  วิทยากรโดยนายณัฐพล ด่านจิตร์ตรง ผู้เชี่ยวชาญเฉพาะด้านส่งเสริมสิทธิและเสรีภาพ กรมคุ้มครองสิทธิและเสรีภาพ พร้อมทั้งศึกษาดูงานห้องสมุดกระทรวงยุติธรรม โดยวัตถุประสงค์การเข้าศึกษาดูงานและเยี่ยมชมกระทรวงยุติธรรมครั้งนี้ เพื่อให้นักเรียนได้รับความรู้เกี่ยวกับบทบาทและหน้าที่ของกระทรวงยุติธรรม เข้าใจหลักการทำงานด้านกฎหมายและกระบวนการยุติธรรม ตลอดจนปลูกฝังจิตสำนึกด้านความยุติธรรมและการเคารพกฎหมาย ซึ่งจะเป็นประโยชน์ต่อนักเรียนทั้งในด้านการเรียนรู้และการดำเนินชีวิตในอนาคต​ต่อไป

ที่มา : https://www.thaigov.go.th/news/contents/details/93129