รัฐบาลไทย-ข่าวทำเนียบรัฐบาล-“รมว.สมศักดิ์” เปิดหลักสูตร Wellness Business and Beyond (WBB) มุ่งพัฒนาธุรกิจสุขภาพ ผลักดันไทยสู่ Medical & Wellness Hub


วันศุกร์ที่ 7 กุมภาพันธ์ 2568
“รมว.สมศักดิ์” เปิดหลักสูตร Wellness Business and Beyond (WBB) มุ่งพัฒนาธุรกิจสุขภาพ ผลักดันไทยสู่ Medical & Wellness Hub
รัฐมนตรีว่าการกระทรวงสาธารณสุข เปิดอบรมหลักสูตร Wellness Business and Beyond (WBB) พัฒนาผู้นำธุรกิจสุขภาพแห่งอนาคต
เชื่อมโยงเครือข่ายภาครัฐและเอกชน ยกระดับมาตรฐานสุขภาพของประเทศ ช่วยผลักดันการพัฒนาอุตสาหกรรม Wellness อย่างเป็นระบบ สร้างเศรษฐกิจสุขภาพของประเทศไทยให้เข้มแข็งและเกิดความยั่งยืน
วันนี้ (7 กุมภาพันธ์ 2568) ที่ โรงแรม Chatrium Grand Bangkok นายสมศักดิ์ เทพสุทิน รัฐมนตรีว่าการกระทรวงสาธารณสุข เปิดการอบรมหลักสูตร Wellness Business and Beyond (WBB) พร้อมปาฐกถาพิเศษ หัวข้อ “นโยบายด้าน Wellness และ Medical Hub” ซึ่งจัดขึ้นโดยมูลนิธิทุนแพทย์เพื่อปวงประชา สมาคมเวชศาสตร์ป้องกันแห่งประเทศไทย และมหาวิทยาลัยเวสเทิร์น ระหว่างวันที่ 7 กุมภาพันธ์ – 13 มิถุนายน 2568 เพื่่อพัฒนาศักยภาพผู้นำด้านสุขภาพและธุรกิจเวลเนสให้มีความรู้ความสามารถ สร้างเครือข่ายที่แข็งแกร่งในการขับเคลื่่อนเศรษฐกิจสุขภาพของประเทศ โดยมี ดร.นพ.พรเทพ ศิริวนารังสรรค์ ประธานคณะกรรมการบริหารหลักสูตรฯ ดร.พินิจ จารุสมบัติ ประธานที่ปรึกษาหลักสูตร ดร.บุญเกียรติ โชควัฒนา กรรมการบริหารหลักสูตรอาวุโส ดร.สุรชัย สุทธิวรชัย ประธานมูลนิธิฯ รศ.ดร.จิรศักดิ์ จิยะจันทน์ อธิการบดี คณะผู้บริหารจากภาครัฐและเอกชน แพทย์ สหวิชาชีพ และเจ้าของกิจการด้านสุขภาพ เข้าร่วมกว่า 150 คน
นายสมศักดิ์ กล่าวปาฐกถา โดยเน้นย้ำว่า ประเทศไทยมีศักยภาพในการเป็นศูนย์กลางสุขภาพระดับโลก (Wellness & Medical Hub) ด้วยปัจจัยสำคัญ ได้แก่ คุณภาพการรักษาพยาบาลและโรงพยาบาลมาตรฐานระดับสากลมีบุคลากรทางการแพทย์ที่มีความเชี่่ยวชาญได้รับการยอมรับในระดับโลก มีค่ารักษาพยาบาลที่สามารถแข่งขันได้ และมีบริการด้าน Wellness Tourism ที่เติบโตอย่างต่อเนื่อง อย่างไรก็ตาม ประเทศไทยยังต้องเผชิญกับความท้าทาย เช่น การขาดแคลนบุคลากรทางการแพทย์ กฎหมายและระเบียบข้อบังคับที่เกี่ยวข้อง รวมถึงการแข่งขันด้านนวัตกรรมบริการสุขภาพ ภาครัฐและเอกชนจึงต้องร่วมมือกันยกระดับมาตรฐานธุรกิจสุขภาพของไทยให้เติบโตอย่างยั่งยืน
“หลักสูตร WBB มีเป้าหมายในการพัฒนาผู้นำธุรกิจสุขภาพแห่งอนาคต ให้สามารถขับเคลื่่อนอุตสาหกรรม Wellness เชื่อมโยงเครือข่ายภาครัฐและเอกชน ยกระดับมาตรฐานสุขภาพของประเทศ และสร้างโอกาสทางการศึกษาให้กับนักศึกษาแพทย์ที่ขาดแคลนทุนทรัพย์ ช่วยลดปัญหาการขาดแคลนบุคลากรสุขภาพ ซึ่งการที่ประเทศไทยมีศักยภาพสูงในการเป็นศูนย์กลางธุรกิจสุขภาพระดับโลก หลักสูตร WBB จะเข้ามาช่วยผลักดันให้เกิดการพัฒนาอุตสาหกรรม Wellness อย่างเป็นระบบ สร้างเศรษฐกิจสุขภาพที่เข้มแข็งและเกิดความยั่งยืน” นายสมศักดิ์กล่าว
*********************************************** 7 กุมภาพันธ์ 2568

ที่มา : https://www.thaigov.go.th/news/contents/details/93155