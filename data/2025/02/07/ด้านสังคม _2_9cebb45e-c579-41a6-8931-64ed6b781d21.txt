รัฐบาลไทย-ข่าวทำเนียบรัฐบาล-“วราวุธ” ส่งทีม พม.สมุทรสาคร ติดตามช่วย ด.ช. 9 ปี ใช้ชีวิตเร่ร่อนตามสวนสาธารณะ-ตลาดมหาชัย เตรียมแผนรับเด็กเข้าคุ้มครองสวัสดิภาพ


วันศุกร์ที่ 7 กุมภาพันธ์ 2568
“วราวุธ” ส่งทีม พม.สมุทรสาคร ติดตามช่วย ด.ช. 9 ปี ใช้ชีวิตเร่ร่อนตามสวนสาธารณะ-ตลาดมหาชัย เตรียมแผนรับเด็กเข้าคุ้มครองสวัสดิภาพ
“วราวุธ” ส่งทีม พม.สมุทรสาคร ติดตามช่วย ด.ช. 9 ปี ใช้ชีวิตเร่ร่อนตามสวนสาธารณะ-ตลาดมหาชัย เตรียมแผนรับเด็กเข้าคุ้มครองสวัสดิภาพ
วันที่ 6 กุมภาพันธ์ 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ได้รับรายงานจากศูนย์เร่งรัดจัดการสวัสดิภาพประชาชน (ศรส.) กระทรวง พม. กรณีที่มีข่าวระบุมีพลเมืองดีพบและช่วยเหลือเด็กชายอายุประมาณ 9 ปี อยู่คนเดียวมาตั้งแต่อายุ 8 ปี ไม่มีผู้ดูแล เนื่องจากพ่อและแม่ต้องโทษจำคุกอยู่ในเรือนจำ อาศัยเร่ร่อนอยู่ที่ตลาดมหาชัย และบริเวณสวนสาธารณะศาลเจ้าพ่อหลักเมืองสมุทรสาคร ว่า ในวันเดียวกันนี้ทีม พม.หนึ่งเดียวจังหวัดสมุทรสาคร นำโดยพัฒนาสังคมและความมั่นคงของมนุษย์จังหวัดสมุทรสาคร กับ หัวหน้าบ้านพักเด็กและครอบครัวจังหวัดสมุทรสาคร พร้อมเจ้าหน้าที่จากหน่วยงานที่เกี่ยวข้อง ได้ลงพื้นที่บริเวณที่แจ้งว่าพบเด็กชายดังกล่าวเพื่อติดตามหาตัว แต่เมื่อไปถึงกลับยังไม่พบเด็กดังกล่าว
จากการตรวจสอบข้อเท็จจริงเบื้องต้น พบว่า เด็กชายดังกล่าว อายุประมาณ 9 ปี เป็นชาวเมียนมา อาศัยอยู่กับพ่ออายุประมาณ 30 ปี เป็นชาวเมียนมาปัจจุบันถูกผลักดันกลับสู่ประเทศต้นทาง ด้วยข้อหาหลบหนีเข้าเมืองผิดกฎหมาย ส่วนแม่เด็ก อายุประมาณ 25 ปี เป็นชาวเมียนมา ปัจจุบันอาศัยอยู่ในห้องเช่าในตำบลโกรกกราก ไม่ได้ประกอบอาชีพ โดยเด็กชายได้หนีออกจากบ้านมาใช้ชีวิตเร่ร่อนในพื้นที่ตำบลมหาชัย มักอาศัยอยู่ในศาลาภายในสวนสาธารณะศาลเจ้าพ่อหลักเมือง
ที่ผ่านมา กระทรวง พม. โดยทีม พม.หนึ่งเดียวจังหวัดสมุทรสาคร ได้ดำเนินการให้ความช่วยเหลือครอบครัวของเด็กชายดังกล่าวแล้วหลายครั้ง โดยพาเด็กชายพร้อมแม่ เข้ารับการคุ้มครองสวัสดิภาพชั่วคราว ณ บ้านพักเด็กและครอบครัวจังหวัดสมุทรสาคร ซึ่งในขณะที่อยู่ในการดูแลของบ้านพักเด็กฯ นั้น มีพฤติกรรมรุนแรง ทำลายข้าวของและเครื่องใช้อุปกรณ์สำนักงานจนเสียหาย แล้วพากันหลบหนีออกไป ส่วนการที่เด็กชายได้แจ้งกับผู้ที่พบเห็นว่าอยู่คนเดียว ไม่มีที่พักอาศัย ไม่มีญาตินั้น ไม่เป็นความจริง เนื่องจากบ้านพักเด็กฯ ได้เคยติดตามเข้าไปเยี่ยมบ้านแล้วได้ทราบสาเหตุที่เด็กมักไปอยู่ตามสวนสาธารณะ เพราะเป็นสถานที่ที่สะดวกสบาย มีอิสระ ซึ่งที่ผ่านมา ทีม พม.หนึ่งเดียวจังหวัดสมุทรสาคร ได้รับแจ้งจากพลเมืองดีว่าพบเห็นเด็กชายดังกล่าว อาศัยนอนเร่ร่อนอยู่บริเวณศาลารถประจำทางหรือสวนสาธารณะ จึงได้พาเด็กส่งคืนสู่ครอบครัว แต่หลังจากนั้นไม่นาน เด็กก็หลบหนีออกไปเร่ร่อนเช่นเดิมอีก
ทีม พม.หนึ่งเดียวจังหวัดสมุทรสาคร ได้เตรียมการฟื้นฟูและพัฒนาเด็กชายดังกล่าว โดยมีแผนที่จะส่งเด็กเข้ารับการคุ้มครองสวัสดิภาพ ตาม พ.ร.บ.คุ้มครองเด็ก พ.ศ. 2546 เพื่อให้เด็กได้รับการพัฒนาตามวัยที่เหมาะสม อย่างไรก็ตาม หากพี่น้องประชาชนในพื้นที่พบเห็นเด็กชายดังกล่าว หรือ เด็กเร่ร่อน คนไร้บ้าน สามารถแจ้งได้ที่ศูนย์เร่งรัดจัดการสวัสดิภาพประชาชน (ศรส.) กระทรวง พม. ผ่าน สายด่วน พม. โทร. 1300 ตลอด 24 ชั่วโมง
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #เด็กเร่ร่อน #สมุทรสาคร

ที่มา : https://www.thaigov.go.th/news/contents/details/93134