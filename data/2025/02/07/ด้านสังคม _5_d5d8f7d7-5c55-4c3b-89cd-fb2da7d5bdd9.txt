รัฐบาลไทย-ข่าวทำเนียบรัฐบาล-องคมนตรี ตรวจเยี่ยม รพร.ท่าบ่อ จ.หนองคาย ชูโครงการเด่น “ชะลอชรา ชีวายืนยาว” ส่งเสริมผู้สูงอายุมีความรอบรู้ด้านสุขภาพ เพื่อคุณภาพชีวิตที่ดี


วันศุกร์ที่ 7 กุมภาพันธ์ 2568
องคมนตรี ตรวจเยี่ยม รพร.ท่าบ่อ จ.หนองคาย ชูโครงการเด่น “ชะลอชรา ชีวายืนยาว” ส่งเสริมผู้สูงอายุมีความรอบรู้ด้านสุขภาพ เพื่อคุณภาพชีวิตที่ดี
องคมนตรี ตรวจเยี่ยมการดำเนินงานของโรงพยาบาลสมเด็จพระยุพราชท่าบ่อ จังหวัดหนองคาย จัดโครงการ “ชะลอชรา ชีวายืนยาว” ส่งเสริมผู้สูงอายุมีความรู้ในการดูแลสุขภาพ และมีคลินิกผู้สูงอายุ “ชะลอชรา ชีวายืนยาว” ให้บริการประเมิน วินิจฉัย วางแผนดูแลฟื้นฟูสุขภาพ พร
องคมนตรี ตรวจเยี่ยมการดำเนินงานของโรงพยาบาลสมเด็จพระยุพราชท่าบ่อ จังหวัดหนองคาย จัดโครงการ “ชะลอชรา ชีวายืนยาว” ส่งเสริมผู้สูงอายุมีความรู้ในการดูแลสุขภาพ และมีคลินิกผู้สูงอายุ “ชะลอชรา ชีวายืนยาว” ให้บริการประเมิน วินิจฉัย วางแผนดูแลฟื้นฟูสุขภาพ พร้อมระบบเชื่อมโยงข้อมูลเพื่อการส่งต่อรักษา เพื่อผู้สูงอายุมีคุณภาพชีวิตที่ดี
วันนี้ (7 กุมภาพันธ์ 2568) ณ โรงพยาบาลสมเด็จพระยุพราชท่าบ่อ จังหวัดหนองคาย ศาสตราจารย์เกียรติคุณ นายแพทย์เกษม วัฒนชัย องคมนตรี ในฐานะประธานกรรมการมูลนิธิโรงพยาบาลสมเด็จพระยุพราช พร้อมด้วย นายแพทย์ณัฐพงศ์ วงศ์วิวัฒน์ ผู้ตรวจราชการกระทรวงสาธารณสุข เขตสุขภาพที่ 8 คณะผู้บริหาร และหน่วยงานที่เกี่ยวข้อง ลงพื้นที่ตรวจเยี่ยมรับฟังผลการดำเนินงาน และ “โครงการพัฒนาโรงเรียนผู้สูงอายุ” โรงพยาบาลสมเด็จพระยุพราชท่าบ่อ จังหวัดหนองคาย พร้อมมอบถุงพระราชทานให้กับผู้ป่วย และให้กำลังใจบุคลากรผู้ปฏิบัติงาน
นายแพทย์ณัฐพงศ์ กล่าวว่า โรงพยาบาลสมเด็จพระยุพราชท่าบ่อ เป็นโรงพยาบาลขนาด 250 เตียง และแม่ข่ายของโรงพยาบาลชุมชนในเขตจังหวัดหนองคายตอนเหนือ ให้การดูแลประชาชนในเขตอำเภอท่าบ่อ และใกล้เคียง รวมถึงประเทศเพื่อนบ้าน ได้ขับเคลื่อนตามแผนยุทธศาสตร์การพัฒนาโรงพยาบาลสมเด็จพระยุพราชในทศวรรษที่ 5 ได้แก่ ยุทธศาสตร์ที่ 1 ชุมชนมีสุขภาวะ ยุทธศาสตร์ที่ 2 ผู้รับบริการมีความสุข ยุทธศาสตร์ที่ 3 บุคลากรมีความสุข และยุทธศาสตร์ที่ 4 โรงพยาบาลแห่งความสุข มีการพัฒนาโรงเรียนผู้สูงอายุร่วมกับเทศบาลเมืองท่าบ่อ เพื่อส่งเสริมสุขภาพผู้สูงอายุ และยังได้จัดโครงการ “ชะลอชรา ชีวายืนยาว” สร้างเสริมสุขภาพ ป้องกันโรค ฟื้นฟูสมรรถภาพและรักษาพยาบาลในระดับปฐมภูมิ ผ่านกิจกรรมสร้างเสริมสุขภาพในชมรมผู้สูงอายุรวม 20 ชมรม แบ่งเป็น เขตเทศบาลเมืองท่าบ่อ 15 ชมรม และองค์การบริหารส่วนตำบลท่าบ่อ 5 ชมรม มีสมาชิกรวม 400 คน โดยอบรมสร้างความรู้ความเข้าใจในการดูแลส่งเสริมสุขภาพของตนเอง ตามแนวทาง 6 องค์ประกอบ ได้แก่ การเคลื่อนไหว โภชนาการ สุขภาพช่องปาก การดูแลสมอง ความสุข และสิ่งแวดล้อมที่ปลอดภัย ซึ่งจากการประเมินผลพบว่า ผู้สูงอายุ ร้อยละ 82 มีความรอบรู้ด้านสุขภาพ
และจากการทดสอบสมรรถภาพทางกายให้กับผู้สูงอายุ ทั้งเครื่องวัดองค์ประกอบภายในร่างกาย (Body Composition  Monitor) และการทดสอบแรงมือ (Electronic Hand Dynamometer) พบว่า ผู้สูงอายุที่ได้รับการทดสอบ 175 คน ทั้งหมดมีมวลกล้ามเนื้ออยู่ในเกณฑ์ต่ำ แรงบีบมืออยู่ในระดับปกติและระดับอ่อนแรง ดังนั้น ก่อนเข้าร่วมกิจกรรมจึงได้จัดออกกำลังกายด้วยยางยืดเพื่อเสริมสร้างกล้ามเนื้อให้กับผู้สูงอายุ นอกจากนี้ ยังมีการคัดกรองสุขภาพผู้สูงอายุ Geriatric syndromes โดยแกนนำผู้สูงอายุที่ผ่านการฝึกอบรม เพื่อติดตามปัญหาสุขภาพและส่งต่อรักษาอย่างถูกต้อง ส่วนการจัดบริการในคลินิก จะครอบคลุมการประเมิน วินิจฉัย วางแผนดูแลฟื้นฟูสุขภาพ พร้อมระบบเชื่อมโยงข้อมูลเพื่อการส่งต่อรักษา ทั้งนี้ คลินิก “ชะลอชรา ชีวายืนยาว” ศูนย์แพทย์ชุมชนท่าบ่อ จัดบริการทุกวันพุธ เวลา 13.00 น. – 16.30 น. และออกบริการคลินิกผู้สูงอายุสัญจรในชุมชน หมู่บ้าน และโรงพยาบาลส่งเสริมสุขภาพตำบล รวม 10 แห่ง ในการคัดกรองภาวะสมองเสื่อม (MMSE) ภาวะพลัดตกหกล้ม (Timed Up and Go test : TUG) ดูแลสุขภาพช่องปาก การบริหารร่างกาย สมาธิบำบัด โดยให้การดูแลแบบองค์รวม รวมถึงติดตามเยี่ยมบ้านผู้สูงอายุที่ปัญหาซับซ้อน เพื่อให้ผู้สูงอายุมีคุณภาพชีวิตที่ดีขึ้น
*********************************************** 7 กุมภาพันธ์ 2568

ที่มา : https://www.thaigov.go.th/news/contents/details/93147