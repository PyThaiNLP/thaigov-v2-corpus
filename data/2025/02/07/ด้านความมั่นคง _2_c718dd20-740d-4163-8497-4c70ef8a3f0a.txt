รัฐบาลไทย-ข่าวทำเนียบรัฐบาล-เลขาอารี จัดใหญ่ “JOB FAIR 2025 @อุบลราชธานี” ยกทัพกว่า 42 บริษัทชั้นนำ รับสมัครงาน อบรมอาชีพอิสระภาคอีสาน


วันศุกร์ที่ 7 กุมภาพันธ์ 2568
07/02/2568
พิมพ์
เลขาอารี จัดใหญ่ “JOB FAIR 2025 @อุบลราชธานี” ยกทัพกว่า 42 บริษัทชั้นนำ รับสมัครงาน อบรมอาชีพอิสระภาคอีสาน
วันที่ 7 กุมภาพันธ์ 2568 นายพิพัฒน์ รัชกิจประการ รัฐมนตรีว่าการกระทรวงแรงงาน มอบหมายให้นายอารี ไกรนรา เลขานุการรัฐมนตรีว่าการกระทรวงแรงงาน เป็นประธานในพิธีเปิดงาน “JOB FAIR 2025 @อุบลราชธานี” โดยมีนายสมชาย มรกตศรีวรรณ อธิบดีกรมการจัดหางาน กล่าวรายงาน
นายสมาสภ์ ปัทมะสุคนธ์ รองปลัดกระทรวงแรงงาน พร้อมด้วยผู้บริหารกระทรวงแรงงาน ร่วมเป็นเกียรติ นายภูษิต น้อยโสภากุล รองผู้ว่าราชการจังหวัดอุบลราชธานี กล่าวต้อนรับ หัวหน้าส่วนราชการสังกัดกระทรวงแรงงานจังหวัดอุบลราชธานี นักเรียน นักศึกษา สถานประกอบการภาคเอกชน ร่วมให้การต้อนรับ ณ หอประชุมไพรพะยอม มหาวิทยาลัยราชภัฏอุบลราชธานี จังหวัดอุบลราชธานี
นายอารี ไกรนรา เลขานุการรัฐมนตรีว่าการกระทรวงแรงงาน เปิดเผยว่า รู้สึกยินดีและเป็นเกียรติอย่างยิ่งที่ได้เป็นประธานเปิดงาน “Job Fair 2025 @อุบลราชธานี” ซึ่งเกิดจากความร่วมมือร่วมใจขับเคลื่อนนโยบายรัฐบาลในการสร้างโอกาสการมีงานทำให้คนไทย ในวันนี้กระทรวงแรงงาน โดยกรมการจัดหางานได้เชิญนายจ้าง สถานประกอบการกว่า 40 บริษัท ซึ่งมีความต้องการจ้างงานกว่า 1,000 อัตรา อาทิ บริษัท โตโยต้าดีเยี่ยม จำกัด บริษัท ศิริมหาชัย โฮมเซ็นเตอร์ จำกัด บริษัทสินทรัพย์ก้าวหน้าคอร์ปอเรชั่น จำกัด บริษัท ยิ่งยงมินิมาร์ท จำกัด บริษัท ดูโฮม จำกัด มารับสมัครและสัมภาษณ์ผู้สมัครงานภายในงาน เพื่อให้ประชาชนทุกกลุ่มเป้าหมายเข้าถึงงาน มีอาชีพ มีงานทำ มีรายได้ สร้างโอกาสและความเสมอภาคทางสังคม พร้อมนำกิจกรรมเปิดโลกอาชีพเพื่อเตรียมความพร้อมให้แก่นักเรียน นักศึกษา ได้เรียนรู้อาชีพ และทักษะที่ใช้เทคโนโลยีดิจิทัล รวมถึงการประกอบอาชีพในอนาคต
“ผมขอขอบคุณ ส่วนราชการทุกหน่วยงาน นายจ้าง/สถานประกอบการ ผู้แทนจากภาคเอกชน สถานศึกษาทุกท่านที่มีส่วนร่วมในการจัดงาน ผมเชื่อมั่นว่าการจัดงานครั้งนี้จะเป็นอีกหนึ่งกิจกรรมที่ประสบความสำเร็จ เกิดประโยชน์ต่อประชาชนช่วยเตรียมความพร้อมกำลังแรงงาน เพิ่มศักยภาพในการประกอบอาชีพ ลดอัตราการว่างงานของประชาชน และแก้ปัญหาการขาดแคลนแรงงานในพื้นที่ได้เป็นอย่างดี” นายอารี กล่าว
ด้านนายสมชาย มรกตศรีวรรณ อธิบดีกรมการจัดหางาน กล่าวว่า การจัดงานในครั้งนี้มีวัตถุประสงค์เพื่อส่งเสริมให้คนหางาน และสถานประกอบการที่มีตำแหน่งงานว่าง มีโอกาสมาพบกัน เปิดโลกทัศน์จุดประกายไอเดียการประกอบอาชีพให้ประชาชน นักเรียน นักศึกษา รวมทั้งเปิดโอกาสให้เรียนรู้และฝึกฝนอาชีพอิสระที่สนใจ เพื่อพัฒนาและต่อยอดเป็นอาชีพที่สามารถใช้ทำมาหากินในอนาคตได้ โดยภายในงานมีกิจกรรมที่น่าสนใจ อาทิ การเสวนา หัวข้อ “โอกาสและความท้าทายของตลาดแรงงานในยุคดิจิทัล” การรับสมัครงานจากนายจ้าง สถานประกอบการในจังหวัดอุบลราชธานี และจังหวัดใกล้เคียง จำนวน 42 บริษัท มีตำแหน่งงานว่าง 1,044 อัตรา อาทิ ตำแหน่งพนักงานธุรการ พนักงานบัญชี พนักงานการตลาด ช่างเทคนิคยานยนต์ เจ้าหน้าที่คลังสินค้า ฯลฯ การให้คำปรึกษาและรับลงทะเบียนผู้สนใจไปทำงานต่างประเทศ โดยแจ้งความประสงค์ไปทำงานต่างประเทศ โดยรัฐจัดส่ง ได้แก่ เกาหลี ญี่ปุ่น ไต้หวัน อิสราเอล และบริษัทจัดหางานที่ได้รับอนุญาตไปทำงานต่างประเทศ การสาธิตและทดลองฝึกอาชีพอิสระ 20 อาชีพ อาทิ ทำเครื่องประดับจากเศษผ้า เข็มกลัดดอกบัวจากผ้า ของใช้จากเส้นหวาย เค้กนึ่งโบราณ ขนมเทียนดอกไม้ บริการแนะแนวอาชีพและให้คำปรึกษาด้านอาชีพ บริการแบบวัดบุคลิกภาพเพื่อการศึกษาต่อและการเลือกอาชีพ นิทรรศการโลกของอาชีพและการเรียนรู้เสมือนจริง และการให้บริการของหน่วยงานในสังกัดกระทรวงแรงงาน การแนะนำแหล่งเงินทุนในการประกอบอาชีพ นิทรรศการที่น่าสนใจจากหน่วยงานสังกัดกระทรวงแรงงาน และเกมส์ตอบปัญหาชิงรางวัล การจัดแสดงและจำหน่ายสินค้าผลิตภัณฑ์ผู้รับงานไปทำที่บ้าน กลุ่มอาชีพอิสระ ธุรกิจแฟรนไชส์ และ Food Truck การนำสินค้าธงฟ้าราคาประหยัดมากมายมาจำหน่ายในงานด้วย
ทั้งนี้ ขอเชิญชวนคนหางาน นักเรียน นักศึกษา และประชาชน ที่สนใจหางาน ต้องการพัฒนาทักษะฝีมือ และหาไอเดียในการประกอบอาชีพเสริม มาพบกันในงาน “JOB FAIR 2025 @อุบลราชธานี” ระหว่างวันที่ 7 – 8 กุมภาพันธ์ 2568 ตั้งแต่เวลา 09.00 น. – 16.30 น. โดยสามารถลงทะเบียนสมัครงานเพื่อความสะดวกได้ที่เว็บไซต์กรมการจัดหางาน e-Service.doe.go.th “ไทยมีงานทำ” หากต้องการสอบถามข้อมูลเพิ่มเติมติดต่อได้ที่ สำนักงานจัดหางานจังหวัดอุบลราชธานี โทร 045 206 226

ที่มา : https://www.thaigov.go.th/news/contents/details/93153