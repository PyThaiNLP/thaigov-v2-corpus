รัฐบาลไทย-ข่าวทำเนียบรัฐบาล-​คำกล่าว นางสาวแพทองธาร  ชินวัตร นายกรัฐมนตรี ในพิธีเปิดงาน Thailand Rule of Law Fair งานแฟร์เพื่อความแฟร์


วันศุกร์ที่ 7 กุมภาพันธ์ 2568
07/02/2568
พิมพ์
​คำกล่าว นางสาวแพทองธาร  ชินวัตร นายกรัฐมนตรี ในพิธีเปิดงาน Thailand Rule of Law Fair งานแฟร์เพื่อความแฟร์
หัวข้อ “Thailand Rule of Law Fair : Investing in the Rule of Law
for a Sustainable Future”
ในวันศุกร์ที่ 7 กุมภาพันธ์  2568 เวลา 10.00 น.
ณ ห้องสีงาช้าง ตึกไทยคู่ฟ้า ทำเนียบรัฐบาล
ประเทศไทยของเรากำลังเดินหน้าสู่การพัฒนาอย่างยั่งยืน ซึ่งหลักนิติธรรม (Rule of Law) ถือเป็นเสาหลักสำคัญที่ช่วยให้สังคมสามารถสร้างความมั่นคง ความสงบสุข และความเป็นธรรมได้ในทุกมิติ หลักนิติธรรมไม่ได้เป็นเพียงแนวทางการบริหารประเทศ แต่ยังเป็นเครื่องมือสำคัญที่เชื่อมโยงกับความเจริญก้าวหน้าทางเศรษฐกิจและสังคม การพัฒนาที่แท้จริงต้องอยู่บนพื้นฐานของความโปร่งใส ความรับผิดชอบ และการมีส่วนร่วมจากทุกภาคส่วนในสังคม
รัฐบาลมีความตั้งใจอย่างแน่วแน่ที่จะฟื้นฟูหลักนิติธรรมให้เป็นพื้นฐานสำคัญในการพัฒนาประเทศ เช่น การดำเนินคดีสำคัญในตลาดหลักทรัพย์ในกรณีต่าง ๆ ซึ่งเป็นกรณีที่เกี่ยวข้องกับการทุจริตทางการเงินที่สร้างผลกระทบอย่างกว้างขวางต่อระบบเศรษฐกิจ รัฐบาลได้ดำเนินการอย่างรวดเร็วและโปร่งใส เพื่อนำตัวผู้กระทำความผิดเข้าสู่กระบวนการยุติธรรม ซึ่งความสำเร็จนี้ไม่เพียงสะท้อนถึงความมุ่งมั่นของรัฐบาลในเรื่องความโปร่งใสและความยุติธรรม แต่ยังช่วยเสริมสร้างความเชื่อมั่นในระบบเศรษฐกิจของประเทศ  นอกจากนี้ เราได้ขับเคลื่อนระบบยุติธรรมให้ทันสมัยและมีประสิทธิภาพมากขึ้น โดยมุ่งเน้นให้ประชาชนสามารถเข้าถึงบริการทางกฎหมายได้ง่ายและรวดเร็วผ่านการใช้เทคโนโลยีดิจิทัล เช่น การจัดตั้งแพลตฟอร์มออนไลน์เพื่อให้ประชาชนสามารถยื่นฟ้องคดี หรือเข้าถึงข้อมูลเกี่ยวกับสิทธิของตนเองได้ทันที ทั้งนี้ เพื่ออำนวยความสะดวกให้กับประชาชนในทุกพื้นที่ โดยเฉพาะผู้ที่อยู่ในพื้นที่ห่างไกล
รัฐบาลยังให้ความสำคัญกับการขยายสิทธิมนุษยชนไปสู่กลุ่มคนที่ยังไม่ได้รับการยอมรับในระบบ เช่น กลุ่มคนไร้สัญชาติ ซึ่งในอดีตอาจถูกมองข้ามและไม่ได้รับการคุ้มครองที่เหมาะสม ปัจจุบัน รัฐบาลได้ดำเนินการเปิดโอกาสให้บุคคลเหล่านี้สามารถเข้าถึงสิทธิขั้นพื้นฐานในกระบวนการยุติธรรม ได้อย่างเต็มที่ รวมถึงการได้รับความช่วยเหลือทางกฎหมาย จากทนายความและหน่วยงานรัฐ และการได้รับความช่วยเหลือทางสังคมในด้านต่าง ๆ เช่น การศึกษา การจ้างงาน และการเข้าถึงบริการทางสุขภาพ
นอกจากนี้ การผลักดันสิทธิมนุษยชนยังสอดคล้องกับเป้าหมายการพัฒนาที่ยั่งยืนขององค์การสหประชาชาติ (SDGs) โดยเฉพาะในเป้าหมายที่ 16 ซึ่งมุ่งเน้นเรื่องสันติภาพ ความยุติธรรม และการสร้างสถาบันที่เข้มแข็ง (Peace, Justice, and Strong Institutions) การดำเนินการในเรื่องนี้ไม่เพียงช่วยลดความเหลื่อมล้ำในสังคม แต่ยังช่วยสร้างประเทศไทยให้เป็นประเทศที่ทุกคนมีโอกาสและความเสมอภาคอย่างแท้จริง
ประเทศไทยยังมุ่งมั่นที่จะพัฒนาหลักนิติธรรมให้สอดคล้องกับมาตรฐานสากล เช่น ดัชนีความสามารถในการแข่งขัน ของ IMD ที่เรามุ่งหวังให้ประเทศของเราก้าวข้ามข้อจำกัดต่าง ๆ ผ่านการพัฒนาในด้านโครงสร้างสถาบัน (Institutional Framework) และโครงสร้างทางสังคม (Societal Framework) นอกจากนี้ เรายังมุ่งมั่นสร้างความไว้วางใจในระบบรัฐและกฎหมาย (Trust in Institutions) ผ่านการทำงานร่วมกับภาคประชาสังคมและหน่วยงานระหว่างประเทศ เช่น OECD และ The World Justice Project หรือ WJP เพื่อยกระดับมาตรฐานในทุกมิติ
ท่านผู้มีเกียรติทุกท่าน
การลงทุนในหลักนิติธรรมไม่ใช่เพียงหน้าที่ของรัฐบาล แต่เป็นพันธกิจร่วมของเราทุกคน ดิฉันเชื่อมั่นว่า ความร่วมมือจากทุกภาคส่วนจะช่วยเสริมสร้างความโปร่งใส ความเท่าเทียม และความมั่นคงให้กับประเทศไทยของเรา
ดิฉันขอเชิญชวนทุกท่านร่วมกันสร้างระบบที่โปร่งใส ยุติธรรม และมั่นคง เพื่อเป็นรากฐานของความก้าวหน้าที่ยั่งยืนสำหรับคนรุ่นต่อไป ขอให้การประชุมในวันนี้เต็มไปด้วยความสำเร็จและข้อเสนอแนะที่มีคุณค่าต่อการพัฒนาประเทศ ขอบคุณค่ะ
**************

ที่มา : https://www.thaigov.go.th/news/contents/details/93132