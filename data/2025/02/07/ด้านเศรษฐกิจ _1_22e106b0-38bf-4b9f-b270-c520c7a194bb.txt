รัฐบาลไทย-ข่าวทำเนียบรัฐบาล-​ที่ปรึกษาไพลินฯ  หารือแนวทางจัด BCT Expo 2025 กับ อิมแพ็ค เอ็กซิบิชั่น แมเนจเมนท์ ส่งเสริมความร่วมมือระหว่างภาครัฐและเอกชน เพื่อยกระดับมาตรฐานการก่อสร้างของประเทศ


วันพฤหัสบดีที่ 6 กุมภาพันธ์ 2568
06/02/2568
พิมพ์
​ที่ปรึกษาไพลินฯ  หารือแนวทางจัด BCT Expo 2025 กับ อิมแพ็ค เอ็กซิบิชั่น แมเนจเมนท์ ส่งเสริมความร่วมมือระหว่างภาครัฐและเอกชน เพื่อยกระดับมาตรฐานการก่อสร้างของประเทศ
​ที่ปรึกษาไพลินฯ  หารือแนวทางจัด BCT Expo 2025 กับ อิมแพ็ค เอ็กซิบิชั่น แมเนจเมนท์ ส่งเสริมความร่วมมือระหว่างภาครัฐและเอกชน เพื่อยกระดับมาตรฐานการก่อสร้างของประเทศให้สอดคล้องกับแนวโน้มอุตสาหกรรม 4.0
วันที่ 5 กุมภาพันธ์ 2568 นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม ได้รับมอบหมายจาก นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เป็นประธานการหารือ กับ บริษัท อิมแพ็ค เอ็กซิบิชั่น แมเนจเมนท์ จำกัด โดยนางสาวนลินรัตน์ สินมา ผู้จัดการฝ่ายโครงการ  พร้อมคณะผู้บริหาร เข้าพบหารือแนวทางการจัดงาน "Building Construction Technology Expo 2025" (BCT Expo 2025) การจัดงานมหกรรมเป็นการแสดงเทคโนโลยีและนวัตกรรมด้านการก่อสร้างที่ใหญ่ที่สุดแห่งหนึ่งของภูมิภาค ซึ่งในการร่วมหารือครั้งนี้ นายศุภกิจ บุญศิริ รองปลัดกระทรวงอุตสาหกรรม นายอานันท์  ฟักสังข์ รองอธิบดีกรมอุตสาหกรรมพื้นฐานและการเหมืองแร่  นายภัทรพล ลิ้มภักดี รองผู้อำนวยการสำนักงานเศรษฐกิจอุตสาหกรรม คณะผู้บริหาร และเจ้าหน้าที่ที่เกี่ยวข้อง เข้าร่วมณ ห้องประชุม อก.2 ชั้น 3 อาคารสำนักงานปลัดกระทรวงอุตสาหกรรม
นางสาวไพลิน กล่าวว่า กระทรวงอุตสาหกรรมมีความยินดีให้คำปรึกษาแนวทางในการจัดงาน BCT Expo 2025 ซึ่งจะเป็นเวทีสำคัญในการนำเสนอเทคโนโลยีและวิธีการแก้ปัญหาที่ล้ำสมัยสำหรับภาคอุตสาหกรรมก่อสร้างของประเทศไทย ตลอดจนส่งเสริมให้เกิดความร่วมมือระหว่างภาครัฐและเอกชน เพื่อยกระดับมาตรฐานการก่อสร้างของประเทศให้สอดคล้องกับแนวโน้มอุตสาหกรรม 4.0
"กระทรวงอุตสาหกรรมตระหนักถึงความสำคัญของการพัฒนาเทคโนโลยีในภาคการก่อสร้าง ซึ่งเป็นรากฐานสำคัญของการพัฒนาเศรษฐกิจของประเทศ เราหวังว่า BCT Expo 2025 จะเป็นเวทีที่ช่วยผลักดันนวัตกรรมใหม่ ๆ สนับสนุนผู้ประกอบการ SME ในภาคการก่อสร้าง เพื่อเพิ่มขีดความสามารถในการแข่งขันของผู้ประกอบการรายย่อย และกระตุ้นการลงทุนในเทคโนโลยีของอุตสาหกรรมก่อสร้างที่เป็นมิตรกับสิ่งแวดล้อม" นางสาวไพลิน กล่าว

ที่มา : https://www.thaigov.go.th/news/contents/details/93127