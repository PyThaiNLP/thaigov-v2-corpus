รัฐบาลไทย-ข่าวทำเนียบรัฐบาล-ดีอี-จีน ร่วมลงนามบันทึกความเข้าใจ ด้านการพัฒนา AI และ การบริการไปรษณีย์ 


วันพฤหัสบดีที่ 6 กุมภาพันธ์ 2568
ดีอี-จีน ร่วมลงนามบันทึกความเข้าใจ ด้านการพัฒนา AI และ การบริการไปรษณีย์
ดีอี-จีน ร่วมลงนามบันทึกความเข้าใจ ด้านการพัฒนา AI และ การบริการไปรษณีย์
วันที่ 6 กุมภาพันธ์ 2568 นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) ร่วมลงนามบันทึกความเข้าใจระหว่าง กระทรวงดิจิทัลเพื่อเศรษฐกิจและสังคมแห่งราชอาณาจักรไทย และคณะกรรมการพัฒนาและปฏิรูปแห่งชาติจีน ว่าด้วยการส่งเสริมความร่วมมือด้านปัญญาประดิษฐ์ ร่วมกับนาย หลิว ชูเซ่อ รองประธานคณะกรรมการพัฒนาและปฏิรูปแห่งชาติจีน โดยมีวัตถุประสงค์เพื่อส่งเสริมความร่วมมือด้าน AI ในสาขาต่าง ๆ อาทิ
(1) โครงสร้างพื้นฐานด้าน AI (2) เทคโนโลยี AI (3) การส่งเสริมประสิทธิภาพผ่านการใช้ AI ในระดับแอปพลิเคชัน (Empowering through Al Applications) (4) การรับมือกับความเสี่ยงด้านความปลอดภัย (AI Security Risks) และ (5) การเพิ่มองค์ความรู้ด้าน AI ของประชาชน
พร้อมกันนี้ นางปิยนุช วุฒิสอน รองปลัดกระทรวงดีอี ได้ร่วมลงนามร่างบันทึกความเข้าใจว่าด้วยความร่วมมือด้านการบริการไปรษณีย์ระหว่างกระทรวงดีอี และการไปรษณีย์แห่งสาธารณรัฐประชาชนจีน เพื่อส่งเสริมความร่วมมือการแลกเปลี่ยนด้านไปรษณีย์ และการพัฒนาบริการไปรษณีย์ร่วมกันระหว่าง 2 ประเทศ ผ่านการจัดให้มีโครงการแลกเปลี่ยนทางไปรษณีย์ระหว่าง 2 ประเทศ เพื่อแลกเปลี่ยนความรู้ ประสบการณ์ และความเชี่ยวชาญระหว่างกัน
โดยมีนางสาวแพทองธาร ชินวัตร นายกรัฐมนตรีไทย และนายหลี่ เฉียง นายกรัฐมนตรีสาธารณรัฐประชาชนจีน ร่วมเป็นสักขีพยานในพิธีลงนาม ณ มหาศาลาประชาชน กรุงปักกิ่ง สาธารณรัฐประชาชนจีน
สำหรับการลงนามบันทึกความเข้าใจทั้ง 2 ฉบับ จัดทำขึ้นในพิธีลงนามความตกลงระหว่างราชอาณาจักรไทยกับสาธารณรัฐประชาชนจีน 14 ฉบับ ในระหว่างการเยือนสาธารณรัฐประชาชนจีนอย่างเป็นทางการของนางสาวแพทองธาร ชินวัตร นายกรัฐมนตรี และคณะรัฐมนตรี ระหว่างวันที่ 5-8 กุมภาพันธ์ 2568

ที่มา : https://www.thaigov.go.th/news/contents/details/93126