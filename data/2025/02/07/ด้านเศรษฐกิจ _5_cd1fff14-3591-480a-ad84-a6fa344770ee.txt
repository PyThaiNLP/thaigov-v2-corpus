รัฐบาลไทย-ข่าวทำเนียบรัฐบาล-รมช.อัครา เป็นประธานพิธีเปิดโครงการรณรงค์ไถกลบตอซังคนละครึ่ง “สลายตอซัง สร้างดินยั่งยืน ฟื้นฟูสิ่งแวดล้อม” มุ่งหวังเกษตรกรลดการเผา ในพื้นที่จังหวัดสมุทรปราการ


วันศุกร์ที่ 7 กุมภาพันธ์ 2568
รมช.อัครา เป็นประธานพิธีเปิดโครงการรณรงค์ไถกลบตอซังคนละครึ่ง “สลายตอซัง สร้างดินยั่งยืน ฟื้นฟูสิ่งแวดล้อม” มุ่งหวังเกษตรกรลดการเผา ในพื้นที่จังหวัดสมุทรปราการ
รมช.อัครา เป็นประธานพิธีเปิดโครงการรณรงค์ไถกลบตอซังคนละครึ่ง “สลายตอซัง สร้างดินยั่งยืน ฟื้นฟูสิ่งแวดล้อม” มุ่งหวังเกษตรกรลดการเผา ในพื้นที่จังหวัดสมุทรปราการ
นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ เป็นประธานพิธีเปิดงานโครงการรณรงค์ไถกลบตอซังคนละครึ่ง “สลายตอซัง สร้างดินยั่งยืน ฟื้นฟูสิ่งแวดล้อม” โดยมี นายธนสาร ธรรมสอน ผู้ช่วยเลขานุการรัฐมนตรีว่าการกระทรวงเกษตรและสหกรณ์ นายทวีศักดิ์ ธนเดโชพล อธิบดีกรมพัฒนาที่ดิน หมอดินอาสา และเจ้าหน้าที่ที่เกี่ยวข้องเข้าร่วม ณ แปลงนาเกษตรกร ข้างบริษัท เอส. เค.2002 การโยธา จำกัด ตำบลคลองสวน อำเภอบางบ่อ จังหวัดสมุทรปราการ และถ่ายทอดสดผ่าน Facebook live กรมพัฒนาที่ดิน ซึ่งการจัดงานดังกล่าว มีวัตถุประสงค์เพื่อสร้างความตระหนักให้เกษตรกรทำเกษตรกรรมที่ไม่เผาฟางและตอซังพืชช่วยให้คุณสมบัติของดินดีไม่ถูกทำลาย เพิ่มอินทรียวัตถุในดิน และสามารถใช้ประโยชน์ที่ดินได้อย่างเหมาะสมและยั่งยืน รวมทั้งช่วยลดปัญหาหมอกควันและฝุ่นละออง และลดผลกระทบต่อการเกิดภาวะโลกร้อน
รัฐมนตรีช่วยว่าการกระทรวงเกษตรและสหกรณ์ กล่าวว่า กระทรวงเกษตรและสหกรณ์ โดยกรมพัฒนาที่ดิน ได้ให้ความสำคัญกับการขับเคลื่อนการป้องกันและแก้ไขปัญหาการเผาในพื้นที่เกษตรกรรมให้บรรลุตามเป้าหมายการลดการปลดปล่อยก๊าซคาร์บอนไดออกไซด์สุทธิให้เป็นศูนย์ภายในปี พ.ศ. 2613 ตามที่ได้ให้คำมั่นไว้ในเวทีโลก โดยการไถกลบตอซังพืช แทนการเผา ช่วยลดปัญหาการปล่อยก๊าซเรือนกระจกจากการเผาวัสดุทางการเกษตร ลดผลกระทบต่อสิ่งแวดล้อม สุขภาพของประชาชน เศรษฐกิจและการท่องเที่ยวของประเทศ
นอกจากนี้ การเผาตอซังและเศษพืชที่เกษตรกรทิ้งหลังเก็บเกี่ยว ทำให้เกิดการสูญเสียอินทรียวัตถุและธาตุอาหารในดินเป็นจำนวนมาก การไถกลบตอซังพืชจะช่วยปรับปรุงโครงสร้างของดินให้เหมาะสมต่อการเจริญเติบโตของพืช ดินมีความโปร่งร่วนซุย อุ้มน้ำได้ดี ความหนาแน่นของดินลดลงเพิ่มปริมาณอินทรียวัตถุ และหมุนเวียนธาตุอาหารพืชคืนสู่ดิน การงดเผาในพื้นที่ 1 ไร่ จะเพิ่มธาตุอาหารลงดิน ได้แก่ ธาตุไนโตรเจน (N) ฟอสฟอรัส (P) และโพแตสเซียม (K) คิดเป็น มูลค่า 900 บาท ต่อไร่ ทำให้เกษตรกรสามารถลดต้นทุนการใช้ปุ๋ยเคมีลงได้ เพื่อหยุดการเผาในพื้นที่เกษตรกรรม พร้อมผลักดันกิจกรรมของทุกหน่วยงานเพื่อให้เกิดความตระหนักรู้ ถึงปัญหาจากการเผาที่ส่งผลต่อสิ่งแวดล้อมและทรัพยากรดิน และสร้างความมั่นคงของเศรษฐกิจ สังคมและสิ่งแวดล้อมของประเทศไทยต่อไป
ในโอกาสนี้ รัฐมนตรีช่วยว่าการกระทรวงเกษตรและสหกรณ์ร่วมลงแปลงนาเกษตรกรเพื่อร่วมไถกลบตอซังและเทน้ำหมักชีวภาพเพื่อย่อยสลายตอซังข้าว อีกทั้งรับชมนิทรรศการองค์ความรู้ ไถกลบ ตอซัง สร้างดินยั่งยืน ฟื้นสิ่งแวดล้อม และบูธผลิตภัณฑ์สินค้าเกษตรของดีจังหวัดสมุทรปราการอีกด้วย
ทั้งนี้ พื้นที่จังหวัดสมุทรปราการ ตำบลคลองสวน อำเภอบางบ่อ เป็นพื้นที่นำร่องโครงการไถกลบตอซังคนละครึ่ง “สลายตอซัง สร้างดินยั่งยืน ฟื้นฟูสิ่งแวดล้อม” มีพื้นที่ปลูกข้าว จำนวน 3,232 ไร่ มีเกษตรกรผู้เพาะปลูกข้าว จำนวน 167 ครัวเรือน โดยเกษตรกรจะร่วมกันปรับเปลี่ยนพฤติกรรม ด้วยการไถกลบตอซังแทนการเผาตอซังหลังการเก็บเกี่ยว เพื่อร่วมรณรงค์และเป็นส่วนหนึ่งในการสร้างความตระหนักถึงความสำคัญในการดูแลรักษาทรัพยากรดินและสิ่งแวดล้อมมีส่วนร่วมในการป้องกันและแก้ไขปัญหาหมอกควันและฝุ่นละอองขนาดเล็ก (PM 2.5) “หยุดเผา หยุดฝุ่น เพื่อคุณ เพื่อเรา” และ “ลดเผา ลดควัน ลดการก่อมลพิษ” ตามนโยบายเร่งด่วนของรัฐบาล

ที่มา : https://www.thaigov.go.th/news/contents/details/93160