รัฐบาลไทย-ข่าวทำเนียบรัฐบาล-กรมทางหลวง ชวนเที่ยว One Day Trip ชุมชนเก่าแก่กว่า 100 ปี ริมน้ำจันทบูร จังหวัดจันทบุรี


วันศุกร์ที่ 7 กุมภาพันธ์ 2568
กรมทางหลวง ชวนเที่ยว One Day Trip ชุมชนเก่าแก่กว่า 100 ปี ริมน้ำจันทบูร จังหวัดจันทบุรี
....
กรมทางหลวง (ทล.) กระทรวงคมนาคม ชวนเที่ยวชมแหล่งศิลปวัฒนธรรม และแหล่งท่องเที่ยวเชิงวัฒนธรรมที่ยังคงอนุรักษ์และสืบสานเอกลักษณ์ต่าง ๆ ไว้ได้อย่างดี ทั้งรูปแบบอาคารบ้านเรือนเก่า และวิถีชีวิตที่เป็นเสน่ห์เฉพาะถิ่นที่มีอายุกว่า 100 ปี “ชุมชนริมน้ำจันทบูร” เดิมเรียก “บ้านลุ่ม” เป็นชุมชนเก่าแก่ริมน้ำของจังหวัดจันทบุรีด้านตะวันตก ซึ่งชาวจีนและชาวญวนได้อพยพเข้ามาตั้งถิ่นฐานตั้งแต่สมัยรัตนโกสินทร์ตอนต้น ต่อมาได้พัฒนาเป็นศูนย์กลางทางเศรษฐกิจและการค้าของจังหวัดจันทบุรี ในสมัยพระบาทสมเด็จพระจุลจอมเกล้าเจ้าอยู่หัว ปัจจุบันชุมชนนี้เป็นหนึ่งในแหล่งท่องเที่ยวเชิงวัฒนธรรมของจังหวัดจันทบุรี มีอาคารเก่าแก่ในรูปแบบสถาปัตยกรรมจีน - โปรตุเกส รวมถึงบ้านขนมปังตั้งเรียงรายตามถนนคนเดินตลอดระยะทาง 1 กิโลเมตร ริมแม่น้ำจันทบุรี
สำหรับการเดินทางจากกรุงเทพฯ ถึงชุมชนริมน้ำจันทบูร ระยะทางประมาณ 250 กิโลเมตร ใช้ทางหลวงหมายเลข 7 (กรุงเทพฯ - ชลบุรี หรือมอเตอร์เวย์) ไปถึงอำเภอบ้านบึง จังหวัดชลบุรี ระยะทางประมาณ 89 กิโลเมตร จากนั้นเลี้ยวซ้ายเข้าทางออกอำเภอบ้านบึง เพื่อเข้าสู่ทางหลวงหมายเลข 344 วิ่งต่อไปอีกประมาณ 97 กิโลเมตร ถึงอำเภอแกลง จังหวัดระยอง (แยกอำเภอแกลง) แล้วเลี้ยวซ้ายเข้าสู้ทางหลวงหมายเลข 3 (สุขุมวิท) วิ่งต่อไปอีกประมาณ 56 กิโลเมตร ถึงสี่แยกเขาไร่ยา จังหวัดจันทบุรี จากนั้นเลี้ยวขวาเข้าสู่ทางหลวงหมายเลข 316 วิ่งต่อไปอีกประมาณ 6 กิโลเมตร ถึงสี่แยกพระยาตรัง จากนั้นเลี้ยวซ้ายเข้าถนนหมายเลข 3150 (ถนนท่าหลวง) วิ่งต่อไปอีกประมาณ 1 กิโลเมตร สามารถจอดรถในค่ายตากสินเพื่อสักการะศาลสมเด็จพระเจ้าตากสิน หรือวิ่งต่อจากค่ายตากสินไปอีก 500 เมตร เพื่อนำรถไปจอดที่วัดจันทนาราม แล้วเดินข้ามไปยังชุมชนริมน้ำจันทบูร
ทั้งนี้ ทล. ได้มุ่งมั่นที่จะพัฒนาทางหลวงทุกสายให้ความสะดวก รวดเร็ว และปลอดภัยในทุกเส้นทาง เพื่อรองรับการคมนาคมที่มีประสิทธิภาพมากยิ่งขึ้นจัดให้มีจุดพักรถเพื่อรองรับการเดินทางของประชาชน เพื่อสนับสนุนการท่องเที่ยวภายในประเทศ กระตุ้นเศรษฐกิจให้เกิดความมั่นคง เข้มแข็งอย่างยั่งยืน ทล. ขอให้ประชาชนเดินทางด้วยความระมัดระวัง หากต้องการสอบถามเส้นทางการจราจรหรือต้องการความช่วยเหลือสามารถติดต่อได้ที่สำนักงานทางหลวง แขวงทางหลวง หมวดทางหลวงในพื้นที่ และสายด่วน ทล. โทร. 1586

ที่มา : https://www.thaigov.go.th/news/contents/details/93136