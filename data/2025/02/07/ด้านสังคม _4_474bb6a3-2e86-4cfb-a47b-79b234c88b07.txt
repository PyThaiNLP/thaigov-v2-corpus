รัฐบาลไทย-ข่าวทำเนียบรัฐบาล-สธ.รับรางวัล Tobacco Control Champion Award ด้านการปกป้องเด็กและเยาวชนจากการสูบบุหรี่ไฟฟ้า ระดับอาเซียน


วันศุกร์ที่ 7 กุมภาพันธ์ 2568
สธ.รับรางวัล Tobacco Control Champion Award ด้านการปกป้องเด็กและเยาวชนจากการสูบบุหรี่ไฟฟ้า ระดับอาเซียน
กระทรวงสาธารณสุข รับรางวัล Tobacco  Control Champion Award ด้านการปกป้องเด็กและเยาวชนจากการสูบบุหรี่ไฟฟ้า ระดับอาเซียน จากมูลนิธิเพื่อสังคมอาเซียนปลอดบุหรี่ สะท้อนความสำเร็จด้านการควบคุมการบริโภคยาสูบของประเทศไทยและเป็นต้นแบบให้กับกลุ่มประเทศระดับภูม
กระทรวงสาธารณสุข รับรางวัล Tobacco  Control Champion Award ด้านการปกป้องเด็กและเยาวชนจากการสูบบุหรี่ไฟฟ้า ระดับอาเซียน จากมูลนิธิเพื่อสังคมอาเซียนปลอดบุหรี่ สะท้อนความสำเร็จด้านการควบคุมการบริโภคยาสูบของประเทศไทยและเป็นต้นแบบให้กับกลุ่มประเทศระดับภูมิภาคอาเซียน
วันนี้ (7 กุมภาพันธ์ 2568) ที่กระทรวงสาธารณสุข จ.นนทบุรี นายสมศักดิ์ เทพสุทิน รัฐมนตรีว่าการกระทรวงสาธารณสุข เปิดเผยภายหลังเป็นประธานการประชุมคณะกรรมการคณะกรรมการควบคุมผลิตภัณฑ์ยาสูบแห่งชาติ ครั้งที่ 1/2568 ว่า ก่อนเริ่มการประชุม ได้รับมอบรางวัล SEATCA Tobacco  Control Champion Award จาก นพ.ศิริวัฒน์ ทิพย์ธราดล ประธานมูลนิธิเพื่อสังคมอาเซียนปลอดบุหรี่ (Southeast Asia Tobacco Control Alliance : SEATCA) และ Dr.Ulysses Dorotheo Executive Director (Southeast Asia Tobacco Control Alliance : SEATCA) ในฐานะประเทศที่มีนโยบายโดดเด่นด้านการปกป้องเด็กและเยาวชนจากการสูบบุหรี่ไฟฟ้า โดยประเทศไทยมีการขับเคลื่อนนโยบายและยืนหยัดมาตรการห้ามนำเข้าและจำหน่ายบุหรี่ไฟฟ้า รวมถึงมีการจัดการแบบบูรณาการในการแก้ไขปัญหา เพื่อลดโอกาสการเกิดนักสูบบุหรี่ไฟฟ้าหน้าใหม่ และยังเป็นต้นแบบในการควบคุมยาสูบ ทั้งด้านการสร้างสิ่งแวดล้อมปลอดบุหรี่ และรูปภาพข้อความคำเตือนพิษภัยบนซองบุหรี่
แก่กลุ่มประเทศในภูมิภาคอาเซียน
"รางวัลนี้เป็นรางวัลแห่งความสำเร็จ และความภาคภูมิใจของประเทศไทย และคนทำงานด้านการควบคุมยาสูบ ซึ่งเกิดจากความร่วมมือของทุกภาคส่วน ทั้งภาครัฐและภาคประชาสังคม ที่เห็นความสำคัญของปัญหาสุขภาพประชาชน ยืนหยัดและสนับสนุนการคงมาตรการทั้งการห้ามนำเข้า ห้ามจำหน่ายบุหรี่ไฟฟ้าในประเทศ รวมถึงการสนับสนุนด้านการปราบปรามบุหรี่ไฟฟ้าอย่างเข้มแข็ง ภายใต้แรงกดดันและการแทรกแซงจากธุรกิจยาสูบ"นายสมศักดิ์ กล่าว
*********************************************** 7 กุมภาพันธ์ 2568

ที่มา : https://www.thaigov.go.th/news/contents/details/93145