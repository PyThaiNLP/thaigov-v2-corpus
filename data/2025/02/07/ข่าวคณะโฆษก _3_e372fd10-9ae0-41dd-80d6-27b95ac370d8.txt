รัฐบาลไทย-ข่าวทำเนียบรัฐบาล- รัฐบาลย้ำ จับจริง!ของหนีภาษี กรมศุลฯจับแล้ว ตุลาถึงมกรา 68 มูลค่ากว่า 780 ล้านบาท เดินหน้าปราบปรามเข้ม ปกป้องผลประโยชน์ประชาชนจากของผิดกฎหมาย


วันศุกร์ที่ 7 กุมภาพันธ์ 2568
07/02/2568
พิมพ์
รัฐบาลย้ำ จับจริง!ของหนีภาษี กรมศุลฯจับแล้ว ตุลาถึงมกรา 68 มูลค่ากว่า 780 ล้านบาท เดินหน้าปราบปรามเข้ม ปกป้องผลประโยชน์ประชาชนจากของผิดกฎหมาย
รัฐบาลย้ำ จับจริง!ของหนีภาษี กรมศุลฯจับแล้ว ตุลาถึงมกรา 68 มูลค่ากว่า 780 ล้านบาท เดินหน้าปราบปรามเข้ม ปกป้องผลประโยชน์ประชาชนจากของผิดกฎหมาย
วันนี้ (7 กุมภาพันธ์ 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาล โดยกรมศุลกากร รายงานผลการจับกุมสินค้าผิดกฎหมายในช่วง 4 เดือนแรกของปีงบประมาณ 2568 (ต.ค. 67 - ม.ค. 68) รวมมูลค่ากว่า 780 ล้านบาท เพิ่มขึ้นจากช่วงเดียวกันของปีก่อนถึง 25% สาเหตุหลักมาจากมาตรการตรวจสอบที่เข้มงวดขึ้นตามนโยบายรัฐบาล โดยในรอบ 4 เดือนที่ผ่านมา กรมศุลกากรสามารถตรวจยึดสินค้าผิดกฎหมายได้หลายรายการ ได้แก่ 1. บุหรี่ต่างประเทศ จับกุม 667 คดี ปริมาณ 17.39 ล้านมวน มูลค่า 90.32 ล้านบาท 2. บุหรี่ไฟฟ้า จับกุม 234 คดี มูลค่า 28.95 ล้านบาท 3. ยาเสพติด จับกุม 85 คดี คิดเป็นมูลค่ามากที่สุดถึง 637.10 ล้านบาท 4. ช่อดอกกัญชา จับกุม 361 คดี มูลค่า 24.75 ล้านบาท 5. ของอุปโภคที่ไม่ผ่านศุลกากร เช่น โลชั่นบำรุงผิวและทิชชูเปียก รวม 300,000 ชิ้น มูลค่า 7 ล้านบาท 6. ขยะอิเล็กทรอนิกส์ จับกุม 19 คดี น้ำหนัก 256.64 ตัน และเศษพลาสติก 8 คดี น้ำหนัก 367.20 ตัน และ 7. เครื่องเล่นเกม (ตู้คีบตุ๊กตา) ถูกลักลอบนำเข้าแบบแยกชิ้นส่วน 132 ตู้ มูลค่า 1.6 ล้านบาท
นางสาวศศิกานต์ กล่าวต่อว่า การจับกุมดังกล่าวเป็นไปตามนโยบายของ นางสาวแพทองธาร ชินวัตร นายกรัฐมนตรี ที่มุ่งเน้นการสกัดกั้นการลักลอบนำเข้าและส่งออกสินค้าผิดกฎหมาย ซึ่งอาจส่งผลกระทบต่อสุขภาพ ความปลอดภัยของประชาชน และเศรษฐกิจของประเทศ
“รัฐบาลยืนยันว่าจะเดินหน้าปราบปรามการกระทำผิดอย่างต่อเนื่อง โดยกำชับเจ้าหน้าที่ให้เพิ่มความเข้มงวดในการตรวจสอบสินค้าทุกช่องทาง พร้อมบูรณาการความร่วมมือกับหน่วยงานที่เกี่ยวข้องเพื่อปราบปรามการลักลอบนำเข้าสินค้าผิดกฎหมายอย่างจริงจัง เพื่อปกป้องผลประโยชน์ของประเทศและประชาชนให้ปลอดภัยจากสินค้าผิดกฎหมาย” นางสาวศศิกานต์ ย้ำ

ที่มา : https://www.thaigov.go.th/news/contents/details/93139