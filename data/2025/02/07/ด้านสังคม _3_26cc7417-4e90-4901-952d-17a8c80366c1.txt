รัฐบาลไทย-ข่าวทำเนียบรัฐบาล-องคมนตรี หนุนพัฒนาโรงพยาบาลชุมชนเฉลิมพระเกียรติฯ ให้เป็นต้นแบบโรงพยาบาล เศรษฐกิจพอเพียงตามศาสตร์พระราชา


วันศุกร์ที่ 7 กุมภาพันธ์ 2568
องคมนตรี หนุนพัฒนาโรงพยาบาลชุมชนเฉลิมพระเกียรติฯ ให้เป็นต้นแบบโรงพยาบาล เศรษฐกิจพอเพียงตามศาสตร์พระราชา
องคมนตรี เปิดการประชุมเชิงปฏิบัติการพัฒนาการดำเนินงานตามยุทธศาสตร์โรงพยาบาลชุมชนเฉลิมพระเกียรติฯ สนับสนุนการวางรูปแบบการบริหารจัดการระบบบริการสุขภาพที่ดี บนพื้นฐานการมีส่วนร่วมของชุมชน ให้บริการประชาชนในพื้นที่ห่างไกล ทุรกันดาร ให้มีสุขภาพดี มีความสุ
องคมนตรี เปิดการประชุมเชิงปฏิบัติการพัฒนาการดำเนินงานตามยุทธศาสตร์โรงพยาบาลชุมชนเฉลิมพระเกียรติฯ สนับสนุนการวางรูปแบบการบริหารจัดการระบบบริการสุขภาพที่ดี บนพื้นฐานการมีส่วนร่วมของชุมชน ให้บริการประชาชนในพื้นที่ห่างไกล ทุรกันดาร ให้มีสุขภาพดี มีความสุข อยู่ในสังคมและชุมชนที่ปลอดภัย ใส่ใจสุขภาพและสิ่งแวดล้อม เป็นต้นแบบโรงพยาบาลเศรษฐกิจพอเพียงตามศาสตร์พระราชา
วันนี้ (7 กุมภาพันธ์ 2568) ที่ จังหวัดน่าน พลอากาศเอกชลิต พุกผาสุข องคมนตรี รองประธานกรรมการมูลนิธิเทพรัตนเวชชานุกูล เป็นประธานการประชุมเชิงปฏิบัติการพัฒนาการดำเนินงานตามยุทธศาสตร์โรงพยาบาลชุมชนเฉลิมพระเกียรติและศึกษาดูงานโครงการอันเนื่องมาจากพระราชดำริ พร้อมบรรยายพิเศษ ในหัวข้อ “ประสบการณ์บริหารงานในองค์กรสำหรับโรงพยาบาลชุมชนเฉลิมพระเกียรติ ที่มูลนิธิเทพรัตนเวชชานุกูลให้การสนับสนุน ปี 2568 จำนวน 11 แห่ง” โดยกล่าวว่า โครงการอันเนื่องมาจากพระราชดำริเป็นโครงการที่ส่งผลประโยชน์แก่ประชาชนโดยตรง โดยเฉพาะชาวชนบทในพื้นที่ห่างไกลทุรกันดาร ซึ่งการได้รับฟังประสบการณ์ตรงจากผู้ปฏิบัติงานจริงในพื้นที่จะช่วยกระตุ้นให้โรงพยาบาลชุมชนเฉลิมพระเกียรติที่มูลนิธิเทพรัตนเวชชานุกูลสนับสนุน ทั้ง 11 แห่ง ขับเคลื่อนงานโครงการอันเนื่องมาจากพระราชดำริสู่การปฏิบัติ ช่วยให้ประชาชนในพื้นที่ห่างไกล พื้นที่ทุรกันดาร ได้เข้าถึงการบริการที่มีคุณภาพ มีสุขภาพดี มีความสุข อยู่ในสังคมและชุมชนที่ปลอดภัย ใส่ใจสิ่งแวดล้อม รวมทั้งสามารถนำไปประยุกต์ใช้ในการพัฒนางานเพื่อมุ่งสู่โรงพยาบาลชุมชนเฉลิมพระเกียรติที่มีคุณภาพเพื่อชุมชน ที่เป็นมากกว่าโรงพยาบาล (More Than A Hospital) และเป็นต้นแบบการบูรณาการศาสตร์พระราชาอย่างยั่งยืนให้กับโรงพยาบาลชุมชนทั่วประเทศ
ด้าน นพ.ดิเรก สุดแดน ผู้อำนวยการกองยุทธศาสตร์และแผนงาน กล่าวว่า สำนักงานปลัดกระทรวงสาธารณสุข ได้ร่วมกับ โรงพยาบาลชุมชนเฉลิมพระเกียรติ 11 แห่ง ที่มูลนิธิเทพรัตนเวชชานุกูลให้การสนับสนุน จัดการประชุมเชิงปฏิบัติการฯ ระหว่างวันที่ 5- 7 กุมภาพันธ์ 2568 เพื่อให้บุคลากรของโรงพยาบาลทั้ง 11 แห่ง ได้เรียนรู้รูปแบบและประสบการณ์การจัดการโครงการอันเนื่องมาจากพระราชดำริที่มีประสิทธิภาพ นำไปปรับใช้ในการพัฒนางานของโรงพยาบาลชุมชนเฉลิมพระเกียรติ ให้เป็นต้นแบบโรงพยาบาลเศรษฐกิจพอเพียงตามศาสตร์พระราชา และพัฒนาระบบบริการสุขภาพในหน่วยงานของตนเอง โดยมีการศึกษาดูงานโครงการอันเนื่องมาจากพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ในพื้นที่จังหวัดน่าน ประกอบด้วย
ศูนย์ภูฟ้าพัฒนาตามพระราชดำริฯ อำเภอบ่อเกลือ จัดตั้งขึ้นเพื่อส่งเสริมให้ประชาชนในพื้นที่สามารถผลิตอาหารได้เพียงพอต่อการบริโภค ยกระดับรายได้และมีคุณภาพชีวิตที่ดีขึ้นพร้อมๆ กับการฟื้นฟูพื้นที่ป่าและสภาพแวดล้อมของชุมชน, โรงสีข้าวพระราชทานฯ อำเภอท่าวังผา จัดสร้างขึ้นเพื่อช่วยเหลือชาวนาในพื้นที่ให้มีช่องทางในการแปรรูปและจำหน่ายข้าวเปลือกได้อย่างเป็นธรรม โดยใช้หลักการบริหารแบบสหกรณ์ สร้างรายได้และคุณภาพชีวิตที่ดีขึ้นให้แก่เกษตรกรในพื้นที่อย่างยั่งยืน, พระตำหนักธงน้อย เป็นสถานที่ประทับของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ทรงนำผลิตผลทางการเกษตรที่ปลูกอยู่ภายในเขตพระตำหนักมาแปรรูปเป็นผลิตภัณฑ์สุขภาพ เกิดการสร้างงาน สร้างอาชีพให้กับชาวบ้านในชุมชน และศูนย์การแพทย์ “รัตนนันทเวช” โรงพยาบาลน่าน ซึ่งมีการจัดบริการประชาชนแบบครบวงจร โดยมีคณะกรรมการมูลนิธิเทพรัตนเวชชานุกูล บุคลากรจากโรงพยาบาลชุมชนเฉลิมพระเกียรติฯ 11 แห่งและกองยุทธศาสตร์และแผนงาน สำนักงานปลัดกระทรวงสาธารณสุข เข้าร่วมทั้งสิ้น 90 คน
*********************************************** 7 กุมภาพันธ์ 2568

ที่มา : https://www.thaigov.go.th/news/contents/details/93143