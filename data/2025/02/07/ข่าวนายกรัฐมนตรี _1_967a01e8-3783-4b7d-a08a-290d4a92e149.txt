รัฐบาลไทย-ข่าวทำเนียบรัฐบาล-นายกฯ ชวน คนไทยเชียร์ทีม “ฮอกกี้ชายไทย” เจอเจ้าภาพ “จีน” เย็นนี้ 


วันศุกร์ที่ 7 กุมภาพันธ์ 2568
07/02/2568
พิมพ์
นายกฯ ชวน คนไทยเชียร์ทีม “ฮอกกี้ชายไทย” เจอเจ้าภาพ “จีน” เย็นนี้
หลังเดินทางถึงนครฮาร์บินแล้ว ร่วมพิธีเปิดการแข่งขันกีฬาเอเชียนเกมส์ฤดูหนาว ครั้งที่ 9
วันนี้ (วันศุกร์ที่ 7 กุมภาพันธ์ 2568) เวลา 09.40 น. นางสาวแพทองธาร ชินวัตร นายกรัฐมนตรี และคณะ เดินทางถึงท่าอากาศยานนานาชาติฮาร์บินไท่ผิง นครฮาร์บิน สาธารณรัฐประชาชนจีน (เวลาที่นครฮาร์บิน  เร็วกว่าเวลาที่ประเทศไทย 1 ชั่วโมง) โดยมีนายหลาน เซ่าหมิ่น ประธานสภาที่ปรึกษาการเมืองจีน ประจำมณฑลเฮยหลงเจียง มารอต้อนรับ โดยมีสตรีชาวจีนมอบช่อดอกไม้ต้อนรับ
โอกาสนี้ นายสี จิ้นผิง (H.E. Xi Jinping) ประธานาธิบดีแห่งสาธารณรัฐประชาชนจีนและนางเผิง ลี่หยวน (Mrs. Peng Liyuan) ภริยา จะเป็นเจ้าภาพเลี้ยงอาหารกลางวัน เพื่อต้อนรับประมุขและหัวหน้ารัฐบาลต่างประเทศและคู่สมรส ที่เข้าร่วมพิธีเปิดการแข่งขันกีฬาเอเชียนเกมส์ฤดูหนาว ครั้งที่ 9 โดยมีประมุขและผู้นำต่างประเทศเข้าร่วมงานเลี้ยงอาหารกลางวัน ได้แก่ สมเด็จพระราชาธิบดีแห่งบรูไนฯ  ประธานาธิบดีปากีสถาน ประธานาธิบดีคีร์กีซสถาน และนางสาวแพทองธาร ชินวัตร นายกรัฐมนตรีไทยด้วย
ช่วงเย็น นายกรัฐมนตรีเข้าร่วมพิธีเปิดการแข่งขันกีฬาเอเชียนเกมส์ฤดูหนาว ครั้งที่ 9 ณ Harbin International Convention and Exhibition Sport Centre และจะร่วมชมและเชียร์การแข่งขัน Ice Hockey ชาย ระหว่างทีมชาติไทยกับทีมชาติจีน ณ สนามแข่งกีฬา Harbin Ice Hockey Arena ด้วย
ทั้งนี้ การแข่งขันกีฬาเอเชียนเกมส์ฤดูหนาว ครั้งที่ 9 ณ เมืองฮาร์บิน มีกำหนดจัดการแข่งขันระหว่างวันที่ 7-14 กุมภาพันธ์ 2568 มีนักกีฬาฤดูหนาวเข้าร่วมการแข่งขันจำนวน 85 คน ประกอบด้วยนักกีฬาชาย 48 คนและนักกีฬาหญิง จำนวน 37 คน จาก 4 สมาคมกีฬา ได้แก่ สมาคมกีฬาฟิกเกอร์และสปีดสเก็ตติ้งแห่งประเทศไทย สมาคมกีฬาเคอร์ลิงแห่งประเทศไทย สมาคมกีฬาฮอกกี้น้ำแข็งแห่งประเทศไทยและสมาคมกีฬาสกีและสโนว์บอร์ดแห่งประเทศไทย โดยมีการแข่งขันทั้งสิ้น จำนวน 6 ชนิดกีฬา 11 Disciplines / 64 Events

ที่มา : https://www.thaigov.go.th/news/contents/details/93131