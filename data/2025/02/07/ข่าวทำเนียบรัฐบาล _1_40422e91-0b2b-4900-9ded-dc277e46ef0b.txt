รัฐบาลไทย-ข่าวทำเนียบรัฐบาล-ผู้แทนการค้าไทย ‘อุเมส ปานเดย์’ หารือผู้ช่วยรัฐมนตรีกระทรวงแรงงาน ฟิลิปปินส์ แก้ไขปัญหาการจ้างแรงงานฝีมือ 


วันศุกร์ที่ 7 กุมภาพันธ์ 2568
ผู้แทนการค้าไทย ‘อุเมส ปานเดย์’ หารือผู้ช่วยรัฐมนตรีกระทรวงแรงงาน ฟิลิปปินส์ แก้ไขปัญหาการจ้างแรงงานฝีมือ
ผู้แทนการค้าไทย ‘อุเมส ปานเดย์’ หารือผู้ช่วยรัฐมนตรีกระทรวงแรงงาน ฟิลิปปินส์ แก้ไขปัญหาการจ้างแรงงานฝีมือ
ตามที่ นางสาว แพทองธาร ชินวัตร นายรัฐมนตรี ได้มอบหมายให้ นายอุเมส ปานเดย์ ผู้แทนการค้าไทย เป็นผู้ดูแลรับผิดชอบตลาดในอาเซียน จึงได้มีการหารือกับทางฟิลิปปินส์เพื่อกระชับความร่วมมือ อำนวยความสะดวกทางการค้า และแก้ไขปัญหาอุปสรรคระหว่างกัน
นายอุเมส ปานเดย์ ผู้แทนการค้าไทย ได้พบหารือกับนาย Mario Zinampan ผู้ช่วยรัฐมนตรี ด้านรัฐกิจสัมพันธ์และความร่วมมือระหว่างประเทศ กระทรวงแรงงานสาธารณรัฐฟิลิปปินส์ ในโอกาสที่นาย Mario เดินทางเยือนประเทศไทย เพื่อเข้าร่วมการประชุม Asia-Pacific Regional Review of Implementation of the Global Compact for Safe, Orderly and Regular Migration ณ UN ESCAP
ในการนี้ นายอุเมส ปานเดย์ ผู้แทนการค้าไทย เปิดเผยเพิ่มเติมว่า ในวันนี้ 7 กุมภาพันธ์ 2568 ได้พบหารือกับนาย Mario Zinampan ผู้ช่วยรัฐมนตรี กระทรวงแรงงานสาธารณรัฐฟิลิปปินส์ และ นาย Don Albert Philippe Pangcog ทูตแรงงานฟิลิปปินส์ ประจำประทศไทย โดยได้เจรจาเพื่อหาแนวทางในการอนุญาตทำงาน และแก้ไขปัญหาอุปสรรคเรื่องของการเคลื่อนย้ายแรงงานฝีมือ โดยเฉพาะในสาขาแรงงานฝีมือที่ขาดแคลน โดยทั้ง 2 ฝ่าย ได้มีความเห็นพ้องในการจัดตั้ง Working Group เพื่อจัดทำความร่วมมือระหว่างกัน เกี่ยวกับการอนุญาตทำงาน การเคลื่อนย้ายแรงงาน และกระบวนการในการจัดส่งแรงงานฟิลิปปินส์เข้ามาทำงานในประเทศไทย ซึ่งฝ่ายฟิลิปปินส์ เสนอให้มีการจัดทำในลักษณะ Joint Declaration of Intent ซึ่งนายอุเมสฯ เห็นว่ามีความเป็นไปได้ โดยให้แนวทางในการจัดตั้ง Working Group โดยมอบหมายให้กระทรวงแรงงานไปพิจารณาดำเนินการร่วมกับฝ่ายฟิลิปปินส์ และแจ้งความคืบหน้า โดยให้แล้วเสร็จภายใน มิถุนายน 2568 อย่างไรก็ตามฝ่ายไทยจำเป็นต้องให้การจัดทำบันทึกข้อตกลงฯ เป็นไปในลักษณะที่ได้ประโยชน์ร่วมกันทั้งสองฝ่าย
นอกจากนี้ นายอุเมสฯ ยังได้มีการประชุมร่วมกันกับผู้แทนจากกระทรวงแรงงาน นำโดยนายศักดินาถ สนธิศักดิ์โยธิน ผู้ช่วยปลัดกระทรวงแรงงานและคณะ โดยนายอุเมสฯ ได้ขอให้กระทรวงแรงงานกลับไปพิจารณาหาแนวทางความร่วมมือในการจ้างแรงงานฝืมือในสาขาแรงงานฝีมือที่ขาดแคลน เพื่อแก้ไขปัญหาอุปสรรคในสาขาดังกล่าว
ปัจจุบันแรงงานฟิลิปปินส์ที่เข้ามาทำงานในประเทศไทยจัดอยู่ในแรงงานระดับฝีมือชำนาญการ โดย กรมการจัดหางานมีการดำเนินงานภายใต้พระราชกำหนดการบริหารจัดการการทำงานของคน ต่างด้าว พ.ศ. ๒๕๖๐ และที่แก้ไขเพิ่มเติม เพื่อพิจารณาออกใบอนุญาตทำงานให้แรงงานในกลุ่มดังกล่าว โดยปัจจุบันข้อมูล ณ เดือนมกราคม 2568 มีแรงงานฟิลิปปินส์ที่จัดอยู่ในแรงงานระดับฝีมือชำนาญการ ได้รับอนุญาตให้ทำงานตาม พรก. จำนวน 21,992 คน (จากแรงงานต่างด้าวทำงานกลุ่มที่มีทักษะฝีมือ เป็นผู้เชี่ยวชาญทั้งหมด 179,462 คน) จากสถิติคนต่างด้าวตาม มาตรา 59 ของ พรก. มีแรงงานฟิลิปปินส์จำนวน 20,620 คน ทำงานใน เป็นผู้ประกอบวิชาชีพด้านการสอน ผู้จัดการบริษัท, เจ้าหน้าที่บริหารของหน่วยงานเอกชน และผู้ประกอบวิชาชีพด้านอื่น ๆ ตามลำดับ

ที่มา : https://www.thaigov.go.th/news/contents/details/93149