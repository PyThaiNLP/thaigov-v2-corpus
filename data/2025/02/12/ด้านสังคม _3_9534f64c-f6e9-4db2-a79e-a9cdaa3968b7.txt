รัฐบาลไทย-ข่าวทำเนียบรัฐบาล-ดีอี ร่วมประชุม SAIA ณ ประเทศฝรั่งเศส วันที่ 3 มุ่งสร้างความยั่งยืน ลดความเหลื่อมล้ำด้านดิจิทัลด้วย AI


วันพุธที่ 12 กุมภาพันธ์ 2568
ดีอี ร่วมประชุม SAIA ณ ประเทศฝรั่งเศส วันที่ 3 มุ่งสร้างความยั่งยืน ลดความเหลื่อมล้ำด้านดิจิทัลด้วย AI
ดีอี ร่วมประชุม SAIA ณ ประเทศฝรั่งเศส วันที่ 3 มุ่งสร้างความยั่งยืน ลดความเหลื่อมล้ำด้านดิจิทัลด้วย AI
เมื่อวันที่ 11 กุมภาพันธ์ 2568 ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม (ดีอี) พร้อมด้วยนายศรัณย์ เจริญสุวรรณ เอกอัครราชทูตไทย ณ กรุงปารีส เข้าร่วมการประชุม Summit for Action on Artificial Intelligence (SAIA) แบบเต็มคณะ ณ Grand Palais กรุงปารีส สาธารณรัฐฝรั่งเศส ที่มี นายเอมานูว์แอล มาครง ประธานาธิบดีแห่งสาธารณรัฐฝรั่งเศส และนายนเรนทรา โมดี นายกรัฐมนตรีประเทศอินเดียกล่าวเปิดการประชุม
สำหรับการประชุมฯ ในวันนี้ มีผู้นำระดับประเทศทั่วโลกเข้าร่วม อาทิ นายเจมส์ เดวิด แวนซ์ รองประธานาธิบดีสหรัฐอเมริกา นางอัวร์ซูลา ฟอน แดร์ ไลเอิน ประธานคณะกรรมาธิการยุโรป ฯลฯ องค์กรระหว่างประเทศ ภาควิชาการ ภาคเอกชน และภาคประชาสังคม เข้าร่วมแลกเปลี่ยนการดำเนินงานและการขับเคลื่อน AI ทั่วโลก
โดยมีเอกสารผลลัพธ์ของการประชุมฯ คือ ถ้อยแถลงว่าด้วยปัญญาประดิษฐ์ที่ครอบคลุมและยั่งยืนเพื่อประชาชนและโลก (Statement on Inclusive and Sustainable Artificial Intelligence for People and the Planet) ซึ่งระบุถึงความสำคัญในการลดความเหลื่อมล้ำด้านดิจิทัล การส่งเสริมความยั่งยืน และการปกป้องสิทธิมนุษย์ชนผ่าน AI ที่น่าเชื่อถือ โปร่งใส และเป็นธรรม พร้อมทั้งผลักดันความร่วมมือระดับโลกในด้านการกำกับดูแล AI อย่างยั่งยืนและครอบคลุมทุกภาคส่วน

ที่มา : https://www.thaigov.go.th/news/contents/details/93323