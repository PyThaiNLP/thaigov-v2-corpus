รัฐบาลไทย-ข่าวทำเนียบรัฐบาล-"อนุทิน" เปิดงาน "กตัญญูคู่ฟ้า มหาสมโภชเจ้าแม่ลิ้มกอเหนี่ยว ประจำปี 2568" ชื่นชมปัตตานีเมืองศักดิ์สิทธิ์ ศูนย์รวมความศรัทธาอันร่มเย็น  


วันอังคารที่ 11 กุมภาพันธ์ 2568
11/02/2568
พิมพ์
"อนุทิน" เปิดงาน "กตัญญูคู่ฟ้า มหาสมโภชเจ้าแม่ลิ้มกอเหนี่ยว ประจำปี 2568" ชื่นชมปัตตานีเมืองศักดิ์สิทธิ์ ศูนย์รวมความศรัทธาอันร่มเย็น
"อนุทิน" เปิดงาน "กตัญญูคู่ฟ้า มหาสมโภชเจ้าแม่ลิ้มกอเหนี่ยว ประจำปี 2568" ชื่นชมปัตตานีเมืองศักดิ์สิทธิ์ ศูนย์รวมความศรัทธาอันร่มเย็น  และปีนี้ กำหนดจัดงานขึ้นระหว่างวันที่ 9-15 ก.พ. 68 ณ บริเวณ ถ.ปะนาเระ และ ถ.อาเนาะรู (บริเวณศาลเจ้าเล่งจูเกียง)
น.ส.ไตรศุลี ไตรสรณกุล เลขานุการ รมว.มหาดไทยและโฆษกกระทรวงมหาดไทย กล่าวว่า วันนี้ (11 ก.พ. 68) เวลา 18.00 น. นายอนุทิน ชาญวีรกูล รองนายกรัฐมนตรีและรมว.มหาดไทย (มท.1) เป็นประธานเปิดงาน "กตัญญูคู่ฟ้า มหาสมโภชเจ้าแม่ลิ้มกอเหนี่ยว ประจำปี 2568" และการแสดง แสง เสียง สื่อผสม เรื่อง "ศรัทธาสถิต เจ้าแม่ลิ้มกอเหนี่ยว โรจน์รวีนิรมิต ศาสนิกสัมพันธ์ มหาจักรีบรมราชวงศ์ พระปรเมนทรแห่งแผ่นดินสยาม" ณ ศาลเจ้าเล่งจูเกียง ถ.อาเนาะรู อ.เมืองปัตตานี จ.ปัตตานี โดย น.ส.ธนนนนท์ นิรามิษ ภริยารองนายกรัฐมนตรีและรมว.มหาดไทย พร้อมด้วย นายอรรษิษฐ์ สัมพันธรัตน์ ปลัดกระทรวงมหาดไทย นายสิรภพ ดวงสอดศรี ผู้ช่วยรัฐมนตรีประจำกระทรวงแรงงาน นางพาตีเมาะ สะดียามู ผู้ว่าราชการ จ.ปัตตานี และนายธาดา คณานุรักษ์ ประธานมูลนิธิเทพปูชนียสถาน ร่วมในพิธีด้วย
โอกาสนี้ นายอนุทิน ได้ประกอบพิธีอัญเชิญเจ้าแม่ลิ้มกอเหนี่ยวกลับสู่ศาลเจ้าเล่งจูเกียง ประทับ ณ แท่นประดิษฐาน แล้วเป็นประธานมอบประกาศเกียรติคุณให้กับผู้สนับสนุนการจัดงาน และมอบโล่รางวัลชนะเลิศการแข่งขันบาสเกตบอลประเพณีสมโภชเจ้าแม่ลิ้มกอเหนี่ยว แล้วทำพิธีเปิดงาน พร้อมร่วมรับชมการแสดง แสง เสียง สื่อผสม เรื่อง "ศรัทธาสถิต เจ้าแม่ลิ้มกอเหนี่ยว โรจน์รวีนิรมิต ศาสนิกสัมพันธ์ มหาจักรีบรมราชวงศ์ พระปรเมนทรแห่งแผ่นดินสยาม" สะท้อนอัตลักษณ์ วิถีชีวิต ความเชื่อ ความศรัทธาต่อองค์เจ้าแม่ลิ้มกอเหนี่ยว และความจงรักภักดีต่อพระบาทสมเด็จพระเจ้าอยู่หัวและพระบรมราชจักรีวงศ์
นายอนุทิน กล่าวว่า จ.ปัตตานี เป็นจังหวัดที่มีความศักดิ์สิทธิ์ มีสิ่งศักดิ์สิทธิ์มากมาย ทั้งหลวงปู่ทวด เจ้าแม่ลิ้มกอเหนี่ยว และศาสนสถานอันศักดิ์สิทธิ์ที่เราทุกคนเคารพนับถือจำนวนมาก เป็นดินแดนที่มีความร่มเย็นเป็นสุขมาโดยตลอด
นายอนุทิน ได้กล่าวอวยพรผู้เข้าร่วมงาน ขอให้ทุกคนที่มาร่วมงานได้รับอานิสงส์ผลบุญ ขอบารมีแห่งองค์เจ้าแม่ลิ้มกอเหนี่ยว และสรรพสิ่งศักดิ์สิทธิ์ในศาลเจ้าเล่งจูเกียง ส่งผลให้ประสบผลสำเร็จ พร้อมอัญเชิญพระบารมีแห่งองค์พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ตลอดจนพระบรมราชจักรีวงศ์ทุกพระองค์ ดลบันดาลพระราชทานพรให้ชาวไทย ทุกเชื้อชาติ ทุกศาสนา มีความรัก ความสามัคคี อยู่กันด้วยรอยยิ้มและความสุข
น.ส.ไตรศุลี กล่าวว่า งานสมโภชเจ้าแม่ลิ้มกอเหนี่ยวเป็นประเพณียาวนานที่คนไทยเชื้อสายจีนใน จ.ปัตตานี ได้นับถือปฏิบัติสืบทอดมาหลายชั่วอายุคน จัดขึ้นในวันที่ 14 เดือน 1 ตามจันทรคติ ตรงกับวันเพ็ญขึ้น 15 ค่ำเดือน 1 ทุกคนมีการปฏิบัติด้วยความศรัทธาตลอดไป ซึ่งในปีนี้ กำหนดจัดงานขึ้นระหว่างวันที่ 9-15 ก.พ. 68 ณ บริเวณ ถ.ปะนาเระ และ ถ.อาเนาะรู (บริเวณศาลเจ้าเล่งจูเกียง)
การจัดพิธีฯ ในวันนี้ มีผู้ว่าราชการจังหวัดและภาคีเครือข่ายในพื้นที่จังหวัดใกล้เคียง ร่วมงานเป็นจำนวนมาก อาทิ ว่าที่ ร.ต.ตระกูล โทธรรม ผู้ว่าราชการ จ.นราธิวาส นายอำพล พงศ์สุวรรณ ผู้ว่าราชการ จ.ยะลา นายโชตินรินทร์ เกิดสม ผู้ว่าราชการ จ.สงขลา

ที่มา : https://www.thaigov.go.th/news/contents/details/93305