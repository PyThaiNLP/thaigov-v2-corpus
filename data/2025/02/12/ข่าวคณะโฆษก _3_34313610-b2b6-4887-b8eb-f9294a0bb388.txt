รัฐบาลไทย-ข่าวทำเนียบรัฐบาล-รัฐบาลเชิญชวนร่วมทำบุญ “วันมาฆบูชา” คาดจะมีเงินสะพัดสูงสุดในรอบ 4ปีกว่า 2,500 ล้านบาท เพิ่มขึ้นจากปีก่อน กว่า 3%


วันพุธที่ 12 กุมภาพันธ์ 2568
12/02/2568
พิมพ์
รัฐบาลเชิญชวนร่วมทำบุญ “วันมาฆบูชา” คาดจะมีเงินสะพัดสูงสุดในรอบ 4ปีกว่า 2,500 ล้านบาท เพิ่มขึ้นจากปีก่อน กว่า 3%
รัฐบาลเชิญชวนร่วมทำบุญ “วันมาฆบูชา” คาดจะมีเงินสะพัดสูงสุดในรอบ 4ปีกว่า 2,500 ล้านบาท เพิ่มขึ้นจากปีก่อน กว่า 3%
วันนี้ (12 กุมภาพันธ์ 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า เนื่องใน "วันมาฆบูชา" วันนี้และเป็นวันหยุดราชการประจำปี เพื่ออำนวยความสะดวกในการเดินทางของประชาชนและช่วยลดภาระค่าใช้จ่ายให้แก่ประชาชน รวมทั้งช่วยลดปัญหาจราจรติดขัดบริเวณหน้าด่านเก็บค่าผ่านทางพิเศษ การทางพิเศษแห่งประเทศไทย ยกเว้นค่าผ่านทางพิเศษ 3 เส้นทาง 61 ด่าน ประกอบด้วย (1) ทางพิเศษเฉลิมมหานคร (ทางด่วนขั้นที่ 1) จำนวน 20 ด่าน (2) ทางพิเศษศรีรัช (ทางด่วนขั้นที่ 2) จำนวน 31 ด่าน (3) ทางพิเศษอุดรรัถยา (บางปะอิน-ปากเกร็ด) จำนวน 10 ด่าน
ทั้งนี้ มาตรการยกเว้นค่าผ่านทางพิเศษ จะเป็นส่วนสำคัญที่จะเป็นการเชื่อมโยงเศรษฐกิจ ยกระดับคุณภาพชีวิตของประชาชน และขับเคลื่อนประเทศไทย ซึ่งจากข้อมูลรายงานผลการสำรวจการจับจ่ายใช้สอยของประชาชนในวันมาฆบูชา และวันวาเลนไทน์ คาดจะมีเงินสะพัดราว 5,200 ล้านบาท โดยวันมาฆบูชาจะมีเงินสะพัดราว 2,500 ล้านบาท เพิ่มขึ้นจากปีก่อน 2.81% สูงสุดในรอบ 4 ปี ส่วนข้อมูลจากการคาดการณ์ในช่วงวันวาเลนไทน์ในปีนี้จะมีเงินสะพัดราวเกือบ 2,700 ล้านบาท คิดเป็นมูลค่าสูงสุดในรอบ 6 ปี นับตั้งแต่ปี 2563
“วันมาฆบูชา รัฐบาลบูรณาการจัดกิจกรรมร่วมกับหน่วยงานในพื้นที่ รวมทั้งส่งเสริมการเปิดพื้นที่จัดเทศกาล งานประเพณีและกิจกรรมทางพระพุทธศาสนา เพื่ออนุรักษ์วิถีวัฒนธรรมและภูมิปัญญาท้องถิ่น รวมทั้งส่งเสริมการสร้างรายได้ด้วยการจำหน่ายสินค้าและบริการ ทางด้านศรัทธา ความเชื่อ และวัฒนธรรมประเพณีตามบริบทของแต่ละจังหวัด ขับเคลื่อน Soft Power เพื่อกระตุ้นเศรษฐกิจชุมชนรอบวัดและศาสนสถาน ส่งเสริมธุรกิจท่องเที่ยวและบริการ ซึ่งเป็นโอกาสอันดีที่ประชาชนจะได้มีโอกาสร่วมสืบสานอนุรักษ์วัฒนธรรมประเพณีอันดีงาม ขอเชิญชวนพุทธศาสนิกชน เข้าร่วมกิจกรรมทางพระพุทธศาสนา เนื่องในวันมาฆบูชา ประจำปี 2568 ทุกพื้นที่การจัดกิจกรรมทั้งส่วนกลางและส่วนภูมิภาคทั่วประเทศ” นายอนุกูล กล่าว

ที่มา : https://www.thaigov.go.th/news/contents/details/93312