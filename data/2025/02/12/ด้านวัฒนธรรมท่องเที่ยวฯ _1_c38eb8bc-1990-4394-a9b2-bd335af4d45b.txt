รัฐบาลไทย-ข่าวทำเนียบรัฐบาล-กระทรวงการท่องเที่ยวฯ เตรียมเดินหน้าจัด Big Event ตลอดปี หวังกระตุ้นนักท่องเที่ยวและรายได้เข้าประเทศ


วันพุธที่ 12 กุมภาพันธ์ 2568
กระทรวงการท่องเที่ยวฯ เตรียมเดินหน้าจัด Big Event ตลอดปี หวังกระตุ้นนักท่องเที่ยวและรายได้เข้าประเทศ
กระทรวงการท่องเที่ยวฯ เตรียมเดินหน้าจัด Big Event ตลอดปี หวังกระตุ้นนักท่องเที่ยวและรายได้เข้าประเทศ
วันที่ 11 กุมภาพันธ์ 2568 เวลา 10.00 น. นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ เป็นประธานการประชุมติดตามผลการดำเนินงานของการท่องเที่ยวแห่งประเทศไทย (ททท.) และหารือแนวทางประชาสัมพันธ์งาน Big Event ที่จะจัดขึ้นภายในประเทศ รวมถึงการเตรียมความพร้อมเข้าร่วมงานส่งเสริมการท่องเที่ยวระดับโลก ITB Berlin 2025 โดยมี นายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา และผู้บริหาร ททท. เข้าร่วมประชุม ณ ห้องประชุม 1 ชั้น 2 สำนักงานปลัดกระทรวงการท่องเที่ยวและกีฬา
เตรียมจัดงานใหญ่ กระตุ้นการท่องเที่ยวไทย :
ที่ประชุมได้รายงานแผนการจัดงานส่งเสริมการท่องเที่ยวในช่วงปี 2568 ซึ่งประกอบด้วย
งาน ITB Berlin 2025 (4-6 มีนาคม 2568) ณ กรุงเบอร์ลิน สหพันธ์สาธารณรัฐเยอรมนี
งาน South Asia Travel and Tourism Exchange (Satte) 2025 (19-21 กุมภาพันธ์ 2568) ณ กรุงนิวเดลี สาธารณรัฐอินเดีย
งานเทศกาลเที่ยวเมืองไทย ครั้งที่ 43 (26-30 มีนาคม 2568) ณ ศูนย์การประชุมแห่งชาติสิริกิติ์
งานมหาสงกรานต์ ซึ่งเป็นเทศกาลสำคัญที่คาดว่าจะดึงดูดนักท่องเที่ยวจากทั่วโลก
นายจักรพล ได้เน้นย้ำถึงความสำคัญของการ ประชาสัมพันธ์งาน Big Event อย่างต่อเนื่องและครอบคลุม ทั้งสื่อออนไลน์และออฟไลน์ เพื่อให้นักท่องเที่ยวชาวไทยและชาวต่างชาติได้รับข้อมูลครบถ้วนและสามารถวางแผนเดินทางมาท่องเที่ยวในประเทศไทยได้ล่วงหน้า
"การจัดงานใหญ่ระดับนานาชาติและเทศกาลสำคัญของไทยในปีนี้ จะเป็นปัจจัยสำคัญที่ช่วยกระตุ้นอุตสาหกรรมการท่องเที่ยวของประเทศ กระทรวงฯ จะทำงานร่วมกับหน่วยงานที่เกี่ยวข้องเพื่อให้การประชาสัมพันธ์เข้าถึงนักท่องเที่ยวได้มากที่สุด" นายจักรพล กล่าว
ทั้งนี้ กระทรวงการท่องเที่ยวและกีฬา พร้อมสนับสนุนการดำเนินงานของ ททท. และหน่วยงานที่เกี่ยวข้อง เพื่อให้ปี 2568 เป็นอีกหนึ่งปีที่การท่องเที่ยวไทยสามารถสร้างรายได้สูงสุด และผลักดันประเทศไทยให้เป็น Tourism Hub ของภูมิภาคอย่างยั่งยืน

ที่มา : https://www.thaigov.go.th/news/contents/details/93314