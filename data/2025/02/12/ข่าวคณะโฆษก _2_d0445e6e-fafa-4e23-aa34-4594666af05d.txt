รัฐบาลไทย-ข่าวทำเนียบรัฐบาล-“คารม” ย้ำเตือน คนบาปในคราบนักบุญ เตือนภัย สายบุญระวัง !!! กลลวงมิจฉาชีพหลอกเวียนเทียนออนไลน์ในวันมาฆบูชา


วันพุธที่ 12 กุมภาพันธ์ 2568
12/02/2568
พิมพ์
“คารม” ย้ำเตือน คนบาปในคราบนักบุญ เตือนภัย สายบุญระวัง !!! กลลวงมิจฉาชีพหลอกเวียนเทียนออนไลน์ในวันมาฆบูชา
“คารม” ย้ำเตือน คนบาปในคราบนักบุญ เตือนภัย สายบุญระวัง !!! กลลวงมิจฉาชีพหลอกเวียนเทียนออนไลน์ในวันมาฆบูชา
วันนี้ (12 กุมภาพันธ์ 2568) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า วันมาฆบูชา เป็นอีกวันหนึ่งที่มีความสำคัญของชาวไทยพุทธ โดยทั่วไปในวันมาฆบูชาจะนิยมทำบุญตักบาตร ฟังพระธรรมเทศนา ถวายสังฆทาน เวียนเทียนรอบอุโบสถเพื่อความเป็นสิริมงคล โดยปัจจุบันชาวไทยพุทธบางส่วนอาจไม่มีเวลามากพอในการทำกิจกรรมในวันสำคัญทางศาสนา จึงเลือกใช้บริการผ่านช่องทางออนไลน์ ขอย้ำเตือนให้ระมัดระวังภัยกลลวงของมิจฉาชีพที่อาศัยวันสำคัญทางศาสนาในการหลอกลวง ขอให้ระมัดระวังการกดลิงก์จากข้อความ SMS หรือ URL เว็บไซต์ที่ส่งเข้ามาผ่านอีเมลหรือช่องทางออนไลน์ที่แอบอ้างว่าเป็นลิงก์การเวียนเทียนออนไลน์ เพราะอาจเป็นลิงก์ปลอมที่ส่งผลให้เงินของผู้บริโภคหายไปจากบัญชีโดยไม่รู้ตัวและอาจถูกมิจฉาชีพขโมยข้อมูลส่วนบุคคลอีกด้วย
สำหรับข้อควรระวัง มีดังนี้ 1. ขอให้หลีกเลี่ยงเว็บไซต์เวียนเทียนออนไลน์ที่ให้ใส่ข้อมูลส่วนบุคคล เช่น เลขประจำตัวประชาชน เลขบัญชีหรือมีการส่งเลข OTP ให้เพื่อใช้กรอกข้อมูล เนื่องจากการเวียนเทียนออนไลน์ไม่จำเป็นต้องกรอกข้อมูลส่วนบุคคลเหล่านี้ 2. หลีกเลี่ยงการกดลิงก์จากเบอร์แปลกปลอมที่ส่ง SMS ชวนเวียนเทียนออนไลน์ เนื่องจากที่ผ่านมาพบว่า มีมิจฉาชีพฉวยโอกาสช่วงเทศกาลต่าง ๆ ในการส่ง SMS พร้อมแนบลิงก์ให้กด และเมื่อใครเผลอกดเข้าไป ก็อาจถูกดูดเงินจากบัญชีธนาคารจนหมด และ 3.หลีกเลี่ยงการติดตั้งแอปพลิเคชันที่แปลกปลอมที่แอบอ้างเป็นการเวียนเทียนหรือให้ทำบุญออนไลน์ เนื่องจากอาจเป็นกลลวงของมิจฉาชีพที่หลอกให้ติดตั้งเพราะอาจเป็นแอปพลิเคชันที่มิจฉาชีพสามารถใช้ระบบการควบคุมระยะไกลเพื่อดูดเงินออกจากบัญชีของผู้บริโภค
“จะต้องไม่เปิดอ่านหรือกดลิงก์ใน SMS แปลกปลอม หรือติดตั้งแอปพลิเคชันที่มิจฉาชีพหลอกให้ติดตั้ง กรณีมีการส่ง SMS ที่ผิดปกติ ควรโทรศัพท์ตรวจสอบกับสายด่วนของธนาคาร หรือหน่วยงานนั้น ๆ โดยตรง หากต้องการติดตั้งแอปพลิเคชันใด ๆ ควรโหลดและติดตั้งจาก Google Play store หรือ Apple Store เท่านั้น อย่าเชื่อคำแนะนำของคนร้ายให้กดเข้าเบราว์เซอร์อื่น มิจฉาชีพอาจใช้วิธีการหลอกลวงในรูปแบบให้สแกน QR Code หรือเพิ่มเพื่อนไลน์ทาง ID Line จึงไม่ควรสแกนหรือเพิ่มเพื่อนไลน์ทาง ID Line จากคนที่ไม่น่าเชื่อถือ” นายคารม ย้ำ

ที่มา : https://www.thaigov.go.th/news/contents/details/93311