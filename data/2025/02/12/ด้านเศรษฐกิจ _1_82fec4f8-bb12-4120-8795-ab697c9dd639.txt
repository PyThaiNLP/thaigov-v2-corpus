รัฐบาลไทย-ข่าวทำเนียบรัฐบาล-​เลขาฯ ลอรี่ เปิดโรงงานแอลพล่า ดันอุตสาหกรรมพลาสติกรีไซเคิล มูลค่าสูง สอดรับแนวทางBCG


วันอังคารที่ 11 กุมภาพันธ์ 2568
11/02/2568
พิมพ์
​เลขาฯ ลอรี่ เปิดโรงงานแอลพล่า ดันอุตสาหกรรมพลาสติกรีไซเคิล มูลค่าสูง สอดรับแนวทางBCG
​เลขาฯ ลอรี่ เปิดโรงงานแอลพล่า ดันอุตสาหกรรมพลาสติกรีไซเคิล มูลค่าสูง สอดรับแนวทางBCG
วันที่ 11 กุมภาพันธ์ 2568 นายพงษ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรม ได้รับมอบหมายจาก นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ให้ร่วมเป็นประธานในพิธีเปิดโรงงานแห่งใหม่ของบริษัท แอลพล่า แพคเกจจิ้ง (ประเทศไทย) พร้อมด้วย นายวิลเฮ็ล์ม เอ็ม ดองโค เอกอัครราชทูตสาธารณรัฐออสเตรียประจำประเทศไทย และนายสมชาย เถื่อนสุวรรณ์ อุตสาหกรรมจังหวัดฉะเชิงเทรา เข้าร่วม โดยมี นายฟิลลิป เลอฮ์เนอร์ ประธานเจ้าหน้าที่บริหาร บริษัท แอลพล่า แพคเกจจิ้ง นายโรแลนด์ วอลเนอร์ กรรมการผู้จัดการ บริษัท แอลพล่า แพคเกจจิ้ง เอเชีย-แปซิฟิก นายแดเนียล ชู ผู้จัดการทั่วไป บริษัท แอลพล่า แพคเกจจิ้ง ประเทศไทย ให้การต้อนรับ ณ บริษัท แอลพล่า แพคเกจจิ้ง (ประเทศไทย) จำกัด นิคมอุตสาหกรรม ทีเอฟดี 2 จังหวัดฉะเชิงเทรา
เลขาฯ พงศ์พล กล่าวว่า รู้สึกเป็นเกียรติอย่างยิ่งที่ได้ร่วมฉลองพิธีเปิด โรงงานแอพล่า แพคเกจจิ้ง ในครั้งนี้ การตัดสินใจขยายการลงทุนในประเทศไทยของ บริษัท แอลพล่า แพคเกจจิ้ง ต่อเนื่องจากความสำเร็จของโรงงานแห่งแรกในจังหวัดปราจีนบุรีนั้น นับเป็นสัญญาณอันดี ที่แสดงถึงความเชื่อมั่นในศักยภาพของประเทศไทย ต่อการลงทุนเป็นอย่างยิ่ง ซึ่งสอดคล้องกับวิสัยทัศน์ของประเทศไทยในการขับเคลื่อนอุตสาหกรรมที่มีมูลค่าสูงและยั่งยืนภายใต้ยุทธศาสตร์ New S-Curve โดยกระทรวงอุตสาหกรรม มุ่งเน้นในการสนับสนุนและให้ความสำคัญของอุตสาหกรรมในทุกมิติ ไม่เพียงแต่มุ่งเน้นการเติบโตทางเศรษฐกิจเพียงอย่างเดียว แต่ยังเน้นย้ำถึงการมีส่วนร่วมต่อส่วนรวม สังคม และสิ่งแวดล้อม ในการสร้างอนาคตที่ยั่งยืนควบคู่กับชุมชน
บริษัท แอลพล่า แพคเกจจิ้ง เป็นบริษัทที่มุ่งเน้นในผลิตภัณฑ์ที่เป็นการส่งเสริมวัสดุรีไซเคิล ลดขยะพลาสติก และบูรณาการหลักการเศรษฐกิจหมุนเวียน เพื่อให้สอดคล้องนโยบายการพัฒนาอุตสาหกรรมควบคู่กับสิ่งแวดล้อม โดยบรรจุภัณฑ์พลาสติกเป็นโซลูชันที่ปลอดภัย คุ้มค่า และเป็นมิตรต่อสิ่งแวดล้อมมากกว่าวัสดุอื่น เช่น แก้วหรือโลหะ เนื่องจากมีน้ำหนักเบา ทนทาน และใช้พลังงานต่ำในการผลิต อีกทั้ง PET และ PE ซึ่งเป็นวัสดุหลัก ยังสามารถรีไซเคิลได้สูง และเป็นส่วนสำคัญของเศรษฐกิจหมุนเวียน ซึ่งบรรจุภัณฑ์พลาสติกช่วยให้การขนส่งง่ายขึ้น ลดการปล่อยก๊าซเรือนกระจก และยังคงคุณภาพสินค้าได้อย่างดี ไม่ว่าจะเป็นเครื่องดื่ม ผงซักฟอก หรือแม้แต่น้ำมันเครื่อง และด้วยบรรจุภัณฑ์ PET รีไซเคิล 100% นี้ เป็นข้อพิสูจน์และแสดงให้เห็นว่า แอลพล่ามีเทคโนโลยีที่ล้ำสมัยเป็นอย่างมาก
ทั้งนี้ โรงงาน แอลพล่าแห่งใหม่นี้มีพื้นที่กว่า 24,000 ตารางเมตร รองรับการผลิตด้วยเทคโนโลยีขั้นสูง และกลายเป็นสำนักงานใหญ่ของ แอลพล่า ในไทย โดยมีพนักงาน 192 คน ครอบคลุมทั้งฝ่ายผลิต ฝ่ายเทคนิค และฝ่ายบริหาร ซึ่งประเทศไทยเป็นศูนย์กลางสำคัญในเอเชียแปซิฟิก โรงงานใหม่ในฉะเชิงเทรา มีทำเลที่ยอดเยี่ยม เชื่อมต่อกับกรุงเทพฯ ได้สะดวก ทำให้สามารถให้บริการลูกค้าได้รวดเร็วขึ้น อีกทั้งยังช่วยดึงดูดบุคลากรที่มีคุณภาพมาร่วมงานกับแอลพล่า อีกด้วย นอกจากการขยายกำลังการผลิตแล้ว แอลพล่า ยังให้ความสำคัญด้วยการรับผิดชอบต่อสิ่งแวดล้อมและสังคม ควบคู่ไปกับการพัฒนาผลิตภัณฑ์ และยังเป็นการสร้างมาตรฐานใหม่ให้กับภาคอุตสาหกรรมอีกด้วย

ที่มา : https://www.thaigov.go.th/news/contents/details/93306