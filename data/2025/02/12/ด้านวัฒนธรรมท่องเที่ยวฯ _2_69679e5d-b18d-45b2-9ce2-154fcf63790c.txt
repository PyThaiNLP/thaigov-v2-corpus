รัฐบาลไทย-ข่าวทำเนียบรัฐบาล-นายจักรพล ตั้งสุทธิธรรม เข้าร่วมประชุมคณะกรรมการผู้ช่วยรัฐมนตรี รับมอบนโยบายจากนายกรัฐมนตรี


วันพุธที่ 12 กุมภาพันธ์ 2568
นายจักรพล ตั้งสุทธิธรรม เข้าร่วมประชุมคณะกรรมการผู้ช่วยรัฐมนตรี รับมอบนโยบายจากนายกรัฐมนตรี
นายจักรพล ตั้งสุทธิธรรม เข้าร่วมประชุมคณะกรรมการผู้ช่วยรัฐมนตรี รับมอบนโยบายจากนายกรัฐมนตรี
วันที่ 11 กุมภาพันธ์ 2568 เวลา 13.30 น. นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา เข้าร่วมการประชุมคณะกรรมการผู้ช่วยรัฐมนตรี ครั้งที่ 1/2568 ณ ตึกภักดีบดินทร์ ทำเนียบรัฐบาล โดยมี นางสาวแพทองธาร ชินวัตร นายกรัฐมนตรี เป็นประธานการประชุม
การประชุมครั้งนี้มีวัตถุประสงค์เพื่อมอบหมายภารกิจเพิ่มเติมให้แก่ผู้ช่วยรัฐมนตรีประจำกระทรวงต่าง ๆ โดยเน้นย้ำบทบาทสำคัญในการเป็นกลไกเชื่อมโยงนโยบายของรัฐบาลกับการดำเนินงานของกระทรวง เพื่อให้เกิดการขับเคลื่อนอย่างเป็นรูปธรรม
นายจักรพล ได้รับฟังแนวทางและข้อสั่งการจากนายกรัฐมนตรี โดยเฉพาะประเด็นที่เกี่ยวข้องกับการพัฒนาอุตสาหกรรมท่องเที่ยวและกีฬาให้สอดรับกับนโยบายรัฐบาล อาทิ การส่งเสริมประเทศไทยให้เป็นศูนย์กลางการท่องเที่ยวระดับโลก (Tourism Hub) การผลักดันเศรษฐกิจผ่านกิจกรรมกีฬา (Sports Economy) และการพัฒนาการท่องเที่ยวเชิงสร้างสรรค์และยั่งยืน
ในการประชุมครั้งนี้ นายกรัฐมนตรีเน้นย้ำให้ผู้ช่วยรัฐมนตรีมีบทบาทสำคัญในการติดตามการดำเนินงานของแต่ละกระทรวง พร้อมทั้งสื่อสารและประสานงานเพื่อให้การขับเคลื่อนนโยบายของรัฐบาลเกิดผลอย่างเป็นรูปธรรม
ทั้งนี้ นายจักรพล ตั้งสุทธิธรรม พร้อมปฏิบัติหน้าที่อย่างเต็มที่ในการสนับสนุนภารกิจของกระทรวงการท่องเที่ยวและกีฬา ให้สอดคล้องกับนโยบายของรัฐบาล เพื่อสร้างความเข้มแข็งให้กับภาคการท่องเที่ยวและกีฬาไทยต่อไป

ที่มา : https://www.thaigov.go.th/news/contents/details/93316