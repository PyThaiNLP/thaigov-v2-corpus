รัฐบาลไทย-ข่าวทำเนียบรัฐบาล-ธ.เผย หน่วยบริการในสังกัดทุกระดับตอบรับระบบส่งตัวผู้ป่วย MOPH Refer ล้นหลาม ช่วยลดภาระและเพิ่มความสะดวกแก่ผู้ป่วยอย่างไร้รอยต่อ


วันพุธที่ 12 กุมภาพันธ์ 2568
ธ.เผย หน่วยบริการในสังกัดทุกระดับตอบรับระบบส่งตัวผู้ป่วย MOPH Refer ล้นหลาม ช่วยลดภาระและเพิ่มความสะดวกแก่ผู้ป่วยอย่างไร้รอยต่อ
รองปลัด สธ. เผย โรงพยาบาลสังกัดสำนักงานปลัดกระทรวงสาธารณสุข เชื่อมต่อระบบส่งต่อผู้ป่วย MOPH Refer แล้วเกือบ 100% ออกใบส่งตัวอิเล็กทรอนิกส์ไปแล้วถึง 105,051 ใบ เตรียมขยายเชื่อมระบบกับหน่วยงานภายนอกกระทรวง เพื่อประชาชนได้รับบริการอย่างไร้รอยต่อ
วันนี้ (12 กุมภาพันธ์ 2568) นพ.วีรวุฒิ อิ่มสำราญ รองปลัดกระทรวงสาธารณสุข เปิดเผยว่า จากการขับเคลื่อนนโยบายสุขภาพดิจิทัล โดยให้โรงพยาบาลในสังกัดสำนักงานปลัดกระทรวงสาธารณสุขเน้นการส่งตัวผู้ป่วยในรูปแบบดิจิทัล ผ่านระบบ MOPH Refer หรือระบบ platform refer อื่นๆ ที่เขตสุขภาพบางแห่งพัฒนาใช้อยู่เดิมและมีการเชื่อมต่อกับระบบกลาง MOPH Refer แล้ว พบว่า เพียง 1 เดือน มีการออกใบส่งตัวดิจิทัลเพิ่มขึ้นมากกว่า 20,000 ใบ ขณะที่ปีที่แล้วทั้งปี มีเพียง 30,000 ใบ โดยกระทรวงสาธารณสุขจะพัฒนาระบบส่งต่อผู้ป่วย MOPH Refer ให้มีประสิทธิภาพมากขึ้นและนำเสียงสะท้อนจากหน่วยบริการต่างๆ มาใช้ในการพัฒนาให้ระบบดังกล่าวสามารถรองรับการส่งต่อผู้ป่วยตั้งแต่ระดับโรงพยาบาลส่งเสริมสุขภาพตำบลได้
"ปัจจุบัน มีโรงพยาบาลสังกัดสำนักงานปลัดกระรวงสาธารณสุขเข้าร่วมโครงการแล้ว 865 แห่ง จาก 902 แห่งทั่วประเทศ ออกใบส่งตัวอิเล็กทรอนิกส์ไปแล้ว 105,051 ใบ ส่วนโรงพยาบาลส่งเสริมสุขภาพตำบล ล่าสุด มีการเชื่อมโยงระบบแล้ว 518 แห่ง และอยู่ระหว่างเตรียมขยายการเชื่อมระบบกับหน่วยงานนอกกระทรวงสาธารณสุข เพื่อพัฒนาระบบบริการอย่างไร้รอยต่อแก่ประชาชนต่อไป" นพ.วีรวุฒิ กล่าว
***************************************** 12 กุมภาพันธ์ 2568

ที่มา : https://www.thaigov.go.th/news/contents/details/93325