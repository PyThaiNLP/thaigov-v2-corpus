รัฐบาลไทย-ข่าวทำเนียบรัฐบาล-ดีอี ร่วมหารือ UNESCO จัดประชุม AI โลก ครั้งที่ 3 ที่ไทยร่วมเป็นเจ้าภาพ พร้อมเชิญชวนนานาประเทศเข้าร่วม 


วันพุธที่ 12 กุมภาพันธ์ 2568
ดีอี ร่วมหารือ UNESCO จัดประชุม AI โลก ครั้งที่ 3 ที่ไทยร่วมเป็นเจ้าภาพ พร้อมเชิญชวนนานาประเทศเข้าร่วม
ดีอี ร่วมหารือ UNESCO จัดประชุม AI โลก ครั้งที่ 3 ที่ไทยร่วมเป็นเจ้าภาพ พร้อมเชิญชวนนานาประเทศเข้าร่วม
วันที่ 11 กุมภาพันธ์ 2568 ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม (ดีอี) พร้อมด้วย นายศรัณย์ เจริญสุวรรณ เอกอัครราชทูตไทย ณ กรุงปารีส ดร.ชัยชนะ มิตรพันธ์ ผู้อำนวยการสำนักงานพัฒนาธุรกรรมทางอิเล็กทรอนิกส์ (สพธอ.) หรือ ETDA และคณะฯ เข้าพบหารือกับ Ms. Gabriela Ramos ผู้ช่วยผู้อำนวยการใหญ่ด้านสังคมศาสตร์และมนุษยศาสตร์แห่งยูเนสโก (Assistant Director-General for the Social and Human Sciences of UNESCO) ณ สำนักงานใหญ่ยูเนสโก กรุงปารีส สาธารณรัฐฝรั่งเศส
โดยทั้ง 2 ฝ่ายมีการหารือเกี่ยวกับการเป็นเจ้าภาพร่วมการประชุม Global Forum on the Ethics of AI ครั้งที่ 3 เดือนมิถุนายน 2568 ณ กรุงเทพฯ และการนำเอากระบวนการประเมินความพร้อมด้านจริยธรรมปัญญาประดิษฐ์ (UNESCO Readiness Assessment Methodology: UNESCO RAM) มาใช้ในประเทศไทย ตลอดจนความร่วมมือระดับโลกในด้านจริยธรรมของ AI
นอกจากนี้ ปลัดกระทรวงดีอี และคณะ ยังได้เข้าร่วมงาน UNESCO AI Readiness Assessment in Action ณ สำนักงานใหญ่ยูเนสโก เพื่อหารือในระดับสูงภายใต้หัวข้อ Preparing AI for the World – Preparing the World for AI พร้อมกับร่วมการเสวนากับรัฐมนตรีและผู้แทนจากประเทศต่างๆ โดยเน้นย้ำถึงโอกาส และความท้าทายของปัญญาประดิษฐ์ (AI) และการดำเนินการที่สำคัญของประเทศไทยในการรองรับ AI เพื่อให้มั่นใจว่าการพัฒนาและการใช้งาน AI เป็นไปอย่างมีความรับผิดชอบ และถูกนำไปใช้ในทางที่เหมาะสม
ขณะเดียวกัน ปลัดกระทรวงดีอี ยังได้กล่าวเชิญชวนประเทศต่างๆให้มาเข้าร่วมการประชุม Global Forum on the Ethics of AI ครั้งที่ 3 ในช่วงเดือนมิถุนายน 2568 ณ กรุงเทพฯ ซึ่งประเทศไทยร่วมกับ UNESCO เป็นเจ้าภาพจัดการประชุม เพื่อสนับสนุนการพัฒนา AI ในเวทีโลก

ที่มา : https://www.thaigov.go.th/news/contents/details/93324