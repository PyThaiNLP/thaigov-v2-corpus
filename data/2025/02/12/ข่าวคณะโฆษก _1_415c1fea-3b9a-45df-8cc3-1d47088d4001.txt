รัฐบาลไทย-ข่าวทำเนียบรัฐบาล-นายกฯ ลั่นทุกภาคของประเทศต้องเจริญ จัดประชุม ครม.สัญจร ครั้งแรกของปีที่ สงขลา อังคารนี้ ขณะที่นายกฯ ขอลงพื้นที่พัทลุงก่อน 1 วัน เร่งพัฒนาทุกมิติ 


วันพุธที่ 12 กุมภาพันธ์ 2568
12/02/2568
พิมพ์
นายกฯ ลั่นทุกภาคของประเทศต้องเจริญ จัดประชุม ครม.สัญจร ครั้งแรกของปีที่ สงขลา อังคารนี้ ขณะที่นายกฯ ขอลงพื้นที่พัทลุงก่อน 1 วัน เร่งพัฒนาทุกมิติ
ทั้งสินค้าเกษตร ประมง และ เมืองน่าเที่ยวแห่งใหม่ของภาคใต้  ยืนยันประตูการค้าด่านสะเดาไทยมาเลย์ต้องพัฒนา เพื่อสร้างความคึกคักให้ประเทศพร้อมสั่งการขอรมต. ลงพื้นที่รับฟังปัญหานำเสนอในวันประชุมครม.
วันนี้ (12 กุมภาพันธ์ 2568) นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรี พร้อมคณะรัฐมนตรีเตรียมเดินทางลงพื้นที่จังหวัด พัทลุง และ สงขลา ระหว่างวันจันทร์และอังคารที่ 17 - 18 กุมภาพันธ์ 2568 นี้และนายกรัฐมนตรี จะเป็นประธานในการประชุมคณะรัฐมนตรีอย่างเป็นทางการนอกสถานที่ครั้งแรกของปีใหม่นี้
ทั้งนี้นายกรัฐมนตรีมอบหมายให้รัฐมนตรีทุกกระทรวง ลงพื้นที่ตรวจราชการ รับฟังปัญหา เพื่อผลักดันนโยบายของรัฐบาลในพื้นที่ต่าง ๆ ของภาคใต้ อาทิการพัฒนาการเกษตรสู่เกษตรสมัยใหม่ และเกษตรมูลค่าสูง (ด้านพืช ประมง ปศุสัตว์ สมุนไพร และไม้เศรษฐกิจ) รวมทั้งการท่องเที่ยว และท่องเที่ยวชุมชน สู่การท่องเที่ยวมูลค่าสูงอย่างยั่งยืน การพัฒนาอุตสาหกรรม เศรษฐกิจชีวภาพ เศรษฐกิจหมุนเวียน และเศรษฐกิจสีเขียว (Bio-Circular-Green Economy: BCG) การค้า การลงทุน และการค้าชายแดน เพื่อยกระดับเศรษฐกิจของกลุ่มจังหวัดรวมทั้งการพัฒนาโครงสร้างพื้นฐาน การขนส่งโลจิสติกส์ เครือข่ายการสื่อสาร และพลังงาน เพื่อเป็นฐานการพัฒนาเศรษฐกิจ สังคม และสิ่งแวดล้อมของกลุ่มจังหวัดภาคใต้เพื่อการพัฒนาสังคม สู่สังคมเป็นสุขและสิ่งแวดล้อมที่ยั่งยืนพร้อมทั้งติดตามการฟื้นฟูอุทกภัยในพื้นที่ภาคใต้อีกด้วย
ทั้งนี้ นายกรัฐมนตรี จะลงพื้นที่ก่อนการประชุมคณะรัฐมนตรีอย่างเป็นทางการ โดยในวันจันทร์ที่ 17 กุมภาพันธ์ 2568 เวลา 09.30 น. นายกรัฐมนตรีพร้อมคณะ ออกเดินทางจากท่าอากาศยานทหาร 2 กองบิน 6 (บน.6) ดอนเมือง กรุงเทพฯ ไปยังท่าอากาศยาน จังหวัดตรัง ตำบลโคกหล่อ อำเภอเมือง และเดินทางต่อไป ที่จังหวัดพัทลุง โดยเวลาประมาณ 13.00 น. นายกรัฐมนตรีจะติดตามการบริหารจัดการน้ำในพื้นที่ลุ่มน้ำทะเลสาบสงขลา ที่จุดชมวิวทะเลน้อย อำเภอควนขนุน จังหวัดพัทลุง ซึ่งจุดนี้จะมองเห็นทะเลน้อย และทะเลสาบสงขลา เพื่อติดตามการบริหารจัดการน้ำ ในยามน้ำแล้งหรือน้ำท่วม เพื่อบริหารให้เกิดประโยชน์ สูงสุดต่อประชาชนไม่ให้ได้รับผลกระทบทั้งน้ำท่วมน้ำแล้งอีกต่อไปในอนาคตอันใกล้นี้
ต่อจากนั้นนายกรัฐมนตรีจะเดินทางไปยังบริษัท ไทยยูเนี่ยนซีฟู๊ด จำกัด ที่อำเภอสิงหนคร จังหวัดสงขลา เพื่อพูดคุยรับฟังปัญหาและข้อเสนอแนะ ในกระบวนการผลิตและส่งออกอาหารทะเลของไทย เพื่อนำมาปรับปรุงนโยบายต่าง ๆ ของทางราชการ เพื่ออำนวยความสะดวกให้กับสินค้าประมงของไทยที่กำลังได้รับความนิยมจากตลาดโลก จากนั้นนายกรัฐมนตรีจะเดินทางไปรับฟังแนวทางการสนับสนุน การท่องเที่ยว ในเมืองน่าเที่ยวตามนโยบายของรัฐบาล ที่ชุมชนเมืองเก่าสงขลา และพูดคุยประเด็นการส่งเสริมหรือเปิดสถานที่ท่องเที่ยวแห่งใหม่ของจังหวัดสงขลา ที่บริเวณเมืองเก่าสงขลา อำเภอเมืองสงขลา จังหวัดสงขลา
นายจิรายุ กล่าวต่อไปว่า ในวันอังคารที่ 18 กุมภาพันธ์ 2568 เวลาประมาณ 10.00 น. นายกรัฐมนตรีจะเป็นประชุมคณะรัฐมนตรีทั้งคณะอย่างเป็นทางการนอกสถานที่ ครั้งแรกของปีนี้ที่ห้องคอนเวนชั่น ฮอลล์ ศูนย์ประชุมนานาชาติฉลองสิริราชสมบัติครบ 60 ปี มหาวิทยาลัยสงขลานครินทร์ อำเภอหาดใหญ่ จังหวัดสงขลา จากนั้น ช่วงบ่ายนายกรัฐมนตรีจะเดินทางไปยังด่านศุลกากรสะเดา อำเภอสะเดา จังหวัดสงขลา เพื่อติดตามสถานการณ์การค้าชายแดนระหว่างไทยกับมาเลเซีย และติดตามความคืบหน้าการก่อสร้างถนนเชื่อมด่านศุลกากร สะเดาแห่งใหม่กับด่านบูกิตกายูฮิตัม ของประเทศมาเลเซีย เนื่องจากบริเวณดังกล่าวเป็นช่องทางการส่งออกและนำเข้าสินค้าจากประเทศไทยไปยังมาเลเซีย ซึ่งเชื่อมต่อกับถนนมอเตอร์เวย์ของมาเลเซีย ที่เดินทางไปยังเมืองปีนัง และไปถึงกรุงกัวลาลัมเปอร์ต่อเนื่องไปถึงเมืองยะโฮบารู ชายแดนมาเลเซีย สิงคโปร์ ได้อีกด้วย
“นายกรัฐมนตรีให้ความสำคัญในการติดตามความคืบหน้าของโครงการพัฒนาภาคใต้ฝั่งอ่าวไทย รวมถึงรับฟังความคิดเห็นของประชาชนในพื้นที่ เพื่อผลักดันนโยบายของรัฐบาลให้เกิดผลเป็นรูปธรรม ซึ่งการประชุมครม.สัญจร ในภาคใต้ครั้งนี้ จะทำให้รัฐบาลเห็นถึงโอกาสและปัญหาต่าง ๆ ที่อาจจะติดขัดในช่วงหลายปีที่ผ่าน เพื่อพัฒนาพื้นที่ภาคใต้ที่มีศักยภาพอย่างมากในโครงการระดับประเทศและระดับโลกต่าง ๆ” นายจิรายุ กล่าว

ที่มา : https://www.thaigov.go.th/news/contents/details/93310