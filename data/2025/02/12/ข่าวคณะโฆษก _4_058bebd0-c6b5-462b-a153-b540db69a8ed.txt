รัฐบาลไทย-ข่าวทำเนียบรัฐบาล-“รักที่สุดกลางมหาสมุทรอันดามัน” เทศกาลวิวาห์ใต้สมุทรจ.ตรังปีนี้พร้อมแล้วอย่างอลังการ ชวนคู่รักแต่งงาน 2 อิเวนต์ ทั้งใต้ทะเลหน้าถ้ำมรกตและชายหาดดีที่สุดในโลกที่เกาะกระดาน 13-15 ก.พ.


วันพุธที่ 12 กุมภาพันธ์ 2568
12/02/2568
พิมพ์
“รักที่สุดกลางมหาสมุทรอันดามัน” เทศกาลวิวาห์ใต้สมุทรจ.ตรังปีนี้พร้อมแล้วอย่างอลังการ ชวนคู่รักแต่งงาน 2 อิเวนต์ ทั้งใต้ทะเลหน้าถ้ำมรกตและชายหาดดีที่สุดในโลกที่เกาะกระดาน 13-15 ก.พ.
“รักที่สุดกลางมหาสมุทรอันดามัน” เทศกาลวิวาห์ใต้สมุทรจ.ตรังปีนี้พร้อมแล้วอย่างอลังการ ชวนคู่รักแต่งงาน 2 อิเวนต์ ทั้งใต้ทะเลหน้าถ้ำมรกตและชายหาดดีที่สุดในโลกที่เกาะกระดาน 13-15 ก.พ. นี้
วันนี้ (12 กุมภาพันธ์ 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี กล่าวว่ารัฐบาลเชิญชวนประชาชนร่วมกิจกรรมงานเทศกาลแห่งความรักสีสันจังหวัดตรัง (เทศกาลวิวาห์ใต้สมุทร 2025) ภายใต้โครงการส่งเสริมการท่องเที่ยวเชิงวัฒนธรรมและประเพณีจังหวัดตรัง วันที่ 13 - 15 กุมภาพันธ์ 2568 จัดต่อเนื่องมากว่า 28 ปี และเคยได้รับการบันทึกเป็นสถิติโลกใน Guinness World of Record โดย นายพีระพันธุ์ สาลีรัฐวิภาค รองนายกรัฐมนตรีและรัฐมนตรีว่าการกระทรวงพลังงาน จะเป็นประธานงานเทศกาลวิวาห์ใต้สมุทรในปีนี้
เทศกาลนี้ จัดขึ้นเพื่อเผยแพร่วัฒนธรรมการแต่งงานของคนไทยให้เป็นที่รู้จักในระดับสากลในเดือนแห่งความรัก และร่วมส่งเสริมการท่องเที่ยว จ. ตรัง คาดว่าจะช่วยเพิ่มการมาเยือนของนักท่องเที่ยวทั้งในและต่างประเทศ ส่งผลให้เศรษฐกิจท้องถิ่นเติบโตและสร้างรายได้ให้กับชุมชน อีกทั้งยังเป็นการส่งเสริม Soft Power ของไทยที่แสดงให้เห็นถึงความหลากหลายของวัฒนธรรมในภาคใต้
สำหรับการจัดงานปีนี้ ทางจังหวัดได้บูรณาการร่วมมือทั้งภาครัฐและเอกชน พร้อมรณรงค์ให้ชาวตรังใส่เสื้อสีชมพูในช่วงเทศกาล นอกจากจะมีการจัดงานวิวาห์ใต้สมุทรแล้ว ยังมีกิจกรรมเดินขบวนพาเหรด LGBTQ การสนับสนุนสินค้า OTOP การให้ส่วนลดค่าที่พัก และส่วนลดค่าอาหาร เพื่อกระตุ้นเศรษฐกิจภายในจังหวัดอีกด้วย
โดยการจัดงาน จะมี 2 รูปแบบ คือ "วิวาห์ใต้สมุทร" เป็นการดำน้ำจดทะเบียนสมรสบริเวณหินก้อนเดียว หน้าถ้ำมรกต และ “รักที่สุด กลางสมุทรอันดามัน” เป็นการจดทะเบียนสมรสที่เกาะกระดาน ชายหาดที่ดีที่สุดในโลก
ในปีนี้มีความพิเศษ คือ มีคู่รัก LGBTQ ร่วมจดทะเบียนสมรส โดยจังหวัดให้ความสำคัญกับสมรสเท่าเทียม และความรักทุกรูปแบบ สำหรับสถานที่ท่องเที่ยวที่ใช้เป็นจุดในการจัดพิธีจดทะเบียนสมรสใต้ท้องทะเล คือ บริเวณหน้าถ้ำมรกต และเกาะกระดาน ซึ่งเป็นสถานที่ท่องเที่ยวที่สวยงามติดอันดับโลก
"รัฐบาลให้ความสำคัญกับการจัดงานในครั้งนี้ และมุ่งหวังว่าเทศกาลวิวาห์ใต้สมุทรจะช่วยยกระดับภาพลักษณ์ของไทยในฐานะจุดหมายปลายทางแห่งความรักที่มีเสน่ห์เฉพาะตัว พร้อมส่งเสริมการท่องเที่ยวเชิงวัฒนธรรมอย่างยั่งยืน เพื่อให้ประเทศไทยเป็นที่รู้จักในฐานะแหล่งท่องเที่ยวที่ดึงดูดผู้คนจากทุกมุมโลกให้มาเยือน” นางสาว ศศิกานต์ กล่าวทิ้งท้าย

ที่มา : https://www.thaigov.go.th/news/contents/details/93313