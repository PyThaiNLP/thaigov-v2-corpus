รัฐบาลไทย-ข่าวทำเนียบรัฐบาล-“ศุภมาส” ร่วมงาน “กระตุก GDP ไทยด้วยกองทุนวิทยาศาสตร์ วิจัยและนวัตกรรม (ววน.)“ ผลักดันกำลังคนสมรรถนะสูง สร้างอุตสาหกรรมใหม่


วันจันทร์ที่ 19 พฤษภาคม 2568
“ศุภมาส” ร่วมงาน “กระตุก GDP ไทยด้วยกองทุนวิทยาศาสตร์ วิจัยและนวัตกรรม (ววน.)“ ผลักดันกำลังคนสมรรถนะสูง สร้างอุตสาหกรรมใหม่
“ศุภมาส” ร่วมงาน “กระตุก GDP ไทยด้วยกองทุนวิทยาศาสตร์ วิจัยและนวัตกรรม (ววน.)“ ผลักดันกำลังคนสมรรถนะสูง สร้างอุตสาหกรรมใหม่ พร้อมขับเคลื่อนเศรษฐกิจไทย มั่นใจเป็นกุญแจสู่การเติบโตอย่างยั่งยืน
เมื่อวันที่ 15 พฤษภาคม นางสาวศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) ร่วมรับฟังการบรรยาย “กระตุก GDP ไทยด้วยกองทุนวิทยาศาสตร์ วิจัยและนวัตกรรม (ววน.)“ ซึ่งจัดขึ้นโดยสำนักงานคณะกรรมการส่งเสริมวิทยาศาสตร์ วิจัยและนวัตกรรม (สกสว.) โดยมี นายศุภชัย ใจสมุทร ผู้ช่วยรัฐมนตรีว่าการกระทรวง อว. พญ.เพชรดาว โต๊ะมีนา ที่ปรึกษารัฐมนตรีว่าการกระทรวง อว. ดร.กอบศักดิ์ ภูตระกูล กรรมการรองผู้จัดการใหญ่ เลขานุการบริษัทและกรรมการบริหารธนาคารกรุงเทพ จำกัด (มหาชน) และอดีตรัฐมนตรีประจำสำนักนายกรัฐมนตรี ศ.ดร.นพ.สิริฤกษ์ ทรงศิวิไล ประธานกรรมการส่งเสริมวิทยาศาสตร์ วิจัยและนวัตกรรม (กสว.) นายกฤษณ์ จันทโนทก ประธานกรรมการอำนวยการ สกสว. และประธานเจ้าหน้าที่บริหารธนาคารไทยพาณิชย์ จำกัด (มหาชน) นายกานต์ ตระกูลฮุน ประธานกรรมการติดตามและประเมินผลการสนับสนุนวิทยาศาสตร์ การวิจัยและนวัตกรรม ดร.สมเกียรติ ตั้งกิจวานิชย์ กสว. และประธานสถาบันวิจัยเพื่อการพัฒนาประเทศไทย (TDRI) ศ.ดร.สมปอง คล้ายหนองสรวง ผู้อำนวยการ สกสว. ผู้อำนวยการหน่วยบริหารและจัดการทุนวิจัยและนวัตกรรม ศ.กิตติคุณ ดร.ยงยุทธ ยุทธวงศ์ กรรมการผู้ทรงคุณวุฒิการติดตามและประเมินผล การสนับสนุนวิทยาศาสตร์ การวิจัยและนวัตกรรม สกสว. และสื่อมวลชน เข้าร่วม ณ ห้องพญาไท แกรนด์ บอลรูม ชั้น 6 โรงแรมอีสติน แกรนด์ พญาไท กรุงเทพมหานคร
นางสาวศุภมาส กล่าวว่า นับเป็นโอกาสอันดี ที่ทุกคนได้มารับฟังมุมมองที่น่าสนใจจากวิทยากรที่มีความรู้ ความเชี่ยวชาญทางด้านเศรษฐกิจ เพื่อเป็นแนวทางในการขับเคลื่อนประเทศบนฐานองค์ความรู้ทางด้านวิทยาศาสตร์ วิจัยและนวัตกรรม ตามพันธกิจของกระทรวง อว. ท่ามกลางความผันผวนของเศรษฐกิจโลก และวิกฤตด้านสิ่งแวดล้อม ประเทศไทยยังมีโอกาสในการสร้างการเติบโตทางเศรษฐกิจของประเทศ โดยใช้วิทยาศาสตร์ วิจัยและนวัตกรรม ตัวอย่างเช่น การพัฒนาเทคโนโลยีและนวัตกรรมที่ตอบสนองความต้องการของประเทศ ได้แก่ งานวิจัยด้านเทคโนโลยีเซนเซอร์และ IoT สำหรับเกษตรกรรม การสร้างอุตสาหกรรมใหม่และการเพิ่มมูลค่าให้กับสินค้า เช่น การใช้ AI และหุ่นยนต์ ช่วยให้ภาคธุรกิจสามารถสร้างสินค้าใหม่ ๆ ที่มีคุณภาพสูงขึ้น การพัฒนากำลังคนระดับสูงเฉพาะทางและเพิ่มขีดความสามารถของแรงงาน สนับสนุนการศึกษา พัฒนาหลักสูตรและฝึกอบรม เตรียมบุคลากรสำหรับรองรับอุตสาหกรรมแห่งอนาคต การส่งเสริมความร่วมมือระหว่างภาครัฐ เอกชน และสถาบันวิจัย เพื่อให้มีสัดส่วนการลงทุนด้านการวิจัยมากขึ้น ร่วมกันทำวิจัยและพัฒนามากขึ้น นำผลงานวิจัยและนวัตกรรมไปใช้ประโยชน์ และต่อยอดงานวิจัยอย่างรวดเร็วและมีประสิทธิภาพ
รมว.อว. กล่าวต่อว่า กระทรวง อว. พร้อมสนับสนุนการลงทุนด้านการวิจัยจากภาคเอกชนและภาครัฐร่วมกับกองทุน ววน. อย่างต่อเนื่อง โดยจะพยายามอย่างเต็มที่ในการสนับสนุนงบประมาณและสิ่งอำนวยความสะดวกสำหรับการวิจัยและพัฒนา ตลอดจนพัฒนาระบบนิเวศที่เอื้อต่อการนำผลงานวิจัยและนวัตกรรมไปใช้ประโยชน์อย่างเป็นรูปธรรรม
“กระทรวง อว. เชื่อมั่นว่าวิทยาศาสตร์ วิจัยและนวัตกรรม จะเป็นฟันเฟืองสำคัญที่ทำให้ประเทศไทยสามารถแข่งขันได้ในเวทีโลก และช่วยให้เศรษฐกิจไทยในภาพรวมเติบโตอย่างมั่นคงและยั่งยืนได้ในอนาคต” นางสาวศุภมาส กล่าว
ขณะที่ ศ.ดร.นพ.สิริฤฤกษ์ เผยว่า นโยบายภาษีของทรัมป์ส่งผลกระทบเชิงลบต่อการส่งออกสินค้า แต่ก็ทำให้ประเทศไทยเกิดการเปลี่ยนแปลง ปรับตัว และวางยุทธศาสตร์ใหม่ เพื่อคว้าโอกาสและรับมือกับความท้าทายที่เกิดขึ้น เวที "กระตุก GDP ไทยด้วยกองทุน ววน." จึงตอกย้ำถึงความจำเป็นในการใช้ ววน. มาเป็นเครื่องยนต์ตัวไหมให้เกิดการขับเคลื่อนทางเศรษฐกิจ ยกระดับ GPD ของไทยให้พร้อมก้าวข้ามความท้าทายและเติบโตได้อย่างยั่งยืน
ด้าน ศ. ดร.สมปอง กล่าวว่า กองทุน ววน. เป็นเครื่องมือในการขับเคลื่อนระบบ ววน. ของประเทศอย่างมีประสิทธิภาพ ปัจจุบันเราอยู่ในช่วงเปลี่ยนผ่านไปสู่เศรษฐกิจที่ขับเคลื่อนด้วยนวัตกรรมโดยเฉพาะอย่างยิ่งการนำเทคโนโลยีปัญญาประดิษฐ์ หรือ AI มาเป็นเครื่องมือสำคัญในการยกระดับขีดความสามารถในทุกมิติของการพัฒนาประเทศ สกสว. จึงมุ่งเน้นการประยุกต์ใช้ AI ในการพัฒนาทุกภาคส่วนทั้งด้านการศึกษา การเกษตร การแพทย์ อุตสาหกรรมการผลิต หรือการบริการ เพราะเราเชื่อมั่นว่า AI คือกุญแจสำคัญที่จะปลดล็อกศักยภาพการเติบโตทางเศรษฐกิจของประเทศไทยในยุคดิจิทัล ซึ่งจำเป็นต้องอาศัยความร่วมมือและการบูรณาการจากทุกภาคส่วน โดย สกสว.จะเป็นพื้นที่กลางเพื่อเชื่อมต่อระหว่างพื้นที่ทางวิชาการ ไปสู่การขับเคลื่อนการใช้ประโยชน์จากงานวิจัย ทั้งนี้ การทำงานของ สกสว. ยุคใหม่ เข็มทิศกำลังแปรเปลี่ยนเป็นผลลัพธ์ที่จับต้องได้ผ่านการขับเคลื่อนและผลงานที่เกิดขึ้นจริง โดยในปี 2568 กองทุน ววน.ได้รับการจัดสรรงบประมาณเพิ่มขึ้นเป็น 19,251 ล้านบาท มากกว่าปีที่ผ่านมา 1.14% และหวังว่าสัดส่วนจะเพิ่มขึ้นในปีต่อ ๆ ไป

ที่มา : https://www.thaigov.go.th/news/contents/details/96508