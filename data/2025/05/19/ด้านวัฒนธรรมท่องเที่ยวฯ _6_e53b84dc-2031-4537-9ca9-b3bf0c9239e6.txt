รัฐบาลไทย-ข่าวทำเนียบรัฐบาล-รัฐมนตรี "สรวงศ์" ปลื้ม! THPSA Action Air Championship ยกระดับยิงปืนรณยุทธไทยสู่สากล


วันจันทร์ที่ 19 พฤษภาคม 2568
รัฐมนตรี "สรวงศ์" ปลื้ม! THPSA Action Air Championship ยกระดับยิงปืนรณยุทธไทยสู่สากล
รัฐมนตรี "สรวงศ์" ปลื้ม! THPSA Action Air Championship ยกระดับยิงปืนรณยุทธไทยสู่สากล
เมื่อวันที่ 18 พฤษภาคม 2568 เวลา 18.25 น. ณ Westgate Hall ชั้น 4, Central Westgate จังหวัดนนทบุรี
นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานในพิธีมอบรางวัลการแข่งขันยิงปืนสั้นรณยุทธอัดลมเบารายการ “THPSA 2025 Action Air Championship : Tourism & Sports Minister’s Cup” โดยมี นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬาและโฆษกกระทรวงฯ, นายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา  พร้อมด้วยนายกสมาคมกีฬายิงปืนรณยุทธแห่งประเทศไทย คณะกรรมการจัดการแข่งขัน ผู้แทนจากประเทศต่างๆ นักกีฬา และผู้มีเกียรติเข้าร่วมในพิธี
ในโอกาสนี้ นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา ได้กล่าวแสดงความยินดีและชื่นชมต่อความสำเร็จของการจัดการแข่งขันที่ได้มาตรฐานระดับสากล โดยเฉพาะอย่างยิ่งการมีนักกีฬาจาก 5 ประเทศเข้าร่วม รวมถึงนักกีฬาเยาวชนที่แสดงให้เห็นถึงการวางรากฐานที่ดีของกีฬายิงปืนรณยุทธในประเทศไทย ท่านรัฐมนตรีฯ กล่าวว่า ตลอดการแข่งขันได้เห็นถึงความทุ่มเท ทักษะขั้นสูง และน้ำใจนักกีฬา ซึ่งไม่เพียงแต่เป็นการตัดสินผู้ชนะ แต่ยังเป็นการยกระดับมาตรฐานกีฬายิงปืนรณยุทธของไทยและในภูมิภาคเอเชียให้ก้าวหน้ายิ่งขึ้น
นายสรวงศ์ เทียนทอง ยังได้กล่าวถึงความสำคัญของกีฬายิงปืนรณยุทธ ที่ส่งเสริมทั้งสมรรถภาพทางกายและจิตใจ พัฒนาทักษะการตัดสินใจ ความแม่นยำ สมาธิ และการควบคุมตนเอง ซึ่งเป็นคุณสมบัติสำคัญต่อการดำเนินชีวิต กระทรวงการท่องเที่ยวและกีฬามีความภาคภูมิใจในการสนับสนุนการแข่งขันครั้งนี้ และมุ่งมั่นที่จะส่งเสริมกีฬาทุกประเภท ควบคู่ไปกับการส่งเสริมการท่องเที่ยวเชิงกีฬา เชื่อมั่นว่าการแข่งขันระดับนานาชาติเช่นนี้ จะเป็นการยกระดับวงการกีฬาไทยและประชาสัมพันธ์ศักยภาพของประเทศไทยในฐานะจุดหมายปลายทางของการจัดกิจกรรมกีฬาระดับโลก
ท่านรัฐมนตรีฯ ได้แสดงความยินดีกับนักกีฬาที่ได้รับรางวัล และให้กำลังใจผู้ที่ไม่ได้รับรางวัลให้ถือเป็นประสบการณ์ในการเรียนรู้และพัฒนาตนเอง พร้อมทั้งขอบคุณสมาคมกีฬายิงปืนรณยุทธแห่งประเทศไทย คณะกรรมการจัดการแข่งขัน ผู้ตัดสิน ผู้สนับสนุน อาสาสมัคร และผู้มีส่วนเกี่ยวข้องทุกท่าน ที่ร่วมแรงร่วมใจจัดการแข่งขันจนสำเร็จลุล่วงด้วยดี และหวังว่าจะได้เห็นความร่วมมือเช่นนี้ต่อไปในอนาคต

ที่มา : https://www.thaigov.go.th/news/contents/details/96505