รัฐบาลไทย-ข่าวทำเนียบรัฐบาล-กรมศุลกากรบูรณาการหน่วยงานในสนามบิน จับกุมยาเสพติดเมทแอมเฟตามีน (ไอซ์) 22 กก. มูลค่ากว่า 6.6 ล้าน


วันจันทร์ที่ 19 พฤษภาคม 2568
19/05/2568
พิมพ์
กรมศุลกากรบูรณาการหน่วยงานในสนามบิน จับกุมยาเสพติดเมทแอมเฟตามีน (ไอซ์) 22 กก. มูลค่ากว่า 6.6 ล้าน
กรมศุลกากรจัดแถลงข่าวร่วมกับบริษัท ท่าอากาศยานไทย จำกัด (มหาชน) จับกุมผู้โดยสารชายสัญชาติออสเตรเลีย ขณะพยายามลักลอบส่งออกเมทแอมเฟตามีน (ไอซ์) มูลค่ากว่า 6.6 ล้านบาท ณ Concourse A ท่าอากาศยานสุวรรณภูมิ
วันนี้ (วันจันทร์ที่ 19 พฤษภาคม 2568) เวลา 11.00 น. กรมศุลกากรจัดแถลงข่าวร่วมกับบริษัท ท่าอากาศยานไทย จำกัด (มหาชน) จับกุมผู้โดยสารชายสัญชาติออสเตรเลีย ขณะพยายามลักลอบส่งออกเมทแอมเฟตามีน (ไอซ์) มูลค่ากว่า 6.6 ล้านบาท ณ Concourse A ท่าอากาศยานสุวรรณภูมิ โดยมีนายพันธ์ทอง ลอยกุลนันท์ ที่ปรึกษาด้านการพัฒนาและบริหารการจัดเก็บภาษี ในฐานะโฆษกกรมศุลกากร พร้อมด้วยนายกิตติพงศ์ กิตติขจรผู้อำนวยการท่าอากาศยานสุวรรณภูมิ บริษัท ท่าอากาศยานไทย จำกัด (มหาชน) น.อ.ชนันนัทธ์ รอดกุล ผู้อำนวยการฝ่ายรักษาความปลอดภัย ท่าอากาศยานสุวรรณภูมิ พล.อ.ต.นิวัติ พูนสินผู้บังคับทหารอากาศดอนเมือง (ฉก.333) พ.ต.อ.ทองรชฎ เหรียญสุวงษ์ ผู้กำกับการสถานีตำรวจภูธรท่าอากาศยานสุวรรณภูมิ ร่วมร่วมแถลงข่าวถึงความสำเร็จในการสกัดกั้นยาเสพติดตามนโยบายของรัฐบาล
นายพันธ์ทอง ลอยกุลนันท์ ที่ปรึกษาด้านการพัฒนาและบริหารการจัดเก็บภาษี ในฐานะโฆษกกรมศุลกากร เปิดเผยว่า การจับกุมเมื่อวานนี้ (18 พฤษภาคม 2568) เป็นผลจากการบูรณาการปฏิบัติงานร่วมกันระหว่างสำนักงานศุลกากรตรวจของผู้โดยสารท่าอากาศยานสุวรรณภูมิ กองสืบสวนและปราบปราม กรมศุลกากร สถานีตำรวจภูธรท่าอากาศยานสุวรรณภูมิ และหน่วยสกัดกั้นยาเสพติดทางท่าอากาศยานนานาชาติ (Airport Interdiction Task Force: AITF) ประกอบด้วย บริษัท ท่าอากาศยานไทย จำกัด (มหาชน) (AOT) สำนักงานตรวจคนเข้าเมือง (ตม.) สำนักงานคณะกรรมการป้องกันและปราบปรามยาเสพติด (ป.ป.ส.) กองบัญชาการตำรวจปราบปรามยาเสพติด (บช.ปส.)
ในการจับกุมครั้งนี้ เจ้าหน้าที่ศุลกากรได้รับประสานจากเจ้าหน้าที่ฝ่ายรักษาความปลอดภัยท่าอากาศยานสุวรรณภูมิว่า พบชายต้องสงสัยมีพฤติกรรมน่าจะเกี่ยวข้องกับสิ่งผิดกฎหมายและจากการตรวจสอบภาพเอกซเรย์สัมภาระเบื้องต้นพบวัตถุต้องสงสัยมีลักษณะหนาแน่นผิดปกติอยู่ภายในกระเป๋าเดินทาง เจ้าหน้าที่ศุลกากรจึงแสดงตัวพร้อมบัตรประจำตัวพนักงานศุลกากร เชิญชายต้องสงสัยซึ่งเป็นบุคคลสัญชาติออสเตรเลีย อายุ 28 ปี ที่กำลังจะเดินทางออกจากท่าอากาศยานสุวรรณภูมิ ไปยังเมืองเมลเบิร์น เครือรัฐออสเตรเลีย ไปตรวจสอบกระเป๋าเบื้องต้นบริเวณหลุมจอดเครื่องบิน และนำไปตรวจสอบโดยละเอียด ณ ที่ทำการฝ่ายสืบสวนและปราบปราม สำนักงานศุลกากรตรวจของผู้โดยสารท่าอากาศยานสุวรรณภูมิ ผลการตรวจสอบกระเป๋าเดินทางแบบแข็งสีดำ จำนวน 1 ใบ พบวัตถุคล้ายเกล็ดสีขาวขุ่นบรรจุอยู่ในถุงชา ห่อหุ้มด้วยถุงสุญญากาศ เมื่อทำการทดสอบด้วยน้ำยาเคมี ONCB051 MARQUIS REAGENT ผลปรากฏว่าวัตถุดังกล่าวทำปฏิกิริยาเปลี่ยนจากใสไม่มีสีเป็นสีน้ำตาล จึงเชื่อได้ว่าเป็นยาเสพติดให้โทษในประเภท 1 เมทแอมเฟตามีน (ไอซ์) น้ำหนักรวมสิ่งห่อหุ้ม 22 กิโลกรัม มูลค่าประมาณ 6,600,000 บาท
กรณีเป็นการกระทำความผิดฐานลักลอบส่งออกและมีไว้ในครอบครองซึ่งยาเสพติดให้โทษประเภท 1 อันเป็นความผิดตามมาตรา 242 มาตรา 252 มาตรา 166 และมาตรา 167 แห่ง พ.ร.บ.ศุลกากร พ.ศ.2560 มาตรา 90 และมาตรา 145 แห่งประมวลกฎหมายยาเสพติด ประกอบกับมาตรา 80 แห่งประมวลกฎหมายอาญา
ทั้งนี้ ในปีงบประมาณ 2568 (ตั้งแต่วันที่ 1 ตุลาคม 2567 ถึง 16 พฤษภาคม 2568) กรมศุลกากรสามารถดำเนินการจับกุมเมทแอมเฟตามีน (ไอซ์) ได้จำนวน 30 คดี มูลค่ารวมกว่า 558.23 ล้านบาท รวมถึงการจับกุมยาเสพติดประเภทอื่น ๆ เช่น ไอซ์ เฮโรอีน ยาบ้า ยาอี และโคเคน จำนวน 151 คดี มูลค่ารวมกว่า 916 ล้านบาท
โฆษกกรมศุลกากร กล่าวต่ออีกว่า  กรมศุลกากรขอยืนยันถึงความมุ่งมั่นในการป้องกันและปราบปรามการลักลอบนำเข้าและส่งออกยาเสพติดทุกรูปแบบอย่างเข้มงวด เพื่อปกป้องสังคมไทยให้ปลอดภัยจากภัยยาเสพติด และจะดำเนินการตามกฎหมายอย่างเคร่งครัดกับผู้กระทำความผิดทุกกรณี

ที่มา : https://www.thaigov.go.th/news/contents/details/96539