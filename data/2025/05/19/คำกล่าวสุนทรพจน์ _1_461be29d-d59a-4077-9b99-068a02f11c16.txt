รัฐบาลไทย-ข่าวทำเนียบรัฐบาล-นางสาวแพทองธาร ชินวัตร นายกรัฐมนตรี แถลงข่าวร่วมภายหลังการประชุมหารือระดับผู้นำ ครั้งที่ 1 ร่วมกับนายปราโบโว ซูบียันโต ประธานาธิบดีแห่งสาธารณรัฐอินโดนีเซีย วันที่ 19 พฤษภาคม 2568 


วันจันทร์ที่ 19 พฤษภาคม 2568
นางสาวแพทองธาร ชินวัตร นายกรัฐมนตรี แถลงข่าวร่วมภายหลังการประชุมหารือระดับผู้นำ ครั้งที่ 1 ร่วมกับนายปราโบโว ซูบียันโต ประธานาธิบดีแห่งสาธารณรัฐอินโดนีเซีย วันที่ 19 พฤษภาคม 2568
นางสาวแพทองธาร ชินวัตร นายกรัฐมนตรี แถลงข่าวร่วมภายหลังการประชุมหารือระดับผู้นำ ครั้งที่ 1
ร่วมกับนายปราโบโว ซูบียันโต ประธานาธิบดีแห่งสาธารณรัฐอินโดนีเซีย
วันที่ 19 พฤษภาคม 2568 เวลา 12.00 น. ณ ทำเนียบรัฐบาล กรุงเทพฯ
นางสาวแพทองธาร ชินวัตร นายกรัฐมนตรี แถลงข่าวร่วมภายหลังการประชุมหารือระดับผู้นำ ครั้งที่ 1
ร่วมกับนายปราโบโว ซูบียันโต ประธานาธิบดีแห่งสาธารณรัฐอินโดนีเซีย
วันที่ 19 พฤษภาคม 2568 เวลา 12.00 น. ณ ทำเนียบรัฐบาล กรุงเทพฯ
ท่านประธานาธิบดีปราโบโว ซูบียันโต
ท่านผู้มีเกียรติทุกท่าน
และคณะสื่อมวลชน
ดิฉันรู้สึกเป็นเกียรติอย่างยิ่งที่ได้ต้อนรับท่านปราโบโว ซูบียันโต ประธานาธิบดีแห่งสาธารณรัฐ
อินโดนีเซีย ในการเดินทางเยือนประเทศไทยอย่างเป็นทางการครั้งแรก ไทยและอินโดนีเซียมีมิตรภาพอันยาวนานกว่า 150 ปี โดยพระบาทสมเด็จพระจุลจอมเกล้าเจ้าอยู่หัวได้เสด็จฯ เยือนต่างประเทศครั้งแรกที่เกาะชวาในปี พ.ศ. 2414 ซึ่งเป็นสัญลักษณ์ทางประวัติศาสตร์ที่สำคัญของความสัมพันธ์ของทั้งสองประเทศ
การมาเยือนของประธานาธิบดีปราโบโวในวันนี้ เป็นการยืนยันถึงมิตรภาพอันแน่นแฟ้นของทั้งสองประเทศและเป็นหมุดหมายสำคัญในโอกาสการเฉลิมฉลองครบรอบ 75 ปี การสถาปนาความสัมพันธ์ทางการทูตระหว่างไทยกับอินโดนีเซียในปีนี้
ก่อนหน้านี้ ดิฉันและท่านประธานาธิบดีปราโบโวได้หารือกันอย่างสร้างสรรค์และเป็นประโยชน์ ท่ามกลางบรรยากาศที่เป็นมิตร ซึ่งดิฉันและท่านประธานาธิบดีปราโบโวได้เป็นประธานร่วมในกลไกใหม่ เรียกว่า “การประชุมหารือระดับผู้นำ” เป็นครั้งแรก ซึ่งจะเป็นกลไกที่จะส่งเสริมให้มีการแลกเปลี่ยนการเยือนระหว่างผู้นำของทั้งสองประเทศอย่างสม่ำเสมอในอนาคต
พวกเราขอประกาศด้วยความยินดีว่า ทั้งสองประเทศได้ยกระดับความสัมพันธ์ของทั้งสองประเทศสู่การเป็น “หุ้นส่วนยุทธศาสตร์” ซึ่งสะท้อนถึงความมุ่งมั่นร่วมกันในการเสริมสร้างความร่วมมือในหลากหลายมิติในประเด็นที่เป็นผลประโยชน์ร่วมกันของประชาชนทั้งสองประเทศ โดยในฐานะประเทศผู้ก่อตั้งอาเซียนและมีขนาดเศรษฐกิจที่ใหญ่ในภูมิภาค ไทยและอินโดนีเซียจะร่วมมือกันเสริมสร้างความเข้มแข็งของอาเซียนท่ามกลางสถานการณ์ความไม่แน่นอนในเชิงภูมิรัฐศาสตร์และเศรษฐกิจโลก
ดิฉันขอกล่าวถึงประเด็นสำคัญที่ได้มีการหารือในครั้งนี้
ประการเเรก ด้านความร่วมมือทางการเมืองและความมั่นคง เราเห็นพ้องที่จะส่งเสริมการแลกเปลี่ยนการเยือนและการหารือระดับสูงอย่างสม่ำเสมอ และใช้ประโยชน์จากกลไกทวิภาคีต่าง ๆ ที่มีอยู่อย่างเต็มที่ โดยเราได้มอบหมายให้กระทรวงการต่างประเทศของทั้งสองฝ่ายร่วมกันจัดทำ “แผนปฏิบัติการหุ้นส่วนยุทธศาสตร์” เพื่อให้เกิดผลลัพธ์ที่เป็นรูปธรรมโดยเร็วภายในปีนี้กองทัพของทั้งสองประเทศจะทำงานร่วมกันอย่างใกล้ชิดต่อไป เพื่อเสริมสร้างความร่วมมือ
ในทุกมิติ พร้อมทั้งจะศึกษาแนวทางความร่วมมือในด้านอุตสาหกรรมป้องกันประเทศ ซึ่งทั้งสองฝ่ายมีจุดแข็งร่วมกัน นอกจากนี้ ตำรวจไทยและอินโดนีเซียมีความมุ่งมั่นที่จะเสริมสร้างความร่วมมือในการปราบปรามอาชญากรรมข้ามชาติ โดยเฉพาะการหลอกลวงทางออนไลน์ การค้ามนุษย์ และการค้ายาเสพติด
ประการที่สอง ด้านความร่วมมือทางเศรษฐกิจ เราเห็นพ้องที่จะส่งเสริมการค้า การลงทุน และการท่องเที่ยวระหว่างสองประเทศให้มากยิ่งขึ้น ในปี 2567 การค้าระหว่างไทยกับอินโดนีเซียมีมูลค่าสูงถึง 18,000 ล้านดอลลาร์สหรัฐ อย่างไรก็ดี ด้วยขนาดของตลาดและการเชื่อมโยงที่มีอยู่ระหว่างเรา ดิฉันเชื่อมั่นว่ายังมีศักยภาพในการเติบโตอีกมาก ซึ่งไม่เพียงแต่จะเป็นประโยชน์ต่อประชาชนทั้งสองประเทศ แต่จะรวมถึงภูมิภาคอาเซียนโดยรวมด้วย ดังนั้น ไทยพร้อมเป็นเจ้าภาพการประชุมคณะกรรมาธิการการค้าร่วม (หรือ Joint Trade Committee) ครั้งที่ 1 ภายในปีนี้ เพื่อหารือแนวทางในการส่งเสริมความร่วมมือเรื่องนี้
พวกเราเห็นพ้องที่จะส่งเสริมการลงทุนระหว่างกัน และมอบหมายให้หน่วยงานที่เกี่ยวข้องของทั้งสองประเทศทำงานร่วมกันอย่างใกล้ชิด เพื่อแสวงหาโอกาสใหม่ ๆ และส่งเสริมให้ภาคเอกชนของเราศึกษาความได้เปรียบและศักยภาพการลงทุนของกันและกัน
ดิฉันขอขอบคุณท่านประธานาธิบดีปราโบโวที่ให้การสนับสนุนบริษัทไทยที่ดำเนินธุรกิจในอินโดนีเซียมาโดยตลอด และได้ขอให้ดูแลบริษัทเหล่านี้ให้ได้รับการปฏิบัติอย่างเป็นธรรมและสามารถดำเนินธุรกิจต่อไปได้อย่างราบรื่น
ในด้านความมั่นคงทางอาหาร เราเห็นพ้องที่จะฟื้นฟูและส่งเสริมความร่วมมือ โดยเฉพาะการค้าสินค้าเกษตร เช่น ข้าว ผลไม้ และปศุสัตว์ รวมถึงอุตสาหกรรมฮาลาล นอกจากนี้ เราเห็นพ้องที่จะศึกษาความเป็นไปได้ในการเป็นหุ้นส่วนด้านการทำประมงอย่างยั่งยืน รวมทั้งเพิ่มความร่วมมือด้านความมั่นคงทางพลังงาน โดยเฉพาะพลังงานหมุนเวียนและพลังงานสีเขียว เพื่อกระชับความสัมพันธ์ระหว่างประชาชนและส่งเสริมการเชื่อมโยงระหว่างกัน เราจะร่วมมือส่งเสริมการท่องเที่ยวระหว่างกัน โดยเฉพาะการท่องเที่ยวด้วยเรือสำราญและเรือยอชท์ และการท่องเที่ยวเชิงสุขภาพ ตลอดจนการจัดประชุมและนิทรรศการ (หรือที่เรียกว่า MICE)
นอกจากนี้ เรารู้สึกยินดีต่อการเปิดเส้นทางการบินใหม่ระหว่างกรุงเทพฯ เมืองสุราบายา
และเมืองเมดาน และการเปิดเส้นทางการบินระหว่างภูเก็ตกับเมดานในอนาคตอันใกล้ เส้นทางบินเหล่านี้
จะช่วยส่งเสริมการท่องเที่ยวระหว่างกรุงเทพฯ และภูเก็ต กับชวาตะวันออกและสุมาตราเหนือ อีกทั้งยังช่วยส่งเสริมการเชื่อมโยงในภูมิภาค หน่วยงานด้านการท่องเที่ยวของทั้งสองประเทศจะหารือกันเพื่อทำการตลาดร่วมในเส้นทางบินใหม่เหล่านี้ ดิฉันและประธานาธิบดีปราโบโวเห็นพ้องว่า ยังมีจุดหมายปลายทางอื่น ๆ ที่มีศักยภาพในทั้งสองประเทศที่สามารถเชื่อมโยงกันได้ และเราจะมอบหมายให้หน่วยงานที่เกี่ยวข้องร่วมกันพิจารณาเรื่องนี้ต่อไป
.ประการที่สาม เราจะเพิ่มความร่วมมือด้านสาธารณสุขและการศึกษา ในฐานะที่ไทยและอินโดนีเซีย เป็นสมาชิกกลุ่มนโยบายต่างประเทศและสุขภาพโลก (Foreign Policy and Global Health Group) ที่ทำงานร่วมกันอย่างใกล้ชิดภายใต้กรอบองค์การสหประชาชาติ ไทยพร้อมจะแลกเปลี่ยนประสบการณ์ที่สั่งสมมาตั้งแต่ปี 2544 ในเรื่องหลักประกันสุขภาพถ้วนหน้าแก่อินโดนีเซีย
ประการที่สี่ ด้านความร่วมมือระหว่างประเทศ เราได้ย้ำถึงพันธกิจร่วมกันในการส่งเสริมความเป็นเอกภาพและความเป็นแกนกลางของอาเซียน ท่ามกลางสถานการณ์โลกที่มีความผันผวนในด้านการเมืองและเศรษฐกิจ เราจะร่วมผลักดันการรวมตัวกันทางเศรษฐกิจและสังคมของอาเซียนอย่างทั่วถึงและยั่งยืนมากยิ่งขึ้น รวมถึงเสริมสร้างเสถียรภาพในระดับภูมิภาค เรามีผลประโยชน์ร่วมกันในการเห็นเมียนมาเป็นประเทศที่สงบสุข มีเสถียรภาพ และเป็นปึกแผ่น ไทยและอินโดนีเซีย ในฐานะมิตรที่ดีของเมียนมา จะร่วมมือกับมาเลเซียในฐานะประธานอาเซียนเพื่อช่วยสนับสนุนให้เกิดสันติภาพในเมียนมา โดยอาเซียนเป็นผู้มีบทบาทนำ
สุดท้ายนี้ ดิฉันขอขอบคุณท่านประธานาธิบดีปราโบโวสำหรับมิตรภาพอันอบอุ่น และหวังว่าจะได้มีโอกาสเยือนอินโดนีเซียในอนาคตอันใกล้นี้
* * * * *

ที่มา : https://www.thaigov.go.th/news/contents/details/96528