รัฐบาลไทย-ข่าวทำเนียบรัฐบาล-รัฐบาลขอบคุณนักท่องเที่ยวกลุ่มไฮเอนด์สุดคึกคักสี่เดือนครึ่งตลาดโต รายได้ทะลุกว่า 6 แสนล้านบาท ย้ำไทยเป็นจุดหมายนักท่องเที่ยวทั่วโลกตลอดปี


วันจันทร์ที่ 19 พฤษภาคม 2568
19/05/2568
พิมพ์
รัฐบาลขอบคุณนักท่องเที่ยวกลุ่มไฮเอนด์สุดคึกคักสี่เดือนครึ่งตลาดโต รายได้ทะลุกว่า 6 แสนล้านบาท ย้ำไทยเป็นจุดหมายนักท่องเที่ยวทั่วโลกตลอดปี
รัฐบาลขอบคุณนักท่องเที่ยวกลุ่มไฮเอนด์สุดคึกคักสี่เดือนครึ่งตลาดโต รายได้ทะลุกว่า 6 แสนล้านบาท ย้ำไทยเป็นจุดหมายนักท่องเที่ยวทั่วโลกตลอดปี
วันนี้ (19 พฤษภาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาลเร่งผลักดันการดึงดูดนักท่องเที่ยวจากตลาดที่มีแนวโน้มเติบโตสูงและเป็นกลุ่มนักท่องเที่ยวคุณภาพ โดยเฉพาะตลาดนักท่องเที่ยวที่มีการเดินทางไกล พบว่ามีอัตราการเติบโตอย่างต่อเนื่อง อาทิ นักท่องเที่ยวจาก ยุโรป รัสเซีย  รัฐบาลจึงเร่งเดินหน้าเร่งขยายตลาดกลุ่มเป้าหมายนักท่องเที่ยวคุณภาพซึ่งมีการใช้จ่ายสูง อาทิ กลุ่ม Health & Wellness กลุ่มท่องเที่ยวทางเรือ Yacht กลุ่ม Sport and Entertainment  เพื่อยกระดับคุณภาพของรายได้จากการท่องเที่ยว และฟื้นฟูเศรษฐกิจไทยอย่างยั่งยืน
“สถานการณ์ท่องเที่ยวล่าสุดของประเทศไทย (ตั้งแต่วันที่ 1 มกราคม – 14 พฤษภาคม 2568) เทียบช่วงเดียวกันของปี 2567 พบว่า ไทยมีรายได้รวมจากการท่องเที่ยวสะสม 1.034 ล้านล้านบาท (เพิ่มขึ้น 2.73%) โดยแบ่งออกเป็นนักท่องเที่ยวต่างชาติจำนวน 13.12 ล้านคน สร้างรายได้ 621,069 ล้านบาท (รายได้เพิ่มขึ้น 3.13%)  และนักท่องเที่ยวชาวไทย ท่องเที่ยวภายในประเทศรวม 76.95 ล้านคน  สร้างรายได้ 413,877 ล้านบาท (รายได้เพิ่มขึ้น 2.15%)”
ทั้งนี้ นักท่องเที่ยว ที่เดินทางมาไกลเพิ่มขึ้นเกือบทุกกลุ่ม โดยมีจำนวนนักท่องเที่ยว 5.02 ล้านคน (เพิ่มขึ้น 17.28%) จากช่วงเดียวกันของปีก่อน ขณะเดียวกัน รายได้จากตลาดกลุ่มนี้ สามารถ สร้างรายได้ 3.19 แสนล้านบาท (เพิ่มขึ้น 20.43%) จากปีก่อน“ นางสาว ศศิกานต์ ระบุ
“รัฐบาลเร่งเพิ่มขีดความสามารถด้านการคมนาคม เพื่อยกระดับการเชื่อมโยงระหว่างประเทศ เพื่อดึงดูดนักท่องเที่ยวจากทั่วโลก ทั้งนี้ การเติบโตของตลาดระยะไกลชี้ให้เห็นถึงความสามารถในการฟื้นตัวของประเทศไทย  และขอยืนยันถึงความพร้อมของประเทศไทยในการต้อนรับนักท่องเที่ยวจากทั่วโลก ด้วยความเชื่อมั่นในคุณภาพบริการ ความปลอดภัย และศักยภาพของคนไทยทุกภาคส่วน ที่จะร่วมมือกันขับเคลื่อนเศรษฐกิจท่องเที่ยวให้เติบโตอย่างมั่นคง ยั่งยืน และเป็นพลังสำคัญของประเทศต่อไป“ นางสาวศศิกานต์ กล่าว

ที่มา : https://www.thaigov.go.th/news/contents/details/96500