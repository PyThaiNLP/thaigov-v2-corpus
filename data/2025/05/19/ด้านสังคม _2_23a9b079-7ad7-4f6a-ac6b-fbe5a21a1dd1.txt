รัฐบาลไทย-ข่าวทำเนียบรัฐบาล-"วราวุธ" - พม. เชิญชวน สัมผัสวิถีชาวเล กลุ่มชาติพันธุ์ พังงา จัดงานริมหาดบางสัก ตะกั่วป่า ร่วมพัฒนาคุณภาพชีวิต ถึง 18 พ.ค. นี้


วันจันทร์ที่ 19 พฤษภาคม 2568
"วราวุธ" - พม. เชิญชวน สัมผัสวิถีชาวเล กลุ่มชาติพันธุ์ พังงา จัดงานริมหาดบางสัก ตะกั่วป่า ร่วมพัฒนาคุณภาพชีวิต ถึง 18 พ.ค. นี้
"วราวุธ" - พม. เชิญชวน สัมผัสวิถีชาวเล กลุ่มชาติพันธุ์ พังงา จัดงานริมหาดบางสัก ตะกั่วป่า ร่วมพัฒนาคุณภาพชีวิต ถึง 18 พ.ค. นี้
เมื่อวันที่ 17 พฤษภาคม 2568 ที่จังหวัดพังงา นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้เปิดงาน "ชมวิถีชาวเล ยลเสน่ห์มานิ Charming of the Sea - Let's see the Mountain 2025" เมื่อช่วงค่ำวันที่ 16 พ.ค. ที่ผ่านมา ณ หาดบางสัก อำเภอตะกั่วป่า จังหวัดพังงา เพื่อถ่ายทอดเสน่ห์วิถีชีวิต ความเป็นอยู่ ความเชื่อ วัฒนธรรมและประเพณีของราษฎรชาติพันธุ์ชาวเลกลุ่มต่าง ๆ และมานิ ที่หาชมได้ยาก พร้อมเปิดโอกาสให้ราษฎรชาติพันธุ์ได้มีพื้นที่จัดจำหน่ายสินค้าและผลิตภัณฑ์เพื่อสร้างรายได้อย่างมั่นคง อีกทั้งมอบโล่รางวัล "เชิดชูเกียรติผู้นำคนพิการที่สร้างแรงบันดาลใจ TOP 10" ให้แก่ นายบัญญัติ สุวรรณแว่นทอง "น้องเดียว" หรือ "หนังตะลุงน้องเดียว" , นางแสงโสม หาญทะเล บุคคลต้นแบบของราษฎรชาติพันธุ์ชาวเล และนายโชค รักษ์ป่าบอน บุคคลต้นแบบของราษฎรชาติพันธุ์มานิ โดยมี นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ , นายไพรัตน์ เพชรยวน ผู้ว่าราชการจังหวัดพังงา , นายกันตพงศ์ รังษีสว่าง อธิบดีกรมพัฒนาสังคมและสวัสดิการ พร้อมด้วยคณะผู้บริหารกระทรวง พม. , ผู้นำเครือข่ายชาติพันธุ์ , ราษฎรชาติพันธุ์ชาวเล และมานิ , ประชาชนทั่วไป และนักท่องเที่ยวชาวไทยและต่างประเทศ เข้าร่วมในงาน
นายวราวุธ กล่าวว่า ประเทศไทยมีกลุ่มชาติพันธุ์เป็นจำนวนมาก และทุกคนได้รับการคุ้มครองตามรัฐธรรมนูญแห่งราชอาณาจักรไทย พุทธศักราช 2560 มาตรา 70 รัฐจะต้องส่งเสริมและให้ความคุ้มครองชาวไทยกลุ่มชาติพันธุ์ต่างๆ ให้มีสิทธิดำรงชีวิตตามวัฒนธรรมประเพณีและวิถีชีวิตดั้งเดิมตามความสมัครใจได้อย่างสงบสุข ไม่ถูกรบกวน เท่าที่ไม่เป็นการขัดต่อความสงบเรียบร้อยหรือศีลธรรมอันดีของประชาชนหรือเป็นอันตรายต่อความมั่นคงของรัฐ หรือสุขภาพอนามัย กระทรวงการพัฒนาสังคมและความมั่นคงของมนุษย์ (พม.) โดยกรมพัฒนาสังคมและสวัสดิการ (พส.) ได้จัดตั้งกลุ่มพัฒนาราษฎรชาติพันธุ์ชาวเล และมานิ เพื่อพัฒนาคุณภาพชีวิตที่มั่นคง โดยร่วมกับภาคีเครือข่ายทุกภาคส่วน ซึ่งการจัดงานวันนี้ ต้องการสร้างการรับรู้ที่ถูกต้องเกี่ยวกับราษฎรชาติพันธุ์ชาวเล และมานิ ให้กับประชาชนทั่วไปรับรู้ว่า พี่น้องราษฎรชาติพันธุ์ชาวเลและมานิ เติบโตในผืนแผ่นดินไทย มีความเป็นคนไทยเช่นกัน ไม่ควรถูกเลือกปฏิบัติ หรือถูกกีดกั้นทางสังคม
ตนดีใจที่ได้เห็นภาพการทำกิจกรรมร่วมกัน เป็นช่องทางที่ทำให้ประชาชนทั่วไปรู้จักราษฎรชาติพันธุ์ชาวเล และมานิ มากขึ้น ยังเป็นการส่งเสริมการเผยแพร่และรักษาศิลปวัฒนธรรม ประเพณีอันดีงาม เป็นการสัมผัสถึงความแตกต่าง และคุณค่าความหลากหลายอย่างเข้าใจ เกิดคุณค่าทางสังคมและเป็นมรดกทางภูมิปัญญาที่สำคัญต่อไป
ทั้งนี้ภายในงานมีกิจกรรมที่น่าสนใจมากมายสำหรับต้อนรับประชาชนทั่วไป และนักท่องเที่ยว อาทิ การแสดงนิทรรศการพระราชกรณียกิจเกี่ยวกับการพัฒนาคุณภาพชีวิตกลุ่มชาติพันธุ์ "พลังที่ถูกส่งต่อจากภูเขาถึงทะเล" , การจัดแสดงบ้านจำลองวิถีชีวิตชาติพันธุ์ชาวเลและมานิ , การจัดแสดงผลิตภัณฑ์จากราษฎรชาติพันธุ์ รวมกว่า 80 ร้านค้า ทั้งของกิน ของใช้ เครื่องประดับ ของที่ระลึก , กิจกรรมส่งเสริมการขาย กับกิจกรรม “ลดแลกแจกแถม แหลงก็จ่าย หรอยก็จ่าย จ่ายให้เหม็ด” , กิจกรรม Workshop ทำของที่ระลึก , การแสดงศิลปวัฒนธรรมจากราษฎรชาติพันธุ์ชาวเล และมานิ และการแสดงคอนเสิร์ตจากศิลปินชื่อดัง "ลิลลี่ ได้หมดถ้าสดชื่น" "อานัส มิวสิครูม" และ "หนังตะลุงน้องเดียว” ขอเชิญชวนพี่น้องประชาชนและนักท่องเที่ยว ร่วมงาน "ชมวิถีชาวเล ยลเสน่ห์มานิ กับงาน “Charming of the Sea - Let’s see the Mountain 2025” ตั้งแต่วันนี้ถึง 18 พ.ค. 2568 ตั้งแต่เวลา 10.00 - 22.00 น. ณ หาดบางสัก อำเภอตะกั่วป่า จังหวัดพังงา
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ
#พันธกิจสำคัญ9ด้าน #ชมวิถีชาวเล_ยลเสน่ห์มานิ #กลุ่มชาติพันธุ์ #ภูเก็ต #พังงา #ชาวเล

ที่มา : https://www.thaigov.go.th/news/contents/details/96510