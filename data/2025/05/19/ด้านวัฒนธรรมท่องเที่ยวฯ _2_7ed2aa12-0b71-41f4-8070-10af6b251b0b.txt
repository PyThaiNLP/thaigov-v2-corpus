รัฐบาลไทย-ข่าวทำเนียบรัฐบาล-เลขานุการ รมว.ท่องเที่ยวฯ เปิดงาน “Rally Sailboat Festival Amazing Thailand Grand Year 2025” ชูกีฬาเรือใบเสริม Soft Power ดึงนักท่องเที่ยวคุณภาพสู่พัทยา


วันอาทิตย์ที่ 18 พฤษภาคม 2568
เลขานุการ รมว.ท่องเที่ยวฯ เปิดงาน “Rally Sailboat Festival Amazing Thailand Grand Year 2025” ชูกีฬาเรือใบเสริม Soft Power ดึงนักท่องเที่ยวคุณภาพสู่พัทยา
เลขานุการ รมว.ท่องเที่ยวฯ เปิดงาน “Rally Sailboat Festival Amazing Thailand Grand Year 2025” ชูกีฬาเรือใบเสริม Soft Power ดึงนักท่องเที่ยวคุณภาพสู่พัทยา
วันที่ 17 พฤษภาคม 2568 เวลา 18.00 น. นายกฤษฎา ตันเทอดทิตย์ เลขานุการรัฐมนตรีว่าการกระทรวงการท่องเที่ยวและกีฬา เป็นประธานในพิธีเปิดงาน “Rally Sailboat Festival Amazing Thailand Grand Year 2025” ณ บริเวณชายหาดจอมเทียน เมืองพัทยา จังหวัดชลบุรี โดยมีนายพงศ์ธสิษฐ์ ปิจนันท์ รองผู้ว่าราชการจังหวัดชลบุรี หัวหน้าส่วนราชการ ภาคเอกชน และนักท่องเที่ยวทั้งชาวไทยและต่างประเทศเข้าร่วมงานอย่างคึกคัก
การจัดกิจกรรมครั้งนี้มีวัตถุประสงค์เพื่อส่งเสริม การท่องเที่ยวเชิงกีฬา (Sports Tourism) ยกระดับมาตรฐานกิจกรรม กีฬาทางน้ำระดับนานาชาติ และกระตุ้นเศรษฐกิจการท่องเที่ยวในพื้นที่ชลบุรี รวมถึงสร้างภาพลักษณ์ที่ดีให้กับประเทศไทยในเวทีโลก ซึ่งสอดคล้องกับนโยบายรัฐบาลด้าน Soft Power ที่มุ่งใช้กีฬา วัฒนธรรม และความคิดสร้างสรรค์ เป็นกลไกสร้างมูลค่าเศรษฐกิจอย่างยั่งยืน
นายกฤษฎา กล่าวว่า “กีฬาเรือใบเป็นกิจกรรมที่มีเสน่ห์และศักยภาพสูงในการเชื่อมโยงกับการท่องเที่ยวเชิงคุณภาพ ทั้งยังตอบโจทย์การพัฒนาเมืองพัทยาให้เป็น เมืองท่องเที่ยวทางทะเลระดับโลก ตามเป้าหมายของกระทรวงฯ และรัฐบาล นอกจากนี้ จังหวัดชลบุรียังเตรียมเป็นเจ้าภาพในการจัดการแข่งขัน ซีเกมส์ปลายปี 2568 ซึ่งนับเป็นโอกาสสำคัญในการแสดงศักยภาพของไทยในเวทีนานาชาติ”
สำหรับงาน “Rally Sailboat Festival” ในครั้งนี้ นอกจากการแข่งขันเรือใบแล้ว ยังมีกิจกรรมดนตรีริมทะเล การแสดงทางวัฒนธรรม และโซนจำหน่ายสินค้าและอาหารท้องถิ่น ตลอดจนกิจกรรมส่งเสริมการท่องเที่ยวหลากหลายรูปแบบ ตอกย้ำภาพลักษณ์ของไทยในฐานะ จุดหมายปลายทางด้านการท่องเที่ยวและกีฬา ที่ครบเครื่องและมีเสน่ห์ระดับโลก

ที่มา : https://www.thaigov.go.th/news/contents/details/96492