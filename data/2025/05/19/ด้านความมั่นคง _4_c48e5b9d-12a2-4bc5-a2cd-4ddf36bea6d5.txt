รัฐบาลไทย-ข่าวทำเนียบรัฐบาล-“อรรษิษฐ์ สัมพันธรัตน์” ปลัด มท. นำประชุมขับเคลื่อน SDGs มหาดไทย มุ่งเสริมศักยภาพบูรณาการงานในระดับพื้นที่เพื่อการพัฒนาที่ยั่งยืนอย่างเป็นรูปธรรม


วันจันทร์ที่ 19 พฤษภาคม 2568
19/05/2568
พิมพ์
“อรรษิษฐ์ สัมพันธรัตน์” ปลัด มท. นำประชุมขับเคลื่อน SDGs มหาดไทย มุ่งเสริมศักยภาพบูรณาการงานในระดับพื้นที่เพื่อการพัฒนาที่ยั่งยืนอย่างเป็นรูปธรรม
“อรรษิษฐ์ สัมพันธรัตน์” ปลัด มท. นำประชุมขับเคลื่อน SDGs มหาดไทย มุ่งเสริมศักยภาพบูรณาการงานในระดับพื้นที่เพื่อการพัฒนาที่ยั่งยืนอย่างเป็นรูปธรรม
วันนี้ (19 พ.ค. 67) เวลา 09.30 น. นายอรรษิษฐ์ สัมพันธรัตน์ ปลัดกระทรวงมหาดไทย เป็นประธานการประชุมคณะกรรมการขับเคลื่อนเป้าหมายการพัฒนาที่ยั่งยืน (SDGs) กระทรวงมหาดไทย ครั้งที่ 1/2568 โดยมี นายเชษฐา โมสิกรัตน์ รองปลัดกระทรวงมหาดไทย ด้านการบริหาร นายสยาม ศิริมงคล อธิบดีกรมการพัฒนาชุมชน นายศรัณย์ศักด์ ศรีเครือเนตร ผู้ตรวจราชการกระทรวงมหาดไทย นายชัยรัตน์ แก้วเพียงเพ็ญ รองอธิบดีกรมป้องกันและบรรเทาสาธารณภัย นายเสรี กัณฑ์โรจน์ ผู้อำนวยการสำนักนโยบายและแผน น.ส.มัณฑนา สินนะ ผู้เชี่ยวชาญเฉพาะด้านยุทธศาสตร์ สำนักนโยบายและแผน สำนักงานปลัดกระทรวงมหาดไทย ตลอดจนหัวหน้าส่วนราชการ และเจ้าหน้าที่ที่เกี่ยวข้อง ร่วมประชุม ณ ห้องประชุมราชบพิธ ชั้น 5 อาคารดำรงราชานุสรณ์ กระทรวงมหาดไทย
นายอรรษิษฐ์ สัมพันธรัตน์ กล่าวว่า กระทรวงมหาดไทยภายใต้การนำของนายอนุทิน ชาญวีรกูล รองนายกรัฐมนตรีและรมว.มหาดไทย ให้ความสำคัญกับการขับเคลื่อนเป้าหมายการพัฒนาที่ยั่งยืน (Sustainable Development Goals: SDGs) ตามที่องค์การสหประชาชาติ (United Nations: UN) ได้กำหนดและรับรองไว้เมื่อปี พ.ศ. 2558 ซึ่งทุกเป้าหมายสอดคล้องกับภารกิจบำบัดทุกข์ บำรุงสุขของกระทรวงมหาดไทย และได้รับความร่วมมือจาก UN เดินหน้าสร้างการรับรู้ "เชิงรุก" ให้กับประชาชนในระดับพื้นที่อย่างต่อเนื่อง อาทิ การขยายผลโครงการ SDGs Localization ในระดับพื้นที่ เพื่อพัฒนาคุณภาพชีวิตที่ดีให้กับพี่น้องประชาชนในทุกมิติโดยถ้วนหน้า
“กระทรวงมหาดไทย มีบทบาทสำคัญทั้งในมิติ “Function” และ “Area” โดยได้รับมอบหมายจากรัฐบาลให้เป็นหน่วยงานหลักในการขับเคลื่อนเป้าหมายสำคัญ 2 ด้าน ได้แก่ เป้าหมายที่ 1 คือ ยุติความยากจนทุกรูปแบบในทุกพื้นที่ และเป้าหมายที่ 11 คือ การพัฒนาผังเมืองและที่อยู่อาศัย ให้มีความปลอดภัย ยืดหยุ่นต่อการเปลี่ยนแปลงและยั่งยืน ตลอดจนการขับเคลื่อนเป้าหมายการพัฒนาที่ยั่งยืนในภาพรวมทั้ง 17 เป้าหมาย ตามภารกิจในการ “บำบัดทุกข์ บำรุงสุข” ซึ่งทุกเรื่องเกี่ยวกับการพัฒนาและการแก้ไขความเดือดร้อนของประชาชน โดยมีผู้ว่าราชการจังหวัด 76 จังหวัด เป็นกลไกสำคัญในการขับเคลื่อน SDGs ในระดับพื้นที่ ให้เกิดผลอย่างเป็นรูปธรรม อันจะนำไปสู่คุณภาพชีวิตที่ดีขึ้นของประชาชน และการพัฒนาประเทศอย่างยั่งยืนในทุกมิติ” นายอรรษิษฐ์ กล่าว
การประชุมในครั้งนี้ ที่ประชุมได้รับฟังการนำเสนอสรุปผลการดำเนินการขับเคลื่อนเป้าหมายการพัฒนาที่ยั่งยืน (SDGs) กระทรวงมหาดไทย ในปีงบประมาณ พ.ศ. 2567 และทิศทางการขับเคลื่อนเป้าหมายการพัฒนาที่ยั่งยืนขององค์การสหประชาชาติ ในปี พ.ศ. 2568 จากหน่วยงานที่เกี่ยวข้อง รวมถึงการพิจารณาเห็นชอบกลไกและกรอบการขับเคลื่อนเป้าหมายการพัฒนาที่ยั่งยืนของหน่วยงานระดับกรมและรัฐวิสาหกิจในสังกัดกระทรวงมหาดไทย และกลไกการขับเคลื่อนเป้าหมายการพัฒนาที่ยั่งยืนระดับจังหวัด ตลอดจนการพัฒนารูปแบบการรายงานผลที่มีประสิทธิภาพ

ที่มา : https://www.thaigov.go.th/news/contents/details/96520