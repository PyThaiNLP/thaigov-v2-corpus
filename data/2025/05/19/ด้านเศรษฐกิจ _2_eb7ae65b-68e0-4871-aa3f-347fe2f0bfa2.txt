รัฐบาลไทย-ข่าวทำเนียบรัฐบาล-“พงศ์กวิน” ที่ปรึกษา รมว.คมนาคม เผยโครงการ “สะพานยกระดับ” ในกรุงเทพฯ - ปริมณฑล เตรียมเปิดใช้เพียบ หวังแก้ปัญหารถติดคนเมือง - ลดระยะเวลาเดินทาง


วันจันทร์ที่ 19 พฤษภาคม 2568
“พงศ์กวิน” ที่ปรึกษา รมว.คมนาคม เผยโครงการ “สะพานยกระดับ” ในกรุงเทพฯ - ปริมณฑล เตรียมเปิดใช้เพียบ หวังแก้ปัญหารถติดคนเมือง - ลดระยะเวลาเดินทาง
...
นายพงศ์กวิน จึงรุ่งเรืองกิจ ที่ปรึกษารัฐมนตรีว่าการกระทรวงคมนาคม เปิดเผยว่า ตามที่นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม ได้สั่งการให้ทุกหน่วยงานที่เกี่ยวข้องร่วมแก้ปัญหาการจราจรติดขัดสะสมในพื้นที่กรุงเทพฯ และปริมณฑล โดยเฉพาะช่วงเวลาเร่งด่วนขณะนี้ทุกหน่วยงานได้เร่งดำเนินการเพื่อลดความแออัดของการสัญจรบนถนนทุกเส้นทาง และต้องมีความปลอดภัย รวมถึงลดระยะเวลาการเดินทางได้อย่างมีประสิทธิภาพสูงสุด
โครงการ “สะพานยกระดับ” ในพื้นที่กรุงเทพฯ และปริมณฑล เป็นโครงการสำคัญที่จะช่วยระบายความแออัดของการใช้ถนนในแต่ละจุด ให้มีความคล่องตัวมากยิ่งขึ้น โดยทุกหน่วยงานพร้อมที่จะร่วมปฏิบัติงานและเร่งรัดโครงการให้เกิดผลสำเร็จ สอดคล้องกับนโยบายที่ได้รับมอบหมาย กรมทางหลวง (ทล.) และกรมทางหลวงชนบท (ทช.) เป็นหน่วยงานหลักในการดูแลในหลายพื้นที่ ได้เข้าเร่งรัดการดำเนินโครงการประเภท “สะพานยกระดับ” โดยการดำเนินการของทุกโครงการที่อยู่ระหว่างการก่อสร้าง ให้คำนึงถึงความปลอดภัยของประชาชนเป็นอันดับแรก ไม่ส่งผลกระทบต่อการสัญจร และที่สำคัญทุกโครงการประชาชนต้องได้ประโยชน์สูงสุด
นายพงศ์กวิน กล่าวต่อว่า ทล. ได้รายงานความคืบหน้าโครงการก่อสร้างทางยกระดับบนทางหลวงหมายเลข 35 สายธนบุรี - ปากท่อ ช่วงทางแยกต่างระดับบางขุนเทียน - เอกชัย ทล. คาดว่าจะก่อสร้างแล้วเสร็จเดือนมิถุนายน 2568 และเตรียมการเปิดให้บริการทดลองวิ่งปลายปี 2568 ขณะที่พื้นที่ปริมณฑล มีโครงการที่อยู่ในช่วงของการก่อสร้าง ได้แก่ โครงการสะพานข้ามแม่น้ำเจ้าพระยาบนทางหลวงหมายเลข 3901 และ 3902 จังหวัดปทุมธานี - พระนครศรีอยุธยา โดยสามารถเชื่อมการจราจรได้ทุกจังหวัดอย่างมีประสิทธิภาพ คาดว่า จะเสร็จภายในเดือนสิงหาคม 2569 และโครงการก่อสร้างสะพานข้ามแยกจุดตัดทางหลวงหมายเลข 3 ตัดทางหลวงหมายเลข 3256 (แยกตำหรุ) จังหวัดสมุทรปราการ คาดแล้วเสร็จพร้อมเปิดให้วิ่งได้ช่วงประมาณเดือนกุมภาพันธ์ 2569
สำหรับ ทช. ได้รายงานความคืบหน้าโครงการสะพานยกระดับทั่วทุกบริเวณที่กำกับดูแล โดยในช่วงที่เหลือของปี 2568 ไม่มีโครงการภายในพื้นที่กรุงเทพฯ แต่ในพื้นที่ปริมณฑลมีทั้งหมด 3 โครงการ ได้แก่ 1) ถนนสาย สป.4002 แยก ทล.3344 - บ้านบางพลีใหญ่ อำเภอเมืองและบางพลี จังหวัดสมุทรปราการ 8.192 กิโลเมตร คาดว่าแล้วเสร็จเดือนธันวาคม 2569 2) ถนนสาย สป.1006 แยก ทล.3 - เคหะบางพลี อำเภอบางบ่อและบางเสาธง จังหวัดสมุทรปราการ (ตอนที่ 1) 6.500 กิโลเมตร คาดว่าแล้วเสร็จเดือนมีนาคม 2570 และ 3) ถนนสาย สป.1006 แยก ทล.3 - เคหะบางพลี อำเภอบางบ่อและบางเสาธง จังหวัดสมุทรปราการ (ตอนที่ 2) 3.025 กิโลเมตร คาดว่าแล้วเสร็จเดือนมีนาคม 2570
โดยทุกโครงการก่อสร้างสะพานที่ดำเนินการนั้น จะสนับสนุนการเพิ่มประสิทธิภาพในการใช้สัญจรของเส้นทางหลัก และยังเพิ่มประสิทธิภาพการขนส่ง รวมถึงลดระยะเวลาการเดินทางและเพิ่มความปลอดภัยในการเดินทางอีกด้วย นอกเหนือจากสะพานต่างระดับที่กล่าวมาแล้วนั้น ยังมีอีกหลายโครงการที่อยู่ระหว่างเตรียมดำเนินการแต่ยังต้องศึกษารายละเอียดต่าง ๆ อย่างครอบคลุมรอบด้าน เพื่อให้ประชาชนได้สัญจรบนถนน อย่างคล่องตัวในทุกเส้นทาง หากมีความคืบหน้าจะแจ้งให้ประชาชนได้ทราบต่อไป

ที่มา : https://www.thaigov.go.th/news/contents/details/96511