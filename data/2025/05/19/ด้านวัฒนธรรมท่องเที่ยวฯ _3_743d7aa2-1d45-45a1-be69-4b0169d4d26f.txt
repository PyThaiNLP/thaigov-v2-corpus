รัฐบาลไทย-ข่าวทำเนียบรัฐบาล-รมว.ท่องเที่ยวฯ ร่วมเปิดงาน “สืบสานวัฒนธรรมไตลื้อโลก” ประจำปี 2568 หนุน Soft Power สร้างเสน่ห์เมืองน่าเที่ยว พร้อมขับเคลื่อนเศรษฐกิจชุมชน


วันอาทิตย์ที่ 18 พฤษภาคม 2568
รมว.ท่องเที่ยวฯ ร่วมเปิดงาน “สืบสานวัฒนธรรมไตลื้อโลก” ประจำปี 2568 หนุน Soft Power สร้างเสน่ห์เมืองน่าเที่ยว พร้อมขับเคลื่อนเศรษฐกิจชุมชน
รมว.ท่องเที่ยวฯ ร่วมเปิดงาน “สืบสานวัฒนธรรมไตลื้อโลก” ประจำปี 2568 หนุน Soft Power สร้างเสน่ห์เมืองน่าเที่ยว พร้อมขับเคลื่อนเศรษฐกิจชุมชน
วันที่ 17 พฤษภาคม 2568 เวลา 18.00 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานเปิดงาน “สืบสานวัฒนธรรมไตลื้อโลก” ประจำปี 2568 ณ สนามที่ว่าการอำเภอปัว จังหวัดน่าน โดยมีนายจักรพรรดิ์ คล่องพยาบาล ที่ปรึกษารัฐมนตรีฯ นางวิไลวรรณ บุดาสา รองผู้ว่าราชการจังหวัดน่าน เจ้าหน้าที่จากหน่วยงานต่างๆ และพี่น้องชาวไตลื้อจากหลากหลายพื้นที่เข้าร่วมงานอย่างคับคั่ง
การจัดงานครั้งนี้มีวัตถุประสงค์เพื่อเปิดโอกาสให้เด็กและเยาวชนได้ศึกษาและเรียนรู้รากเหง้าทางประวัติศาสตร์และวัฒนธรรมของชาติพันธุ์ไตลื้อ อันเป็นกลุ่มชาติพันธุ์สำคัญของภาคเหนือ โดยเฉพาะในจังหวัดน่าน พร้อมทั้งส่งเสริมให้เกิดการอนุรักษ์และสืบสานวัฒนธรรมไตลื้อให้คงอยู่กับชุมชนอย่างยั่งยืน อีกทั้งยังเป็นเวทีเชื่อมโยงความสัมพันธ์ของกลุ่มชาติพันธุ์ไตลื้อจากหลากหลายพื้นที่ทั้งในระดับตำบล อำเภอ จังหวัด และต่างประเทศ พร้อมกันนี้ยังเป็นกลไกสำคัญในการส่งเสริมการท่องเที่ยวเชิงวัฒนธรรมของอำเภอปัวและจังหวัดน่าน
นายสรวงศ์ กล่าวว่า “กลุ่มชาติพันธุ์ไตลื้อถือเป็นพลังสำคัญของภาคเหนือ โดยเฉพาะที่อำเภอปัวแห่งนี้ซึ่งมีไตลื้อกระจายอยู่ถึง 33 หมู่บ้าน มีรากฐานวัฒนธรรมที่เข้มแข็งและงดงาม งานในวันนี้ได้รวบรวมความหลากหลายของประเพณีแต่ละท้องถิ่น ผ่านขบวนแห่ที่สวยงามและเปี่ยมด้วยความคิดสร้างสรรค์ แสดงถึงพลังแห่งความสามัคคีของชุมชนอย่างแท้จริง”
รมว.ท่องเที่ยวฯ ยังกล่าวเพิ่มเติมว่า “ในปี 2568 รัฐบาลได้กำหนดให้เป็น ปีทองแห่งการท่องเที่ยว โดยมีนโยบายส่งเสริมเมืองรองให้เป็น เมืองน่าเที่ยว ซึ่งการจัดงานในวันนี้สอดรับกับนโยบายดังกล่าวอย่างชัดเจน เพราะไม่เพียงแต่ช่วยอนุรักษ์มรดกวัฒนธรรมไตลื้อเท่านั้น แต่ยังช่วยขับเคลื่อนเศรษฐกิจฐานรากผ่านการท่องเที่ยวเชิงวัฒนธรรมอย่างแท้จริง”
งาน “สืบสานวัฒนธรรมไตลื้อโลก” ประจำปี 2568 ถือเป็นกิจกรรมสำคัญที่สะท้อนถึงการใช้ Soft Power ของไทยในการเสริมสร้างภาพลักษณ์ประเทศ ดึงดูดนักท่องเที่ยวคุณภาพ และยกระดับคุณภาพชีวิตของประชาชนในพื้นที่อย่างเป็นรูปธรรม

ที่มา : https://www.thaigov.go.th/news/contents/details/96493