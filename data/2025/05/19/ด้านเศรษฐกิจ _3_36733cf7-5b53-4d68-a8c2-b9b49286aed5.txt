รัฐบาลไทย-ข่าวทำเนียบรัฐบาล-บขส. มอบสิทธิ์ลดหย่อนค่าโดยสารต่อเนื่อง ช่วง 7 เดือน (ตุลาคม 2567 - เมษายน 2568)สามารถแบ่งเบาภาระค่าใช้จ่ายให้ประชาชนกว่า 2 แสนคน คิดเป็นค่าเดินทาง 37 ล้านบาท


วันจันทร์ที่ 19 พฤษภาคม 2568
บขส. มอบสิทธิ์ลดหย่อนค่าโดยสารต่อเนื่อง ช่วง 7 เดือน (ตุลาคม 2567 - เมษายน 2568)สามารถแบ่งเบาภาระค่าใช้จ่ายให้ประชาชนกว่า 2 แสนคน คิดเป็นค่าเดินทาง 37 ล้านบาท
....
นายชัชวาล พรอมรธรรม กรรมการฯ รักษาการแทนกรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า ตามนโยบายกระทรวงคมนาคมที่ต้องการช่วยแบ่งเบาภาระค่าใช้จ่ายในการเดินทางให้กับประชาชน และเข้าถึงบริการระบบขนส่งสาธารณะที่สะดวก ปลอดภัย และราคาเป็นธรรม ประกอบกับเพื่อให้สอดคล้องกับการดำเนินงานตามนโยบายด้านความรับผิดชอบต่อสังคม (CSR) ของ บขส. จึงมอบสิทธิ์ลดหย่อนค่าโดยสารให้กับผู้โดยสาร 14 กลุ่ม อย่างต่อเนื่อง ทั้งผู้พิการ ผู้สูงอายุ พระภิกษุ สามเณร ทหาร และตำรวจ
จากสถิติข้อมูลในปีงบประมาณ 2568 ระยะเวลา 7 เดือน (ตุลาคม 2567 - เมษายน 2568) พบว่า บขส. ได้ลดหย่อนค่าโดยสาร เพื่อช่วยแบ่งเบาภาระของประชาชน 37,878,364 บาท มีผู้ใช้สิทธิ์ 243,760 คน โดย 3 กลุ่มแรกใช้สิทธิ์มากที่สุด ได้แก่ ผู้สูงอายุ 155,086 คน 22,224,090 บาท ทหาร ตำรวจ 35,892 คน 5,691,157 บาท และผู้พิการ 16,127 คน 4,301,089 บาท ตามลำดับ ผู้โดยสารที่ได้รับสิทธิ์จะได้ส่วนลดค่าโดยสาร (ไม่รวมค่าธรรมเนียม) ใช้สิทธิ์ได้ที่ช่องจำหน่ายตั๋วโดยสารของ บขส. ทั่วประเทศเท่านั้น นอกจากนี้ บขส. ได้ให้ความสำคัญกับผู้โดยสารทุกประเภท สามารถสมัครสมาชิก บขส. Card (สมัครฟรี ผ่านช่องทางออนไลน์) เพื่อรับสิทธิ์พิเศษต่าง ๆ กิจกรรมส่งเสริมการตลาด สิทธิ์ส่วนลดค่าโดยสารเดินทางในวันสำคัญ และสิทธิ์สะสมคะแนน เพื่อแลกรับของสมมนาคุณ สามารถสอบถามข้อมูลการเดินทางและจองตั๋ว บขส. ล่วงหน้าได้ที่เว็บไซต์ บขส. Application E-ticket Facebook Page : บขส. Line : บขส.99 และช่องจำหน่ายตั๋วโดยสาร บขส. ทั่วประเทศ หรือ โทร. 0 2936 3660 ในวันและเวลาราชการ

ที่มา : https://www.thaigov.go.th/news/contents/details/96512