รัฐบาลไทย-ข่าวทำเนียบรัฐบาล-รมว.สรวงศ์ ชื่นชมศักยภาพไทย จัดแข่งขันแบดมินตันระดับโลก “โตโยต้า ไทยแลนด์ โอเพ่น 2025” หนุน Sports Tourism สู่เวทีสากล


วันจันทร์ที่ 19 พฤษภาคม 2568
รมว.สรวงศ์ ชื่นชมศักยภาพไทย จัดแข่งขันแบดมินตันระดับโลก “โตโยต้า ไทยแลนด์ โอเพ่น 2025” หนุน Sports Tourism สู่เวทีสากล
รมว.สรวงศ์ ชื่นชมศักยภาพไทย จัดแข่งขันแบดมินตันระดับโลก “โตโยต้า ไทยแลนด์ โอเพ่น 2025” หนุน Sports Tourism สู่เวทีสากล
วันที่ 18 พฤษภาคม 2568 นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานในพิธีมอบรางวัลการแข่งขันแบดมินตันระดับโลก “โตโยต้า ไทยแลนด์ โอเพ่น เวิลด์ทัวร์ ซูเปอร์ 500” รอบชิงชนะเลิศ ประเภทคู่ผสม ณ สนามกีฬาในกรุงเทพมหานคร โดยการแข่งขันรอบชิงนี้เป็นการพบกันระหว่าง เฟิง หยางเจ๋อ กับ หวง ตงปิง คู่มืออันดับ 2 ของโลก และ เกา เจียซวน กับ หวู เหม็งหยิง คู่มืออันดับ 79 ของโลก จากประเทศจีน ซึ่งผลการแข่งขันปรากฏว่า เฟิง กับ หวง คว้าแชมป์ไปอย่างสมศักดิ์ศรี ด้วยคะแนน 24-22, 21-16 พร้อมรับถ้วยพระราชทานพระบาทสมเด็จพระเจ้าอยู่หัว และเงินรางวัลกว่า 1.2 ล้านบาท
รัฐมนตรีว่าการกระทรวงการท่องเที่ยวและกีฬา ได้ร่วมแสดงความยินดีกับนักกีฬาที่เข้าร่วมการแข่งขัน โดยกล่าวชื่นชมความสามารถของนักกีฬาทั้งคู่แชมป์และรองแชมป์ที่สร้างความประทับใจให้กับผู้ชม พร้อมย้ำว่า การจัดการแข่งขันกีฬาระดับโลกในประเทศไทยถือเป็นกลไกสำคัญในการยกระดับอุตสาหกรรมท่องเที่ยวเชิงกีฬา หรือ Sports Tourism ตามนโยบายรัฐบาล ที่มุ่งผลักดันประเทศไทยสู่การเป็นศูนย์กลางการจัดกิจกรรมและการแข่งขันกีฬานานาชาติ
ในพิธีดังกล่าว ยังได้รับเกียรติจากบุคคลสำคัญในวงการกีฬาแบดมินตัน อาทิ ดร.สมศักดิ์ ลีสวัสดิ์ตระกูล ที่ปรึกษากิตติมศักดิ์สมาคมกีฬาแบดมินตันแห่งประเทศไทยฯ, คุณทวีสิน ภาณุพัฒนพงศ์ อุปนายกสมาคมฯ และคุณปิติ ภิรมย์ภักดี ผู้บริหารจากภาคเอกชน ร่วมมอบรางวัลและแสดงความยินดี
ภายหลังพิธีมอบรางวัล รัฐมนตรีฯ ยังได้ร่วมชมการแข่งขันของนายกุลวุฒิ วิทิตศานต์ (วิว) นักแบดมินตันชายเดี่ยวขวัญใจชาวไทย ท่ามกลางเสียงเชียร์ของแฟนกีฬาอย่างคึกคัก
จากกระแสในโลกออนไลน์ แฟนกีฬาชาวไทยต่างชื่นชมการจัดการแข่งขันที่ได้มาตรฐานระดับโลก พร้อมรู้สึกภาคภูมิใจที่ประเทศไทยสามารถเป็นเจ้าภาพรายการระดับเวิลด์ทัวร์ได้อย่างต่อเนื่อง ซึ่งสะท้อนถึงศักยภาพของประเทศทั้งในด้านการกีฬาและการท่องเที่ยว
นายสรวงศ์ เทียนทอง กล่าวสรุปว่า “การแข่งขันโตโยต้า ไทยแลนด์ โอเพ่น ไม่เพียงเป็นเวทีแห่งการแข่งขันระดับโลกเท่านั้น แต่ยังเป็นกลไกขับเคลื่อนเศรษฐกิจ ส่งเสริมภาพลักษณ์ประเทศไทย และสร้างแรงบันดาลใจให้คนไทยมีส่วนร่วมกับกีฬา กระทรวงฯ พร้อมสนับสนุนการแข่งขันเช่นนี้อย่างต่อเนื่อง เพื่อยกระดับประเทศไทยให้เป็นจุดหมายปลายทางด้านกีฬาและการท่องเที่ยวที่สำคัญของโลก”

ที่มา : https://www.thaigov.go.th/news/contents/details/96504