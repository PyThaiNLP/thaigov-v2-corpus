รัฐบาลไทย-ข่าวทำเนียบรัฐบาล-มิติใหม่แห่งความสัมพันธ์! ไทย-จีน ผนึกกำลังเปิด "คาร์นิวัล 5.19 วันท่องเที่ยวจีน" ณ One Bangkok


วันจันทร์ที่ 19 พฤษภาคม 2568
มิติใหม่แห่งความสัมพันธ์! ไทย-จีน ผนึกกำลังเปิด "คาร์นิวัล 5.19 วันท่องเที่ยวจีน" ณ One Bangkok
มิติใหม่แห่งความสัมพันธ์! ไทย-จีน ผนึกกำลังเปิด "คาร์นิวัล 5.19 วันท่องเที่ยวจีน" ณ One Bangkok
เมื่อวันที่ 18 พฤษภาคม 2568 เวลา 14.20 น. ณ One Bangkok กระทรวงการท่องเที่ยวและกีฬา ร่วมกับสถานเอกอัครราชทูตสาธารณรัฐประชาชนจีนประจำประเทศไทย จัดพิธีเปิดงาน "คาร์นิวัล 5.19 วันท่องเที่ยวจีน" (Grand Ceremony of 5.19 China Tourism Day Carnival) อย่างยิ่งใหญ่ โดยได้รับเกียรติจาก นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานในพิธี พร้อมด้วย นายหาน จื้อเฉียง เอกอัครราชทูตสาธารณรัฐประชาชนจีนประจำประเทศไทย และคณะผู้บริหารระดับสูงจากกระทรวงการท่องเที่ยวและกีฬา อาทิ นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา  และโฆษกกระทรวงฯ, นายจักรพรรดิ์ คล่องพยาบาล ที่ปรึกษารัฐมนตรีฯ, นายกฤษฎา ตันเทอดทิตย์ เลขานุการรัฐมนตรีฯ รวมถึงแขกผู้มีเกียรติจากทั้งภาครัฐและเอกชนของทั้งสองประเทศ ตลอดจนสื่อมวลชนจำนวนมาก ที่เข้าร่วมเป็นสักขีพยานในบรรยากาศอันอบอุ่นและเป็นกันเอง
ในโอกาสสำคัญนี้ รัฐมนตรีสรวงศ์ เทียนทอง ได้กล่าวแสดงความยินดีและเน้นย้ำถึงความสัมพันธ์อันลึกซึ้งและแน่นแฟ้นระหว่างประเทศไทยและสาธารณรัฐประชาชนจีน โดยเฉพาะอย่างยิ่งในมิติของการท่องเที่ยว ซึ่งเป็นเสมือนสะพานเชื่อมโยงทางวัฒนธรรมและเสริมสร้างความเข้าใจอันดีระหว่างประชาชนทั้งสองประเทศ ภายใต้แนวคิด "จีนไทยใช่อื่นไกลพี่น้องกัน" ที่ยังคงงดงามและร่วมสมัย
งาน "คาร์นิวัล 5.19 วันท่องเที่ยวจีน" ในครั้งนี้ จัดขึ้นโดยสำนักงานการท่องเที่ยวแห่งประเทศจีน ณ กรุงเทพฯ (China National Tourist Office in Bangkok) โดยมีวัตถุประสงค์หลักเพื่อนำเสนอศักยภาพและความหลากหลายของแหล่งท่องเที่ยวคุณภาพสูงของจีนให้เป็นที่ประจักษ์แก่ชาวไทยอย่างใกล้ชิด ภายในงานมีการนำเสนอข้อมูลและกิจกรรมส่งเสริมการท่องเที่ยวจาก คณะกรรมการพัฒนาการท่องเที่ยวและวัฒนธรรมเทศบาลนครฉงชิ่ง และ คณะกรรมการการท่องเที่ยวอัจฉริยะ สมาคมอุตสาหกรรมบันเทิงและวัฒนธรรมแห่งประเทศจีน ซึ่งได้นำเสนอเส้นทางท่องเที่ยวที่น่าสนใจ พร้อมทั้งให้ข้อมูลเกี่ยวกับนโยบายการเดินทางที่สะดวกสบาย อันเป็นการเปิดโอกาสและส่งเสริมการแลกเปลี่ยนการท่องเที่ยวระหว่างสองประเทศให้มากยิ่งขึ้น
ทั้งสองฝ่ายได้แสดงเจตนารมณ์ร่วมกันถึงความสำคัญของการกระชับความร่วมมือด้านการท่องเที่ยวในทุกมิติ ไม่ว่าจะเป็นการอำนวยความสะดวกด้านวีซ่า การพัฒนาโครงข่ายคมนาคม และการยกระดับมาตรฐานความปลอดภัย เพื่อสนับสนุนและส่งเสริมให้เกิดการเดินทางท่องเที่ยวระหว่างประเทศไทยและจีนให้เติบโตอย่างต่อเนื่อง ซึ่งไม่เพียงแต่จะเสริมสร้างความสัมพันธ์ในระดับประชาชนให้แน่นแฟ้นยิ่งขึ้นเท่านั้น แต่ยังเป็นรากฐานที่แข็งแกร่งสำหรับการพัฒนาชุมชนแห่งอนาคตร่วมกันระหว่างไทยและจีนอีกด้วย
รมว.สรวงศ์ฯ ได้กล่าวปิดท้ายด้วยความเชื่อมั่นอย่างแรงกล้าว่า การผนึกกำลังและความร่วมมืออย่างจริงใจระหว่างประเทศไทยและจีน จะเป็นพลังสำคัญในการขยายขอบเขตการแลกเปลี่ยนทางเศรษฐกิจและวัฒนธรรมในระดับภูมิภาคให้เจริญก้าวหน้ายิ่งขึ้น และขออวยพรให้งาน "คาร์นิวัล 5.19 วันท่องเที่ยวจีน" ประสบความสำเร็จตามวัตถุประสงค์ที่ตั้งไว้ทุกประการ

ที่มา : https://www.thaigov.go.th/news/contents/details/96503