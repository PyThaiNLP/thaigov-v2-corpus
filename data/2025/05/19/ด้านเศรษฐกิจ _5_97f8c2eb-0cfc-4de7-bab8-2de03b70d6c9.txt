รัฐบาลไทย-ข่าวทำเนียบรัฐบาล-“ฉก.พญานาคราช” จับกุมการลักลอบส่งออกสัตว์น้ำเถื่อน ณ ท่าอากาศยานสุวรรณภูมิ


วันจันทร์ที่ 19 พฤษภาคม 2568
“ฉก.พญานาคราช” จับกุมการลักลอบส่งออกสัตว์น้ำเถื่อน ณ ท่าอากาศยานสุวรรณภูมิ
“ฉก.พญานาคราช” จับกุมการลักลอบส่งออกสัตว์น้ำเถื่อน ณ ท่าอากาศยานสุวรรณภูมิ
พันเอก รวิรักษ์ สัตตบุศย์ ผู้บังคับหน่วยเฉพาะกิจพญานาคราช เปิดเผยว่า เมื่อวันที่ 15 พฤษภาคม 2568 เวลา21.00 น. “ฉก.พญานาคราช” นำทีมโดย นายอดุล ภักดีพันดอน หัวหน้าด่านตรวจประมงท่าอากาศยานสุวรรณภูมิ พร้อมด้วยเจ้าหน้าที่กองตรวจสอบเรือประมง สินค้าสัตว์น้ำ และปัจจัยการผลิต ร่วมกับกรมศุลกากร กองสืบสวนปราบปราม สำนักงานศุลกากรตรวจสินค้าท่าอากาศยานสุวรรณภูมิ กองบังคับการปราบปรามการกระทำความผิดเกี่ยวกับทรัพยากรธรรมชาติและสิ่งแวดล้อม เจ้าหน้าที่ด่านตรวจสัตว์ป่าท่าอากาศยานสุวรรณภูมิ เจ้าหน้าที่ด่านกักกันสัตว์ท่าอากาศยานสุวรรณภูมิ เจ้าหน้าที่ท่าอากาศยานสุวรรณภูมิ และเจ้าหน้าที่งานตระเวนระงับเหตุ บูรณาการเข้าตรวจสอบการกระทำความผิดในการลักลอบส่งออกสัตว์น้ำไปนอกราชอาณาจักรโดยไม่ได้รับอนุญาต ณ ท่าอากาศยานสุวรรณภูมิ ตำบลหนองปรือ อำเภอบางพลี จังหวัดสมุทรปราการ
โดยเจ้าหน้าที่ชุดตรวจค้นจับกุมได้สังเกตการณ์บริเวณ ROW H ขั้น 4 อาคารผู้โดยสารขาออกระหว่างประเทศ ท่าอากาศยานสุวรรณภูมิ พบชายต้องสงสัยท่าทางมีพิรุธเดินมาพร้อมกับกระเป๋าและสัมภาระจนถึงบริเวณจุดออกบัตรโดยสาร เคาน์เตอร์สายการบินแห่งหนึ่ง จนกระทั่งชายคนดังกล่าวได้ทำการออกบัตรโดยสารกับสายการบินพร้อมโหลดกระเป๋าและสัมภาระใต้ท้องเครื่องเสร็จสิ้น ทางเจ้าหน้าที่จึงได้แสดงตัวพร้อมบัตรประจำตัวพนักงานศุลกากร โดยขอให้แสดงหนังสือเดินทางพร้อมทั้งขออนุญาตเข้าตรวจสอบกระเป๋าและสัมภาระ เบื้องต้นพบว่าชื่อ นายสังกะ ประโมท คาลู อรัชชี (MR.SANKA PRAMOD KALU ARACHCHIGE) ถือหนังสือเดินทางสาธารณรัฐสังคมนิยมประชาธิปไตยศรีสังกา (DEMOCRATIC SOCIALIST REPUBLIC OF SRI LANKA) ซึ่งนายสังกะ ประโมท ดาลู อรัชซี ยอมรับว่าเป็นเจ้าของกระเป๋าและสัมภาระ รวมทั้งยินยอมให้เจ้าหน้าที่ตรวจสอบโดยสมัครใจ จากนั้นเจ้าหน้าที่ได้นำกระเป๋าและสัมภาระไปตรวจสอบด้วยวิธีการเอกซเรย์ ณ บริเวณจุดส่งกระเป๋าเกินขนาด (Y2) จากการวิเคราะห์ภาพถ่ายเอกชเรย์เบื้องตัน พบสิ่งของต้องสงสัยลักษณะคล้ายสัตว์มีชีวิตซุกซ่อนอยู่ภายในลำโพงที่บรรทุกมาพร้อมกับกระเป๋าและสัมภาระอื่น ๆ เจ้าหน้าที่จึงได้เชิญตัวนายสังกะ ประโมท คาลู อรัชซี พร้อมทั้งขอเปิดกระเป๋าและสัมภาระเพื่อตรวจค้นโดยละเอียด ณ ที่ทำการด่านตรวจสัตว์ป่า ท่าอากาศยานสุวรรณภูมิ พบสัตว์มีชีวิต จำนวน 98 ตัว แบ่งเป็น 13 รายการ มูลค่ากว่า 65,000 บาท ซุกช่อนอยู่ภายในกล่องบรรจุลำโพง ดังนี้
1) งูเหลือม จำนวน 1 ตัว                              2) งูหลามต้นไม้สีเขียว จำนวน 1 ตัว
3) เต่าซูลคาต้า จำนวน 2 ตัว                          4) งูหลามบอล (Ball Python) จำนวน 2 ตัว
5) กิ้งก่าอิกัวน่า จำนวน 7 ตัว                         6) งูไม่ทราบชนิด จำนวน 1 ตัว
7) เม่นแคระ จำนวน 2 ตัว                             8) หนูเจอร์บัว (Jerboa) จำนวน 2 ตัว
9) หนูดอร์เมาส์ (Dormouse) จำนวน 8 ตัว     10) กบฮอร์นฟรอก จำนวน 30 ตัว
11) เต่ามุงหลังคา จำนวน 1 ตัว                   12) ตะพาบสีดำ จำนวน 11 ตัว
13) ตะพาบเผือก จำนวน 30 ตัว
จากนั้น เจ้าหน้าที่ได้นำผู้ต้องหาส่งพนักงานสอบสวน สภ.ท่าอากาศยานสุวรรณภูมิ โดยแจ้งข้อหาว่าการกระทำดังกล่าวเป็นความผิดตามพระราชกำหนดการประมง พ.ศ. 2558 มาตรา 92 วรรค 2 ฐานพยายามส่งออกสัตว์น้ำไปนอกราชอาณาจักรโดยไม่ได้รับอนุญาตจากพนักงานเจ้าหน้าที่ ความผิดฐานพยายามส่งออกไปนอกราชอาณาจักรซึ่งของที่ยังมิได้ผ่านพิธีการศุลกากร ตามมาตรา 242 ประกอบมาตรา 166 และมาตรา 252 แห่งพระราชญัติศุลกากร พ.ศ. 2560 ความผิดตามพระราชบัญญัติสงวนและคุ้มครองสัตว์ป่า พ.ศ. 2562 มาตรา 23 ฐานส่งออกสัตว์ป่าคุ้มครอง สัตว์ป่าควบคุมโดยไม่ได้รับอนุญาตจากอธิบดี และความผิดตามพระราชบัญญัติโรคระบาดสัตว์ พ.ศ. 2558 มาตรา 31 ฐานส่งสัตว์ออกไปนอกราชอาณาจักรโดยไม่ได้รับอนุญาต และดำเนินคดีตามกฎหมายต่อไป

ที่มา : https://www.thaigov.go.th/news/contents/details/96515