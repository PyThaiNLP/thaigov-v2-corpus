รัฐบาลไทย-ข่าวทำเนียบรัฐบาล-นายกรัฐมนตรี ประชุม คกก.นโยบายโครงการกระตุ้นเศรษฐกิจ ทบทวนโครงการกระตุ้นเศรษฐกิจรับมือเศรษฐกิจโลก ย้ำรอบคอบยึดตามกฎหมาย ฟื้นเศรษฐกิจไทยระยะยาว


วันจันทร์ที่ 19 พฤษภาคม 2568
19/05/2568
พิมพ์
นายกรัฐมนตรี ประชุม คกก.นโยบายโครงการกระตุ้นเศรษฐกิจ ทบทวนโครงการกระตุ้นเศรษฐกิจรับมือเศรษฐกิจโลก ย้ำรอบคอบยึดตามกฎหมาย ฟื้นเศรษฐกิจไทยระยะยาว
นายกรัฐมนตรี ประชุม คกก.นโยบายโครงการกระตุ้นเศรษฐกิจ ทบทวนโครงการกระตุ้นเศรษฐกิจรับมือเศรษฐกิจโลก ย้ำรอบคอบยึดตามกฎหมาย ฟื้นเศรษฐกิจไทยระยะยาว
วันนี้ (19 พฤษภาคม 2568) เวลา 15.30 น. ณ ตึกภักดีบดินทร์ ทำเนียบรัฐบาล นางสาวแพทองธาร ชินวัตร   นายกรัฐมนตรี เป็นประธานการประชุมคณะกรรมการนโยบายโครงการกระตุ้นเศรษฐกิจ ครั้งที่ 2/2568 โดยมี นายภูมิธรรม เวชยชัย รองนายกรัฐมนตรี และรัฐมนตรีว่าการกระทรวงกลาโหม นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม นายชูศักดิ์ ศิรินิล รัฐมนตรีประจำสำนักนายกรัฐมนตรี นางสาวจิราพร สินธุไพร รัฐมนตรีประจำสำนักนายกรัฐมนตรี นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง นายเผ่าภูมิ โรจนสกุล รัฐมนตรีช่วยว่าการกระทรวงการคลัง  หัวหน้าส่วนราชการระดับปลัดกระทรวงหรือเทียบเท่า พร้อมด้วยผู้แทนหน่วยงานที่เกี่ยวข้องเข้าร่วม
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรี กล่าวก่อนการประชุมว่า สถานการณ์เศรษฐกิจโลกปัจจุบันอยู่ในภาวะผันผวน เนื่องจากสงครามการค้าและการประกาศนโยบายจัดเก็บภาษีศุลกากรตอบโต้ (Reciprocal Tariff) ของประเทศมหาอำนาจ ซึ่งส่งผลกระทบต่อประเทศต่างๆ ที่เป็นคู่ค้า รวมถึงประเทศไทย ทำให้ประชาชนได้รับผลกระทบมีรายได้ในภาพรวมที่ลดลง โดยเฉพาะในภาคการส่งออกของไทย และภาคธุรกิจที่ต้องพึ่งพาตลาดจากต่างประเทศ ประกอบกับการจัดเก็บภาษีรายได้ของรัฐบาลคาดว่าจะต่ำกว่าเป้าหมาย จึงจำเป็นต้องทบทวนแผนงานและโครงการต่างๆ ของรัฐบาล รวมถึงต้องเร่งปรับปรุงโครงสร้างทางเศรษฐกิจ โดยให้ความสำคัญกับการสร้างการเติบโตของเศรษฐกิจในระยะยาวให้มากขึ้น  สร้างความเข้มแข็งให้กับเศรษฐกิจฐานรากและผู้ประกอบการ SMEs
“การประชุมคณะกรรมการนโยบาย โครงการกระตุ้นเศรษฐกิจ ครั้งที่2/2568  เพื่อร่วมกันคิดและเสนอแผนการขับเคลื่อนเศรษฐกิจให้สอดคล้องกับสถานการณ์เศรษฐกิจในปัจจุบัน ขอให้ทุกฝ่ายพิจารณาอย่างรอบคอบ เพื่อให้ขับเคลื่อนเศรษฐกิจอย่างเต็มที่และที่สำคัญต้องปฏิบัติตามกฎหมายอย่างเคร่งครัด” นายกรัฐมนตรี กล่าว
โดยที่ประชุมได้พิจารณาเห็นชอบแผนการขับเคลื่อนเศรษฐกิจภายใต้กรอบวงเงิน 157,000 ล้านบาท โดยเห็นชอบ
1) ทบทวนการใช้จ่ายงบประมาณรายจ่ายประจำปีงบประมาณ พ.ศ. 2568 งบกลาง รายการค่าใช้จ่ายเพื่อการกระตุ้นเศรษฐกิจและสร้างความเข้มแข็งของระบบเศรษฐกิจ ให้สอดคล้องกับสถานการณ์เศรษฐกิจในปัจจุบัน โดยแบ่งเป็น 4 ด้าน ได้แก่ 1) ด้านน้ำและคมนาคม 2) ด้านท่องเที่ยว 3) ด้านการลดผลกระทบส่งออก/เพิ่มผลิตภาพ และ 4) ด้านเศรษฐกิจชุมชนและอื่น ๆ
2) เห็นชอบ “แผนการขับเคลื่อนเศรษฐกิจภายใต้กรอบวงเงิน 157,000 ล้านบาท” โดยใช้จ่ายจากงบประมาณรายจ่ายประจำปีงบประมาณ พ.ศ. 2568 งบกลาง รายการค่าใช้จ่ายเพื่อการกระตุ้นเศรษฐกิจและสร้างความเข้มแข็งของระบบเศรษฐกิจ และมอบหมายให้กระทรวงการคลังนำเสนอแผนการขับเคลื่อนฯ ต่อคณะรัฐมนตรีโดยเร็ว
3) เห็นชอบให้แต่งตั้ง “อนุกรรมการกำกับและติดตามผลการดำเนินงานตามแผนขับเคลื่อนเศรษฐกิจ”
4) เห็นชอบ “แบบฟอร์มการพิจารณาโครงการตามแผนการกระตุ้นเศรษฐกิจ 2568”
5) ที่ประชุมเห็นชอบ “กรอบระยะเวลาและขั้นตอนการดำเนินการ (เบื้องต้น)” เพื่อดำเนินการตามแผนการกระตุ้นเศรษฐกิจภายใต้กรอบวงเงิน 157,000 ล้านบาท ให้สอดคล้องกับการใช้จ่ายงบกลาง รายการค่าใช้จ่ายเพื่อการกระตุ้นเศรษฐกิจและสร้างความเข้มแข็งของระบบเศรษฐกิจ เพื่อให้สามารถดำเนินการได้ทันภายในปีงบประมาณ 2568
และ 6) มอบหมายให้คณะอนุกรรมการกลั่นกรองฯ พิจารณาข้อเสนอโครงการ

ที่มา : https://www.thaigov.go.th/news/contents/details/96542