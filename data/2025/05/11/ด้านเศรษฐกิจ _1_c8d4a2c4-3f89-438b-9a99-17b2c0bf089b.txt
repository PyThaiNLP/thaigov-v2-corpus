รัฐบาลไทย-ข่าวทำเนียบรัฐบาล-รมช.อัครา เร่งพัฒนาลุ่มน้ำอิงตอนบน นำร่องใช้โซล่าเซลล์กระจายระบบน้ำสู่แปลงเกษตรกร 


วันเสาร์ที่ 10 พฤษภาคม 2568
รมช.อัครา เร่งพัฒนาลุ่มน้ำอิงตอนบน นำร่องใช้โซล่าเซลล์กระจายระบบน้ำสู่แปลงเกษตรกร
รมช.อัครา เร่งพัฒนาลุ่มน้ำอิงตอนบน นำร่องใช้โซล่าเซลล์กระจายระบบน้ำสู่แปลงเกษตรกร เพิ่มรายได้เกษตรกรพะเยาอย่างยั่งยืน
นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ ลงพื้นที่ตรวจราชการติดตามผลบริหารจัดการที่ดินเชิงลุ่มน้ำด้วยระบบอนุรักษ์ดินและน้ำเชิงรุก เพิ่มประสิทธิภาพการใช้ที่ดินให้เหมาะสม ลุ่มน้ำอิงตอนบน โดยมี ผู้บริหารกระทรวงเกษตรและสหกรณ์ และเจ้าหน้าที่ที่เกี่ยวข้อง เข้าร่วม ณ ที่ว่าการอำเภอแม่ใจ ต.ศรีถ้อย อ.แม่ใจ จ.พะเยา ซึ่งโครงการดังกล่าว มีวัตถุประสงค์เพื่อฟื้นฟูและอนุรักษ์ทรัพยากรดินให้กลับมามีความอุดมสมบูรณ์ และเพิ่มประสิทธิภาพการบริการจัดการแหล่งน้ำให้ใช้ได้ตลอดปี อีกทั้งเป็นการส่งเสริมองค์ความรู้ทักษะการใช้เทคโนโลยีอนุรักษ์ดินและน้ำให้เป็นมิตรต่อสิ่งแวดล้อม รวมถึงใช้นโยบายตลาดนำ นวัตกรรมเสริม เพิ่มรายได้ของรัฐบาล ให้เกษตรกรนำมาปรับใช้ให้เกิดรายได้กับชุมชน ซึ่งปัจจุบันมีเกษตรกรสนใจลงทะเบียนเข้าร่วมโครงการประมาณ 600 ราย ทั้งนี้ รัฐมนตรีช่วยว่าการกระทรวงเกษตรและสหกรณ์ เห็นความสำคัญในการพัฒนาลุ่มน้ำอิงตอนบน ที่เป็นป่าต้นน้ำของกว๊านพะเยาที่มีขนาดพื้นที่ 563,904 ไร่ ครอบคลุมทั้ง 19 ตำบลของอำเภอแม่ใจ 6 ตำบล และอำเภอเมืองพะเยา 13 ตำบล โดยมอบหมายกรมพัฒนาที่ดินและกรมชลประทานร่วมกันวางแนวทางการจัดการระบบน้ำกระจายถึงแปลงนาเกษตรกรผ่านระบบโซล่าเซลล์ ทั้งนี้ ให้จังหวัดพะเยาเป็นจังหวัดนำร่องในการใช้ระบบดังกล่าว เพื่อพัฒนาพื้นที่ภาคเหนือของประเทศไทยให้เกิดความมั่นคงทางอาหารอย่างยั่งยืน ต่อมา รมช.อัครา ได้ลงพื้นที่ติดตามผลการดำเนินงานของศูนย์เรียนรู้ทันสมัยด้านการเกษตรหนองเล็งทราย อ.แม่ใจ จ.พะเยา ซึ่งจะเป็นศูนย์การเรียนรู้ด้านเกษตรที่จะบูรณาการทุกหน่วยงานภายใต้สังกัดกระทรวงเกษตรและสหกรณ์ เพื่อสร้างองค์ความรู้และพัฒนาเกษตรกรให้ใช้เทคโนโลยีดิจิทัลดูแลพื้นที่เกษตรด้วยความแม่นยำ ซึ่งจะสามารถช่วยเกษตรกรลดต้นทุน และสามารถสร้างผลผลิตที่มีประสิทธิภาพ สร้างรายได้ให้เกษตรกรอย่างมั่นคงต่อไป

ที่มา : https://www.thaigov.go.th/news/contents/details/96266