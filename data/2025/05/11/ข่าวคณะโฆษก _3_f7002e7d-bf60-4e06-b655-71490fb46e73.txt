รัฐบาลไทย-ข่าวทำเนียบรัฐบาล-สัญญาณบวก! ไทยยังครองอันดับต้นๆ จุดหมายยอดนิยมนักท่องเที่ยวจีน รัฐบาลเดินหน้าเพิ่มความมั่นใจนักท่องเที่ยวในทุกมิติ


วันอาทิตย์ที่ 11 พฤษภาคม 2568
11/05/2568
พิมพ์
สัญญาณบวก! ไทยยังครองอันดับต้นๆ จุดหมายยอดนิยมนักท่องเที่ยวจีน รัฐบาลเดินหน้าเพิ่มความมั่นใจนักท่องเที่ยวในทุกมิติ
สัญญาณบวก! ไทยยังครองอันดับต้นๆ จุดหมายยอดนิยมนักท่องเที่ยวจีน รัฐบาลเดินหน้าเพิ่มความมั่นใจนักท่องเที่ยวในทุกมิติ
วันอาทิตย์ที่ 11 พฤษภาคม 2568 เวลา 08.30 น.  นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า ข้อมูลล่าสุดจาก Alipay และแอปพลิเคชันในเครือ Alipay+ ระบุว่า “ประเทศไทย” ยังคงครองตำแหน่งท็อป 5 จุดหมายปลายทางยอดนิยม ของนักท่องเที่ยวจีนในช่วงวันหยุดยาว วันแรงงาน และเทศกาล Golden Week ที่ผ่านมา โดยจุดหมายปลายทางยอดนิยมของชาวจีน ได้แก่ ฮ่องกง ญี่ปุ่น มาเก๊า เกาหลีใต้ ไทย มาเลเซีย สิงคโปร์ ฝรั่งเศส แคนาดา และอิตาลี ทั้งนี้ ความนิยมของประเทศไทยเกิดจากปัจจัยหลายด้าน ทั้งระบบการชำระเงินผ่าน Alipay ที่รองรับนักท่องเที่ยวจีนได้อย่างสะดวกสบาย ครอบคลุมทั้งร้านอาหาร โรงแรม ห้างสรรพสินค้า และระบบขนส่ง
อีกทั้งยังมีความหลากหลายของแหล่งท่องเที่ยว วัฒนธรรมที่น่าประทับใจ และการต้อนรับอย่างอบอุ่นของคนไทย ซึ่งสอดคล้องกับยุทธศาสตร์ของรัฐบาลในการส่งเสริมอุตสาหกรรมท่องเที่ยวอย่างยั่งยืน ข้อมูลจากกระทรวงการท่องเที่ยวและกีฬา ระบุว่าในไตรมาสแรกของปี 2568 (2025) ประเทศไทยต้อนรับนักท่องเที่ยวต่างชาติแล้วกว่า 9.5 ล้านคน (9,549,004 คน) โดย “จีน” ยังคงเป็นประเทศต้นทางอันดับหนึ่ง มีจำนวนนักท่องเที่ยวเดินทางเข้าไทย 1,331,434 คน รองลงมาคือ มาเลเซีย 1,153,496 คน รัสเซีย 722,202 คน อินเดีย 543,770 คน เกาหลีใต้ 497,930 คน เยอรมนี 341,242 คน สหราชอาณาจักร 335,116 คน สหรัฐอเมริกา 320,631 คน ญี่ปุ่น 316,744 คน และฝรั่งเศส 315,116 คน ตามลำดับ
อย่างไรก็ตาม เพื่อรักษาความเชื่อมั่นและเพิ่มความประทับใจของนักท่องเที่ยว รัฐบาลเตรียมจัดกิจกรรมพิเศษ “Sawasdee Ni Hao” ในวันที่ 29 พฤษภาคม 2568 เพื่อเชิญผู้ประกอบการและสื่อมวลชนจากจีนมาเยือนประเทศไทยและสัมผัสประสบการณ์จริง อันเป็นการกระชับความสัมพันธ์เชิงวัฒนธรรมและส่งเสริมการท่องเที่ยวอย่างเป็นรูปธรรม
“รัฐบาลมุ่งมั่นในการยกระดับคุณภาพการท่องเที่ยวไทยในทุกมิติ ทั้งด้านความปลอดภัย การอำนวยความสะดวก และการยกระดับบริการให้ทันสมัย เพื่อให้ประเทศไทยยังคงเป็นจุดหมายปลายทางอันดับต้น ๆ ของโลก และสร้างความประทับใจให้กับนักท่องเที่ยวอย่างต่อเนื่อง” นางสาว ศศิกานต์ระบุ

ที่มา : https://www.thaigov.go.th/news/contents/details/96270