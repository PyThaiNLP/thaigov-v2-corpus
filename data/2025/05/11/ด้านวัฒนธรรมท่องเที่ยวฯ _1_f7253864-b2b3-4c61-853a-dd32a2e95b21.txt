รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา เปิดการแข่งขันจักรยานโรดเรซชิงแชมป์ประเทศไทย สนามที่ 3 “คิงส์ภูมิพล” ณ จังหวัดสระแก้ว


วันอาทิตย์ที่ 11 พฤษภาคม 2568
รมว.ท่องเที่ยวและกีฬา เปิดการแข่งขันจักรยานโรดเรซชิงแชมป์ประเทศไทย สนามที่ 3 “คิงส์ภูมิพล” ณ จังหวัดสระแก้ว
รมว.ท่องเที่ยวและกีฬา เปิดการแข่งขันจักรยานโรดเรซชิงแชมป์ประเทศไทย สนามที่ 3 “คิงส์ภูมิพล” ณ จังหวัดสระแก้ว
วันที่ 11 พฤษภาคม 2568 เวลา 07.20 น. ณ นิคมอุตสาหกรรมสระแก้ว อำเภออรัญประเทศ จังหวัดสระแก้ว นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานในพิธีเปิดการแข่งขันจักรยานประเภทถนน (โรดเรซ) ชิงแชมป์ประเทศไทย ชิงถ้วยพระราชทาน “คิงส์ภูมิพล” สนามที่ 3 ประจำปี 2568 โดยมี พลเอก เดชา เหมกระศรี รองประธานคณะกรรมการโอลิมปิกแห่งประเทศไทยฯ รองประธานสมาพันธ์จักรยานแห่งเอเชีย และนายกสมาคมกีฬาจักรยานแห่งประเทศไทยฯ พร้อมด้วย นายอำเภออรัญประเทศ คณะกรรมการจัดการแข่งขัน หัวหน้าส่วนราชการ นักกีฬา และสื่อมวลชนเข้าร่วมงานอย่างคึกคัก
นายสรวงศ์ เทียนทอง กล่าวว่า การจัดการแข่งขันจักรยานในครั้งนี้ ไม่เพียงแต่เป็นการเฟ้นหานักกีฬาฝีมือดีระดับประเทศ แต่ยังเป็นกลไกสำคัญในการกระตุ้นเศรษฐกิจของจังหวัดสระแก้ว ซึ่งเป็นเมืองที่มีศักยภาพด้านการท่องเที่ยวทั้งทางธรรมชาติ ประวัติศาสตร์ และวัฒนธรรม โดยผู้ที่เดินทางมาร่วมแข่งขันและเชียร์การแข่งขันจะได้สัมผัสกับเสน่ห์ของจังหวัดอย่างครบถ้วน
รัฐมนตรีว่าการกระทรวงการท่องเที่ยวและกีฬา ยังกล่าวเพิ่มเติมถึงการนำนโยบายด้านกีฬาสีเขียวมาบูรณาการกับการแข่งขัน ภายใต้โครงการ “TCA GREEN CYCLING” ซึ่งมุ่งเน้นการใช้ทรัพยากรที่เป็นมิตรต่อสิ่งแวดล้อม การลดมลพิษทางอากาศ และช่วยลดภาวะโลกร้อน ถือเป็นแบบอย่างที่ดีของการพัฒนากีฬาไปพร้อมกับการอนุรักษ์สิ่งแวดล้อม ซึ่งเป็นประโยชน์ต่อทั้งประชาชนในพื้นที่และภาพลักษณ์ด้านการจัดการแข่งขันกีฬาอย่างยั่งยืนของประเทศไทย
การแข่งขันครั้งนี้สะท้อนถึงศักยภาพของประเทศไทยในการเป็นเจ้าภาพจัดการแข่งขันกีฬาระดับชาติควบคู่กับการส่งเสริมการท่องเที่ยวในพื้นที่ได้อย่างกลมกลืนและมีประสิทธิภาพ

ที่มา : https://www.thaigov.go.th/news/contents/details/96275