รัฐบาลไทย-ข่าวทำเนียบรัฐบาล-รัฐบาลยืนยันยังคุมโควิด! ได้หลังตัวเลขลดต่อเนื่อง พร้อมขอความร่วมมือร่วมกันปฏิบัติตามมาตรการป้องกันโรคอย่างเคร่งครัดสกัดการแพร่เชื้อ 


วันอาทิตย์ที่ 11 พฤษภาคม 2568
11/05/2568
พิมพ์
รัฐบาลยืนยันยังคุมโควิด! ได้หลังตัวเลขลดต่อเนื่อง พร้อมขอความร่วมมือร่วมกันปฏิบัติตามมาตรการป้องกันโรคอย่างเคร่งครัดสกัดการแพร่เชื้อ
รัฐบาลยืนยันยังคุมโควิด! ได้หลังตัวเลขลดต่อเนื่อง พร้อมขอความร่วมมือร่วมกันปฏิบัติตามมาตรการป้องกันโรคอย่างเคร่งครัดสกัดการแพร่เชื้อ
วันอาทิตย์ที่ 11 พฤษภาคม 2568 เวลา 09.15 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า จากข้อมูลของกระทรวงสาธารณสุข ขณะนี้ สถานการณ์การแพร่ระบาดของโรคโควิด-19 ในประเทศไทยมีแนวโน้มลดลงอย่างต่อเนื่อง โดยในสัปดาห์ที่ 19 (ระหว่างวันที่ 4–10 พฤษภาคม 2568) พบผู้ติดเชื้อรายใหม่จำนวน 12,543 ราย ลดลงจากสัปดาห์ก่อนหน้าที่มีจำนวน 14,349 ราย
ทั้งนี้ ตั้งแต่วันที่ 1 มกราคม ถึง 8 พฤษภาคม 2568 ประเทศไทยมีผู้ป่วยสะสม 41,197 ราย และเสียชีวิตสะสม 15 ราย ซึ่งถือว่าต่ำกว่าช่วงเวลาเดียวกันในปี 2567 ที่มีผู้ป่วยสะสมกว่า 700,000 ราย อย่างไรก็ตาม ปัจจุบันโรคโควิด-19 ได้กลายเป็นโรคประจำถิ่นที่สามารถพบผู้ป่วยได้ตลอดทั้งปี โดยเฉพาะในช่วงฤดูฝน และช่วงเปิดภาคเรียนที่มีการรวมกลุ่มของประชาชนจำนวนมาก จึงขอให้ประชาชนปฏิบัติตามมาตรการป้องกันโรคอย่างเคร่งครัด สำหรับคำแนะนำในการดูแลสุขภาพเพื่อป้องกันโรคโควิด-19 มีดังนี้
1. หมั่นล้างมือด้วยสบู่และน้ำสะอาด หรือใช้เจลแอลกอฮอล์เข้มข้นอย่างน้อย 70%
2. สวมหน้ากากอนามัยเมื่ออยู่ในสถานที่แออัดหรือมีการรวมกลุ่มของคนจำนวนมาก
3. รับประทานอาหารที่ปรุงสุกใหม่และใช้ภาชนะส่วนตัว
4. หากมีอาการสงสัย เช่น ไข้ ไอ เจ็บคอ ให้ตรวจหาเชื้อด้วยชุดตรวจ ATK และแยกตัวจากผู้อื่น
5. หากมีอาการรุนแรง เช่น หายใจลำบาก ให้รีบพบแพทย์ทันที
“รัฐบาลขอยืนยันว่า สถานการณ์โควิด-19 ในประเทศไทยอยู่ในระดับที่สามารถควบคุมได้ และขอความร่วมมือจากประชาชนในการปฏิบัติตามมาตรการป้องกันโรคอย่างเคร่งครัด เพื่อป้องกันการแพร่ระบาดของโรค โดยเฉพาะในกลุ่มเสี่ยง เช่น ผู้สูงอายุ ผู้มีโรคประจำตัว เด็กเล็ก และหญิงตั้งครรภ์ ทั้งนี้ หากมีข้อสงสัยหรือสอบถามข้อมูลเพิ่มเติม สามารถติดต่อสายด่วนกรมควบคุมโรค โทร. 1422 ตลอด 24 ชั่วโมง” นางสาวศศิกานต์ ระบุ

ที่มา : https://www.thaigov.go.th/news/contents/details/96273