รัฐบาลไทย-ข่าวทำเนียบรัฐบาล-ข่าวดี…รัฐบาลเตรียมจัดเพิ่มอีกกว่า 7,200 ทุนสำหรับน้องๆ นักเรียน นักศึกษา เรียนต่อทั้งในและต่างประเทศ อังคารนี้เตรียมชงครม.


วันอาทิตย์ที่ 11 พฤษภาคม 2568
11/05/2568
พิมพ์
ข่าวดี…รัฐบาลเตรียมจัดเพิ่มอีกกว่า 7,200 ทุนสำหรับน้องๆ นักเรียน นักศึกษา เรียนต่อทั้งในและต่างประเทศ อังคารนี้เตรียมชงครม.
ของบ 4.5 พันล้านบาท สำหรับโครงการ ODOS เฟสใหม่ ให้ทุน นร. - นศ. 3 ประเภท กระจายโอกาสทางการศึกษาให้น้องๆ เดินหน้าพัฒนากำลังคน ด้านวิทยาศาสตร์และเทคโนโลยี ตามนโยบายของนายกรัฐมนตรีที่อยากให้เด็กไทยมีศักยภาพไม่แพ้ชาติใดในโลก
วันอาทิตย์ที่ 11 พฤษภาคม 2568 เวลา 08.20 น.  นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า คณะกรรมการอำนวยการโครงการทุนการศึกษาเพื่อขยายโอกาสและพัฒนาประเทศ (Outstanding Development Opportunity Scholarship : ODOS) หรือ คกก. อำนวยการโครงการ ODOS เตรียมเสนอคณะรัฐมนตรีพิจารณาให้ความเห็นชอบแนวทางการดำเนินโครงการทุนการศึกษาเพื่อขยายโอกาสและพัฒนาประเทศ (โครงการ ODOS) โดยหน่วยงานที่เกี่ยวข้อง ได้จัดทำข้อเสนอแนวทางการดำเนินโครงการฯ และคณะกรรมการอำนวยการโครงการ ODOS เห็นชอบแล้ว ซึ่งแนวทางการดำเนินโครงการฯ เป็นการให้ทุนการศึกษาต่อในระดับ ม. ปลาย หรือระดับ ปวช.ต่อเนื่องถึงระดับ ปวส. และ/หรือระดับปริญญาตรี ในประเทศและต่างประเทศ
สำหรับคุณสมบัตินักเรียนที่จะได้รับทุนดังกล่าว ต้องเป็นผู้มีผลการเรียนดี มีความประพฤติดี มีศักยภาพแต่ขาดแคลนโอกาส โดยเป้าหมายผู้ได้รับทุน จำนวน 4,800 คน (7,200 ทุน) และจะต้องศึกษาในสาขาที่สอดคล้องกับความต้องการของประเทศ อาทิด้านวิทยาศาสตร์และเทคโนโลยี (สาขาวิชา STEM) ทั้งนี้ โครงการ ODOS จะใช้งบประมาณราว 4,500 ล้านบาท มีระยะเวลาดำเนินโครงการตั้งแต่ปีงบประมาณ 2568 - 2576 โดยแบ่งทุนออกเป็น 3 ประเภท จำนวน7,200 ทุน ประกอบด้วย
1) ทุนการศึกษาระดับ ม. ปลาย และปวช. ในประเทศเป็นทุนให้เปล่า 4,800 ทุน วงเงิน 990.14 ล้านบาท
2) ทุนการศึกษาระดับ ปวส. และระดับ ป.ตรี ในต่างประเทศ จำนวน 200 ทุน วงเงิน 2,609.31 ล้านบาท (ศึกษาต่อในสหรัฐอเมริกา (60 ทุน) สหราชอาณาจักร (50 ทุน) และออสเตรเลีย (90)) (เป็นทุนการศึกษาต่อเนื่องจากทุนประเภทที่ 1)) ทั้งนี้ เมื่อสำเร็จการศึกษาจะต้องทำงานในไทย โดยเลือกปฏิบัติงานในหน่วยงานของรัฐหรือเอกชน เน้นให้ปฏิบัติงานในภูมิภาคเป็นลำดับแรก
3) ทุนการศึกษาระดับ ป.ตรี ในประเทศ (เป็นทุนการศึกษาต่อเนื่องจากทุนประเภทที่ 1) จำนวน 2,200 ทุน วงเงิน 1,000 ล้านบาท เมื่อสำเร็จการศึกษาจะต้องทำงานในไทย ทั้งในหน่วยงานภาครัฐและภาคเอกชนตามความประสงค์
นายจิรายุ กล่าวต่อไปว่า การของบประมาณดังกล่าว เป็นการขอรับการสนับสนุนเงินนอกงบประมาณฯ จากแหล่งทุนต่าง ๆ เช่น โครงการสลากการกุศล (ครม. ได้มีมติ 29 เม.ย. 68) เห็นชอบโครงการสลากการกุศล โดยให้มีการออกสลากการกุศลเพื่อสนับสนุนโครงการที่ผ่านการกลั่นกรองจากคณะกรรมการพิจารณาโครงการสลากการกุศล ซึ่งรวมถึงโครงการ ODOS ที่เสนอในครั้งนี้ด้วย
"รัฐบาลภายใต้การนำของนางสาวแพทองธาร ชินวัตร นายกรัฐมนตรี มุ่งให้โครงการ ODOS สร้างโอกาส ช่วยลดความเหลื่อมล้ำในการเข้าถึงการศึกษา และเป็นการส่งเสริมการพัฒนากำลังคน ให้มีทักษะวิทยาศาสตร์เทคโนโลยี การคิดวิเคราะห์อย่างมีเหตุผล มีความสามารถในการแข่งขันเพิ่มขึ้น สามารถต่อยอดจากอุตสาหกรรมเดิม ส่งเสริมโอกาสในอุตสาหกรรมแห่งอนาคตได้ ซึ่งจะเป็นผลให้การพัฒนาประเทศมีความต่อเนื่องและยั่งยืน สอดคล้องกับสถานการณ์โลก และเป็นความมุ่งมั่นของรัฐบาลที่จะทำให้ เด็ก และเยาวชนของไทย มีศักยภาพที่ไม่แพ้ชาติใดในโลก " นายจิรายุ กล่าว

ที่มา : https://www.thaigov.go.th/news/contents/details/96269