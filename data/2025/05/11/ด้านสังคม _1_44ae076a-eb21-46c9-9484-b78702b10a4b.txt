รัฐบาลไทย-ข่าวทำเนียบรัฐบาล-ดีอี เตือนภัย “โจรออนไลน์” สร้างบัญชีโซเชียลมีเดียปลอม “ธ.ออมสิน” ระวังหลอกดูดเงิน-ข้อมูลส่วนบุคคล


วันอาทิตย์ที่ 11 พฤษภาคม 2568
ดีอี เตือนภัย “โจรออนไลน์” สร้างบัญชีโซเชียลมีเดียปลอม “ธ.ออมสิน” ระวังหลอกดูดเงิน-ข้อมูลส่วนบุคคล
ดีอี เตือนภัย “โจรออนไลน์” สร้างบัญชีโซเชียลมีเดียปลอม “ธ.ออมสิน” ระวังหลอกดูดเงิน-ข้อมูลส่วนบุคคล
กระทรวงดิจิทัลเพื่อเศรษฐกิจและสังคม (ดีอี) ตรวจพบข่าวปลอมรายสัปดาห์ที่เกี่ยวข้องกับอาชญากรรมออนไลน์ ซึ่งประชาชนให้ความสนใจสูงสุดอันดับที่ 1 เรื่อง “ธนาคารออมสิน เสนอสินเชื่อเงินกู้ ผ่านบัญชีไลน์ ฝ่ายบริการ GSB” รองลงมาคือเรื่อง “ออมสิน เปิดให้กู้ยืมผ่านเพจเฟซบุ๊ก สินเชื่อสำหรับผู้ประกอบธุรกิจ” โดยขอให้ประชาชน อย่าหลงเชื่อข่าวปลอม เลือกเชื่อ-แชร์ ข้อมูลที่เป็นประโยชน์ หวั่นสร้างความสูญเสียทั้งข้อมูลส่วนบุคคล ทรัพย์สิน และอาจส่งผลกระทบต่อประชาชนในสังคมเป็นวงกว้าง
นายเวทางค์ พ่วงทรัพย์ เลขาธิการคณะกรรมการดิจิทัลเพื่อเศรษฐกิจและสังคมแห่งชาติ (BDE) ในฐานะโฆษกกระทรวงดิจิทัลเพื่อเศรษฐกิจและสังคม (ดีอี) กล่าวถึงผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 2 – 8 พฤษภาคม 2568 พบข้อความที่เข้ามาทั้งหมด 822,280 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 670 ข้อความ
สำหรับช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 652 ข้อความ ตามมาด้วยการแจ้งเบาะแสผ่าน Line Official จำนวน 18 ข้อความ รวมเรื่องที่ต้องดำเนินการตรวจสอบทั้งหมด 202 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 90 เรื่อง โดยในจำนวนนี้เป็นข่าวปลอมเกี่ยวกับอาชญากรรมออนไลน์ที่ได้รับความสนใจจากประชาชนมากที่สุด 10 อันดับ ได้แก่
อันดับที่ 1 : เรื่อง ธนาคารออมสิน เสนอสินเชื่อเงินกู้ ผ่านบัญชีไลน์ ฝ่ายบริการ GSB
อันดับที่ 2 : เรื่อง ออมสิน เปิดให้กู้ยืมผ่านเพจเฟซบุ๊ก "สินเชื่อสำหรับผู้ประกอบธุรกิจ"
อันดับที่ 3 : เรื่อง ธ.ก.ส. ปล่อยกู้สินเชื่อผ่าน Tiktok bankonline16
อันดับที่ 4 : เรื่อง ออมสินเปิดลงทะเบียนขอสินเชื่อออนไลน์ อนุมัติไวใน 1 ชั่วโมง ผ่านเพจ LEASE it PCL 365
อันดับที่ 5 : เรื่อง ปปง. เปิดเพจ TekCrop เตรียมคืนเงินเหยื่อจากแก๊งคอลเซ็นเตอร์
อันดับที่ 6 : เรื่อง กรุงไทยปล่อยกู้เงินฉุกเฉินอนุมัติภายใน 20 นาที ผ่านไลน์ @167zzwwg
อันดับที่ 7 : เรื่อง ธ.ออมสิน เปิดช่อง TikTok ใหม่ ชื่อ oonsasxsicu ให้ติดต่อขอสินเชื่อ
อันดับที่ 8 : เรื่อง ธ.กรุงไทย เชิญชวนเข้าร่วมกลุ่มไลน์ เพื่อรับข้อมูลของตลาดหุ้น
อันดับที่ 9 : เรื่อง กระทรวงคมนาคม เปิดบัญชี TikTok ชื่อ ministry_of_transport391
อันดับที่ 10 : เรื่อง SET เปิดคอร์สเรียนฟรี 5 หลักสูตร ผ่านเพจ YicvaS dd
“เมื่อพิจารณาจากข่าวปลอมที่ประชาชนสนใจมากที่สุด จาก 10 อันดับข้างต้น พบว่าเป็นข่าวการให้บริการสินเชื่อของ ธ.ออมสิน ธ.ก.ส. และ ธ.กรุงไทย รวมทั้งการเปิดช่องทางให้ความช่วยเหลือประชาชนของหน่วยงานต่างๆ ซึ่งอาจทำให้ประชาชนที่สนใจเกิดความเข้าใจผิด มีผลกระทบต่อทั้งตัวบุคคลที่เชื่อและแชร์ข้อมูลส่งต่อกันไปเป็นวงกว้าง เกิดความสับสน โดยประชาชนอาจตกเป็นเหยื่อของมิจฉาชีพ สร้างความเสียหายทั้งทรัพย์สินและข้อมูลส่วนบุคคลได้” นายเวทางค์ กล่าว
สำหรับอันดับ 1 เรื่อง “ธนาคารออมสิน เสนอสินเชื่อเงินกู้ ผ่านบัญชีไลน์ ฝ่ายบริการ GSB” กระทรวงดีอี ได้ประสานงานร่วมกับ ธนาคารออมสิน กระทรวงการคลัง ตรวจสอบพบว่าเป็นข้อมูลเท็จ โดยขอชี้แจงว่า บัญชีไลน์ ชื่อ “ฝ่ายบริการ GSB” ไม่ใช่บัญชี Line ของธนาคารออมสิน และธนาคารไม่มีนโยบายปล่อยสินเชื่อผ่านผ่านบัญชี Line หรือเพจ Facebook โดยธนาคารไม่มีส่วนเกี่ยวข้องใดๆทั้งสิ้น ซึ่งการกระทำดังกล่าวเป็นการกระทำของมิจฉาชีพที่ได้นำโลโก้และชื่อของธนาคารออมสินไปใช้โดยไม่ได้รับอนุญาตเพื่อใช้หลอกลวงประชาชน
ทั้งนี้ทางธนาคารขอเตือนประชาชน อย่าหลงเชื่อ กดลิงก์ ทักไลน์ หรือแชท กับเพจดังกล่าว เพื่อป้องกันการตกเป็นเหยื่อของมิจฉาชีพ หากมีข้อสงสัยหรือต้องการสอบถามข้อมูลเพิ่มเติมสามารถติดต่อได้ที่ โทร. 02 299 8000
อย่างไรก็ตาม ดีอี มีความห่วงใยประชาชน เรื่องความตระหนักรู้เท่าทันข่าวปลอมที่ถูกแพร่กระจายบนสื่อออนไลน์ โซเชียล ซึ่งหากขาดความรู้เท่าทัน ส่งต่อข้อมูลข่าวปลอม ทำให้เกิดการหลงเชื่อ สร้างความเข้าใจที่คลาดเคลื่อน สร้างความเสียหายต่อทรัพย์สิน หรือข้อมูลส่วนบุคคล และอาจส่งผลกระทบต่อประชาชนในสังคมเป็นวงกว้าง ดังนั้นจึงควรตรวจสอบข้อเท็จจริงของข่าวหรือลิงก์เว็บไซต์ให้แน่ชัด
สามารถแจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.)
|  Line ID: @antifakenewscenter | เว็บไซต์ www.antifakenewscenter.com
--------------------------------------------------------------------------------------

ที่มา : https://www.thaigov.go.th/news/contents/details/96274