รัฐบาลไทย-ข่าวทำเนียบรัฐบาล-’จิราพร‘ มอบใบประกาศค่ายเยาวชนกรมประชาสัมพันธ์ ‘NEW(S) GEN LEADER CAMP’ ชี้ คนรุ่นใหม่คือพลัง แนะใช้สื่ออย่างสร้างสรรค์เพื่อขับเคลื่อนสังคม


วันเสาร์ที่ 10 พฤษภาคม 2568
10/05/2568
พิมพ์
’จิราพร‘ มอบใบประกาศค่ายเยาวชนกรมประชาสัมพันธ์ ‘NEW(S) GEN LEADER CAMP’ ชี้ คนรุ่นใหม่คือพลัง แนะใช้สื่ออย่างสร้างสรรค์เพื่อขับเคลื่อนสังคม
’จิราพร‘ มอบใบประกาศค่ายเยาวชนกรมประชาสัมพันธ์ ‘NEW(S) GEN LEADER CAMP’ ชี้ คนรุ่นใหม่คือพลัง แนะใช้สื่ออย่างสร้างสรรค์เพื่อขับเคลื่อนสังคม
วันนี้ (10 พฤษภาคม 2568) เวลา 14.00 น. ณ สถาบันพัฒนาการประชาสัมพันธ์ กรมประชาสัมพันธ์ นางสาวจิราพร สินธุไพร รัฐมนตรีประจำสำนักนายกรัฐมนตรี เป็นประธานในพิธีปิดและมอบเกียรติบัตรแก่เยาวชนผู้เข้าร่วมโครงการค่ายเยาวชน NEW(S) GEN LEADER CAMP รุ่นที่ 3 โดยมี นางสุดฤทัย เลิศเกษม อธิบดีกรมประชาสัมพันธ์ นางชื่นชีวัน  ลิมป์ธีระกุล รองปลัดสำนักนายกรัฐมนตรี คณะผู้บริหารกรมประชาสัมพันธ์ และเยาวชนจากหลายจังหวัดทั่วประเทศ เข้าร่วม
.
โครงการค่ายเยาวชน NEW(S) GEN LEADER CAMP รุ่นที่ 3 จัดขึ้นระหว่างวันที่ 6-10 พฤษภาคม 2568 โดยสถาบันพัฒนาการประชาสัมพันธ์ กรมประชาสัมพันธ์ เพื่อพัฒนาทักษะด้านการสื่อสารมวลชนและการประชาสัมพันธ์แก่เด็กและเยาวชนระดับชั้นมัธยมศึกษาตอนปลายหรือเทียบเท่า จำนวน 100 คน ให้พร้อมรองรับการสื่อสารในยุคที่มีการเปลี่ยนแปลงอย่างรวดเร็ว โดยนำนวัตกรรมด้าน AI มาประยุกต์ใช้กับการผลิตสื่อดิจิทัลในรูปแบบ Short Form ถ่ายทอดเป็นผลงานในหัวข้อ “Soft Power บ้านฉัน” ที่บอกเล่าเรื่องราว Soft Power ของไทย ในมุมมองของคนรุ่นใหม่ โดยกำหนด 3 พื้นที่สำคัญ คือ 1. วัดพระศรีรัตนศาสดาราม วัดอรุณราชวรารามราชวรมหาวิหาร และวัดพระเชตุพนวิมลมังคลาราม 2. จังหวัดพระนครศรีอยุธยา และ 3. เมืองโบราณ จังหวัดสมุทรปราการ และมีการจัดกลุ่มน้อง ๆ ให้ร่วมศึกษาเรียนรู้และผลิตผลงาน จำนวน 7 ผลงาน นำเสนอต่อคณะกรรมการประกอบด้วย รศ.ดร.วิไลวรรณ  จงวิไลเกษม  นายจิรศักดิ์  ก้อนพรหม นายธนโชติ ดีลี และ นายคณากร  คงประทีป
.
นางสาวจิราพร กล่าวว่า “ปัจจุบันภูมิทัศน์สื่อเปลี่ยนไปอย่างรวดเร็ว ทำให้ยุคนี้ไม่ว่าใครก็สามารถเป็นผู้สื่อข่าว หรือเป็นนักสื่อสารได้ เพียงแค่มีสมาร์ทโฟน กลุ่มผู้ใช้งานโซเชียลมีเดียทั่วไปเป็นผู้สร้างปฏิสัมพันธ์ หรือ Engagement สูง จึงเป็นผู้มีบทบาทที่สำคัญในการขับเคลื่อนประเด็นต่างๆ ของสังคม ซึ่งกรมประชาสัมพันธ์ ให้ความสำคัญกับเยาวชนคนรุ่นใหม่ที่จะเป็นกำลังสำคัญในการขับเคลื่อนอนาคตของประเทศ โดยจัดค่ายนี้เพื่อให้ความรู้พร้อมการลงมือปฏิบัติจริง ส่งเสริมให้มีการใช้สื่ออย่างสร้างสรรค์ เพื่อขับเคลื่อนสังคม นำไปสู่การสร้างเศรษฐกิจที่ดีขึ้น สร้างเสถียรภาพ และสร้างสันติสุขให้กับประเทศ“
.
โอกาสนี้ นางสาวจิราพรได้มอบรางวัลแก่ผลงานสื่อดิจิทัลในรูปแบบ Short Form ยอดเยี่ยม และมอบเกียรติบัตรแก่ผู้เข้ารับการอบรม โดยผลงานทุกชิ้นจะมีการนำเผยแพร่ผ่านทางสถานีโทรทัศน์แห่งประเทศไทย (NBT) ช่วงท้ายข่าววันหยุด เริ่มตั้งแต่วันที่ 1 มิถุนายน 2568 เป็นต้นไป และสื่อ Social media ของกรมประชาสัมพันธ์ทุกช่องทาง

ที่มา : https://www.thaigov.go.th/news/contents/details/96267