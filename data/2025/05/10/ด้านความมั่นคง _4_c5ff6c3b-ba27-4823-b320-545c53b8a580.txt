รัฐบาลไทย-ข่าวทำเนียบรัฐบาล-กรมการจัดหางาน ลุยตรวจย่านลาดพร้าว–พญาไท–ห้วยขวาง ย้ำแรงงานต่างชาติห้ามแย่งอาชีพคนไทย


วันเสาร์ที่ 10 พฤษภาคม 2568
10/05/2568
พิมพ์
กรมการจัดหางาน ลุยตรวจย่านลาดพร้าว–พญาไท–ห้วยขวาง ย้ำแรงงานต่างชาติห้ามแย่งอาชีพคนไทย
นายสมชาย มรกตศรีวรรณ อธิบดีกรมการจัดหางาน เปิดเผยว่า กรมการจัดหางานได้ดำเนินการตามข้อสั่งการของนายพิพัฒน์ รัชกิจประการ รัฐมนตรีว่าการกระทรวงแรงงาน ที่ให้ความสำคัญกับการคุ้มครองโอกาสการมีงานทำของคนไทย และการจัดระเบียบแรงงานต่างด้าวให้ถูกต้องตามกฎหมาย
โดยได้มอบหมายให้เจ้าหน้าที่ชุดปฏิบัติการด้านการตรวจสอบการทำงานของแรงงานต่างชาติ ลงพื้นที่ตรวจสอบสถานประกอบการอย่างต่อเนื่อง เพื่อไม่ให้แรงงานต่างชาติแย่งอาชีพคนไทย และยกระดับมาตรฐานการจ้างงานให้เป็นธรรม
ล่าสุด เมื่อวันที่ 9 พฤษภาคม 2568 ชุดปฏิบัติการ ฯ บูรณาการร่วมกับกองกำกับการสืบสวน กองบังคับการตรวจคนเข้าเมือง 1 สถานีตำรวจนครบาลบางซื่อ สถานีตำรวจนครบาลสุทธิสาร และสถานีตำรวจนครบาลโชคชัย ได้ลงพื้นที่ตรวจสอบสถานประกอบการประเภทนวด สปา ร้านอาหาร และสถานบันเทิง รวมจำนวน 8 แห่ง ในพื้นที่กรุงเทพมหานคร ย่านลาดพร้าว พญาไท และห้วยขวาง ซึ่งจากการตรวจสอบสถานบันเทิงแห่งหนึ่ง หรือที่เรียกโดยทั่วไปว่า บาร์โฮส พบกลุ่มบุคคลลักษณะคล้ายคนต่างชาติหลายรายกำลังนั่งรอลูกค้าเพื่อทำงานผสมเครื่องดื่มและดูแลลูกค้าอยู่ภายในร้าน เจ้าหน้าที่จึงแสดงบัตรเจ้าพนักงานและขอตรวจสอบเอกสารประจำตัว ผลการตรวจสอบพบแรงงานต่างชาติกระทำความผิดรวม 10 ราย แยกเป็น ทำงานโดยไม่มีใบอนุญาตทำงาน จำนวน 1 ราย ทำงานโดยไม่มีใบอนุญาตทำงาน และอยู่ในราชอาณาจักรโดยไม่ได้รับอนุญาต จำนวน 7 ราย ทำงานโดยไม่มีใบอนุญาตทำงาน และอยู่ในราชอาณาจักรโดยการอนุญาตสิ้นสุด จำนวน 2 ราย นอกจากนี้ ยังพบนายจ้างกระทำผิด 1 ราย เจ้าหน้าที่จึงแจ้งข้อกล่าวหาและควบคุมตัวทั้งหมดส่งพนักงานสอบสวนสถานีตำรวจนครบาลโชคชัยเพื่อดำเนินคดีตามกฎหมาย
นายสมชาย กล่าวเพิ่มเติมว่า ตามพระราชกำหนดการบริหารจัดการการทำงานของคนต่างด้าว พ.ศ. 2560 และที่แก้ไขเพิ่มเติม คนต่างด้าวที่ทำงานโดยไม่มีใบอนุญาตทำงานหรือทำงานนอกเหนือจากสิทธิที่ทำได้ มีโทษปรับตั้งแต่ 5,000 – 50,000 บาท และถูกส่งกลับประเทศต้นทาง รวมถึงห้ามขอใบอนุญาตทำงานเป็นเวลา 2 ปี นับตั้งแต่วันที่ได้รับโทษ ขณะที่นายจ้างหรือสถานประกอบการที่รับคนต่างด้าวที่ไม่มีใบอนุญาตทำงานเข้าทำงาน หรือให้คนต่างด้าวทำงานนอกเหนือจากที่มีสิทธิ มีโทษปรับตั้งแต่ 10,000 – 100,000 บาท ต่อคนต่างด้าวที่จ้างหนึ่งคน หากกระทำผิดซ้ำต้องระวางโทษจำคุกไม่เกิน 1 ปี หรือปรับตั้งแต่ 50,000 – 200,000 บาท ต่อคนต่างด้าวที่จ้างหนึ่งคน และห้ามจ้างคนต่างด้าวทำงานเป็นเวลา 3 ปี
“กรมการจัดหางานขอความร่วมมือจากสถานประกอบการปฏิบัติตามกฎหมายเคร่งครัด เพื่อรักษาสิทธิแรงงานไทย และสร้างระบบการจ้างงานที่มีมาตรฐาน หากประชาชนพบเห็นการจ้างแรงงานต่างชาติโดยผิดกฎหมาย สามารถแจ้งเบาะแสหรือร้องทุกข์ได้ที่ กองทะเบียนจัดหางานกลางและคุ้มครองคนหางาน โทร. 02 354 1729 หรือที่สำนักงานจัดหางานกรุงเทพมหานครพื้นที่ 1-10 และสำนักงานจัดหางานจังหวัดทุกจังหวัด หรือสายด่วนกระทรวงแรงงาน โทร. 1506 กด 2 หรือสายด่วนกรมการจัดหางาน 1694 ”อธิบดีกรมการจัดหางาน กล่าว

ที่มา : https://www.thaigov.go.th/news/contents/details/96261