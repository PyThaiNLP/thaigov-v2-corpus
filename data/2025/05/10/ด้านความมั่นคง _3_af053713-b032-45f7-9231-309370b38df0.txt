รัฐบาลไทย-ข่าวทำเนียบรัฐบาล-โฆษกกระทรวงมหาดไทย เชิญชวนประชาชนไปออกเลือกตั้งเทศบาล 11 พ.ค. 68 ส่งเสริมประชาธิปไตยฐานราก กำหนดทิศทางอนาคตชุมชน แนะรักษาสิทธิแจ้งเหตุจำเป็นกรณีไม่สามารถไปเลือกตั้ง


วันเสาร์ที่ 10 พฤษภาคม 2568
10/05/2568
พิมพ์
โฆษกกระทรวงมหาดไทย เชิญชวนประชาชนไปออกเลือกตั้งเทศบาล 11 พ.ค. 68 ส่งเสริมประชาธิปไตยฐานราก กำหนดทิศทางอนาคตชุมชน แนะรักษาสิทธิแจ้งเหตุจำเป็นกรณีไม่สามารถไปเลือกตั้ง
โฆษกกระทรวงมหาดไทย เชิญชวนประชาชนไปออกเลือกตั้งเทศบาล 11 พ.ค. 68 ส่งเสริมประชาธิปไตยฐานราก กำหนดทิศทางอนาคตชุมชน แนะรักษาสิทธิแจ้งเหตุจำเป็นกรณีไม่สามารถไปเลือกตั้ง
วันนี้ (10 พ.ค. 68) น.ส.ไตรศุลี ไตรสรณกุล เลขานุการ รมว.มหาดไทยและโฆษกกระทรวงมหาดไทย กล่าวว่า ในวันพรุ่งนี้ (11 พ.ค. 68) จะมีการเลือกตั้งนายกเทศมนตรีและสมาชิกสภาเทศบาลทั่วประเทศ (ยกเว้นกรุงเทพมหานคร) จึงขอเชิญชวนพี่น้องประชาชนที่อาศัยอยู่ในเขตเทศบาลและมีสิทธิเลือกตั้ง ไปใช้สิทธิ ที่นอกจากจะเป็นการแสดงการส่วนร่วมกำหนดทิศทางอนาคตชุมชนของตนเองแล้ว ยังเป็นการส่งเสริมประชาธิปไตยระดับฐานรากของประเทศให้เข้มแข็ง
ทั้งนี้ นอกจากการตรวจสอบการเป็นผู้มีสิทธิเลือกตั้ง ที่สามารถทำได้ที่หน่วยเลือกตั้งและผ่านระบบออนไลน์ ที่ https://boraservices.bora.dopa.go.th/election/enqelection-local/ แล้ว ขอให้ผู้มีสิทธิเลือกตั้งศึกษาและตรวจสอบการใช้บัตรเลือกตั้งที่ถูกต้อง เนื่องจากบัตรเลือกตั้งจะมี 2 ใบ บัตรสีเหลืองสำหรับเลือกนายกเทศมนตรี และบัตรสีเขียวสำหรับเลือกสมาชิกสภาเทศบาล
"เทศบาลเป็นองค์กรปกครองส่วนท้องถิ่นที่มีบทบาทสำคัญในการพัฒนาและดูแลคุณภาพชีวิตของประชาชนอย่างใกล้ชิด ทั้งในด้านสาธารณูปโภคพื้นฐาน การรักษาความสะอาด การจัดการสิ่งแวดล้อม และบริการสาธารณะต่าง ๆ ใกล้ชิดกับพี่น้องประชาชนแต่ละพื้นที่มากที่สุด การออกมาใช้สิทธิ์เลือกตั้งเทศบาลครั้งนี้จึงเป็นโอกาสสำคัญที่ประชาชนจะร่วมกำหนดทิศทางของท้องถิ่นด้วยตนเอง และส่งเสริมระบอบประชาธิปไตยของประเทศให้เข้มแข็งตั้งแต่ระดับฐานราก" น.ส.ไตรศุลี กล่าว
น.ส.ไตรศุลี กล่าวว่า สำหรับประชาชนที่มีเหตุจำเป็นไม่สามารถไปใช้สิทธิเลือกตั้งได้ ให้แจ้งเหตุเพื่อรักษาสิทธิทางการเมือง โดยแจ้งได้ใน 2 ช่วงเวลา คือช่วงก่อนวันเลือกตั้ง 7 วัน ระหว่าง 4-10 พ.ค. 68 หรือ หลังวันเลือกตั้ง 7 วัน ระหว่าง 12-18 พ.ค. 68 โดยแจ้งผ่านได้ 4 ช่องทางตามความสะดวก ได้แก่ 1) ยื่นหนังสือต่อนายทะเบียนอำเภอหรือนายทะเบียนท้องถิ่นที่ตนมีชื่ออยู่ในทะเบียนบ้าน 2) ส่งหนังสือชี้แจงทางไปรษณีย์ไปยังนายทะเบียน 3) แจ้งทางแอปพลิเคชั่น Smart Vote และ 4) แจ้งทางอินเตอร์เน็ตผ่านเว็บไซต์ https://boraservices.bora.dopa.go.th/election/abscauselocal/

ที่มา : https://www.thaigov.go.th/news/contents/details/96260