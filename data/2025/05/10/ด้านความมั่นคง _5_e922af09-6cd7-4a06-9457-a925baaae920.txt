รัฐบาลไทย-ข่าวทำเนียบรัฐบาล-ปลัด มท. เชิญชวนพี่น้องประชาชนคนไทย เข้าร่วมพิธีปลูก “พระศรีมหาโพธิทศมราชบพิตร” ในวันวิสาขบูชา วันที่ 11 พ.ค. 68 เวลา 09.29 น. พร้อมกันทั้ง 77 แห่งทั่วประเทศ


วันเสาร์ที่ 10 พฤษภาคม 2568
10/05/2568
พิมพ์
ปลัด มท. เชิญชวนพี่น้องประชาชนคนไทย เข้าร่วมพิธีปลูก “พระศรีมหาโพธิทศมราชบพิตร” ในวันวิสาขบูชา วันที่ 11 พ.ค. 68 เวลา 09.29 น. พร้อมกันทั้ง 77 แห่งทั่วประเทศ
ปลัด มท. เชิญชวนพี่น้องประชาชนคนไทย เข้าร่วมพิธีปลูก “พระศรีมหาโพธิทศมราชบพิตร” ในวันวิสาขบูชา วันที่ 11 พ.ค. 68 เวลา 09.29 น. พร้อมกันทั้ง 77 แห่งทั่วประเทศ
วันนี้ (10 พ.ค. 68) นายอรรษิษฐ์ สัมพันธรัตน์ ปลัดกระทรวงมหาดไทย เปิดเผยว่า พระบาทสมเด็จพระเจ้าอยู่หัว ทรงมีพระราชศรัทธาที่มั่นคงในฐานะพุทธมามกะและอัครศาสนูปถัมภก และทรงมุ่งมั่นสืบทอดพระพุทธศาสนาให้หยั่งรากลึกในจิตใจของพสกนิกร จึงทรงพระกรุณาโปรดเกล้าโปรดกระหม่อม พระราชทาน “พระศรีมหาโพธิทศมราชบพิตร” ให้แก่กระทรวงมหาดไทย จำนวน 77 ต้น สำหรับนำไปปลูกทั่วราชอาณาจักร ซึ่งเมื่อวันที่ 22 เมษายน 2568 ที่ผ่านมา ผู้ว่าราชการจังหวัดทุกจังหวัดและผู้แทนกรุงเทพมหานคร ได้เข้ารับ "พระศรีมหาโพธิทศมราชบพิตร" ที่กระทรวงมหาดไทย เพื่อเชิญไปปลูก โดยมีกำหนดประกอบพิธีปลูก ในวันอาทิตย์ที่ 11 พฤษภาคม 2568 เวลา 09.29 น. ณ มณฑลปลูกที่กรุงเทพมหานคร และจังหวัดกำหนด พร้อมกันทั่วประเทศ โดยกรุงเทพมหานคร มีปลัดกรุงเทพมหานครเป็นประธาน และ 76 จังหวัด มีผู้ว่าราชการจังหวัด เป็นประธาน พร้อมด้วยเจ้าคณะพระสังฆาธิการซึ่งได้รับนิมนต์ร่วมประกอบพิธี
"เพื่อให้พี่น้องประชาชนรวมทั้งผู้มีจิตศรัทธา ได้เคารพสักการะเพื่อความเป็นสิริมงคล และเป็นการสืบสานพระราชศรัทธาของพระบาทสมเด็จพระเจ้าอยู่หัว รวมทั้งปลูกฝังดวงวิญญาณแห่งพระพุทธศาสนา ให้หยั่งรากลึกในจิตใจของพสกนิกรตลอดไป กระทรวงมหาดไทย ขอเชิญชวนพี่น้องพุทธศาสนิกชนทั่วประเทศ ได้ร่วมพิธีปลูก “พระศรีมหาโพธิทศมราชบพิตร” ในวันวิสาขบูชา พุทธศักราช 2568 วันอาทิตย์ ที่ 11 พฤษภาคม 2568 เวลา 09.29 น. ณ มณฑลปลูกที่กรุงเทพมหานคร และ 76 จังหวัด กำหนด รวม 77 แห่ง เพื่อความเป็นสิริมงคล และเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีสมมงคลพระชนมายุเท่าพระบาทสมเด็จ พระพุทธยอดฟ้าจุฬาโลกมหาราช สมเด็จพระปฐมบรมกษัตริยาธิราชแห่งพระราชวงศ์จักรี พุทธศักราช 2568 สำหรับการแต่งกายของพี่น้องประชาชน สวมชุดผ้าไทย หรือชุดสุภาพ โทนสีขาว/สีครีม" นายอรรษิษฐ์ กล่าว
ต้นพระศรีมหาโพธิ์ ถือเป็นสัญลักษณ์แห่งปัญญา ความร่มเย็น และความเจริญรุ่งเรืองของพระพุทธศาสนา และเป็นเครื่องเตือนใจให้ตระหนักถึงหลักธรรมคำสอน อันทรงคุณค่าของพระพุทธองค์ ที่แม้กาลเวลาจะล่วงเลยไป แต่หลักธรรมอันประเสริฐจะยังคงดำรงและส่องนำทางให้แก่พุทธศาสนิกชนสืบไป
รายชื่อสถานที่ตั้งมณฑลปลูก “พระศรีมหาโพธิทศมราชบพิตร” 77 แห่งทั่วประเทศ
1. กรุงเทพมหานคร - สวนลุมพินี เขตปทุมวัน
2. จ.กระบี่ - วัดมหาธาตุวชิรมงคล พระอารามหลวง (วัดบางโทง) อ.อ่าวลึก
3. จ.กาญจนบุรี - วัดไชยชุมพลชนะสงคราม พระอารามหลวง อ.เมืองกาญจนบุรี
4. จ.กาฬสินธุ์ - พุทธมณฑลจังหวัดกาฬสินธุ์ อ.เมืองกาฬสินธุ์
5. จ.กำแพงเพชร - สวนป่า 80 พรรษา มหาราชินี 12 สิงหาคม 2555 ศูนย์ราชการจังหวัดกำแพงเพชร อ.เมืองกำแพงเพชร
6. จ.จันทบุรี - วัดศรีเมือง อ.ท่าใหม่
7. จ.ขอนแก่น - สังเวชนียสถาน 4 ตำบล (จุดตรัสรู้) พุทธมณฑลอีสาน อ.เมืองขอนแก่น
8. จ.ฉะเชิงเทรา - วัดโสธรวราราม วรวิหาร อ.เมืองฉะเชิงเทรา
9. จ.ชลบุรี - วัดญาณสังวราราม วรมหาวิหาร อ.บางละมุง
10. จ.ชัยนาท - วัดพระบรมธาตุ วรวิหาร อ.เมืองชัยนาท
11. จ.ชัยภูมิ - วัดชัยภูมิวนาราม อ.เมืองชัยภูมิ
12. จ.ชุมพร - วัดพระบรมธาตุสวี อ.สวี
13. จ.เชียงราย - พุทธมณฑลสมโภช 750 ปี เมืองเชียงราย อ.แม่ลาว
14. จ.เชียงใหม่ - พุทธมณฑลจังหวัดเชียงใหม่ อ.ดอยหล่อ
15. จ.ตรัง - วัดประสิทธิชัย (วัดท่าจีน) อ.เมืองตรัง
16. จ.ตราด - วัดบางปรือ อ.เมืองตราด
17. จ.ตาก - วัดศรีพรเพ็ญมาตยาราม อ.แม่สอด
18. จ.นครนายก - วัดพรหมมหาจุฬามณี อ.เมืองนครนายก
19. จ.นครปฐม - มหาวชิราลงกรณบาลีเถรวาทราชวิทยาลัย อ.กำแพงแสน
20. จ.นครพนม - สถานปฏิบัติธรรมวัดโอกาส (ไร่ นา พระ ทำ) อ.เมืองนครพนม
21. จ.นครราชสีมา - วัดแจ้งใน อ.เมืองนครราชสีมา
22. จ.นครสวรรค์ - พุทธอุทยานนครสวรรค์ อ.เมืองนครสวรรค์
23. จ.นครศรีธรรมราช - สวนพุทธภูมิ สวนสมเด็จพระศรีนครินทร์ 84 (ทุ่งท่าลาด) อ.เมืองนครศรีธรรมราช
24. จ.นนทบุรี - อุทยานเฉลิมกาญจนาภิเษก อ.เมืองนนทบุรี
25. จ.นราธิวาส - พุทธมณฑลจังหวัดนราธิวาส (วัดเขากง) อ.เมืองนราธิวาส
26. จ.น่าน - วัดพระธาตุแช่แห้ง พระอารามหลวง อ.ภูเพียง
27. จ.บึงกาฬ - โครงการสวนป่าเฉลิมพระเกียรติพระบาทสมเด็จ พระเจ้าอยู่หัว เนื่องในโอกาสมหามงคลเฉลิม พระชนมพรรษา 6 รอบ 28 กรกฎาคม 2567 อ.เมืองบึงกาฬ
28. จ.บุรีรัมย์ - บริเวณก่อนถึงที่ประดิษฐาน "พระสุภัทรบพิตร" เขตห้ามล่าสัตว์ป่าภูเขาไฟกระโดง อ.เมืองบุรีรัมย์
29. จ.ปทุมธานี - วัดโบสถ์ อ.สามโคก
30. จ.ประจวบคีรีขันธ์ - วัดธรรมิการาม วรวิหาร (วัดเขาช่องกระจก) อ.เมืองประจวบคีรีขันธ์
31. จ.ปราจีนบุรี - วัดบางกระเบา พระอารามหลวง อ.บ้านสร้าง
32. จ.ปัตตานี - วัดมุจลินทวาปีวิหาร พระอารามหลวง อ.หนองจิก
33. จ.พระนครศรีอยุธยา - ทุ่งมะขามหย่อง อ.พระนครศรีอยุธยา
34. จ.พะเยา - วัดศรีโคมคำ พระอารามหลวง อ.เมืองพะเยา
35. จ.พังงา - สวนสมเด็จพระศรีนครินทร์พังงา อ.เมืองพังงา
36. จ.เพชรบุรี - วัดถ้ำแจง อ.ชะอำ
37. จ.เพชรบูรณ์ - พุทธอุทยานเพชบุระ อ.เมืองเพชรบูรณ์
38. จ.พัทลุง - วัดดอนศาลา อ.ควนขนุน
39. จ.พิจิตร - โครงการพัฒนาบึงสีไฟ เฉลิมพระเกียรติ อ.เมืองพิจิตร
40. จ.พิษณุโลก - วัดอรัญญิก อ.เมืองพิษณุโลก
41. จ.แพร่ - วัดพระธาตุช่อแฮ พระอารามหลวง อ.เมืองแพร่
42. จ.ภูเก็ต - วัดไชยธาราราม (วัดฉลอง) อ.เมืองภูเก็ต
43. จ.มหาสารคาม - พระบรมธาตุนาดูน อ.นาดูน
44. จ.มุกดาหาร - วัดป่าวิเวก อ.หว้านใหญ่
45. จ.แม่ฮ่องสอน - วัดพระธาตุดอยกองมู อ.เมืองแม่ฮ่องสอน
46. จ.ยโสธร - มหาวิทยาลัยมหามกุฏราชวิทยาลัย วิทยาลัยศาสนศาสตร์ยโสธร อ.เมืองยโสธร
47. จ.ยะลา - วัดเวฬุวัน อ.เมืองยะลา
48. จ.ร้อยเอ็ด - วิทยาลัยสงฆ์ร้อยเอ็ด มหาวิทยาลัยมหาจุฬาลงกรณราชวิทยาลัย อ.ธวัชบุรี
49. จ.ระนอง - วัดสุวรรณคีรีวิหาร พระอารามหลวง อ.เมืองระนอง
50. จ.ระยอง -โครงการพระราชดำริอ่างเก็บน้ำดอกกราย อ.ปลวกแดง
51. จ.ราชบุรี - วัดหลวงพ่อสดธรรมกายาราม อ.ดำเนินสะดวก
52. จ.ลพบุรี - พุทธสถานลพบุรีศรีสุวรรณภูมิ อ.โคกสำโรง
53. จ.ลำปาง - มหาวิทยาลัยมหาจุฬาลงกรณราชวิทยาลัย วิทยาลัยสงฆ์นครลำปาง (บริเวณลานธรรม) อ.เกาะคา
54. จ.ลำพูน -วัดพระพุทธบาทตากผ้า พระอารามหลวง อ.ป่าซาง
55. จ.เลย - วัดศรีสุทธาวาส พระอารามหลวง (วัดเลยหลง) อ.เมืองเลย
56. จ.ศรีสะเกษ - วัดมหาพุทธาราม พระอารามหลวง อ.เมืองศรีสะเกษ
57. จ.สกลนคร - วัดพระธาตุเชิงชุม วรวิหาร อ.เมืองสกลนคร
58. จ.สงขลา - วัดนาทวี อ.นาทวี
59. จ.สตูล - วัดควนกาหลง อ.ควนกาหลง
60. จ.สมุทรปราการ - วัดศรีรัตนธรรมาราม อ.บางพลี
61. จ.สมุทรสงคราม - วัดประดู่ พระอารามหลวง อ.อัมพวา
62. จ.สมุทรสาคร - พุทธมณฑลจังหวัดสมุทรสาคร อ.บ้านแพ้ว
63. จ.สระแก้ว - วัดเขาป่าแก้ว อ.วังน้ำเย็น
64. จ.สระบุรี - วัดศรัทธาประชากร (วัดเขารวก) อ.เฉลิมพระเกียรติ
65. จ.สิงห์บุรี - พุทธมณฑลประจำจังหวัดสิงห์บุรี อ.เมืองสิงห์บุรี
66. จ.สุโขทัย - พุทธมณฑลจังหวัดสุโขทัย (ทุ่งทะเลหลวง) อ.เมืองสุโขทัย
67. จ.สุพรรณบุรี - พุทธมณฑลประจำจังหวัด สุพรรณบุรี อ.อู่ทอง
68. จ.สุราษฎร์ธานี - วัดสมหวังวนาราม อ.เมืองสุราษฎร์ธานี
69. จ.สุรินทร์ - ณ ศูนย์ปฏิบัติธรรม วัดกลางสุรินทร์ อ.เมืองสุรินทร์
70. จ.หนองคาย - มหาวิทยาลัยมหาจุฬาลงกรณราชวิทยาลัย วิทยาเขตหนองคาย อ.เมืองหนองคาย
71. จ.หนองบัวลำภู - ศูนย์ราชการจังหวัดหนองบัวลำภู อ.เมืองหนองบัวลำภู
72. จ.อ่างทอง - วัดขุนอินทประมูล อ.โพธิ์ทอง
73. จ.อำนาจเจริญ - พุทธอุทยานพระมงคลมิ่งเมือง อ.เมืองอำนาจเจริญ
74. จ.อุดรธานี - วัดโพธิสมภรณ์ พระอารามหลวง อ.เมืองอุดรธานี
75. จ.อุตรดิตถ์ - วัดพระแท่นศิลาอาสน์ พระอารามหลวง อ.ลับแล
76. จ.อุทัยธานี - วัดมณีสถิตกปิฏฐาราม (วัดทุ่งแก้ว) พระอารามหลวง อ.เมืองอุทัยธานี
77. จ.อุบลราชธานี - ศาลาเรือนไทย ด้านหน้าศาลากลางจังหวัดอุบลราชธานี อ.เมืองอุบลราชธานี

ที่มา : https://www.thaigov.go.th/news/contents/details/96262