รัฐบาลไทย-ข่าวทำเนียบรัฐบาล-รมว.ยุติธรรม ลงใต้แถลงแผนปฏิบัติการ “รวมพลังจิตอาสา เอาชนะยาเสพติดในจังหวัดชายแดนภาคใต้” ยกระดับป้องกันเข้มในพื้นที่ จชต.


วันเสาร์ที่ 10 พฤษภาคม 2568
รมว.ยุติธรรม ลงใต้แถลงแผนปฏิบัติการ “รวมพลังจิตอาสา เอาชนะยาเสพติดในจังหวัดชายแดนภาคใต้” ยกระดับป้องกันเข้มในพื้นที่ จชต.
รมว.ยุติธรรม ลงใต้แถลงแผนปฏิบัติการ “รวมพลังจิตอาสา เอาชนะยาเสพติดในจังหวัดชายแดนภาคใต้” ยกระดับป้องกันเข้มในพื้นที่ จชต.
ในวันเสาร์​ที่ 10 พฤษภาคม 2568 เวลา 10.00 น. ณ ห้องประชุม 1 กองอำนวยการรักษาความมั่นคงภายในภาค 4 ส่วนหน้า ค่ายสิรินธร ตำบลเขาตูม อำเภอยะรัง จังหวัดปัตตานี พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วย คณะทำงานขับเคลื่อนการแก้ไขปัญหายาเสพติดในพื้นที่จังหวัดชายแดนภาคใต้ ภาคประชาชน กระทรวงยุติธรรม ลงพื้นที่ประชุมชี้แจงแผนปฏิบัติการ “รวมพลังจิตอาสา เอาชนะยาเสพติดในจังหวัดชายแดนภาคใต้” เพื่อสร้างผลกระทบเชิงบวกต่อพี่น้องประชาชนในพื้นที่ ให้ร่วมกันเป็นส่วนหนึ่งในการป้องกันและแก้ไขปัญหายาเสพติดที่เป็นบ่อนทำลายชีวิตของพี่น้องประชาชน โดยมี พลเอก วิชาญ สุขสง ประธานคณะทำงานขับเคลื่อนการแก้ไขปัญหายาเสพติดในพื้นที่จังหวัดชายแดนภาคใต้ ภาคประชาชน กระทรวงยุติธรรม พลตรี วรเดช เดชรักษา รองแม่ทัพภาคที่ 4/รองผู้อำนวยการรักษาความมั่นคงภายในภาค 4 ส่วนหน้า พลตรี ชาคริต อุจะรัตน รองแม่ทัพภาคที่ 4/รองผู้อำนวยการรักษาความมั่นคงภายในภาค 4 ส่วนหน้า พลตำรวจโท ปิยะวัฒน์ เฉลิมศรี ผู้บัญชาการตำรวจภูธรภาค 9 นายนันทพงศ์ สุวรรณรัตน์ รองเลขาธิการศูนย์อำนวยการบริหารจังหวัดชายแดนภาคใต้ พลตรี เฉลิมชัย สุทธินวล ผู้อำนวยการศูนย์สันติวิธี กองอำนวยการรักษาความมั่นคงภายในภาค 4 ส่วนหน้า นางพาตีเมาะ สดียามู ผู้ว่าราชการจังหวัดปัตตานี นายสุพจน์ รอดเรือง ณ หนองคาย ผู้ว่าราชการจังหวัดยะลา ดร.แวดือราแม มะมิงจิ ประธานคณะกรรมการอิสลามประจำจังหวัดปัตตานี ตลอดจนรองผู้ว่าจังหวัดนราธิวาส นายมานะ ศิริพิทยาวัฒน์ รองเลขาธิการ ป.ป.ส. ผู้แทนองค์การบริหารส่วนจังหวัด (ปัตตานี, ยะลา, นราธิวาส และสงขลา) บุคลากรจากกระทรวงสาธารณะสุข ผู้นำท้องที่ ผู้นำท้องถิ่น ผู้นำศาสนา หัวหน้าส่วนราชการ และส่วนที่เกี่ยวข้องเข้าร่วมประชุม
โอกาสนี้ พันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าวว่า “ยาเสพติดเป็นภัยคุกคามต่อความมั่นคงของประเทศ ซึ่งทุกภาคส่วนต้องร่วมมือกันแก้ไขอย่างเร่งด่วน โดยเฉพาะในพื้นที่จังหวัดชายแดนภาคใต้ ซึ่งพบปัญหารุนแรงและซับซ้อนมากที่สุดในประเทศ จึงกำหนดให้เป็นวาระพิเศษที่ต้องเร่งดำเนินการอย่างจริงจัง โดยเฉพาะปัญหาที่เกี่ยวข้องกับพืชกระท่อม น้ำกระท่อม และกัญชา ซึ่งล้วนส่งผลกระทบต่อความรู้สึกและความปลอดภัยของพี่น้องประชาชนในพื้นที่”
รัฐมนตรีว่าการกระทรวงยุติธรรม เน้นย้ำว่า การแก้ไขปัญหาต้องอาศัยความร่วมมือจากทุกภาคส่วน ไม่ว่าจะเป็นหน่วยงานภาครัฐ ภาคประชาสังคม และประชาชนในระดับพื้นที่ โดยแผนนี้มีเป้าหมายสำคัญ คือ การจัดการกับผู้ค้ารายย่อย ผู้มีอิทธิพล และลดจำนวนผู้เสพซึ่งกำลังเพิ่มขึ้นอย่างน่าตกใจ โดยเฉพาะน้ำกระท่อม ซึ่งแม้เป็นพืชที่เคยผ่อนคลายทางกฎหมาย แต่ในปัจจุบันกลับกลายเป็นปัญหาที่ส่งผลต่อสังคมอย่างรุนแรง ในระยะยาวจำเป็นต้องมีการทบทวนและปรับปรุงกฎหมายหรือระเบียบที่เกี่ยวข้องกับพืชกระท่อมและกัญชาให้เข้มงวดและรัดกุมมากยิ่งขึ้น เพื่อควบคุมการใช้ให้เกิดประโยชน์และไม่สร้างผลกระทบเชิงลบต่อชุมชน
“การวัดผลของแผนนี้ จะต้องวัดจากความรู้สึกของพี่น้องประชาชนเป็นสำคัญ ประชาชนต้องรู้สึกปลอดภัย เห็นการเปลี่ยนแปลงที่ดีขึ้น และผู้ที่ติดยาเสพติดต้องได้รับการบำบัดฟื้นฟูอย่างจริงจังและทั่วถึง”

ที่มา : https://www.thaigov.go.th/news/contents/details/96264