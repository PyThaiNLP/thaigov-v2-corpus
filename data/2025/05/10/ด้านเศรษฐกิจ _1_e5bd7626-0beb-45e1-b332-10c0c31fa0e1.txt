รัฐบาลไทย-ข่าวทำเนียบรัฐบาล-​ปลัดฯ ณัฐพล ลงพื้นที่ตรวจราชการ จ. ปราจีนบุรี และร่วมพิธีเปิดโรงงานเพ็ง เชิน กลางเมืองปราจีนฯ ปักหมุดไทยฐานการผลิต PCB อัจฉริยะ มูลค่า 10,000 ล้าน เตรียมขยายเฟสสองแตะ 5 หมื่นล้าน


วันศุกร์ที่ 9 พฤษภาคม 2568
09/05/2568
พิมพ์
​ปลัดฯ ณัฐพล ลงพื้นที่ตรวจราชการ จ. ปราจีนบุรี และร่วมพิธีเปิดโรงงานเพ็ง เชิน กลางเมืองปราจีนฯ ปักหมุดไทยฐานการผลิต PCB อัจฉริยะ มูลค่า 10,000 ล้าน เตรียมขยายเฟสสองแตะ 5 หมื่นล้าน
​ปลัดฯ ณัฐพล ลงพื้นที่ตรวจราชการ จ. ปราจีนบุรี และร่วมพิธีเปิดโรงงานเพ็ง เชิน กลางเมืองปราจีนฯ ปักหมุดไทยฐานการผลิต PCB อัจฉริยะ มูลค่า 10,000 ล้าน เตรียมขยายเฟสสองแตะ 5 หมื่นล้านภายในปี 2573
วันที่ 8 พฤษภาคม 2568 ดร.ณัฐพล รังสิตพล ปลัดกระทรวงอุตสาหกรรม ร่วมพิธีเปิดโรงงานผลิตแผงวงจรพิมพ์ (Print Circuit Board : PCB) เฟส 1 และพิธีวางศิลาฤกษ์เฟส 2 ของ บริษัท เพ็ง เชิน เทคโนโลยี (ประเทศไทย) จำกัด และตรวจราชการในพื้นที่ พร้อมด้วย นายวัชรุน จุ้ยจำลอง ผู้ตรวจราชการกระทรวงอุตสาหกรรม และนายเตมีย์ พันธุวงค์ราช ผู้ช่วยปลัดกระทรวงอุตสาหกรรม ร่วมแสดงความยินดี โดยมี นายชาร์ล เสิ่น ประธานกลุ่มบริษัท Zhen Ding Tech พร้อมคณะผู้บริหาร ให้การต้อนรับ และได้รับเกียรติจาก นายบุณยสิทธิ์ โชควัฒนา รองประธานกรรมการบริษัท ประธานกรรมการสรรหาและกำหนดค่าตอบแทนบริษัท สหพัฒนาอินเตอร์โฮลดิ้ง จำกัด (มหาชน) นายวิชัย กุลสมภพ ประธานกรรมการบริหารและกรรมการผู้จัดการใหญ่ บริษัท สหพัฒนาอินเตอร์โฮลดิ้ง จำกัด (มหาชน) นายสมคิด จาตุศรีพิทักษ์ ประธานกรรมการบริษัท กรรมการอิสระ บริษัท สหพัฒนาอินเตอร์โฮลดิ้ง จำกัด (มหาชน) นายอภิสิทธิ์ เวชชาชีวะ รองประธานกรรมการบริษัทสหพัฒนพิบูล จำกัด (มหาชน) เข้าร่วม ณ โรงงานเพ็ง เชิน เทคโนโลยี (ประเทศไทย) จำกัด ตั้งอยู่สวนอุตสาหกรรมเครือสหพัฒน์ อำเภอกบินทร์บุรี จังหวัดปราจีนบุรี
ปลัดฯ ณัฐพล กล่าวยินดีกับบริษัท เพ็ง เชิน เทคโนโลยี (ประเทศไทย) จำกัด ซึ่งโรงงานแห่งนี้ไม่เพียงจะมีบทบาทสำคัญต่ออุตสาหกรรมอิเล็กทรอนิกส์ของไทย แต่ยังแสดงให้เห็นศักยภาพของประเทศในการรองรับการลงทุนขนาดใหญ่ ทั้งในด้านโครงสร้างพื้นฐาน บุคลากร และนโยบายภาครัฐที่เอื้อต่อการเติบโตของอุตสาหกรรม โดยกระทรวงอุตสาหกรรม เล็งเห็นถึงอุตสาหกรรมแผ่นวงจรพิมพ์ (Printed Circuit Board – PCB) ที่เป็นรากฐานสำคัญของอุตสาหกรรมสมัยใหม่ โดย PCB เป็นส่วนประกอบหนึ่งที่สำคัญในการผลิตสินค้าสำเร็จรูปในอุตสาหกรรมไฟฟ้าและอิเล็กทรอนิกส์ ยานยนต์ไฟฟ้า โทรคมนาคม การแพทย์อัจฉริยะ ไปจนถึงอุตสาหกรรมป้องกันประเทศ เฉพาะในปี 2566 ไทยมีการลงทุนในกิจการ PCB ขยายตัวมากที่สุด และมีแนวโน้มการลงทุนในกลุ่มผลิตภัณฑ์ PCB อย่างต่อเนื่อง
บริษัท เพ๊ง เซิน เทคโนโลยี เป็นบริษัทร่วมทุนระหว่าง เครือสหพัฒน์และ Zhen Ding Tech Group (ZDT) ผู้ผลิต PCB รายใหญ่ที่สุดของโลก โดยโรงงานแห่งนี้ตั้งอยู่ในนิคมอุตสาหกรรมเครือสหพัฒน์ กบินทร์บุรี จังหวัดปราจีนบุรี บนพื้นที่กว่า 300 ไร่ ในเฟสแรก มีการลงทุนมูลค่าประมาณ 10,000 ล้านบาท และวางเป้าหมายจะขยายการลงทุนมากกว่า 50,000 ล้านบาทภายในปี 2573 เพื่อพัฒนาให้เป็นฐานการผลิต PCB อัจฉริยะที่สำคัญแห่งหนึ่งของกลุ่ม ZDT และเพิ่มศักยภาพในการแข่งขันระดับโลก
“การตัดสินใจเลือกประเทศไทยเป็นเป็นฐานที่ตั้งโรงงานผลิต PCB ของ ZDT สะท้อนถึงความเชื่อมั่นในศักยภาพของประเทศไทย ทั้งด้านทำเลที่ตั้ง ค่าแรง การสนับสนุนจากภาครัฐ และโอกาสในการเติบโตของอุตสาหกรรมในเขตเขตพัฒนาพิเศษภาคตะวันออก (EEC) โดยเฉพาะจังหวัดปราจีนบุรีที่กลายเป็นศูนย์กลางของโรงงานอุตสาหกรรมเทคโนโลยีขั้นสูง“
ทั้งนี้ กระทรวงอุตสาหกรรม ได้ขับเคลื่อนการพัฒนาอุตสาหกรรมดังกล่าวผ่านแผนปฏิบัติการพัฒนาอุตสาหกรรมอิเล็กทรอนิกส์อัจฉริยะ ระยะที่ 1 (พ.ศ. 2566-2570) ประกอบด้วย 3 มาตรการหลัก คือ 1) การยกระดับศักยภาพการแข่งขันของอุตสาหกรรมอิเล็กทรอนิกส์เดิม ด้วยการดึงดูดการลงทุนในอุตสาหกรรมอิเล็กทรอนิกส์ต้นน้ำ พัฒนาอุตสาหกรรมอิเล็กทรอนิกส์ไปสู่อิเล็กทรอนิกส์อัจฉริยะที่มีนวัตกรรมและมูลค่าเพิ่มสูงขึ้น และพัฒนาบุคลากรด้าน Smart Electronics 2) การกระตุ้นอุปสงค์ให้เกิดการใช้อุปกรณ์อิเล็กทรอนิกส์อัจฉริยะของภาคเอกชนและภาครัฐ 3. การสร้างและพัฒนา Eco System โดยยกระดับโครงสร้างพื้นฐานสำหรับอุตสาหกรรมอิเล็กทรอนิกส์อัจฉริยะ เช่น การพัฒนามาตรฐาน ยกระดับห้องปฏิบัติการทดสอบ รวมทั้งพัฒนาระบบการบริหารจัดการซากผลิตภัณฑ์ไฟฟ้าและอิเล็กทรอนิกส์ เป็นต้น โดยกระทรวงอุตสาหกรรมวางเป้าหมายในการผลักดันให้ประเทศไทยกลายเป็นศูนย์กลางผลิตอิเล็กทรอนิกส์อัจฉริยะของอาเซียน และมีเทคโนโลยีเป็นของตนเอง ภายในปี 2570

ที่มา : https://www.thaigov.go.th/news/contents/details/96245