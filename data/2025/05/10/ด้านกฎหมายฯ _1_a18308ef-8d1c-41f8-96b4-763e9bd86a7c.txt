รัฐบาลไทย-ข่าวทำเนียบรัฐบาล-รมว.​ยุติธรรม​ เป็นประธานในการจ่ายเงินช่วยเหลือด้านมนุษยธรรมให้แก่ผู้ที่ได้รับผลกระทบจากเหตุการณ์แผ่นดินไหวจนทำให้อาคารที่ทำการสำนักงานการตรวจเงินแผ่นดิน (แห่งใหม่) พังถล่ม


วันเสาร์ที่ 10 พฤษภาคม 2568
10/05/2568
พิมพ์
รมว.​ยุติธรรม​ เป็นประธานในการจ่ายเงินช่วยเหลือด้านมนุษยธรรมให้แก่ผู้ที่ได้รับผลกระทบจากเหตุการณ์แผ่นดินไหวจนทำให้อาคารที่ทำการสำนักงานการตรวจเงินแผ่นดิน (แห่งใหม่) พังถล่ม
รัฐมนตรี​ว่าการ​กระทรวง​ยุติธรรม​ เป็นประธานในการจ่ายเงินช่วยเหลือด้านมนุษยธรรมให้แก่ผู้ที่ได้รับผลกระทบจากเหตุการณ์แผ่นดินไหวจนทำให้อาคารที่ทำการสำนักงานการตรวจเงินแผ่นดิน (แห่งใหม่) พังถล่ม
ในวันศุกร์ที่ 9 พฤษภาคม 2568 เวลา 10.00 น. ณ ห้องประชุมชั้น 4 สภาทนายความในพระบรมราชูปถัมภ์ พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานในการจ่ายเงินช่วยเหลือด้านมนุษยธรรมให้แก่ผู้ที่ได้รับผลกระทบจากเหตุการณ์แผ่นดินไหวจนทำให้อาคารที่ทำการสำนักงานการตรวจเงินแผ่นดิน (แห่งใหม่) พังถล่ม จำนวน 21 ราย โดยมี นายสุนทร พยัคฆ์ เลขาธิการสภาทนายความ นายสงคราม สกุลพราหมณ์ อุปนายกฝ่ายบริหารสภาทนายความ นายสุชาติ ชมกุล อุปนายกฝ่ายกิจการพิเศษ พันตำรวจโท อมร หงษ์ศรีทอง ผู้อำนวยการกองคดีความผิดเกี่ยวกับการเสนอราคาต่อหน่วยงานของรัฐ กรมสอบสวนคดีพิเศษ นางสาวดวงดาว เกียรติพิศาลสกุล รองอธิบดีกรมคุ้มครองสิทธิและเสรีภาพ และผู้แทนจากกิจการร่วมค้า ไอทีดี-ซีอาร์อีซี ร่วมเป็นสักขีพยานในการจ่ายเงินช่วยเหลือด้านมนุษยธรรมครั้งแรกนี้
โอกาส​นี้​ พันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าวว่า ตามที่กิจการร่วมค้า ไอทีดี-ซีอาร์อีซี ซึ่งประกอบไปด้วยบริษัท อิตาเลียนไทย ดีเวล๊อปเมนต์ จำกัด (มหาชน) และบริษัท ไชน่า เรลเวย์ นัมเบอร์ 10 (ประเทศไทย) จำกัด ได้ประสานผ่านมายังกระทรวงยุติธรรมและสภาทนายความถึงความประสงค์ของกิจการร่วมค้า ไอทีดี-ซีอาร์อีซี ที่ต้องการให้ความช่วยเหลือด้านมนุษยธรรมเบื้องต้นแก่ผู้ที่ได้รับผลกระทบ แม้จะยังไม่มีผลสรุปสาเหตุการพังถล่มของอาคารที่ทำการสำนักงานการตรวจเงินแผ่นดิน (แห่งใหม่) อย่างเป็นทางการจากคณะกรรมการสืบสวนข้อเท็จจริงการก่อสร้างอาคาร สตง. และคณะพนักงานสอบสวน โดยขอให้สภาทนายความและหน่วยงานต่าง ๆ เป็นคนกลางร่วมกันพิจารณาหลักเกณฑ์ในการจ่ายเงินช่วยเหลือด้านมนุษยธรรมของกิจการร่วมค้า ไอทีดี-ซีอาร์อีซี ให้แก่ผู้เสียชีวิตและผู้ได้รับบาดเจ็บ สภาทนายความจึงได้มีคำสั่งสภาทนายความที่ 145/2568 ลงวันที่ 7 พฤษภาคม 2568 ในการแต่งตั้งคณะกรรมการพิจารณาการจ่ายเงินแก่ผู้เสียหาย กรณีตึกอาคารสำนักงานตรวจเงินแผ่นดิน (สตง.) ถล่ม เมื่อวันศุกร์ที่ 28 มีนาคม 2568 อันประกอบไปด้วยผู้แทนจากสภาทนายความ กรมสอบสวนคดีพิเศษ กรมคุ้มครองสิทธิและเสรีภาพ สำนักงานตำรวจแห่งชาติ และกิจการร่วมค้า ไอทีดี-ซีอาร์อีซี โดยคณะกรรมการพิจารณาการจ่ายเงินแก่ผู้เสียหายฯ ก็ได้เร่งการพิจารณาการจ่ายเงินช่วยเหลือด้านมนุษยธรรมให้แก่ผู้ได้รับผลกระทบในคราวแรกนี้จำนวนรวมทั้งสิ้น 21 ราย

ที่มา : https://www.thaigov.go.th/news/contents/details/96263