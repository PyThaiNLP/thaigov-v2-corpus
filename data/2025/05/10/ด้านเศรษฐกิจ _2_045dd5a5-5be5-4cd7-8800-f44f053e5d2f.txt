รัฐบาลไทย-ข่าวทำเนียบรัฐบาล-เลขาฯ ลอรี่ ร่วมบอร์ดสิ่งแวดล้อมแห่งชาติ ครั้งที่ 2/2568


วันเสาร์ที่ 10 พฤษภาคม 2568
09/05/2568
พิมพ์
เลขาฯ ลอรี่ ร่วมบอร์ดสิ่งแวดล้อมแห่งชาติ ครั้งที่ 2/2568
เลขาฯ ลอรี่ ร่วมบอร์ดสิ่งแวดล้อมแห่งชาติ ครั้งที่ 2/2568
6 พฤษภาคม 2568 นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม ร่วมการประชุมสิ่งแวดล้อมแห่งชาติ ครั้งที่ 2/2568 โดยมีรองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม เป็นประธานการประชุม ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล
โดยที่ประชุม คณะกรรมการฯ รับทราบรายงานสถานการณ์มลพิษของประเทศไทยประจำปี 2567 ข้อมูลการนำเข้า-ส่งออกวัตถุอันตรายภาคอุตสาหกรรมลดลงเทียบกับปี 2566 โดยในอนาคตจะเพิ่มการบูรณาการข้อมูลวัตถุอันตรายระหว่างหน่วยงาน ในส่วนของเสียอันตรายจากชุมชนมีจำนวนเพิ่มขึ้น ส่วนใหญ่เป็นซากผลิตภัณฑ์เครื่องใช้ไฟฟ้าและอุปกรณ์อิเล็กทรอนิกส์ ร้อยละ 65 และกากของเสียอุตสาหกรรม ปี 2567 ที่มีการแจ้งการขนส่งในระบบและนําเข้าสู่ระบบการจัดการกากของเสียอุตสาหกรรมของกรมโรงงานอุตสาหกรรม รวมทั้งหมด 24.39 ล้านตัน จําแนกเป็นกากอุตสาหกรรมที่ไม่เป็นอันตราย 22.76 ล้านตัน และกากอุตสาหกรรมที่เป็นอันตราย 1.63 ล้านตัน แนวทางการจัดระเบียบป้าย (ร่าง) แผนผังภูมินิเวศภาคเหนือ และยังได้การหารือเกี่ยวกับการปรับปรุงประกาศ EIA การขอข้อยกเว้นตามอนุสัญญามินามาตะ และการเตรียมการประชุม COP 15
เลขาฯ ลอรี่ กล่าวว่า กระทรวงอุตสาหกรรมให้ความสำคัญอย่างยิ่งกับการบริหารจัดการกากอุตสาหกรรมและวัตถุอันตราย เพื่อป้องกันผลกระทบต่อสิ่งแวดล้อมและสุขภาพของประชาชน โดยได้ดำเนินมาตรการอย่างเข้มงวดในการตรวจสอบ ติดตาม และควบคุมการดำเนินงานของโรงงานอุตสาหกรรมอย่างเป็นระบบ โรงงานทุกแห่งต้องดำเนินการรายงานข้อมูลเกี่ยวกับกากอุตสาหกรรมและวัตถุอันตรายเข้าสู่ระบบของกระทรวงอุตสาหกรรมอย่างเคร่งครัด ทั้งนี้ในระยะต่อไปกระทรวงอุตสาหกรรมจะนำเทคโนโลยี Ai มาพัฒนาระบบการอนุญาตและติดตามการจัดการสิ่งปฏิกูลหรือวัสดุที่ไม่ใช้แล้วออกนอกบริเวณโรงงานแบบอัตโนมัติ ใช้ควบคู่กับการบูรณาการข้อมูลระหว่างหน่วยงานที่เกี่ยวข้อง เพื่อเสริมสร้างประสิทธิภาพในการกำกับดูแลและสร้างความมั่นใจแก่ประชาชนในด้านความปลอดภัยและความยั่งยืนของภาคอุตสาหกรรมไทย
“ในประเด็นการจัดระเบียบป้ายโฆษณา เราสนับสนุนการใช้เทคโนโลยี Street View กล้องตรวจจับติดตั้งบนรถสำรวจ เพื่อบันทึกภาพอัตโนมัติ พร้อมAI ที่ระบุพิกัด และชนิดของป้ายโฆษณาตามถนนแบบเรียลไทม์ เพื่อรวบรวมและแสดงผลบน Dashboard ที่หน่วยงานท้องที่สามารถเข้าถึง ดูข้อมูลภาพรวมสถานะการติดตั้งป้าย และเพื่อคำนวนภาษีป้าย แจ้งเตือนป้ายที่ผิดระเบียบ อย่างแม่นยำ ไม่ตกหล่น เกิดความโปร่งใส ลดขั้นตอนการทำงานของเจ้าหน้าที่ ได้อย่างมีประสิทธิภาพ” เลขาฯลอรี่กล่าวปิดท้าย

ที่มา : https://www.thaigov.go.th/news/contents/details/96246