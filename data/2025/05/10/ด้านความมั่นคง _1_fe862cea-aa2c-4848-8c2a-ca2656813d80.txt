รัฐบาลไทย-ข่าวทำเนียบรัฐบาล-โฆษก​มหาดไทย​ แจง​หลังโซเชียลแชร์คำสั่งว่อนเน็ต​ เรียก​สรรพนาม​ แทน​ คุณลุง​-​คุณป้า ที่แท้ประชาชนทำหนังสือร้องสปน.​ ให้เรียกสรรพนาม​ คุณลูกค้า​ แทน​ 


วันศุกร์ที่ 9 พฤษภาคม 2568
09/05/2568
พิมพ์
โฆษก​มหาดไทย​ แจง​หลังโซเชียลแชร์คำสั่งว่อนเน็ต​ เรียก​สรรพนาม​ แทน​ คุณลุง​-​คุณป้า ที่แท้ประชาชนทำหนังสือร้องสปน.​ ให้เรียกสรรพนาม​ คุณลูกค้า​ แทน​
โฆษก​มหาดไทย​ แจง​หลังโซเชียลแชร์คำสั่งว่อนเน็ต​ เรียก​สรรพนาม​ แทน​ คุณลุง​-​ คุณป้า ที่แท้ประชาชนทำหนังสือร้องสปน.​ ให้เรียกสรรพนาม​ คุณลูกค้า​ แทน​ ยันเจ้าหน้าที่ผู้ปฏิบัติงานสามารถใช้ดุลพินิจตามความเหมาะสม บริบทแต่ละพื้นที่ ​
น.ส.ไตรศุลี ไตรสรณกุล เลขานุการ รมว.มหาดไทยและโฆษกกระทรวงมหาดไทย ชี้แจงถึงกรณีการออกหนังสือของกรมการปกครอง​ เรื่องกำชับเจ้า หน้าที่และผู้ปฏิบัติงานที่เกี่ยวข้องกับการให้บริหารประชาชน​ ที่เป็นประเด็นในขณะนี้เรื่องการใช้สรรพนามเรียกผู้เข้ารับบริการ​ ว่า​"คุณ​ หรือ​ คุณลูกค้า" แทน "คุณลุง-คุณป้า" ว่า กรณีดังกล่าวมีต้นเรื่องจากที่กรมการปกครอง ได้รับแจ้งจาก สำนักงานปลัดสำนักนายกรัฐมนตรี หรือ​ สปน. ผ่าน ศูนย์​ดำรง​ธรรม​ หรือ​ ศดธ.ปค. เกี่ยวกับข้อเสนอของประชาชนผู้รับบริการ เรื่อง ขอเสนอความติดเห็นเกี่ยวกับการเรียกสรรพนามลูกค้าของเจ้าหน้าที่ฯให้บริการที่​ ศูนย์บริการภาครัฐแบบเบ็ดเสร็จ​ ที่ให้บริการในห้างสรรพสินค้า เนื่องจากมีผู้ร้องเรียนได้เข้ารับบริการ ณ ศูนย์บริการภาครัฐแบบเบ็ดเสร็จ แจ้งว่า พนักงานที่ให้บริการมักใช้สรรพนาม​ ในการเรียกผู้เข้ารับบริการว่า ป้าและลุง ซึ่งผู้เข้ารับบริการเห็นว่าไม่เหมาะสม เห็นควรให้มีมาตรการไม่ให้เรียกลูกค้าด้วยคำดังกล่าว และให้ใช้คำว่า คุณ หรือคุณลูกค้า แทน
ดังนี้ ทางกรมการปกครอง จึงได้มีหนังสือแจ้งให้จังหวัดที่มีจุดเคาน์เตอร์บริการอำเภอยิ้ม ซึ่งเป็นหน่วยที่ให้บริการด้านการทะเบียนและบัตรประจำตัวประชาชนอยู่ภายในห้างสรรพสินค้า โดยในแต่ละวันจะมีผู้มาใช้บริการหลากหลายประเภท จึงได้แจ้งกำชับให้เจ้าหน้าที่ให้บริการแก่ประชาชนด้วยความสุภาพ ทั้งกิริยา วาจาตามแนวทางการสื่อสาร และหลักมารยาทสากลอย่างเหมาะสม​ ตามข้อเสนอของประชาชนผู้รับบริการที่ร้องเรียน
"การระบุว่าสรรพนามเรียกผู้รับบริการว่า ป้า ลุง ไม่เหมาะสมและเห็นว่าควรใช้คำว่า คุณ หรือ คุณลูกค้า นั้นเป็นเพียงข้อเสนอของประชาชน ไม่ใช่คำที่กรมการปกครองได้กำชับให้เจ้าหน้าที่ ณ จุดบริการภาครัฐแบบเบ็ดเสร็จต้องใช้กับผู้รับบริการทุกคนต้องใช้ในการปฏิบัติงาน เจ้าหน้าที่ผู้ปฏิบัติงานให้บริการด้านการทะเบียนและบัตรประจำตัวประชาชน ยังคงสามารถใช้ดุลพินิจและวิจารณญาณในการให้บริการ ตามความเหมาะสมกับสถานการณ์และบริบทของแต่ละพื้นที่ ด้วยความสุภาพทั้งกิริยา วาจา เพื่อสร้างความพึงพอใจสูงสุดให้กับประชาชนผู้รับบริการ ตามเป้าหมายของกรมการปกครอง" น.ส.ไตรศุลี กล่าว
น.ส.ไตรศุลี กล่าวว่า ด้วยข้อความที่ปรากฎในหนังสือของกรมการปกครองที่ออกไปก่อนหน้านี้และมีการเผยแพร่ในสังคมออนไลน์นั้นอาจยังไม่ชัดเจน ทำให้ผู้อ่านเกิดความเข้าใจคลาดเคลื่อน ดังนั้น สำนักบริหารการทะเบียน กรมการปกครองอยู่ในขั้นตอนการออกหนังสือฉบับใหม่ เพื่อการสื่อสารที่ชัดเจนต่อไป

ที่มา : https://www.thaigov.go.th/news/contents/details/96248