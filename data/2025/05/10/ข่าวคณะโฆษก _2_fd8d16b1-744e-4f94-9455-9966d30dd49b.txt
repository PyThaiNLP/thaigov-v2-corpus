รัฐบาลไทย-ข่าวทำเนียบรัฐบาล-รัฐบาลเชิญชวนพุทธศาสนิกชนร่วม ทำกิจกรรมเนื่องในวันวิสาขบูชา ปี 2568 ทั้งส่วนกลางและส่วนภูมิภาค เพื่อถวายเป็นพุทธบูชา 


วันเสาร์ที่ 10 พฤษภาคม 2568
10/05/2568
พิมพ์
รัฐบาลเชิญชวนพุทธศาสนิกชนร่วม ทำกิจกรรมเนื่องในวันวิสาขบูชา ปี 2568 ทั้งส่วนกลางและส่วนภูมิภาค เพื่อถวายเป็นพุทธบูชา
รัฐบาลเชิญชวนพุทธศาสนิกชนร่วม
ทำกิจกรรมเนื่องในวันวิสาขบูชา ปี 2568 ทั้งส่วนกลางและส่วนภูมิภาค เพื่อถวายเป็นพุทธบูชา
วันนี้ (10 พฤษภาคม 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า เนื่องในวันวิสาขบูชา ประจำปี 2568  รัฐบาลเชิญชวนพุทธศาสนิกชน น้อมรำลึกถึงพระคุณของพระสัมมาสัมพุทธเจ้า และร่วมทำกิจกรรมทางศาสนาที่จัดขึ้น ระหว่างวันที่ 5 – 11 พฤษภาคม 2568 ทั้งในส่วนกลางและส่วนภูมิภาค เพื่อสืบทอดพระพุทธศาสนา และน้อมนำหลักธรรมคำสอนที่เกี่ยวข้องไปปรับใช้ในชีวิตประจำวัน
สำหรับกิจกรรมที่จัดขึ้นนั้น เป็นกิจกรรมที่ส่งเสริมคุณธรรมจริยธรรมในมิติศาสนา ในรูปแบบสื่อสร้างสรรค์และนวัตกรรมใหม่ อาทิ การสวดมนต์ เจริญจิตภาวนา ปฏิบัติธรรม ฟังพระธรรมเทศนา ตอบปัญหาธรรมะผ่านแพลตฟอร์มออนไลน์  การผลิตสื่อสร้างสรรค์เพื่อเป็นช่องทางในการเผยแพร่หลักคำสอนทางศาสนา รวมทั้งเปิดพื้นที่ทางศาสนาให้เป็นแหล่งเรียนรู้ เพื่อเสริมสร้างความเข้าใจในวันสำคัญทางพระพุทธศาสนาเพิ่มขึ้น
นายอนุกูลกล่าวว่า กิจกรรมในส่วนกลาง  กรมการศาสนา ร่วมกับวัดสุทัศนเทพวราราม จัดพิธีเจริญพระพุทธมนต์ ตักบาตรพระสงฆ์ 19 รูป เวียนเทียน พร้อมเปิดพิพิธภัณฑ์ตำหนักสมเด็จพระอริยวงศาคตญาณ สมเด็จพระสังฆราช (แพ ติสฺสเทวมหาเถร) ในวันอาทิตย์ที่ 11 พฤษภาคม 2568 เวลา 07.00 น. ณ วัดสุทัศนเทพวราราม กรุงเทพมหานคร
ส่วนภูมิภาค 76 จังหวัด ได้บูรณาการการจัดกิจกรรมระหว่างวันที่ 5 -11 พฤษภาคม 2568 โดยดำเนินการร่วมกับสำนักงานวัฒนธรรมจังหวัด หน่วยงานภาครัฐ ภาคเอกชน ภาคประชาชน จัดกิจกรรมทางพระพุทธศาสนา ตามบริบทของแต่ละพื้นที่  ส่งเสริมการเปิดพื้นที่จัดเทศกาล งานประเพณีและกิจกรรมทางพระพุทธศาสนา รวมทั้งส่งเสริมการสร้างอาชีพด้วยการจำหน่ายสินค้าและบริการทางด้านศรัทธา ความเชื่อ และวัฒนธรรมประเพณีตามบริบทของแต่ละจังหวัดด้วย
ทั้งนี้ วันวิสาขบูชา ตรงกับวันเพ็ญขึ้น 15 ค่ำ เดือน 6 ซึ่งในปีนี้ตรงกับวันอาทิตย์ที่ 11 พฤษภาคม 2568 เป็นวันสำคัญที่เกี่ยวข้องกับพระพุทธเจ้า 3 ประการ คือ ประสูติ ตรัสรู้ และปรินิพพาน และยังเป็นวันสำคัญสากลทางพระพุทธศาสนา สำหรับชาวพุทธทุกนิกายทั่วโลก ตามข้อมติของสมัชชาใหญ่แห่งสหประชาชาติในปี 2542
"รัฐบาลเชิญชวนประชาชน หน่วยงานภาครัฐและภาคเอกชนเข้าร่วมกิจกรรมที่จัดขึ้น เพื่อถวายเป็นพุทธบูชาและสืบสานพระพุทธศาสนา โดยให้ยึดมั่นรักษาศีล ลด ละ เลิกอบายมุข ตลอดช่วงเทศกาลวิสาขบูชานี้" นายอนุกูล กล่าว

ที่มา : https://www.thaigov.go.th/news/contents/details/96252