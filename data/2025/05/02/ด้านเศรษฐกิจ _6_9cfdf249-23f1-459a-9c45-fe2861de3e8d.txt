รัฐบาลไทย-ข่าวทำเนียบรัฐบาล-“เอกนัฏ” ตอก “ซิน เคอ หยวน” หน้าหงายทุกข้ออ้าง ไล่ไปเตรียมให้การ DSI ดีกว่า 


วันพฤหัสบดีที่ 1 พฤษภาคม 2568
01/05/2568
พิมพ์
“เอกนัฏ” ตอก “ซิน เคอ หยวน” หน้าหงายทุกข้ออ้าง ไล่ไปเตรียมให้การ DSI ดีกว่า
“เอกนัฏ” ตอก “ซิน เคอ หยวน” หน้าหงายทุกข้ออ้าง ไล่ไปเตรียมให้การ DSI ดีกว่า
“เอกนัฏ” จวกคำแถลง “ซิน เคอ หยวน” ทุกข้ออ้างฟังไม่ขึ้น ตอกโดนถอน BOI-ปิด รง. เพราะพฤติกรรมฝ่าฝืนกฎหมาย แถมเลี่ยงตอบหลายคำถามสำคัญ เตรียมให้การ DSI ที่มีคดีเป็นหางว่าว
เมื่อวันที่ 21 เมษายน 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม โพสต์ข้อความผ่านเฟสบุ๊กถึงการแถลงข่าวโดยตัวแทน บริษัท ซิน เคอ หยวน สตีล จำกัด เพื่อยืนยันว่า เหล็กที่ผลิตโดยบริษัทฯได้มาตรฐาน และไม่มีส่วนเกี่ยวข้องกับกรณีอาคารสำนักงานตรวจเงินแผ่นดิน (สตง.) ถล่ม โดยเอกนัฏขึ้นหัวข้อว่า “สังคมไม่ได้อะไรจากคำตอบของซินเคอหยวน? ตรรกะมันอยู่ตรงไหน?“
ก่อนจะแย้งคำแถลงของตัวแทน บริษัท ซิน เคอ หยวน สตีล จำกัด แยกเป็นประเด็นๆ ตั้งแต่ "ตึกถล่มอาจเพราะสาเหตุอื่น” ว่า “ถ้ามีสาเหตุอื่นด้วย มันก็ไม่ได้แปลว่าเหล็กคุณได้มาตรฐาน” ส่วนกรณีที่บริษัทฯอ้างว่า “เคยได้ BOI (สิทธิประโยชน์ส่งเสริมการลงทุน) เคยได้ มอก. (มาตรฐานอุตสาหกรรม)” แย้งว่า “ก็ใช่ครับแต่ไม่ปฏิบัติตามเงื่อนไข ก็ถึงถูกถอนสิทธิ BOI ถูกปิดโรงงาน ผลิตของตกมาตรฐาน ตรวจไป 2 ครั้งก็ยังสอบตก”
ขณะที่คำชี้แจงของตัวแทนบริษัทฯ ที่ว่า “สถาบันเหล็กไม่มีความสามารถในการตรวจเหล็ก” ก็ได้แย้งว่า ”ย้อนแย้งกับข้อเท็จจริง คือตอนตรวจผ่านรับได้ พอตรวจไม่ผ่านกลับโทษคนตรวจ“
"ผมไม่เคยแบ่งแยกว่าเป็นคนชาติใด ใครทำผิดกฏหมาย ก็ดำเนินคดีหมด เท่าที่ฟังดูแล้ว… สังคมไม่ได้อะไรจากคำตอบของคุณ” นายเอกนัฏ ระบุ
นายเอกนัฏ ยังได้ตั้งข้อสังเกตว่าผู้แทนบริษัทฯ เลี่ยงที่ตอบคำถามสำคัญ เช่น เหล็กตกมาตรฐานคุณกระจายไปไหนบ้าง? "ฝุ่น" กากอุตสาหกรรมอันตรายที่มีอยู่เลี่ยงไม่ตอบ และกระบวนการควบคุมมาตรฐานก็ไม่ตอบ
“ถ้างั้นผมว่า เตรียมไปตอบในคำให้การ DSI (กรมสอบสวนคดีพิเศษ) เถอะครับ ยังมีอีกหลายคดีที่ต้องตอบให้ได้” รมว.อุตสาหกรรม ระบุทิ้งท้าย

ที่มา : https://www.thaigov.go.th/news/contents/details/95994