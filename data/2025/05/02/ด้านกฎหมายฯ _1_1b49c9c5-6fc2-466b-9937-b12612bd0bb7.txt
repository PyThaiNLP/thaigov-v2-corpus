รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ให้การต้อนรับผู้แทนโครงการความยุติธรรมโลก World Justice Project (WJP) เข้าพบและหารือกับรัฐมนตรีว่าการกระทรวงยุติธรรม


วันพฤหัสบดีที่ 1 พฤษภาคม 2568
01/05/2568
พิมพ์
รัฐมนตรีว่าการกระทรวงยุติธรรม ให้การต้อนรับผู้แทนโครงการความยุติธรรมโลก World Justice Project (WJP) เข้าพบและหารือกับรัฐมนตรีว่าการกระทรวงยุติธรรม
รัฐมนตรีว่าการกระทรวงยุติธรรม ให้การต้อนรับผู้แทนโครงการความยุติธรรมโลก World Justice Project (WJP) เข้าพบและหารือกับรัฐมนตรีว่าการกระทรวงยุติธรรม
ในวันพฤหัสบดีที่ 1 พฤษภาคม 2568 เวลา 11.00 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม ให้การต้อนรับ Dr. Alejandro Ponce ผู้อำนวยการ World Justice Project (WJP) และ ดร. ศรีรักษ์ ผลิพัฒน์ ผู้อำนวยการภูมิภาคเอเชียแปซิฟิกของ WJP พร้อมด้วย ดร. พิเศษ สอาดเย็น ที่ปรึกษาด้านกฎหมายมหาชน สำนักงานปลัดกระทรวงยุติธรรม ดร. อณูวรรณ วงศ์พิเชษฐ์ รักษาการผู้อำนวยการสถาบันเพื่อการยุติธรรมแห่งประเทศไทย และผู้แทนกองการต่างประเทศ สำนักงานปลัดกระทรวงยุติธรรม
ในการนี้ รัฐมนตรีว่าการกระทรวงยุติธรรมได้ขอบคุณ WJP สำหรับความร่วมมืออย่างต่อเนื่องระหว่างกระทรวงยุติธรรรมและ WJP ผ่านสถาบันเพื่อการยุติธรรมแห่งประเทศไทย และการสนับสนุนรัฐบาลไทยในการยกระดับหลักนิติธรรมผ่านกิจกรรม และความร่วมมือต่าง ๆ ในช่วงที่ผ่านมา ทั้งนี้ กระทรวงยุติธรรม มีความมุ่งมั่นในการยกระดับหลักนิติธรรม ผ่านมาตรการต่าง ๆ โดยเฉพาะอย่างยิ่ง การดำเนินการตามกรอบนโยบายที่เกี่ยวข้องที่สำคัญ ได้แก่ 1) รัฐบาลที่เปิดเผยและโปรงใส และการขจัดการทุจริต และ 2) การมีส่วนร่วมของประชาชนในการออกกฎหมายในประเทศ โดยที่ผ่านมา ประเทศไทยได้มีการดำเนินการเพื่อส่งเสริมหลักนิติธรรมตามนโยบายทั้งสองนี้ ผ่านมาตรการต่าง ๆ อาทิ การออกกฎหมายที่เกี่ยวข้องเป็นพระราชบัญญัติ เช่น พระราชบัญญัติข้อมูลข่าวสารของราชการ พ.ศ. 2540 การส่งเสริมการมีส่วนรวมของประชาชนเพื่อยกระดับธรรมาภิบาลในประเทศ การนำเทคโนโลยีมาใช้ในการพัฒนากระบวนการยุติธรรม และหลักกระบวนการยุติธรรมที่มีประชาชนเป็นศูนย์กลาง
กระทรวงยุติธรรมยังได้ดำเนินการเพื่อเพิ่มการเข้าถึงความยุติธรรม ผ่านการทำงานร่วมกับทุกภาคส่วนทั้งในระดับชุมชนและระดับประเทศ นอกจากนี้ ทั้งสองฝ่ายได้หารือเกี่ยวกับความร่วมมือระหว่างกระทรวงยุติธรรรมและ WJP ผ่านสถาบันเพื่อการยุติธรรมแห่งประเทศไทย ในปัจจุบันและอนาคตเพื่อส่งเสริมหลักนิติธรรมในประเทศ ทั้งนี้ ผู้อำนวยการของ WJP ได้เรียนเชิญรัฐมนตรีว่าการกระทรวงยุติธรรมเข้าร่วมงาน World Justice Forum 2025 ซึ่งเป็นงานประชุมด้านหลักนิติธรรมที่ยิ่งใหญ่ที่สุดในโลกงานหนึ่งที่จะจัดขึ้น ณ กรุงวอร์ซอ ประเทศโปแลนด์ ระหว่างวันที่ 24 - 27 มิถุนายน 2568 โดยงานดังกล่าวจะรวบรวมผู้นำระดับโลก ผู้กำหนดนโยบาย และผู้เชี่ยวชาญเพื่อหารือเกี่ยวกับแนวทางแก้ไขที่สร้างสรรค์สำหรับความท้าทายด้านกระบวนการยุติธรรมที่เร่งด่วน

ที่มา : https://www.thaigov.go.th/news/contents/details/95988