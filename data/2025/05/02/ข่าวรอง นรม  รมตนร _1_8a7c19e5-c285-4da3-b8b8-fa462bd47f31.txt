รัฐบาลไทย-ข่าวทำเนียบรัฐบาล-"จิราพร" ร่วมยินดี “กรมประชาสัมพันธ์” ก้าวสู่ปีที่ 92 ชื่นชมทำหน้าที่เป็น “สะพานสื่อสาร” เชื่อมรัฐกับประชาชน


วันพฤหัสบดีที่ 1 พฤษภาคม 2568
01/05/2568
พิมพ์
"จิราพร" ร่วมยินดี “กรมประชาสัมพันธ์” ก้าวสู่ปีที่ 92 ชื่นชมทำหน้าที่เป็น “สะพานสื่อสาร” เชื่อมรัฐกับประชาชน
"จิราพร" ร่วมยินดี “กรมประชาสัมพันธ์” ก้าวสู่ปีที่ 92 ชื่นชมทำหน้าที่เป็น “สะพานสื่อสาร” เชื่อมรัฐกับประชาชน
วันที่ 1 พฤษภาคม 2568 เวลา 11.00 น. นางสาวจิราพร  สินธุไพร รัฐมนตรีประจำสำนักนายกรัฐมนตรี  เป็นประธานในพิธีมอบรางวัลบุคคลดีเด่น หน่วยงานดีเด่น สื่อดีเด่น และผู้ทำคุณประโยชน์ให้กับกรมประชาสัมพันธ์ ในโอกาสก้าวเข้าสู่ปีที่ 92
.
นางสาวจิราพร กล่าวว่า  กรมประชาสัมพันธ์เป็นสื่อของรัฐ ที่ไม่ได้วัดผลด้วยกำไร-ขาดทุนแบบเอกชน แต่ ก็มีต้นทุนทางสังคมที่ต้องรับผิดชอบ นั่นคือ ภาษีของประชาชน  ดังนั้นสิ่งที่คืนกลับไปให้ประชาชนต้องมีคุณภาพ และสร้างประโยชน์สูงสุด ทำหน้าที่เป็นเสียงของประชาชน และเป็นภาพลักษณ์ที่ดีให้ประเทศชาติ
.
สำหรับกิจกรรมวันสถาปนากรมประชาสัมพันธ์ปีที่ 92  จัดขึ้นระหว่างวันที่ 30 เมษายน - 1 พฤษภาคม 2568 ประกอบด้วย กิจกรรมเสริมสร้างความสัมพันธ์อันดีให้กับข้าราชการและเจ้าหน้าที่ในกรมประชาสัมพันธ์ กิจกรรมการเสวนาวิชาการเพื่อเพิ่มประสิทธิภาพการทำงาน พิธีมอบรางวัลบุคคล หน่วยงาน และผู้ทำคุณประโยชน์ให้กับกรมประชาสัมพันธ์ รวมถึงการแข่งขันกีฬามหาสนุกภายในกรมประชาสัมพันธ์
.
“ด้วยบริบทของการสื่อสารที่เปลี่ยนไปตามยุคสมัย กรมประชาสัมพันธ์ได้มีการปรับตัว เป็นทั้งสื่อออนแอร์และออนไลน์ เพื่อให้การสื่อสารไปถึงประชาชนได้อย่างครอบคลุม ทั่วถึง โดยเน้นความถูกต้อง เชื่อถือได้ โดยในภาวะปกติ กรมประชาสัมพันธ์มีบทบาทสำคัญในการขับเคลื่อนนโยบายของรัฐบาล สร้างการรับรู้ที่เป็นประโยชน์แก่ประชาชน ในภาวะวิกฤติ สื่อของกรมประชาสัมพันธ์ คือ เสียงเตือนภัย เสียงให้กำลังใจ และเสียงที่ประชาชนไว้วางใจ” นางสาวจิราพร กล่าว

ที่มา : https://www.thaigov.go.th/news/contents/details/95987