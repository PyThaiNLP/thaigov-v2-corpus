รัฐบาลไทย-ข่าวทำเนียบรัฐบาล-‘รองนายกฯ ประเสริฐ’ นั่งหัวโต๊ะ เดินหน้า 6 มาตรการ แก้ปัญหา สารปนเปื้อน ‘แม่น้ำกก’ ลดความเดือดร้อนประชาชน ใช้เทคโนโลยีดาวเทียม แก้ไขที่ต้นเหตุ 


วันศุกร์ที่ 2 พฤษภาคม 2568
02/05/2568
พิมพ์
‘รองนายกฯ ประเสริฐ’ นั่งหัวโต๊ะ เดินหน้า 6 มาตรการ แก้ปัญหา สารปนเปื้อน ‘แม่น้ำกก’ ลดความเดือดร้อนประชาชน ใช้เทคโนโลยีดาวเทียม แก้ไขที่ต้นเหตุ
‘รองนายกฯ ประเสริฐ’ นั่งหัวโต๊ะ เดินหน้า 6 มาตรการ แก้ปัญหา สารปนเปื้อน ‘แม่น้ำกก’ ลดความเดือดร้อนประชาชน ใช้เทคโนโลยีดาวเทียม แก้ไขที่ต้นเหตุ - กลไกความร่วมมือระหว่างประเทศ ควบคุมแหล่งปล่อยสารพิษ
วันที่ 1 พฤษภาคม 2568 นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เปิดเผยถึงการเป็นประธานในการประชุมหารือ เพื่อติดตามสถานการณ์และการแก้ไขปัญหาสารปนเปื้อนเกินค่ามาตรฐานในแม่น้ำกก เมื่อวันที่ 30 เมษายน 2568 ที่ผ่านมา โดยมี นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย และนายฉัตริน จันทร์หอม รองเลขาธิการนายกรัฐมนตรีฝ่ายการเมือง เข้าร่วมประชุมพร้อมหน่วยงานที่เกี่ยวข้อง 17 หน่วยงาน เพื่อหารือกรณีปัญหาแม่น้ำกก มีความขุ่นผิดปกติ และพบสารปนเปื้อนเกินค่ามาตรฐานซึ่งสร้างผลกระทบกับพี่น้องประชาชนในพื้นที่ ว่า ที่ประชุมมีแนวทางการแก้ไขปัญหาประกอบด้วย 1.ใช้กลไกความร่วมมือทั้งทางการฑูตและการทหาร ประสานประเทศเพื่อนบ้านเพื่อควบคุมแหล่งกำเนิดภายนอกประเทศที่อาจส่งผลให้เกิดสารปนเปื้อนในแม่น้ำกก  , 2.ใช้กลไกลุ่มน้ำโขงเหนือ บริหารจัดการปริมาณน้ำเพื่อรักษาระบบนิเวศ เพิ่มน้ำต้นทุนเข้าสู่แม่น้ำกก และ 3.ใช้นวัตกรรมดาวเทียม และเทคโนโลยีภูมิสารสนเทศ ช่วยในการหาแหล่งที่มาเพื่อแก้ไขปัญหาที่ต้นเหตุ , 4.สื่อสารประชาสัมพันธ์ ให้ข้อมูล และสร้างความเข้าใจไม่ให้ประชาชนตื่นตระหนก , 5. ติดตามตรวจสอบการปนเปื้อนในแม่น้ำกก และลำน้ำสาขา การปนเปื้อนในสัตว์น้ำและการสะสมในร่างกายมนุษย์ อย่างต่อเนื่อง และ 6.จัดทำแนวทางการลดผลกระทบจากการทำเหมืองและประสานความร่วมมือในการเผยแพร่ให้ประเทศเพื่อนบ้าน ผ่านกลไกความร่วมมือระหว่างประเทศ โดยมอบหมายให้หน่วยงานที่เกี่ยวข้องรับไปดำเนินการ
นอกจากนี้ที่ประชุมยังมีข้อสั่งการเพิ่มเติมให้เพิ่มความถี่ในการเก็บตัวอย่าง และการสื่อสารให้ข้อมูลแก่ประชาชนอย่างรวดเร็วและจะเสนอการตั้งคณะอนุกรรมการ ขับเคลื่อนการแก้ไขปัญหาคุณภาพน้ำในแหล่งน้ำผิวดิน ภายใต้คณะกรรมการสิ่งแวดล้อมแห่งชาติ ซึ่งจะมีการประชุมในวันที่ 6 พฤษภาคม 2568 เพื่อให้บริหารจัดการปัญหาได้อย่างบูรณาการ มีประสิทธิภาพ และสร้างความเชื่อมั่นให้กับประชาชน

ที่มา : https://www.thaigov.go.th/news/contents/details/95995