รัฐบาลไทย-ข่าวทำเนียบรัฐบาล-สำนักงานปลัดกระทรวงกลาโหม จัดพิธีลงนามถวายพระพรชัยมงคลเพื่อถวายความจงรักภักดี พระบาทสมเด็จพระเจ้าอยู่หัว เนื่องในโอกาสวันฉัตรมงคล (๔ พฤษภาคม ๒๕๖๘)


วันศุกร์ที่ 2 พฤษภาคม 2568
สำนักงานปลัดกระทรวงกลาโหม จัดพิธีลงนามถวายพระพรชัยมงคลเพื่อถวายความจงรักภักดี พระบาทสมเด็จพระเจ้าอยู่หัว เนื่องในโอกาสวันฉัตรมงคล (๔ พฤษภาคม ๒๕๖๘)
วันศุกร์ที่ ๒ พฤษภาคม ๒๕๖๘ เวลา ๐๘.๓๐ นาฬิกา พลเอก สนิธชนก สังขจันทร์ ปลัดกระทรวงกลาโหม เป็นประธานในพิธีลงนามถวายพระพรชัยมงคลพระบาทสมเด็จพระเจ้าอยู่หัว เนื่องในโอกาสวันฉัตรมงคล (๔ พฤษภาคม ๒๕๖๘) ณ ห้องพินิตประชานาถ ในศาลาว่าการกลาโหม
เพื่อถวายความจงรักภักดี และเทิดทูนสถาบันพระมหากษัตริย์ ตลอดจนเพื่อน้อมสำนึกในพระมหากรุณาธิคุณของพระบาทสมเด็จพระเจ้าอยู่หัว ที่ทรงปฏิบัติบำเพ็ญพระราชกรณียกิจเพื่อความผาสุกของพสกนิกรชาวไทยทุกหมู่เหล่า โดยมี พลตรีหญิง ทักษดา สังขจันทร์ นายกสมาคมภริยาข้าราชการสำนักงานปลัดกระทรวงกลาโหม รองปลัดกระทรวงกลาโหม หัวหน้าหน่วยขึ้นตรงสำนักงานปลัดกระทรวงกลาโหม พร้อมคู่สมรส ร่วมในพิธีโดยพร้อมเพรียงกัน
ในโอกาสนี้ ปลัดกระทรวงกลาโหม ได้กล่าวถวายพระพรชัยมงคล ในนามของข้าราชการสำนักงานปลัดกระทรวงกลาโหม และคู่สมรส มีความปีติโสมนัสเป็นล้นพ้นที่ได้มาแสดงความจงรักภักดีในวันนี้ นับแต่ใต้ฝ่าละอองธุลีพระบาทเสด็จเถลิงถวัลยราชสมบัติเป็นพระมหากษัตริย์รัชกาลที่ ๑๐ แห่งพระบรมราชจักรีวงศ์ ทรงปฏิบัติพระราชกรณียกิจด้วยพระราชวิริยอุตสาหะที่จะสร้างความรุ่งเรืองให้แก่ประเทศชาติในโครงการในพระราชดำริที่ทรงรักษาสืบสานและต่อยอดเสริมสร้างความมั่นคงในการดำรงชีวิตแก่อาณาราษฎร ยังความปลื้มปีติแก่พสกนิกรทุกหมู่เหล่า พระมหากรุณาธิคุณอันหาที่สุดมิได้นี้ได้ประจักษ์ชัดแจ้งและจักเทิดทูนไว้เหนือเศียรเกล้าสืบไป
สำหรับวันฉัตรมงคล นับว่าเป็นวันสำคัญของชาติ เพราะเป็นวันที่รำลึกถึงพระราชพิธีบรมราชาภิเษกแห่งองค์พระมหากษัตริย์แห่งพระราชวงศ์จักรี และเป็นวันที่พสกนิกรชาวไทยต่างปลาบปลื้มและน้อมรำลึกในพระบรมเดชานุภาพแห่งพระมหากษัตริยาธิราชเจ้าแห่งพระราชวงศ์จักรี นอกจากนี้พระราชพิธีฉัตรมงคล ยังถือเป็นพระราชพิธีหลวงของพระมหากษัตริย์ที่ทุกพระองค์ทรงยึดถือปฏิบัติตามระเบียบแบบแผนราชประเพณีมาแต่โบราณกาล ด้วยสำนึกในพระมหากรุณาธิคุณของพระบาทสมเด็จพระเจ้าอยู่หัวที่ได้ทรงดำเนินพระราชกรณียกิจด้วยพระราชวิริยะอุตสาหะ เสียสละเพื่อพสกนิกรชาวไทยของพระองค์ให้ได้อยู่กันอย่างร่มเย็นเป็นสุข

ที่มา : https://www.thaigov.go.th/news/contents/details/96010