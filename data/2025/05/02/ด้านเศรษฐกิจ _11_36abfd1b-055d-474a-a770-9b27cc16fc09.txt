รัฐบาลไทย-ข่าวทำเนียบรัฐบาล-“กรมทางหลวง” เผย M81 สายบางใหญ่ - กาญจนบุรี เปิดแล้ว เริ่มให้วิ่งทุกวันศุกร์ - วันจันทร์ กรุงเทพฯ - กาญจนบุรี เหลือเพียง 1 ชั่วโมง มั่นใจปลายตุลาคมนี้ ให้สัญจรทุกวันไร้ค่าธรรมเนียม


วันศุกร์ที่ 2 พฤษภาคม 2568
“กรมทางหลวง” เผย M81 สายบางใหญ่ - กาญจนบุรี เปิดแล้ว เริ่มให้วิ่งทุกวันศุกร์ - วันจันทร์ กรุงเทพฯ - กาญจนบุรี เหลือเพียง 1 ชั่วโมง มั่นใจปลายตุลาคมนี้ ให้สัญจรทุกวันไร้ค่าธรรมเนียม
.....
นายอภิรัฐ ไชยวงศ์น้อย อธิบดีกรมทางหลวง กระทรวงคมนาคม เปิดเผยว่า ภายในวันนี้ (2 พฤษภาคม 2568) ทางหลวงพิเศษระหว่างเมืองหมายเลข 81 (M81) สายบางใหญ่ - กาญจนบุรี เริ่มเปิดให้ประชาชนได้ทดลองใช้ตลอดสายระยะทาง 96 กิโลเมตร 3 ด่าน ได้แก่ คือ ด่านกาญจนบุรี นครปฐมตะวันตก และบางใหญ่ ทุกวันศุกร์ เวลา 15.00 น. ถึงวันจันทร์เวลา 09.00 น. โดยไม่เก็บค่าธรรมเนียมผ่านทาง เริ่มตั้งแต่วันนี้ (2 พฤษภาคม 2568) สามารถใช้ได้เฉพาะรถเล็ก 4 ล้อ และจำกัดความเร็วที่ 80 กิโลเมตร/ชั่วโมง และภายในปลายเดือนตุลาคม 2568 M81 จะเริ่มเปิดให้ประชาชนได้ใช้บริการเต็มระบบ ตลอดเส้นทางอย่างแน่นอน โดยยังไม่เก็บค่าธรรมเนียม หากมีการกำหนดเก็บค่าทำเนียมจะแจ้งให้ประชาชนทราบต่อไป ทล. พร้อมดำเนินการตามนโยบายของนายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม ที่ให้ความสำคัญด้านการสัญจรทางถนนมีความสะดวก รวดเร็ว และปลอดภัย เพื่อโอกาสของประชาชนที่ต้องได้ใช้โครงสร้างพื้นฐานอย่างมีประโยชน์สูงสุด ขณะนี้ M81 การดำเนินงานและบำรุงรักษามีความคืบหน้าแล้ว 83.77% เร็วกว่าแผนที่กำหนด 9.73% งานด้านโยธาคืบหน้าแล้ว 99.851% เป็นไปตามแผนที่กำหนดไว้
นายอภิรัฐ ไชยวงศ์น้อย กล่าวต่อว่า M81 เป็นเส้นทางเชื่อมต่อการเดินทางระหว่างกรุงเทพฯ และปริมณฑลกับจังหวัดกาญจนบุรี ซึ่งเป็นเมืองท่องเที่ยวสำคัญและเป็นประตูสู่ภาคตะวันตก อำนวยความสะดวกให้กับผู้ที่ต้องการเดินทางไปยังจังหวัดต่าง ๆ โดยช่วยร่นระยะเวลาการเดินทางจากกรุงเทพฯ และปริมณฑล ถึงกาญจนบุรี เหลือเพียงประมาณ 1 ชั่วโมง จากเดิมใช้เวลาประมาณ 3 ชั่วโมง ในช่วงสงกรานต์ที่ผ่านมา มีปริมาณรถยนต์ใช้เส้นทางมากกว่า 14,000 คัน/วัน คาดว่าหลังจากเปิดบริการด่านบางใหญ่จะมีปริมาณเพิ่มขึ้น 20% หรือประมาณ 16,000 - 17,000 คัน/วัน สะท้อนให้เห็นว่า M81 มีความสำคัญต่อการเดินทางไปสู่ภาคตะวันออก และภาคใต้ หลังจากนี้เชื่อว่าจะมีผู้ใช้สัญจรเพิ่มขึ้นอย่างต่อเนื่อง
สำหรับกรณีผู้เสียชีวิตจากอุบัติเหตุแผ่นคอนกรีตของสะพานข้ามถนนพระราม 2 ร่วงใส่รถประชาชนนั้น ทล. ได้ดำเนินการช่วยเหลือด้วยการรักษาพยาบาลอย่างเต็มที่ และจะดำเนินการเยียวยาตามระเบียบทางราชการต่อไป โดยนายวิทยา ยาม่วง รองปลัดกระทรวงคมนาคม เปิดเผยว่า ขณะนี้ได้ประสานงานกับทุกหน่วยงานที่เกี่ยวข้องให้ลงพื้นที่ตรวจสอบสะพานทั้งหมด หากพบว่ามีจุดเสี่ยงหรือไม่มีความปลอดภัยให้ทำการรายงานมายังกระทรวงคมนาคม เพื่อจะให้ดำเนินการซ่อมแซมทันที เนื่องด้วยเป็นนโยบายเร่งด่วนซึ่งต้องคำนึงถึงความปลอดภัยของประชาชนเป็นอันดับแรก

ที่มา : https://www.thaigov.go.th/news/contents/details/96017