รัฐบาลไทย-ข่าวทำเนียบรัฐบาล-บขส. เปิดมาตรการความปลอดภัยเดินทางช่วงฤดูฝน กำชับพนักงานขับขี่ระมัดระวัง - ตรวจเช็กสภาพรถโดยสารให้พร้อมก่อนออกวิ่งทุกเที่ยว เพิ่มความมั่นใจผู้ใช้บริการ


วันศุกร์ที่ 2 พฤษภาคม 2568
บขส. เปิดมาตรการความปลอดภัยเดินทางช่วงฤดูฝน กำชับพนักงานขับขี่ระมัดระวัง - ตรวจเช็กสภาพรถโดยสารให้พร้อมก่อนออกวิ่งทุกเที่ยว เพิ่มความมั่นใจผู้ใช้บริการ
.....
นายชัชวาล พรอมรธรรม กรรมการฯ รักษาการแทนกรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า ขณะนี้ประเทศไทยเริ่มเข้าสู่ฤดูฝน ทำให้หลายพื้นที่มีฝนตก อาจทำให้เป็นอุปสรรคในการขับรถบนท้องถนน และมีความเสี่ยงเป็นสาเหตุของการเกิดอุบัติเหตุ บขส. จึงออกมาตรการความปลอดภัยในการเดินรถโดยสารของ บขส. 266 คัน ในช่วงฤดูฝน รวมทั้งแจ้งไปยังรถร่วมบริการ รถโดยสาร และรถตู้ของเอกชนที่อยู่ในการกำกับดูแลประมาณ 5,500 คัน ให้ปฏิบัติเป็นมาตรฐานเดียวกัน เพื่ออำนวยความสะดวก ปลอดภัย และสร้างความมั่นใจให้ประชาชนในการเดินทางช่วงฤดูฝนด้วยระบบขนส่งสาธารณะ ตามนโยบาย นายสุรพงษ์ ปิยะโชติ รัฐมนตรีช่วยว่าการกระทรวงคมนาคม สำหรับมาตรการความปลอดภัยในการเดินรถโดยสารช่วงฤดูฝน มีดังนี้
1. ตรวจสภาพความพร้อมของรถโดยสาร (สภาพยาง ก้านปัดน้ำฝน ไฟหน้า - หลัง ระบบเบรก  เข็มขัดนิรภัย) ก่อนให้บริการทุกครั้ง
2. กำชับให้พนักงานขับรถปฏิบัติตามกฎจราจรอย่างเคร่งครัดตามที่กฎหมายกำหนด และเมื่อเจอฝนตก สภาพถนนเปียก เส้นทางมีน้ำท่วมขังให้ใช้ความระมัดระวังในการขับรถมากขึ้น ไม่ขับขี่โดยประมาท         จัดพนักงานขับรถ 2 คน ในเส้นทางสายยาวที่ใช้เวลาเดินทางเกิน 6 ชั่วโมง
3. พนักงานขับรถต้องได้รับการตรวจสภาพความพร้อมของร่างกาย และจิตใจก่อนปฏิบัติหน้าที่ เพื่อส่งผู้โดยสารถึงจุดหมายอย่างปลอดภัย
4. บขส. ติดตามการขับขี่ด้วยระบบ GPS เพื่อความปลอดภัยในการเดินทาง
นอกจากนี้ บขส. ได้ฝึกพัฒนาทักษะการขับขี่ของพนักงานขับรถ บขส. โดยใช้เครื่องจำลองการขับขี่ (Bus Simulator) ซึ่งเป็นศูนย์ฝึกที่มีการจำลองขับรถโดยสารขนาดใหญ่ ผู้เรียนจะได้ฝึกทักษะ สัมผัสกับสถานการณ์การขับรถคล้ายสถานการณ์จริง ซึ่งจะช่วยเพิ่มพูนทักษะในการขับรถและแก้ไขสถานการณ์เฉพาะหน้า จากเหตุการณ์ที่ไม่คาดคิดได้ รวมทั้งจะช่วยลดอัตราการเกิดอุบัติเหตุและสร้างความมั่นใจด้านความปลอดภัยให้แก่ผู้ใช้บริการด้วย บขส. ขอให้ประชาชนติดตามข้อมูลข่าวสารพยากรณ์อากาศในแต่ละวัน เพื่อวางแผนการเดินทาง แนะนำให้พกอุปกรณ์ป้องกันฝน ใช้ความระมัดระวังในการขึ้น - ลงรถโดยสาร ส่วนการเดินทางมาใช้บริการที่สถานีขนส่งผู้โดยสารกรุงเทพ (จตุจักร) หรือหมอชิต 2 ผู้โดยสารที่เดินทางด้วยรถโดยสารของ บขส. สามารถขึ้นรถได้ที่ชานชาลา 1 (ชานชาลาขาออก) ช่องจอดที่ 1 - 36 บริเวณชั้น 1 อาคารสถานีขนส่งหมอชิต 2 ส่วนผู้โดยสารที่เดินทางด้วยรถร่วมฯ ให้ไปที่ชั้น 3 แล้วใช้ทางเชื่อมไปยังชานชาลา 2 สามารถเดินลงบันไดหรือใช้ลิฟต์เพื่อความสะดวกและไม่เสี่ยงต่อการเปียกฝน
สามารถสอบถามข้อมูลการเดินทางและจองตั๋ว บขส. ล่วงหน้าได้ที่เว็บไซต์ บขส. Application E-ticket Facebook Page : บขส. Line : บขส.99 และช่องจำหน่ายตั๋วโดยสาร บขส. ทั่วประเทศ หรือ โทร. 0 2936 3660 ในวันและเวลาราชการ

ที่มา : https://www.thaigov.go.th/news/contents/details/96002