รัฐบาลไทย-ข่าวทำเนียบรัฐบาล-“ข้าวหมาก”ของดีของไทย รัฐบาลผลักดันอาหารหมักดองไทยแหล่งโพรไบโอติกในอาหารไปตลาดระดับโลก หนุนไทยเป็น ศูนย์กลาง Gastronomy & Wellness Tourism


วันศุกร์ที่ 2 พฤษภาคม 2568
02/05/2568
พิมพ์
“ข้าวหมาก”ของดีของไทย รัฐบาลผลักดันอาหารหมักดองไทยแหล่งโพรไบโอติกในอาหารไปตลาดระดับโลก หนุนไทยเป็น ศูนย์กลาง Gastronomy & Wellness Tourism
“ข้าวหมาก”ของดีของไทย รัฐบาลผลักดันอาหารหมักดองไทยแหล่งโพรไบโอติกในอาหารไปตลาดระดับโลก หนุนไทยเป็น ศูนย์กลาง Gastronomy & Wellness Tourism
วันนี้ (2 พฤษภาคม 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เผยว่า รัฐบาล โดยกระทรวงวัฒนธรรม             จัดโครงการ Thai Power Probiotics & Flavor of Thai Food Health Wellness เพื่อประกาศศักยภาพของอาหารหมักดองไทย ให้เป็นที่รู้จักในระดับสากล ซึ่ง “อาหาร” เป็นหนึ่งใน Soft Power หลักของไทย อาหารไทยไม่ได้เป็นเพียงแค่อาหาร แต่เป็นมรดกทางวัฒนธรรมที่สะท้อนอัตลักษณ์ของชุมชน และเป็นทุนวัฒนธรรมที่สามารถสร้างมูลค่าทางเศรษฐกิจได้อย่างมหาศาล
นายอนุกูล กล่าวว่า นับเป็นโอกาสสำคัญที่ประเทศไทยจะได้ประกาศศักยภาพของอาหารหมักดองไทย ให้เป็นที่รู้จักในระดับสากล ผ่านโครงการ Thai Power Probiotics ซึ่งถือเป็นอีกหนึ่งก้าวสำคัญในการส่งเสริม Soft Power ไทย โดยใช้มรดกภูมิปัญญาทางวัฒนธรรม เป็นเครื่องมือขับเคลื่อนเศรษฐกิจ และยกระดับคุณค่าของอาหารหมักดองไทยสู่ตลาดโลก รัฐบาลให้ความสำคัญกับการนำภูมิปัญญาท้องถิ่น มาต่อยอดเพื่อสร้าง มูลค่าเพิ่มทางเศรษฐกิจ โดยเฉพาะอย่างยิ่งในภาคอาหาร ซึ่งเป็นหนึ่งใน Soft Power หลักของไทย อาหารไทยไม่ได้เป็นเพียงแค่อาหาร แต่เป็นมรดกทางวัฒนธรรมที่สะท้อนอัตลักษณ์ของชุมชน และเป็นทุนวัฒนธรรมที่สามารถสร้างมูลค่าทางเศรษฐกิจได้อย่างมหาศาล
ทั้งนี้ ปัจจุบันอาหารหมักดองเป็นอาหารที่อุดมไปด้วยโพรไบโอติก (Probiotics) และได้รับความนิยมอย่างแพร่หลายในระดับโลก ที่สำคัญอาหารหมักดองไทยมีเอกลักษณ์โดดเด่น และมีบทบาทสำคัญต่อสุขภาพมาอย่างยาวนาน ดังนั้นโครงการดังกล่าวจึงมีเป้าหมายในการพัฒนาอาหารหมักดองของไทยให้สามารถก้าวสู่ตลาดโลกอย่างมั่นคงและยั่งยืน โดยเฉพาะเมนู “ข้าวหมากไทย”
นายอนุกูล กล่าวต่อว่า ปัจจุบันมีงานวิจัยหลายฉบับจากทั้งในและต่างประเทศที่แสดงให้เห็นว่า สุขภาพลำไส้ มีความสัมพันธ์กับสุขภาพจิต หรือ Mental Health ได้อีกด้วย จึงเชื่อได้ว่า “ข้าวหมากไทย” สามารถก้าวไปไกลกว่าที่เคย ในฐานะ Functional Food ที่มีรากฐานทางวัฒนธรรมและศักยภาพทางสุขภาพที่เชื่อมโยงกับวิถีชีวิตของผู้คนยุคใหม่ อีกทั้งจะเป็นปัจจัยสำคัญทำให้ประเทศไทยเป็นศูนย์กลางของ Gastronomy & Wellness Tourism หรือการท่องเที่ยวเชิงอาหารและสุขภาพ ซึ่งกำลังเป็นเทรนด์สำคัญของโลก และช่วย ยกระดับเศรษฐกิจสร้างสรรค์ของไทย ผ่าน Soft Power อย่างเป็นรูปธรรม
“โครงการ Thai Power Probiotics เป็นอีกหนึ่งก้าวสำคัญในการส่งเสริม Soft Power ไทย ช่วยยกระดับคุณค่าของอาหารหมักดองไทยสู่ตลาดโลก ทั้งนี้ อาหารไทยไม่ได้เป็นเพียงแค่อาหาร แต่เป็นมรดกทางวัฒนธรรมที่สะท้อนอัตลักษณ์ของชุมชน และเป็นทุนวัฒนธรรมที่สามารถสร้างมูลค่าทางเศรษฐกิจได้อย่างมหาศาล” นายอนุกูล ระบุ

ที่มา : https://www.thaigov.go.th/news/contents/details/95998