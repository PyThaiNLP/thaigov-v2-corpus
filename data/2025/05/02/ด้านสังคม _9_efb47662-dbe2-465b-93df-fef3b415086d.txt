รัฐบาลไทย-ข่าวทำเนียบรัฐบาล-รองนายกฯ ประเสริฐ เป็นประธานปิดโครงการเร่งพัฒนาบุคลากรด้านความมั่นคงไซเบอร์ ระยะ 2


วันศุกร์ที่ 2 พฤษภาคม 2568
รองนายกฯ ประเสริฐ เป็นประธานปิดโครงการเร่งพัฒนาบุคลากรด้านความมั่นคงไซเบอร์ ระยะ 2
รองนายกฯ ประเสริฐ เป็นประธานปิดโครงการเร่งพัฒนาบุคลากรด้านความมั่นคงไซเบอร์ ระยะ 2
รองนายกฯ ประเสริฐ เป็นประธานปิดโครงการเร่งพัฒนาบุคลากรด้านความมั่นคงไซเบอร์ ระยะ 2
วันที่ 2 พฤษภาคม 2568 นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เป็นประธานในพิธีแถลงข่าวความคืบหน้าและปิดโครงการเร่งรัดการพัฒนาบุคลากรด้านความมั่นคงปลอดภัยไซเบอร์ (Intensive Cybersecurity Capacity Building Program) ระยะที่ 2 พร้อมมอบประกาศนียบัตรสำหรับผู้ผ่านการอบรมหลักสูตรระดับผู้บริหาร Executive CISO#2 และพิธีมอบรางวัลศิษย์เก่าดีเด่นของสถาบันวิชาการความมั่นคงปลอดภัยไซเบอร์แห่งชาติ ประจำปี 2568 โดยมี ดร.ปิยนุช วุฒิสอน รองปลัดกระทรวงดีอี และดร.เวทางค์ พ่วงทรัพย์ เลขาธิการคณะกรรมการดิจิทัลเพื่อเศรษฐกิจและสังคมแห่งชาติ (BDE) เข้าร่วมรับโล่ประกาศเกียรติคุณ พร้อมด้วย พลอากาศตรี อมร ชมเชย เลขาธิการคณะกรรมการการรักษาความมั่นคงปลอดภัยไซเบอร์แห่งชาติ (สกมช.) กล่าวต้อนรับ จัดโดย สถาบันวิชาการฯ สกมช. ณ ห้องอัศวินแกรนด์บอลรูม ชั้น 4  โรงแรมอัศวิน แกรนด์ คอนเวนชั่น เขตหลักสี่ กรุงเทพฯ
สำหรับโครงการฯ ระยะที่ 2 มีวัตถุประสงค์เพื่อเสริมสร้างขีดความสามารถของบุคลากรด้านไซเบอร์ ซึ่งเป็นรากฐานสำคัญในการขับเคลื่อนยุทธศาสตร์ไซเบอร์แห่งชาติ และการเสริมสร้างความมั่นคงปลอดภัยไซเบอร์ ให้กับโครงสร้างพื้นฐานสำคัญของประเทศ ผ่านการอบรมหลักสูตรที่ครอบคลุมทั้ง ด้านเทคนิค การบริหารจัดการ และการตอบสนองต่อภัยคุกคามไซเบอร์ในระดับสากล ซึ่งสถาบันวิชาการฯ ได้ดำเนินการจัดฝึกอบรมและพัฒนาทักษะให้แก่บุคลากรจากหน่วยงานภาครัฐ และเอกชนไปแล้วกว่า 100,000 คน
พร้อมทั้งดำเนินการทดสอบมาตรฐานความสามารถตามหลักสูตรที่ได้รับการรับรองในระดับสากล
นอกจากนี้ภายใต้โครงการฯ ยังมีการสร้างความตระหนักรู้ให้แก่ ประชาชนทั่วไป เด็ก นักเรียน นักศึกษา เยาวชน คนพิการ ผู้สูงอายุ เพื่อเป็นการสร้างความตระหนักรู้ในด้านความมั่นคงปลอดภัยไซเบอร์ที่เข้าใจง่าย สามารถเข้าถึงประชาชนทั่วไปในทุกช่วงวัยได้
#กระทรวงดิจิทัลเพื่อเศรษฐกิจและสังคม #กระทรวงดีอี #DE #ดิจิทัลเพื่อเศรษฐกิจและสังคม #รมวประเสริฐ

ที่มา : https://www.thaigov.go.th/news/contents/details/96021