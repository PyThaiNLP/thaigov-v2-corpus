รัฐบาลไทย-ข่าวทำเนียบรัฐบาล-​ก.อุตฯ จับมือตำรวจไซเบอร์ ลุยเช็กทุกแพลตฟอร์ม เอาจริง ขายของออนไลน์ต้องมี มอก.! 


วันพฤหัสบดีที่ 1 พฤษภาคม 2568
01/05/2568
พิมพ์
​ก.อุตฯ จับมือตำรวจไซเบอร์ ลุยเช็กทุกแพลตฟอร์ม เอาจริง ขายของออนไลน์ต้องมี มอก.!
​ก.อุตฯ จับมือตำรวจไซเบอร์ ลุยเช็กทุกแพลตฟอร์ม เอาจริง ขายของออนไลน์ต้องมี มอก.!
30 เมษายน 2568 นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม เป็นประธานการประชุมหารือการบูรณาการความร่วมมือในการปราบสินค้าไม่ได้มาตรฐานออนไลน์ ระหว่าง สำนักงานมาตรฐานผลิตภัณฑ์อุตสาหกรรม (สมอ.) และกองบัญชาการตำรวจสืบสวนสอบสวนอาชญากรรมทางเทคโนโลยี (บช.สอท.) โดยมี นางพงษ์ศิริ วรรณศรี รองเลขาธิการ สมอ. พล.ต.ต.ศิริวัฒน์ ดีพอ ผบก.สอท. และเจ้าหน้าที่ที่เกี่ยวข้องร่วมประชุม ณ ห้องประชุม อก. 1 ชั้น 2 อาคารสำนักงานปลัดกระทรวงอุตสาหกรรม
ในการประชุมครั้งนี้ สมอ. และ บช.สอท. ได้ร่วมกันหารือแนวทางการแก้ไขปัญหาสินค้าไม่ได้มาตรฐานทางออนไลน์  โดย สมอ. และ บช.สอท. หรือตำรวจไซเบอร์ ร่วมกันนำสินค้าที่ไม่ได้มาตรฐานออกจากเว็บไซต์และสื่อโซเชียลมีเดีย (Take Down) ซึ่งทาง สมอ. กำลังพัฒนาเทคโนโลยีปัญญาประดิษฐ์ (Ai) ในการสแกนเว็บไซต์และแพลตฟอร์มออนไลน์ โดยเฉพาะผลิตภัณฑ์ที่มีกฎหมายกำหนดให้เป็นไปตามมาตรฐาน (มาตรฐานบังคับ) จำนวน 145 รายการ โดยเฉพาะสินค้าที่เกี่ยวข้องกับชีวิตและทรัพย์สิน ความปลอดภัยของประชาชน เพื่อปกป้องผู้บริโภคจากสินค้าไม่ได้คุณภาพ นอกจากนี้ยังมีแผนจะร่วมกันพัฒนา “ระบบฐานข้อมูลกลาง” ที่แสดงสถานะการรับรองของสินค้า และร่วมกันประชาสัมพันธ์รณรงค์ภายใต้แนวคิด “ออนไลน์ ต้องได้มาตรฐาน” ให้ผู้บริโภคพิจารณาซื้อสินค้าที่ได้รับการรับรองเครื่องหมาย มอก. ด้วย
เลขาฯ พงศ์พล กล่าวเพิ่มเติมว่า เร็ว ๆ นี้ เราจะมีทีมสุดซอยตรวจมาตรฐานสินค้าบนแพลตฟอร์มออนไลน์ต่าง ๆ เป็นการดำเนินการเชิงรุก หากตรวจสอบพบจะลงพื้นที่ติดตามถึงโรงงาน ผู้นำเข้า และตัวแทนจำหน่าย ซึ่งการจำหน่ายสินค้ามาตรฐานบังคับแล้วไม่ได้มาตรฐาน ไม่มีเครื่องหมาย มอก. จะถูกดำเนินคดีทุกราย มีโทษ โทษจำคุก ไม่เกิน 2 ปี หรือ ปรับไม่เกิน 2 ล้านบาท หรือ ทั้งจำทั้งปรับ หากเป็นนิติบุคคล ผู้บริหารหรือกรรมการที่เกี่ยวข้องอาจต้องรับผิดด้วย หากพิสูจน์ได้ว่ารู้เห็นเป็นใจ

ที่มา : https://www.thaigov.go.th/news/contents/details/95989