รัฐบาลไทย-ข่าวทำเนียบรัฐบาล-ครบรอบ 83 ปี กรมปศุสัตว์ พร้อมเปิดตัวระบบบริการสัตวแพทย์ทางไกล “DLD-Televet”


วันศุกร์ที่ 2 พฤษภาคม 2568
ครบรอบ 83 ปี กรมปศุสัตว์ พร้อมเปิดตัวระบบบริการสัตวแพทย์ทางไกล “DLD-Televet”
ครบรอบ 83 ปี กรมปศุสัตว์ พร้อมเปิดตัวระบบบริการสัตวแพทย์ทางไกล “DLD-Televet” ยกระดับการดูแลสุขภาพสัตว์ สะดวก รวดเร็ว ตอบโจทย์ยุคดิจิทัล
นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ กล่าวในโอกาสเป็นประธานพิธีเปิดงาน วันคล้ายวันสถาปนากรมปศุสัตว์ ครบรอบ 83 ปี ภายใต้แนวคิด “83 ปี ครอบครัวปศุสัตว์ ก้าวสู่อนาคตด้วยหัวใจดิจิทัล” โดยมี  นายบุญสิงห์ วรินทร์รักษ์ ที่ปรึกษารัฐมนตรีว่าการกระทรวงเกษตรและสหกรณ์ นายอาดิลัน อาลีอิสเฮาะ ที่ปรึกษารัฐมนตรีช่วยว่าการกระทรวงเกษตรและสหกรณ์ นายภูผา ลิกค์ ผู้ช่วยเลขานุการรัฐมนตรีว่าการกระทรวงเกษตรและสหกรณ์ นายประยูร อินสกุล ปลัดกระทรวงเกษตรและสหกรณ์ นายสัตวแพทย์สมชวน รัตนมังคลานนท์ อธิบดีกรมปศุสัตว์ และเจ้าหน้าที่ที่เกี่ยวข้องเข้าร่วม ณ กรมปศุสัตว์ เขตราชเทวี กรุงเทพมหานคร ว่า กระทรวงเกษตรและสหกรณ์ โดยการนำของ ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ ได้ให้ความสำคัญกับการยกระดับคุณภาพชีวิตของเกษตรกรไทย ด้วยการส่งเสริมให้ภาคเกษตรกรรมปรับตัวสู่ยุคดิจิทัล เพิ่มรายได้ และพัฒนาสู่ความมั่นคงอย่างยั่งยืน ซึ่งกรมปศุสัตว์ได้ตอบสนองนโยบายนี้อย่างเป็นรูปธรรม โดยได้แสดงให้เห็นถึงบทบาทที่สำคัญยิ่งในการควบคุม ส่งเสริม และพัฒนาอุตสาหกรรมปศุสัตว์ของประเทศ ทั้งในด้านคุณภาพ ความปลอดภัยและความยั่งยืน ซึ่งไม่เพียงแต่รักษามาตรฐานการดำเนินงานที่เข้มแข็ง แต่ยังสามารถเปลี่ยนแปลง ปรับตัว และพัฒนากระบวนการทำงานให้สอดคล้องกับยุคดิจิทัล
นายอิทธิ กล่าวอีกว่า สำหรับงานในครั้งนี้ ยังได้มีการเปิดตัวระบบ DLD-Televet อย่างเป็นทางการครั้งแรก ซึ่งถือเป็นก้าวสำคัญในการยกระดับบริการสัตวแพทย์ของประเทศไทยที่ไม่ใช่เพียงแค่ระบบเทคโนโลยีใหม่ แต่เป็นเครื่องมือสำคัญในการลดช่องว่างระหว่างเกษตรกรกับบริการด้านสุขภาพสัตว์ โดยเฉพาะในพื้นที่ห่างไกล ระบบนี้จะเป็นประโยชน์กับเกษตรกรอย่างมาก การพัฒนาระบบ DLD-Televet ยังสะท้อนแนวคิด “ครอบครัวปศุสัตว์ ก้าวสู่อนาคตด้วยหัวใจดิจิทัล” ที่กรมปศุสัตว์นำมาใช้ขับเคลื่อนองค์กรให้ก้าวสู่การเป็นหน่วยงานที่ทันสมัย และพร้อมรองรับความเปลี่ยนแปลงในทุกมิติ นอกจากนี้ ยังได้กำชับกรมปศุสัตว์ และหน่วยงานที่เกี่ยวข้อง ในการเลี้ยงโค - กระบือ ให้ดำเนินการตรวจสอบเพื่อป้องกันไม่ให้เกิดโรคระบาดในอนาคต พร้อมสร้างความเชื่อมั่น และความมั่นใจ แก่เกษตรกรผู้เลี้ยงโค -กระบือ และประเทศผู้บริโภคต่อไป
ด้านนายสัตวแพทย์สมชวน รัตนมังคลานนท์ อธิบดีกรมปศุสัตว์ กล่าวว่า กรมปศุสัตว์มุ่งมั่นขับเคลื่อนนโยบายของกระทรวงเกษตรและสหกรณ์ที่ให้ความสำคัญกับการยกระดับคุณภาพชีวิตของเกษตรกร สร้างรายได้ที่มั่นคง และพัฒนาภาคเกษตรให้เติบโตอย่างยั่งยืน เพิ่มประสิทธิภาพทุกมิติ ก้าวสู่ดิจิทัลเต็มรูปแบบ โดยได้ปรับกระบวนการทำงานให้สะดวก รวดเร็ว ลดความซ้ำซ้อน ด้วยการใช้เทคโนโลยีสนับสนุนการทำงานของเจ้าหน้าที่ทุกภาคส่วน ยกระดับบริการต่างๆ ผ่านระบบอิเล็กทรอนิกส์ จนสามารถขึ้นแท่นเป็นหนึ่งในผู้นำการส่งออกผลิตภัณฑ์ปศุสัตว์ระดับโลก เช่น ไก่เนื้อ ไข่ไก่และผลิตภัณฑ์จากน้ำนม ขณะเดียวกัน ระบบบริการสัตวแพทย์ทางไกล “DLD-Televet” นับเป็นนวัตกรรมสำคัญที่จะช่วยยกระดับการดูแลสุขภาพสัตว์ในประเทศไทย โดยเฉพาะในพื้นที่ห่างไกลและชนบทที่ขาดแคลนสัตวแพทย์ ระบบนี้จะช่วยให้เกษตรกรสามารถเข้าถึงคำปรึกษาทางสัตวแพทย์ได้อย่างสะดวก รวดเร็ว ลดภาระค่าใช้จ่ายในการเดินทาง และสามารถวินิจฉัยและดูแลสุขภาพสัตว์ได้อย่างมีประสิทธิภาพมากยิ่งขึ้น นอกจากนี้ DLD-Televet ยังเป็นเครื่องมือสำคัญในการแลกเปลี่ยนข้อมูลด้านโรคสัตว์แบบเรียลไทม์ ช่วยเสริมสร้างความมั่นคงด้านปศุสัตว์ และคุณภาพชีวิตของเกษตรกรไทยได้อย่างยั่งยืน
โอกาสนี้ รัฐมนตรีช่วยว่าการกระทรวงเกษตรและสหกรณ์ ได้มีการมอบโคเพศเมีย จำนวนทั้งสิ้น 27 ตัว ให้แก่เกษตรกรจังหวัดชัยภูมิเลี้ยงเพื่อขยายพันธุ์ เพิ่มผลผลิตและใช้ประโยชน์ในการเกษตรภายใต้หลักเกณฑ์ ตามโครงการธนาคารโค – กระบือ เพื่อเกษตรกร ตามพระราชดำริการมอบรางวัลต่าง ๆ ให้แก่เจ้าหน้าที่ กรมปศุสัตว์ อาสาปศุสัตว์ และเกษตรกร เช่น DLD Quality Awards รางวัลอาสาปศุสัตว์ดีเด่น รางวัลเครือข่ายสัตว์พันธุ์ดี กรมปศุสัตว์ ดีเด่น ระดับประเทศ รางวัล LAB OK และการจัดนิทรรศการของหน่วยงานในสังกัดกรมปศุสัตว์ในหัวข้อต่าง ๆ ที่จัดแสดงให้เห็นถึงการขับเคลื่อนองค์กรสู่ยุคดิจิทัล การจัดแสดงผลิตภัณฑ์ปศุสัตว์ OK รวมถึงการแสดงโชว์ Line Dance การให้บริการผ่าตัดทำหมันและบริการฉีดวัคซีนป้องกันโรคพิษสุนัขบ้าอีกด้วย

ที่มา : https://www.thaigov.go.th/news/contents/details/96009