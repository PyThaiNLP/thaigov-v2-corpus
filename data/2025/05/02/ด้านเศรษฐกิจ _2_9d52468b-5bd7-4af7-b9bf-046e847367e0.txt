รัฐบาลไทย-ข่าวทำเนียบรัฐบาล-รัฐมนตรีฯ เอกนัฏ ประกาศล้างบาง ธุรกิจศูนย์เหรียญ เน้นย้ำแก้ปัญหาอุตสาหกรรมต้องเริ่มจากปรับโครงสร้าง ดันอีวี เซมิคอนดักเตอร์ และ BCG เป็นหมัดเด็ดพลิกเกมส์ 


วันพฤหัสบดีที่ 1 พฤษภาคม 2568
01/05/2568
พิมพ์
รัฐมนตรีฯ เอกนัฏ ประกาศล้างบาง ธุรกิจศูนย์เหรียญ เน้นย้ำแก้ปัญหาอุตสาหกรรมต้องเริ่มจากปรับโครงสร้าง ดันอีวี เซมิคอนดักเตอร์ และ BCG เป็นหมัดเด็ดพลิกเกมส์
รัฐมนตรีฯ เอกนัฏ ประกาศล้างบาง ธุรกิจศูนย์เหรียญ เน้นย้ำแก้ปัญหาอุตสาหกรรมต้องเริ่มจากปรับโครงสร้าง ดันอีวี เซมิคอนดักเตอร์ และ BCG เป็นหมัดเด็ดพลิกเกมส์
วันที่ 30 เมษายน 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ร่วมงานสัมมนา “ภารกิจพลิกฟื้นเศรษฐกิจ : Mission Thailand” จัดโดย สถานีข่าว TNN ช่อง 16 โดยมี นางสาวแพทองธาร ชินวัตร นายกรัฐมนตรี เป็นประธานเปิดงานพร้อมกล่าวปาฐกถาพิเศษ มีผู้นำภาครัฐและภาคเอกชน รวมทั้งคณะรัฐมนตรีให้เกียรติเข้าร่วมงาน อาทิ นายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา นายพิชัย นริพทะพันธุ์ รัฐมนตรีว่าการกระทรวงพาณิชย์ นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง ในส่วนผู้บริหารกระทรวงอุตสาหกรรมที่เข้าร่วมงาน ประกอบด้วย นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม นายอรรถวิชช์ สุวรรณภักดี ประธานคณะที่ปรึกษาของรัฐมนตรีว่าการกระทรวงอุตสาหกรรม นายศุภกิจ บุญศิริ รองปลัดกระทรวงอุตสาหกรรม และนายเอกนิติ รมยานนท์ ผู้ตรวจราชการกระทรวงอุตสาหกรรม โดยมี นายธนินท์ เจียรวนนท์ ประธานอาวุโสเครือเจริญโภคภัณฑ์ นายองอาจ ประภากมล กรรมการผู้จัดการและผู้อำนวยการสถานี TNN ให้การต้อนรับ ณ โรงแรมวอลดอร์ฟ แอสโทเรีย
ทั้งนี้ นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ได้เข้าร่วมเสวนาพร้อมพูดคุยและตอบคำถามจากตัวแทนภาคเอกชน ในหัวข้อ “ทางรอดอุตสาหกรรมไทย ในสมรภูมิรบการค้าโลก” ซึ่งได้เปิดเผยว่า “ธุรกิจศูนย์เหรียญ” คือโรคร้ายในภาคการผลิตไทย พร้อมประกาศเร่งล้างบางและออกกฎหมายควบคุมใหม่ เช่น ร่าง พ.ร.บ.จัดการกากอุตสาหกรรม เพื่อจัดการโรงงานที่ละเลยสิ่งแวดล้อม พร้อมกันนี้ รัฐบาลยังวางกลยุทธ์ผลักดัน 3 อุตสาหกรรมเป้าหมาย ได้แก่ ยานยนต์ไฟฟ้า (EV) เซมิคอนดักเตอร์ (Semiconductor) และอุตสาหกรรมชีวภาพ-หมุนเวียน (BCG) โดยมุ่งเชื่อมโยงห่วงโซ่คุณค่าระหว่างภาคอุตสาหกรรมกับภาคเกษตรกรรมของไทย เพื่อให้เงินหมุนเวียนอยู่ในระบบเศรษฐกิจ ตลอดจนพัฒนา “นิคมสีเขียว” ที่สามารถช่วยลดต้นทุนและบริหารจัดการสิ่งแวดล้อมได้เป็นอย่างดี และมีโครงสร้างพื้นฐานในการช่วยเหลือให้ผู้ประกอบการรายย่อยให้เข้าถึงการผลิตในระดับอุตสาหกรรมได้ง่ายขึ้น
สำหรับแนวทางการจัดการกับปัญหาอุตสาหกรรมศูนย์เหรียญ รัฐมนตรีฯ เอกนัฎ กล่าวว่า เหตุการณ์ตึกถล่ม ถือเป็นสัญญาณที่สะท้อนถึงปัญหาอุตสาหกรรมไทยอย่างชัดเจน และมองว่าอุตสาหกรรมศูนย์เหรียญถือเป็นปัญหาที่กำลังกัดกินทำให้เศรษฐกิจไทยไม่เติบโต เพราะไม่ได้ช่วยจ้างงานคนไทย หรือตั้งโรงงานประกอบการผลิตจริงมากเท่าที่ควร ที่จะเกิดประโยชน์ต่อการขับเคลื่อนเศรษฐกิจ ดังนั้น การปราบปรามถือเป็นภารกิจสำคัญของรัฐบาล โดยมองว่าจุดอ่อนของอุตสาหกรรมศูนย์เหรียญมี 2 เรื่อง คือ 1) ไม่มีคุณภาพจึงราคาถูก เช่น ล้อยาง สายไฟ อุปกรณ์ไฟฟ้าต่าง ๆ เมื่อประชาชนนำไปใช้งาน จึงไม่ปลอดภัยและเสี่ยงอันตราย การจัดการเรื่องนี้ ทางกระทรวงได้ใช้แนวทางปูพรมปราบปรามอย่างเข้มงวดในช่วง 6-7 เดือนที่ผ่านมา และ 2) ทำธุรกิจโดยไม่คำนึงถึงสิ่งแวดล้อม และสร้างมลพิษ สำหรับการจัดการเรื่องนี้ กระทรวงฯ จะบังคับใช้กฎหมายอย่างเข้มงวด โดยมองว่าโครงสร้างอุตสาหกรรมของประเทศไทยไม่ได้มีการปรับปรุงมานาน จึงจำเป็นต้องมีการปฎิรูปทางโครงสร้าง เพื่อสร้างความเชื่อมั่นต่อภาคอุตสาหกรรม เพื่อรักษาอุตสาหกรรมและเอสเอ็มอีไทยให้อยู่รอด และไม่ให้ไทยกลายเป็นฐานของอุตสาหกรรมศูนย์เหรียญ
นอกจากนี้ อนาคตอุตสาหกรรมของประเทศไทยในยุคสงครามการค้า รัฐมนตรีฯ เอกนัฏ กล่าวว่า ผลกระทบจากมาตรการภาษีนำเข้าแบบโต้ตอบ ระหว่างสหรัฐฯ กับจีน ในระยะสั้นจะทำให้สินค้าจากจีนทะลักเข้ามายังประเทศไทย กระทรวงอุตสาหกรรม จะแก้ปัญหาด้วยการเร่งตรวจสอบและกำกับดูแลทั้งช่องทางออฟไลน์และออนไลน์ เพื่อให้สินค้าราคาถูกที่นำเข้าเข้ามากับสินค้าในประเทศที่ขายอยู่ในประเทศต้องแข่งขันในกติกาเดียวกัน เช่น อุตสาหกรรมเหล็ก เป็นต้น ในขณะที่ระยะกลาง ประเทศไทยต้องปรับโครงสร้างอุตสาหกรรมให้ทันสมัยและลดการปล่อยมลภาวะ ยกตัวอย่างเป็นอุตสาหกรรมเหล็กอีกเช่นกันว่า ระบบการผลิตเหล็กแบบดั้งเดิม (IF : Induction Furnace) นั้น เมื่อเดินเครื่องผลิตจะก่อมลพิษสูง ควบคุมได้ยาก หลายประเทศจึงไม่อนุญาตให้มีการผลิตอีก เช่น จีน มาเลเซีย ฯลฯ แต่ผลที่ตามมานั้นทำให้โรงงานในต่างประเทศย้ายฐานมาในอาเซียน รวมถึงประเทศไทย ด้วยเหตุนี้จึงต้องมีการยุติการผลิตเหล็กด้วยเทคโนโลยีหลอมแบบ IF และหันไปใช้เทคนิคที่เป็นมิตรกับสิ่งแวดล้อมมากกว่า ซึ่งหนึ่งในนั้นคือการผลิตเหล็กจากเตาอาร์คไฟฟ้า EAF (EAF : Electric Arc Furnace) ซึ่งทั้งหมดที่กล่าวมาเชื่อว่า จะทำให้อุตสาหกรรมในประเทศไทย มุ่งสู่สินค้าที่ตลาดต้องการและเป็นสินค้าที่มีคุณภาพ เป็นมิตรต่อสิ่งแวดล้อม รวมถึงเพิ่มมูลค่าทางเศรษฐกิจให้กับประเทศ ทําให้คนไทยเก่งขึ้น และทําให้ธุรกิจไทยมีรายได้มากขึ้น เพื่อให้ภาคอุตสาหกรรมเป็นกลไกขับเคลื่อนเศรษฐกิจอย่างแท้จริง

ที่มา : https://www.thaigov.go.th/news/contents/details/95990