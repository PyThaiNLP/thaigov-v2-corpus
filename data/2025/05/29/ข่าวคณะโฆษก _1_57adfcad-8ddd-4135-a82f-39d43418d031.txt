รัฐบาลไทย-ข่าวทำเนียบรัฐบาล-ไทยจับมือญี่ปุ่น พัฒนาด้ามกรอฟันนวัตกรรมใหม่ ตั้งฐานผลิตในประเทศ ลดนำเข้า 3 พันล้าน สร้างรายได้พันล้านต่อปี ยกระดับคุณภาพบริการด้านทันตกรรมให้ประชาชน


วันพฤหัสบดีที่ 29 พฤษภาคม 2568
29/05/2568
พิมพ์
ไทยจับมือญี่ปุ่น พัฒนาด้ามกรอฟันนวัตกรรมใหม่ ตั้งฐานผลิตในประเทศ ลดนำเข้า 3 พันล้าน สร้างรายได้พันล้านต่อปี ยกระดับคุณภาพบริการด้านทันตกรรมให้ประชาชน
ไทยจับมือญี่ปุ่น พัฒนาด้ามกรอฟันนวัตกรรมใหม่ ตั้งฐานผลิตในประเทศ ลดนำเข้า 3 พันล้าน สร้างรายได้พันล้านต่อปี ยกระดับคุณภาพบริการด้านทันตกรรมให้ประชาชน
วันนี้ (29 พฤษภาคม 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า ผลจากความร่วมมือ และการสนับสนุนของภาครัฐ ไม่ว่าจะเป็นสำนักงานหลักประกันสุขภาพแห่งชาติ (สปสช.) รวมทั้งศูนย์ความเป็นเลิศด้านชีววิทยาศาสตร์ (องค์การมหาชน) หรือ TCELS และสำนักงานคณะกรรมการส่งเสริมวิทยาศาสตร์ วิจัยและนวัตกรรม (สกสว.) ซึ่งบูรณาการความร่วมมือช่วยสนับสนุนการทำวิจัย การให้คำปรึกษา การรับรองมาตรฐานและการช่วยประสานงานกับหน่วยงานรัฐอื่น ๆ รวมทั้งการผลักดันให้เกิดการนำผลิตภัณฑ์ใหม่ ๆ ไปใช้งานหน่วยงานรัฐ ช่วยสร้างความเชื่อมั่นแก่นวัตกรรมของไทยให้สามารถแข่งขันกับต่างประเทศได้
ส่งผลให้มีพิธีลงนามบันทึกข้อตกลงความร่วมมือ (MOU) ระหว่างบริษัท ไทยเด็นทอล อินเตอร์เนชั่นแนล จำกัด และบริษัท Seiko Instruments จากประเทศญี่ปุ่น ในงานนิทรรศการนานาชาติ Osaka World Expo 2025 โดยการลงนามครั้งนี้มีเป้าหมายเพื่อร่วมกันพัฒนาด้ามกรอทางทันตกรรมรุ่นใหม่ ที่มีนวัตกรรมล้ำสมัย และจัดตั้งโรงงานผลิตในประเทศไทย เพื่อจะเป็นฐานการผลิตและศูนย์บริการหลังการขายที่สามารถรองรับความต้องการของตลาดทั้งในและต่างประเทศได้อย่างมีประสิทธิภาพ
“ปัจจุบันประเทศไทยต้องนำเข้าด้ามกรอฟันจากต่างประเทศรวมมูลค่าราว 3,000 ล้านบาทต่อปี และด้วยข้อจำกัดด้านการซ่อมแซมและบริการหลังการขาย ซึ่งมักต้องพึ่งพาต่างประเทศ การลงนาม MOU ดังกล่าวถือเป็นการลดการพึ่งพาการนำเข้า โดยทั้งสองบริษัทตั้งเป้าหมายว่าภายในปี 2569 จะสามารถจำหน่ายผลิตภัณฑ์ได้ในประเทศราว 500 ล้านบาท และมีรายได้จากการส่งออกอีก 500 ล้านบาท รวมมูลค่าไม่น้อยกว่า 1,000 ล้านบาทต่อปี สร้างการจ้างงานภายในประเทศ และผลักดันให้เทคโนโลยีทันตกรรมไทยแข่งขันในตลาดโลกได้” นายอนุกูล ระบุ
“ความร่วมมือครั้งนี้สะท้อนให้เห็นถึงศักยภาพของภาคเอกชนไทยในการพัฒนาเทคโนโลยีทางการแพทย์ที่สามารถแข่งขันในระดับโลกได้ จากแรงสนับสนุนจากภาครัฐอย่างเป็นระบบและต่อเนื่อง ทำให้เกิดการลงทุน การจ้างงาน ลดการพึ่งพานำเข้าจากต่างประเทศ นอกจากจะช่วยยกระดับคุณภาพบริการด้านทันตกรรมให้ประชาชนเข้าถึงได้ง่ายขึ้น ยังส่งผลให้เศรษฐกิจเติบโตผ่านการผลิตและส่งออกผลิตภัณฑ์นวัตกรรมไทยอย่างแท้จริง” นายอนุกูล ย้ำ

ที่มา : https://www.thaigov.go.th/news/contents/details/96907