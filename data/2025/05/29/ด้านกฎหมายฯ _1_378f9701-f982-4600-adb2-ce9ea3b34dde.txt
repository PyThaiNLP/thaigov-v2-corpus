รัฐบาลไทย-ข่าวทำเนียบรัฐบาล-กระทรวงยุติธรรม จัดพิธีอัญเชิญ "พระภูมิพลาภิบาลทศพลญาณมุนี” พระประจำกระทรวงยุติธรรมมาประดิษฐาน​ ณ หอพระประจำกระทรวงยุติธรรม


วันพฤหัสบดีที่ 29 พฤษภาคม 2568
29/05/2568
พิมพ์
กระทรวงยุติธรรม จัดพิธีอัญเชิญ "พระภูมิพลาภิบาลทศพลญาณมุนี” พระประจำกระทรวงยุติธรรมมาประดิษฐาน​ ณ หอพระประจำกระทรวงยุติธรรม
กระทรวงยุติธรรม จัดพิธีอัญเชิญ "พระภูมิพลาภิบาลทศพลญาณมุนี” พระประจำกระทรวงยุติธรรมมาประดิษฐาน​ ณ หอพระประจำกระทรวงยุติธรรม
ในวันพฤหัสบดีที่ 29 พฤษภาคม 2568 เวลา 11.00 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานในพิธีอัญเชิญ "พระภูมิพลาภิบาลทศพลญาณมุนี" มาประดิษฐาน​ ณ หอพระประจำกระทรวงยุติธรรม โดยมี นางพงษ์สวาท นีละโยธิน ปลัดกระทรวงยุติธรรม นายสมบูรณ์ ม่วงกล่ำ ที่ปรึกษารัฐมนตรีว่าการกระทรวงยุติธรรม นายยู่สิน จินตภากร ผู้ช่วยรัฐมนตรีว่าการกระทรวงยุติธรรม นายวัลลภ นาคบัว รองปลัดกระทรวงยุติธรรม นายไตรยฤทธิ์ เตมหิวงศ์ รองปลัดกระทรวงยุติธรรม นายโกมล พรมเพ็ง รองปลัดกระทรวงยุติธรรม คณะผู้บริหาร และเจ้าหน้าที่ที่เกี่ยวข้อง เข้าร่วม โดยพิธีในครั้งนี้ได้รับเกียรติจากพระครูราชมุนี (คีษณพันธ์ รังสิพราหมณกุล) เทวสถานโบสถ์พราหมณ์ และคณะ เป็นผู้ดำเนินพิธี ณ บริเวณหน้าอาคารกระทรวงยุติธรรม ถนนแจ้งวัฒนะ กรุงเทพมหานคร
โดยในเวลา 10.30 น. นางพงษ์สวาท นีละโยธิน ปลัดกระทรวงยุติธรรม พร้อมด้วยคณะผู้บริหารกระทรวงยุติธรรม เข้าสักการะสิ่งศักดิ์สิทธิ์ประจำกระทรวงยุติธรรม ศาลจอมพลสฤษดิ์ ธนะรัชต์ ศาลตายาย และพระพุทธยุติธรรมโลกนาถ​ เพื่อความเป็นสิริมงคล จากนั้นปลัดกระทรวงยุติธรรม เป็นผู้อัญเชิญ "พระพุทธภูมิพลาภิบาลทศพลญาณมุนี" จากอาคารราชบุรีดิเรกฤทธิ์ ศูนย์ราชการเฉลิมพระเกียรติฯ มาประดิษฐาน​ ณ หอพระประจำกระทรวงยุติธรรม อาคารกระทรวงยุติธรรม
ทั้งนี้ “พระพุทธภูมิพลาภิบาลทศพลญาณมุนี” เป็นพระพุทธรูปสำคัญประจำกระทรวงยุติธรรม ที่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา เมื่อครั้งดำรงพระอิสริยยศเป็นพระเจ้าหลานเธอ พระองค์เจ้าพัชรกิติยาภา ทรงมีพระดำริให้จัดสร้างขึ้น เนื่องในวโรกาสปีมหามงคลที่พระบาทสมเด็จพระบรมชนกาธิเบศร มหาภูมิพลอดุลยเดช บรมนาถบพิตร ทรงเจริญพระชนมพรรษา 7 รอบ 84 พรรษา วันที่ 5 ธันวาคม 2554 โดยพระบาทสมเด็จพระบรมชนกาธิเบศร มหาภูมิพลอดุลยเดช บรมนาถบพิตร เป็นผู้พระราชทานชื่อ “พระพุทธภูมิพลาภิบาลทศพลญาณมุนี” หมายถึง พระพุทธเจ้าทรงเป็นผู้รู้ที่มีพระญาณอันเป็นกำลัง 10 ประการ ทรงปกป้องคุ้มครองพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนารถบพิตร และได้อัญเชิญมาประดิษฐาน ณ กระทรวงยุติธรรม เพื่อเป็นหลักยึดเหนี่ยว จิตใจในการปฏิบัติหน้าที่ด้วยความซื่อสัตย์สุจริต และเที่ยงธรรมต่อไป

ที่มา : https://www.thaigov.go.th/news/contents/details/96936