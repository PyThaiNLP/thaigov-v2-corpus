รัฐบาลไทย-ข่าวทำเนียบรัฐบาล-"เอกนัฏ" หารือ ผู้บริหารการ์เดียนอินดัสทรีส์ ฯ ถกผลกระทบต้นทุนพลังงาน สิ่งแวดล้อม เดินหน้าอุตสาหกรรมไทยที่ยั่งยืน


วันพฤหัสบดีที่ 29 พฤษภาคม 2568
29/05/2568
พิมพ์
"เอกนัฏ" หารือ ผู้บริหารการ์เดียนอินดัสทรีส์ ฯ ถกผลกระทบต้นทุนพลังงาน สิ่งแวดล้อม เดินหน้าอุตสาหกรรมไทยที่ยั่งยืน
"เอกนัฏ" หารือ ผู้บริหารการ์เดียนอินดัสทรีส์ ฯ ถกผลกระทบต้นทุนพลังงาน สิ่งแวดล้อม เดินหน้าอุตสาหกรรมไทยที่ยั่งยืน
วันที่ 27 พฤษภาคม 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ให้การต้อนรับคณะผู้บริหารระดับสูงของบริษัท การ์เดียนอินดัสทรีส์ ระยอง จำกัด เพื่อหารือเกี่ยวข้องกับการดำเนินธุรกิจในอุตสาหกรรมกระจก และแนวโน้มของนโยบายภาครัฐที่อาจส่งผลต่อภาคการผลิตในอนาคต โดยมีนายณัฐพล รังสิตพล ปลัดกระทรวงอุตสาหกรรม นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม นายธีรทัศน์ อิศรางกูร ณ อยุธยา รองอธิบดีกรมโรงงานอุตสาหกรรม นายนรุณ สุขสมาน รองเลขาธิการสำนักงานมาตรฐานผลิตภัณฑ์อุตสาหกรรม และคณะผู้บริหารกระทรวงอุตสาหกรรม เข้าร่วม ณ ห้องรับรอง อก 1 ชั้น 2 กระทรวงอุตสาหกรรม
ในการพบปะครั้งนี้ คณะผู้บริหารของบริษัทฯ ได้สะท้อนถึงผลกระทบที่เกิดจากการเปลี่ยนแปลงราคาก๊าซธรรมชาติ ซึ่งเป็นปัจจัยต้นทุนหลักในการผลิตกระจก ส่งผลต่อความสามารถในการแข่งขันและการวางแผนลงทุนในระยะยาว โดยเฉพาะในภาคอุตสาหกรรมที่ใช้พลังงานเข้มข้น นอกจากนี้ยังได้หารือถึงความคืบหน้าในการปรับปรุงมาตรฐานผลิตภัณฑ์อุตสาหกรรมกระจกเงา ตามมาตรฐาน มอก. 1732-2558 ซึ่งถือเป็นก้าวย่างสำคัญในการยกระดับคุณภาพผลิตภัณฑ์ให้สอดคล้องกับความต้องการของตลาดสากล
นอกจากนี้ ยังมีการแลกเปลี่ยนข้อมูลเกี่ยวกับกฎหมายด้านการเปลี่ยนแปลงสภาพภูมิอากาศและสิ่งแวดล้อม ซึ่งหลายประเทศเริ่มใช้มาตรการที่เข้มงวดขึ้น โดยเฉพาะการปล่อยคาร์บอน และอาจส่งผลกระทบต่อภาคอุตสาหกรรม สำหรับประเทศกำลังพัฒนา พร้อมทั้งหารือเกี่ยวกับแนวนโยบายภาครัฐในการกำหนดอัตราส่วนขั้นต่ำของวัตถุดิบภายในประเทศที่ใช้ในการผลิตรถยนต์ไฟฟ้า ซึ่งเป็นประเด็นที่ภาคเอกชนให้ความสนใจเป็นอย่างยิ่งในแง่ของการพัฒนาอุตสาหกรรมต้นน้ำและการส่งเสริมการใช้วัตถุดิบภายในประเทศ
รัฐมนตรีฯ เอกนัฏ กล่าวว่า กระทรวงอุตสาหกรรมพร้อมทำหน้าที่เป็นสะพานเชื่อมโยงระหว่างภาครัฐและเอกชน เพื่อรับฟังข้อเสนอแนะจากผู้ประกอบการและร่วมกันหาทางออกที่เหมาะสมต่อความท้าทายที่เกิดขึ้น ทั้งในด้านต้นทุนการผลิต มาตรฐานสินค้า และข้อกำหนดด้านสิ่งแวดล้อม โดยย้ำว่าการพัฒนาอุตสาหกรรมไทยในระยะต่อไปจะต้องมีความสมดุลระหว่างการเติบโตทางเศรษฐกิจ ความยั่งยืนทางสิ่งแวดล้อม และการสร้างขีดความสามารถการแข่งขันในเวทีโลกอย่างยั่งยืน

ที่มา : https://www.thaigov.go.th/news/contents/details/96934