รัฐบาลไทย-ข่าวทำเนียบรัฐบาล-รัฐมนตรีฯ เอกนัฏ ให้คณะกรรมการตรวจสอบและประเมินผลภาคราชการ ประจำกระทรวงอุตสาหกรรม (ค.ต.ป.อก.) และคณะเข้าพบ


วันพฤหัสบดีที่ 29 พฤษภาคม 2568
29/05/2568
พิมพ์
รัฐมนตรีฯ เอกนัฏ ให้คณะกรรมการตรวจสอบและประเมินผลภาคราชการ ประจำกระทรวงอุตสาหกรรม (ค.ต.ป.อก.) และคณะเข้าพบ
รัฐมนตรีฯ เอกนัฏ ให้คณะกรรมการตรวจสอบและประเมินผลภาคราชการ ประจำกระทรวงอุตสาหกรรม (ค.ต.ป.อก.) และคณะเข้าพบ
วันที่ 27 พฤษภาคม 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม พร้อมด้วย นายณัฐพล รังสิตพล ปลัดกระทรวงอุตสาหกรรม นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรม ให้คณะกรรมการตรวจสอบและประเมินผลภาคราชการ ประจำกระทรวงอุตสาหกรรม (ค.ต.ป.อก.) ประกอบด้วย นายวิฑูรย์ สิมะโชคดี ประธานกรรมการ นางรัชดา อิสระเสนารักษ์ กรรมการ นายอุดม วงศ์วิวัฒน์ไชย กรรมการ นางสาวนิสากร จึงเจริญธรรม กรรมการ นายเดชา จาตุธนานันท์ หัวหน้าผู้ตรวจราชการกระทรวงอุตสาหกรรม กรรมการและเลขานุการ เพื่อประชุมหารือข้อราชการและรับนโยบายด้านการตรวจสอบและประเมินผลของภาคราชการ ณ ห้องประชุมชุณหะวัณ ชั้น 3 กระทรวงอุตสาหกรรม
การเข้าพบในครั้งนี้ คณะกรรมการฯ ได้รายงานผลการตรวจสอบและประเมินโครงการภาครัฐ ของกระทรวงอุตสาหกรรม และการตรวจสอบเพื่อเพิ่มขีดความสามารถการแข่งขัน การบริหารจัดการของเสีย ไปจนถึงการส่งเสริมเกษตรอุตสาหกรรม ตลอดจนสะท้อนภาพรวมของปัญหาที่ต้องได้รับการแก้ไขอย่างเร่งด่วน พร้อมทั้งวิเคราะห์เชิงลึกถึงปัญหาและอุปสรรคสำคัญของภาคอุตสาหกรรมไทย ได้แก่ การขาดนวัตกรรม การขาดทักษะแรงงาน และการเข้าถึงเทคโนโลยีที่ยังไม่ทั่วถึง ปัญหาเหล่านี้เป็นปัจจัยถ่วงรั้งการเติบโตและขีดความสามารถในการแข่งขันของธุรกิจไทยในเวทีระดับโลก
ทั้งนี้ ค.ต.ป.อก. ได้เสนอแนวทางแก้ไขอย่างเร่งด่วน เพื่อรับมือกับความท้าทาย ไม่ว่าจะเป็น 1) การปรับปรุงหลักสูตรการศึกษาให้เน้นการปฏิบัติ และการพัฒนาต่อยอดนวัตกรรม เพื่อสร้างบุคลากรที่มีทักษะตรงกับความต้องการของตลาดแรงงานยุคใหม่ 2) การส่งเสริมการใช้เทคโนโลยีดิจิทัลในภาคอุตสาหกรรม และการพัฒนาบุคลากรให้มีความพร้อมรับการเปลี่ยนแปลงทางเทคโนโลยี 3) การสร้างเครือข่ายตลาด และการยกระดับคุณภาพสินค้า เพื่อเพิ่มขีดความสามารถการแข่งขันของธุรกิจไทยในตลาดโลก 4) การปรับปรุงกฎหมายและระบบการบริหารจัดการภาครัฐให้มีประสิทธิภาพมากขึ้น รวมถึง 5) การกำหนดกรอบตำแหน่งและการปรับปรุงกฎระเบียบต่างๆ เป็นต้น

ที่มา : https://www.thaigov.go.th/news/contents/details/96928