รัฐบาลไทย-ข่าวทำเนียบรัฐบาล-แถลงข่าวสุดยิ่งใหญ่! "สืบสานมวยไทยจากรากหญ้าสู่สากล" AUTHENTIC MUAYTHAI ประจำปี 2568


วันพฤหัสบดีที่ 29 พฤษภาคม 2568
แถลงข่าวสุดยิ่งใหญ่! "สืบสานมวยไทยจากรากหญ้าสู่สากล" AUTHENTIC MUAYTHAI ประจำปี 2568
แถลงข่าวสุดยิ่งใหญ่! "สืบสานมวยไทยจากรากหญ้าสู่สากล" AUTHENTIC MUAYTHAI ประจำปี 2568
วันที่ 29 พฤษภาคม 2568 ณ สนามมวยราชดำเนิน กรุงเทพฯ นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานในพิธีแถลงข่าวเปิดตัวโครงการ "สืบสานมวยไทยจากรากหญ้าสู่สากล" AUTHENTIC MUAYTHAI ภายใต้การดำเนินงานของสมาคมกีฬามวยอาชีพแห่งประเทศไทย (PAT) โดยได้รับการมอบหมายจากการกีฬาแห่งประเทศไทย (กกท.)
รัฐมนตรี สรวงศ์ เทียนทอง ได้เน้นย้ำถึงความสำคัญของโครงการนี้ในการผลักดัน "มวยไทย" ให้เป็น Soft Power ที่สำคัญของชาติ ทั้งด้านวัฒนธรรม กีฬา และการท่องเที่ยว โดยได้กล่าวข้อความสำคัญช่วงหนึ่งว่า “มวยไทยไม่ใช่เพียงศิลปะการต่อสู้ แต่คือรากเหง้าแห่งภูมิปัญญา วิถีชีวิต และจิตวิญญาณของคนไทย การสร้างโอกาสให้นักมวยรุ่นใหม่ได้พัฒนาอย่างเป็นระบบ จึงเป็นรากฐานสำคัญในการสร้างความแข็งแกร่งทั้งในระดับท้องถิ่น และยกระดับสู่การแข่งขันระดับนานาชาติในอนาคต ซึ่งสอดคล้องกับนโยบายของรัฐบาลในการสร้างรายได้ให้กับประเทศ”
โครงการนี้มุ่งเน้นการสร้าง "นักมวยหน้าใหม่" จากทุกภูมิภาคของประเทศ โดยไม่จำกัดชื่อเสียงหรือสังกัดค่าย เพื่อเปิดกว้างให้เยาวชนและผู้มีใจรักมวยไทยเข้าสู่วงการอย่างเท่าเทียม
การแข่งขันได้เปิดรับสมัครนักมวยทั่วประเทศไปแล้วตั้งแต่วันที่ 10 เมษายน - 9 พฤษภาคม 2568 และจะเริ่มต้นอย่างเป็นทางการในวันที่ 31 พฤษภาคม 2568 ไปจนถึงวันที่ 20 ธันวาคม 2568 โดยมีการจัดการแข่งขันใน 16 คลัสเตอร์ทั่วประเทศ ซึ่งจะช่วยกระจายโอกาสไปสู่ชุมชนอย่างแท้จริง และส่งเสริมเศรษฐกิจชุมชนผ่านกีฬาและวัฒนธรรม
ในการนี้ ได้รับเกียรติจากผู้บริหารระดับสูง และแขกผู้มีเกียรติมากมายเข้าร่วมงาน อาทิ นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬาและโฆษกกระทรวงฯ, นายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา, นายกฤษฎา ตันเทอดทิตย์ เลขานุการรัฐมนตรีว่าการกระทรวงการท่องเที่ยวและกีฬา
นายสมชาติ เจริญวัชรวิทย์ นายกสมาคมกีฬามวยอาชีพแห่งประเทศไทย และ นายทนุเกียรติ จันทร์ชุม ผู้จัดการกองทุนพัฒนาการกีฬาแห่งชาติ
มาร่วมติดตามและเป็นกำลังใจให้กับนักมวยรากหญ้าทุกคนในโครงการ "สืบสานมวยไทยจากรากหญ้าสู่สากล" AUTHENTIC MUAYTHAI ที่จะสร้างโอกาส สร้างคน และสร้างระบบนิเวศของวงการมวยไทยให้แข็งแรงยิ่งขึ้น

ที่มา : https://www.thaigov.go.th/news/contents/details/96942