รัฐบาลไทย-ข่าวทำเนียบรัฐบาล-โฆษก “จักรพล” นำประชุมคณะทำงานประชาสัมพันธ์กระทรวงฯ เน้นเพิ่มประสิทธิภาพการสื่อสาร สร้างภาพลักษณ์ และความเชื่อมั่น


วันพฤหัสบดีที่ 29 พฤษภาคม 2568
โฆษก “จักรพล” นำประชุมคณะทำงานประชาสัมพันธ์กระทรวงฯ เน้นเพิ่มประสิทธิภาพการสื่อสาร สร้างภาพลักษณ์ และความเชื่อมั่น
โฆษก “จักรพล” นำประชุมคณะทำงานประชาสัมพันธ์กระทรวงฯ เน้นเพิ่มประสิทธิภาพการสื่อสาร สร้างภาพลักษณ์ และความเชื่อมั่น
วันที่ 28 พฤษภาคม 2568 เวลา 10.00 น. ณ ห้องประชุม 1 ชั้น 2 กระทรวงการท่องเที่ยวและกีฬา นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ เป็นประธานการประชุมคณะทำงานด้านประชาสัมพันธ์ของกระทรวงฯ โดยมีผู้แทนจากหน่วยงานในสังกัด และคณะทำงานด้านการสื่อสารเข้าร่วมอย่างพร้อมเพรียง
การประชุมครั้งนี้มีวัตถุประสงค์เพื่อรับทราบผลการดำเนินงานด้านประชาสัมพันธ์ในรอบ 1 เดือนที่ผ่านมา พร้อมทั้งหารือแนวทางการเสริมสร้างภาพลักษณ์ของกระทรวงฯ ให้มีประสิทธิภาพมากยิ่งขึ้น สอดคล้องกับทิศทางการขับเคลื่อนนโยบายของรัฐบาลและกระทรวงการท่องเที่ยวและกีฬา
นายจักรพล กล่าวว่า “ภารกิจด้านการประชาสัมพันธ์ในยุคปัจจุบันมีบทบาทสำคัญต่อการสร้างการรับรู้และความเข้าใจของประชาชน ตลอดจนภาพลักษณ์ในระดับประเทศและนานาชาติ กระทรวงฯ จึงให้ความสำคัญกับการบูรณาการข้อมูลระหว่างหน่วยงาน ตลอดจนการสื่อสารที่รวดเร็ว ถูกต้อง และตรงประเด็น”
ที่ประชุมได้ร่วมกันพิจารณาแนวทางตอบโต้ข่าวและการชี้แจงข้อเท็จจริงอย่างเป็นระบบ เพื่อสร้างความเข้าใจที่ถูกต้องในประเด็นสำคัญต่าง ๆ รวมถึงการเสริมมาตรการด้านความปลอดภัยในการท่องเที่ยว เพื่อสร้างความเชื่อมั่นแก่นักท่องเที่ยวทั้งชาวไทยและชาวต่างชาติ
ทั้งนี้ กระทรวงการท่องเที่ยวและกีฬา มุ่งหวังให้การประชาสัมพันธ์เป็นเครื่องมือเชิงกลยุทธ์ในการขับเคลื่อนนโยบายด้านการท่องเที่ยวและกีฬาให้เกิดผลอย่างเป็นรูปธรรม ทั้งในด้านเศรษฐกิจ การท่องเที่ยวเชิงคุณภาพ และการพัฒนาที่ยั่งยืน

ที่มา : https://www.thaigov.go.th/news/contents/details/96911