รัฐบาลไทย-ข่าวทำเนียบรัฐบาล-วธ.เตรียมจัดพิธีเจริญพระพุทธมนต์ เฉลิมพระเกียรติ ถวายพระราชกุศล สมเด็จพระนางเจ้าสุทิดา พัชรสุธาพิมลลักษณ พระบรมราชินี เนื่องในโอกาสวันเฉลิมพระชนมพรรษา 3 มิถุนายน พร้อมกันทั่วประเทศ


วันพฤหัสบดีที่ 29 พฤษภาคม 2568
วธ.เตรียมจัดพิธีเจริญพระพุทธมนต์ เฉลิมพระเกียรติ ถวายพระราชกุศล สมเด็จพระนางเจ้าสุทิดา พัชรสุธาพิมลลักษณ พระบรมราชินี เนื่องในโอกาสวันเฉลิมพระชนมพรรษา 3 มิถุนายน พร้อมกันทั่วประเทศ
วธ. เตรียมจัดพิธีเจริญพระพุทธมนต์ เฉลิมพระเกียรติ ถวายพระราชกุศล สมเด็จพระนางเจ้าสุทิดา พัชรสุธาพิมลลักษณ พระบรมราชินี เนื่องในโอกาสวันเฉลิมพระชนมพรรษา 3 มิถุนายน พร้อมกันทั่วประเทศ
วธ. เตรียมจัดพิธีเจริญพระพุทธมนต์ เฉลิมพระเกียรติ ถวายพระราชกุศล
สมเด็จพระนางเจ้าสุทิดา พัชรสุธาพิมลลักษณ พระบรมราชินี
เนื่องในโอกาสวันเฉลิมพระชนมพรรษา 3 มิถุนายน พร้อมกันทั่วประเทศ
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม กล่าวว่า เนื่องในโอกาสวันคล้ายวันเฉลิมพระชนมพรรษา 3 มิถุนายน นับเป็นโอกาสอันดียิ่งที่พสกนิกรชาวไทยทุกหมู่เหล่าจะได้แสดงออกถึงความจงรักภักดีต่อสถาบันพระมหากษัตริย์ด้วยการบำเพ็ญคุณงามความดีถวายพระราชกุศลแด่สมเด็จพระนางเจ้าสุทิดา พัชรสุธาพิมลลักษณ พระบรมราชินี ที่เสด็จพระราชดำเนินเคียงคู่พระบาทสมเด็จพระเจ้าอยู่หัว เพื่อทรงปฏิบัติพระราชภารกิจน้อยใหญ่นานัปการ ทั้งยังทรงช่วยแบ่งเบาพระราชภาระแห่งพระบาทสมเด็จพระเจ้าอยู่หัว ด้วยพระวิริยะอุตสาหะ และพระราชจริยวัตรอันงดงาม พระองค์ทรงมีศรัทธาในพระพุทธศาสนาโดยทรงประกอบพระราชกรณียกิจเพื่อส่งเสริมบำรุงให้พระพุทธศาสนาเจริญรุ่งเรือง ในคราวที่พระบาทสมเด็จพระเจ้าอยู่หัว เสด็จทรงบำเพ็ญพระราชกุศลเนื่องในพระราชพิธีต่าง ๆ ณ พระที่นั่งอัมพรสถาน พระที่นั่งอมรินทรวินิจฉัย พระอุโบสถวัดพระศรีรัตนศาสดาราม รวมทั้งพระอาราม วัด และสถานที่ต่างๆ ที่กราบบังคมทูลเชิญพระบาทสมเด็จพระเจ้าอยู่หัว สมเด็จพระนางเจ้าฯ พระบรมราชินีก็จะทรงติดตามเพื่อร่วมบำเพ็ญพระราชกุศลในพระราชพิธีดังกล่าวนั้นด้วย เช่น ทรงบำเพ็ญพระราชกุศลในวันสำคัญทางศาสนา ได้แก่ วันมาฆบูชา วันวิสาขบูชา และวันอาสาฬหบูชา-เข้าพรรษา ในปี พ.ศ. 2567 ที่ผ่านมาทรงติดตามพระบาทสมเด็จพระเจ้าอยู่หัว เนื่องในโอกาสทรงบำเพ็ญพระราชกุศลถวายผ้าพระกฐิน ณ วัดพระเชตุพนวิมลมังคลาราม วัดราชบพิธสถิตมหาสีมาราม วัดบวรนิเวศวิหาร วัดราชโอรสาราม วัดอรุณราชวราราม วัดพระพุทธบาท และเสด็จพระราชดำเนินแทนพระองค์ในการพระราชพิธีทรงบำเพ็ญพระราชกุศลถวายผ้าพระกฐิน ณ วัดนิเวศธรรมประวัติ วัดสุวรรณดาราราม ด้วยพระราชจริยวัตรอันงดงาม และยังทรงบริบูรณ์พร้อมด้วยมัททวธรรม คือความอ่อนน้อมต่อพระบรมวงศ์ผู้ใหญ่ ซึ่งนับเป็นพระราชธรรมสำคัญอันเป็นที่ชื่นชมตลอดมา
รัฐมนตรีว่าการกระทรวงวัฒนธรรม กล่าวต่อไปว่า ในปีนี้ กระทรวงวัฒนธรรม โดยกรมการศาสนา จัดกิจกรรมเฉลิมพระเกียรติฯ ทั้งในส่วนกลางและส่วนภูมิภาคทั่วประเทศ โดยเชิญชวนผู้นำองค์กรเครือข่ายทางพระพุทธศาสนา หน่วยงานภาครัฐและภาคเอกชน ตลอดจนพสกนิกรทุกหมู่เหล่าทั่วประเทศ ร่วมกันบำเพ็ญถวายพระราชกุศล โดยในส่วนกลาง จัดพิธีเจริญพระพุทธมนต์และพิธีทำบุญตักบาตรพระภิกษุสงฆ์ สามเณร ในวันพุธที่ 4 มิถุนายน 2568 เวลา 08.00 น. ณ พระอุโบสถวัดระฆังโฆสิตาราม เขตบางกอกน้อย กรุงเทพมหานคร เพื่อเฉลิมพระเกียรติสมเด็จพระนางเจ้าสุทิดา พัชรสุธาพิมลลักษณ พระบรมราชินี เนื่องในโอกาสวันเฉลิมพระชนมพรรษา 3 มิถุนายน สำหรับองค์การศาสนาทั้ง 5 ศาสนา โดยศาสนาพุทธ พุทธสมาคมแห่งประเทศไทยในพระบรมราชูปถัมภ์ จัดพิธีเจริญพุทธมนต์ ณ พุทธสมาคมแห่งประเทศไทย กรุงเทพฯ ยุวพุทธิกสมาคมแห่งประเทศไทย ในพระบรมราชูปถัมภ์ จัดพิธีบวชชี อุบาสิกาอิ่มบุญ ณ ศูนย์วิปัสสนายุวพุทธฯ เขมรังสี จังหวัดพระนครศรีอยุธยา ศาสนาอิสลาม จัดกิจกรรมเฉลิมพระเกียรติสมเด็จพระนางเจ้าฯ พระบรมราชินี เนื่องในโอกาสวันเฉลิมพระชนมพรรษา และวันสตรีมุสลิม กทม. ครั้งที่ 6 ประจำปี 2568 ณ ศูนย์บริหารกิจการศาสนาอิสลามแห่งชาติเฉลิมพระเกียรติ เขตหนองจอก กรุงเทพฯ ศาสนาคริสต์ นิกายโรมันคาทอลิก จัดพิธีมิซซาถวายพระพร ณ วัดคาทอลิกทั่วประเทศ และกิจกรรมถวายพระพรชัยมงคล ณ สถานที่จัดกิจกรรมตามบริบทของแต่ละศาสนา สภาคริสตจักรในประเทศไทย จัดกิจกรรมเฉลิมพระเกียรติสมเด็จพระนางเจ้า ฯ พระบรมราชินี ณ อาคารสภาคริสตจักรในประเทศไทย และจัดพิธีภาวนาขอพร เพื่อถวายพระพรแด่สมเด็จพระนางเจ้า ฯ พระบรมราชินี ณ คริสตจักรทั่วประเทศ ศาสนาพราหมณ์ – ฮินดู จัดพิธีสวดมนต์ถวายพระพร ณ เทวสถานสำหรับพระนคร โดยสำนักพราหมณ์พระราชครู ในสำนักพระราชวัง สมาคมฮินดูสมาช จัดพิธีสวดมนต์ถวายพระพร ณ วัดเทพมณเฑียร กรุงเทพฯ เช่นเดียวกับสมาคมฮินดูธรรมสภาจัดกิจกรรมเดียวกัน ณ วัดวิษณุ กรุงเทพฯ และศาสนาซิกข์ จัดพิธีสวดอัรดาสถวายพระพร ณ คุรุดวาราศรีคุรุสิงห์สภา กรุงเทพฯ และมีการแจกจ่ายน้ำดื่มแก่ผู้ยากไร้ หน้าคุรุดวาราศรีคุรุสิงห์สภา เพื่อถวายพระราชกุศล เช่นเดียวกับสมาคมนาธารีสังคัตแห่งประเทศไทยจัดกิจกรรมเดียวกัน ณ สมาคมนามธารีสังคัต กรุงเทพฯ
สำหรับส่วนภูมิภาค กรมการศาสนาร่วมกับสำนักงานวัฒนธรรมจังหวัดทั่วประเทศดำเนินการจัดกิจกรรมเฉลิมพระเกียรติถวายพระราชกุศล ตามที่จังหวัดนั้น ๆ เห็นสมควร ได้แก่ พิธีเจริญพระพุทธมนต์ถวายพระราชกุศล การจัดนิทรรศการหรือจัดทำวีดีทัศน์ เฉลิมพระเกียรติสมเด็จพระนางเจ้าฯ พระบรมราชินี ในมิติทางศาสนา และการจัดกิจกรรมเทิดทูนสถาบันพระมหากษัตริย์ และพระบรมวงศานุวงศ์ เช่น รักษาศีล ปฏิบัติธรรม ทำบุญตักบาตรพระสงฆ์ เป็นต้น เพื่อส่งเสริมให้พสกนิกรทุกหมู่เหล่าภายใต้พระบรมโพธิสมภารได้แสดงออกถึงความจงรักภักดีต่อสถาบันพระมหากษัตริย์ พุทธศาสนิกชนได้น้อมนำหลักธรรมทางศาสนามาใช้ในการสร้างสติ สมาธิ และปัญญา แล้วนำมาประพฤติปฏิบัติ เพื่อให้สังคมเกิดความสงบร่มเย็น สันติสุขตลอดจนส่งเสริมให้วัดเป็นศูนย์กลางการเรียนรู้โบราณประเพณีของสังคมไทยอย่างมั่นคงและยั่งยืนสืบไป

ที่มา : https://www.thaigov.go.th/news/contents/details/96931