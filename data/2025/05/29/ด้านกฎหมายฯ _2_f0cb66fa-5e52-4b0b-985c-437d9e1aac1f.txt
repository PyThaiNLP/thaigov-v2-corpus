รัฐบาลไทย-ข่าวทำเนียบรัฐบาล-นายกรัฐมนตรี พร้อมด้วยรองนายกรัฐมนตรี และรัฐมนตรีว่าการกระทรวงกลาโหม และรัฐมนตรีว่าการกระทรวงยุติธรรม นำทัพลุยปราบยาเสพติดทั่วประเทศ ยึดยาบ้า-ไอซ์-คีตามีน-เฮโรอีน ยึดอายัดทรัพย์สิน


วันพฤหัสบดีที่ 29 พฤษภาคม 2568
29/05/2568
พิมพ์
นายกรัฐมนตรี พร้อมด้วยรองนายกรัฐมนตรี และรัฐมนตรีว่าการกระทรวงกลาโหม และรัฐมนตรีว่าการกระทรวงยุติธรรม นำทัพลุยปราบยาเสพติดทั่วประเทศ ยึดยาบ้า-ไอซ์-คีตามีน-เฮโรอีน ยึดอายัดทรัพย์สิน
นายกรัฐมนตรี พร้อมด้วยรองนายกรัฐมนตรี และรัฐมนตรีว่าการกระทรวงกลาโหม และรัฐมนตรีว่าการกระทรวงยุติธรรม นำทัพลุยปราบยาเสพติดทั่วประเทศ ยึดยาบ้า-ไอซ์-คีตามีน-เฮโรอีน ยึดอายัดทรัพย์สิน 1,900 ล้านบาท
ในวันพฤหัสบดีที่ 29 พฤษภาคม 2568 นางสาวแพทองธาร ชินวัตร นายกรัฐมนตรี เป็นประธานการประชุมมอบนโยบายและแถลงผลการปฏิบัติ พร้อมด้วย นายภูมิธรรม เวชยชัย รองนายกรัฐมนตรี และรัฐมนตรีว่าการกระทรวงกลาโหม, พันตำรวจ​เอก​ ทวี สอดส่อง รัฐมนตรีว่าการกระทรวงยุติธรรม พลตำรวจเอก กิตติ์รัฐ พันธุ์เพ็ชร์ ผบ.ตร. พลตำรวจเอก​ ไกรบุญ ทรวดทรง รอง ผบ.ตร.ผอ.ศอ.ปส.ตร. พลตำรวจเอก​ ประจวบ วงศ์สุข รอง ผบ.ตร. ประธานอนุกรรมการป้องกันปราบปรามการพักคอยยาเสพติดในพื้นที่ตอนในและสกัดกั้นการลำเลียงยาเสพติดลงสู่พื้นที่ภาคใต้  พลตำรวจโท​ ภาณุรัตน์ หลักบุญ เลขาธิการ ป.ป.ส. พร้อมด้วยผู้ที่เกี่ยวข้อง​ เข้าร่วมฯ ณ กองบัญชาการตำรวจปราบปรามยาเสพติด
โดยตลอดระยะเวลากว่า 2 เดือนที่ผ่านมา (1 เม.ย. - ปัจจุบัน) หลังจากการเปิดปฏิบัติการ SEAL - STOP - SAFE กองบัญชาการตำรวจปราบปรามยาเสพติด ได้เดินหน้า ปิดล้อม-บุกจับ-ขยายผล-ยึดทรัพย์ เครือข่ายรายสำคัญได้กว่า 31 คดี ผู้ต้องหา 34 คน ยึดยาบ้า 29.93 ล้านเม็ด, เฮโรอีน 126 กิโลกรัม, ไอซ์และคีตามีน 4,443 กิโลกรัม ยึดอายัดทรัพย์สิน 1,900 ล้านบาท ยุทธการเชิงรุกในการสกัดกั้นและขยายผลการปราบปรามยาเสพติดในครั้งนี้ ดังนี้
สกัดกั้นจากชายแดนภาคเหนือ 10 คดี ผู้ต้องหา 17 คน ของกลาง ยาบ้ากว่า 29.93 ล้านเม็ด, เฮโรอีน 70 กิโลกรัม, ไอซ์และคีตามีน 2,476 กิโลกรัม สกัดกั้นจากชายแดนภาคตะวันออกเฉียงเหนือ 2 คดี ผู้ต้องหา 8 คน ของกลาง ไอซ์ 697 กิโลกรัม สกัดกั้นในพื้นที่ภาคใต้ไม่ให้ผ่านไปยังประเทศที่สาม 4 คดี ผู้ต้องหา 9 คน ของกลาง ไอซ์ 1,132 กิโลกรัม สกัดกั้นลักลอบลำเลียงยาเสพติด ผ่านสนามบินสุวรรณภูมิ ปลายทาง ได้แก่ ออสเตรเลีย, ไต้หวัน, ญี่ปุ่น, เกาหลีใต้ และกินี ตามโครงการ AITF 15 คดี ของกลาง ไอซ์ 137.68 กิโลกรัม และเฮโรอีน 57.26 กิโลกรัม

ที่มา : https://www.thaigov.go.th/news/contents/details/96937