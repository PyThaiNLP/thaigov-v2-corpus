รัฐบาลไทย-ข่าวทำเนียบรัฐบาล-"ราชสีห์ทั่วไทยปลอดยาเสพติด" ปลัด มท. "อรรษิษฐ์ สัมพันธรัตน์" สั่งการผู้ว่าฯ สนองนโยบาย "อนุทิน" ดำเนินการเชิงรุก ขับเคลื่อนมหาดไทยสีขาว สร้างพื้นที่ปลอดภัย หยุดยั้งยาเสพติด


วันพฤหัสบดีที่ 29 พฤษภาคม 2568
29/05/2568
พิมพ์
"ราชสีห์ทั่วไทยปลอดยาเสพติด" ปลัด มท. "อรรษิษฐ์ สัมพันธรัตน์" สั่งการผู้ว่าฯ สนองนโยบาย "อนุทิน" ดำเนินการเชิงรุก ขับเคลื่อนมหาดไทยสีขาว สร้างพื้นที่ปลอดภัย หยุดยั้งยาเสพติด
"ราชสีห์ทั่วไทยปลอดยาเสพติด" ปลัด มท. "อรรษิษฐ์ สัมพันธรัตน์" สั่งการผู้ว่าฯ สนองนโยบาย "อนุทิน" ดำเนินการเชิงรุก ขับเคลื่อนมหาดไทยสีขาว สร้างพื้นที่ปลอดภัย หยุดยั้งยาเสพติด เดินหน้าตรวจหาสารเสพติดบุคลากร มท.-อปท. ทั่วประเทศภายในเดือน มิ.ย. 68 นี้
วันนี้ (29 พ.ค. 69) นายอรรษิษฐ์ สัมพันธรัตน์ ปลัดกระทรวงมหาดไทย เปิดเผยว่า การแก้ไขปัญหายาเสพติดเป็นนโยบายสำคัญของรัฐบาลและนโยบายหลักของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ที่ได้เน้นย้ำทุกกลไกของกระทรวงมหาดไทยได้ดำเนินการอย่างต่อเนื่อง
นายอรรษิษฐ์ กล่าวว่า ตนได้มอบหมายให้กรมการปกครองจัดทำโครงการมหาดไทยสีขาว สร้างพื้นที่ปลอดภัย หยุดยั้งยาเสพติด (Safe Zone No Drugs) เพื่อป้องกันไม่ให้ข้าราชการ พนักงาน ลูกจ้าง และบุคลากรในสังกัดกระทรวงมหาดไทยทั้งส่วนกลาง ส่วนภูมิภาค และข้าราชการองค์กรปกครองส่วนท้องถิ่น รวมถึงพนักงานรัฐวิสาหกิจ ในสังกัดกระทรวงมหาดไทย เข้าไปเกี่ยวข้องกับยาเสพติดในทุกรูปแบบ
"สำหรับแนวทางการดำเนินการให้ผู้ว่าราชการจังหวัดแจ้งให้ข้าราชการ พนักงาน ลูกจ้าง และบุคลากรในสังกัดกระทรวงมหาดไทยทุกประเภท ได้พิจารณาให้ความยินยอมและสมัครใจเข้ารับการตรวจหาสารเสพติดในปัสสาวะโดยปราศจากการบังคับ พร้อมทั้งประสานผู้บริหารองค์กรปกครองส่วนท้องถิ่นสำหรับข้าราชการในสังกัดองค์กรปกครองส่วนท้องถิ่น โดยให้ศูนย์อำนวยการป้องกันและปราบปรามยาเสพติดจังหวัด (ศอ.ปส.จ.) จัดหาชุดทดสอบสารเสพติดเพื่อสนับสนุนการตรวจหาสารเสพติดในร่างกายของศูนย์ปฏิบัติการป้องกันและปราบปรามยาเสพติดอำเภอ (ศป.ปส.อ.) และศูนย์ปฏิบัติการป้องกันและปราบปรามยาเสพติดองค์กรปกครองส่วนท้องถิ่น (ศป.ปส.อปท.) ในพื้นที่ให้เพียงพอ" นายอรรษิษฐ์ กล่าว
นายอรรษิษฐ์ กล่าวเพิ่มเติมว่า ในกรณีหากพบว่าบุคลากรมีสารเสพติดในร่างกาย ให้หัวหน้าส่วนราชการ หัวหน้าหน่วยงานรัฐวิสาหกิจ หรือผู้บริหารองค์กรปกครองส่วนท้องถิ่นต้นสังกัดของบุคลากรรายนั้น ๆ พิจารณาสอบถามความสมัครใจและยินยอมเข้ารับการบำบัดรักษาและฟื้นฟูสมรรถภาพในระบบของกระทรวงสาธารณสุข เพื่อให้โอกาสตามหลักนโยบาย "ผู้เสพคือผู้ป่วย" และปกปิดข้อมูลของบุคลากรดังกล่าวเป็นความลับ เพื่อไม่ให้ส่งผลกระทบต่อสภาพจิตใจของบุคลากรและครอบครัวเป็นสำคัญ พร้อมทั้งกำหนดมาตรการเพิ่มเติมเพื่อควบคุมพฤติกรรมอย่างใกล้ชิดในระหว่างการเข้ารับการบำบัดรักษาฯ เช่น การรายงานตัวต่อต้นสังกัดเป็นระยะ เพื่อให้คำแนะนำ สอบถามอาการ หรือความต้องการช่วยเหลือเพิ่มเติมจากต้นสังกัด หรือหน่วยงานอื่นเพื่อเลิกพฤติกรรมเกี่ยวกับยาเสพติด และเมื่อพ้นกำหนดระยะเวลาของการบำบัดรักษาหรือระยะเวลาที่หน่วยงานต้นสังกัดและบุคลากรผู้นั้นตกลงร่วมกันแล้ว แต่ก็ยังไม่เลิกพฤติกรรมเกี่ยวกับยาเสพติด ไม่สมัครใจเข้ารับการบำบัดรักษาฯ หลบหนีการบำบัดรักษา หรือกระทำการใด ๆ อันเป็นการแสดงออกว่าไม่ยินยอมเข้ารับการบำบัดรักษาฯ ตามข้อตกลงของหน่วยงานต้นสังกัด ให้ดำเนินการลงโทษทางวินัยตามกฎหมายเกี่ยวกับวินัยของข้าราชการ/รัฐวิสาหกิจ และดำเนินคดีตามกฎหมายอย่างเคร่งครัด เพื่อไม่เป็นเยี่ยงอย่างแก่เจ้าหน้าที่ของรัฐทุกประเภท

ที่มา : https://www.thaigov.go.th/news/contents/details/96925