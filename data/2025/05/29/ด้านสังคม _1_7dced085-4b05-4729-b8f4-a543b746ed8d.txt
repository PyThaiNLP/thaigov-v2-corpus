รัฐบาลไทย-ข่าวทำเนียบรัฐบาล-“สมศักดิ์” ลุยต่อ เขตสุขภาพที่ 6 เพิ่มการเข้าถึงบริการให้ประชาชนทุกช่วงวัย ห่างไกล NCDที่ จ.สมุทรปราการ


วันพฤหัสบดีที่ 29 พฤษภาคม 2568
“สมศักดิ์” ลุยต่อ เขตสุขภาพที่ 6 เพิ่มการเข้าถึงบริการให้ประชาชนทุกช่วงวัย ห่างไกล NCDที่ จ.สมุทรปราการ
รัฐมนตรีว่าการกระทรวงสาธารณสุข เดินหน้าต่อเนื่อง ให้คนไทยทุกช่วงวัยเข้าถึงบริการสาธารณสุขอย่างทั่วถึง จัดคลินิกเฉพาะทางในโครงการบริการทุกช่วงวัย ด้วยความห่วงใยจากกระทรวงสาธารณสุข ให้บริการเชิงรุกดูแลชาวสมุทรปราการ
พร้อมเปิด 3 ศูนย์เชี่ยวชาญ โรงพยาบาลสมุทรปราการ ได้แก่ ศูนย์อาชีวเวชกรรมและเวชกรรมสิ่งแวดล้อม ศูนย์เชี่ยวชาญการตรวจประเมินสมรรถนะผู้ขับขี่แห่งแรกของไทย และศูนย์เชี่ยวชาญด้านเวชศาสตร์ฟื้นฟูและกายภาพบำบัด ช่วยยกระดับคุณภาพชีวิต ลดความเจ็บป่วยและการสูญเสียชีวิตให้กับประชาชนจังหวัดสมุทรปราการและพื้นที่ใกล้เคียง
วันนี้ (29 พฤษภาคม 2568) ที่ ศูนย์ประชุมซีคอมเพล็กซ์ อำเภอเมืองสมุทรปราการ จังหวัดสมุทรปราการ นายสมศักดิ์ เทพสุทิน รัฐมนตรีว่าการกระทรวงสาธารณสุข พร้อมด้วย นพ.โอภาส การย์กวินพงศ์ ปลัดกระทรวงสาธารณสุข นายศุภมิตร ชิณศรี ผู้ว่าราชการจังหวัดสมุทรปราการ นายสงคราม กิจเลิศไพโรจน์ที่ปรึกษานายกรัฐมนตรี และ ดร.นพ.โสภณ เอี่ยมศิริถาวร ผู้ตรวจราชการกระทรวงสาธารณสุข เขตสุขภาพที่ 6 เปิดโครงการบริการทุกช่วงวัย ด้วยความห่วงใยจากกระทรวงสาธารณสุข “อสม. มั่นคง สาธารณสุขเข้มแข็ง เพื่อคนไทยห่างไกล NCDs” จังหวัดสมุทรปราการ โดยมีผู้บริหารส่วนราชการ บุคลากร เจ้าหน้าที่สาธารณสุข และ อสม. เข้าร่วมกว่า 1,300 คน
นายสมศักดิ์ กล่าวว่า โครงการบริการทุกช่วงวัยฯ จัดขึ้นเพื่อให้บริการสุขภาพเชิงรุก มุ่งให้คนไทยทุกช่วงวัยได้เข้าถึงบริการสาธารณสุขครอบคลุมทุกมิติ ทั้งการส่งเสริมสุขภาพ คัดกรอง ป้องกัน และการดูแลรักษาปัญหาสุขภาพที่สำคัญ รวมถึงรับมือความท้าทายด้านสาธารณสุขจากสถานการณ์สังคมสูงวัยและโรคไม่ติดต่อเรื้อรัง หรือ NCDs ช่วยลดเวลาและค่าใช้จ่ายในการรักษาพยาบาลให้กับประชาชนและประเทศ โดยจะดำเนินการให้ครบในทุกเขตสุขภาพ ซึ่งที่ผ่านมาได้จัดให้บริการประชาชนไปแล้ว 8 เขตสุขภาพ 13 จังหวัด ส่วนวันนี้จัดขึ้นเขตสุขภาพที่ 6 ที่จังหวัดสมุทรปราการ ซึ่งมีการเติบโตของภาคอุตสาหกรรมสูง มีแรงงานทั้งไทยและต่างชาติหนาแน่น และมีแนวโน้มการเจ็บป่วยด้วยโรค NCDs เพิ่มขึ้นอย่างต่อเนื่อง โดยตั้งแต่ปี 2565 – 2567 พบอัตราป่วยโรคเบาหวานในทุกกลุ่มอายุ ร้อยละ 5.44, 5.83 และ 5.98  ตามลำดับ ปัจจัยเสี่ยงหลักมาจากพฤติกรรมการบริโภคที่ไม่เหมาะสมและขาดการออกกำลังกาย
ด้าน ดร.นพ.โสภณ กล่าวเพิ่มเติมว่า เขตสุขภาพที่ 6 มีการจัดตั้ง NCDs Remission Clinic ใน รพศ./รพท./รพช. และ รพ.สต.  ศูนย์คนไทยห่างไกล NCDs และศูนย์ป้องกันโรคไม่ติดต่อในชุมชน (NCDs Prevention Center)ครบตามเป้าหมาย โดยผู้ป่วยที่มารับบริการ NCDs Remission Clinic จำนวน 10,313 คน สามารถเข้าสู่ระยะสงบ 1,113 คน หยุดยาได้ 912 ราย และลดยาลง 1,379 ราย (ข้อมูล ณ 8 พค 68) สำหรับโครงการบริการทุกช่วงวัยฯ วันนี้ มีการจัดคลินิกและนิทรรศการ ได้แก่ 1.คลินิกต้อกระจกและจอประสาทตา 2.คลินิกฉีดวัคซีนไข้หวัดใหญ่ 3.คลินิกโรคไต 4.คลินิกตรวจมะเร็งปากมดลูก/ฉีดวัคซีน HPV 5.คลินิกตรวจการได้ยิน 6.คลินิกการเสริมสร้างความรอบรู้การใช้ยาจากสมุนไพร 7.คลินิกการส่งเสริมการนวดไทยเฉพาะด้าน 7 กลุ่มอาการ 8.NCDs Remission Clinic ระดับโรงพยาบาล 9.NCDs Remission Clinic ระดับ รพ.สต. 10.ศูนย์คนไทยห่างไกล NCDs 11.Health station และ 12.นิทรรศการโรคหลอดเลือดสมอง พร้อมทั้งมอบแว่นตาและเครื่องช่วยฟังให้กับผู้สูงอายุและผู้มีปัญหาทางสายตาและทางหู โดยมีผู้เข้ารับบริการในคลินิกต่างๆ ประมาณ 1,300 คน
หลังจากนั้น รัฐมนตรีว่าการกระทรวงสาธารณสุข ทำพิธีเปิดศูนย์เชี่ยวชาญเฉพาะด้านของโรงพยาบาลสมุทรปราการ เพื่อช่วยยกระดับคุณภาพชีวิต ลดความเจ็บป่วยและการสูญเสียชีวิตให้กับประชาชนจังหวัดสมุทรปราการและพื้นที่ใกล้เคียง โดยมี นายแพทย์ประภาส ผูกดวง นายแพทย์สาธารณสุขจังหวัดสมุทรปราการ และนายแพทย์เกรียงศักดิ์ คำอิ่ม ผู้อำนวยการโรงพยาบาลสมุทรปราการ เป็นผู้ให้ข้อมูล ซึ่งประกอบด้วย ศูนย์อาชีวเวชกรรมและเวชกรรมสิ่งแวดล้อม, ศูนย์เชี่ยวชาญการตรวจประเมินสมรรถนะผู้ขับขี่ ซึ่งจัดตั้งขึ้นเป็นแห่งแรกของประเทศไทย ช่วยส่งเสริมความปลอดภัยในการใช้รถใช้ถนน เสริมสร้างพฤติกรรมการขับขี่ที่ปลอดภัยมากยิ่งขึ้น และศูนย์เชี่ยวชาญด้านเวชศาสตร์ฟื้นฟูและกายภาพบำบัด ที่มุ่งเน้นกลุ่มผู้สูงอายุ ผู้ป่วยโรคหลอดเลือดสมอง และผู้มีความบกพร่องด้านระบบประสาท กล้ามเนื้อ และกระดูก ด้วยการใช้เทคโนโลยีการฟื้นฟูที่ทันสมัยครบวงจร อาทิ หุ่นยนต์ฝึกเดิน เป็นต้น
***************************************** 29 พฤษภาคม 2568

ที่มา : https://www.thaigov.go.th/news/contents/details/96923