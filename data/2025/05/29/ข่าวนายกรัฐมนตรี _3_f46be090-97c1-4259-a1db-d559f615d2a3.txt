รัฐบาลไทย-ข่าวทำเนียบรัฐบาล-“สวัสดี หนีห่าว” นายกรัฐมนตรี เปิดงานฉลอง 50 ปีความสัมพันธ์ทางการทูตไทย-จีน มุ่งสานต่อมิตรภาพอย่างยั่งยืนในฐานะ “ครอบครัวเดียวกัน”


วันพฤหัสบดีที่ 29 พฤษภาคม 2568
“สวัสดี หนีห่าว” นายกรัฐมนตรี เปิดงานฉลอง 50 ปีความสัมพันธ์ทางการทูตไทย-จีน มุ่งสานต่อมิตรภาพอย่างยั่งยืนในฐานะ “ครอบครัวเดียวกัน”
“สวัสดี หนีห่าว” นายกรัฐมนตรี เปิดงานฉลอง 50 ปีความสัมพันธ์ทางการทูตไทย-จีน มุ่งสานต่อมิตรภาพอย่างยั่งยืนในฐานะ “ครอบครัวเดียวกัน”
วันพฤหัสบดีที่ 29 พฤษภาคม 2568 เวลา 16.00 น. ณ บางกอก คอนเวนชัน เซ็นเตอร์ เซ็นทรัลเวิลด์ กรุงเทพฯ นางสาวแพทองธาร ชินวัตร นายกรัฐมนตรี เป็นประธานในพิธีเปิดกิจกรรมเฉลิมฉลองความสัมพันธ์ทางการทูตไทย-จีน ครบรอบ 50 ปี ภายใต้ชื่องาน “สวัสดี หนีห่าว” โดยมี นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา นายหาน จื้อเฉียง (H.E. Mr. Han Zhiqiang) เอกอัครราชทูตสาธารณรัฐประชาชนจีนประจำประเทศไทย นายชัชชาติ สิทธิพันธุ์ ผู้ว่าราชการกรุงเทพมหานคร นางสาวนัทรียา ทวีวงศ์ ปลัดกระทรวงการท่องเที่ยวและกีฬา นางสาวฐาปนีย์ เกียรติไพบูลย์ ผู้ว่าการการท่องเที่ยวแห่งประเทศไทย ตลอดจนผู้แทนจากภาครัฐ ภาคเอกชน และประชาชนทั้งสองประเทศเข้าร่วมงานอย่างคับคั่งกว่า 600 คน
นายกรัฐมนตรีกล่าวถึงความประทับในการเยือนสาธารณรัฐประชาชนจีนอย่างเป็นทางการ ซึ่งได้รับการต้อนรับเป็นอย่างดียิ่งจากผู้นำจีน เป็นการให้เกียรติไทยอย่างยิ่ง สะท้อนว่าทั้งสองฝ่ายมีความสัมพันธ์ที่ดีมาตลอด มีความผูกพันหรือใกล้ชิดทางวัฒนธรรมมาอย่างยาวนาน
ปีนี้ประเทศไทยได้ส่งเสริมทั้งเรื่องของการท่องเที่ยวและกีฬาการท่องเที่ยวเป็นนโยบายที่รัฐบาลให้ความสำคัญการที่ไทยมีระบบเทคโนโลยีและดิจิทัลทำให้สามารถเดินทางไปท่องเที่ยวได้อย่างสะดวกมากขึ้น แน่นอนว่ารัฐบาลจะส่งเสริมการท่องเที่ยวมากขึ้น ทั้งเรื่องของการท่องเที่ยวที่สร้างโดยมนุษย์(Man-made destination) ทำให้ผู้ประกอบการสามารถมีรายได้ในช่วงโลว์ซีซั่น รัฐบาลยินดีส่งเสริมและสนับสนุนให้การท่องเที่ยวครอบคลุมในหลายส่วนมากขึ้น
นายกรัฐมนตรีกล่าวถึงบทบาทของการท่องเที่ยวว่า เป็นหนึ่งในสะพานสำคัญที่เชื่อมโยงประชาชนของทั้งสองประเทศ โดยเฉพาะในช่วงปีที่ผ่านมา ประเทศไทยได้ต้อนรับนักท่องเที่ยวชาวจีนกว่า 6.7 ล้านคน ซึ่งถือเป็นกลุ่มนักท่องเที่ยวต่างชาติอันดับหนึ่งของไทย ความสำเร็จนี้เกิดจากนโยบายการส่งเสริมการท่องเที่ยวของทั้งสองประเทศ ที่ช่วยเอื้อให้เกิดการแลกเปลี่ยนวัฒนธรรม การเดินทางของมิตรภาพ และการกระชับความสัมพันธ์ระดับประชาชนอย่างแท้จริง รัฐบาลพร้อมขับเคลื่อนการท่องเที่ยวเป็นวาระแห่งชาติ ผ่านการยกระดับคุณภาพทุกมิติ ทั้งด้านบริการ ความสะดวก และความปลอดภัย
นายกรัฐมนตรียังให้คำมั่นว่า รัฐบาลจะเร่งแก้ไขปัญหาที่นักท่องเที่ยวประสบอยู่ และจะดำเนินการปรับปรุงทั้งระบบอย่างเร่งด่วน เพื่อให้ผู้มาเยือนได้รับประสบการณ์ที่รวดเร็ว สะดวก และปลอดภัย
“รัฐบาลให้ความปลอดภัยของนักท่องเที่ยวสำคัญสูงสุด และพร้อมยกระดับการดูแลอย่างเข้มงวด เพื่อสร้างความเชื่อมั่นให้กับนักท่องเที่ยวทั้งชาวจีนและจากนานาประเทศ”นายกรัฐมนตรีกล่าวยืนยัน
ในตอนท้าย นายกรัฐมนตรีย้ำว่า งาน “สวัสดี หนีห่าว” ในวันนี้ ถือเป็นหมุดหมายสำคัญที่จะนำไปสู่การส่งเสริมการท่องเที่ยวระหว่างกัน เป็นรากฐานที่แข็งแกร่งในการเป็นสะพานเชื่อมไปสู่อนาคตของไทย-จีน ให้เติบโตอย่างมีความหมายในฐานะ “ครอบครัวเดียวกัน” และเชื่อว่าอีก 50 ปีข้างหน้าจะผูกพันยาวนานพึ่งพากันตลอดไป

ที่มา : https://www.thaigov.go.th/news/contents/details/96940