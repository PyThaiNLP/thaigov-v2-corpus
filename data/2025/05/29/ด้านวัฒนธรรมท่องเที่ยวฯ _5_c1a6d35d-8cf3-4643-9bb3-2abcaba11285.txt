รัฐบาลไทย-ข่าวทำเนียบรัฐบาล-วธ.ปั้นคอนเทนต์ครีเอเตอร์รุ่นใหม่! เยาวชนใต้ เรียนรู้ AI – รับมือสื่อ สร้างสรรค์สังคมยุคดิจิทัล


วันพฤหัสบดีที่ 29 พฤษภาคม 2568
วธ.ปั้นคอนเทนต์ครีเอเตอร์รุ่นใหม่! เยาวชนใต้ เรียนรู้ AI – รับมือสื่อ สร้างสรรค์สังคมยุคดิจิทัล
วธ.ปั้นคอนเทนต์ครีเอเตอร์รุ่นใหม่! เยาวชนใต้ เรียนรู้ AI – รับมือสื่อ สร้างสรรค์สังคมยุคดิจิทัล
วธ.ปั้นคอนเทนต์ครีเอเตอร์รุ่นใหม่! เยาวชนใต้ เรียนรู้ AI – รับมือสื่อ สร้างสรรค์สังคมยุคดิจิทัล
กระทรวงวัฒนธรรม (วธ.) ผนึกกำลังภาคีเครือข่าย จัดอบรมเชิงปฏิบัติการ “Youth Culture Media Creator” ระหว่างวันที่ 28 – 30 พฤษภาคม 2568 ณ โรงแรมชฎา แอท นคร จังหวัดนครศรีธรรมราช ดึงเยาวชน ครู และเจ้าหน้าที่วัฒนธรรมจาก 15 จังหวัดภาคใต้ รวม 60 คน ร่วมพัฒนาเป็น “นักสร้างสรรค์สื่อวัฒนธรรม” ที่รู้เท่าทันสื่อ เข้าใจเล่ห์เหลี่ยมโลกออนไลน์ และใช้ AI สื่อสารอย่างสร้างสรรค์
นางโชติกา อัครกิจโสภากุล รองปลัดกระทรวงวัฒนธรรม กล่าวเปิดงานว่า โลกกำลังเผชิญการเปลี่ยนแปลงจากเทคโนโลยีอย่างรวดเร็ว จนเกิดภัยคุกคามออนไลน์มากมาย เด็กและเยาวชนจึงต้องมีทักษะในการรับมือและใช้สื่ออย่างชาญฉลาด วธ.จึงร่วมกับ กสทช., มหาวิทยาลัยศิลปากร, ม.เกษมบัณฑิต และเครือข่าย SEED Thailand จัดอบรมใน 4 ภูมิภาคทั่วประเทศ เพื่อสร้างเยาวชนรุ่นใหม่ที่สามารถผลิตเนื้อหาด้วยความคิดสร้างสรรค์ และมีจริยธรรม กิจกรรมนี้เป็นครั้งที่ 2 ต่อจากภาคกลางและภาคตะวันออกที่จัดไปเมื่อเดือนมีนาคม โดยใช้หลักสูตรเข้มข้นทั้งภาคทฤษฎีและภาคปฏิบัติ เช่น การรู้เท่าทันข่าวปลอมและกลโกงออนไลน์ การรับมือภัยไซเบอร์และการกลั่นแกล้งบนโลกออนไลน์การใช้ AI ในการผลิตสื่อ การออกแบบเนื้อหาเพื่อสร้างแรงบันดาลใจแก่สังคม และกฎหมายสื่อ และประเด็นด้านสิทธิมนุษยชน เพศ ภาษา และความรุนแรง
"เยาวชนคือเมล็ดพันธุ์แห่งอนาคต หากพวกเขามีเครื่องมือ มีความรู้ และแรงบันดาลใจ ก็จะกลายเป็นพลังขับเคลื่อนวัฒนธรรมไทยสู่โลกยุคใหม่ และวธ.เชื่อว่า การอบรมครั้งนี้ไม่เพียงสร้างเยาวชนผู้ผลิตสื่อมืออาชีพ แต่ยังช่วยขยายเครือข่ายวัฒนธรรมดิจิทัลที่แข็งแรง และเป็นพลังสำคัญในการสร้างสังคมที่มีภูมิคุ้มกันต่อสื่อในศตวรรษที่ 21” นางโชติกา กล่าว

ที่มา : https://www.thaigov.go.th/news/contents/details/96932