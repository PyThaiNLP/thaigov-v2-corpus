รัฐบาลไทย-ข่าวทำเนียบรัฐบาล-ปลัดเกษตรฯ เยี่ยมชมบูธ ARDA ภายในงาน THAIFEX ANUGA ASIA 2025 ชูนวัตกรรมงานวิจัยใช้ได้จริง


วันพฤหัสบดีที่ 29 พฤษภาคม 2568
ปลัดเกษตรฯ เยี่ยมชมบูธ ARDA ภายในงาน THAIFEX ANUGA ASIA 2025 ชูนวัตกรรมงานวิจัยใช้ได้จริง
ปลัดเกษตรฯ เยี่ยมชมบูธ ARDA ภายในงาน THAIFEX ANUGA ASIA 2025 ชูนวัตกรรมงานวิจัยใช้ได้จริง
นายประยูร อินสกุล ปลัดกระทรวงเกษตรและสหกรณ์ ในฐานะกรรมการสำนักงานพัฒนาการวิจัยการเกษตร เยี่ยมชมบูธนิทรรศการสำนักงานพัฒนาการวิจัยการเกษตร (องค์การมหาชน) หรือ ARDA ภายในงาน THAIFEX ANUGA ASIA 2025 ซึ่งจัดขึ้นภายใต้แนวคิด “Transform ideas into value, innovate food products and elevate them to the export market. ; เปลี่ยนไอเดียเป็นมูลค่า พัฒนาอาหารด้วยนวัตกรรม ยกระดับ
สู่การส่งออก” จัดขึ้นระหว่างวันที่ 27 – 31 พฤษภาคม 2568 ณ ฮอลล์ 9 ศูนย์แสดงสินค้าและการประชุมอิมแพ็ค
เมืองทองธานี โดยมี นางสาวภาวดี ใจเอื้อ ผู้อำนวยการสำนักส่งเสริมการใช้ประโยชน์ สำนักงานพัฒนาการวิจัยการเกษตร (องค์การมหาชน) ให้การต้อนรับ ซึ่ง ARDA ได้นำผลิตภัณฑ์จากงานวิจัยไปร่วมจัดแสดงภายในงานฯ อาทิ เครื่องดื่มนมข้าวกล้องสินเหล็กผสมนมอัลมอนด์และข้าวไรซ์เบอรี่ เครื่องดื่มสูตรครบถ้วนสูตรโปรตีนนม และ
ข้าวเนื้อเทียมจากปลีกล้วย ขนมขบเคี้ยวเสริมผำ เป็นต้น ซึ่งเป็นผลิตภัณฑ์จากผู้ประกอบการที่รับถ่ายทอดสิทธิผลงานวิจัยของ ARDA พร้อมทั้ง ได้มีการเปิดตัวเทคโนโลยีผลสำเร็จจากงานวิจัยด้านอาหารที่ได้รับทุนสนับสนุนจาก ARDA อาทิ หอมเจียว กระเทียมเจียวเกรดส่งออก นมอัดเม็ดโปรตีนพลัส (เสริมโปรตีนจากแมงสะดิ้ง) บะหมี่โปรตีน
ถั่วเหลือง ฯลฯ  และต้นแบบผลิตภัณฑ์อื่น ๆ จากงานวิจัยที่น่าสนใจอีกมากมาย ซึ่งเป็นนวัตกรรมด้านอาหารที่สามารถสร้างการแข่งขันสู่ตลาดโลก พร้อมให้เลือกชมและชิม หรือนำไปพัฒนาเพื่อผลิตและจำหน่ายต่อไป นอกจากนี้ ยังมีการเปิดโอกาสให้ผู้ประกอบการและเกษตรกรได้เจรจาธุรกิจ เพื่อรับถ่ายทอดเทคโนโลยีจากผลสำเร็จงานวิจัยที่ได้รับทุนสนับสนุนจาก ARDA อันเป็นไปตามวัตถุประสงค์ที่ต้องการสร้างสรรค์นวัตกรรมด้านอาหาร รวมทั้งให้ความสำคัญ
กับการสร้างโอกาสให้แก่เกษตรกรและผู้ประกอบการไทย ให้ก้าวไปสู่อนาคตแห่งความมั่นคงทางเศรษฐกิจอย่างยั่งยืนพร้อมทั้งแสดงให้เห็นถึงศักยภาพของประเทศไทยในการเป็น “ครัวของโลก” ภายใต้มาตรฐานอาหารปลอดภัยระดับสากลอีกด้วย
กระทรวงเกษตรฯ จึงขอเชิญชวนผู้สนใจ เยี่ยมชมบูธ ARDA ได้ที่หมายเลข GG-37 ณ ฮอลล์ 9 ศูนย์แสดงสินค้าและการประชุม อิมแพ็ค เมืองทองธานี ระหว่างวันที่ 27 – 31 พฤษภาคม 2568 ตั้งแต่เวลา 10.00 – 18.00 น.

ที่มา : https://www.thaigov.go.th/news/contents/details/96944