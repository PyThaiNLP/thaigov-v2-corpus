รัฐบาลไทย-ข่าวทำเนียบรัฐบาล-“ผู้ช่วย รมว.ท่องเที่ยวฯ” เปิดแคมเปญ Amazing Thailand Grand Sale 2025 ชู Grand Privilege ตอกย้ำไทยเป็น Shopping Destination ระดับโลก


วันพฤหัสบดีที่ 29 พฤษภาคม 2568
“ผู้ช่วย รมว.ท่องเที่ยวฯ” เปิดแคมเปญ Amazing Thailand Grand Sale 2025 ชู Grand Privilege ตอกย้ำไทยเป็น Shopping Destination ระดับโลก
“ผู้ช่วย รมว.ท่องเที่ยวฯ” เปิดแคมเปญ Amazing Thailand Grand Sale 2025 ชู Grand Privilege ตอกย้ำไทยเป็น Shopping Destination ระดับโลก
วันที่ 28 พฤษภาคม 2568 นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ เป็นประธานในพิธีเปิดโครงการ Amazing Thailand Grand Sale 2025 ณ สถานีรถไฟกรุงเทพ (หัวลำโพง) กรุงเทพมหานคร โดยมีนางสาวฐาปนีย์ เกียรติไพบูลย์ ผู้ว่าการการท่องเที่ยวแห่งประเทศไทย (ททท.) และนายอัครวิชย์ เทพาสิต ผู้อำนวยการฝ่ายส่งเสริมการลงทุนอุตสาหกรรมท่องเที่ยว ททท. ร่วมงาน เพื่อส่งเสริมประเทศไทยในฐานะ จุดหมายปลายทางการชอปปิงระดับโลก (Shopping Destination) พร้อมมอบสิทธิพิเศษ “Grand Privilege” ดึงดูดนักท่องเที่ยวต่างชาติในปี Amazing Thailand Grand Tourism and Sports Year 2025
นายจักรพล กล่าวว่า “รัฐบาลได้ประกาศให้ปี 2568 เป็นปีแห่งการขับเคลื่อนการท่องเที่ยวและกีฬาอย่างยิ่งใหญ่ ภายใต้แนวคิด ‘5 Grand’ ซึ่งครอบคลุมทั้งกิจกรรม กีฬา ประสบการณ์ สถานที่ และสิทธิพิเศษ โดยโครงการ Amazing Thailand Grand Sale 2025 ที่ ททท. ริเริ่มในครั้งนี้ ถือเป็นกลไกสำคัญในการกระตุ้นเศรษฐกิจการท่องเที่ยว กระจายรายได้ และสร้างความประทับใจให้นักท่องเที่ยวจากทั่วโลกผ่าน ส่วนลดและสิทธิประโยชน์มากมาย ทั้งในด้านสินค้า บริการ และกิจกรรมพิเศษ”
ทั้งนี้ โครงการฯ จะจัดขึ้นระหว่างวันที่ 1 มิถุนายน – 15 สิงหาคม 2568 ร่วมกับพันธมิตรทั้งภาครัฐและเอกชน รวมกว่า 100 ราย อาทิ ศูนย์การค้า โรงแรม สายการบิน และผู้ประกอบการด้านการท่องเที่ยว เพื่อมอบโปรโมชันสุดพิเศษให้แก่นักท่องเที่ยว โดยมี 3 กิจกรรมไฮไลต์ ได้แก่
Shop & Get ชอปครบลุ้นรับของรางวัลและแพ็กเกจท่องเที่ยว
High Spender มอบโล่ประกาศเกียรติคุณให้กับนักท่องเที่ยวและสถานประกอบการที่มียอดใช้จ่ายสูง
Meet & Greet กับศิลปินชื่อดัง “นุนิว ชวรินทร์” สำหรับแฟนคลับที่มียอดใช้จ่ายตามเงื่อนไข
นอกจากนี้ ททท. ยังจัดระบบสิทธิพิเศษ “Grand Privilege” ผ่านเว็บไซต์ www.tourismthailand.org/amazingthailandgrandsale ให้นักท่องเที่ยวสามารถกดรับสิทธิ์และใช้โค้ดส่วนลดกับสถานประกอบการที่ร่วมรายการได้ทันที
นายจักรพล กล่าวเพิ่มเติมว่า “โครงการนี้ไม่เพียงส่งเสริมการจับจ่ายใช้สอย แต่ยังเป็นเวทีผลักดัน Must Buy ของไทยภายใต้แนวคิด 5 Must Do in Thailand เสริมพลัง Soft Power ผ่านสินค้าและบริการที่มีอัตลักษณ์ไทย สร้างประสบการณ์ที่นักท่องเที่ยวจะจดจำและบอกต่อ พร้อมกับขับเคลื่อนเศรษฐกิจฐานรากได้อย่างแท้จริง”
ททท. คาดว่าจะมีนักท่องเที่ยวต่างชาติเข้าร่วมโครงการฯ กว่า 10,000 คน และสามารถสร้างรายได้หมุนเวียนในระบบเศรษฐกิจไม่ต่ำกว่า 120 ล้านบาท ภายในระยะเวลาโครงการ ตอกย้ำศักยภาพของประเทศไทยในการเป็นจุดหมายปลายทางด้านการท่องเที่ยวและการจับจ่ายระดับโลก

ที่มา : https://www.thaigov.go.th/news/contents/details/96913