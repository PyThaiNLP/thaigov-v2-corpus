รัฐบาลไทย-ข่าวทำเนียบรัฐบาล-"บุญจง วงศ์ไตรรัตน์" นำคณะลงพื้นที่นครนายก นิเทศ ติดตามการขับเคลื่อนงานตามนโยบาย “อนุทิน” เพื่อหนุนเสริมงานบำบัดทุกข์ บำรุงสุข ทำให้ประชาชนมีความอุดมสมบูรณ์พูนสุขอย่างยั่งยืน


วันพฤหัสบดีที่ 29 พฤษภาคม 2568
29/05/2568
พิมพ์
"บุญจง วงศ์ไตรรัตน์" นำคณะลงพื้นที่นครนายก นิเทศ ติดตามการขับเคลื่อนงานตามนโยบาย “อนุทิน” เพื่อหนุนเสริมงานบำบัดทุกข์ บำรุงสุข ทำให้ประชาชนมีความอุดมสมบูรณ์พูนสุขอย่างยั่งยืน
"บุญจง วงศ์ไตรรัตน์" นำคณะลงพื้นที่นครนายก นิเทศ ติดตามการขับเคลื่อนงานตามนโยบาย “อนุทิน” เพื่อหนุนเสริมงานบำบัดทุกข์ บำรุงสุข ทำให้ประชาชนมีความอุดมสมบูรณ์พูนสุขอย่างยั่งยืน
วันนี้ (29 พ.ค. 68) นายบุญจง วงศ์ไตรรัตน์ ผู้ช่วยรัฐมนตรีประจำกระทรวงมหาดไทย ในฐานะประธานคณะทำงานติดตามและประเมินผลการดำเนินงานตามนโยบายรองนายกรัฐมนตรีและรมว.มหาดไทย ลงพื้นที่ติดตามและประเมินผลการดำเนินงานนโยบายเน้นหนัก 5 ด้านของนายอนุทิน ชาญวีรกูล รองนายกรัฐมนตรีและรมว.มหาดไทย ในพื้นที่ จ.นครนายก โดยมี น.ส.ภาดาท์ วรกานนท์ น.ส.อัชญา จุลชาต คณะทำงานรมว.มหาดไทย และผู้แทนกรม รัฐวิสาหกิจในสังกัดกระทรวงมหาดไทย ร่วมลงพื้นที่ โดยมี นายชานน วาสิกศิริ ผู้ว่าราชการจังหวัดนครนายก พร้อมด้วย นายธนวัฒน์ ปิ่นแก้ว รองผู้ว่าราชการจังหวัดนครนายก และหัวหน้าส่วนราชการ นายอำเภอ ผู้บริหาร อปท. กำนัน ผู้ใหญ่บ้าน และเจ้าหน้าที่ที่เกี่ยวข้อง ร่วมให้การต้อนรับและลงพื้นที่
ในช่วงเช้า นายบุญจง เดินทางไปยัง อบต.สาริกา อ.เมืองนครนายก จ.นครนายก โดยเป็นผู้นำกล่าวปฏิญาณ “ป้องปกและเทิดทูนสถาบันพระมหากษัตริย์” และกล่าวพบปะข้าราชการ ประชาชนในบริเวณงาน และมอบหน้ากากอนามัยให้กับ อสม. และมอบถุงยังชีพให้กับพี่น้องประชาชน พร้อมทั้งเป็นประธานประชุมติดตามการขับเคลื่อนงานและเยี่ยมชมนิทรรศการการขับเคลื่อน 5 นโยบายสำคัญของนายอนุทิน ชาญวีรกูล รองนายกรัฐมนตรีและรมว.มหาดไทย ในพื้นที่ จ.นครนายก ทั้งยังได้เยี่ยมชมระบบผลิตน้ำบริโภค ผ่านระบบประปาหมู่บ้าน อบต.สาริกา
จากนั้น ในช่วงบ่าย นายบุญจง และคณะ เดินทางต่อไปยังเขื่อนขุนด่านปราการชล เพื่อเยี่ยมชมการบริหารจัดการน้ำของเขื่อนขุนด่านปราการชล ด้วยระบบ SCADA (Supervisory Control And Data Acquisition) และติดตามแนวทางการจัดการท่องเที่ยวชุมชน อบต.ศรีนาวา นำเสนอการท่องเที่ยวเชิงวัฒนธรรมของชุมชนลาวเวียง และเยี่ยมชมระบบผลิตน้ำประปาของ อบต.ศรีนาวา ร่วมรับฟังข้อเสนอแนะจากภาคส่วนต่าง ๆ และร่วมมอบถุงยังชีพให้กับประชาชน
นายบุญจง ได้เปิดเผยถึงภารกิจของคณะทำงานติดตามและประเมินผลฯ ที่ได้รับมอบหมายจากนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ในการลงมาเยี่ยมเยียนให้กำลังใจและติดตามการขับเคลื่อนงานที่ทุกภาคส่วนภายใต้การนำของท่านผู้ว่าราชการจังหวัดนครนายก ท่านนายอำเภอ ได้มีการขับเคลื่อนกันอย่างเต็มศักยภาพ แต่ทั้งนี้ทั้งนั้น แน่นอนว่าการทำงานย่อมมีสภาพปัญหาอุปสรรค จึงเป็นที่มาของการลงพื้นที่เพื่อติดตามและหาแนวทางเพื่อสนับสนุนการทำงานให้เกิดการเพิ่มประสิทธิภาพอันจะยังผลประโยชน์สูงสุดให้กับพี่น้องประชาชน ซึ่งเป็นเป้าหมายที่สำคัญที่สุดของกระทรวงมหาดไทย และที่สำคัญยิ่งไปกว่านั้น ภารกิจของการบำบัดทุกข์ บำรุงสุข ยังไม่เพียงพอ เพราะต้องทำให้ประชาชนมีความอุดมสมบูรณ์พูนสุขด้วย ดังที่นายอนุทิน ได้เน้นย้ำในการมอบนโยบายการทำงานในทุกวาระโอกาส และขอฝากให้กลไกมหาดไทยในพื้นที่จังหวัดนครนายกทุกท่านได้มุ่งมั่นทำหน้าที่อย่างเต็มกำลัง โดยต้องปฏิบัติตามกฎหมาย มติคณะรัฐมนตรี ระเบียบ และหนังสือสั่งการอย่างเคร่งครัด และเมื่อทุกท่านทำงานทุกขั้นตอนอย่างเป็นระบบ สิ่งที่เรียกว่า “ประโยชน์สูงสุด” ก็จะเกิดกับประชาชนอย่างแท้จริง
จังหวัดนครนายก ได้ดำเนินการขับเคลื่อน โครงการกิจกรรมที่สอดคล้องกับนโยบายสำคัญ 5 ด้านของกระทรวงมหาดไทย ได้แก่ 1) การจัดระเบียบสังคม ปราบปรามผู้มีอิทธิพล โดยออกตรวจสถานบริการและสถานประกอบการที่มีลักษณะคล้ายกระทันบริการ โรงแรมและสถานที่ท่องเที่ยว ในทุกอำเภอของจังหวัดนครนายก พร้อมทั้งเน้นย้ำในเรื่องการเปิดปิดตามเวลาที่กฎหมายกำหนด พร้อมเฝ้าระวังป้องกันและปราบปรามผู้มีอิทธิพลอย่างต่อเนื่อง 2) การป้องกันและแก้ไขปัญหายาเสพติด ด้วยการจัดตั้งจุดตรวจจุดสกัดสิ่งผิดกฎหมาย ตรวจตรา หาข่าว ลาดตระเวนในพื้นที่แหล่งมั่วสุม อย่างเข้มข้น 3) การสร้างอาชีพเพิ่มรายได้ให้ประชาชน โดยดำเนินโครงการส่งเสริมทักษะอาชีพครัวเรือนยากจน ระดับอำเภอ ฝึกทักษะตามแนวทางสัมมาชีพชุมชน รวมถึงการจัดกิจกรรมเพิ่มช่องทางการจำหน่ายสินค้า OTOP ให้กับผู้ผลิตและผู้ประกอบการ 4) การส่งเสริมการท่องเที่ยวชุมชน สร้างความเข้มแข็งของเศรษฐกิจฐานราก ด้วยการประชาสัมพันธ์แหล่งท่องเที่ยวชุมชน 4 อำเภอ ถ่ายทอดความรู้ทางวัฒนธรรมประเพณี วิถีชีวิตของกลุ่มชาติพันธุ์และประชาชนในพื้นที่ และจัดกิจกรรมส่งเสริมการเรียนรู้ที่นักท่องเที่ยวลงมือปฏิบัติ พร้อมทั้งเน้นการสื่อสารด้านการรับรู้ผ่านทุกช่องทางโดยเฉพาะโซเชียลมีเดีย และ 5) น้ำดื่มสะอาดบริการประชาชน โดยร่วมกับการประปาส่วนภูมิภาค เก็บตัวอย่างทดสอบคุณภาพน้ำเป็นประจำทุกเดือน ผลตรวจคุณภาพน้ำผ่านเกณฑ์มาตรฐาน ทั้งสถานีผลิตน้ำนครนายก สถานีผลิตน้ำบ้านท่าชัย และการประปาส่วนภูมิภาคสาขานครนายก และร่วมกับองค์กรปกครองส่วนท้องถิ่น ให้บริการจุดน้ำดื่มเพื่ออุปโภคบริโภค ด้วยระบบน้ำ RO ที่ทำให้น้ำมีความสะอาด ปราศจากกลิ่นและสี สามารถบริโภคและใช้ในกระบวนการผลิตสินค้าได้
ทั้งนี้ คณะทำงานติดตามและประเมินผลฯ ภายใต้การนำของ นายบุญจง วงศ์ไตรรัตน์ ผู้ช่วยรัฐมนตรีประจำกระทรวงมหาดไทย มีกำหนดลงพื้นที่ตรวจติดตามการขับเคลื่อนงานในพื้นที่ อ.หนองบุญมาก อ.โชคชัย และ อ.เฉลิมพระเกียรติ จ.นครราชสีมา ในห้วงเดือนมิถุนายน 2568

ที่มา : https://www.thaigov.go.th/news/contents/details/96938