รัฐบาลไทย-ข่าวทำเนียบรัฐบาล-กระทรวงเกษตรฯ ขับเคลื่อนระบบ “ASP” ยกระดับเกษตรไทยสู่ “ระบบเกษตรบริการ” ลดภาระเกษตรกร ให้เข้าถึงเทคโนโลยีและบริการอย่างมืออาชีพ ดึงภาคเอกชน-นักวิจัยร่วมเสริมแกร่ง


วันพฤหัสบดีที่ 29 พฤษภาคม 2568
กระทรวงเกษตรฯ ขับเคลื่อนระบบ “ASP” ยกระดับเกษตรไทยสู่ “ระบบเกษตรบริการ” ลดภาระเกษตรกร ให้เข้าถึงเทคโนโลยีและบริการอย่างมืออาชีพ ดึงภาคเอกชน-นักวิจัยร่วมเสริมแกร่ง
กระทรวงเกษตรฯ ขับเคลื่อนระบบ “ASP” ยกระดับเกษตรไทยสู่ “ระบบเกษตรบริการ” ลดภาระเกษตรกร ให้เข้าถึงเทคโนโลยีและบริการอย่างมืออาชีพ ดึงภาคเอกชน-นักวิจัยร่วมเสริมแกร่ง
นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ เป็นประธานพิธีเปิดงานสัมมนาวิชาการ “การขับเคลื่อนระบบผู้ให้บริการภาคการเกษตร (Agricultural Service Provider: ASP) พลิกอนาคตเกษตรไทย” จัดโดย กระทรวงเกษตรและสหกรณ์ สำนักงานพัฒนาการวิจัยการเกษตร (องค์การมหาชน) หรือ ARDA (สวก.) โดยมีวัตถุประสงค์ เพื่อนำเสนอผลการศึกษา แลกเปลี่ยนองค์ความรู้ระหว่างภาครัฐ เอกชน และนักวิชาการ และร่วมกันหาแนวทางการขับเคลื่อน ASP ให้เกิดผลในทางปฏิบัติอย่างเป็นรูปธรรม ยกระดับขีดความสามารถของภาคการเกษตรไทย สร้างความมั่นคงทางอาหาร และยกระดับคุณภาพชีวิตของเกษตรกรให้ดีขึ้นอย่างยั่งยืน ณ โรงแรมรามาการ์เด้นส์ กรุงเทพฯ โดยมี นายธนสาร ธรรมสอน ผู้ช่วยเลขานุการรัฐมนตรีว่าการกระทรวงเกษตรและสหกรณ์ นายชวลิต ชูขจร ประธานกรรมการสำนักงานพัฒนาการวิจัยการเกษตร ดร.วิชาญ อิงศรีสว่าง ผู้อำนวยการสำนักงานพัฒนาการวิจัยการเกษตร ผู้บริหารกระทรวงเกษตรและสหกรณ์ ตลอดจนหน่วยงานภาครัฐ นักวิจัย เอกชน และผู้ประกอบการด้านการเกษตรเข้าร่วม
รัฐมนตรีช่วยว่าการกระทรวงเกษตรและสหกรณ์ กล่าวว่า ปัจจุบันภาคเกษตรไทยเผชิญความท้าทายจากหลายด้าน โดยเฉพาะอย่างยิ่งการขาดแคลนแรงงานจากแนวโน้มสังคมสูงวัย รวมถึงข้อจำกัดในการเข้าถึงเทคโนโลยี ซึ่งหากไม่เร่งปรับตัว จะส่งผลต่อศักยภาพการแข่งขันในระยะยาว ระบบ Agricultural Service Provider : ASP เป็นโมเดลใหม่ของกระทรวงเกษตรฯ ที่ถูกสร้างขึ้นเพื่อยกระดับภาคการเกษตรไทย ซึ่งจะช่วยให้เกษตรกรไม่ต้องทำทุกขั้นตอนด้วยตนเอง แต่สามารถเลือกใช้บริการจากมืออาชีพที่มีความรู้และเทคโนโลยีเฉพาะทาง เข้ามาช่วยลดต้นทุน ลดความเสี่ยง และเพิ่มประสิทธิภาพการผลิต โดยจะทำหน้าที่เป็นศูนย์รวมบริการการเกษตร ทั้งด้านเครื่องจักร การจัดการตลาด เงินทุน และองค์ความรู้ โดยภาครัฐจะสนับสนุนในด้านมาตรฐาน องค์ความรู้ และการเชื่อมโยงเครือข่าย รวมถึงเปิดโอกาสให้ผู้ประกอบการ ASP เข้าถึงแหล่งทุนอัตราดอกเบี้ยต่ำ และการฝึกอบรมฟรี
“รัฐบาล กระทรวงเกษตรและสหกรณ์ ให้ความสำคัญอย่างยิ่งกับการพลิกโฉมภาคเกษตรไทยให้ทันสมัยและยั่งยืน โดยมุ่งเน้นการส่งเสริมเกษตรอัจฉริยะ (Smart Farming) และเกษตรแม่นยำ (Precision Agriculture) เพื่อแก้ปัญหาการขาดแคลนแรงงานและเพิ่มประสิทธิภาพการผลิต สนับสนุนการปรับโครงสร้างการผลิตให้สอดคล้องกับศักยภาพของพื้นที่และตลาด (Zoning) รวมถึงการส่งเสริมการรวมกลุ่มของเกษตรกรเพื่อสร้างความเข้มแข็ง ซึ่ง ASP จะเป็นกลไกสำคัญที่ช่วยขับเคลื่อนนโยบายเหล่านี้ให้เกิดผลจริงในระดับพื้นที่ อีกทั้ง ASP สามารถช่วยให้เกษตรกร
รายย่อย โดยเฉพาะเกษตรกรผู้สูงอายุ สามารถเข้าถึงเทคโนโลยีและนวัตกรรมที่ทันสมัยได้ง่ายขึ้นช่วยให้การใช้ประโยชน์ที่ดินที่มีข้อจำกัดเป็นไปอย่างมีประสิทธิภาพมากขึ้น และช่วยในการวางแผนการผลิตที่ตอบโจทย์ตลาด ลดความเสี่ยง และสร้างรายได้ที่มั่นคงให้แก่เกษตรกร” รมช.อัครา กล่าว
นายชวลิต ชูขจร ประธานคณะกรรมการ สวก. กล่าวว่า ระบบ ASP คือโมเดลใหม่ที่มุ่งปรับโครงสร้างภาคเกษตรให้ยืดหยุ่นและยั่งยืน ผ่านแนวคิด Supply Chain และ Value Chain โดยการสนับสนุนทุนวิจัยให้แก่ มหาวิทยาลัยธรรมศาสตร์ ในการออกแบบระบบอุตสาหกรรมบริการที่เหมาะสมกับภาคเกษตรไทย โครงการนำร่องศึกษาใน 5 กลุ่มอุตสาหกรรม ได้แก่ ข้าว มะพร้าว เครื่องจักร กาแฟ และปุ๋ย โดยจะมีการยกร่างมาตรฐานและแนวทางประเมินคุณภาพ ASP ก่อนขยายผลทั่วประเทศ โดยคาดว่าจะช่วยเพิ่มรายได้เกษตรกรไม่น้อยกว่า 2 เท่า และลดภาระงานในครัวเรือนที่กำลังก้าวเข้าสู่สังคมผู้สูงวัย
ดร.วิชาญ อิงศรีสว่าง ผู้อำนวยการ สวก. กล่าวว่า สวก. เป็นหนึ่งใน 9 หน่วยบริหารและจัดการทุน (PMU) ของกองทุน วิทยาศาสตร์ วิจัย และ นวัตกรรม (ววน.) ที่ให้การสนับสนุนงานวิจัยในภาคการเกษตร โดย สวก. ได้ตระหนักถึงบทบาทของระบบ ASP ที่มีต่ออนาคตของเกษตรไทย จึงได้ดำเนินโครงการวิจัยร่วมกับทีมวิจัยจากสถาบันวิจัยและให้คำปรึกษาแห่งมหาวิทยาลัยธรรมศาสตร์ ศึกษารูปแบบการให้บริการด้านการเกษตรที่เป็นแบบอย่างจากทั้งในประเทศและต่างประเทศ เพื่อนำมาวิเคราะห์และถอดบทเรียน สู่การจัดทำร่างโครงสร้างอุตสาหกรรมการให้บริการภาคการเกษตรที่เหมาะสมกับบริบทของประเทศไทย โครงสร้าง ASP ที่ได้พัฒนาขึ้น จะเป็นแนวทางสำคัญในการพัฒนาระบบบริการที่มีคุณภาพ เข้าถึงเกษตรกรได้อย่างทั่วถึง เสริมศักยภาพของผู้ให้บริการทั้งภาครัฐและภาคเอกชน และสนับสนุนให้เกิดการบริหารจัดการพื้นที่เกษตรอย่างมีประสิทธิภาพและยั่งยืน พร้อมรับมือกับการเปลี่ยนแปลงทางประชากรและเศรษฐกิจในอนาคต

ที่มา : https://www.thaigov.go.th/news/contents/details/96921