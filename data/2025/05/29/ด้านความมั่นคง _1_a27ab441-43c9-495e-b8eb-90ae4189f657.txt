รัฐบาลไทย-ข่าวทำเนียบรัฐบาล-“ดร.เฉลิมชัย” ร่วม ครม. แถลง ร่าง พ.ร.บ.งบประมาณ ประจำปี 2569 ต่อรัฐสภา นายกฯ ย้ำ รัฐบาลดำเนินการทุกด้าน กระตุ้นเศรษฐกิจ – ยกระดับชีวิตคนไทย 


วันพฤหัสบดีที่ 29 พฤษภาคม 2568
“ดร.เฉลิมชัย” ร่วม ครม. แถลง ร่าง พ.ร.บ.งบประมาณ ประจำปี 2569 ต่อรัฐสภา นายกฯ ย้ำ รัฐบาลดำเนินการทุกด้าน กระตุ้นเศรษฐกิจ – ยกระดับชีวิตคนไทย
“ดร.เฉลิมชัย” ร่วม ครม. แถลง ร่าง พ.ร.บ.งบประมาณ ประจำปี 2569 ต่อรัฐสภา นายกฯ ย้ำ รัฐบาลดำเนินการทุกด้าน กระตุ้นเศรษฐกิจ – ยกระดับชีวิตคนไทย
วันที่ 28 พฤษภาคม 2568 เวลา 17.00 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เข้าร่วมการประชุมสภาผู้แทนราษฎร ชุดที่ 26 ปีที่ 2 ครั้งที่ 1 (สมัยวิสามัญ) เป็นพิเศษ เพื่อพิจารณาร่างพระราชบัญญัติงบประมาณรายจ่ายประจำปีงบประมาณ พ.ศ. 2569 โดยมี นางสาวแพทองธาร ชินวัตร นายกรัฐมนตรี กล่าวแถลงหลักการของร่าง พ.ร.บ. งบประมาณรายจ่ายประจำปีงบประมาณ พ.ศ. 2569 วงเงินรวม 3,780,600 ล้านบาท ต่อสภาผู้แทนราษฎร ณ ห้องประชุมสภาผู้แทนราษฎร ชั้น 2 อาคารรัฐสภา กรุงเทพมหานคร
โดย ร่าง พ.ร.บ. งบประมาณรายจ่ายประจำปีงบประมาณ พ.ศ. 2569 มีเป้าหมายเพื่อกระตุ้นเศรษฐกิจให้เติบโตอย่างมีเสถียรภาพ ต่อยอดการพัฒนาในภาคการผลิต ภาคบริการ และโครงสร้างพื้นฐานของประเทศ สร้างโอกาสทางเศรษฐกิจและความเสมอภาคทางสังคม พร้อมยกระดับชีวิตประชาชน ผ่านการดำเนินงานตามยุทธศาสตร์ชาติและนโยบายสำคัญของรัฐบาลที่ได้แถลงต่อรัฐสภา ทั้งนี้ งบประมาณรายจ่าย ปี 2569 ได้จำแนกตามยุทธศาสตร์การจัดสรรงบประมาณออกเป็น 6 ยุทธศาสตร์ เพื่อขับเคลื่อนการพัฒนาประเทศอย่างรอบด้าน ได้แก่ การพัฒนาความมั่นคง เพิ่มขีดความสามารถการแข่งขัน พัฒนาทรัพยากรมนุษย์ สร้างความเสมอภาคทางสังคม รักษาสิ่งแวดล้อม และพัฒนาระบบราชการให้มีประสิทธิภาพ
โอกาสเดียวกันนี้ กระทรวงทรัพยากรธรรมชาติและสิ่งแวดล้อม (ทส.) นำโดย นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม พร้อมด้วยหัวหน้าส่วนราชการทุกหน่วยงานในสังกัดกระทรวงฯ ได้เตรียมพร้อมสนับสนุนข้อมูลประกอบการพิจารณา ร่าง พ.ร.บ. งบประมาณรายจ่ายประจำปีงบประมาณ พ.ศ. 2569 ในส่วนที่เกี่ยวข้องกับภารกิจของกระทรวงฯ พร้อมจัดตั้ง “ศูนย์ประสานงานกระทรวงทรัพยากรธรรมชาติและสิ่งแวดล้อม” เพื่อประสานงานการสนับสนุนข้อมูล ณ ห้องประชุมกรรมาธิการ N410 ชั้น 4 อาคารรัฐสภา กรุงเทพมหานคร

ที่มา : https://www.thaigov.go.th/news/contents/details/96905