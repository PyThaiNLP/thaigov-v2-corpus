รัฐบาลไทย-ข่าวทำเนียบรัฐบาล-จุดพลังรัก จุดพลุเศรษฐกิจ! Bangkok Pride Festival 2025 เงินสะพัดกว่า 4,500 ล้านบาท ตั้งเป้าขึ้นแท่นเทศกาลไพรด์ใหญ่สุดในเอเชีย


วันพฤหัสบดีที่ 29 พฤษภาคม 2568
29/05/2568
พิมพ์
จุดพลังรัก จุดพลุเศรษฐกิจ! Bangkok Pride Festival 2025 เงินสะพัดกว่า 4,500 ล้านบาท ตั้งเป้าขึ้นแท่นเทศกาลไพรด์ใหญ่สุดในเอเชีย
จุดพลังรัก จุดพลุเศรษฐกิจ! Bangkok Pride Festival 2025 เงินสะพัดกว่า 4,500 ล้านบาท ตั้งเป้าขึ้นแท่นเทศกาลไพรด์ใหญ่สุดในเอเชีย
วันนี้ (29 พฤษภาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า หลังจากรัฐบาลผลักดันและประกาศใช้กฎหมายสมรสเท่าเทียมอย่างเป็นทางการเมื่อวันที่ 23 มกราคม 2568 ประเทศไทยได้รับความสนใจในเวทีโลกในฐานะชาติแรกของเอเชียตะวันออกเฉียงใต้ที่ขับเคลื่อนสิทธิเสมอภาคอย่างจริงจัง
ส่งผลให้การจัดงาน “Bangkok Pride Festival 2025” กลายเป็นที่จับตามองในระดับนานาชาติ โดยจะจัดขึ้นระหว่างวันที่ 30 พฤษภาคม – 30 มิถุนายน 2568 ภายใต้แคมเปญ “The Celebration: Right to Love”
กิจกรรมไฮไลต์ของงาน คือ Bangkok Pride Parade ซึ่งจะมีขึ้นในวันที่ 1 มิถุนายน 2568 ณ ย่านสยาม (สยามพารากอน, สยามเซ็นเตอร์ และสยามดิสคัฟเวอรี่) คาดว่าจะมีผู้ร่วมงานกว่า 300,000 คน เพิ่มขึ้นจากปีที่ผ่านมา 50,000 คน ซึ่งนอกจากจะเป็นเวทีเฉลิมฉลองของคอมมูนิตี้ LGBTQIAN+ ทั้งในและต่างประเทศแล้ว ยังเป็นกลไกสำคัญในการกระตุ้นเศรษฐกิจ โดยประเมินว่าภายในเดือนเดียว จะเกิดเงินหมุนเวียนในระบบกว่า 4,500 ล้านบาท
การจัดงานปีนี้ยังอยู่ภายใต้ธีม “Born This Way” สื่อถึงพลังแห่งตัวตนและการต่อสู้เพื่อสิทธิต่อเนื่องจากความสำเร็จของสมรสเท่าเทียม สู่การยอมรับอัตลักษณ์ในทุกมิติ รัฐบาลไทยร่วมมือกับองค์กรเครือข่ายภาคีทั้งในและต่างประเทศ เพื่อยกระดับ Bangkok Pride Festival ให้กลายเป็นเทศกาลระดับชาติ และดึงดูดให้ไทยกลายเป็น Pride Destination ที่ติดอันดับ 1 ใน 10 ของโลก
นางสาวศศิกานต์ กล่าวเพิ่มเติมว่า “สมรสเท่าเทียมไม่ได้เป็นเพียงชัยชนะของสิทธิมนุษยชน แต่ยังเปิดประตูสู่เศรษฐกิจใหม่ (Rainbow Economy) โดยคาดว่าจะสร้างงานในอุตสาหกรรมท่องเที่ยวมากกว่า 76,000 ตำแหน่ง และดึงดูดนักท่องเที่ยว LGBTQIAN+ ทั่วโลกให้เดินทางมาประเทศไทยเพิ่มขึ้นอีก 4 ล้านคนต่อปี สร้างรายได้กว่า 2,000 ล้านดอลลาร์สหรัฐ โดยปัจจุบันมีการจดทะเบียนสมรสแล้วถึง 15,231 คู่ ซึ่งในจำนวนนี้ 11,478 คู่เป็นคู่หญิง-หญิง สะท้อนถึงความเปิดกว้างทางกฎหมายและสังคมของไทย”
“รัฐบาลมุ่งมั่นในการส่งเสริมสิทธิเสมอภาคในทุกมิติ โดยเชื่อมั่นว่า Bangkok Pride Festival 2025 จะไม่เพียงเป็นเวทีของการเฉลิมฉลองความรักเท่านั้น แต่ยังเป็นพลังขับเคลื่อนเศรษฐกิจ สร้างรายได้ให้กับประชาชน และเสริมสร้างภาพลักษณ์ประเทศไทยในสายตาชาวโลกอย่างภาคภูมิ” นางสาวศศิกานต์ ทิ้งท้าย

ที่มา : https://www.thaigov.go.th/news/contents/details/96909