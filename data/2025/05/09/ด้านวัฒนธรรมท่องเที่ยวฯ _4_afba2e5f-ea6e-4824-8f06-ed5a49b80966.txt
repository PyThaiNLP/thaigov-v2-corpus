รัฐบาลไทย-ข่าวทำเนียบรัฐบาล-ปลัดกระทรวงการท่องเที่ยวและกีฬา มอบนโยบายการขับเคลื่อนงานส่วนกลางและภูมิภาค สู่เป้าหมาย “Thailand Grand Tourism and Sports Year 2025”


วันศุกร์ที่ 9 พฤษภาคม 2568
ปลัดกระทรวงการท่องเที่ยวและกีฬา มอบนโยบายการขับเคลื่อนงานส่วนกลางและภูมิภาค สู่เป้าหมาย “Thailand Grand Tourism and Sports Year 2025”
ปลัดกระทรวงการท่องเที่ยวและกีฬา มอบนโยบายการขับเคลื่อนงานส่วนกลางและภูมิภาค สู่เป้าหมาย “Thailand Grand Tourism and Sports Year 2025”
วันที่ 7 พฤษภาคม 2568 เวลา 17.00 น. ณ โรงแรมเซ็นทาราแกรนด์ กรุงเทพฯ นางสาวนัทรียา ทวีวงศ์ ปลัดกระทรวงการท่องเที่ยวและกีฬา เป็นประธานการประชุมท่องเที่ยวและกีฬาจังหวัด โดยมีนางสาววนิดา พันธ์สอาด รองปลัดกระทรวงการท่องเที่ยวและกีฬา, นายเศกสันฐ์ ง้าวสุวรรณ์ ผู้ช่วยปลัดกระทรวงฯ พร้อมด้วยคณะผู้บริหารกระทรวงการท่องเที่ยวและกีฬา เข้าร่วมประชุมอย่างพร้อมเพรียง
การประชุมครั้งนี้จัดขึ้นเพื่อมอบนโยบายการดำเนินงานแก่หน่วยงานระดับภูมิภาค พร้อมทั้งเป็นเวทีแลกเปลี่ยนแนวทางการทำงานระหว่างส่วนกลางและภูมิภาค เพื่อขับเคลื่อนภารกิจของกระทรวงอย่างเป็นรูปธรรม โดยเน้นเป้าหมายสำคัญในการผลักดันปี 2568 ให้เป็น “Thailand Grand Tourism and Sports Year 2025” ซึ่งจะเป็นกลไกหลักในการกระตุ้นเศรษฐกิจผ่านการท่องเที่ยวเมืองรอง เมืองน่าเที่ยว การจัดกิจกรรมส่งเสริมกีฬา และสร้างภาพลักษณ์ประเทศไทยในเวทีนานาชาติ
ปลัดกระทรวงฯ ได้เน้นย้ำถึงการทำงานแบบบูรณาการร่วมกันของทุกภาคส่วน เพื่อให้การดำเนินงานของกระทรวงสอดคล้องกับทิศทางยุทธศาสตร์ชาติ และสามารถสร้างประโยชน์ต่อประชาชนในทุกพื้นที่อย่างแท้จริง พร้อมทั้งเปิดโอกาสให้ผู้แทนจากภูมิภาคสะท้อนความคิดเห็นและข้อเสนอแนะเชิงปฏิบัติ เพื่อการพัฒนาที่สอดรับกับบริบทของพื้นที่แต่ละจังหวัด
การประชุมในครั้งนี้ถือเป็นอีกหนึ่งก้าวสำคัญของการวางรากฐานการบริหารจัดการด้านการท่องเที่ยวและกีฬาอย่างมีประสิทธิภาพ เพื่อสร้างพลังร่วมในการขับเคลื่อนประเทศผ่าน Soft Power อย่างยั่งยืนในปี 2568 และต่อเนื่องในอนาคต

ที่มา : https://www.thaigov.go.th/news/contents/details/96244