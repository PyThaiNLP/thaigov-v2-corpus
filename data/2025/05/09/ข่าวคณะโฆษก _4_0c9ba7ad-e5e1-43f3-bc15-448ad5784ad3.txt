รัฐบาลไทย-ข่าวทำเนียบรัฐบาล-รัฐบาลเดินหน้ายกระดับ พัฒนาคุณภาพชีวิตประชาชนทุกมิติ แก้ปัญหากลุ่มเปราะบาง เน้นสร้างงาน สร้างรายได้ พร้อมส่งต่อโอกาสสู่ผู้อื่น 


วันศุกร์ที่ 9 พฤษภาคม 2568
09/05/2568
พิมพ์
รัฐบาลเดินหน้ายกระดับ พัฒนาคุณภาพชีวิตประชาชนทุกมิติ แก้ปัญหากลุ่มเปราะบาง เน้นสร้างงาน สร้างรายได้ พร้อมส่งต่อโอกาสสู่ผู้อื่น
รัฐบาลเดินหน้ายกระดับ พัฒนาคุณภาพชีวิตประชาชนทุกมิติ แก้ปัญหากลุ่มเปราะบาง เน้นสร้างงาน สร้างรายได้ พร้อมส่งต่อโอกาสสู่ผู้อื่น
วันนี้ (9 พฤษภาคม 3568) นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยผลการขับเคลื่อนการดำเนินงานของรัฐบาลในรอบ 6 เดือน (12 ก.ย. 67 - 12 มี.ค. 68) ของกระทรวงการพัฒนาสังคมและความมั่นคงของมนุษย์ (พม.) ภายใต้คำแถลงนโนยายรัฐบาลของนางสาวแพทองธาร ชินวัตร นายกรัฐมนตรี มีความก้าวหน้าอย่างเป็นรูปธรรมในการยกระดับ การพัฒนาคุณภาพชีวิตและการคุ้มครองทางสังคมที่ครอบคลุมทุกมิติ โดยกระทรวง พม. ได้ดำเนินการยกระดับการพัฒนาศักยภาพเด็กปฐมวัย ขยายผลศูนย์เด็กเล็กใกล้บ้านให้มีมาตรฐาน (การพัฒนาเด็กปฐมวัยแบบ High Scope) ซึ่งมีเป้าหมายดำเนินการทั่วประเทศ 462 แห่ง ทั้งนี้ มีเด็กที่ผ่านการประเมิน DSPM (Developmental surveillance) จำนวน 111 คน รวมทั้งยังมีการปรับปรุงโครงสร้างพื้นฐานในการดูแลผู้สูงอายุ ที่ดำเนินโครงการบริบาลและคุ้มครองสิทธิผู้สูงอายุในชุมชนให้ครอบคลุมทุกจังหวัด ซึ่งในปี 2568 มีการขยายผลพื้นที่ดำเนินการไปสู่ 76 จังหวัดทั่วประเทศสามารถเพิ่มผู้บริบาลฯ ได้ 311 คน ทำให้ปัจจุบันมีผู้บริบาลฯ 342 คน และสามารถดูแลผู้สูงอายุได้มากถึง 34,200 คน
นอกจากนี้ พม. ได้ดำเนินการพัฒนาคุณภาพชีวิตคนพิการ ให้คนพิการก้าวข้ามความพิการ สร้างอาชีพ มีรายได้พึ่งตนเองได้ และร่วมรับผิดชอบสังคม ผ่านโครงการผู้นำคนพิการที่สร้างแรงบันดาลใจ “Top 10” ที่มุ่งสื่อสารสังคมเพื่อการเปลี่ยนมุมมองต่อคนพิการจาก “ภาระ” เป็น “พลัง” และโครงการสร้างอาชีพเพิ่มรายได้สำหรับคนพิการ ด้วยการร่วมมือกับสถานศึกษาในการจัดหลักสูตรพัฒนาทักษะคนพิการ ซึ่งปัจจุบันมีคนพิการผ่านการอบรมและมีการจ้างงานแล้ว 296 คน อีกทั้ง ยังได้ปรับปรุงพระราชบัญญัติส่งเสริมการจัดสวัสดิการสังคม พ.ศ. 2546 และที่แก้ไขเพิ่มเติมด้วย
นายจิรายุกล่าวต่อว่า กระทรวงการพัฒนาสังคมและความมั่นคงของมนุษย์มีการช่วยเหลือกลุ่มเปราะบางที่ได้รับผลกระทบจากภัยพิบัติในพื้นที่ภาคใต้ 45,192 คน รวมถึงมีการจัดทำแผนบริหารการดูแลกลุ่มเปราะบางจากภัยพิบัติ และการปรับปรุงแก้ไขหลักเกณฑ์การใช้จ่ายเงินทดรองราชการเพื่อช่วยเหลือผู้ประสบภัยพิบัติกรณีฉุกเฉิน พ.ศ. ....  เพื่อยกระดับการช่วยเหลือกลุ่มเปราะบางในสถานการณ์ภัยพิบัติ
“กระทรวงการพัฒนาสังคมและความมั่นคงของมนุษย์ รับลูกข้อสั่งการและนโยบายของนายกรัฐมนตรี ในการดูแล ช่วยเหลือกลุ่มเปราะบาง ให้ก้าวข้ามคำว่าเปราะบาง มีงาน มีรายได้ สามารถอยู่ร่วมกันในสังคม ซึ่งเป็นการส่งต่อโอกาส และความเท่าเทียมให้ให้กับคนไทยทุกกลุ่มในสังคม” นายจิรายุ ระบุ

ที่มา : https://www.thaigov.go.th/news/contents/details/96232