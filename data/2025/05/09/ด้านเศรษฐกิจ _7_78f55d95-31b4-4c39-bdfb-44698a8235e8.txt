รัฐบาลไทย-ข่าวทำเนียบรัฐบาล-“รมว.นฤมล” แจ้งข่าวดี GACC ลดระดับการสุ่มตรวจสาร BY2 ณ ด่านนำเข้า สำหรับล้งทุเรียนที่มีระบบการจัดการที่ดี เริ่ม 10 พฤษภาคมนี้ วอนผู้ประกอบการยังคงยกการ์ดสูง


วันศุกร์ที่ 9 พฤษภาคม 2568
“รมว.นฤมล” แจ้งข่าวดี GACC ลดระดับการสุ่มตรวจสาร BY2 ณ ด่านนำเข้า สำหรับล้งทุเรียนที่มีระบบการจัดการที่ดี เริ่ม 10 พฤษภาคมนี้ วอนผู้ประกอบการยังคงยกการ์ดสูง
“รมว.นฤมล” แจ้งข่าวดี GACC ลดระดับการสุ่มตรวจสาร BY2 ณ ด่านนำเข้า สำหรับล้งทุเรียนที่มีระบบการจัดการที่ดี เริ่ม 10 พฤษภาคมนี้ วอนผู้ประกอบการยังคงยกการ์ดสูง
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ เปิดเผยว่า จากการประชุมหารือร่วมกับ ดร.ซุน เหมยจุน รัฐมนตรีว่าการสำนักงานศุลกากรแห่งสาธารณรัฐประชาชนจีน (GACC) เกี่ยวกับการส่งเสริมและอำนวยความสะดวกค้าสินค้าเกษตรระหว่างกัน รวมทั้งยกระดับความร่วมมือด้านคุณภาพ มาตรฐาน และความปลอดภัยของสินค้าเกษตร เมื่อคราวเดินทางเยือนกรุงปักกิ่ง เมื่อเดือนกุมภาพันธ์ 2568 และที่ผ่านมากระทรวงเกษตรและสหกรณ์ และ GACC ได้ประชุมหารือและทำงานร่วมกันอย่างใกล้ชิด เพื่อศึกษาแนวทางและมาตรการในการอำนวยความสะดวกและแก้ไขปัญหาการส่งออกทุเรียนไทยไปจีนอย่างต่อเนื่อง
ล่าสุดเมื่อวันที่ 9 พฤษภาคม 2568 กรมวิชาการเกษตรและ GACC ได้เห็นชอบร่วมกันในการจัดเกรดโรงคัดบรรจุ โดย GACC ได้แจ้งมาตรการลดระดับการสุ่มตรวจสาร BY2 ณ ด่านนำเข้าสำหรับล้งทุเรียนที่มีระบบการจัดการที่ดี เพื่ออำนวยความสะดวกในการนำเข้าให้มีความสะดวกและรวดเร็วมากขึ้น โดยมีผลตั้งแต่วันที่ 10 พฤษภาคม 2568 เป็นต้นไป
ในส่วนของห้อง Lab ตรวจวิเคราะห์หาสาร BY2 ในทุเรียนสดก่อนส่งออกไปจีนนั้น ศ.ดร.นฤมล กล่าวว่า ปัจจุบันไทยมีห้อง Lab ทดสอบสาร BY2 จำนวน 9 แห่ง และอยู่ระหว่างยื่นขอกลับมามีคุณสมบัติอีกครั้ง (Resume) 4 แห่ง มั่นใจว่ามี Lab เพียงพอที่จะรองรับปริมาณทุเรียนจำนวนมากที่จะส่งออกไปจีนอย่างแน่นอน
กระทรวงเกษตรฯ ขอเน้นย้ำให้ผู้ประกอบการควบคุมการผลิตทุเรียนส่งออกในการส่งออกตามมาตรการที่กำหนดไว้อย่างเคร่งครัด รวมถึงขอให้ผู้ประกอบการมีการทำความสะอาดโรงคัดบรรจุและอุปกรณ์ที่ใช้อย่างต่อเนื่อง เพื่อให้การส่งออกสามารถดำเนินได้อย่างต่อเนื่อง

ที่มา : https://www.thaigov.go.th/news/contents/details/96243