รัฐบาลไทย-ข่าวทำเนียบรัฐบาล-​‘เอกนัฏ’ ห่วงคนกินปิ้งย่าง ห้ามร้านใช้ซ้ำ “ก๊าซกระป๋อง” หวั่นระเบิด เร่ง สมอ. ชงเป็นสินค้าควบคุม


วันศุกร์ที่ 9 พฤษภาคม 2568
09/05/2568
พิมพ์
​‘เอกนัฏ’ ห่วงคนกินปิ้งย่าง ห้ามร้านใช้ซ้ำ “ก๊าซกระป๋อง” หวั่นระเบิด เร่ง สมอ. ชงเป็นสินค้าควบคุม
​‘เอกนัฏ’ ห่วงคนกินปิ้งย่าง ห้ามร้านใช้ซ้ำ “ก๊าซกระป๋อง” หวั่นระเบิด เร่ง สมอ. ชงเป็นสินค้าควบคุม
นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เปิดเผยว่า ปัจจุบัน ร้านอาหารประเภท ปิ้ง-ย่าง เป็นที่นิยมของผู้บริโภคเป็นอย่างมาก ซึ่งร้านดังกล่าวมักนำก๊าซกระป๋องมาใช้กับเตาปิ้งย่าง และพบว่ามีการนำกระป๋องที่ผ่านการใช้งานแล้วมาบรรจุก๊าซใหม่ ซึ่งเสี่ยงเกิดการระเบิด เนื่องจากก๊าซกระป๋องถูกออกแบบมาให้ใช้ครั้งเดียวแล้วทิ้ง ห้ามใช้ซ้ำโดยเด็ดขาด
“ที่ผ่านมา มีข่าวการเกิดอุบัติเหตุก๊าซกระป๋องระเบิดในร้านอาหารอยู่บ่อยครั้ง ผมได้สั่งการให้ สมอ. เร่งประกาศให้ “ก๊าซกระป๋อง” เป็นสินค้าควบคุมโดยเร็ว เนื่องจากมีความเกี่ยวข้องกับความปลอดภัยของประชาชน อย่างไรก็ตาม แม้จะมีมาตรฐานควบคุมความปลอดภัยแล้ว แต่ผู้บริโภคก็ต้องใช้งานก๊าซกระป๋องให้ถูกต้องตามวิธีการใช้งานและคำเตือนที่ระบุไว้อย่างเคร่งครัด เพราะกระป๋องที่บรรจุก๊าซบิวเทนสำหรับเตาพกพานั้น ถูกออกแบบมาให้ใช้ครั้งเดียวแล้วทิ้ง ไม่สามารถนำมาใช้ซ้ำได้ โดยเฉพาะการนำไปบรรจุก๊าซ LPG ซึ่งเป็นก๊าซคนละประเภทกัน เพราะกระป๋องไม่สามารถทนความดันได้เหมือนถังก๊าซ LPG ตามบ้านเรือนทั่วไปที่ทำมาจากเหล็ก จึงอยากเตือนประชาชนว่าอย่านำไปใช้งานผิดประเภท เพื่อความปลอดภัย” นายเอกนัฏ กล่าว
นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม (สมอ.) กล่าวเพิ่มเติมว่า ขณะนี้ มาตรฐาน “กระป๋องบรรจุก๊าซบิวเทน – ไม่สามารถบรรจุซ้ำได้ มอก. 4449 -2568” เป็นมาตรฐานภาคสมัครใจ ที่กำลังจะประกาศราชกิจจานุเบกษาในเดือนมิถุนายน 2568 นี้ เพื่อคุ้มครองความปลอดภัยของประชาชน เนื่องจากปัจจุบันมีการใช้งานก๊าซกระป๋องกันอย่างแพร่หลาย ทั้งในร้านอาหารและกิจกรรมเดินป่าต่าง ๆ ซึ่งก๊าซกระป๋องสำหรับเตาพกพานั้นบรรจุก๊าชบิวเทน และกระป๋องถูกออกแบบมาให้ใช้ครั้งเดียวแล้วทิ้ง ไม่สามารถบรรจุซ้ำได้ ที่สำคัญไม่สามารถเติม LPG (ก๊าซที่ใช้ในครัวเรือนทั่วไป) เนื่องจากก๊าซ LPG ให้ความดันที่สูงกว่าก๊าซบิวเทน ทำให้กระป๋องไม่สามารถทนความดันได้ จึงอาจทำให้กระป๋องระเบิดเป็นอันตรายกับประชาชน
ทั้งนี้ ข้อกำหนดที่สำคัญของมาตรฐานฉบับนี้ คือ มีการทดสอบความทนความดันผิดรูป ทนความดันระเบิดเพื่อป้องกันการระเบิด รวมถึงมีข้อกำหนดให้กระป๋องมีอุปกรณ์ป้องกันการระเบิด เช่น ระบบระบายความดัน รวมถึงวาล์วที่สามารถตรวจจับอุณหภูมิ เมื่ออุณหภูมิสูงขึ้น วาล์วจะเปิดอัตโนมัติ เพื่อระบายความดัน ทำให้กระป๋องไม่ระเบิด นอกจากนี้ มาตรฐานยังกำหนดให้มีคำเตือนอันตรายที่ฉลาก เช่น เก็บให้ห่างจากเปลวไฟ  พ้นจากแสงแดด ห้ามบรรจุซ้ำ รวมถึงการติดตั้งก๊าชกระป๋อง ควรติดตั้งตามที่ผู้ผลิตแนะนำ นอกจากนี้ ไม่ควรซื้อมาเก็บไว้ในบริเวณที่อากาศร้อนเป็นเวลานาน เพราะอาจทำให้กระป๋องก๊าซเสื่อมสภาพได้ ซึ่งขณะนี้ สมอ. อยู่ระหว่างเตรียมเสนอเข้าที่ประชุมบอร์ด สมอ. เพื่อพิจารณาให้ความเห็นชอบ ให้เป็นสินค้าควบคุมโดยเร็วต่อไป เลขาธิการ สมอ. กล่าว
8 พฤษภาคม 2568

ที่มา : https://www.thaigov.go.th/news/contents/details/96231