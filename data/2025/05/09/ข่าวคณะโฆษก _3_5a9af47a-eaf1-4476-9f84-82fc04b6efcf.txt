รัฐบาลไทย-ข่าวทำเนียบรัฐบาล-รัฐบาลเผย“พาณิชย์ลดราคาปุ๋ยเพื่อเกษตรกร ปี 2568” สุดปัง ส่งปุ๋ยคุณภาพดีถึงมือเกษตรกร แล้ว 6แสนกระสอบ ช่วยลดต้นทุนให้เกษตรกร


วันศุกร์ที่ 9 พฤษภาคม 2568
09/05/2568
พิมพ์
รัฐบาลเผย“พาณิชย์ลดราคาปุ๋ยเพื่อเกษตรกร ปี 2568” สุดปัง ส่งปุ๋ยคุณภาพดีถึงมือเกษตรกร แล้ว 6แสนกระสอบ ช่วยลดต้นทุนให้เกษตรกร
รัฐบาลเผย“พาณิชย์ลดราคาปุ๋ยเพื่อเกษตรกร ปี 2568” สุดปัง ส่งปุ๋ยคุณภาพดีถึงมือเกษตรกร แล้ว 6แสนกระสอบ ช่วยลดต้นทุนให้เกษตรกร
วันนี้ (9 พฤษภาคม 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า เพื่อขับเคลื่อนมาตรการยกระดับศักยภาพเสริมสร้างความเข้มแข็งให้กับเกษตรกร รัฐบาล โดย กรมการค้าภายใน กระทรวงพาณิชย์ เดินหน้าโครงการ “พาณิชย์ลดราคาปุ๋ยเพื่อเกษตรกร ปี 2568” นำปุ๋ยคุณภาพดีจำหน่ายให้เกษตรกรลดราคาสูงสุดกระสอบละ 50 บาท ครอบคลุมพืชทุกชนิด รวมกว่า 79 สูตร ปริมาณกว่า 10.06 ล้านกระสอบ จากผู้ประกอบการ 26 รายทั่วประเทศ ให้เกษตรกรได้ซื้อปุ๋ยราคาถูก ตั้งแต่วันนี้จนถึงวันที่ 30 กันยายน 2568 ทั้งนี้ จากข้อมูลล่าสุด (7 พฤษภาคม 2568) พบว่า สามารถจำหน่ายปุ๋ยให้กับเกษตรกรแล้ว จำนวน 600,000 กระสอบ ลดต้นทุนเกษตรกรได้ถึง 30 ล้านบาท
นายอนุกูล กล่าวว่า จากภาวะเศรษฐกิจโลกที่มีความผันผวนอย่างต่อเนื่อง ทำให้เกษตรกรต้องรับภาระด้านค่าใช้จ่ายที่มากขึ้น ดังนั้น โครงการ “พาณิชย์ลดราคาปุ๋ยเพื่อเกษตรกร ปี 2568” จะเป็นส่วนสำคัญในการลดภาระค่าใช้จ่ายและเพิ่มรายได้ให้เกษตรกร อีกทั้งยังช่วยยกระดับศักยภาพเสริมสร้างความเข้มแข็งให้กับเกษตรกร ทั้งนี้เพื่อให้เกิดความครอบคลุมพืชทุกชนิดที่พี่น้องเกษตรกรทำการเพราะปลูก ทางโครงการฯ  ด้วยความร่วมมือบูรณาการภาคเอกชน 3 สมาคมใหญ่ ได้แก่ สมาคมการค้าปุ๋ยและธุรกิจการเกษตรไทย สมาคมการค้าผู้ผลิตปุ๋ยไทย และสมาคมคนไทยธุรกิจเกษตร รวมถึงกระทรวงเกษตรและสหกรณ์ ได้นำปุ๋ยสูตรสำคัญทั้งประเภทนาข้าว พืชไร่ พืชสวน ไม้ผล และไม้ดอกไม้ประดับ โดยเฉพาะ สูตรสำคัญที่ชาวนาใช้มาก เช่น 46-0-0, 0-0-60, 16-20-0, 15-15-15, 20-8-20 และ 25-7-14 จัดเตรียมไว้กว่า 5.49 ล้านกระสอบ เพิ่มขึ้นเกือบสองเท่ารองรับความต้องการของเกษตรกรในการใช้ปุ๋ยเพื่อเพาะปลูกพืชอย่างเพียงพอ
“รัฐบาลมุ่งส่งเสริมสร้างความเข้มแข็งให้ภาคการเกษตรไทย เพื่อรองรับกับความท้าทายที่เปลี่ยนแปลงอย่างรวดเร็ว ซึ่งเป็นการเตรียมความพร้อมและสร้างโอกาสทางการค้าและมูลค่าทางเศรษฐกิจให้ภาคการเกษตรที่มีความผันผวนอย่างต่อเนื่อง  โดยรัฐบาลตั้งเป้าการดำเนินโครงการเป็นระยะเวลา 6 เดือน เริ่มตั้งแต่วันที่ 10 เม.ย. – 30 ก.ย. 68  โดยโครงการ “พาณิชย์ลดราคาปุ๋ยเพื่อเกษตรกร ปี 2568”  จะช่วยลดต้นทุนด้านปุ๋ยให้เกษตรกรเป็นจำนวนถึง 553 ล้านบาท สำหรับเกษตรกรผู้ที่สนใจสั่งซื้อปุ๋ยในโครงการฯ สามารถดำเนินการสั่งซื้อได้ที่ผ่านกลุ่มเกษตรกร สหกรณ์ วิสาหกิจชุมชน ศูนย์จัดการ ดินปุ๋ยชุมชน รวมถึงสหกรณ์การเกษตรเพื่อการตลาดลูกค้า     ธ.ก.ส. ซึ่งจะเป็นการรวบรวมยอดสั่งซื้อและประสานกับกรมส่งเสริมการเกษตรและกรมส่งเสริมสหกรณ์ เพื่อกระจายปุ๋ยราคาพิเศษไปถึงมือเกษตรกรโดยตรง และนอกจากนี้ เกษตรกรยังสามารถสั่งซื้อปุ๋ยได้โดยตรงจากโรงงานปุ๋ยที่เข้าร่วมโครงการ โดยราคาจำหน่ายจะเผยแพร่ผ่านเว็บไซต์ www.dit.go.th รวมถึงสำนักงานพาณิชย์จังหวัด เกษตรจังหวัด และสหกรณ์จังหวัดทั่วประเทศ” นายอนุกูล กล่าว

ที่มา : https://www.thaigov.go.th/news/contents/details/96229