รัฐบาลไทย-ข่าวทำเนียบรัฐบาล-  “ใต้ร่มพระบารมี 243 ปี กรุงรัตนโกสินทร์” สะท้อนพลัง Soft Power  คนร่วมงานทะลุ 8 หมื่น สร้างการรับรู้กว่า 38 ล้านครั้ง


วันศุกร์ที่ 9 พฤษภาคม 2568
09/05/2568
พิมพ์
“ใต้ร่มพระบารมี 243 ปี กรุงรัตนโกสินทร์” สะท้อนพลัง Soft Power  คนร่วมงานทะลุ 8 หมื่น สร้างการรับรู้กว่า 38 ล้านครั้ง
“ใต้ร่มพระบารมี 243 ปี กรุงรัตนโกสินทร์” สะท้อนพลัง Soft Power  คนร่วมงานทะลุ 8 หมื่น สร้างการรับรู้กว่า 38 ล้านครั้ง
วันนี้ ( 9 พฤษภาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยถึงความสำเร็จของการงาน “ใต้ร่มพระบารมี 243 ปี กรุงรัตนโกสินทร์” ระหว่างวันที่ 23 – 27 เมษายน 2568 ที่ผ่านมา ประสบความสำเร็จอย่างล้นหลาม ได้รับความสนใจจากประชาชนและนักท่องเที่ยวเป็นจำนวนมาก  โดยมีผู้เข้าร่วมงานกว่า 83,900 คน และสร้างการรับรู้ทางออนไลน์มากกว่า 38 ล้านครั้ง สร้างมูลค่าทางเศรษฐกิจกว่าร้อยล้านบาท
งานดังกล่าวสะท้อนให้เห็นถึงศักยภาพของทุนทางวัฒนธรรมในการส่งเสริมเศรษฐกิจและการท่องเที่ยวของประเทศอย่างเป็นรูปธรรม ทั้งการจ้างงานและการกระจายรายได้ให้กับผู้ประกอบการ ศิลปินพื้นบ้าน และผู้ผลิตสินค้าทางวัฒนธรรม ช่วยดึงดูดกลุ่มเป้าหมายเข้าร่วมกิจกรรมเศรษฐกิจที่มีวัฒนธรรมเป็นฐาน ส่งเสริมการพัฒนาวัฒนธรรมอย่างสร้างสรรค์และยั่งยืน
ผลสำเร็จของการจัดงานครั้งนี้ สะท้อนถึงความร่วมมือจากภาครัฐ เอกชน และประชาชนในการขับเคลื่อน Soft Power ไทยผ่านมิติวัฒนธรรม ซึ่งกระทรวงวัฒนธรรมเดินหน้านโยบายวัฒนธรรมเชิงรุกอย่างต่อเนื่อง  เพื่อให้เป็นพลังขับเคลื่อนเศรษฐกิจ สร้างรายได้ และเสริมสร้างความภาคภูมิใจในอัตลักษณ์ไทย โดยเฉพาะสำหรับคนรุ่นใหม่ Gen Z และ Gen Alpha
โดยการจัดงานครั้งนี้มีพื้นที่หลัก 3 แห่ง ได้แก่ อุทยาน 100 ปี จุฬาลงกรณ์มหาวิทยาลัย   พิพิธภัณฑสถานแห่งชาติ พระนคร และวัดประยุรวงศาวาสวรวิหาร ซึ่งทุกแห่งได้รับการตอบรับจากประชาชนอย่างดีเยี่ยม
“รัฐบาลขอยืนยันความมุ่งมั่นในการผลักดันวัฒนธรรมไทยให้เป็นพลังขับเคลื่อนเศรษฐกิจที่ยั่งยืน ผ่านการสร้างโอกาส รายได้ และความภาคภูมิใจในความเป็นไทยให้กับประชาชนทุกกลุ่ม เพื่อให้ Soft Power ไทยเป็นพลังจริงในเวทีโลก และเป็นแรงหนุนสำคัญในการพัฒนาชีวิตของคนไทยอย่างแท้จริง” นางสาวศศิกานต์ กล่าว

ที่มา : https://www.thaigov.go.th/news/contents/details/96228