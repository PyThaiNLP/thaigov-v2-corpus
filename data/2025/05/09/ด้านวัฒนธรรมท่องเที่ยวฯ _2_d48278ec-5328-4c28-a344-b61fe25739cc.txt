รัฐบาลไทย-ข่าวทำเนียบรัฐบาล-รมว.ท่องเที่ยวฯ ต้อนรับอินฟลูเอนเซอร์ชื่อดังจากจีน ยืนยันไทยปลอดภัย พร้อมต้อนรับนักท่องเที่ยวตลอดปี


วันศุกร์ที่ 9 พฤษภาคม 2568
รมว.ท่องเที่ยวฯ ต้อนรับอินฟลูเอนเซอร์ชื่อดังจากจีน ยืนยันไทยปลอดภัย พร้อมต้อนรับนักท่องเที่ยวตลอดปี
รมว.ท่องเที่ยวฯ ต้อนรับอินฟลูเอนเซอร์ชื่อดังจากจีน ยืนยันไทยปลอดภัย พร้อมต้อนรับนักท่องเที่ยวตลอดปี
วันที่ 8 พฤษภาคม 2568 เวลา 09.30 น. ณ ห้องรับรอง กระทรวงการท่องเที่ยวและกีฬา นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา ให้การต้อนรับคณะอินฟลูเอนเซอร์ชื่อดังจากประเทศจีน นำโดยนายไท่หยวน เหล่าเกอ ผู้มีผู้ติดตามบนแพลตฟอร์ม Douyin มากถึง 93 ล้านคน เพื่อหารือแนวทางการส่งเสริมการท่องเที่ยวของประเทศไทยสู่ตลาดนักท่องเที่ยวชาวจีน ผ่านการประชาสัมพันธ์บนโซเชียลมีเดียที่ได้รับความนิยมในประเทศจีน
การเดินทางมาประเทศไทยของนายไท่หยวนในครั้งนี้ ถือเป็นอีกก้าวสำคัญในการขับเคลื่อนยุทธศาสตร์ด้านการท่องเที่ยวด้วยพลังของ Soft Power โดยเมื่อปีที่ผ่านมา นายไท่หยวนได้ไลฟ์ขายทุเรียนไทยจนมียอดขายรวมสูงถึง 1 พันล้านบาท สร้างกระแสความนิยมในสินค้าท้องถิ่นของไทยในกลุ่มผู้บริโภชชาวจีนอย่างกว้างขวาง และในปีนี้ยังมีแผนจะเดินหน้าสร้างสถิติใหม่ร่วมกับประเทศไทยอีกครั้ง
ในโอกาสนี้ รัฐมนตรีว่าการกระทรวงการท่องเที่ยวและกีฬา ได้กล่าวเชิญชวนพี่น้องชาวจีนให้เดินทางมาท่องเที่ยวประเทศไทย ซึ่งยังคงเปี่ยมด้วยเสน่ห์ของธรรมชาติ วัฒนธรรม และรอยยิ้ม พร้อมยืนยันว่าประเทศไทยมีความปลอดภัยและพร้อมต้อนรับนักท่องเที่ยวจากทั่วโลกอย่างอบอุ่นตลอดทั้งปี
ทั้งนี้ กระทรวงการท่องเที่ยวและกีฬา ยังคงเดินหน้าสร้างความเชื่อมั่นและผลักดันแผนการตลาดเชิงรุก เพื่อกระตุ้นการเดินทางเข้าสู่ประเทศไทย พร้อมต่อยอดการท่องเที่ยวด้วยนโยบายเชิงสร้างสรรค์และความร่วมมือจากภาคเอกชนและผู้มีอิทธิพลบนแพลตฟอร์มดิจิทัลระดับนานาชาติ

ที่มา : https://www.thaigov.go.th/news/contents/details/96234