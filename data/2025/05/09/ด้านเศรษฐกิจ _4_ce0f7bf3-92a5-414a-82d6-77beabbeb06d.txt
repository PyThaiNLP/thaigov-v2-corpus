รัฐบาลไทย-ข่าวทำเนียบรัฐบาล-ผู้จัดการ ธ.ก.ส. เยี่ยมชมงานลูกค้าและเยี่ยมสาขาในพื้นที่ จ.สระแก้ว


วันศุกร์ที่ 9 พฤษภาคม 2568
09/05/2568
พิมพ์
ผู้จัดการ ธ.ก.ส. เยี่ยมชมงานลูกค้าและเยี่ยมสาขาในพื้นที่ จ.สระแก้ว
ผู้จัดการ ธ.ก.ส. ลงพื้นที่เยี่ยมชมการดำเนินงาน วิสาหกิจชุมชนบ้านเจ็ดหลังพาเพลิน เกษตรกรลูกค้า ธ.ก.ส. จังหวัดสระแก้ว และตรวจเยี่ยมการปฏิบัติงานของพนักงานสาขาในสังกัดสำนักงาน ธ.ก.ส. จังหวัดสระแก้ว
นายฉัตรชัย ศิริไล ผู้จัดการ ธนาคารเพื่อการเกษตรและสหกรณ์การเกษตร (ธ.ก.ส.) พร้อมด้วย นายนพพร สำมณี ผู้อำนวยการฝ่ายกิจการสาขาภาคตะวันออก ลงพื้นที่เยี่ยมชมการดำเนินงาน วิสาหกิจชุมชนบ้านเจ็ดหลังพาเพลิน เกษตรกรลูกค้า ธ.ก.ส. จังหวัดสระแก้ว ที่ดำเนินงานด้านการแปรรูปเม็ดมะม่วงหิมพานต์แบบครบวงจร ตั้งแต่การรวบรวมผลผลิต คัดแยกเมล็ด ไปจนถึงการแปรรูปเป็นผลิตภัณฑ์ อาทิ เม็ดมะม่วงหิมพานต์ทอดเกลือ กระยาสารท และคุกกี้มะม่วงหิมพานต์ พร้อมจัดจำหน่ายทั้งรูปแบบออนไลน์และออฟไลน์ นอกจากนี้ ยังได้ดำเนินการตาม BCG โมเดล สร้างความยั่งยืนทางเศรษฐกิจ สังคม และสิ่งแวดล้อม โดยลดการใช้ทรัพยากรธรรมชาติ ควบคู่ไปกับการดูแลสิ่งแวดล้อม สำหรับผู้ที่สนใจมาเที่ยวชมกระบวนการผลิตและสัมผัสวิถีชุมชน พร้อมเลือกซื้อสินค้าคุณภาพจากเกษตรโดยตรง สามารถติดต่อได้ที่ Facebook : มะม่วงหิมพานต์ ๗ หลังพาเพลิน สระแก้ว หรือ โทร 098 498 3942 จากนั้นได้เดินทางไปเยี่ยมชม สวนผสมผสานของคุณสมพาน ดาศรี ที่ทำการเกษตรแบบผสมผสานภายใต้การสนับสนุนของ ธ.ก.ส. บนพื้นที่ 45 ไร่ ได้แก่ การทำนาปี สวนมันสำปะหลัง สวนมะม่วง สวนมะละกอฮอลแลนด์ สวนกล้วย สวนแตงโม สวนพริก สวนไผ่ กล้าไม้เพาะ เลี้ยงแพะ ปลูกผักแบบปลอดสารพิษ โดยยึดหลักปรัชญาเศรษฐกิจพอเพียงมาปรับใช้เพื่อการพัฒนาที่ยั่งยืน ซึ่งถือเป็นการใช้ทรัพยากรให้เกิดประโยชน์สูงสุด ลดความเสี่ยง และความไม่แน่นอนของรายได้ เกิดการแลกเปลี่ยนเรียนรู้ และขยายเครือข่ายการทำการเกษตรไปสู่ระดับชุมชนต่อไป
นอกจากนี้ ผู้จัดการ ธ.ก.ส. ยังได้ตรวจเยี่ยมการปฏิบัติงานของพนักงานสาขาในสังกัดสำนักงาน ธ.ก.ส. จังหวัดสระแก้ว ประกอบด้วย สาขาวัฒนานคร และสาขาตาพระยา เพื่อให้กำลังใจในการขับเคลื่อนงาน สอบถามปัญหาและตอบข้อสงสัย ร่วมถึงให้คำแนะนำแนวทางในการดำเนินงานผ่านโครงการและผลิตภัณฑ์สำคัญต่าง ๆ ของธนาคาร อาทิการเปิดรับสมัครลูกค้าสินเชื่อ โครงการฟื้นฟูและพัฒนาศักยภาพเกษตรกรที่เข้าร่วมมาตรการพักชำระหนี้เกษตรกรรายย่อย ระยะที่ 2 สินเชื่อเงินด่วนสิบหมื่น เงินฝากเลี่ยมทอง รับดอกเบี้ยทุกเดือน สูงสุด ร้อยละ 1.50 ต่อปี และเงินฝากล้อมเพชร ให้ดอกเบี้ยแบบขั้นบันได สูงสุดถึงร้อยละ 11.73 ต่อปี เฉลี่ยทั้งโครงการร้อยละ 1.80 ต่อปี และสลากออมทรัพย์ ธ.ก.ส. ชุดหยกจักรพรรดิ ฝากหน่วยละ 10,000 บาท ลุ้น 10 ล้านบาท ตลอด 24 เดือน เป็นต้น

ที่มา : https://www.thaigov.go.th/news/contents/details/96236