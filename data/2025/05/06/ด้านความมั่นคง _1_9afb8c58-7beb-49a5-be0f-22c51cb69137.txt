รัฐบาลไทย-ข่าวทำเนียบรัฐบาล-สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เสด็จไปทอดพระเนตรนิทรรศการ และการจัดแสดงผลงานภูมิปัญญาผ้าไทย และงานหัตถกรรมชุมชน ภาคกลาง ณ สถาบันส่งเสริมศิลปหัตถกรรมไทย (อง


วันอังคารที่ 6 พฤษภาคม 2568
06/05/2568
พิมพ์
สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เสด็จไปทอดพระเนตรนิทรรศการ และการจัดแสดงผลงานภูมิปัญญาผ้าไทย และงานหัตถกรรมชุมชน ภาคกลาง ณ สถาบันส่งเสริมศิลปหัตถกรรมไทย (อง
สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เสด็จไปทอดพระเนตรนิทรรศการ และการจัดแสดงผลงานภูมิปัญญาผ้าไทย และงานหัตถกรรมชุมชน ภาคกลาง ณ สถาบันส่งเสริมศิลปหัตถกรรมไทย (องค์การมหาชน) จ.พระนครศรีอยุธยา
วันที่ 5 พฤษภาคม 2568 เวลา 13.17 น. สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เสด็จไปทอดพระเนตรนิทรรศการ และการจัดแสดงผลงานภูมิปัญญาผ้าไทย และงานหัตถกรรมชุมชน ภาคกลาง จัดโดยกรมการพัฒนาชุมชน กระทรวงมหาดไทย ณ สถาบันส่งเสริมศิลปหัตถกรรมไทย (องค์การมหาชน) อ.บางไทร จ.พระนครศรีอยุธยา ซึ่งเป็นพื้นที่ดำเนินการจุดสุดท้าย เพื่อเพิ่มขีดความสามารถ และเพิ่มช่องทางการตลาดให้กับกลุ่มผู้ผลิต และจำหน่ายผลิตภัณฑ์ผ้า ตลอดจนงานหัตถกรรมชุมชน
โอกาสนี้ นายอนุทิน ชาญวีรกูล รองนายกรัฐมนตรีและรมว.มหาดไทย พร้อมด้วย น.ส.ธนนนท์ นิรามิษ ภริยารองนายกรัฐมนตรีและรมว.มหาดไทยและที่ปรึกษากิตติมศักดิ์สมาคมแม่บ้านมหาดไทย นายพิชัย นริพทะพันธุ์ รัฐมนตรีว่าการกระทรวงพาณิชย์ นายทรงศักดิ์ ทองศรี รมช.มหาดไทย น.ส.ซาบีดา ไทยเศรษฐ์ รมช.มหาดไทย น.ส.ธีรรัตน์ สำเร็จวาณิชย์ รมช.มหาดไทย นายชาดา ไทยเศรษฐ์ สมาชิกสภาผู้แทนราษฎรจังหวัดอุทัยธานี นายอรรษิษฐ์ สัมพันธรัตน์ ปลัดกระทรวงมหาดไทย นางจิณณารัชช์ สัมพันธรัตน์ นายกสมาคมแม่บ้านมหาดไทย นายสยาม ศิริมงคล อธิบดีกรมการพัฒนาชุมชน นางอรจิรา ศิริมงคล อุปนายกสมาคมแม่บ้านมหาดไทยและประธานชมรมแม่บ้านพัฒนาชุมชน นายนิวัฒน์ รุ่งสาคร ผู้ว่าราชการจังหวัดพระนครศรีอยุธยา และนางวัชราภรณ์ รุ่งสาคร ประธานแม่บ้านมหาดไทยจังหวัดพระนครศรีอยุธยา พร้อมด้วยผู้บริหารระดับสูงของกระทรวงมหาดไทย ผู้ว่าราชการจังหวัดภาคกลางและภาคตะวันออก ข้าราชการ สมาชิกสมาคมแม่บ้านมหาดไทย คณะที่ปรึกษาโครงการ "ผ้าไทยใส่ให้สนุก" นิสิต นักศึกษา และผู้ประกอบการจากจังหวัดต่าง ๆ เฝ้ารับเสด็จ
เมื่อเสด็จเข้าสู่ห้องประชุมแพรวา ทรงพระดำเนินไปทอดพระเนตรนิทรรศการและการจัดแสดงผลงานภูมิปัญญาผ้าไทยและงานหัตถกรรมชุมชน พร้อมพระราชทานคำแนะนำ แก่กลุ่มผู้ผลิต ผู้ประกอบการ OTOP และกลุ่มสมาชิกโครงการศิลปาชีพ ประเภทผ้า และหัตถกรรม จาก 15 จังหวัด รวม 30 กลุ่ม ได้แก่ เพ้นท์ดีบาติกอำเภอศรีราชา จ.ชลบุรี ศูนย์ส่งเสริมฝีมือจักสานด้วยไม้ไผ่อำเภอพนัสนิคม จ.ชลบุรี กลุ่มหัตถกรรมผักตบชวาบ้านอ้อย จ.ชัยนาท กลุ่มทอผ้าบางปิด จ.ตราด เชอรี่เบญจรงค์ จ.นครปฐม กลุ่มผสมทรัพย์เซรามิค จ.นครปฐม กลุ่มอาชีพสหกรณ์สืบสานวัฒนธรรมไทย (เครื่องถมครูอุทัย) จ.นนทบุรี เครื่องลงยาสีโบราณ Kith Craft (คิท คราฟต์) จ.นนทบุรี กลุ่มบ้านไทยซิลค์ จ.นนทบุรี วิสาหกิจชุมชนกลุ่มแม่บ้านแสงตะวัน จ.นนทบุรี ร้านอุษาคเนย์ จ.ปทุมธานี กลุ่มโขมพัสตร์ จ.ประจวบคีรีขันธ์ กลุ่มจักสานหวายบ้านห้วยเกรียบ จ.ประจวบคีรีขันธ์ กลุ่มผลิตภัณฑ์ไม้ป่าน้ำเค็ม จ.เพชรบุรี กลุ่มจักสานตะกร้าหวาย จ.พระนครศรีอยุธยา โพธิ์ทองอรัญญิก จ.พระนครศรีอยุธยา วิสาหกิจชุมชนบ้านสกุลบายศรี จ.ราชบุรี หจก.สุขขี แฮนดิคราฟท์ จ.ราชบุรี RACHATA (รชต ผ้าทอมือ) จ.ราชบุรี กลุ่มบ้านเอี่ยม แบรนด์ "รักษ์เศษ" จ.ราชบุรี สิปป์ เปลือกไข่วิจิตรศิลป์ จ.สมุทรปราการ หมู่บ้านเบญจรงค์ดอนไก่ดี จ.สมุทรสาคร กลุ่ม ปัญ-ปัก PAN-PAK จ.สระบุรี กลุ่มรังไหมประดิษฐ์ จ.สระบุรี กลุ่มหัตถกรรมผ้าด้นมือ U thong quilts จ.สุพรรณบุรี กลุ่มเปลญวนแม่พระประจักษ์ จ.สุพรรณบุรี กลุ่มจักสานงิ้วราย จ.อ่างทอง นางสาวบุญยนุช ฝากมิตร จ.อ่างทอง และวิสาหกิจชุมชนสานศิลป์บางเจ้าฉ่า จ.อ่างทอง
พร้อมกันนี้ โปรดให้ผู้เชี่ยวชาญด้านผ้า งานหัตถกรรม และงานแฟชั่นชั้นนำของประเทศ ให้คำปรึกษาและคำแนะนำ แก่กลุ่มทอผ้า และงานหัตถศิลป์ เพื่อพัฒนาและยกระดับผลิตภัณฑ์ให้ทันสมัย ตรงตามต้องการของตลาดทั้งใน และต่างประเทศมากขึ้น ซึ่งจะช่วยเพิ่มมูลค่าให้กับผลิตภัณฑ์ต่าง ๆ ได้อย่างดี
ก่อนเสด็จกลับ ทอดพระเนตรการแสดงศิลปวัฒนธรรมพื้นถิ่นชุดระบำวีรชัยลิง โดยนักศึกษาสถาบันบัณฑิตพัฒนศิลป์ กระทรวงวัฒนธรรม ซึ่ง ระบำวีรชัยลิง หรือ ระบำวีรชัยสิบแปดมงกุฏ เป็นการจัดกระบวนทัพของฝ่ายลิงเพื่ออกไปทำศึกสงครามตามจารีตการแสดงนาฏศิลป์ไทยโขน ท่าทางในการเต้นแสดงออกออกด้วยความเข้มแข็ง คล่องแคล่ว ว่องไว และมีความพร้อมเพรียงของเหล่าพลทหารวานร 18 นาย นอกจากนี้ ยังมีการแสดงแตรวงชาวบ้าน จากคณะ ศ. บันเทิงศิลป์ ซึ่งเป็นการบรรเลงดนตรีประกอบการรำ และการละเล่นพื้นบ้าน อาทิ กระตั้วแทงเสือ ที่นิยมเล่นในงานประเพณี งานรื่นเริงในวิถีชีวิตประจำวัน อีกด้วย
#ผ้าไทยใส่ให้สนุก #ผ้าไทยใส่ยังไงก็เท่

ที่มา : https://www.thaigov.go.th/news/contents/details/96083