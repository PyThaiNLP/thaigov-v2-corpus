รัฐบาลไทย-ข่าวทำเนียบรัฐบาล-"อรรษิษฐ์ สัมพันธรัตน์" ปลัดกระทรวงมหาดไทย ร่วมมอบนโยบายในพิธีเปิดความร่วมมือและปฏิบัติการร่วม "นักเรียนปลอดภัยห่างไกลบุหรี่ไฟฟ้าและยาเสพติด" ระหว่างกระทรวง ศธ. มท. และ สตช. 


วันอังคารที่ 6 พฤษภาคม 2568
06/05/2568
พิมพ์
"อรรษิษฐ์ สัมพันธรัตน์" ปลัดกระทรวงมหาดไทย ร่วมมอบนโยบายในพิธีเปิดความร่วมมือและปฏิบัติการร่วม "นักเรียนปลอดภัยห่างไกลบุหรี่ไฟฟ้าและยาเสพติด" ระหว่างกระทรวง ศธ. มท. และ สตช.
"อรรษิษฐ์" ปลัดกระทรวงมหาดไทย ร่วมมอบนโยบายในพิธีเปิดความร่วมมือและปฏิบัติการร่วม "นักเรียนปลอดภัยห่างไกลบุหรี่ไฟฟ้าและยาเสพติด" ระหว่างกระทรวงศึกษาธิการ กระทรวงมหาดไทย และสำนักงานตำรวจแห่งชาติ ย้ำ สร้างพื้นที่ปลอดภัยให้กับนักเรียน พี่น้องประชาชน
"อรรษิษฐ์ สัมพันธรัตน์" ปลัดกระทรวงมหาดไทย ร่วมมอบนโยบายในพิธีเปิดความร่วมมือและปฏิบัติการร่วม "นักเรียนปลอดภัยห่างไกลบุหรี่ไฟฟ้าและยาเสพติด" ระหว่างกระทรวงศึกษาธิการ กระทรวงมหาดไทย และสำนักงานตำรวจแห่งชาติ ย้ำ สร้างพื้นที่ปลอดภัยให้กับนักเรียน พี่น้องประชาชน ทุกหมู่บ้าน ทุกตำบลของประเทศไทย
วันนี้ (6 พ.ค. 68) เวลา 08.00 น. นายอรรษิษฐ์ สัมพันธรัตน์ ปลัดกระทรวงมหาดไทย ร่วมมอบนโยบาย "การป้องกันและแก้ไขปัญหาบุหรี่ไฟฟ้าและยาเสพติด" ในพิธีเปิดความร่วมมือและปฏิบัติการร่วม "นักเรียนปลอดภัยห่างไกลบุหรี่ไฟฟ้าและยาเสพติด" พร้อมร่วมปล่อยขบวนปฏิบัติการร่วมฯ ซึ่งมี พล.ต.อ.เพิ่มพูน ชิดชอบ รัฐมนตรีว่าการกระทรวงศึกษาธิการ เป็นประธาน พร้อมด้วย พล.ต.อ.อัคราเดช พิมลศรี ที่ปรึกษาพิเศษ สำนักงานตำรวจแห่งชาติ ร่วมมอบนโยบาย โดยมี นายสุรศักดิ์ พันธ์เจริญวรกุล รัฐมนตรีช่วยว่าการกระทรวงศึกษาธิการ นายสุเทพ แก่งสันเทียะ ปลัดกระทรวงศึกษาธิการ พญ.วันทนีย์ วัฒนะ ปลัดกรุงเทพมหานคร ร่วมด้วย ณ บริเวณด้านหน้ากระทรวงศึกษาธิการ ถ.ราชดำเนินนอก กรุงเทพฯ
โอกาสนี้ นายเสรี กัณฑ์โรจน์ ผู้อำนวยการสำนักนโยบายและแผน สำนักงานปลัดกระทรวงมหาดไทย นายเรืองลักษณ์ เรืองยังมี ผู้อำนวยการสำนักการสอบสวนและนิติการ กรมการปกครอง นายอิสรา เจริญชาศรี ผู้อำนวยการสำนักอำนวยการกองอาสารักษาดินแดน กรมการปกครอง พร้อมด้วย พนักงานฝ่ายปกครอง ชุดปฏิบัติการพิเศษกรมการปกครอง (DOPA S.W.A.T.) และสมาชิกกองอาสารักษาดินแดน ร่วมด้วย
พล.ต.อ.เพิ่มพูน ชิดชอบ กล่าวว่า สำนักงานตำรวจแห่งชาติและกระทรวงมหาดไทยเป็นหน่วยงานหลักสำคัญที่ขับเคลื่อนการดำเนินงานที่มีความท้าทายเพิ่มขึ้น คือ "บุหรี่ไฟฟ้าและยาเสพติด" ซึ่งเป็นนโยบายของ น.ส.แพทองธาร ชินวัตร นายกรัฐมนตรี ที่เราจะต้องมีความรัก ความสามัคคี บูรณาการกัน "ทำเต็มความสามารถ อย่าประมาท พลาดไม่ได้" และขอฝากพี่น้องประชาชนว่า เรื่องบุหรี่ไฟฟ้าและยาเสพติดไม่ใช่เรื่องของฝ่ายเจ้าหน้าที่ตำรวจและฝ่ายปกครองเท่านั้น แต่เป็นหน้าที่ของพวกเราคนไทยทุกคนที่จะต้องร่วมกันสอดส่องดูแล สิ่งใดที่ร่วมกันทำได้ก็ต้องร่วมกันตามหลัก "ทำดี ทำได้ ทำทันที"
นายอรรษิษฐ์ สัมพันธรัตน์ กล่าวว่า กระทรวงมหาดไทยมีบทบาทสำคัญในการดูแลรักษาความสงบเรียบร้อยของพี่น้องประชาชนทุกระดับ โดยเฉพาะการดูแลควบคุมแก้ไขปัญหาสังคมเชิงพื้นที่ที่เกี่ยวข้องกับความปลอดภัย ความเป็นอยู่ คุณภาพชีวิต ซึ่งรวมถึงการดูแลปกป้องเยาวชนในสถานศึกษาทุกจังหวัดทั่วประเทศ
"ตนขอให้ผู้ว่าราชการจังหวัด นายอำเภอ ฝ่ายปกครองทุกระดับ กำนัน ผู้ใหญ่บ้าน ร่วมขับเคลื่อนภารกิจครั้งนี้ ทั้งในด้านการสนับสนุนโรงเรียนร่วมกับภาคีเครือข่าย จัดทำแผนพื้นที่เสี่ยง รวมถึงการลงพื้นที่ตรวจร่วมกับตำรวจ กระทรวงศึกษาธิการ และภาคีเครือข่าย ในนามของกระทรวงมหาดไทยพร้อมร่วมมือในการปฏิบัติการร่วมกับทุกภาคส่วนเพื่อสร้างพื้นที่ปลอดภัยให้กับนักเรียน พี่น้องประชาชน ทุกหมู่บ้าน ทุกตำบลของประเทศไทย" นายอรรษิษฐ์ กล่าว
พล.ต.อ.อัคราเดช พิมลศรี กล่าวว่า สำนักงานตำรวจแห่งชาติ มีความยินดีร่วมสนับสนุนภารกิจความร่วมมือและปฏิบัติการร่วม "นักเรียนปลอดภัยห่างไกลบุหรี่ไฟฟ้าและยาเสพติด" โดยขอให้ทุกสถานีตำรวจทั้ง 1,484 สถานี ได้ร่วมกับกระทรวงศึกษาธิการ กระทรวงมหาดไทย และภาคีเครือข่าย เพื่อสร้างกลไก สร้างความเชื่อมั่นในการป้องกันดูแลนักเรียน นำไปสู่การยกระดับความปลอดภัยในสถานศึกษาอย่างยั่งยืนต่อไป

ที่มา : https://www.thaigov.go.th/news/contents/details/96084