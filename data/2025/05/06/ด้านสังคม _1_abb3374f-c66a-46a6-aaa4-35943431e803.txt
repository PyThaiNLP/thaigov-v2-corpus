รัฐบาลไทย-ข่าวทำเนียบรัฐบาล-“วราวุธ” เผย ทีม พม. ช่วยตาวัย 70 อาศัยนอนศาลาริมทาง รับเข้าศูนย์คุ้มครอง ก่อนตามหาญาติ คืนสู่ครอบครัว


วันอังคารที่ 6 พฤษภาคม 2568
“วราวุธ” เผย ทีม พม. ช่วยตาวัย 70 อาศัยนอนศาลาริมทาง รับเข้าศูนย์คุ้มครอง ก่อนตามหาญาติ คืนสู่ครอบครัว
“วราวุธ” เผย ทีม พม. ช่วยตาวัย 70 อาศัยนอนศาลาริมทาง รับเข้าศูนย์คุ้มครอง ก่อนตามหาญาติ คืนสู่ครอบครัว
วันที่ 3 พฤษภาคม 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ศูนย์เร่งรัดจัดการสวัสดิภาพประชาชน (ศรส.) กระทรวง พม. รายงานการช่วยเหลือ คุณตาวัย 70 ปี หอบเสื้อผ้าเดินไกลกว่า 20 กม. ใช้ชีวิตหลับนอนที่ศาลาริมทางใน จ.สมุทรปราการ ว่า เมื่อวันที่ 2 พ.ค. 68 ที่ผ่านมา ทีมศรส.จังหวัดสมุทรปราการ ได้ลงพื้นที่ตรวจสอบข้อเท็จจริง โดยได้พูดคุยกับรองประธานหมู่บ้านในพื้นที่ทราบข้อมูลว่า เมื่อวันที่ 1 พ.ค. 68 เวลา 20.00 น. พบคุณตา วัย 70 ปี ใช้พื้นที่บริเวณป้ายรถโดยสารประจำทางเป็นที่หลับนอน และวางสิ่งของเครื่องใช้ต่าง ๆ อยู่ทั่วบริเวณป้ายรถโดยสารนั้น แล้วยังได้ให้เข้ามานอนภายในศาลาอเนกประสงค์ของหมู่บ้านที่อยู่ริมถนน
เมื่อได้พูดคุยกับคุณตาทราบว่า มีลูกทั้งหมด 3 คน คนที่ 1 อายุ 49 ปี ประกอบอาชีพรับจ้างทั่วไป อยู่ที่ จ.นครสวรรค์ คนที่ 2 อายุ 37 ปี ประกอบอาชีพรับจ้างทั่วไป อาศัยอยู่กับสามี ที่ จ.สมุทรปราการ และคนที่ 3 อายุ 23 ปี เพิ่งพ้นจากการเกณฑ์ทหาร อาศัยอยู่ที่กรุงเทพฯ ซึ่งคุณตาอาศัยอยู่ในบ้านเช่าร่วมกับลูกสาวคนที่ 2 พร้อมสามี และได้ออกจากบ้านมาตั้งแต่ต้นปี 2567 เนื่องจากลูกสาวและสามี ขอให้คุณตางดสูบยาเส้นภายในห้องเช่า เพราะอาศัยอยู่ร่วมกัน ทำให้คุณตารู้สึกไม่ได้รับอิสระและไม่ต้องการรบกวนลูกสาว ประกอบกับขณะนั้น ได้ประกอบอาชีพเป็นพนักงานรักษาความปลอดภัย มีรายได้ประจำ จึงตัดสินใจออกมาเช่าห้องอยู่เพียงลำพัง และหลังจากออกจากบ้านก็ไม่ได้ติดต่อใคร ต่อมาคุณตาถูกนายจ้างไม่ชำระค่าแรงจำนวน 31 แรงๆ ละ 420 บาท จึงได้ไปฟ้องร้องต่อสำนักงานสวัสดิการและคุ้มครองแรงงาน จนทำให้นายจ้างชำระค่าจ้างให้ แต่ปฏิเสธการจ้างงานต่อ คุณตาจึงว่างงาน ไม่มีรายได้ เมื่อเงินที่ได้รับชดเชยมาหมดลง ในช่วงเดือนเมษายน 2567 คุณตาจึงต้องออกจากห้องเช่า และเร่ร่อนมาพักอยู่ในพื้นที่สาธารณะบริเวณตลาดปากน้ำเรื่อยมา จนกระทั่งตำรวจ สภ.เมืองสมุทรปราการได้นำส่งคุณตาเข้ารับการคุ้มครองในมูลนิธิวัยวัฒนานิวาส เมื่อเดือนกันยายน 2567 จนถึงเดือนมกราคม 2568 คุณตา จึงตัดสินใจออกจากมูลนิธิฯ เนื่องจากรู้สึกไม่ได้รับอิสระ จากนั้นจึงเร่ร่อนใช้ชีวิตหลับนอนในพื้นที่สาธารณะไปเรื่อย ๆ
สำหรับการช่วยเหลือเบื้องต้นนั้นทางทีม ศรส.สมุทรปราการ ดำเนินการให้ความช่วยเหลือด้านที่อยู่อาศัยชั่วคราว โดยให้การคุ้มครองสวัสดิภาพที่ศูนย์คุ้มครองคนไร้ที่พึ่งจังหวัดสมุทรปราการ พร้อมติดตามหาญาติพี่น้อง อีกทั้งประสานกับองค์การบริหารส่วนตำบลเขากวางทอง และผู้ใหญ่บ้าน ช่วยกันติดตามหาญาติพี่น้องที่จังหวัดอุทัยธานี โดยเฉพาะสำนักงานพัฒนาสังคมและความมั่นคงของมนุษย์จังหวัดอุทัยธานี ลงพื้นที่เยี่ยมบ้านตามภูมิลำเนาของคุณตา ส่วนเรื่องการส่งคุณตากลับคืนสู่ครอบครัว สำนักงานพัฒนาสังคมและความมั่นคงของมนุษย์จังหวัดสมุทรปราการ จะดำเนินการติดต่อประสานกับลูกของคุณตา เพื่อร่วมหาแนวทางและเตรียมความพร้อมทั้งคุณตาและครอบครัวสำหรับกลับคืนสู่ครอบครัวอีกครั้ง
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #คนเร่ร่อน #คนไร้บ้าน #สมุทรปราการ #อุทัยธานี

ที่มา : https://www.thaigov.go.th/news/contents/details/96095