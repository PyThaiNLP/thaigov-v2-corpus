รัฐบาลไทย-ข่าวทำเนียบรัฐบาล-​นายกฯ ชี้แจง โครงการกระตุ้นเศรษฐกิจ เฟส 3 ครม. ยังไม่พิจารณา ย้ำ ต้องรับฟังความเห็นอย่างถี่ถ้วนจากทุกหน่วยงาน เผย รัฐบาลมีความตั้งใจในการกระตุ้นเศรษฐกิจ และยังไม่ล้มเลิกโครงการ


วันอังคารที่ 6 พฤษภาคม 2568
06/05/2568
พิมพ์
​นายกฯ ชี้แจง โครงการกระตุ้นเศรษฐกิจ เฟส 3 ครม. ยังไม่พิจารณา ย้ำ ต้องรับฟังความเห็นอย่างถี่ถ้วนจากทุกหน่วยงาน เผย รัฐบาลมีความตั้งใจในการกระตุ้นเศรษฐกิจ และยังไม่ล้มเลิกโครงการ
​นายกฯ ชี้แจง โครงการกระตุ้นเศรษฐกิจ เฟส 3 ครม. ยังไม่พิจารณา ย้ำ ต้องรับฟังความเห็นอย่างถี่ถ้วนจากทุกหน่วยงาน เผย รัฐบาลมีความตั้งใจในการกระตุ้นเศรษฐกิจ และยังไม่ล้มเลิกโครงการ
วันนี้ (6 พฤษภาคม 2568 ) เวลา 11.35 น.  ณ บริเวณโถงกลาง ตึกบัญชาการ 1 ทำเนียบรัฐบาล นางสาวแพทองธาร ชินวัตร นายกรัฐมนตรี ให้สัมภาษณ์ภายหลังการประชุมคณะรัฐมนตรี (ครม.) ถึงกรณีการพิจารณาโครงการกระตุ้นเศรษฐกิจ ระยะที่ 3 เงิน 10,000 บาท ในกลุ่มที่มีอายุ 16-20 ปี  ว่า ในขณะนี้ที่ประชุมครม. ยังไม่ได้มีพิจารณาโครงการกระตุ้นเศรษฐกิจ ระยะที่ 3 แจกเงิน 10,000 บาท ในกลุ่มที่มีอายุ 16-20 ปี  อยู่ในขั้นตอนการรับฟังความคิดเห็น เนื่องจากเรื่องสถานการณ์เศรษฐกิจโลก ที่เปลี่ยนแปลงไป ดังนั้น ทางสภาพัฒนาเศรษฐกิจและสังคมแห่งชาติ รวมถึงธนาคารแห่งประเทศไทยต่างส่งความคิดเห็นเข้ามา ซึ่งแน่นอนรัฐบาลพร้อมรับฟังอยู่แล้ว อย่างไรก็ตามความตั้งใจของรัฐบาลในโครงการดิจิทัลวอลเลต เป็นการกระตุ้นเศรษฐกิจ แต่เมื่อมีปัจจัยแทรกเข้ามาก็ต้องดูว่ามีปัจจัยที่แทรกเข้า  ซึ่งจะรับฟังของความคิดเห็นจากผู้รู้ทุกหน่วยงาน และขอย้ำว่ายังไม่มีมติที่จะยกเลิก ขณะนี้ยังอยู่ในช่วงรับฟังความคิดเห็นซึ่งก็ต้องรับฟังความคิดเห็นให้ครบก่อนว่าความจำเป็นมีมากน้อยแค่ไหนในการกระตุ้นเศรษฐกิจและเงินก้อนนี้จะสามารถนำไปใช้ให้เกิดประโยชน์สูงสุดต่อคนทั้งประเทศอันนี้คือเป้าหมายที่สำคัญที่สุด
นายกรัฐมนตรี ได้กล่าวย้ำว่า ในส่วนนี้คือเป้าหมายที่สูงที่สุด ซึ่งต้องมองไปที่เป้าหมายว่าทำเพื่ออะไรทำเพื่อกระตุ้นเศรษฐกิจ ดังนั้น ต้องดูว่าสุดท้ายแล้วการรับฟังจากหน่วยงานมีความเห็นแล้วออกมาอย่างไร อันนี้ไม่สามารถเป็นฝ่ายบริหารฝ่ายเดียวได้ เมื่อตัดสินใจแล้วเดินหน้าได้เลย ซึ่งต้องดูเรื่องอื่นประกอบด้วย ซึ่งตอนนี้ยังไม่มีการเปลี่ยนแปลงแต่สิ่งที่ทำคือรับฟังความคิดเห็นอยู่
“เมื่อมีความเห็นเข้ามาแล้ว ก็ต้องพิจารณาต่อจึงจะกำหนดว่าจะเลื่อนหรือไม่เลื่อน แต่ตอนนี้ยังไม่มีอะไรเปลี่ยนแปลง แต่ก็ต้องรับฟังความคิดเห็นให้ครบก่อนถึงจะแจ้งได้ แต่ถ้าจะให้พูดรับปากพูดตอนนี้ไม่ได้ เพราะขณะนี้กำลังรอความคิดเห็นอยู่ ทั้งนี้ก็ต้องทำความเข้าใจเพราะยังมีปัจจัยที่เข้ามาโดยที่เราไม่ได้คาดหวังหรือคาดหวังเป็นทั่วโลกไม่ใช่แค่ประเทศไทยดังนั้นต้องฟังเหตุและผลด้วยซึ่งไม่ว่าจะเปลี่ยนไปอย่างไรหรือเปลี่ยนแปลงต้องมีคำอธิบายจากรัฐบาล”นายกฯ กล่าว

ที่มา : https://www.thaigov.go.th/news/contents/details/96117