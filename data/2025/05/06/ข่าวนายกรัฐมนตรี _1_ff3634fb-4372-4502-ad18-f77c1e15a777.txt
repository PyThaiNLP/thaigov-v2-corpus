รัฐบาลไทย-ข่าวทำเนียบรัฐบาล-​ครม. ไฟเขียวอนุมัติงบกลางวงเงิน 2,049.69 ล้านบาท ฟื้นฟูโครงสร้างพื้นที่ได้รับความเสียหายจากอทุภัย พร้อมเห็นชอบมาตรการดูแลสุขภาพจิต ผ่านโครงการพฤษภาคมเดือนแห่งสุขภาพจิต(Mind Month)


วันอังคารที่ 6 พฤษภาคม 2568
06/05/2568
พิมพ์
​ครม. ไฟเขียวอนุมัติงบกลางวงเงิน 2,049.69 ล้านบาท ฟื้นฟูโครงสร้างพื้นที่ได้รับความเสียหายจากอทุภัย พร้อมเห็นชอบมาตรการดูแลสุขภาพจิต ผ่านโครงการพฤษภาคมเดือนแห่งสุขภาพจิต(Mind Month)
​ครม. ไฟเขียวอนุมัติงบกลางวงเงิน 2,049.69 ล้านบาท ฟื้นฟูโครงสร้างพื้นที่ได้รับความเสียหายจากอทุภัย พร้อมเห็นชอบมาตรการดูแลสุขภาพจิต ผ่านโครงการ พฤษภาคม เดือนแห่งสุขภาพจิต (Mind Month)
วันนี้ (6 พฤษภาคม 2568 ) เวลา 11.35 น.  ณ บริเวณโถงกลาง ตึกบัญชาการ 1 ทำเนียบรัฐบาล นางสาวแพทองธาร ชินวัตร นายกรัฐมนตรี กล่าวภายหลังการประชุมคณะรัฐมนตรี (ครม.) ว่าที่ประชุม ครม. มีมติอนุมัติตามที่กระทรวงคมนาคมเสนอในการจัดงบประมาณรายจ่ายประจำปีงบประมาณ  พ.ศ. 2568 งบกลาง รายการเงินสำรองจ่ายเพื่อกรณีฉุกเฉินหรือจำเป็น วงเงิน 2,049.69 ล้านบาท เพื่อฟื้นฟูโครงสร้างพื้นฐานที่ได้รับความเสียหายจากอุทกภัยและภัยพิบัติ (จำนวน 17 จังหวัด) ของกรมทางหลวงและกรมทางหลวงชนบท   ได้แก่จังหวัดเชียงราย แม่ฮ่องสอน เชียงใหม่ พะเยา ลำปาง แพร่ น่าน อุตรดิตถ์ ตาก สุโขทัย เลย ภูเก็ต ยะลา พิษณุโลก อุดรธานี หนองคาย และกาญจนบุรี เพื่อแก้ไขปัญหาเส้นทางถนนที่ได้รับความเสียหาย ส่งผลกระทบต่อประชาชนผู้ที่ใช้เส้นทาง
นายกรัฐมนตรี กล่าวต่อว่า ที่ได้ประชุม ครม. ได้เห็นชอบตามที่กระทรวงสาธารณสุขเสนอเรื่องของการขอความเห็นชอบกำหนดให้เดือนพฤษภาคมของทุกปีเป็นเดือนแห่งสุขภาพใจ (Mind Month)  ภายใต้แนวคิดสุขภาพใจเป็นเรื่องของทุกคนโดยกรมสุขภาพจิตจะมีการดำเนินโครงการร่วมกับเครือข่ายใน 4 ประเด็นหลักดังนี้ 1. การลดการตีตรา (Stigma) ทางสุขภาพจิตช่วยลดอุปสรรคในการเข้าถึงบริการและการเปิดเผยปัญหาสุขภาพจิตของประชาชน 2. การสร้างความตระหนักรู้ (Awareness) ทำให้ประชาชนมีความรู้และทักษะในการดูแลสุขภาพจิตของตนและคนรอบข้าง ช่วยลดปัญหาด้านสุขภาพจิตตั้งแต่เริ่มต้น 3.การเข้าถึงบริการสุขภาพจิต (How to seek help) ช่วยให้ประชาชนที่มีปัญหาสุขภาพจิตเข้าถึงบริการได้อย่างรวดเร็วและมีประสิทธิภาพยิ่งขึ้น ลดความเสี่ยงการสูญเสียชีวิตหรือผลกระทบทบทางสังคมอื่น ๆ และ 4. การสร้างพื้นที่ปลอดภัย (Safe Space) สนับสนุนให้ประชาชนทั่วไปสามารถพูดคุย ปรึกษา และได้รับความช่วยเหลือในสภาพแวดล้อมที่เป็นมิตร เปิดกว้าง และปลอดภัยมากยิ่งขึ้น
พร้อมกันนที่ ที่ประชุมได้เห็นชอบตามที่คณะกรรมการนโยบายการท่องเที่ยวเสนอแนวทางความร่วมมือการจัดทำแคมเปญ Amazing Thailand Grand Tourism and Sports Year 2025 โดยให้ทุกหน่วยงานได้ดำเนินการตามแนวทางที่รับมอบหมายเพื่อให้ภาคการท่องเที่ยวเป็นอีกหนึ่งเครื่องยนต์ที่จะเพิ่มรายได้และช่วยพยุงเศรษฐกิจของประเทศในช่วงที่ต่างประเทศมีความผันผวนโดยมุ่งเน้นการบูรณาความร่วมมือพันธมิตรทุกภาคส่วน ในการเตรียมความพร้อมเพื่อต้อนรับนักท่องเที่ยว ได้แก่ สายการบิน โรงแรมและที่พักอาศัย ร้านอาหาร บริษัททัวร์ ห้างสรรพสินค้า ร้านค้า ด้านระบบขนส่งมวลชนสาธารณะ และด้านการจัดการEvent

ที่มา : https://www.thaigov.go.th/news/contents/details/96106