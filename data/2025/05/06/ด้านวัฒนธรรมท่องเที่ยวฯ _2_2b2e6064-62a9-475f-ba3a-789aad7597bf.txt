รัฐบาลไทย-ข่าวทำเนียบรัฐบาล-“พลภูมิ” ชวนแต่งกายชุดจีน นั่งรถเที่ยวชมตลาด เยือนชุมชนจีนโบราณ ตำนาน 100 ปี “ชุมชนบ้านชากแง้ว” ชลบุรี 


วันอังคารที่ 6 พฤษภาคม 2568
“พลภูมิ” ชวนแต่งกายชุดจีน นั่งรถเที่ยวชมตลาด เยือนชุมชนจีนโบราณ ตำนาน 100 ปี “ชุมชนบ้านชากแง้ว” ชลบุรี
“พลภูมิ” ชวนแต่งกายชุดจีน นั่งรถเที่ยวชมตลาด เยือนชุมชนจีนโบราณ ตำนาน 100 ปี “ชุมชนบ้านชากแง้ว” ชลบุรี แวะชมโรงหนังชากแง้วราม่า อายุเก่าแก่กว่า 50 ปี เช็คอินสวยๆที่ Wall Art บ่อน้ำจีนโบราณ ชิมบ๊ะจ่างสูตรดั้งเดิมจีนแต้จิ๋วแท้ ๆ
“พลภูมิ” ชวนแต่งกายชุดจีน นั่งรถเที่ยวชมตลาด เยือนชุมชนจีนโบราณ ตำนาน 100 ปี “ชุมชนบ้านชากแง้ว” ชลบุรี แวะชมโรงหนังชากแง้วราม่า อายุเก่าแก่กว่า 50 ปี เช็คอินสวยๆที่ Wall Art บ่อน้ำจีนโบราณ ชิมบ๊ะจ่างสูตรดั้งเดิมจีนแต้จิ๋วแท้ ๆ อุดหนุนชุมชน สร้างรายได้ เสริมเศรษฐกิจชุมชนยั่งยืน
วันที่ 3 พฤษภาคม 2568 นายพลภูมิ วิภัติภูมิประเทศ ผู้ช่วยรัฐมนตรีประจำกระทรวงวัฒนธรรม เป็นประธาน เปิดพิธีเปิดสุดยอดชุมชนต้นแบบ “เที่ยวชุมชน ยลวิถี” ประจำปีงบประมาณ พ.ศ. 2567 ชุมชนบ้านชากแง้ว และงานครบรอบ 10 ปี ตลาดจีนโบราณบ้านชากแง้ว โดยมี นางสาวขวัญเรือน ศรีจันทร์ ปลัดจังหวัดชลบุรี นางรักชนก โคจรานนท์ ผู้ตรวจราชการกระทรวงวัฒนธรรม นายวัฒน์ วัฒนสินธุ์ ปลัดเทศบาล ปฏิบัติหน้าที่นายกเทศมนตรีตำบลห้วยใหญ่ ผู้บริหารกระทรวงวัฒนธรรม วัฒนธรรมจังหวัด (กลุ่มภาคกลางและตะวันออก) ประธานสภาวัฒนธรรมจังหวัดชลบุรี ประธานสภาวัฒนธรรมอำเภอ ประธานชมรมส่งเสริมการท่องเที่ยวโดยชุมชนบ้านชากแง้ว หัวหน้าส่วนราชการ ชาวชุมชนบ้านชากแง้ว สื่อมวลชน และผู้มีเกียรติ เข้าร่วม ณ โรงงิ้ว ตลาดจีนโบราณบ้านชากแง้ว ตำบลห้วยใหญ่ อำเภอบางละมุง จังหวัดชลบุรี ภายในงานมีกิจกรรม การแสดงศิลปวัฒนธรรม ชุด “จีน-ไทย ไมตรี” ของเด็กและเยาวชน ในชุมชน เปิดงานด้วยสิงโตปล่อยป้ายผ้าโชว์ โชว์เอกลักษณ์วัฒนธรรมไทย-จีน ร่วมร้องเพลง “Happy Birth Day” ภาษาจีน 3 รอบ เนื่องในโอกาสครอบรอบ 10 ปี ตลาดจีนโบราณบ้านชากแง้ว การสาธิตภูมิปัญญาทางวัฒนธรรมของชุมชน ในถนนสายวัฒนธรรม ตลาดจีนโบราณ บ้านชากแง้ว อาทิ การวาดหน้ากากจีน การตัดกระดาษมงคล แวะชม Wall Art (เส้นทางเชื่อมไปยังศาลเจ้าแม่ทับทิม) ชมของโบราณ (ร้านเปาอุ๋ย) การพับดอกไม้ใบเตย การเรียงเม็ดข้าวสาร การทำถุงหอมมงคล การทำกะลอจี๊ เป็นต้น
ในโอกาสนี้ ก่อนพิธีเปิด ผู้ช่วยรัฐมนตรีประจำกระทรวงวัฒนธรรม และคณะ ลงพื้นที่เยี่ยมชมแหล่งท่องเที่ยวและสถานที่สำคัญภายในชุมชน ประกอบด้วย เยี่ยมชมกิจกรรมภายในวิสาหกิจชุมชนท่องเที่ยวบ้านหนองชากแง้ว อาทิ การทำถ่านดูดกลิ่นและการระบายสีถ่านดูดกลิ่น การทำยำบุปผาสามไข่ การแช่เท้า ด้วยสมุนไพร (บาธบอม) ชิมน้ำสมุนไพร (ม่วงชื่น) และขนมเทียนสลัดงา แวะสักการะขอพรเจ้าแม่ทับทิม ณ ศาลเจ้าแม่ทับทิม (อาม่าชากแง้ว)  จากนั้นนั่งรถลากเยี่ยมชมตลาดจีนโบราณบ้านชากแง้ว ตามเส้นทางจากโรงหนังชากแง้วราม่า ถึง โรงงิ้ว
นายพลภูมิ กล่าวว่า กระทรวงวัฒนธรรม (วธ.) มีความยินดีเป็นอย่างยิ่งที่ได้สนับสนุนและส่งเสริม ให้เกิดการสืบสานและต่อยอดวัฒนธรรม ซึ่งถือเป็นภารกิจสำคัญของกระทรวงวัฒนธรรมในการขับเคลื่อนนโยบายที่สำคัญของรัฐบาล ที่เกี่ยวกับการส่งเสริม และสนับสนุนในการสร้างความเข้มแข็งให้แก่ระบบเศรษฐกิจฐานรากของชุมชน ด้วยการนำทุนทางวัฒนธรรมที่มีอยู่ในชุมชนมาพัฒนาต่อยอด สร้างคุณค่า และมูลค่าเพิ่มทางเศรษฐกิจ ผ่านการท่องเที่ยวเชิงวัฒนธรรมสร้างสรรค์ มาตั้งแต่ปี พ.ศ. 2564 จนถึงปัจจุบัน นำไปสู่การสร้างโอกาส สร้างงาน สร้างรายได้ เพื่อให้ชุมชนอยู่ร่วมกันได้ภายใต้สังคมพหุวัฒนธรรม อย่างมีเกียรติ มีศักดิ์ศรี และมีคุณภาพชีวิตที่ดี
นายพลภูมิ กล่าวอีกว่า กิจกรรมเปิดสุดยอดชุมชนต้นแบบ “เที่ยวชุมชน ยลวิถี” ประจำปีงบประมาณ พ.ศ. 2567 ชุมชนบ้านชากแง้ว และงานครบรอบ 10 ปี ของการเปิด ถนนสายวัฒนธรรม ตลาดจีนโบราณบ้านชากแง้ว แสดงให้เห็นเป็นที่ประจักษ์แล้วว่าชุมชนมีผู้นำและเครือข่ายในการขับเคลื่อนงานวัฒนธรรมที่เข้มแข็ง คนในชุมชนมีความสุข มีความรักความสามัคคี และร่วมกันอนุรักษ์สืบสาน รักษา และต่อยอดวัฒนธรรมของท้องถิ่นไว้ได้อย่างดียิ่ง พร้อมในการเปิดรับนักท่องเที่ยวจากทั่วทุกมุมโลกเป็นอย่างดี เพื่อเป็นการส่งเสริมเศรษฐกิจของประเทศให้ยั่งยืนต่อไป วธ.ขอชื่นชมจังหวัดชลบุรี ชาวชุมชนบ้านชากแง้ว และทุกภาคส่วนที่มีส่วนร่วมในการสร้างสรรค์งานอันยิ่งใหญ่ และเปี่ยมด้วยคุณค่า ร่วมแรงร่วมใจผลักดันขับเคลื่อนงานท่องเที่ยวชุมชน ยลวิถี ได้สำเร็จ เป็นที่ยอมรับ และเป็นหมุดหมายการท่องเที่ยวเชิงวัฒนธรรมสร้างสรรค์ของไทย และมุ่งหวังให้ความร่วมมือที่เกิดขึ้นในวันนี้เป็นจุดเริ่มต้นของความเข้มแข็งและสร้างสรรค์วัฒนธรรมร่วมกันต่อไปในอนาคต
ผช.รมว.พลภูมิ กล่าวต่อไปว่า “บ้านเก่า เล่าตำนาน สืบสานวัฒนธรรม น้อมนำหลักเศรษฐกิจพอเพียง” ชุมชนบ้านชากแง้ว ตั้งอยู่ที่ตำบลห้วยใหญ่ อำเภอบางละมุง จังหวัดชลบุรี เป็นชุมชนจีนโบราณที่มีประวัติความเป็นมายาวนานกว่าร้อยปี โดยเริ่มต้นจากชาวจีนโพ้นทะเลที่เข้ามาตั้งรกรากเพื่อทำการเกษตรและค้าขาย ชุมชนมีอัตลักษณ์ที่ชัดเจนในด้านศิลปะ วัฒนธรรมจีน และสถาปัตยกรรมแบบจีนโบราณที่ยังคงสภาพเดิม ทำให้ผู้มาเยือนสามารถสัมผัสบรรยากาศดั้งเดิมของบ้านเรือนแบบเก่าที่เรียบง่ายและเงียบสงบ นักท่องเที่ยวที่มาเยือนบ้านชากแง้วจะได้สัมผัสกับตลาดจีนโบราณที่เปิดให้บริการทุกวันเสาร์ ตลอดความยาวถนนกว่า 300 เมตร เต็มไปด้วยร้านค้าที่ฉากหลังเป็นสถาปัตยกรรมเรือนแถวโบราณเก่าแก่ที่สวยงาม โดยมีไฮไลท์ที่ต้องห้ามพลาด อาทิ เยี่ยมชมโรงหนังชากแง้วราม่า อายุเก่าแก่กว่า 50 ปี ร้านปึงอู๋ฮวด จำหน่ายบ๊ะจ่างสูตรดั้งเดิมจีนแต้จิ๋วแท้ ๆ ร้านน้ำเต้าหู้ชื่อดังที่นักท่องเที่ยวนิยมมาตามรอยซีรีส์ บ้านหลงชากแง้ว (พิพิธภัณฑ์บ้านหลงชากแง้ว) ที่เก็บสะสมเรื่องราวของชุมชนตั้งแต่อดีต ร้านก๋วยเตี๋ยวเป็ดมาเลย์ ร้านอาหารสไตล์โรงเตี้ยม โรงงิ้ว ศาลเจ้าแม่ทับทิม เป็นศูนย์รวมใจของคนในชุมชนบ้านชากแง้ว ตรอกโรงยา ซอยแคบๆ พร้อม Wall Art ที่ และจุดเช็คอินสวยๆ บ่อน้ำจีนโบราณ และ Wall Art วัฒนธรรมไทย-จีน ทั้งนี้ นักท่องเที่ยวสามารถร่วมกิจกรรมแต่งกายชุดจีน นั่งรถเจ๊ก (รถคนลาก) เที่ยวชมตลาด เหมือนได้ย้อนยุคกลับใปในอดีตของชุมชนกันอีกครั้ง
นอกจากนี้ชุมชนยังมีแหล่งท่องเที่ยวเชื่อมโยงที่น่าสนใจ อาทิ วัดตะเคียนทอง สักการะรูปหล่อหลวงพ่อพล (หุ่นขี้ผึ้ง) อดีตเจ้าอาวาสวัดตะเคียนทอง ณ อุโบสถวัดตะเคียนทอง และไหว้เจ้าแม่ตะเคียนทอง ณ ศาลเจ้าแม่ตะเคียนทอง เยี่ยมชมกลุ่มวิสาหกิจท่องเที่ยวชุมชนบ้านหนองชากแง้ว (สวนสายใจ) ชมสวนเกษตรอินทรีย์ และร่วมกิจกรรม Work Shop การทำถ่านดูดกลิ่น การทำอาหาร (ยำบุบผา 3 ไข่) การทำขนมเทียนสลัดงา การทำ Bart Bomb สปาเท้า เป็นต้น
“ขอเชิญชวน นักท่องเที่ยวทุกท่าน ร่วมสัมผัสประสบการณ์ท่องเที่ยวชุมชนต้นแบบ กลิ่นอายจีนโบราณตำนวน 100 ปี ณ ชุมชนบ้านชากแง้ว จังหวัดชลบุรี ร่วมกันกระตุ้นรายได้ชุมชน สู่การยกระดับการท่องเที่ยวเชิงวัฒนธรรมให้ยั่งยืน” ผู้ช่วยรัฐมนตรีประจำกระทรวงวัฒนธรรม กล่าว

ที่มา : https://www.thaigov.go.th/news/contents/details/96109