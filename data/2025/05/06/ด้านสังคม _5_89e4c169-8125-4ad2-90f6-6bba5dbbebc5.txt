รัฐบาลไทย-ข่าวทำเนียบรัฐบาล-“วราวุธ” ย้ำ โรงรับจำนำเพื่อสังคม กระทรวง พม. จัดโปรฯ พิเศษก่อนเปิดเทอม หวัง ช่วยแบ่งเบาภาระครอบครัว


วันอังคารที่ 6 พฤษภาคม 2568
“วราวุธ” ย้ำ โรงรับจำนำเพื่อสังคม กระทรวง พม. จัดโปรฯ พิเศษก่อนเปิดเทอม หวัง ช่วยแบ่งเบาภาระครอบครัว
“วราวุธ” ย้ำ โรงรับจำนำเพื่อสังคม กระทรวง พม. จัดโปรฯ พิเศษก่อนเปิดเทอม หวัง ช่วยแบ่งเบาภาระครอบครัว
วันที่ 6 พฤษภาคม 2568 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า สำนักงานธนานุเคราะห์ (สธค.) เป็นโรงรับจำนำเพื่อสังคมของรัฐ สังกัดกรมพัฒนาสังคมและสวัสดิการ (พส.) กระทรวงการพัฒนาสังคมและความมั่นคงของมนุษย์ (พม.) ซึ่งให้ความช่วยเหลือพี่น้องประชาชนผู้มีรายได้น้อย และผู้ประสบปัญหาด้านการเงินเฉพาะหน้า ที่ขาดแคลนเงินเพื่อใช้จ่ายในการดำรงชีพ และการประกอบอาชีพ โดยรับจำนำทรัพย์สิน ด้วยอัตราดอกเบี้ยต่ำ ขณะนี้ ได้เปิดสถานธนานุเคราะห์บริการพี่น้องประชาชนแล้ว 47 สาขา 14 จังหวัด ได้แก่ กรุงเทพมหานคร ปทุมธานี นนทบุรี สมุทรปราการ ระยอง ลำพูน สุราษฎร์ธานี อุดรธานี พิษณุโลก พระนครศรีอยุธยา ชลบุรี สุพรรณบุรี ราชบุรี และลพบุรี
ซึ่งช่วงนี้ สธค. ฉลองครบรอบ 70 ปี ด้วยมาตรการช่วยเหลือพี่น้องประชาชน โดยเฉพาะพ่อแม่ผู้ปกครอง ในช่วงก่อนเปิดภาคการศึกษาใหม่ ได้จัดโปรโมชั่นพิเศษ ฟรีดอกเบี้ย 5 เดือนเต็ม รับเปิดเทอม ด้วยวงเงินจำนำไม่เกิน 1,000 บาท ระหว่างวันนี้ - 31 พ.ค. 68  จากวันนี้ไปจะเหลือเวลาอีกไม่กี่สัปดาห์ที่จะต้องเปิดเรียนในภาคการศึกษาใหม่ เชื่อว่าบางครอบครัว หากพ่อแม่ผู้ปกครองจำเป็นจะต้องเตรียมเงินไว้สำหรับค่าใช้จ่ายต่างๆ ของบุตรหลาน ทางกระทรวง พม. พร้อมบรรเทาภาระทางการเงินให้กับพี่น้องประชาชนทั่วไป และกลุ่มเปราะบาง ที่ต้องการแหล่งเงินทุนระยะสั้นโดยไม่ต้องกังวลเรื่องอัตราดอกเบี้ย ด้วยโปรโมชั่นพิเศษ ฟรีดอกเบี้ย 5 เดือนเต็ม รับเปิดเทอม ด้วยวงเงินจำนำไม่เกิน 1,000 บาท จนถึงวันที่ 31 พ.ค. 68 ซึ่งสามารถนำทรัพย์สินมาจำนำ พร้อมบัตรประชาชนเพียงใบเดียวที่ สธค.ทุกสาขา แต่ละครอบครัวจะได้มีเงินหมุนเวียนไว้ใช้จ่าย ด้วยการให้บริการที่มั่นใจ ปลอดภัย โปร่งใส ได้มาตรฐาน ทั้งนี้ สามารถสอบถามข้อมูลเพิ่มเติมได้ที่ 02-281-5888 หรือเพจเฟซบุ๊ก “สธค.โรงรับจำนำของรัฐ”
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #สธค #โรงรับจำนำของรัฐ #สถานธนานุเคราะห์ #โรงรับจำนำเพื่อสังคม

ที่มา : https://www.thaigov.go.th/news/contents/details/96116