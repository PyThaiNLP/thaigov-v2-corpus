รัฐบาลไทย-ข่าวทำเนียบรัฐบาล-ผู้ช่วยรัฐมนตรีประจำกระทรวงวัฒนธรรม เยี่ยมชมสถานที่ทางวัฒนธรรม และเยี่ยมชมงานเทศกาลไทย ณ กรุงริยาด ราชอาณาจักรซาอุดีอาระเบีย


วันอังคารที่ 6 พฤษภาคม 2568
ผู้ช่วยรัฐมนตรีประจำกระทรวงวัฒนธรรม เยี่ยมชมสถานที่ทางวัฒนธรรม และเยี่ยมชมงานเทศกาลไทย ณ กรุงริยาด ราชอาณาจักรซาอุดีอาระเบีย
ผู้ช่วยรัฐมนตรีประจำกระทรวงวัฒนธรรม เยี่ยมชมสถานที่ทางวัฒนธรรม และเยี่ยมชมงานเทศกาลไทย ณ กรุงริยาด ราชอาณาจักรซาอุดีอาระเบีย
ผู้ช่วยรัฐมนตรีประจำกระทรวงวัฒนธรรม เยี่ยมชมสถานที่ทางวัฒนธรรม และเยี่ยมชมงานเทศกาลไทย ณ กรุงริยาด ราชอาณาจักรซาอุดีอาระเบีย
ในโอกาสที่นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม มอบหมายให้นางสาวพลอย ธนิกุล ผู้ช่วยรัฐมนตรีประจำกระทรวงวัฒนธรรม นำคณะผู้แทนกระทรวงวัฒนธรรมเข้าร่วมเทศกาลไทย ณ กรุงริยาด ราชอาณาจักรซาอุดีอาระเบีย ระหว่างวันที่ ๑-๓ พฤษภาคม ๒๕๖๘ โดยเป็นหนึ่งในโครงการเรือธง (Flagship) ตามแผนการจัดงานเทศกาลไทยในต่างประเทศ ประจำปีงบประมาณ พ.ศ. ๒๕๖๘
เมื่อวันที่ ๒ พฤษภาคม ๒๕๖๘ เวลา ๑๕.๐๐ น. (ตามเวลาท้องถิ่น) นางสาวพลอย ธนิกุล ผู้ช่วยรัฐมนตรีประจำกระทรวงวัฒนธรรม เยี่ยมชมพิพิธภัณฑสถานแห่งชาติซาอุดีอาระเบีย โดยมีผู้แทนกระทรวงวัฒนธรรมแห่งราชอาณาจักรซาอุดีอาระเบียให้การต้อนรับและนำชมห้องจัดแสดงนิทรรศการประวัติศาสตร์และแหล่งโบราณสถาน โดยพิพิธภัณฑสถานแห่งชาติซาอุดีอาระเบีย นำเสนอความเป็นอู่อารยธรรมและประวัติศาสตร์ที่ยาวนานตั้งแต่ยุคก่อนคริสตกาล และจัดแสดงโบราณวัตถุสำคัญจากแหล่งโบราณคดีในพื้นที่ต่างๆ ในประเทศ
ต่อมา เวลา ๑๗.๐๐ น. (ตามเวลาท้องถิ่น) ผู้ช่วยรัฐมนตรีประจำกระทรวงวัฒนธรรมเดินทางไปเยี่ยมชมและให้กำลังใจนักแสดงและผู้ประกอบการ CPOT ในงานเทศกาลไทย ณ กรุงริยาด โดยในวันนี้มีผู้ประกอบการรายใหญ่หลายรายเข้ามาเยี่ยมชมสินค้าภายในงาน และได้มีการหารือแนวทางการจำหน่ายสินค้าทางวัฒนธรรมในภูมิภาคตะวันออกกลาง
จากนั้น เวลา ๑๘.๐๐ น. (ตามเวลาท้องถิ่น) ผู้ช่วยรัฐมนตรีประจำกระทรวงวัฒนธรรมเยี่ยมชมพิพิธภัณฑ์ศิลปะร่วมสมัยซาอุดิอาระเบีย (SAMOCA Saudi Arabia Museum of Contemporary Art) ซึ่งจัดแสดงผลงานศิลปะร่วมสมัย  Art of the Kingdom ซึ่งมีแนวคิดหลักในการนำเสนอ ๒ ประการ คือ ๑. ทะเลทรายในฐานะสัญลักษณ์ของความไม่มีที่สิ้นสุดและชีวิต และ ๒. เอกลักษณ์ของประเพณีทางวัฒนธรรมที่หล่อหลอมวัฒนธรรมภาพเฉพาะตัวของซาอุดีอาระเบีย
ทั้งนี้ นิทรรศการนี้เชื่อมโยงผลงานร่วมสมัยกับภูมิทัศน์ทางกายภาพและแนวคิดของกรุงริยาด และได้นำผลงานสำคัญจากคลังสะสมของกระทรวงวัฒนธรรมแห่งราชอาณาจักรซาอุดีอาระเบียมาร่วมจัดแสดง เพื่อเปิดมุมมองใหม่ต่อการเข้าใจศิลปะในบริบทของซาอุดีอาระเบียร่วมสมัย
นอกจากนี้ คณะฯ ได้เยี่ยมชม Diriyah เมืองหลวงเก่าแก่และเมืองประวัติศาสตร์สำคัญของราชอาณาจักรซาอุดีอาระเบีย ซึ่งตั้งอยู่ในกรุงริยาด โดย Diriyah ถือเป็นเมืองต้นกำเนิดของราชวงศ์ซาอุดีอาระเบีย และเคยเป็นศูนย์กลางของอาณาจักรแรกของซาอุดิอาระเบียในช่วงศตวรรษที่ ๑๘
ปัจจุบัน Diriyah ได้รับการอนุรักษ์และพัฒนาให้เป็นแหล่งท่องเที่ยวทางวัฒนธรรมและประวัติศาสตร์ระดับโลก โดยมีแผนพัฒนาให้เป็นหนึ่งในจุดหมายปลายทางสำคัญของนักท่องเที่ยวภายใต้โครงการวิสัยทัศน์ซาอุดิอาระเบีย ๒๐๓๐
จากนั้น ผู้แทนกระทรวงวัฒนธรรมแห่งราชอาณาจักรซาอุดีอาระเบียได้เลี้ยงรับรองอาหารค่ำแก่ผู้ช่วยรัฐมนตรีประจำกระทรวงวัฒนธรรมและคณะ พร้อมทั้งแสดงความขอบคุณที่ได้เดินทางเยือนราชอาณาจักรซาอุดีอาระเบีย โดยฝ่ายซาอุดิอาระเบียยินดีร่วมมือกับกระทรวงวัฒนธรรมไทยในการเสริมสร้างความร่วมมือทางวัฒนธรรมระหว่างกันต่อไป

ที่มา : https://www.thaigov.go.th/news/contents/details/96096