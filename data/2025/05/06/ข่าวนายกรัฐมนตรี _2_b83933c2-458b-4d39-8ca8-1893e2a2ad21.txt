รัฐบาลไทย-ข่าวทำเนียบรัฐบาล-นายกฯ สั่งการ เพิ่มกำลังเจ้าหน้าที่ลงพื้นที่ภาคใต้ เข้มงวดมาตรการความปลอดภัยให้ประชาชน ย้ำ ประเด็นความรุนแรง ไม่ปล่อยผ่าน ผู้กระทำผิดต้องถูกดำเนินคดีตามกฎหมาย


วันอังคารที่ 6 พฤษภาคม 2568
06/05/2568
พิมพ์
นายกฯ สั่งการ เพิ่มกำลังเจ้าหน้าที่ลงพื้นที่ภาคใต้ เข้มงวดมาตรการความปลอดภัยให้ประชาชน ย้ำ ประเด็นความรุนแรง ไม่ปล่อยผ่าน ผู้กระทำผิดต้องถูกดำเนินคดีตามกฎหมาย
นายกฯ สั่งการ เพิ่มกำลังเจ้าหน้าที่ลงพื้นที่ภาคใต้ เข้มงวดมาตรการความปลอดภัยให้ประชาชน ย้ำ ประเด็นความรุนแรง ไม่ปล่อยผ่าน ผู้กระทำผิดต้องถูกดำเนินคดีตามกฎหมาย
วันนี้ (6 พฤษภาคม 2568 ) เวลา 11.35 น.  ณ บริเวณโถงกลาง ตึกบัญชาการ 1 ทำเนียบรัฐบาล นางสาวแพทองธาร ชินวัตร นายกรัฐมนตรี ให้สัมภาษณ์ภายหลังการประชุมคณะรัฐมนตรี (ครม.) ถึงกรณีเหตุการณ์ความรุนแรงในพื้นที่ภาคใต้ที่ได้เกิดขึ้นว่า ได้สั่งการหน่วยงานที่เกี่ยวข้องแล้ว โดยรัฐบาลไม่สนับสนุนความรุนแรงในทุกรูปแบบ และจากเหตุการณ์ความรุนแรงที่ได้เกิดขึ้น ทั้ง รัฐบาล ตำรวจ และทหารได้มีการร่วมพูดคุย ซึ่งฝ่ายความมั่นคงและกองทัพได้มีการพูดคุยกับ นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม ทั้งนี้ ได้สั่งการให้ดูแลรักษาความปลอดภัยอย่างเข้มข้น และนอกจากในมาตรการดูแลความปลอดภัยแล้ว ยังได้มีการสั่งการให้มีการพูดคุยทำความเข้าใจ ว่าส่วนไหนที่รัฐบาลสามารถสนับสนุน รัฐบาลพร้อมที่จะให้ความร่วมมือ ทั้งนี้ นายกรัฐมนตรีได้มีการกล่าวเน้นย้ำถึงเรื่องการกล่าวถึงการแบ่งคำพูด ศาสนา เชื้อชาติ พร้อมขอให้สื่อมวลชนมีส่วนร่วมกับเรื่องดังกล่าว ซึ่งไม่ว่าอย่างไรก็ตามทุกคนล้วนเป็นมนุษย์เหมือนกัน มีครอบครัวเหมือนกัน ซึ่งไม่ควรแบ่งแยก  อย่างไรก็ตามประเด็นความรุนแรงไม่ควรจะเกิดขึ้น เพราะทุกชีวิตล้วนมีคุณค่า
นายกรัฐมนตรี กล่าวต่อไปถึงประเด็น การวิเคราะห์ถึงสาเหตุที่ได้เกิดความรุนแรงในพื้นที่ภาคใต้ว่า จากการวิเคราะห์ในหลายรูปแบบ ทั้งในประเด็นเรื่องของความขัดแย้ง ซึ่งได้ดูเรื่องดังกล่าวแล้ว รวมถึงเรื่องความปลอดภัยได้มีการเพิ่มกำลังดูแล โดยได้ทำควบคู่กับการทำความเข้าใจว่ามีความเข้าใจผิดอย่างไรบ้าง หรือการทำความเข้าใจในเรื่องอะไรเพิ่มเติมเป็นเรื่องของการสื่อสาร ซึ่งเรื่องนี้ได้ทำควบคู่ประกอบกันไม่ใช่แค่เพิ่มกำลังอย่างเดียว
นายกรัฐมนตรีกล่าวต่อไปว่า ในส่วนของการเจรจาพูดคุยนอกเหนือจากช่องทางรัฐบาล นาย ทักษิณ ชินวัตร ก็ได้มีการติดต่อพูดคุย นายอันวาร์ อิบราฮิม ประธานอาเซียนอยู่แล้ว ว่าเรื่องดังกล่าวเป็นเรื่องที่สำคัญ ซึ่งในประเด็นการพูดคุยในเรื่องต่าง ๆ มีความพร้อมในการที่จะสนับสนุนเรื่องของการพูดคุยกันในหลายช่องทาง แต่อย่างไรก็ตามก็ยังไม่ได้มีการเคลื่อนไหวแต่อย่างไร แต่อย่างไรก็ตามพร้อมที่จะพูดคุย
นายกรัฐมนตรี กล่าวต่อไปถึงประเด็น การสร้างความมั่นใจให้กับประชาชนต่อเหตุการณ์ในพื้นที่ภาคใต้ที่กังวลว่าจะกลับมารุนแรงอีกครั้งเหมือน 20 ปี ก่อน ว่า ได้มีการพูดคุยและสั่งการให้ทหารลงพื้นที่เข้าไปตั้งด่านเป็นที่เรียบร้อย ในเรื่องของสรรพกำลัง ได้มีการเตรียมอย่างเต็มที่ ส่วนใครที่ทำผิดกฎหมายจะต้องถูกดำเนินการกระบวนการของกฎหมาย  ในส่วนเรื่องของกำลังเจ้าหน้าที่ได้มีการเตรียมพร้อมแล้ว
ในส่วนของประเด็นการสำรวจความคิดเห็นของประชาชนว่ายังไม่มีความเชื่อมั่นต่อรัฐบาลในการแก้ปัญหาความไม่สงบในพื้นที่ภาคใต้ นายกรัฐมนตรี ระบุว่า รัฐบาลได้ดำเนินการทำมาโดยตลอด ทั้งในเรื่องของการทำความเข้าใจ และกำลังเจ้าหน้าที่ซึ่งตอนนี้มีในเรื่องของความรุนแรงเพิ่มมากขึ้น ได้มีการเพิ่มกำลังเจ้าหน้าที่อย่างเต็มที่ และได้มุ่งเน้นโฟกัสในเรื่องของการดูแลความปลอดภัยของประชาชน ซึ่งได้มีการพูดคุยกับทุกภาคส่วนทั้งในรอบและนอกรอบ โดยเมื่อช่วงเช้าก็ได้มีการเน้นย้ำพูดคุยในที่ประชุม ครม. ว่าสำหรับบางพรรคร่วมรัฐบาลที่มี สส. ในพื้นที่ก็ได้มีการรายงานเข้ามา ซึ่งเราได้จับตาดูเรื่องนี้อย่างใกล้ชิดไม่ปล่อยเรื่องดังกล่าวไปไหนอย่างแน่นอน
นายกรัฐมนตรี กล่าวต่อไปถึงประเด็น การเจรจาทางการไทย ที่ได้มีข้อเรียกร้องไปถึงกลุ่ม BRN  ว่าอยากเจรจาโดยตรงอย่าง เช่น ทางด้านผู้นำจิตวิญญาณนั้น ว่าทางผู้อำนวยความสะดวกได้รับเรื่องนี้ไปแล้ว เพื่อที่จะติดต่อกับผู้ที่จะเข้ามาพูดคุย
ส่วนแถลงการณ์ของกลุ่ม BRN ที่ประมาณความรุนแรงและไม่ได้โจมตีพลเรือน พร้อมเรียกร้องให้หาตัวผู้กระทำผิดอย่างจริงจัง นายกรัฐมนตรี กล่าวว่า เรื่องของการหาตัวผู้กระทำความผิด ดำเนินการอย่างเต็มที่ โดยได้มีการสั่งการไปยังตำรวจเป็นที่เรียบร้อยแล้ว ผู้กระทำผิดจะต้องถูกดำเนินคดีตามกฎหมาย ไม่อย่างนั้นผู้บริสุทธิ์จะรู้สึกไม่ปลอดภัย ซึ่งถ้าเราไม่สามารถจับตัวคนผิดได้เลยนั้น ประชาชนคนธรรมดาที่อยู่ในพื้นที่ก็จะอยู่ในพื้นที่ลำบาก เรื่องนี้จะไม่มีการปล่อยผ่านไป โดยได้สั่งการเรื่องดังกล่าวกับหน่วยงานที่เกี่ยวข้องอย่างละเอียดว่าจะต้องทำและดำเนินการอย่างไร

ที่มา : https://www.thaigov.go.th/news/contents/details/96114