รัฐบาลไทย-ข่าวทำเนียบรัฐบาล-"วราวุธ" เผย พม. เตรียมลงพื้นที่ ภูเก็ต-พังงา ชู กลุ่มชาติพันธุ์ชาวเล มรดกทางวัฒนธรรม


วันอังคารที่ 6 พฤษภาคม 2568
"วราวุธ" เผย พม. เตรียมลงพื้นที่ ภูเก็ต-พังงา ชู กลุ่มชาติพันธุ์ชาวเล มรดกทางวัฒนธรรม
"วราวุธ" เผย พม. เตรียมลงพื้นที่ ภูเก็ต-พังงา ชู กลุ่มชาติพันธุ์ชาวเล มรดกทางวัฒนธรรม
วันที่ 6 พฤษภาคม 2568 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ในวันที่ 16 พ.ค. 68 ตนและคณะผู้บริหารกระทรวง พม. จะลงพื้นที่จังหวัดภูเก็ตที่ชุมชนบ้านหินลูกเดียว และชุมชนบ้านแหลมหลา อำเภอถลาง เพื่อเยี่ยมชมพื้นที่บริเวณหลักหมุดเขตคุ้มครองสำหรับกลุ่มภูมิปัญญาสมุนไพรรักษาโรคและกลุ่มคนเปราะบางกลุ่มอาชีพประมงพื้นบ้าน รวมถึงกลุ่มชาติพันธุ์ชุมชนชาวมอแกลน ซึ่งชาวมอแกลน เรียกตนเองว่า "มอแกลน" หรือ "ชาวบก" เพราะถือว่าตนเองไม่ได้เป็นชาวเกาะ อาศัยอยู่ที่ชายฝั่งทะเลของจังหวัดพังงาและภูเก็ต รวมถึงพื้นที่เกาะแก่งในทะเลอันดามันแถบอำเภอคุระบุรี เป็นชุมชนดั้งเดิมของชาวมอแกลนที่ตั้งบ้านเรือนมาอย่างยาวนาน โดยชาวมอแกลนตั้งถิ่นฐานอยู่ตั้งแต่สมัยบรรพบุรุษ แต่เป็นที่รู้จักค่อนข้างน้อยเมื่อเทียบกับชาวมอแกนและอูรักลาโว้ย เนื่องจากมีการผสมกลมกลืนทางวัฒนธรรมกับคนในท้องถิ่นภาคใต้ ทั้งวิถีชีวิต การทำมาหากิน ภาษา และการแสดงออกทางศิลปวัฒนธรรม โดยปัจจุบันประเทศไทยมีชาวมอแกลน ประมาณ 4,000 คน ในพื้นที่จังหวัดพังงาและภูเก็ต
นอกจากนี้ จะมีการลงพื้นที่จังหวัดพังงา เพื่อพบปะเยี่ยมเยียนให้กำลังใจประชาชนกลุ่มเปราะบางในพื้นที่ พร้อมเปิดโครงการ "ชมวิถีชาวเล ยลเสน่ห์มานิ" Charming of the Sea - Let's see Mountain 2025 และเยี่ยมชมนิทรรศการพระราชกรณียกิจเกี่ยวกับ "การพัฒนาคุณภาพชีวิตกลุ่มชาติพันธุ์ พลังที่ถูกส่งต่อจากภูเขาถึงทะเล" ซึ่งภาคใต้ของประเทศไทย มีกลุ่มชาติพันธุ์ชาวเลเป็นกลุ่มคนที่อาศัยตามสภาพภูมิศาสตร์พื้นที่ภาคใต้ฝั่งตะวันตกของประเทศไทยที่เป็นท้องทะเล ชายฝั่งในทะเลอันดามัน โดยแบ่งเป็น ชาวมอแกน , ชาวมอแกลน , ชาวอูรักลาโว้ย และกลุ่มชาติพันธุ์ที่อาศัยบนคาบสมุทรภาคใต้ของไทย และยังมีกลุ่มชาติพันธุ์ที่มีวิถีชีวิตอยู่กับป่าคือชาวมานิ ซึ่งทั้งหมดล้วนมีวิถีวัฒนธรรมและมีอัตลักษณ์ของตนเอง ดังนั้น "กลุ่มชาติพันธุ์ชาวเล" ไม่ใช่เพียงคนหาปลาธรรมดา แต่พวกเขาคือผู้ดูแลทะเล ผู้รักษาวัฒนธรรม และเป็นส่วนหนึ่งของมรดกทางวัฒนธรรมของประเทศไทย
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #ภูเก็ต #พังงา #ชมวิถีชาวเล_ยลเสน่ห์มานิ #ชาวเล

ที่มา : https://www.thaigov.go.th/news/contents/details/96113