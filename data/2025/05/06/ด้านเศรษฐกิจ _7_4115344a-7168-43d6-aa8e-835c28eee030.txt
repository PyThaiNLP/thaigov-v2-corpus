รัฐบาลไทย-ข่าวทำเนียบรัฐบาล-ที่ปรึกษา รมว.เกษตรฯ เป็นประธานคณะกรรมการร่างหลักเกณฑ์กลางเยียวยาผู้ได้รับผลกระทบโครงการชลประทานของรัฐ 


วันอังคารที่ 6 พฤษภาคม 2568
ที่ปรึกษา รมว.เกษตรฯ เป็นประธานคณะกรรมการร่างหลักเกณฑ์กลางเยียวยาผู้ได้รับผลกระทบโครงการชลประทานของรัฐ
ที่ปรึกษา รมว.เกษตรฯ เป็นประธานคณะกรรมการร่างหลักเกณฑ์กลางเยียวยาผู้ได้รับผลกระทบโครงการชลประทานของรัฐ เร่งบูรณาการทุกภาคส่วน พร้อมมอบฝ่ายเลขายกร่างเสนอให้พิจารณาใน 60 วัน
นายบุญสิงห์ วรินทร์รักษ์ ที่ปรึกษารัฐมนตรีว่าการกระทรวงเกษตรและสหกรณ์ เป็นประธานการประชุมคณะกรรมการร่างหลักเกณฑ์กลางในการให้ความช่วยเหลือผู้ที่ได้รับผลกระทบจากโครงการชลประทานของรัฐในกรณีต่าง ๆ ครั้งที่ 1/2568 โดยมี นายถาวร ทันใจ รองปลัดกระทรวงเกษตรและสหกรณ์ ผู้บริหารในสังกัดกระทรวงเกษตรและสหกรณ์ ผู้แทนจากสำนักงานปลัดสำนักนายกรัฐมนตรี และผู้แทนเกษตรกร เข้าร่วม ณ ห้องประชุมกระทรวงเกษตรและสหกรณ์ 134 และผ่านระบบวีดิทัศน์ทางไกล (Zoom Meeting) เพื่อรับทราบคำสั่งกระทรวงเกษตรและสหกรณ์ ที่ 189/2568 เรื่อง แต่งตั้งคณะกรรมการร่างหลักเกณฑ์กลางในการให้ความช่วยเหลือผู้ที่ได้รับผลกระทบจากโครงการชลประทานของรัฐในกรณีต่าง ๆ ลงวันที่ 28 กุมภาพันธ์ พ.ศ. 2568 ซึ่งมีหน้าที่และอำนาจในการพิจารณาจัดทำร่างกำหนดหลักเกณฑ์กลางในการให้ความช่วยเหลือผู้ได้รับผลกระทบจากโครงการชลประทานของรัฐในกรณีต่าง ๆ รวมทั้งกำหนดประเภทและวิธีการคำณวนอัตราค่าใช้จ่ายที่เกี่ยวข้องให้เป็นไปตามหลักเกณฑ์ กฎหมายระเบียบ คำสั่ง ของทางราชการ ตลอดจนมติคณะรัฐมนตรีต่าง ๆ
ทั้งนี้ ที่ประชุมมีมติให้ปรับปรุงองค์ประกอบเพิ่มเติมผู้แทนจากกระทรวงพลังงาน กระทรวงมหาดไทย และการไฟฟ้าฝ่ายผลิตแห่งประเทศไทย ร่วมเป็นกรรมการในคณะกรรมการร่างหลักเกณฑ์กลางฯ เพื่อร่วมกันพิจารณาหลักเกณฑ์ช่วยเหลือเกษตรกรให้ครอบคลุมพื้นที่ที่เกี่ยวข้องอย่างครบถ้วน รวมถึงมีมติให้ฝ่ายเลขานุการคณะกรรมการฯ ศึกษากฎหมายและมติคณะรัฐมนตรี เพื่อนำมายกร่างหลักเกณฑ์กลางในการให้ความช่วยเหลือผู้ที่ได้รับผลกระทบจากโครงการชลประทานของรัฐในกรณีต่าง ๆ ภายในระยะเวลา 60 วัน เพื่อเสนอต่อคณะกรรมการชุดนี้พิจารณาลงความเห็นให้เกิดหลักเกณฑ์ที่เป็นมาตรฐานเหมาะสมกับแต่ละพื้นที่และเสนอให้คณะรัฐมนตรีพิจารณาต่อไป

ที่มา : https://www.thaigov.go.th/news/contents/details/96098