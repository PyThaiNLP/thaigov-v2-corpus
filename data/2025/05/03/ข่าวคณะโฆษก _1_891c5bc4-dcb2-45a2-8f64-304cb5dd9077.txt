รัฐบาลไทย-ข่าวทำเนียบรัฐบาล-วันอาทิตย์ที่ 4 พฤษภาคม 2568 เวลา 8 โมงเช้าพบกับรายการ “โอกาสไทยกับนายกแพทองธาร” ติดตามการทำงานของรัฐบาลทุกมิติ นายกฯ ยืนยันระบบการเตือนภัยไทยพร้อมแล้ว


วันเสาร์ที่ 3 พฤษภาคม 2568
03/05/2568
พิมพ์
วันอาทิตย์ที่ 4 พฤษภาคม 2568 เวลา 8 โมงเช้าพบกับรายการ “โอกาสไทยกับนายกแพทองธาร” ติดตามการทำงานของรัฐบาลทุกมิติ นายกฯ ยืนยันระบบการเตือนภัยไทยพร้อมแล้ว
หลังทดลองครั้งแรกศุกร์ที่ผ่านมาเวิร์ค รัฐบาลพร้อมรับมือกำแพงภาษีนำเข้าของสหรัฐฯ ชมไฮไลท์ประเทศไทย ทำไมต้องมีเอ็นเตอร์เทนเมนต์คอมเพล็กซ์ ติดตามชมได้พร้อมกัน ทาง NBT 2HD, TV5, MCOT HD และทางวิทยุกระจายเสียงแห่งประเทศไทยทั่วประเทศ
วันนี้ (3 พฤษภาคม 2568) นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า วันอาทิตย์ที่ 4 พฤษภาคม นี้ นางสาวแพทองธาร ชินวัตร นายกรัฐมนตรี จะจัดรายการ “โอกาสไทยกับนายกแพทองธาร” ประจำเดือนพฤษภาคม 2568 หลังจากเว้นไปหนึ่งเดือน เนื่องจากเดือนที่ผ่านมามีสถานการณ์สำคัญในเหตุการณ์ผลกระทบจากแผ่นดินไหว โดยในวันอาทิตย์นี้ นายกรัฐมนตรีจะนำเสนอประเด็นสำคัญต่างๆ ที่เกิดขึ้นตลอดเดือนมีนาคมต่อเนื่องถึงเดือนเมษายน อาทิ เหตุการณ์แผ่นดินไหวช่วงปลายเดือนมีนาคมที่ส่งผลกระทบในด้านต่างๆ รวมทั้งการติดตามผลการสอบสวนในกรณีตึก สตง. ถล่มอย่างต่อเนื่อง นอกจากนี้นายกรัฐมนตรีจะสรุปการยกระดับโครงสร้างระบบเตือนภัย โดยเฉพาะการใช้ระบบ Cell Broadcast ซึ่งที่ผ่านมามีการทดสอบสัญญาณครั้งที่ 1 ไปเมื่อวันศุกร์ที่ 2 พฤษภาคม ที่ผ่านมาแล้วประสบความสำเร็จ
ทั้งนี้ ยังมีประเด็นในการเตรียมพร้อมรับมือผลกระทบจากนโยบายการขึ้นภาษีนำเข้าของสหรัฐอเมริกา ซึ่งอาจกระทบต่อเศรษฐกิจในหลายประเทศ รวมถึงไทย โดยนายกรัฐมนตรีได้มีคำสั่งแต่งตั้ง “ทีมประเทศไทย” ตั้งแต่ 6 มกราคมที่ผ่านมา และได้เตรียมแผนรับมือไว้ล่วงหน้าอย่างรอบคอบ และมีการเจรจาในระดับไม่เป็นทางการอยู่ตลอดเวลา เพื่อดูแลผลประโยชน์ของประเทศ รวมทั้งแนวทางความจำเป็นที่จะร่วมมือกันระหว่างประเทศสมาชิกอาเซียน 10 ประเทศ เพื่อสร้างพลังในการเจรจาให้มีประสิทธิภาพมากยิ่งขึ้น
นายกรัฐมนตรี จะได้พูดคุยถึงความคืบหน้าของนโยบายสำคัญหลายด้าน อาทิ การกลับมาของโครงการ SML ที่จะเปิดโอกาสให้ประชาชนในแต่ละชุมชนทั่วประเทศรวมตัวกันคิด และทำในสิ่งที่ชุมชนมีความต้องการที่แท้จริง ผ่านการจัดสรรงบประมาณตามขนาดเล็ก กลาง ใหญ่ ตั้งแต่ 2- 4 แสนบาทผ่านกองทุนหมู่บ้าน นอกจากนี้ ยังมีโครงการทุนการศึกษา “ODOS Summer Camp” สำหรับเยาวชนจากทุกอำเภอทั่วประเทศ รวมกว่า 928 ทุน ที่ครอบคลุมค่าเล่าเรียน ค่าเดินทาง และค่าอาหาร โดยเปิดให้สมัครถึงวันที่ 16 พฤษภาคม 2568 ผ่านแอป “ทางรัฐ” อีกด้วย และนายกรัฐมนตรีได้อธิบายถึงโครงการ “เอ็นเตอร์เทนเมนต์คอมเพล็กซ์” เพื่อสร้างโอกาสให้กับภาคการท่องเที่ยว สร้างรายได้ใหม่ โดยไม่ใช้งบประมาณจากภาครัฐ และเปิดโอกาสทางเศรษฐกิจการจ้างงานให้กับคนไทยจำนวนมากอีกด้วย
ขอเชิญรับชมรายการ “โอกาสไทยกับนายกแพทองธาร” ได้ในวันอาทิตย์ที่ 4 พฤษภาคม 2568 เวลา 08.00 - 08.30 น. ทางสถานีโทรทัศน์แห่งประเทศไทย กรมประชาสัมพันธ์ NBT 2HD และ TV5 เวลา 08.00 - 08.30 น. และทางช่อง 9 MCOT HD เวลา 09.30 - 10.00 น. และวิทยุกระจายเสียงแห่งประเทศไทย เครือข่ายกรมประชาสัมพันธ์ทั่วประเทศ” นายจิรายุ กล่าว

ที่มา : https://www.thaigov.go.th/news/contents/details/96030