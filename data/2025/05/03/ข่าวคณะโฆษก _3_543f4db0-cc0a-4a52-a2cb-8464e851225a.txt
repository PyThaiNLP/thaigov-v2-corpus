รัฐบาลไทย-ข่าวทำเนียบรัฐบาล-มาแล้ว “เปิดเทอม..เติมพลัง” รัฐบาลออกมาตรการช่วยลดภาระค่าครองชีพให้กับผู้ปกครอง ลดราคาสินค้า – บริการการศึกษา กว่า 8,305 รายการ ลดสูงสุดถึง 74%  


วันเสาร์ที่ 3 พฤษภาคม 2568
03/05/2568
พิมพ์
มาแล้ว “เปิดเทอม..เติมพลัง” รัฐบาลออกมาตรการช่วยลดภาระค่าครองชีพให้กับผู้ปกครอง ลดราคาสินค้า – บริการการศึกษา กว่า 8,305 รายการ ลดสูงสุดถึง 74%
มาแล้ว “เปิดเทอม..เติมพลัง” รัฐบาลออกมาตรการช่วยลดภาระค่าครองชีพให้กับผู้ปกครอง ลดราคาสินค้า – บริการการศึกษา กว่า 8,305 รายการ ลดสูงสุดถึง 74% หาซื้อได้ในห้างค้าส่งค้าปลีก แพลตฟอร์มออนไลน์  ตั้งแต่วันที่ วันนี้ - 31 พ.ค.2568
วันนี้ (3 พฤษภาคม 2568) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า รัฐบาลออกมาตรการ โครงการ “เปิดเทอม เติมพลัง”  เพื่อบรรเทาค่าครองชีพผู้ปกครองในช่วงเปิดภาคเรียน โดยระดมความร่วมมือจากผู้ผลิต ผู้จำหน่าย ห้างค้าส่งค้าปลีก และแพลตฟอร์มออนไลน์กว่า 55 ราย พร้อมใจกันลดราคาสินค้าและบริการด้านการศึกษาจำนวน 8,305 รายการ ลดสูงสุดถึง 74% ครอบคลุมสาขากว่า 24,924 แห่งทั่วประเทศ ตลอดระยะเวลา 32 วัน ตั้งแต่วันที่ 30 เม.ย. - 31 พ.ค. 2568
นายคารม กล่าวว่า โครงการดังกล่าว มีผู้ประกอบการเข้าร่วมกับโครงการของรัฐบาล จำนวน 55 ราย แยกเป็นผู้ผลิต 18 ราย ผู้จำหน่าย 17 ราย มีสาขา 21,576 สาขา ผู้ให้บริการ 15 ราย มีสาขา 3,348 สาขา และแพลตฟอร์ม 5 ราย โดยมีสินค้า 3 กลุ่มที่นำมาลดราคาสูงสุด 74% ได้แก่ กลุ่มสินค้าอุปโภคบริโภค 7,490 รายการ ลดสูงสุด 71% กลุ่มบริการ 806 รายการ ลดสูงสุด 74% และกลุ่มค้าออนไลน์ 9 รายการ ลดสูงสุด 70% โดยมีสินค้าสำคัญ อาทิ เครื่องแบบนักเรียน รองเท้านักเรียน กระเป๋านักเรียน ตำราเรียนและหนังสือ เครื่องเขียน อุปกรณ์สำนักงาน อุปกรณ์อิเล็กทรอนิกส์ สื่อการเรียนการสอน บริการกวดวิชา อินเทอร์เน็ต สถาบันดนตรี และสินค้าอุปโภคบริโภค
“โครงการ “เปิดเทอม เติมพลัง” จะช่วยลดค่าครองชีพให้ประชาชนได้กว่า 300 ล้านบาท และก่อให้เกิดการหมุนเวียนเม็ดเงินในระบบเศรษฐกิจไทยกว่า 900 ล้านบาท สร้างแรงกระตุ้นสำคัญให้กับภาคค้าปลีกและบริการช่วงเปิดภาคเรียนปีนี้ รัฐบาลเชิญชวนคุณพ่อคุณแม่ ผู้ปกครอง และน้อง ๆ นักเรียน นิสิต นักศึกษา มาร่วมใช้โอกาสนี้ให้เกิดประโยชน์สูงสุด เลือกซื้อสินค้าที่จำเป็น รับส่วนลดสูงสุดถึง 74% ก่อนเปิดเทอมนี้ เพื่อช่วยแบ่งเบาภาระค่าใช้จ่ายในครอบครัว และช่วยกันขับเคลื่อนเศรษฐกิจของประเทศไปพร้อมกัน”นายคารม ระบุ

ที่มา : https://www.thaigov.go.th/news/contents/details/96032