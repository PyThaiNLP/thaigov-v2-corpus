รัฐบาลไทย-ข่าวทำเนียบรัฐบาล-ทส. เปิดงานวันต้นไม้ประจำปีของชาติ 2568 ภายใต้แนวคิด “ธรรมะและธรรมชาติ” ณ ราชบพิธสถิตธรรมสถาน คลอง 9


วันศุกร์ที่ 2 พฤษภาคม 2568
ทส. เปิดงานวันต้นไม้ประจำปีของชาติ 2568 ภายใต้แนวคิด “ธรรมะและธรรมชาติ” ณ ราชบพิธสถิตธรรมสถาน คลอง 9
ทส. เปิดงานวันต้นไม้ประจำปีของชาติ 2568 ภายใต้แนวคิด “ธรรมะและธรรมชาติ” ณ ราชบพิธสถิตธรรมสถาน คลอง 9
ทส. เปิดงานวันต้นไม้ประจำปีของชาติ 2568 ภายใต้แนวคิด “ธรรมะและธรรมชาติ” ณ ราชบพิธสถิตธรรมสถาน คลอง 9
วันที่ 2 พฤษภาคม 2568 เวลา 09.30 น. สมเด็จพระมหาวีรวงศ์ เลขานุการสมเด็จพระสังฆราช เจ้าคุณพระราชสุทธิธรรมาจารย์ เป็นประธานฝ่ายสงฆ์ และ ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานฝ่ายคฤหัสถ์ ร่วมเปิดงานวันต้นไม้ประจำปีของชาติ ประจำปี 2568 พร้อมทั้งปลูกต้นมะริดเพื่อเพิ่มพื้นที่สีเขียว ตามโครงการ 72 ล้านต้น พลิกฟื้นผืนป่าเฉลิมพระเกียรติพระบาทสมเด็จพระเจ้าอยู่หัว เนื่องในพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมีคณะสงฆ์ พร้อมด้วยนายจตุพร บุรุษพัฒน์ ปลัดกระทรวงฯ นายสมคิด จันทมฤก ผู้ว่าราชการจังหวัดปทุมธานี คณะผู้บริหารระดับสูง เจ้าหน้าที่ และประชาชนในพื้นที่ ร่วมกิจกรรมปลูกและดูแลต้นไม้ ณ ราชบพิธสถิตธรรมสถาน คลอง 9 จังหวัดปทุมธานี
ดร.เฉลิมชัย กล่าวว่า ทรัพยากรป่าไม้มีความสำคัญอย่างยิ่งต่อการดำรงชีวิต เป็นแหล่งวัตถุดิบสำคัญและช่วยรักษาสมดุลของสิ่งแวดล้อม รัฐบาลจึงมุ่งเน้นการพัฒนาอย่างยั่งยืน ควบคู่ไปกับการเติบโตทางเศรษฐกิจและการอนุรักษ์สิ่งแวดล้อม กระทรวงฯ ได้ดำเนินนโยบายเพิ่มพื้นที่ป่าเพื่อดูดซับก๊าซคาร์บอนไดออกไซด์ และส่งเสริมการมีส่วนร่วมจากทุกภาคส่วน ทั้งภาครัฐ เอกชน วัด โรงเรียน และชุมชนในการปลูกต้นไม้และฟื้นฟูป่าไม้
สำหรับงานวันต้นไม้ประจำปีของชาติ จัดขึ้นตามมติคณะรัฐมนตรีที่กำหนดให้วันวิสาขบูชาของทุกปีเป็นวันต้นไม้ประจำปีของชาติ ซึ่งเป็นช่วงเริ่มต้นฤดูฝนเหมาะสมกับการเริ่มต้นเพาะปลูก กระทรวงทรัพยากรธรรมชาติและสิ่งแวดล้อม โดยกรมป่าไม้ จึงได้จัดกิจกรรมดังกล่าวมาอย่างต่อเนื่องเป็นประจำทุกปี เพื่อปลูกฝังจิตสำนึกให้ประชาชน หน่วยงานภาครัฐ เอกชน และเยาวชน ตระหนักถึงความสำคัญของการอนุรักษ์และเพิ่มพื้นที่สีเขียว เพื่อเป็นแนวทางหนึ่งในการลดผลกระทบจากปัญหาโลกร้อนและการเปลี่ยนแปลงสภาพภูมิอากาศ
ทั้งนี้ สำหรับประชาชนผู้สนใจสามารถขอรับกล้าไม้ฟรีได้ที่สถานีเพาะชำกล้าไม้ทุกจังหวัดทั่วประเทศ หรือสอบถามเพิ่มเติมที่สำนักส่งเสริมการปลูกป่า ส่วนผลิตกล้าไม้ กรมป่าไม้ โทร. 02-561-4292-3 ต่อ 555

ที่มา : https://www.thaigov.go.th/news/contents/details/96026