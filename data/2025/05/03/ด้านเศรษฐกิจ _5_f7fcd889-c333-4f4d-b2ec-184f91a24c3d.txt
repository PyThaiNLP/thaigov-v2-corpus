รัฐบาลไทย-ข่าวทำเนียบรัฐบาล-​เลขาฯ ลอรี่ ร่วมโต๊ะประชุม “บอร์ดเอไอแห่งชาติ” ถกนัดแรก วางแผนขับเคลื่อนไทยให้ก้าวสู่ยุคเอไอ


วันเสาร์ที่ 3 พฤษภาคม 2568
03/05/2568
พิมพ์
​เลขาฯ ลอรี่ ร่วมโต๊ะประชุม “บอร์ดเอไอแห่งชาติ” ถกนัดแรก วางแผนขับเคลื่อนไทยให้ก้าวสู่ยุคเอไอ
​เลขาฯ ลอรี่ ร่วมโต๊ะประชุม “บอร์ดเอไอแห่งชาติ” ถกนัดแรก วางแผนขับเคลื่อนไทยให้ก้าวสู่ยุคเอไอ
วันที่ 1 พฤษภาคม 2568 นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม เข้าร่วมการประชุมคณะกรรมการขับเคลื่อนแผนปฏิบัติการด้านปัญญาประดิษฐ์แห่งชาติเพื่อการพัฒนาประเทศไทย (National AI Committee) ครั้งที่ 1/2568 โดยมี นางสาวแพทองธาร ชินวัตร นายกรัฐมนตรี เป็นประธานการประชุม และมีกรรมการซึ่งเป็นผู้แทนหน่วยงานที่เกี่ยวข้อง เช่น นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม นายพิชัย นริพทะพันธุ์ รัฐมนตรีว่าการกระทรวงพาณิชย์ นายวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม นายศุภชัย ปทุมนากุล ปลัดกระทรวงการอุดมศึกษา วิทยาศาสตร์ วิจัยและนวัตกรรม เข้าร่วม ณ ตึกภักดีบดินทร์ ทำเนียบรัฐบาล
ที่ประชุมฯ รับทราบคำสั่งแต่งตั้งคณะกรรมการขับเคลื่อนแผนปฏิบัติการด้านปัญญาประดิษฐ์แห่งชาติเพื่อการพัฒนาประเทศไทย (National AI Committee) รับทราบผลการดำเนินงานการขับเคลื่อนแผนปฏิบัติการด้านปัญญาประดิษฐ์แห่งชาติเพื่อการพัฒนาประเทศไทย (พ.ศ. 2565 - 2567) และรับทราบความคืบหน้าการเตรียมการเป็นเจ้าภาพจัดประชุม The 3rd UNESCO Global Forum on the Ethics of Artificial Intelligence 2025 พร้อมกันนี้ ที่ประชุมเห็นชอบกรอบการพัฒนาปัญญาประดิษฐ์แห่งชาติ (National AI Program)  พร้อมทั้งให้นำข้อเสนอแนะเพื่อให้ฝ่ายเลขานุการพิจารณาดำเนินการต่อไป
เลขาฯ ลอรี่ กล่าวเพิ่มเติมว่า “กระทรวงอุตสาหกรรมสนับสนุนการลงทุนในการพัฒนาโครงสร้างพื้นฐานเพื่อก้าวเข้าสู่ยุคอุตสาหกรรม Ai แต่อย่างไรก็ตามการเข้ามาลงทุนของต่างชาติต้องพิจารณาอย่างรอบคอบถึงผลกระทบต่อทรัพยากรของประเทศ เพื่อไม่ให้เกิดอุตสาหกรรมศูนย์เหรียญเหมือนสถานการณ์ในปัจจุบัน ดังนั้นการเข้ามาลงทุนต้องเกิดประโยชน์สูงสุดต่อประเทศ อาทิการตั้งศูนย์ Ai Lab เพื่อแลกเปลี่ยนองค์ความรู้เทคโนโลยีAi การร่วมออกแบบโมเดล Ai ภาษาไทย การใช้บริการ Cloud ในราคาพิเศษสำหรับหน่วยงานภาครัฐและกลุ่มธุรกิจสตาร์ทอัพ อีกทั้งการสนับสนุนให้ผู้ลงทุนมีโครงการนำร่อง (pilot) ร่วมกับหน่วยงานรัฐ เช่น กระทรวงอุตสาหกรรม (Industry AI) การส่งเสริมการใช้วัตถุดิบในประเทศเพื่อสนับสนุนภาคการผลิต ตลอดจนการเพิ่มทักษะแรงงานไทย เพื่อรักษาผลประโยชน์ของประเทศและพัฒนาศักยภาพทางเทคโนโลยีของไทยอย่างยั่งยืน”

ที่มา : https://www.thaigov.go.th/news/contents/details/96040