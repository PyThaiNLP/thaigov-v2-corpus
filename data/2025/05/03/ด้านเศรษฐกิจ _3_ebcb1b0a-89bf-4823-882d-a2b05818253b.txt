รัฐบาลไทย-ข่าวทำเนียบรัฐบาล-“รมว.นฤมล”เผย จ้างแรงงานชลประทานปี 68 กระแสตอบรับดี ยอดทะลุกว่า 5 หมื่นคน สร้างรายได้ทดแทนให้เกษตรกร พร้อมเดินหน้าลุยต่อช่วงโค้งสุดท้าย


วันเสาร์ที่ 3 พฤษภาคม 2568
“รมว.นฤมล”เผย จ้างแรงงานชลประทานปี 68 กระแสตอบรับดี ยอดทะลุกว่า 5 หมื่นคน สร้างรายได้ทดแทนให้เกษตรกร พร้อมเดินหน้าลุยต่อช่วงโค้งสุดท้าย
“รมว.นฤมล”เผย จ้างแรงงานชลประทานปี 68 กระแสตอบรับดี ยอดทะลุกว่า 5 หมื่นคน สร้างรายได้ทดแทนให้เกษตรกร พร้อมเดินหน้าลุยต่อช่วงโค้งสุดท้าย
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ กล่าวถึงโครงการจ้างแรงงานชลประทานเพื่อช่วยเหลือเกษตรกร ว่า กระทรวงเกษตรและสหกรณ์ ได้ดำเนินการตามนโยบายช่วยเหลือเกษตรกรทั่วประเทศให้มีรายได้เสริม ขณะที่เว้นว่างจากการทำเกษตร ด้วยการจ้างแรงงานในระบบชลประทาน ในปีงบประมาณ 2568 โดยในปีนี้มีเป้าหมายการจ้างแรงงาน 84,716 คน ระยะเวลา 12 เดือน ตั้งแต่ ตุลาคม 2567 – กันยายน 2568
ศ.ดร.นฤมล กล่าวต่อว่า ปัจจุบันมีการจ้างแรงงานทั่วประเทศไปแล้ว 52,394 คน หรือคิดเป็นประมาณร้อยละ 61 ของแผนฯ โดยจังหวัดที่มีผลการจ้างแรงงานมากที่สุด 3 ลำดับ ได้แก่ จังหวัดอุบลราชธานี 3,889 คน จังหวัดสกลนคร 3,186 คน และจังหวัดเชียงใหม่ 2,663 คน ซึ่งเป็นการปฏิบัติงานด้านต่างๆ อาทิ งานซ่อมแซม บำรุงรักษา ขุดลอก ปรับปรุงงานชลประทาน โครงการส่งเสริมการดำเนินงานอันเนื่องมาจากพระราชดำริ งานก่อสร้างแหล่งน้ำและระบบส่งน้ำเพื่อชุมชน แก้มลิง การจัดการคุณภาพน้ำ รวมทั้งโครงการป้องกันและบรรเทาภัยจากน้ำ
“กระทรวงเกษตรฯ โดยกรมชลประทาน ยังคงเดินหน้ารับสมัครจ้างแรงงานอย่างต่อเนื่องตลอดปี 2568 ซึ่งยังมีตำแหน่งว่างก่อนครบตามเป้า จึงขอเชิญชวนพี่น้องเกษตรกร รวมทั้งประชาชนทั่วไปเข้าร่วมโครงการฯ ดังกล่าว โดยสามารถติดต่อสอบถามหรือสมัครได้ที่โครงการชลประทานใกล้บ้าน หรือทางสายด่วนกรมชลประทาน 1460” ศ.ดร.นฤมล กล่าว

ที่มา : https://www.thaigov.go.th/news/contents/details/96029