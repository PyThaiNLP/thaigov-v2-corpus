รัฐบาลไทย-ข่าวทำเนียบรัฐบาล-“ธีรรัตน์” เปิดงาน OTOP ภูมิภาค อยุธยา เดินหน้าหนุนผู้ประกอบการขยายตลาดออนไลน์


วันศุกร์ที่ 2 พฤษภาคม 2568
02/05/2568
พิมพ์
“ธีรรัตน์” เปิดงาน OTOP ภูมิภาค อยุธยา เดินหน้าหนุนผู้ประกอบการขยายตลาดออนไลน์
“ธีรรัตน์” เปิดงาน OTOP ภูมิภาค อยุธยา เดินหน้าหนุนผู้ประกอบการขยายตลาดออนไลน์
เมื่อวันที่ 1 พฤษภาคม 2568 เวลา 15.00 น. นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เป็นประธานในพิธีเปิดงาน “OTOP ภูมิภาค 2568” ณ ลานข้างวัดพระราม จังหวัดพระนครศรีอยุธยา โดยมี นายสยาม ศิริมงคล อธิบดีกรมการพัฒนาชุมชน เป็นผู้กล่าวรายงาน พร้อมด้วยคณะผู้บริหารกรมการพัฒนาชุมชน รองผู้ว่าราชการจังหวัด หัวหน้าส่วนราชการ ภาคเอกชน และประชาชนร่วมงานอย่างคึกคัก
นอกจากนี้ ยังมีผู้แทนจากสำนักงานโครงการสมเด็จพระราชินีเจตซุน เพมา วังชุก แห่งราชอาณาจักรภูฏาน เข้าร่วมศึกษาดูงานในครั้งนี้ด้วย
นางสาวธีรรัตน์ กล่าวว่า โครงการหนึ่งตำบล หนึ่งผลิตภัณฑ์ (OTOP) ถือเป็นกลไกสำคัญที่ช่วยยกระดับเศรษฐกิจฐานราก โดยเริ่มต้นมาตั้งแต่ปี 2544 เพื่อส่งเสริมและเพิ่มมูลค่าผลิตภัณฑ์ท้องถิ่นให้เป็นที่รู้จักในวงกว้าง และภายใต้การนำของรัฐบาลชุดปัจจุบัน โดยนางสาวแพทองธาร ชินวัตร นายกรัฐมนตรี ได้มีนโยบายผลักดันโครงการ OTOP อย่างต่อเนื่อง พร้อมตั้งเป้าหมายให้สินค้าไทยกลายเป็น Soft Power ที่สร้างชื่อเสียงระดับโลก
ในปัจจุบัน การขยายช่องทางตลาดผ่านระบบออนไลน์เป็นอีกหนึ่งยุทธศาสตร์สำคัญที่ช่วยให้ผลิตภัณฑ์ OTOP เข้าถึงผู้บริโภคทั้งในและต่างประเทศมากยิ่งขึ้น ซึ่งกรมการพัฒนาชุมชนได้เร่งสนับสนุนในทุกมิติเพื่อให้ผู้ประกอบการสามารถใช้ประโยชน์จากเทคโนโลยีดิจิทัลได้อย่างเต็มที่
สำหรับงาน “OTOP ภูมิภาค 2568” ณ จังหวัดพระนครศรีอยุธยา ครั้งนี้ ได้รวบรวมสินค้าเด่นจากทั่วประเทศมาให้ประชาชนได้เลือกชม ชิม ช้อป ตั้งแต่วันที่ 1 – 7 พฤษภาคม 2568 ณ ลานข้างวัดพระราม จังหวัดระนครศรีอยุธยา โดยมีเป้าหมายในการสร้างรายได้ กระตุ้นเศรษฐกิจท้องถิ่นอย่างมั่นคงและถาวร
รัฐมนตรีช่วยว่าการกระทรวงมหาดไทย กล่าวว่า "ขอเชิญชวนพี่น้องประชาชนและนักท่องเที่ยวทุกท่าน มาเที่ยวงาน OTOP ภูมิภาค 2568 ณ ลานข้างวัดพระราม จังหวัดพระนครศรีอยุธยา ระหว่างวันที่ 1 ถึง 7 พฤษภาคมนี้ มาร่วมอุดหนุนผลิตภัณฑ์ไทย สนับสนุนผู้ประกอบการท้องถิ่น และช่วยกันขับเคลื่อนเศรษฐกิจฐานรากให้เติบโตอย่างยั่งยืนค่ะ"

ที่มา : https://www.thaigov.go.th/news/contents/details/96022