รัฐบาลไทย-ข่าวทำเนียบรัฐบาล-​“เฉลิมชัย” ลงพื้นที่ หาดทรายแก้ว อช.สิรินาถ จ.ภูเก็ต ติดตามการแก้ไขปัญหาการกัดเซาะชายหาด ชูใช้โครงสร้างอ่อน : ปักรั้วไม้ดักทราย แก้ปัญหาให้ชาวบ้านอย่างยั่งยืน


วันเสาร์ที่ 3 พฤษภาคม 2568
​“เฉลิมชัย” ลงพื้นที่ หาดทรายแก้ว อช.สิรินาถ จ.ภูเก็ต ติดตามการแก้ไขปัญหาการกัดเซาะชายหาด ชูใช้โครงสร้างอ่อน : ปักรั้วไม้ดักทราย แก้ปัญหาให้ชาวบ้านอย่างยั่งยืน
​“เฉลิมชัย” ลงพื้นที่ หาดทรายแก้ว อช.สิรินาถ จ.ภูเก็ต ติดตามการแก้ไขปัญหาการกัดเซาะชายหาด ชูใช้โครงสร้างอ่อน : ปักรั้วไม้ดักทราย แก้ปัญหาให้ชาวบ้านอย่างยั่งยืน
“เฉลิมชัย” ลงพื้นที่ หาดทรายแก้ว อช.สิรินาถ จ.ภูเก็ต ติดตามการแก้ไขปัญหาการกัดเซาะชายหาด ชูใช้โครงสร้างอ่อน : ปักรั้วไม้ดักทราย แก้ปัญหาให้ชาวบ้านอย่างยั่งยืน
วันที่ 2 พฤษภาคม 2568 เวลา 17.00 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) พร้อมด้วย นายอรรถพล เจริญชันษา อธิบดีกรมอุทยานแห่งชาติ สัตว์ป่า และพันธุ์พืช และคณะผู้บริหาร ลงพื้นที่จังหวัดภูเก็ต ตรวจติดตามการแก้ไขปัญหาการกัดเซาะชายหาด บริเวณหาดทรายแก้ว อุทยานแห่งชาติสิรินาถ หลังได้ลงมาตรวจสภาพพื้นที่และรับฟังปัญหาจากประชาชนไว้เมื่อวันที่ 19 ตุลาคม 2567
ดร.เฉลิมชัย กล่าวว่า ได้รับข้อร้องเรียนจากประชาชนในพื้นที่จังหวัดภูเก็ตถึงความเดือดร้อนในการสัญจรผ่านเส้นทางบริเวณหาดทรายแก้วในช่วงมรสุม โดยเฉพาะเมื่อช่วงเดือนกันยายน ปี 2567 พบว่า มีปัญหาการจราจรที่ติดขัดเนื่องจากได้รับผลกระทบจากอิทธิพลของกระแสน้ำที่ไหลเข้า-ออก พัดพาตะกอนทรายออกจากชายฝั่ง ทำให้เกิดการกัดเซาะชายหาดเป็นระยะทางกว่า 7.3 เมตร ต้นสนบริเวณหน้าหาดล้มเป็นจำนวนมาก นอกจากนี้ ในบางช่วงของมรสุมยังมีภาวะคลื่นลมแรงพัดน้ำทะเลเข้ามาบริเวณถนนก่อให้เกิดปัญหาการจราจรติดขัดส่งผลกระทบต่อความเป็นอยู่ของพี่น้องประชาชนในพื้นที่ และหากปล่อยทิ้งไว้จะเกิดการกัดเซาะเพิ่มเติม กลายเป็นพื้นที่วิกฤตปัญหาการกัดเซาะชายฝั่งยิ่งขึ้น ซึ่งจากการรับฟังปัญหาในครั้งนั้น ได้มอบหมายให้กรมอุทยานแห่งชาติ สัตว์ป่า และพันธุ์พืช (อส.) และกรมทรัพยากรทางทะเลและชายฝั่ง (ทช.) ร่วมกันประเมินและกำหนดแนวทางการแก้ไขปัญหา
“จากรูปแบบแนวทางการแก้ไขปัญหาการกัดเซาะชายฝั่งที่กระทรวงฯ ได้ศึกษารูปแบบไว้ พบว่า การใช้โครงสร้างอ่อน โดยการใช้ไม้ปักเป็นแนวรั้วธรรมชาติ เป็นรูปแบบที่มีความเหมาะสม มีประสิทธิภาพในการแก้ไขปัญหาได้ดี โดยไม่ส่งผลกระทบต่อพื้นที่ข้างเคียง ซึ่งในวันนี้ที่ลงมาตรวจเยี่ยม พบว่า ได้ดำเนินการปักแนวไม้เป็นแนวรั้วซิกแซกไปแล้วระยะทางประมาณ 300 เมตร สามารถป้องกันและแก้ไขปัญหาการกัดเซาะชายฝั่งได้เป็นอย่างดี ทำให้เกิดการสะสมของตะกอนทรายบริเวณด้านหน้าแนวไม้ไผ่เฉลี่ย 30-50 เมตร จึงได้มอบหมายให้กรมอุทยานฯ ดำเนินโครงการเพิ่มเติมเพื่อให้สามารถแก้ไขปัญหาได้อย่างสมบูรณ์ยิ่งขึ้น โดยจะดำเนินการปักแนวไม้เพิ่มเติมไปทางด้านซ้ายของชายหาดอีก 1,000 เมตร และปักเพิ่มทางด้านขวาอีก 150 เมตร เพื่อให้การแก้ไขปัญหาความเดือดร้อนของพี่น้องประชาชนในพื้นที่จังหวัดภูเก็ตเกิดประสิทธิภาพอย่างเต็มที่ยิ่งขึ้น สามารถแก้ไขปัญหาให้กับพื้นที่ได้อย่างยั่งยืน“ ดร.เฉลิมชัย กล่าว

ที่มา : https://www.thaigov.go.th/news/contents/details/96036