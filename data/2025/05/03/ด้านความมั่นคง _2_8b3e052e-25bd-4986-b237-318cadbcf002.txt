รัฐบาลไทย-ข่าวทำเนียบรัฐบาล-“อนุทิน” ต้อนรับรัฐมนตรีช่วยว่าการกระทรวงกิจการภายในและการสื่อสารญี่ปุ่น พร้อมแลกเปลี่ยนแนวทางการพัฒนาระบบแจ้งเตือนภัยของไทย


วันศุกร์ที่ 2 พฤษภาคม 2568
02/05/2568
พิมพ์
“อนุทิน” ต้อนรับรัฐมนตรีช่วยว่าการกระทรวงกิจการภายในและการสื่อสารญี่ปุ่น พร้อมแลกเปลี่ยนแนวทางการพัฒนาระบบแจ้งเตือนภัยของไทย
“อนุทิน” ต้อนรับรัฐมนตรีช่วยว่าการกระทรวงกิจการภายในและการสื่อสารญี่ปุ่น พร้อมแลกเปลี่ยนแนวทางการพัฒนาระบบแจ้งเตือนภัยของไทย
วันนี้ (2 พ.ค. 68) เวลา 09.00 น. นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ให้การต้อนรับนายโทกาชิ ฮิโรยูกิ รัฐมนตรีช่วยว่าการกระทรวงกิจการภายในและการสื่อสารญี่ปุ่น ในโอกาสเข้าเยี่ยมคารวะและร่วมหารือแนวทางการพัฒนาระบบแจ้งเตือนภัย การป้องกันและบรรเทาสาธารณภัยและการส่งเสริมการปกครองท้องถิ่น ณ ห้องดำรงราชานุภาพ ชั้น 2 อาคารศาลาว่าการกระทรวงมหาดไทย โดย นายอรรษิษฐ์ สัมพันธรัตน์ ปลัดกระทรวงมหาดไทย ร่วมหารือ
นายอนุทิน กล่าวว่า ประเทศไทยและประเทศญี่ปุ่นมีความสัมพันธ์ใกล้ชิดมายาวนาน ให้การสนับสนุนในมิติต่าง ๆ มาโดยตลอด ซึ่งล่าสุดทางญี่ปุ่นได้จัดทีมมาให้การช่วยเหลือแก่ผู้ประสบเหตุแผ่นดินไหวและตึกถล่มช่วยผ่อนคลายสถานการณ์ให้ดีขึ้น ซึ่งทางการไทยมีความซาบซึ้งในน้ำใจนี้เป็นอย่างมาก
ท้ั้งนี้ กระทรวงมหาดไทย ตระหนักและให้ความสำคัญกับการแจ้งเตือนภัย การป้องกันภัย และการบรรเทาสาธารณภัย โดยขณะนี้เราได้มีการพัฒนาระบบ Cell Broadcast ระบบแจ้งเตือนภัยในสถานการณ์ฉุกเฉิน ซึ่งวันนี้(2 พ.ค. 68) จะเป็นวันแรกที่เริ่มให้บริการประชาชน โดยจะมีการเปิดใช้งานอย่างสมบูรณ์ภายในเดือนกรกฎาคม 68 นี้ และจะขยายวงแจ้งเตือนภัยให้กว้างที่สุด มุ่งเน้นการแจ้งเตือนเมื่อได้รับรายงานข้อมูลจากกรมอุตุนิยมวิทยา มายัง ปภ. ที่เตรียมพร้อมรับมือตลอด 24 ชม. จากนั้นระบบจะได้ส่งแจ้งเตือนไปยังโทรศัพท์ ข้อความ วิทยุกระจายเสียง ผู้ใช้บริการสาธารณะในการเดินทาง ในทุกช่องทางการสื่อสารให้ได้รับรู้ทันที รวมไปถึงจะมีการประสานไปยังทุกองค์กรปกครองส่วนท้องถิ่นให้ได้รับทราบข้อมูล เพื่อพร้อมเข้าดูแลช่วยเหลือพี่น้องประชาชนโดยเร็ว
นายอนุทิน ได้ขอบคุณกระทรวงกิจการภายในและการสื่อสารญี่ปุ่น ที่ได้แลกเปลี่ยนแนวทางการพัฒนาระบบแจ้งเตือนภัย รวมไปถึงการป้องกันและบรรเทาสาธารณภัย ซึ่งทั้งหมดนี้จะเป็นแนวทางที่ดีให้กับกระทรวงมหาดไทยได้พัฒนาระบบการเฝ้าระวังภัยให้ครอบคลุมทุกพื้นที่ อันจะช่วยส่งต่อความปลอดภัยให้แก่พี่น้องประชาชน โดยจากนี้ทาง ปภ. และสถานทูตญี่ปุ่น ประจำประเทศไทย จะได้มีการประสานงานเพื่อส่งต่อข้อมูลที่เป็นประโยชน์ในการพัฒนาระบบเตือนภัย และแนวทางการเข้าช่วยเหลือประชาชนเมื่อมีภัยต่อไปด้วย
ด้าน นายโทกาชิ ฮิโรยูกิ กล่าวว่า รู้สึกเป็นเกียรติที่ได้พบปะกับทางท่านผู้บริหารกระทรวงมหาดไทยวันนี้ และขอแสดงความเสียใจต่อผู้เสียชีวิตจากเหตุการณ์แผ่นดินไหว รวมไปถึงขอส่งกำลังใจให้แก่ผู้ประสบภัยจากใจจริง ประเทศญี่ปุ่นมีความยินดีที่จะให้ความร่วมมือกับประเทศไทยอย่างเต็มที่ในทุกมิติ ทั้งในด้านการป้องกันและบรรเทาสาธารณภัย การส่งเสริมการปกครองท้องถิ่น ตลอดจนในด้านการท่องเที่ยว เพื่อกระชับความสัมพันธ์บ้านพี่เมืองน้องให้แน่นแฟ้นมากยิ่งขึ้น
การหารือในครั้งนี้ นายนฤชา โฆษาศิวิไลซ์ อธิบดีกรมส่งเสริมการปกครองท้องถิ่น นายภาสกร บุญญลักษม์ อธิบดีกรมป้องกันและบรรเทาสาธารณภัย นางอรอุมา วรแสน ผอ.กองการต่างประเทศ สำนักงานปลัดกระทรวงมหาดไทย พร้อมด้วยข้าราชการที่เกี่ยวข้อง เข้าร่วมหารือในครั้งนี้ด้วย

ที่มา : https://www.thaigov.go.th/news/contents/details/96024