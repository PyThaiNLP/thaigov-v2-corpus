รัฐบาลไทย-ข่าวทำเนียบรัฐบาล-รมช.เกษตรฯ จัดเวทีหารือระดมความคิดเห็น เพื่อกำหนดแนวทางการรับมือต่อมาตรการภาษีตอบโต้ของสหรัฐฯ สำหรับภาคอุตสาหกรรมประมง 


วันศุกร์ที่ 2 พฤษภาคม 2568
รมช.เกษตรฯ จัดเวทีหารือระดมความคิดเห็น เพื่อกำหนดแนวทางการรับมือต่อมาตรการภาษีตอบโต้ของสหรัฐฯ สำหรับภาคอุตสาหกรรมประมง
รมช.เกษตรฯ จัดเวทีหารือระดมความคิดเห็น เพื่อกำหนดแนวทางการรับมือต่อมาตรการภาษีตอบโต้ของสหรัฐฯ สำหรับภาคอุตสาหกรรมประมง
นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ เป็นประธานการประชุมระดมความคิดเห็น (Brainstorming) เพื่อกำหนดแนวทางการรับมือต่อมาตรการภาษีตอบโต้ (Reciprocal Tariffs) ของสหรัฐฯ สำหรับภาคอุตสาหกรรมประมง โดยมี นายธนสาร ธรรมสอน ผู้ช่วยเลขานุการรัฐมนตรีว่าการกระทรวงเกษตรและสหกรณ์ นายบัญชา สุขแก้ว อธิบดีกรมประมง นายมานพ หนูสอน นายสุวัฐน์ วงศ์สุวัฒน์ นางฐิติพร หลาวประเสริฐ และนายประเทศ ซอรักษ์ รองอธิบดีกรมประมง ผู้อำนวยการกอง ผู้แทนจากหน่วยงานภาครัฐ ผู้มีส่วนได้ส่วนเสีย สมาคมประมงแห่งประเทศไทย สมาคมประมงพื้นบ้าน สมาคมเอกชนทั้งภาคการผลิต ภาคการแปรรูป และภาคการส่งออกตลอดห่วงโซ่อุปทานของสินค้าประมงจำนวน 16 สมาคม และผู้แทนหอการค้าไทยและสภาหอการค้าแห่งประเทศไทย เข้าร่วม ณ ห้องประชุมพะยูน ชั้น 7 อาคารจุฬาภรณ์ กรมประมง และผ่านระบบการประชุม Zoom Cloud Meetings
ทั้งนี้ ที่ประชุมได้รับทราบสถานการณ์ทางการค้าโลกและการวิเคราะห์ผลกระทบต่อภาคการประมงของไทยจากการประกาศใช้มาตรการภาษีตอบโต้ (Reciprocal Tariffs) ของสหรัฐฯกับประเทศต่าง ๆ  การคาดการณ์ผลกระทบจากการออกคำสั่งของประธานาธิบดีสหรัฐฯ Executive Order เรื่อง การฟื้นฟูความสามารถในการแข่งขันของอุตสาหกรรมอาหารทะเลของสหรัฐฯ (Restoring Americn Seafood Competitiveness) โดยที่ประชุมได้ร่วมกันกำหนดแนวทางการรับมือต่อมาตรการของสหรัฐฯ ดังกล่าว เช่น การป้องกันการสวมสิทธิ์สินค้าประมง การปรับโครงสร้างการผลิต การหาตลาดใหม่ ๆ มาตรการกลั่นกรองสินค้าประมงนำเข้าที่ต้องมีมาตรฐานเท่าเทียมกับสินค้าประมงไทย เพื่อมิให้การนำเข้าส่งผลกระทบต่อราคาผลผลิตภายในประเทศ เป็นต้น โดยที่ประชุมเห็นพ้องต้องกันว่าต้องร่วมมือกันทุกภาคส่วน ทั้งต้นน้ำ กลางน้ำ ปลายน้ำ โดยมีเป้าหมายเพื่อลดผลกระทบที่อาจเกิดขึ้นกับภาคอุตสาหกรรมประมงของไทยและให้ไทยยังคงรักษาความสามารถในการแข่งขันได้ในตลาดสหรัฐฯ และตลาดโลก

ที่มา : https://www.thaigov.go.th/news/contents/details/96023