รัฐบาลไทย-ข่าวทำเนียบรัฐบาล-ใกล้เปิดเทอม…รัฐบาลเร่งช่วยลูกหนี้ กยศ. ขยายเวลาตัดยอด ปรับโครงสร้างหนี้ถึง 24 พ.ค. นี้ แนะผู้กู้เข้าระบบลงทะเบียน เพื่อไม่พลาดสิทธิตามกฎหมายใหม่


วันอาทิตย์ที่ 18 พฤษภาคม 2568
18/05/2568
พิมพ์
ใกล้เปิดเทอม…รัฐบาลเร่งช่วยลูกหนี้ กยศ. ขยายเวลาตัดยอด ปรับโครงสร้างหนี้ถึง 24 พ.ค. นี้ แนะผู้กู้เข้าระบบลงทะเบียน เพื่อไม่พลาดสิทธิตามกฎหมายใหม่
ใกล้เปิดเทอม…รัฐบาลเร่งช่วยลูกหนี้ กยศ. ขยายเวลาตัดยอด ปรับโครงสร้างหนี้ถึง 24 พ.ค. นี้ แนะผู้กู้เข้าระบบลงทะเบียน เพื่อไม่พลาดสิทธิตามกฎหมายใหม่
วันนี้ (18 พฤษภาคม 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยถึง ความคืบหน้าในการดำเนินการปรับโครงสร้างหนี้ใหม่ตาม พระราชบัญญัติกองทุนเงินให้กู้ยืมเพื่อการศึกษา (ฉบับที่ 2) พ.ศ. 2566  ซึ่งมีเป้าหมายเพื่อลดภาระของผู้กู้ และเปิดโอกาสให้สามารถชำระหนี้ได้อย่างเหมาะสม
โดยมาตรการใหม่นี้ถูกออกแบบให้เป็นผลดีต่อผู้กู้ยืมทุกคน ทั้งในเรื่องของอัตราดอกเบี้ย ค่าปรับ และเงื่อนไขการผ่อนชำระ  ซึ่งพบว่ายังมีผู้กู้จำนวนมากที่ยังไม่เข้ามาลงทะเบียนหรือดำเนินการปรับโครงสร้างหนี้ตามสิทธิที่ได้รับ ส่งผลให้บางรายอาจต้องรับภาระทางการเงินเพิ่มขึ้น หากไม่ได้เข้าระบบตามเวลาที่กำหนด
กยศ. ได้ประกาศขยายระยะเวลาในการตัดยอดประจำเดือนพฤษภาคม 2568 จากเดิมวันที่ 17 เป็น 24 พฤษภาคม 2568 เพื่อเปิดโอกาสให้ผู้กู้ที่ยังไม่ลงทะเบียน ได้เข้าระบบลงทะเบียนเพื่อขอคืนเงิน และปรับยอดหนี้ก่อนต้องจ่ายเงินเพิ่ม ซึ่งจะช่วยลดความเสี่ยงในการถูกเรียกเก็บเงินเพิ่มหรือเกิดค่าปรับในอนาคต
“รัฐบาลขอความร่วมมือจากผู้กู้ กยศ. ทุกคน ให้เร่งดำเนินการภายในระยะเวลาที่ขยายออกไป จนถึงวันที่ 24 พฤษภาคม 2568 นี้ เพื่อให้ได้รับสิทธิประโยชน์จากมาตรการปรับโครงสร้างหนี้ใหม่ และลดภาระทางการเงินของตนเองในระยะยาว หากผู้กู้ยืมไม่ชำระเงินคืนตามกำหนดจะทำให้เกิดภาระดอกเบี้ยที่เพิ่มขึ้นและเกิดเบี้ยปรับจากการผิดนัดชำระหนี้ รวมถึงอาจถูกฟ้องร้องบังคับคดีตามกฎหมายอีกด้วย   ” นายอนุกูล กล่าว

ที่มา : https://www.thaigov.go.th/news/contents/details/96481