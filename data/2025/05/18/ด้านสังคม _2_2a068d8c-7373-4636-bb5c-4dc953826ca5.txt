รัฐบาลไทย-ข่าวทำเนียบรัฐบาล-“สมศักดิ์” เผย "คนกรุง" เสี่ยง/ป่วยโรคไม่ติดต่อเรื้อรังสูงกว่าภาพรวมประเทศ รุกติวเข้ม อสส. ส่งต่อความรู้นับคาร์บ ปรับเปลี่ยนพฤติกรรม ลด NCDs


วันอาทิตย์ที่ 18 พฤษภาคม 2568
18/05/2568
พิมพ์
“สมศักดิ์” เผย "คนกรุง" เสี่ยง/ป่วยโรคไม่ติดต่อเรื้อรังสูงกว่าภาพรวมประเทศ รุกติวเข้ม อสส. ส่งต่อความรู้นับคาร์บ ปรับเปลี่ยนพฤติกรรม ลด NCDs
รัฐมนตรีว่าการกระทรวงสาธารณสุข เผย ชาวกรุงเทพมหานคร มีภาวะอ้วนลงพุง 56.1% ป่วยเบาหวาน 12.5% สูงกว่าภาพรวมของประเทศ เดินหน้านโยบาย “คนไทย ห่างไกลโรค NCDs”  ให้อาสาสมัครสาธารณสุขกรุงเทพมหานคร (อสส.)
รัฐมนตรีว่าการกระทรวงสาธารณสุข เผย ชาวกรุงเทพมหานคร มีภาวะอ้วนลงพุง 56.1% ป่วยเบาหวาน 12.5% สูงกว่าภาพรวมของประเทศ เดินหน้านโยบาย “คนไทย ห่างไกลโรค NCDs”  ให้อาสาสมัครสาธารณสุขกรุงเทพมหานคร (อสส.) เรียนรู้การนับคาร์บ ปรับเปลี่ยนพฤติกรรมสุขภาพ ช่วยลดเสี่ยง ลดโรค NCDs ให้คนกรุง
วันนี้ (18 พฤษภาคม 2568) ที่ โรงแรมกราฟ กทม. นายสมศักดิ์ เทพสุทิน รัฐมนตรีว่าการกระทรวงสาธารณสุข เปิดงาน “คนไทย ห่างไกล NCDs ภายใต้วิถีเขตเมือง” โดยมี นพ.มณเฑียร คณาสวัสดิ์ รองปลัดกระทรวงสาธารณสุข นพ.ภานุวัฒน์ ปานเกตุ อธิบดีกรมสนับสนุนบริการสุขภาพ  ศาสตราจารย์เกียรติคุณ พญ.วรรณี นิธิยานันท์ นายกสมาคมโรคเบาหวานแห่งประเทศไทย รองศาสตราจารย์ นพ.เพชร รอดอารีย์ นายกสมาคมเครือข่ายโรคไม่ติดต่อไทย นพ.เอนก มุ่งอ้อมกลาง รองอธิบดีกรมควบคุมโรค ผู้บริหารกระทรวงสาธารณสุข ผู้บริหารกรุงเทพมหานครและหน่วยงานที่เกี่ยวข้อง บุคลากรสาธารณสุข และอาสาสมัครสาธารณสุขกรุงเทพมหานคร (อสส.) เข้าร่วม 400 คน
นายสมศักดิ์กล่าวว่า กระทรวงสาธารณสุขได้ผลักดันให้การแก้ไขปัญหาโรคไม่ติดต่อเรื้อรัง หรือ NCDs เช่น เบาหวาน ความดันโลหิตสูง หัวใจและหลอดเลือด และมะเร็ง ให้เป็นวาระชาติ เพราะนอกจากจะเป็นภาระต่อระบบสาธารณสุข ยังส่งผลกระทบต่อคุณภาพชีวิตของประชาชน และการพัฒนาเศรษฐกิจและสังคมของประเทศ ทำให้เกิดความสูญเสียทางเศรษฐกิจสูงถึง 1.6 ล้านล้านบาทต่อปี ซึ่งประชาชนที่อาศัยอยู่ในเขตเมือง มีวิถีชีวิตที่เร่งรีบ มีความเครียดสูง มีความสัมพันธ์กับคนรอบข้างต่ำ จะมีความเสี่ยงเป็นโรค NCDs สูงกว่าชาวชนบท โดยพื้นที่กรุงเทพมหานคร พบกลุ่มเสี่ยงป่วย คือ มีภาวะอ้วนลงพุง 56.1% สูงกว่าภาพรวมประเทศที่ 39.4% และป่วยโรคเบาหวาน 12.5% สูงกว่าภาพรวมประเทศที่ 9.5% จึงมีการส่งเสริมองค์ความรู้ให้แก่ อสส. เพื่อให้เป็นแกนนำในการดูแลสุขภาพของชาวกรุงเทพมหานคร กระตุ้นให้เกิดความตระหนักและปรับเปลี่ยนพฤติกรรมสุขภาพให้เหมาะสม
สำหรับกิจกรรมภายในงาน ประกอบด้วย การบรรยายพิเศษ “รมว.สธ. พา อสส.นับคาร์บ ลดโรค NCDs” , “การจัดการ NCDs ภายใต้วิถีเขตเมือง” และบูธนิทรรศการความรู้ อาทิ รูปแบบการป้องกันควบคุมโรคเขตเมืองในหมู่บ้านจัดสรรและชุมชนอาคารสูง, รูปแบบการป้องกันควบคุมโรคโดยอาสาสมัครควบคุมโรค/อาสาสมัครแรงงานต่างด้าว, เบาหวานระยะสงบ, การลดการบริโภคโซเดียม, ดุสิตโมเดล เมนูอาหารโลคาร์บ และบริการวัคซีนไข้หวัดใหญ่
************************************* 18 พฤษภาคม 2568

ที่มา : https://www.thaigov.go.th/news/contents/details/96490