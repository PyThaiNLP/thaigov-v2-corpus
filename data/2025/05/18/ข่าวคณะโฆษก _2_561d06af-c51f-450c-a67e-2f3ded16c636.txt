รัฐบาลไทย-ข่าวทำเนียบรัฐบาล-พรุ่งนี้ ! นายกฯ เปิดทำเนียบ ต้อนรับ ปธน. อินโดนีเซีย ครั้งแรกในรอบ 20 ปี ประชุมหารือระดับ  Leaders’ Consultation เป็นครั้งแรก  


วันอาทิตย์ที่ 18 พฤษภาคม 2568
18/05/2568
พิมพ์
พรุ่งนี้ ! นายกฯ เปิดทำเนียบ ต้อนรับ ปธน. อินโดนีเซีย ครั้งแรกในรอบ 20 ปี ประชุมหารือระดับ  Leaders’ Consultation เป็นครั้งแรก
พร้อมยกระดับความสัมพันธ์ทวิภาคีไทย-อินโดนีเซีย เป็นหุ้นส่วนยุทธศาสตร์ (Strategic Partnership)
วันนี้ (วันอาทิตย์ที่ 18 พฤษภาคม 2568) นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า พรุ่งนี้ (วันจันทร์ที่ 19 พฤษภาคม 2568) นางสาวแพทองธาร ชินวัตร นายกรัฐมนตรี จะให้การต้อนรับนายปราโบโว ซูบียันโต (H.E. Mr. Prabowo Subianto) ประธานาธิบดีแห่งสาธารณรัฐอินโดนีเซีย ในการเยือนประเทศไทยอย่างเป็นทางการในฐานะแขกของรัฐบาล (Official Visit) ในรอบ 20 ปี ในโอกาสครบรอบ 75 ปี การสถาปนาความสัมพันธ์ทางการทูตไทย - อินโดนีเซีย
สำหรับ กำหนดการพิธีต้อนรับอย่างเป็นทางการ ณ ทำเนียบรัฐบาล มีดังนี้
เวลา 10.05 น. นายกรัฐมนตรีและประธานาธิบดีอินโดนีเซีย จะร่วมตรวจแถวกองทหารเกียรติยศหน้าตึกไทยคู่ฟ้า หลังจากนั้น เวลา 10.20 น. ผู้นำทั้งสองจะร่วมหารือข้อราชการเต็มคณะ ภายใต้กลไก Leaders’ Consultation ครั้งแรก ณ ตึกภักดีบดินทร์ และในเวลา 11.15 น. ผู้นำทั้งสองจะร่วมเป็นสักขีพยานในพิธีลงนามความตกลงและแลกเปลี่ยนบันทึกความเข้าใจระหว่างหน่วยงานต่าง ๆ ของไทยกับอินโดนีเซีย พร้อมทั้งมีการแถลงข่าวร่วม ในเวลา 11.25 น. ณ ตึกสันติไมตรี (หลังใน) หลังจากนั้น นายกรัฐมนตรีจะเป็นเจ้าภาพเลี้ยงอาหารกลางวันเพื่อเป็นเกียรติแก่ประธานาธิบดีอินโดนีเซีย
“ทั้งนี้ ผู้นำทั้งสอง จะมีการหารือครอบคลุมทั้งความมั่นคง-การปราบปรามอาชญากรรมข้ามชาติ  ด้านเศรษฐกิจ การจัดตั้ง Halal Task Force เพื่อประสานมาตรฐานอาหารฮาลาลระหว่างสองประเทศ   การผลักดันการเปิดตลาดสินค้าเกษตร -ประมง รวมถึงการท่องเที่ยว และความร่วมมือในระดับภูมิภาค โดยเฉพาะการผลักดันการรวมตัวทางเศรษฐกิจของอาเซียนท่ามกลางความท้าทายของเศรษฐกิจโลก” นายจิรายุ กล่าว

ที่มา : https://www.thaigov.go.th/news/contents/details/96480