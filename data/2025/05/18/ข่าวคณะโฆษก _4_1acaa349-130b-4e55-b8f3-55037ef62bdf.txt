รัฐบาลไทย-ข่าวทำเนียบรัฐบาล-รัฐบาลเดินหน้า สนับสนุนหน้าฝนก็เที่ยวได้..จุดพลุ 12 แคมเปญท่องเที่ยวฤดูฝน ตั้งเป้าปีนี้รายได้ 1.17 ล้านล้านบาท  เชิญชวนท่องเที่ยวไทยได้ตลอดปีไม่มีโลว์ซีซั่น


วันอาทิตย์ที่ 18 พฤษภาคม 2568
18/05/2568
พิมพ์
รัฐบาลเดินหน้า สนับสนุนหน้าฝนก็เที่ยวได้..จุดพลุ 12 แคมเปญท่องเที่ยวฤดูฝน ตั้งเป้าปีนี้รายได้ 1.17 ล้านล้านบาท  เชิญชวนท่องเที่ยวไทยได้ตลอดปีไม่มีโลว์ซีซั่น
รัฐบาลเดินหน้า สนับสนุนหน้าฝนก็เที่ยวได้..จุดพลุ 12 แคมเปญท่องเที่ยวฤดูฝน ตั้งเป้าปีนี้รายได้ 1.17 ล้านล้านบาท  เชิญชวนท่องเที่ยวไทยได้ตลอดปีไม่มีโลว์ซีซั่น
วันนี้ ( 18 พฤษภาคม 2568 ) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า  การท่องเที่ยวแห่งประเทศไทย (ททท.) จัดโครงการ “เมืองน่าเที่ยว Year of Celebration” เพื่อส่งเสริมการเดินทางท่องเที่ยว 55 จังหวัดทั่วประเทศ โครงการเมืองน่าเที่ยว Year of Celebration ซึ่งจัดขึ้นเพื่อร่วมเฉลิมฉลอง Amazing Thailand Grand Tourism & Sports Year 2025 เพื่อขับเคลื่อนเศรษฐกิจการท่องเที่ยวของประเทศไทยในช่วง Green Season
โครงการดังกล่าว จัดขึ้นระหว่างเดือนมิถุนายน - กันยายน 2568 โดยบูรณาการร่วมกันระหว่างภาครัฐ ภาคเอกชน และพันธมิตรทุกภาคส่วน ส่งเสริมการเดินทางท่องเที่ยวภายในประเทศ ผลักดันเมืองน่าเที่ยวให้เป็นจุดหมายปลายทางใหม่  เพื่อกระตุ้นตลาดในช่วง Green Season ด้วย 12 แคมเปญการตลาดที่ตอบโจทย์ความสนใจของนักเดินทางชาวไทยกลุ่ม Sub-Culture ที่มีวัฒนธรรมไลฟ์สไตล์ท่องเที่ยวใหม่ ๆ เพื่อสร้างประสบการณ์การเดินทางที่ดี  โดยตั้งเป้าหมายว่า การท่องเที่ยวปี 2568 จะสามารถสร้างรายได้ 1.17 ล้านล้านบาท และคาดว่าจะ มีการเดินทางท่องเที่ยวภายในประเทศไทย จำนวนมากกว่า 205 ล้านคน
ทั้งนี้ พันธมิตรของโครงการดังกล่าว ได้มอบส่วนลด สิทธิพิเศษ และของรางวัลมากมาย อาทิ สายการบินเวียตเจ็ทมอบส่วนลดบัตรโดยสาร 15%, สายการบินไทยไลอ้อนแอร์ มอบส่วนลดบัตรโดยสารสูงสุด 25% สายการบินนกแอร์ มอบส่วนลดบัตรโดยสาร สายการบินไทย Royal Orchid Holiday มอบโบนัสไมล์สะสมการบินไทย แพลตฟอร์ม OTA Gother และแพลตฟอร์มพาทัวร์มอบส่วนลดพิเศษเมื่อจองที่พัก และอื่น ๆ อีกมากมาย  ผู้สนใจสามารถติดตามรายละเอียด และส่วนลดพิเศษได้ที่ www.เมืองน่าเที่ยว2568.com
“การท่องเที่ยวเป็นเครื่องมือเศรษฐกิจที่สำคัญของประเทศไทย รัฐบาลมุ่งมั่นกระตุ้นเศรษฐกิจในทุกมิติ ทุกช่วงเวลา ด้วยการจัดแคมเปญท่องเที่ยวอย่างไร้รอยต่อการท่องเที่ยวไทยไม่จำกัดแค่ฤดูร้อนหรือฤดูหนาว เพราะ “หน้าฝน” เป็นโอกาสดีในการพักผ่อน เติมพลังใจ และช่วยสนับสนุนเศรษฐกิจท้องถิ่นไปพร้อมกัน  ขอเชิญชวนพี่น้องประชาชนร่วมกันเที่ยวไทยให้สนุก สร้างความสุข พร้อมผลักดันเศรษฐกิจไทยให้เติบโตอย่างมั่นคงและยั่งยืน“ นางสาวศศิกานต์ กล่าวทิ้งท้าย

ที่มา : https://www.thaigov.go.th/news/contents/details/96482