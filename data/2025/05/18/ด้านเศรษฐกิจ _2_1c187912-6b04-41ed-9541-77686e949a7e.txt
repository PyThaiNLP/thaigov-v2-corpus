รัฐบาลไทย-ข่าวทำเนียบรัฐบาล-​ปลัดฯ ณัฐพล ส่งสัญญาณหนุนการต่อยอดยานยนต์ไทย เพื่อมุ่งสู่อุตสาหกรรมขนส่งทางราง 


วันอาทิตย์ที่ 18 พฤษภาคม 2568
18/05/2568
พิมพ์
​ปลัดฯ ณัฐพล ส่งสัญญาณหนุนการต่อยอดยานยนต์ไทย เพื่อมุ่งสู่อุตสาหกรรมขนส่งทางราง
​ปลัดฯ ณัฐพล ส่งสัญญาณหนุนการต่อยอดยานยนต์ไทย เพื่อมุ่งสู่อุตสาหกรรมขนส่งทางราง
วันที่ 16 พฤษภาคม 2568 ดร.ณัฐพล รังสิตพล ปลัดกระทรวงอุตสาหกรรม เป็นประธานเปิดงานและกล่าวปาฐกถาพิเศษ  “อุตสาหกรรมระบบรางกับการพัฒนาเศรษฐกิจประเทศไทย” ในงาน “Automotive to Locomotive” ขับเคลื่อนยานยนต์สู่ระบบรางไร้ขีดจำกัด จัดโดยสถาบันยานยนต์ ร่วมกับสถาบันวิจัยและพัฒนาเทคโนโลยีระบบราง (องค์การมหาชน) โดยมี นายเกรียงศักดิ์ วงศ์พร้อมรัตน์ ผู้อำนวยการสถาบันยานยนต์ กล่าวรายงาน นายดุสิต อนันตรักษ์ รองอธิบดีกรมส่งเสริมอุตสาหกรรม และนายภัทรพล ลิ้มภักดี รองผู้อำนวยการสำนักงานเศรษฐกิจอุตสาหกรรม ร่วมเป็นวิทยากรภายในงาน ณ ศูนย์นิทรรศการและการประชุมไบเทค บางนา
ปลัดฯ กล่าวว่า กระทรวงอุตสาหกรรมพร้อมบูรณาการการทำงานร่วมกับกระทรวงคมนาคม เพื่อยกระดับระบบคมนาคมขนส่งของประเทศไทย ทั้งการขนส่งทางถนน ทางราง ทางน้ำ และทางอากาศ โดยในส่วนของระบบคมนาคมขนส่งทางรางนั้น ได้ตั้งเป้าหมายร่วมกัน เพื่อผลักดันให้ประเทศไทยสามารถออกแบบและผลิตรถไฟด้วยตนเองได้ ด้วยการใช้เทคโนโลยีที่ทันสมัย และมีมาตรฐาน เพื่อให้เป็นที่ยอมรับจากประเทศต่าง ๆ
ปลัดฯ กล่าวเพิ่มเติมว่า “อุตสาหกรรมยานยนต์ดีขนาดนี้ อุตสาหกรรมระบบรางจะดีขนาดไหน” วันนี้จะเป็นก้าวสำคัญและหวังเป็นอย่างยิ่งว่าผู้ประกอบการในอุตสาหกรรมยานยนต์และอุตสาหกรรมระบบราง จะพร้อมลุกขึ้นมาออกแบบพัฒนาระบบรางให้มีเทคโนโลยีที่ทันสมัยจากโครงสร้างพื้นฐานและโครงข่ายของอุตสาหกรรมยานยนต์และชิ้นส่วนที่เข้มแข็งที่สุดในภูมิภาคอาเซียน ซึ่งมีความพร้อมทั้งมาตรฐานการผลิตและการบริการ มีแรงงานที่มีทักษะฝีมือ และสอดรับกับนโยบาย Soft Power ของรัฐบาล นอกจากนี้ ยังขอฝากเรื่องความคิดสร้างสรรค์ (Creativity) ในการออกแบบ และความปลอดภัยสำหรับอุตสาหกรรมระบบราง เพื่อสร้างสรรค์ประสบการณ์การเดินทางที่ทรงคุณค่า และสะท้อนถึงอัตลักษณ์ของชาติ ที่มิได้จำกัดอยู่เพียงแค่ฟังก์ชันการใช้งาน และขอเป็นกำลังใจในการขยายความสำเร็จจากอุตสาหกรรมยานยนต์ไปสู่อุตสาหกรรมระบบราง เพื่อเป็นกลไกหนึ่งในการขับเคลื่อนเศรษฐกิจของประเทศต่อไป

ที่มา : https://www.thaigov.go.th/news/contents/details/96485