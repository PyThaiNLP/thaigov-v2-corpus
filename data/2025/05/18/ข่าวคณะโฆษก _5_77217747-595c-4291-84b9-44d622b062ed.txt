รัฐบาลไทย-ข่าวทำเนียบรัฐบาล-ชาวนาขอบคุณนายก ฯ  สั่งปลดล็อคส่งออกข้าวไทย ที่ไม่จำเป็นต้องเป็นเฉพาะรายใหญ่อีกต่อไป   ด้วยการปรับศักยภาพให้ชาวนา  “คนตัวเล็ก”  สามารถส่งออกด้วยตนเองได้ 


วันอาทิตย์ที่ 18 พฤษภาคม 2568
18/05/2568
พิมพ์
ชาวนาขอบคุณนายก ฯ  สั่งปลดล็อคส่งออกข้าวไทย ที่ไม่จำเป็นต้องเป็นเฉพาะรายใหญ่อีกต่อไป   ด้วยการปรับศักยภาพให้ชาวนา  “คนตัวเล็ก”  สามารถส่งออกด้วยตนเองได้
ทั้งลดขนาดสต๊อกลดค่าธรรมเนียม  เพิ่มช่องทางส่งออกข้าวเองได้โดยตรงได้ทั่วโลกตามนโยบาย  “โอกาสไทยทำได้จริง”  เพื่อชาวนาไทย
วันนี้ (18 พฤษภาคม 2568) นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า ตามที่นางสาวแพทองธาร ชินวัตร นายกรัฐมนตรี ได้แถลงผลการดำเนินงานของรัฐบาลเมื่อคราวครบรอบ 3 เดือน ภายใต้แคมเปญ “2568 โอกาสไทย ทำได้จริง 2025 Empowering Thais: A Real Possibility จากผลงานที่เป็นรูปธรรม สู่อนาคตที่ทำได้จริง” โดยเฉพาะประเด็นเร่งปลดล็อคทุนผูกขาด ซึ่งนายกรัฐมนตรี ได้เน้นย้ำว่า  “การผูกขาดทุกชนิด เป็นการเพิ่มต้นทุนให้ประชาชน ทำให้พี่น้องประชาชนยากจนลง รัฐบาลจะเร่งดำเนินการปลดล็อคการผูกขาด โดยเฉพาะเรื่องข้าว และตั้งเป้าหมายให้เกษตรกรทุกคนและผู้ค้าข้าว SMEs สามารถส่งออกข้าวไปทั่วโลกได้เอง”
ทั้งนี้ ล่าสุดมติ ครม. เมื่อวันที่ 14 พ.ค. 2568 ได้อนุมัติหลักการร่างกฎกระทรวงกำหนดค่าธรรมเนียมการประกอบการค้าข้าว (ฉบับที่ ..) พ.ศ. .... สาระสำคัญคือ เป็นการปรับปรุงอัตราค่าธรรมเนียมหนังสืออนุญาตประกอบการค้าข้าว โดยปรับลดอัตราค่าธรรมเนียมหนังสืออนุญาตให้ประกอบการค้าข้าวประเภทค้าข้าวส่งไปจำหน่ายต่างประเทศ ประกอบด้วย
1 .ผู้ส่งออกทั่วไป (เดิมฉบับละ 50,000  บาท และไม่ได้กำหนดทุนจดทะเบียน) แบ่งเป็น 3 ประเภท ดังนี้ ประเภททุนจดทะเบียน  5-10 ล้านบาท ค่าธรรมเนียม ฉบับละ 10,000 บาท ประเภททุนจดทะเบียนมากกว่า 10-20 ล้านบาท ค่าธรรมเนียม ฉบับละ 30,000 บาท และประเภททุนจดทะเบียนมากกว่า 20 ล้านบาท ฉบับละ 50,000 บาท
2.  ผู้ส่งออกข้าวสารบรรจุกล่องหรือหีบห่อ ฉบับละ 10,000 บาท (เดิมฉบับละ 20,000 บาท)
นอกจากนี้ ยังได้ยกเว้นค่าธรรมเนียมหนังสืออนุญาตและค่าธรรมเนียมการต่ออายุหนังสืออนุญาตให้ประกอบการค้าข้าว ประเภทค้าข้าวส่งไปจำหน่ายต่างประเทศที่เป็นผู้ส่งออกทั่วไปหรือผู้ส่งออกข้าวสารบรรจุกล่องหรือหีบห่อ ที่เป็นเกษตรกร กลุ่มเกษตรกร หรือสหกรณ์ ซึ่งได้จดทะเบียนรับรองไว้กับหน่วยงานราชการด้วย
“  ทั้งนี้ การปลดล็อคดังกล่าวจะสามารถทำให้เกษตรกรชาวนาไทยไม่จำเป็นต้องรายใหญ่ที่จะทำการส่งข้าวไปขายในต่างประเทศซึ่งถือว่าเป็นการปลดล็อคการค้าขายในโลกเสรีในปัจจุบันได้เป็นอย่างดี โดยรัฐบาลภายใต้การนำของนางสาวแพทองธาร ชินวัตร นายกรัฐมนตรี ให้ความสำคัญต่อการยกระดับคุณภาพชีวิตเกษตรกรชาวนาไทย  มุ่งให้มีคุณภาพชีวิตที่มั่นคงยั่งยืน ทั้งนี้ การปรับปรุงกฎหมายดังกล่าว ถือเป็นการปฏิรูปวงการส่งออกข้าวไทย สามารถแก้ไขปัญหาทุนข้าวผูกขาด ซึ่งจะส่งผลให้เกษตรกร และผู้ประกอบการวิสาหกิจขนาดกลางและขนาดย่อม (SMEs) สามารถแข่งขันในการส่งออกข้าวไปตลาดข้าวโลกได้ สอดคล้องกับสภาวะเศรษฐกิจและสถานการณ์ปัจจุบัน ทำให้เกษตรกรผู้ปลูกข้าว ขอบคุณรัฐบาลที่เร่งแก้ไขปัญหานี้ซึ่งจะทำให้การค้าขาย ด้านอุตสาหกรรมค้าข้าวในทุก ขนาดการผลิต จะเป็นประโยชน์ต่อชาวไร่ชาวนาอย่างแน่นอน” นายจิรายุกล่าว

ที่มา : https://www.thaigov.go.th/news/contents/details/96483