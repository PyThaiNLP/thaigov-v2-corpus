รัฐบาลไทย-ข่าวทำเนียบรัฐบาล-รัฐมนตรีฯ เอกนัฏ เปิดโรงงาน “ฉางอาน” ผลิตรถยนต์ไฟฟ้านอกประเทศจีนแห่งแรกในไทย ลงทุนกว่า 10,000 ล้านบาท


วันอาทิตย์ที่ 18 พฤษภาคม 2568
18/05/2568
พิมพ์
รัฐมนตรีฯ เอกนัฏ เปิดโรงงาน “ฉางอาน” ผลิตรถยนต์ไฟฟ้านอกประเทศจีนแห่งแรกในไทย ลงทุนกว่า 10,000 ล้านบาท
รัฐมนตรีฯ เอกนัฏ เปิดโรงงาน “ฉางอาน” ผลิตรถยนต์ไฟฟ้านอกประเทศจีนแห่งแรกในไทย ลงทุนกว่า 10,000 ล้านบาท
วันที่ 16 พฤษภาคม 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เป็นประธานเปิดโรงงานผลิตรถยนต์ไฟฟ้า ฉางอาน ออโต้ เซ้าท์อีส เอเชีย พร้อมด้วย นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม นายเจียง เว่ย อัครราชทูตฝ่ายเศรษฐกิจและพาณิชย์ สถานเอกอัครราชทูตจีนประจำประเทศไทย, นายนฤตม์ เทอดสถีรศักดิ์ เลขาธิการคณะกรรมการส่งเสริมการลงทุน (BOI) และ นายไตรภพ วงศ์ไตรรัตน์ ผู้ว่าราชการจังหวัดระยอง เข้าร่วมเป็นเกียรติ โดยมี นายจู หัวหรง ประธาน บริษัท ฉางอาน ออโต้โมบิล นายหวัง ฮุย รองประธาน บริษัท ฉางอาน ออโต้โมบิล นายเติ้ง เฉิงหาว รองประธาน บริษัท ฉางอาน ออโต้โมบิล และประธานเจ้าหน้าที่บริหาร DEEPAL และนายเซิน ซิงหัว กรรมการผู้จัดการ บริษัท ฉางอาน ออโต้ เซาท์อีส เอเชีย จำกัด และกรรมการผู้จัดการ บริษัท ฉางอาน ออโต้ เซลส์ (ประเทศไทย) จำกัด ให้การต้อนรับ ณ โรงงานของบริษัท ฉางอาน ออโต้ เซ้าท์อีส เอเชีย จำกัด
นิคมอุตสาหกรรมดับบลิวเอชเอ อีสเทิร์น ซีบอร์ด 4 จังหวัดระยอง
รัฐมนตรีฯ เอกนัฏ กล่าวว่า รู้สึกเป็นเกียรติและยินดีอย่างยิ่งที่ได้เป็นส่วนหนึ่งของก้าวสำคัญในการเดินทางสู่อนาคต การเปลี่ยนผ่านสู่ยานยนต์ไฟฟ้าได้เป็นกระแสนิยมอย่างรวดเร็ว อุตสาหกรรมยานยนต์ไทยได้มีการพัฒนาอย่างต่อเนื่องเป็นเวลากว่า 50 ปีโดยอุตสาหกรรมนี้มีสัดส่วนประมาณ 10% ของ GDP ในประเทศ ปัจจุบันประเทศไทยกำลังก้าวเป็นผู้นำด้านยานยนต์ด้วยความร่วมมืออย่างแข็งแกร่งทั้งจากหน่วยงานภาครัฐและภาคเอกชน ให้เดินหน้าสู่ยุคใหม่ของพลังงานสะอาด และใช้เทคโนโลยีขั้นสูง
ขอขอบคุณ บริษัท ฉางอาน ออโต้ ผู้ผลิตรถยนต์สัญชาติจีน ที่ตัดสินใจเลือกประเทศไทยและลงทุนกว่า 8,800 ล้านบาท ในการตั้งโรงงานแห่งแรกในต่างประเทศ การตัดสินใจเชิงยุทธศาสตร์นี้ ไม่เพียงแต่สะท้อนความเชื่อมั่นในศักยภาพของประเทศไทย แต่ยังเป็นการกระชับความสัมพันธ์อันดีระหว่างเราทั้งสองประเทศอีกด้วย นอกจากนี้ เพื่อให้อุตสาหกรรมยานยนต์ของไทย ก้าวสู่อนาคตในการพัฒนาพลังงานไฟฟ้าให้กลายเป็นบรรทัดฐานในระดับโลก ไม่ใช่เป็นเพียงแค่ยานยนต์ทางเลือกอีกต่อไป รัฐบาลไทยพร้อมให้การสนับสนุนผู้ประกอบการต่าง ๆ เพื่อส่งเสริมการเปลี่ยนแปลงของตลาดยานยนต์ไฟฟ้าในประเทศไทย ให้พัฒนานวัตกรรมในทุกมิติ และพร้อมสำหรับการส่งออกสู่ตลาดโลก
สำหรับโรงงานแห่งนี้ได้รับการออกแบบให้เป็นมิตรกับสิ่งแวดล้อม ใช้อุปกรณ์ที่มีประสิทธิภาพสูงและกระบวนการทำงานที่ทันสมัยและปล่อยคาร์บอนต่ำ โดย ฉางอาน มีแผนที่จะติดตั้งระบบพลังงานแสงอาทิตย์ขนาด 14 เมกะวัตต์ ซึ่งจะสามารถจ่ายกระแสไฟฟ้าได้ถึง 45% ของพลังงานไฟฟ้าทั้งหมดที่ใช้ในโรงงาน ช่วยลดการปล่อยก๊าซคาร์บอนไดออกไซด์อย่างมีประสิทธิภาพ เสริมด้วยส่วนประกอบที่ส่งเสริมความยั่งยืนอีกมากมาย อาทิ ระบบระบายอากาศหมุนเวียน, ระแนงระบายความร้อน, การใช้แสงธรรมชาติ และระบบรีไซเคิลน้ำฝน คาดว่าจะช่วยลดต้นทุนพลังงานลง 20% นอกจากนี้ การเปิดโรงงานยังจะสร้างโอกาสการจ้างงานมากกว่า 30,000 ตำแหน่งตลอดห่วงโซ่คุณค่า ซึ่งจะมีส่วนสำคัญต่อการเติบโตของเศรษฐกิจในพื้นที่อีกด้วย

ที่มา : https://www.thaigov.go.th/news/contents/details/96488