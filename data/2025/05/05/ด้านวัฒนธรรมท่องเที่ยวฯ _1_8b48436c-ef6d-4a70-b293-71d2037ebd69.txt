รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา เปิดการแข่งขันรถยนต์ทางเรียบ “Uttaradit Racing Car Thailand Festival 2025” ครั้งแรก ยกระดับอุตรดิตถ์สู่สนามแข่งระดับเมือง


วันจันทร์ที่ 5 พฤษภาคม 2568
05/05/2568
พิมพ์
รมว.ท่องเที่ยวและกีฬา เปิดการแข่งขันรถยนต์ทางเรียบ “Uttaradit Racing Car Thailand Festival 2025” ครั้งแรก ยกระดับอุตรดิตถ์สู่สนามแข่งระดับเมือง
รมว.ท่องเที่ยวและกีฬา เปิดการแข่งขันรถยนต์ทางเรียบ “Uttaradit Racing Car Thailand Festival 2025” ครั้งแรก ยกระดับอุตรดิตถ์สู่สนามแข่งระดับเมือง
วันที่ 3 พฤษภาคม 2568 เวลา 13.00 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานในพิธีเปิดการแข่งขันรถยนต์ทางเรียบ “Uttaradit Racing Car Thailand Festival 2025” ครั้งที่ 1 ณ สนามชั่วคราวรอบสนามกีฬาพระยาพิชัยดาบหัก จังหวัดอุตรดิตถ์ โดยมีนายศิริวัฒน์ บุปผาเจริญ ผู้ว่าราชการจังหวัดอุตรดิตถ์ คณะผู้บริหารท้องถิ่น สมาชิกสภาผู้แทนราษฎรจังหวัดอุตรดิตถ์ หัวหน้าส่วนราชการ ภาคเอกชน นักแข่งรถ และประชาชนร่วมให้การต้อนรับอย่างคึกคัก
การแข่งขันครั้งนี้จัดขึ้นระหว่างวันที่ 1 – 4 พฤษภาคม 2568 โดยจังหวัดอุตรดิตถ์ร่วมกับสมาคมกีฬาแห่งจังหวัด ชมรมมอเตอร์สปอร์ต และบริษัท ฟาอีส ยูไนเต็ด มอเตอร์ สปอร์ต จัดขึ้นเพื่อเก็บคะแนนสะสมชิงถ้วยพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี พร้อมยกระดับเส้นทางรอบสนามกีฬาพระยาพิชัยดาบหัก และสวนสาธารณะเทศบาลเมืองอุตรดิตถ์ ให้เป็นสนามแข่งแบบ “City Street Circuit” แห่งแรกของจังหวัด เพื่อส่งเสริมการท่องเที่ยวและกระตุ้นเศรษฐกิจในพื้นที่
ภายหลังพิธีเปิด รัฐมนตรีว่าการกระทรวงการท่องเที่ยวและกีฬา ได้ทำหน้าที่ “Flag Man” สะบัดธงปล่อยรถเข้าสู่เส้นชัย ท่ามกลางเสียงเชียร์จากประชาชนอย่างคึกคัก พร้อมเยี่ยมชมบูธกิจกรรมและพบปะนักแข่งภายในงาน รวมถึงมอบถ้วยรางวัลและของที่ระลึกแก่ผู้ชนะการแข่งขัน
นายสรวงศ์ เทียนทอง กล่าวว่า กระทรวงการท่องเที่ยวและกีฬาให้ความสำคัญกับการพัฒนากีฬาอาชีพให้มีความยั่งยืน โดยเฉพาะกิจกรรมกีฬาที่สามารถเชื่อมโยงกับการท่องเที่ยว เช่น มอเตอร์สปอร์ต ซึ่งมีบทบาทสำคัญในการสร้างรายได้จากนักท่องเที่ยวและนักกีฬา การจัดการแข่งขันในครั้งนี้ถือเป็นต้นแบบการจัดการอย่างมีมาตรฐาน พร้อมรองรับนักท่องเที่ยวทั้งด้านความปลอดภัย ที่พัก และบริการอื่น ๆ อย่างครบวงจร
สำหรับการแข่งขันครั้งนี้มีรถยนต์เข้าร่วมกว่า 350 – 400 คัน จากทั้งหมด 15 รุ่นการแข่งขัน อาทิ ประเภท OPEN UNLIMITED POWER, TOYO EXPLORAR ISUZU ONE MAKE RACE 3.0 NEW GEN, OPEN TRUCK FULL RACE, รถยนต์ 2 ล้อหน้า TURBO และรถยนต์ขับเคลื่อน 2 ล้อหลัง 2500 CC. เป็นต้น คาดว่าจะมีผู้ชมเข้าร่วมชมการแข่งขันวันละไม่ต่ำกว่า 10,000 คน
การจัดงานในครั้งนี้นับเป็นก้าวสำคัญของจังหวัดอุตรดิตถ์ในการยกระดับมาตรฐานกีฬาและส่งเสริมเศรษฐกิจการท่องเที่ยวในพื้นที่ให้เติบโตอย่างยั่งยืน

ที่มา : https://www.thaigov.go.th/news/contents/details/96071