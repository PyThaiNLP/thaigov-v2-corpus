รัฐบาลไทย-ข่าวทำเนียบรัฐบาล-     รัฐบาลเตือน นายจ้าง! อย่าลืมขึ้นทะเบียนหรือแจ้งออกลูกจ้าง ตามกฎหมาย ระวังถูกปรับ แถมลูกจ้างเสียสิทธิ


วันจันทร์ที่ 5 พฤษภาคม 2568
05/05/2568
พิมพ์
รัฐบาลเตือน นายจ้าง! อย่าลืมขึ้นทะเบียนหรือแจ้งออกลูกจ้าง ตามกฎหมาย ระวังถูกปรับ แถมลูกจ้างเสียสิทธิ
รัฐบาลเตือน นายจ้าง! อย่าลืมขึ้นทะเบียนหรือแจ้งออกลูกจ้าง ตามกฎหมาย ระวังถูกปรับ แถมลูกจ้างเสียสิทธิ
วันนี้ (5 พฤษภาคม 2568) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า สำนักงานประกันสังคม กระทรวงแรงงาน เผยสถิติ การแจ้งขึ้นทะเบียนและแจ้งการสิ้นสุดความเป็นผู้ประกันตนไม่เป็นไปตามพระราชบัญญัติประกันสังคม พ.ศ.2533 ของสถานประกอบการในระบบประกันสังคม ตั้งแต่เดือนตุลาคม – ธันวาคม 2567 พบสถานประกอบการทั่วประเทศ ที่แจ้งขึ้นทะเบียนและแจ้งการสิ้นสุดความเป็นผู้ประกันตนล่าช้าเกินกว่าที่กฎหมายกำหนด จำนวน 32,604 แห่ง มีผู้ประกันตน จำนวน 140,071 ราย
ทั้งนี้ การแจ้งขึ้นทะเบียนและแจ้งการสิ้นสุดความเป็นผู้ประกันตนไม่เป็นไปตามพระราชบัญญัติประกันสังคม พ.ศ. 2533 หรือล่าช้าเกินกว่าที่กฎหมายกำหนด นั้น จะส่งผลกระทบโดยตรงต่อผู้ประกันตน ให้ได้รับสิทธิประโยชน์ทดแทนในกรณีต่าง ๆ ล่าช้า และในบางกรณียังทำให้สำนักงานประกันสังคมจ่ายสิทธิประโยชน์เกินสิทธิ รวมถึงการจ่ายค่ารักษาพยาบาลเกินจากความเป็นจริง โดยกระทรวงแรงงาน ได้สั่งการให้สำนักงานประกันสังคมทั่วประเทศ ทั้ง 138 แห่ง ดำเนินการออกหนังสือเชิญให้นายจ้างทั้ง 32,604 แห่ง เพื่อมาชี้แจง พบสาเหตุการขึ้นทะเบียนและแจ้งการสิ้นสุดความเป็นผู้ประกันตนล่าช้าเกินกว่าที่กฎหมายกำหนดหลายกรณี เช่น ผู้ประกันตนลาออกจากงานโดยไม่ได้แจ้งนายจ้าง รวมถึงการที่นายจ้างส่งเงินสมทบแต่ไม่ได้แจ้งขึ้นทะเบียนเป็นผู้ประกันตนให้ลูกจ้าง ในการนี้ สำนักงานประกันสังคมได้ดำเนินการเปรียบเทียบปรับนายจ้างทั้งหมด 17 แห่ง ปรับรวมกว่า 2 แสนบาท
“การขึ้นทะเบียนและแจ้งการสิ้นสุดความเป็นผู้ประกันตนภายในระยะเวลาที่กฎหมายกำหนด โดยให้นายจ้างแจ้งขึ้นทะเบียนลูกจ้างทุกครั้งที่ลูกจ้างมีการเข้าทำงานภายใน 30 วัน และแจ้งออกจากงาน ภายในวันที่ 15 ของเดือนถัดไป ซึ่งในปัจจุบันสำนักงานประกันสังคมได้อำนวยความสะดวกแก่นายจ้าง โดยการเพิ่มช่องทางให้สามารถส่งข้อมูลผ่านระบบ e-Service ของสำนักงานประกันสังคม ที่เว็บไซต์ www.sso.go.th สามารถสอบถามรายละเอียดเพิ่มเติมได้ที่สำนักงานประกันสังคมทั่วประเทศ สายด่วน 1506 ให้บริการทุกวัน ตลอด 24 ชั่วโมง” นายคารม กล่าว

ที่มา : https://www.thaigov.go.th/news/contents/details/96070