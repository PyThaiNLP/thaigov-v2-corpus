รัฐบาลไทย-ข่าวทำเนียบรัฐบาล-"อนุทิน" กราบถวายบังคมพระบรมรูป สมเด็จพระบูรพมหากษัตริยาธิราช เนื่องในโอกาสวันฉัตรมงคล พุทธศักราช 2568


วันอาทิตย์ที่ 4 พฤษภาคม 2568
04/05/2568
พิมพ์
"อนุทิน" กราบถวายบังคมพระบรมรูป สมเด็จพระบูรพมหากษัตริยาธิราช เนื่องในโอกาสวันฉัตรมงคล พุทธศักราช 2568
"อนุทิน" กราบถวายบังคมพระบรมรูป สมเด็จพระบูรพมหากษัตริยาธิราช เนื่องในโอกาสวันฉัตรมงคล พุทธศักราช 2568
วันนี้ (4 พ.ค. 68) เวลา 09.00 น. นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย พร้อมด้วย นายอรรษิษฐ์ สัมพันธรัตน์ ปลัดกระทรวงมหาดไทย เข้ากราบถวายบังคมพระบรมรูป สมเด็จพระบูรพมหากษัตริยาธิราช ณ ปราสาทพระเทพบิดร และกราบสักการะพระพุทธมหามณีรัตนปฏิมากร ณ พระอุโบสถ วัดพระศรีรัตนศาสดาราม ในพระบรมมหาราชวัง เนื่องในโอกาสวันฉัตรมงคล พุทธศักราช 2568
ทั้งนี้ เว็บไซต์ราชกิจจานุเบกษา เผยแพร่หมายกำหนดการพระราชกุศลทักษิณานุปทาน และพระราชพิธีฉัตรมงคล พฤษภาคม พ.ศ. 2568 ซึ่งวันที่ 4 พฤษภาคม นี้ เป็นวันที่พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว ได้เสด็จเถลิงถวัลยราชสมบัติ โดยประกอบการพระราชพิธีบรมราชาภิเษกตามโบราณขัตติยราชประเพณี จึงทรงพระกรุณาโปรดเกล้าโปรดกระหม่อม พระราชทานพระบรมราชานุญาตให้พระบรมวงศานุวงศ์ ข้าราชการและประชาชน เข้ากราบถวายบังคมพระบรมรูปสมเด็จพระบูรพมหากษัตริยาธิราชที่ปราสาทพระเทพบิดร ตั้งแต่เวลา 08.00-17.00 น.
โดยสำนักพระราชวัง เปิดให้เข้าทางประตูสวัสดิโสภา (จุดคัดกรองปิดเวลา 16.00 น.) โปรดแต่งกายสุภาพ กรณีเข้าปราสาทพระเทพบิดร สุภาพบุรุษห้ามสวมกางเกงยีนส์ สุภาพสตรีต้องสวมกระโปรงหรือผ้านุ่ง

ที่มา : https://www.thaigov.go.th/news/contents/details/96062