รัฐบาลไทย-ข่าวทำเนียบรัฐบาล-           “จิรายุ”  ชี้ยังมีพวก” 2-3 ดาวมงกุฎครอบ” ชายขอบเมืองกรุง ไม่สนใจนโยบายรัฐบาลปราบ”บุหรี่ไฟฟ้า”แถมยังอ้างว่าเคลียร์ผู้ใหญ่แล้ว ย้ำต้องขันนอตหน่วยตรวจนำเข้าและจับกุม


วันจันทร์ที่ 5 พฤษภาคม 2568
05/05/2568
พิมพ์
“จิรายุ”  ชี้ยังมีพวก” 2-3 ดาวมงกุฎครอบ” ชายขอบเมืองกรุง ไม่สนใจนโยบายรัฐบาลปราบ”บุหรี่ไฟฟ้า”แถมยังอ้างว่าเคลียร์ผู้ใหญ่แล้ว ย้ำต้องขันนอตหน่วยตรวจนำเข้าและจับกุม
“จิรายุ”  ชี้ยังมีพวก” 2-3 ดาวมงกุฎครอบ” ชายขอบเมืองกรุง ไม่สนใจนโยบายรัฐบาลปราบ”บุหรี่ไฟฟ้า”แถมยังอ้างว่าเคลียร์ผู้ใหญ่แล้ว ย้ำต้องขันนอตหน่วยตรวจนำเข้าและจับกุม หลังพบผู้ค้าบุหรี่ไฟฟ้าปรับรูปแบบจากรุ่นสูบจากปากมาเป็นสูบทางจมูก
วันนี้ (5 พฤษภาคม 2568)  นายจิรายุ ห่วงทรัพย์ ที่ปรึกษาของนายกรัฐมนตรี กล่าวว่า ปัจจุบันแม้นายกรัฐมนตรีจะมีข้อสั่งการในที่ประชุม เรื่องการแก้ไขปัญหาบุหรี่ไฟฟ้าไปแล้ว ซึ่งได้รับความร่วมมือจากทุกส่วนราชการเป็นอย่างดี ซึ่งจากผลการดำเนินงานปราบปรามอย่างจริงจังและต่อเนื่อง ส่งผลให้ร้านค้าที่เปิดขายบุหรี่ไฟฟ้าอย่างโจ่งครึ่ม ปัจจุบันไม่มีแล้ว แต่ยังพบว่ามีการลักลอบใช้วิธีการขายทั้งทางโซเชียลมีเดียและแบบไดเร็คเซลล์คือการขายตรงระหว่างคนขายกับคนซื้อ ทำให้ผู้เสพต้องไปซื้อด้วยตัวเอง ซึ่งในปัจจุบันยังพบว่ามีการลักลอบนำเข้าและจำหน่ายอยู่
“หน่วยข่าวรายงานว่า ยังมีหลายจังหวัดโดยเฉพาะรอบกรุงเทพมหานคร เป็นเจ้าหน้าที่ระดับ2-3ดาวมีมงกฎครอบ อ้างว่าเคลียร์ผู้ใหญ่แล้วยังเปิดขายอยู่ในพื้นที่ได้ รัฐบาลขอยืนยันว่าที่ผ่านมาไม่ว่าจะมีตำแหน่งใหญ่โตแค่ไหน หากเข้าไปพัวพันมีส่วนเกี่ยวข้องรัฐบาลจะดำเนินการตามกฎหมายทันที โดยได้กำชับให้สืบสวนเพื่อหาบุคคลมีสี และผู้มีอิทธิพลที่แอบอ้างผู้หลักผู้ใหญ่ ทั้งนี้หน่วยเฉพาะกิจอยู่ระหว่างรวบรวมข้อมูลเพื่อดำเนินการหากลงพื้นที่จับกุมแล้ว  เจ้าหน้าที่ในท้องที่จะอ้างว่าไม่รู้ไม่ได้ “
นายจิรายุ กล่าวต่อไปว่า ปัจจุบันผลิตภัณฑ์บุหรี่ไฟฟ้าล้ำหน้าพัฒนาไปไกลจาก Gen 5 Toy pod  ที่ใช้ปากสูบ ไปเป็นบุหรี่ Gen 6 หน้าใหม่ที่แตกต่างจากบุหรี่ทุกรุ่นที่ผ่านมา คือ “พอดจมูก” หรือบุหรี่ไฟฟ้าที่สูบทางจมูก แทนการสูดควันทางปาก โดยบุหรี่ Gen6 “พอดจมูก” นี้ ถูกพัฒนามาเพื่อให้สูบทางจมูกทดแทนการสูบทางปาก บางรุ่นสามารถสูบได้ทั้งสองทางเพียงเปลี่ยนหัว เป็นบุหรี่ไฟฟ้าแบบใช้แล้วทิ้ง ชาร์จได้ ขนาดเล็ก บางรุ่นหน้าตาคล้ายยาดมสองหัว บางรุ่นมีสายคล้องคอ มีนิโคติน 5 % กลิ่นรสถูกพัฒนาให้มีความหลากหลาย โดยกลุ่มผู้ลักลอบขายจะโฆษณาว่ารุ่น Gen6 นี้ปลอดภัยกว่าบุหรี่ไฟฟ้าชนิดสูบทางปากนั้น  ทางการแพทย์ระบุชัดเจน พอดจมูกยังคงมีนิโคตินสูงถึง 5% ทำให้เสพติดได้ ไม่ว่าจะเป็นการสูบทางใด นิโคตินยังคงก่อการเสพติด ทำร้ายร่างกายได้เสมอ  จึงขอเตือนภัยพ่อแม่ผู้ปกครอง สถาบันการศึกษาและเยาวชน ควรรู้เท่าทันอันตรายบุหรี่ไฟฟ้าที่ปัจจุบันถูกผลิตในรูปลักษณ์ที่ลวงตามากยิ่งขึ้น จนดูไม่ออกว่าเป็นผลิตภัณฑ์ยาสูบ ยิ่งพอดจมูกหน้าตาและหัวสูบบางรุ่นดูคล้ายยาดม กลิ่นรสหอมหวาน บรรจุภัณฑ์น่ารักเหมือนกล่องของเล่น จึงขอเตือนไม่ให้เยาวชนริลอง เนื่องจากนิโคตินก่อการเสพติดและก่อโรคปอดอักเสบได้ และถึงตายได้      ทั้งนี้รัฐบาลขอให้หน่วยงานที่เกี่ยวข้องร่วมกัน กวดขันการนำเข้าทุกด่านชายแดน รวมทั้งฝ่ายปราบปรามต้องเร่งดำเนินการจับกุมอย่างต่อเนื่องตามนโยบายของรัฐบาล

ที่มา : https://www.thaigov.go.th/news/contents/details/96065