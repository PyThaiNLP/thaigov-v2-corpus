รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา ปลื้ม! สัมผัสเสน่ห์ "ลับแล-พิษณุโลก" ชู Soft Power สร้างสุข ชวนเที่ยวไทย ปลอดภัย มีตำรวจท่องเที่ยวดูแล โทร. 1155


วันจันทร์ที่ 5 พฤษภาคม 2568
รมว.ท่องเที่ยวและกีฬา ปลื้ม! สัมผัสเสน่ห์ "ลับแล-พิษณุโลก" ชู Soft Power สร้างสุข ชวนเที่ยวไทย ปลอดภัย มีตำรวจท่องเที่ยวดูแล โทร. 1155
รมว.ท่องเที่ยวและกีฬา ปลื้ม! สัมผัสเสน่ห์ "ลับแล-พิษณุโลก" ชู Soft Power สร้างสุข ชวนเที่ยวไทย ปลอดภัย มีตำรวจท่องเที่ยวดูแล โทร. 1155
เมื่อวันเสาร์ที่ 3 พฤษภาคม 2568 ที่ผ่านมา นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา (รมว.กก.) พร้อมคณะ ได้ลงพื้นที่จังหวัดอุตรดิตถ์และพิษณุโลก สัมผัสเสน่ห์แห่งเมืองรอง ส่งเสริมการท่องเที่ยวเชิงวัฒนธรรม และชุมชนอย่างอบอุ่น
เริ่มต้นการเดินทางที่จังหวัดอุตรดิตถ์ รัฐมนตรีฯ ได้เยี่ยมชมและสักการะ พระบรมธาตุทุ่งยั้ง โบราณสถานศักดิ์สิทธิ์คู่บ้านคู่เมืองลับแล พร้อมร่วมกิจกรรมกับชุมชน ทำข้าวควบ (เตาถ่าน) สัมผัสวิถีชีวิตและภูมิปัญญาท้องถิ่นอย่างใกล้ชิด จากนั้นได้เดินทางไปสักการะ พระแท่นศิลาอาสน์ แหล่งท่องเที่ยวทางประวัติศาสตร์ที่สำคัญอีกแห่งหนึ่งของจังหวัด และไม่พลาดที่จะสักการะ พระยาพิชัยดาบหัก วีรบุรุษผู้กล้าแห่งเมืองอุตรดิตถ์
ในช่วงบ่าย รัฐมนตรีฯ เดินทางต่อไปยังจังหวัดพิษณุโลก เยี่ยมชมและสักการะ พระศรีรัตนมหาธาตุวรมหาวิหาร (วัดใหญ่) กราบขอพรพระพุทธชินราช พระคู่บ้านคู่เมืองที่พุทธศาสนิกชนเคารพศรัทธา และปิดท้ายการเดินทางด้วยการเยี่ยมชมความงดงามของ พระราชวังจันทน์ แหล่งเรียนรู้ทางประวัติศาสตร์ที่สำคัญ ซึ่งเคยเป็นที่ประทับของสมเด็จพระนเรศวรมหาราช
ตลอดการลงพื้นที่ รัฐมนตรีว่าการกระทรวงการท่องเที่ยวและกีฬา ได้รับการต้อนรับอย่างอบอุ่นจากประชาชนและผู้นำท้องถิ่น สร้างความประทับใจ รอยยิ้มให้กับคณะฯ และนักท่องเที่ยวที่ผ่านมาเห็น เป็นอย่างยิ่ง
นายสรวงศ์ เทียนทอง กล่าวด้วยรอยยิ้มว่า "วันนี้เป็นอีกวันที่ผมมีความสุขมากครับ ที่ได้มาสัมผัสกับความงดงามทางวัฒนธรรม ประวัติศาสตร์ และวิถีชีวิตที่น่ารักของพี่น้องชาวอุตรดิตถ์และพิษณุโลก การได้เห็นรอยยิ้มและได้ร่วมกิจกรรมกับชุมชน ทำให้ผมมั่นใจว่าประเทศไทยของเรามีเสน่ห์ที่หลากหลาย รอคอยให้นักท่องเที่ยวทั้งชาวไทยและชาวต่างชาติได้มาสัมผัส ผมขอเชิญชวนทุกท่านมาเที่ยวเมืองรอง มาเปิดประสบการณ์ใหม่ๆ ที่จะสร้างความสุขและความประทับใจอย่างแน่นอน”
รัฐมนตรีฯ ยังได้เน้นย้ำถึงนโยบายของรัฐบาลในการส่งเสริมการท่องเที่ยวอย่างยั่งยืน โดยให้ความสำคัญกับการกระจายรายได้สู่ชุมชน และการอนุรักษ์วัฒนธรรมและสิ่งแวดล้อม "รัฐบาลให้ความสำคัญกับการท่องเที่ยวชุมชนและการท่องเที่ยวเชิงวัฒนธรรมเป็นอย่างมาก เพราะเป็นการนำเอา Soft Power ของไทยมาสร้างมูลค่าเพิ่ม สร้างรายได้ให้กับพี่น้องประชาชนในท้องถิ่น ควบคู่ไปกับการรักษาเอกลักษณ์และเสน่ห์ของแต่ละพื้นที่"
เพื่อสร้างความมั่นใจให้กับนักท่องเที่ยว รัฐมนตรีว่าการกระทรวงการท่องเที่ยวและกีฬา กล่าวเสริมว่า "รัฐบาลให้ความสำคัญกับความปลอดภัยของนักท่องเที่ยวเป็นอันดับแรก ในทุกแหล่งท่องเที่ยวจะมีตำรวจท่องเที่ยวคอยดูแลอำนวยความสะดวกและให้ความช่วยเหลือ หากนักท่องเที่ยวมีข้อสงสัยหรือต้องการความช่วยเหลือ สามารถติดต่อตำรวจท่องเที่ยวได้ตลอด 24 ชั่วโมง โทร. 1155 พวกเราพร้อมต้อนรับและดูแลทุกท่านด้วยความเต็มใจครับ"

ที่มา : https://www.thaigov.go.th/news/contents/details/96072