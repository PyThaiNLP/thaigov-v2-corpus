รัฐบาลไทย-ข่าวทำเนียบรัฐบาล-เลขาฯ ภูมิธรรม เยี่ยมศูนย์การเรียนการศึกษานอกระบบและการศึกษาตามอัธยาศัย ณ สถานกงสุลใหญ่ไทย เมืองเจดดาห์ พร้อมมอบสื่อการเรียนรู้ภาษาไทย


วันจันทร์ที่ 5 พฤษภาคม 2568
05/05/2568
พิมพ์
เลขาฯ ภูมิธรรม เยี่ยมศูนย์การเรียนการศึกษานอกระบบและการศึกษาตามอัธยาศัย ณ สถานกงสุลใหญ่ไทย เมืองเจดดาห์ พร้อมมอบสื่อการเรียนรู้ภาษาไทย
เลขาฯ ภูมิธรรม เยี่ยมศูนย์การเรียนการศึกษานอกระบบและการศึกษาตามอัธยาศัย ณ สถานกงสุลใหญ่ไทย เมืองเจดดาห์ พร้อมมอบสื่อการเรียนรู้ภาษาไทย
เมื่อวันที่ 3 พ.ค.2568 เวลา 14.30 น. ตามเวลาประเทศไทย ดร.ธิติวัฐ อดิศรพันธ์กุล รองเลขาธิการนายกรัฐมนตรีฝ่ายการเมือง ประจำ นายภูมิธรรม เวชชัย รองนายกรัฐมนตรีและรัฐมนตรีว่าการกระทรวงกลาโหม พร้อมด้วย นางสาวชญานุช มณีรินทร์ อนุกรรมการพัฒนาเศรษฐกิจ ชายแดนใต้ และ  นาวาเอกจักรพงษ์ อภิมหาธรรม ผู้อำนวยการกองส่งเสริมและสนับสนุนงานพัฒนาฝ่ายพลเรือน ศอ.บต. และเจ้าหน้าที่จาก ศอ.บต. และสำนักงบประมาณ เดินทางเยี่ยมเยียนคณะครูภาษาไทยและนักเรียนไทยในประเทศซาอุดีอาระเบีย พร้อมมอบสื่อการเรียนการสอนภาษาไทย เครื่องดนตรีไทย และอุปกรณ์การเรียนวิทยาศาสตร์ขั้นพื้นฐาน ณ ศูนย์การเรียนรู้เมืองเจดดาห์ ราชอาณาจักรซาอุดีอาระเบียและเข้าเยี่ยมคารวะ ร้อยโท บรรพต อุชชิน กงสุลใหญ่ ณ เมืองเจดดาห์
โดย ดร.ธิติวัฐ อดิศรพันธ์กุล รองเลขาธิการนายกรัฐมนตรีฝ่ายการเมือง กล่าวด้วยว่า รู้สึกเป็นเกียรติอย่างยิ่งที่ได้มีโอกาสเดินทางมาเยี่ยมเยียน ศูนย์การเรียนรู้ ณ เมืองเจดดาห์ แห่งนี้ รัฐบาลมีความมุ่งหวังที่จะสนับสนุนการศึกษาในทุกระดับ ให้กับนักศึกษาและคนไทยที่อาศัยในต่างประเทศอย่างทั่วถึงและเท่าเทียม โดยศูนย์การเรียนรู้แห่งนี้ เป็นศูนย์กลางสำคัญในการส่งเสริมการศึกษาและพัฒนาศักยภาพของเยาวชนไทย รวมทั้ง เป็นสถานที่พบปะกันของคนไทยในต่างแดน ตนเองขอชื่นชม การดำเนินงานของคณะผู้บริหาร ครู และบุคลากรทุกท่าน ที่ได้ทุ่มเทแรงกายแรงใจ ในการจัดการเรียนการสอน เพื่อให้บุตรหลานของพี่น้องคนไทยที่พำนักอยู่ในประเทศซาอุดีอาระเบีย ได้มีโอกาสเรียนรู้ภาษาไทย ศิลปวัฒนธรรมไทย และขอให้ทุกท่านสานต่อในการทำหน้าที่อันทรงคุณค่านี้ต่อไป และขอขอบคุณที่ได้ร่วมเป็นส่วนหนึ่ง ในการส่งเสริมการศึกษาไทยในต่างแดน ซึ่งถือเป็นรากฐานสำคัญของการพัฒนาทรัพยากรมนุษย์และการธำรงไว้ซึ่งอัตลักษณ์ของชาติ
ศูนย์การเรียนการศึกษานอกระบบและการศึกษาตามอัธยาศัย ณ เมืองเจดดาห์ (ศูนย์การเรียน กศน.เจดดาห์) ซึ่งอยู่ภายใต้การดำเนินการของสถานกงสุลใหญ่ ณ เมืองเจดดาห์ ได้เริ่มดำเนินโครงการสอนภาษาไทยเพื่อเยาวชนไทยในภาคตะวันตก ของประเทศซาอุดีอาระเบีย มาตั้งแต่ปี พ.ศ. 2546 โดยได้รับความร่วมมือจากชมรมชาวไทยซาอุดีอาระเบีย และได้รับการสนับสนุนด้านงบประมาณจากกระทรวงการต่างประเทศ  และการสนับสนุนด้านหลักสูตรการเรียนการสอนจากกระทรวงศึกษาธิการ โครงการดังกล่าวได้ตอบรับและสนองความต้องการของชุมชนไทยในพื้นที่ ที่ต้องการให้บุตรหลานได้เรียนรู้การพูด อ่าน และเขียนภาษาไทย วัฒนธรรมและประเพณีไทย โดยชุมชนไทยเหล่านี้ส่วนใหญ่เป็นผู้ที่มีภูมิลำเนาเดิมอยู่ในจังหวัดชายแดนภาคใต้ ซึ่งได้เดินทางมาพำนักอาศัยอยู่ในประเทศซาอุดีอาระเบีย โดยเฉพาะที่นครมักกะห์ และเมืองเจดดาห์เป็นเวลานานกว่า 30 ปี
ปัจจุบันศูนย์การเรียนฯ มีนักเรียนในโครงการประมาณ 200 คน ซึ่งทางศูนย์ฯ จะจัดการเรียนการสอนให้แก่บุตรหลานโดยเริ่มจากการพูด อ่าน และเขียนภาษาไทยก่อน หลังจากนั้นจะศึกษาต่อในโครงการ กศน. ของศูนย์การเรียน กศน. เจดดาห์ต่อไป และเมื่อจบหลักสูตรนักเรียนเหล่านี้จะได้รับประกาศนียบัตรจากกระทรวงศึกษาธิการ ซึ่งสามารถนำไปใช้ศึกษาต่อในระดับที่สูงขึ้นในประเทศไทยได้

ที่มา : https://www.thaigov.go.th/news/contents/details/96074