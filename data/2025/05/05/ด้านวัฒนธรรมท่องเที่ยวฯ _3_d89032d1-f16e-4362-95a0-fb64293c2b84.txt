รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา ร่วมน้อมสำนึกในพระมหากรุณาธิคุณ ในงานสโมสรสันนิบาตวันฉัตรมงคล 4 พ.ค. 2568


วันจันทร์ที่ 5 พฤษภาคม 2568
รมว.ท่องเที่ยวและกีฬา ร่วมน้อมสำนึกในพระมหากรุณาธิคุณ ในงานสโมสรสันนิบาตวันฉัตรมงคล 4 พ.ค. 2568
รมว.ท่องเที่ยวและกีฬา ร่วมน้อมสำนึกในพระมหากรุณาธิคุณ ในงานสโมสรสันนิบาตวันฉัตรมงคล 4 พ.ค. 2568
วันที่ 4 พฤษภาคม 2568 เวลา 19.00 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา พร้อมด้วยนางญาณิกา เทียนทอง ภริยา นำคณะผู้บริหารระดับสูงของกระทรวงฯ อาทินางสาวนัทรียา ทวีวงศ์ ปลัดกระทรวงการท่องเที่ยวและกีฬา นายมงคล วิมลรัตน์ อธิบดีกรมพลศึกษา และคู่สมรส เข้าร่วมงานสโมสรสันนิบาตเฉลิมพระเกียรติพระบาทสมเด็จพระเจ้าอยู่หัว เนื่องในวันฉัตรมงคล ณ ตึกสันติไมตรี ทำเนียบรัฐบาล โดยมีนางสาวแพทองธาร ชินวัตร นายกรัฐมนตรี เป็นประธานในพิธี
ภายในงานมีบุคคลสำคัญจากทุกภาคส่วนเข้าร่วมอย่างคับคั่ง อาทิ คณะรัฐมนตรี สมาชิกสภาผู้แทนราษฎร ข้าราชการชั้นผู้ใหญ่ คณะทูตานุทูต และผู้แทนองค์การระหว่างประเทศ เพื่อร่วมแสดงความจงรักภักดีและถวายพระพรชัยมงคลแด่พระบาทสมเด็จพระเจ้าอยู่หัว
นายสรวงศ์ เทียนทอง กล่าวว่า “ในโอกาสอันเป็นมงคลนี้ กระทรวงการท่องเที่ยวและกีฬา ขอน้อมนำพระราชปณิธานมาเป็นแนวทางในการขับเคลื่อนงาน เพื่อพัฒนาการท่องเที่ยวและกีฬาให้ก้าวหน้า สร้างความสุขแก่ประชาชน และเสริมสร้างภาพลักษณ์ที่ดีของประเทศไทยให้เป็นที่ประจักษ์ต่อสายตาชาวโลก”
ทั้งนี้ การเข้าร่วมพิธีดังกล่าวสะท้อนถึงความมุ่งมั่นของกระทรวงฯ ในการปฏิบัติภารกิจด้วยความจงรักภักดีและยึดมั่นในหลักปรัชญาแห่งการครองราชย์เพื่อประโยชน์สุขของประชาชนอย่างแท้จริง

ที่มา : https://www.thaigov.go.th/news/contents/details/96073