รัฐบาลไทย-ข่าวทำเนียบรัฐบาล-     “รัฐบาล” เอาจริง เอาผิดร้านค้าผลิตภัณฑ์ยาสูบพื้นที่กรุงเทพฯ 6 แห่ง เตือนผู้ขายต้องปฏิบัติตามกฎหมายอย่างเคร่งครัด 


วันจันทร์ที่ 5 พฤษภาคม 2568
05/05/2568
พิมพ์
“รัฐบาล” เอาจริง เอาผิดร้านค้าผลิตภัณฑ์ยาสูบพื้นที่กรุงเทพฯ 6 แห่ง เตือนผู้ขายต้องปฏิบัติตามกฎหมายอย่างเคร่งครัด
“รัฐบาล” เอาจริง เอาผิดร้านค้าผลิตภัณฑ์ยาสูบพื้นที่กรุงเทพฯ 6 แห่ง เตือนผู้ขายต้องปฏิบัติตามกฎหมายอย่างเคร่งครัด
วันนี้ (5 พฤษภาคม 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เผยว่า รัฐบาลเดินปฏิบัติการเชิงรุก เร่งปราบปรามสินค้าผิดกฎหมาย ปิดกั้นร้านค้าลักลอบขายผลิตภัณฑ์ยาสูบ ประเภท SNUS และนิโคตินถุง กว่า 6 แห่ง ย่านบางรัก สาทร และร้านค้าผ่านสื่อออนไลน์
ทั้งนี้  จากมาตรการการดำเนินการเฝ้าระวัง ปราบปราม และขยายผลร้านค้าลักลอบขายผลิตภัณฑ์ยาสูบ ตาม พ.ร.บ. ควบคุมผลิตภัณฑ์ยาสูบ พ.ศ. 2560 พบว่า ร้านค้าในเขตพื้นที่กรุงเทพมหานคร บางรัก และสาทร มีการเปิดร้านในลักษณะพื้นที่เช่า และมีการเปิดเพจและเว็บไซต์ เพื่ออำนวยความสะดวกให้กับลูกค้าที่ต้องการสั่งของล่วงหน้า หรือรับบริการจัดส่ง SNUS และนิโคตินถุงให้ถึงบ้าน
การขายผลิตภัณฑ์ยาสูบทุกชนิด การขายผลิตภัณฑ์ยาสูบผ่านช่องทางออนไลน์ต่าง ๆ เป็นพฤติกรรมที่เข้าข่ายฐานการกระทำความผิด ตาม พ.ร.บ. ควบคุมผลิตภัณฑ์ยาสูบ พ.ศ. 2560 ซึ่งจากกรณีการตรวจร้านค้า 6 แห่งในพื้นที่กรุงเทพมหานคร เขตบางรัก และสาทร พบการกระทำความผิดรวมแล้ว 6 ฐานความผิด ดังนี้
1) ฐานขายผลิตภัณฑ์ยาสูบผ่านทางสื่ออิเล็กทรอนิกส์หรือเครือข่ายคอมพิวเตอร์ ตามมาตรา 27 (2) ระวางโทษจำคุกไม่เกิน 3 เดือน หรือปรับไม่เกิน 30,000 บาท หรือทั้งจำทั้งปรับ 2) ฐานขายผลิตภัณฑ์ยาสูบ โดยการแจก แถม ให้ หรือแลกเปลี่ยนผลิตภัณฑ์ยาสูบกับสินค้าอื่น ตามมาตรา 27 (4) ต้องระวางโทษปรับไม่เกิน 40,000 บาท 3) ฐานขายผลิตภัณฑ์ยาสูบโดยกระทำการในลักษณะที่แสดงถึงการลดราคาผลิตภัณฑ์ยาสูบ ณ จุดขาย ตามมาตรา 27 (5) ต้องระวางโทษปรับไม่เกิน 40,000 บาท 4) ฐานแสดงชื่อหรือเครื่องหมายของผลิตภัณฑ์ยาสูบผ่านทางสื่ออิเล็กทรอนิกส์ หรือระบบเครือข่ายคอมพิวเตอร์ ตามมาตรา 31 (1) ต้องระวางโทษจำคุกไม่เกิน 6 เดือน ปรับไม่เกิน 500,000 บาท หรือทั้งจำทั้งปรับ รวมทั้งปรับอีกวันละไม่เกิน 50,000 บาท ตลอดระยะเวลาที่ยังฝ่าฝืนหรือจนกว่าจะปฏิบัติได้ถูกต้อง 5) ฐานตั้งแสดงผลิตภัณฑ์ยาสูบ ณ สถานที่ขายปลีก ต้องระวางโทษปรับไม่เกิน 40,000 บาท ตามมาตรา 36 วรรค 1 และ 6) ฐานแสดงชื่อตรา และราคาผลิตภัณฑ์ยาสูบ และการแสดงการเป็นสถานที่ขายปลีก ไม่เป็นไปตามที่กฎหมายกำหนด ต้องระวางโทษปรับไม่เกิน 5,000 บาท มาตรา 36 วรรค 2
“ปัญหาการลักลอบขายสินค้าผลิตภัณฑ์ยายาสูบออนไลน์หรือร้านค้าเถื่อน เป็นหนึ่งในปัญหาที่รัฐบาลมุ่งแก้ไขบังคับใช้กฎหมายอย่างชัดเจนในการปราบปราม สืบสวน ทั้งผู้ขายและผู้ที่อยู่เบื้องหลังการนำเข้าอย่างไม่ถูกกฎหมาย ซึ่งร้านค้าเถื่อน ไม่เพียงแต่เป็นตัวการสำคัญต่อปัญหาที่ทำลายร้านค้าเล็ก ๆ อื่น อย่าง ร้านโชห่วย แต่ยังเป็นการทำลายเศรษฐกิจของชาติ ขอย้ำเตือนไปยังให้ร้านค้าและผู้ขายให้ปฏิบัติตามกฎหมายอย่างเคร่งครัด โปร่งใสและตรวจสอบ ทั้งนี้ หากมีข้อสงสัยในการปฏิบัติตามกฎหมาย สอบถามได้ที่ กองงานคณะกรรมการควบคุมผลิตภัณฑ์ยาสูบ กรมควบคุมโรค โทร. 0 2590 3852” นายอนุกูล ระบุ

ที่มา : https://www.thaigov.go.th/news/contents/details/96068