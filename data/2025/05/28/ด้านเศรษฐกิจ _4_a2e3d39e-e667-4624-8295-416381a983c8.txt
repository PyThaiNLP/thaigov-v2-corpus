รัฐบาลไทย-ข่าวทำเนียบรัฐบาล-ธอส. ชูสินเชื่อ Pre Finance Premium หนุนผู้ประกอบการพัฒนาโครงการใน 27 จังหวัด กระตุ้นธุรกิจภาคอสังหาริมทรัพย์ ดันเศรษฐกิจเติบโต


วันพุธที่ 28 พฤษภาคม 2568
28/05/2568
พิมพ์
ธอส. ชูสินเชื่อ Pre Finance Premium หนุนผู้ประกอบการพัฒนาโครงการใน 27 จังหวัด กระตุ้นธุรกิจภาคอสังหาริมทรัพย์ ดันเศรษฐกิจเติบโต
ธอส. ชูสินเชื่อ Pre Finance Premium ปล่อยสินเชื่อให้แก่ผู้ประกอบการ ฯ อัตราดอกเบี้ยปีแรกคงที่ 3.90% ต่อปี สนใจสามารถยื่นขอสินเชื่อได้ที่ ธอส.ทั่วประเทศ ตั้งแต่วันที่ 4 มิถุนายน – 30 ธันวาคม 2568
ธนาคารอาคารสงเคราะห์ (ธอส.) สนับสนุนผู้ประกอบการอสังหาริมทรัพย์พัฒนาโครงการที่อยู่อาศัยในพื้นที่ทำเลที่มีศักยภาพ 27 จังหวัด รองรับความต้องการของประชาชน พร้อมเดินหน้ากระตุ้นเศรษฐกิจผ่านธุรกิจภาคอสังหาริมทรัพย์ ตามนโยบายรัฐบาลและกระทรวงการคลัง ชูสินเชื่อ Pre Finance Premium ปล่อยสินเชื่อให้แก่ผู้ประกอบการ ฯ อัตราดอกเบี้ยปีแรกคงที่ 3.90% ต่อปี พร้อมให้สินเชื่อแก่ลูกค้ารายย่อยเพื่อสร้างโอกาสให้คนไทยมีบ้านเพิ่มขึ้น สะท้อนบทบาทการเป็นผู้นำในการปล่อยสินเชื่อที่อยู่อาศัยของประเทศ สนใจสามารถยื่นขอสินเชื่อได้ที่ ธอส.ทั่วประเทศ ตั้งแต่วันที่ 4 มิถุนายน – 30 ธันวาคม 2568
นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ธอส. เตรียมกรอบวงเงิน 5,000 ล้านบาท จัดทำสินเชื่อ Pre Finance Premium สำหรับผู้ประกอบการอสังหาริมทรัพย์ในพื้นที่ทำเลที่มีศักยภาพ 27 จังหวัด ที่ต้องการซื้อที่ดิน ก่อสร้างอาคาร พัฒนาสาธารณูปโภค และค้ำประกันที่เกี่ยวเนื่องกับการจัดทำโครงการ โดยจะได้รับอัตราดอกเบี้ยปีแรก เท่ากับ 3.90% ต่อปี ปีที่ 2 เท่ากับ 4.40% ต่อปี ปีที่ 3 เท่ากับ 4.60% ต่อปี อัตราดอกเบี้ยเฉลี่ย 3 ปีแรก เท่ากับ 4.30% ปีที่ 4 - 5 เท่ากับ MLR (อัตราดอกเบี้ย MLR ของ ธอส. ปัจจุบัน เท่ากับ 6.10%)
“การจัดทำโครงการดังกล่าวเป็นส่วนหนึ่งของการกระตุ้นเศรษฐกิจในภาคอสังหาริมทรัพย์ โดยส่งเสริมให้มีการพัฒนาโครงการอสังหาริมทรัพย์ในพื้นที่ทำเลที่มีศักยภาพ ผ่านสินเชื่ออัตราดอกเบี้ยพิเศษของ ธอส. ซึ่งนอกจากจะทำให้ธุรกิจอสังหาริมทรัพย์มีเงินทุนหมุนเวียนมากขึ้นแล้ว ธุรกิจที่เกี่ยวเนื่องยังเติบโตตามไปด้วย อาทิ ธุรกิจก่อสร้าง การจ้างงาน โดยจะส่งผลให้เศรษฐกิจในภาพรวมปรับตัวดีขึ้น และนอกจากปล่อยสินเชื่อให้กับผู้ประกอบการอสังหาริมทรัพย์ในครั้งนี้แล้ว ธอส. ยังพร้อมให้สินเชื่อแก่ลูกค้ารายย่อยเพื่อสร้างโอกาสให้คนไทยมีบ้านเพิ่มขึ้น สะท้อนบทบาทของ ธอส. ในการเป็นผู้นำในการปล่อยสินเชื่อที่อยู่อาศัยของประเทศ” นายกมลภพ กล่าว
สำหรับ 27 จังหวัดสามารถยื่นขอสินเชื่อ Pre Finance Premium ของ ธอส. ในครั้งนี้ ประกอบด้วย (1) กรุงเทพ ฯ และ 5 จังหวัดปริมณฑล ได้แก่ นนทบุรี ปทุมธานี สมุทรปราการ สมุทรสาคร และนครปฐม (2) 3 จังหวัด EEC ได้แก่ ชลบุรี ระยอง และฉะเชิงเทรา (3) 18 จังหวัดยุทธศาสตร์ ได้แก่ พระนครศรีอยุธยา สระบุรี เชียงใหม่ เชียงราย นครสวรรค์ พิษณุโลก ลำพูน อุดรธานี ขอนแก่น มหาสารคาม อุบลราชธานี นครราชสีมา ประจวบคีรีขันธ์ เพชรบุรี นครศรีธรรมราช สุราษฎร์ธานี ภูเก็ต และสงขลา ทั้งนี้ คุณสมบัติของผู้ประกอบการเป็นบริษัทในตลาดหลักทรัพย์และพันธมิตรตามที่ธนาคารกำหนด ผู้ประกอบการที่สนใจสามารถสอบถามรายละเอียดเพิ่มเติมได้ที่ ธอส. ทุกสาขาทั่วประเทศ หรือ G H Bank  Call Center โทร.0-2645-9000 หรือ Facebook Fanpage ธนาคารอาคารสงเคราะห์ และติดตามข่าวสารของธนาคารได้ที่ Application : GHB ALL GEN และ www.ghbank.co.th

ที่มา : https://www.thaigov.go.th/news/contents/details/96884