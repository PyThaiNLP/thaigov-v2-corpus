รัฐบาลไทย-ข่าวทำเนียบรัฐบาล-"พระร่วง มหาศึกสุโขทัย" เปิดตัวสุดอลังการ!! ย้อนรอยประวัติศาสตร์การสถาปนาอาณาจักรสุโขทัย


วันพุธที่ 28 พฤษภาคม 2568
"พระร่วง มหาศึกสุโขทัย" เปิดตัวสุดอลังการ!! ย้อนรอยประวัติศาสตร์การสถาปนาอาณาจักรสุโขทัย
เมื่อวันที่ ๒๗ พฤษภาคม ๒๕๖๘ ที่ผ่านมา พลตรี จิตนาถ ปุณโณทก เลขานุการสำนักงานปลัดกระทรวงกลาโหม ผู้แทนปลัดกระทรวงกลาโหม พร้อมด้วย พันเอก กิตติภพ เธียรสิริวงษ์ รองเลขานุการสำนักงานปลัดกระทรวงกลาโหม
ได้เข้าร่วมชมภาพยนตร์รอบปฐมทัศน์เรื่อง "พระร่วง มหาศึกสุโขทัย" ณ โรงภาพยนตร์สยามภาวลัย รอยัล แกรนด์ เธียเตอร์ ชั้น ๖ ศูนย์การค้าสยามพารากอน ซึ่งจัดโดยกองทุนพัฒนาสื่อปลอดภัยและสร้างสรรค์ ภายใต้การนำของ นายธนกร ศรีสุขใส ผู้จัดการกองทุนฯ โดยมีผู้แทนจากเหล่าทัพ หน่วยงานภาครัฐ ภาคเอกชน เข้าร่วมชมอย่างคับคั่ง
ภาพยนตร์ฟอร์มยักษ์เรื่องนี้เป็นผลงานที่ได้รับแรงบันดาลใจจากบทพระราชนิพนธ์ละครพูดคำกลอนเรื่อง "พระร่วง" ในรัชกาลที่ ๖ นำเสนอเรื่องราวการศึกษาค้นคว้า ตีความ ผสมผสานข้อมูลทางประวัติศาสตร์และจินตนาการในช่วงที่ศรีสัชนาลัยและสุโขทัยรุ่งเรือง "พระร่วง มหาศึกสุโขทัย" จะพาผู้ชมย้อนอดีตไปสู่ความสัมพันธ์อันซับซ้อนระหว่าง "พ่อขุนผาเมือง" และ "ขุนบางกลางหาว" สองพ่อขุนต่างอุดมการณ์ ที่ต้องเผชิญหน้ากับการรุกรานของ "ขอมสบาดโขลญลำพง" ในยามบ้านเมืองไร้กษัตริย์ สู่ปฐมบทแห่งการสถาปนาอาณาจักรสุโขทัยที่ยิ่งใหญ่
ภาพยนตร์เรื่องนี้ถือเป็นอีกหนึ่งความภาคภูมิใจจากผลงานของผู้รับทุนกองทุนพัฒนาสื่อปลอดภัยและสร้างสรรค์ ที่มุ่งมั่นนำเสนอเรื่องราวประวัติศาสตร์ชาติไทยให้กลับมามีชีวิตอีกครั้งบนจอภาพยนตร์
#พระร่วงมหาศึกสุโขทัย #ประวัติศาสตร์ชาติไทย
#ภาพยนตร์ไทย
#หนังดีบอกต่อ

ที่มา : https://www.thaigov.go.th/news/contents/details/96875