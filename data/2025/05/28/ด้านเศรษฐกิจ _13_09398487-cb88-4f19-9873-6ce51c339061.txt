รัฐบาลไทย-ข่าวทำเนียบรัฐบาล-เลขาฯ กบข. แชร์มุมมองลงทุน เชื่อตลาดหุ้นไทยยังมีศักยภาพ เป็นจังหวะเข้าซื้อหุ้นเติบโตดี


วันพุธที่ 28 พฤษภาคม 2568
28/05/2568
พิมพ์
เลขาฯ กบข. แชร์มุมมองลงทุน เชื่อตลาดหุ้นไทยยังมีศักยภาพ เป็นจังหวะเข้าซื้อหุ้นเติบโตดี
เลขาธิการ กบข. ร่วมงานเสวนา “เดลินิวส์ ทอล์ก 2025” ในหัวข้อ “ปลุกเสน่ห์หุ้น-คริปโทฯ ครึ่งปีหลัง 2025” จัดโดยหนังสือพิมพ์เดลินิวส์ ณ โรงแรมแกรนด์ ไฮเอท เอราวัณ กรุงเทพฯ โดยมีนายพิชัย ชุณหวชิร รองนายกฯ และ รมว.คลัง กล่าวปาฐกถาพิเศษด้วย
นายทรงพล ชีวะปัญหาโรจน์ เลขาธิการคณะกรรมการกองทุนบำเหน็จบำนาญข้าราชการ (กบข.) เข้าร่วมงานเสวนา “เดลินิวส์ ทอล์ก 2025” ในหัวข้อ “ปลุกเสน่ห์หุ้น-คริปโทฯ ครึ่งปีหลัง 2025” จัดโดยหนังสือพิมพ์เดลินิวส์ ณ โรงแรมแกรนด์ ไฮเอท เอราวัณ กรุงเทพฯ โดยมีนายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง มาร่วมกล่าวปาฐกถาพิเศษด้วย
โดยในช่วงเสวนา นายทรงพล กล่าวว่า กบข. เป็นกองทุนเพื่อการเกษียณ มุ่งเน้นการลงทุนระยะยาว พิจารณาความมั่นคงและการเติบโตของธุรกิจอย่างรอบด้าน ไม่เน้นการซื้อขายแบบเก็งกำไรระยะสั้น ซึ่ง กบข. มีการลงทุนในหลากหลายสินทรัพย์ ทั้งในตลาดและนอกตลาด เพื่อเป้าหมายสร้างผลตอบแทนที่ดีมากกว่าอัตราเงินเฟ้อเฉลี่ย 10 ปี บวก 2% และ กบข. เชื่อว่าตลาดทุนไทยยังมีศักยภาพ ภาพรวมตลาดทุนปัจจุบันไม่ได้สะท้อนมูลค่าหุ้นที่แท้จริง กบข. จึงได้ใช้ Set50 Free Float มาเป็นตัวชี้วัด และทยอยเข้าซื้อตั้งแต่ช่วงปลายปีที่แล้ว พร้อมใช้เทคนิคพิจารณาหุ้นรายอุตสาหกรรมและพื้นฐานของกิจการในแต่ละบริษัทอย่างละเอียด เพราะมีหลายอุตสาหกรรมที่ให้ผลตอบแทนดี และมีศักยภาพเติบโตในอนาคต

ที่มา : https://www.thaigov.go.th/news/contents/details/96900