รัฐบาลไทย-ข่าวทำเนียบรัฐบาล-“สุดาวรรณ” เผยเว็บไซต์ราชกิจจานุเบกษาเผยแพร่ปรับปรุงแก้ไขกฎกระทรวง 4 ฉบับ หนุนอุตสาหกรรมภาพยนตร์ - วีดิทัศน์ ลดภาระประชาชน-ขับเคลื่อนบริการภาครัฐสู่ดิจิทัล


วันพุธที่ 28 พฤษภาคม 2568
“สุดาวรรณ” เผยเว็บไซต์ราชกิจจานุเบกษาเผยแพร่ปรับปรุงแก้ไขกฎกระทรวง 4 ฉบับ หนุนอุตสาหกรรมภาพยนตร์ - วีดิทัศน์ ลดภาระประชาชน-ขับเคลื่อนบริการภาครัฐสู่ดิจิทัล
“สุดาวรรณ” เผยเว็บไซต์ราชกิจจานุเบกษาเผยแพร่ปรับปรุงแก้ไขกฎกระทรวง 4 ฉบับ หนุนอุตสาหกรรมภาพยนตร์ - วีดิทัศน์ ลดภาระประชาชน-ขับเคลื่อนบริการภาครัฐสู่ดิจิทัล
“สุดาวรรณ” เผยเว็บไซต์ราชกิจจานุเบกษาเผยแพร่ปรับปรุงแก้ไขกฎกระทรวง 4 ฉบับ หนุนอุตสาหกรรมภาพยนตร์ - วีดิทัศน์ ลดภาระประชาชน-ขับเคลื่อนบริการภาครัฐสู่ดิจิทัล
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม เปิดเผยว่า เมื่อวันที่ 23 พฤษภาคม 2568 ที่ผ่านมา เว็บไซต์ราชกิจจานุเบกษาได้เผยแพร่กฎกระทรวง 4 ฉบับ ภายใต้พระราชบัญญัติภาพยนตร์และวีดิทัศน์ พ.ศ. 2551 โดยการประกาศกฎกระทรวงสะท้อนถึงนโยบายเชิงรุกในการปรับปรุงกฎหมายให้สอดรับกับบริบทปัจจุบัน พร้อมอำนวยความสะดวกให้แก่ผู้ประกอบการและประชาชนอย่างเป็นรูปธรรม
ทั้งนี้ กฎกระทรวงทั้ง 4 ฉบับ ประกอบด้วย 1. กฎกระทรวงว่าด้วยการประกอบกิจการโรงภาพยนตร์ พ.ศ. 2568  2. กฎกระทรวงว่าด้วยการประกอบกิจการให้เช่า แลกเปลี่ยน หรือจำหน่ายภาพยนตร์และวีดิทัศน์ พ.ศ. 2568  3. กฎกระทรวงว่าด้วยการประกอบกิจการร้านวีดิทัศน์ พ.ศ. 2568 4. กฎกระทรวงกำหนดค่าธรรมเนียมเกี่ยวกับการประกอบกิจการภาพยนตร์และวีดิทัศน์ พ.ศ. 2568
นางสาวสุดาวรรณ เปิดเผยว่า การออกกฎกระทรวงครั้งนี้เป็นไปตามนโยบายของกระทรวงวัฒนธรรมในการยกระดับประสิทธิภาพของภาครัฐ ลดภาระเอกสาร และสนับสนุนการดำเนินธุรกิจของผู้ประกอบการให้สะดวกยิ่งขึ้น โดยเฉพาะการลดเอกสารแนบคำขอ เช่น สำเนาบัตรประชาชน รูปถ่าย หรือเอกสารแสดงตัวบุคคลต่างด้าว และเพิ่มช่องทางการยื่นคำขอผ่านระบบออนไลน์ รวมถึงกำหนดระยะเวลาการพิจารณาที่ชัดเจนตาม พ.ร.บ.อำนวยความสะดวกในการพิจารณาอนุญาตของทางราชการ พ.ศ. 2558 รวมทั้งยกเลิกค่าธรรมเนียมการตรวจพิจารณาสื่อโฆษณาและค่าธรรมเนียมใบแทนใบอนุญาต ซึ่งช่วยลดต้นทุนและสร้างแรงจูงใจให้แก่ผู้ประกอบการด้านสื่อสร้างสรรค์
อย่างไรก็ตาม การปรับปรุงกฎกระทรวงทั้ง 4 ฉบับนี้ ไม่เพียงเป็นการปฏิรูปเชิงกฎหมาย แต่ยังเป็นส่วนหนึ่งของการยกระดับอุตสาหกรรมภาพยนตร์และวีดิทัศน์ไทยให้สามารถแข่งขันได้ในยุคเศรษฐกิจสร้างสรรค์ และขับเคลื่อนบริการภาครัฐเข้าสู่ระบบดิจิทัลอย่างเป็นรูปธรรม

ที่มา : https://www.thaigov.go.th/news/contents/details/96880