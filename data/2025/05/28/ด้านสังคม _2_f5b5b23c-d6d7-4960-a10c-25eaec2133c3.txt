รัฐบาลไทย-ข่าวทำเนียบรัฐบาล-สธ.ระดมบุคลากรวางกลยุทธ์ยกระดับศักยภาพหน่วยบริการ ตอบสนองความต้องการประชาชนในพื้นที่


วันพุธที่ 28 พฤษภาคม 2568
สธ.ระดมบุคลากรวางกลยุทธ์ยกระดับศักยภาพหน่วยบริการ ตอบสนองความต้องการประชาชนในพื้นที่
กระทรวงสาธารณสุข จัดประชุมเชิงปฏิบัติการระดมบุคลากรร่วมวางแผนกลยุทธ์พัฒนาศักยภาพหน่วยบริการสังกัดสำนักงานปลัดกระทรวงสาธารณสุข ตามรูปแบบ SAP (Standard, Academy, Premium)
เพื่อจัดระบบบริการสุขภาพที่มีประสิทธิภาพ ตอบสนองความต้องการของประชาชนในพื้นที่ สามารถเข้าถึงบริการได้อย่างเท่าเทียม ทั่วถึง เป็นธรรมและลดความเหลื่อมล้ำ สร้างความมั่นคงและยั่งยืนให้ระบบสาธารณสุขไทย
วันนี้ (28 พฤษภาคม 2568) ที่โรงแรมแกรนด์ ริชมอนด์ สไตลิช คอนเวนชั่น จ.นนทบุรี นพ.โอภาส การย์กวินพงศ์ ปลัดกระทรวงสาธารณสุข เปิดการประชุมเชิงปฏิบัติการการพัฒนาศักยภาพหน่วยบริการในสังกัดสำนักงานปลัดกระทรวงสาธารณสุข ตามรูปแบบ SAP ปีงบประมาณ พ.ศ. 2568 พร้อมมอบนโยบายสำคัญในการยกระดับหน่วยบริการทั่วประเทศ และมอบรางวัลการประกวดออกแบบตราสัญลักษณ์ (LOGO) ต้นแบบการยกระดับบริการสุขภาพของหน่วยบริการในรูปแบบ SAP (SAP AWARD) โดยมี นพ.มณเฑียร คณาสวัสดิ์ รองปลัดกระทรวงสาธารณสุข ผู้บริหารระดับเขตสุขภาพและจังหวัด ผู้อำนวยการโรงพยาบาล และผู้ปฏิบัติงานการพัฒนาศักยภาพหน่วยบริการ 300 คน เข้าร่วม
นพ.โอภาส กล่าวว่า กระทรวงสาธารณสุขมีการพัฒนาศักยภาพหน่วยบริการในสังกัดสำนักงานปลัดกระทรวงสาธารณสุข ตามรูปแบบ SAP เพื่อให้สามารถจัดบริการได้สอดคล้องกับความต้องการของประชาชนในพื้นที่อย่างมีประสิทธิภาพ ประชาชนเข้าถึงบริการสุขภาพได้อย่างเท่าเทียม ทั่วถึง เป็นธรรม และลดความเหลื่อมล้ำ โดยเพิ่มขีดความสามารถและยกระดับศักยภาพหน่วยบริการตามบริบทความจำเป็นของพื้นที่ มีแพทย์สาขาหลัก/สาขารองตามความจำเป็น และให้ผู้บริหารระดับเขตสุขภาพบริหารจัดการทรัพยากรและพัฒนาหน่วยบริการภายใต้แนวคิด “One Province One Hospital” และ “One Region One Hospital” ซึ่งจะช่วยให้สามารถลดอัตราป่วย อัตราตาย ลดความแออัด ลดระยะเวลารอคอย และสร้างความมั่นคงและยั่งยืนของระบบสาธารณสุขของประเทศในภาพรวม ซึ่งการประชุมในวันนี้เป็นโอกาสสำคัญที่ผู้บริหารและผู้มีส่วนเกี่ยวข้องในการพัฒนาศักยภาพหน่วยบริการทุกเขตสุขภาพ ทุกจังหวัด และทุกหน่วยบริการ จะได้ร่วมกันวางแผนกลยุทธ์การพัฒนาเพื่อให้เกิดผลสัมฤทธิ์ที่เป็นรูปธรรมต่อไป
โดยในปีงบประมาณ พ.ศ. 2568 ได้มีการจัดระดับโรงพยาบาลในสังกัดสำนักงานปลัดกระทรวงสาธารณสุข ทั้งหมด 904 แห่ง ในรูปแบบ SAP ได้แก่ โรงพยาบาลชุมชน (Standard Hospital : S) 601 แห่ง โรงพยาบาลชุมชนพลัส (Standard plus Hospital : S+) 156 แห่ง โรงพยาบาลทั่วไป (Academy Hospital : A) 37 แห่ง โรงพยาบาลทั่วไปพลัส (Academy plus Hospital : A+) 70 แห่ง โรงพยาบาลศูนย์ (Premium Hospital : P) 14 แห่งและโรงพยาบาลศูนย์พลัส (Premium plus Hospital : P+) 26 แห่ง
********************************************** 28 พฤษภาคม 2568

ที่มา : https://www.thaigov.go.th/news/contents/details/96881