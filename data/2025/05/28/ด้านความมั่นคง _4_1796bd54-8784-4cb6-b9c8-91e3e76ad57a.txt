รัฐบาลไทย-ข่าวทำเนียบรัฐบาล-ทส. ประชุมจัดทำข้อเสนอโครงการกระตุ้นเศรษฐกิจ วงเงิน 1.57 แสนล้านบาท ควบคู่ไปกับการดูแลทรัพยากรธรรมชาติอย่างยั่งยืน


วันพุธที่ 28 พฤษภาคม 2568
ทส. ประชุมจัดทำข้อเสนอโครงการกระตุ้นเศรษฐกิจ วงเงิน 1.57 แสนล้านบาท ควบคู่ไปกับการดูแลทรัพยากรธรรมชาติอย่างยั่งยืน
ทส. ประชุมจัดทำข้อเสนอโครงการกระตุ้นเศรษฐกิจ วงเงิน 1.57 แสนล้านบาท ควบคู่ไปกับการดูแลทรัพยากรธรรมชาติอย่างยั่งยืน
วันที่ 28 พฤษภาคม 2568 เวลา 10.00 น. นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม (ปกท.ทส.) เป็นประธานในการประชุมการจัดทำข้อเสนอโครงการและคำขอรับงบประมาณ ภายใต้กรอบวงเงิน 157,000 ล้านบาท เพื่อขับเคลื่อนแผนกระตุ้นเศรษฐกิจของประเทศ โดยมีผู้บริหารระดับสูงจากหน่วยงานในสังกัดกระทรวงฯ เข้าร่วมประชุมชี้แจงรายละเอียดและยืนยันความพร้อมในการดำเนินโครงการและมาตรการกระตุ้นเศรษฐกิจ ณ ห้องประชุม ชั้น 17 กระทรวงทรัพยากรธรรมชาติและสิ่งแวดล้อม
การประชุมในครั้งนี้ ปกท.ทส. ได้กำชับให้ทุกหน่วยงานเร่งดำเนินการจัดทำข้อเสนอโครงการให้แล้วเสร็จโดยเร็ว เพื่อนำเสนอต่อรัฐมนตรีว่าการกระทรวงทรัพยากรธรรมชาติและสิ่งแวดล้อมในลำดับต่อไป ทั้งนี้  ในการจัดทำข้อเสนอโครงการและคำขอรับงบประมาณให้เป็นไปตามหลักเกณฑ์ของสำนักงบประมาณอย่างเคร่งครัด โดยเน้นประสิทธิภาพและประโยชน์ที่ประชาชนจะได้รับอย่างเป็นรูปธรรม โดยเฉพาะโครงการที่เกี่ยวข้องกับการบริหารจัดการทรัพยากรน้ำเพื่อแก้ไขปัญหาอุทกภัยและภัยแล้ง ขอให้คำนึงถึงการนำเทคโนโลยีและเครื่องมือที่ทันสมัยมาใช้เพิ่มประสิทธิภาพในการดำเนินงาน นอกจากนี้ ในเรื่องการส่งเสริมการท่องเที่ยวในพื้นที่ความรับผิดชอบของกระทรวงฯ ขอได้ความสำคัญกับการเปิดพื้นที่ท่องเที่ยวใหม่ ๆ เพื่อสร้างโอกาสทางเศรษฐกิจและกระจายรายได้สู่ท้องถิ่นและชุมชนอย่างทั่วถึง

ที่มา : https://www.thaigov.go.th/news/contents/details/96888