รัฐบาลไทย-ข่าวทำเนียบรัฐบาล-นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ให้สมาคมวิชาชีพผู้ขับขี่รถยนต์สาธารณะแท็กซี่ เข้าพบ เพื่อหารือเกี่ยวกับการสร้างความเท่าเทียมของรถแท็กซี่


วันพุธที่ 28 พฤษภาคม 2568
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ให้สมาคมวิชาชีพผู้ขับขี่รถยนต์สาธารณะแท็กซี่ เข้าพบ เพื่อหารือเกี่ยวกับการสร้างความเท่าเทียมของรถแท็กซี่
...
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เป็นประธานการประชุมร่วมกับผู้แทนสมาคมวิชาชีพผู้ขับขี่รถยนต์สาธารณะแท็กซี่ และคณะ เพื่อหารือเกี่ยวกับการสร้างความเท่าเทียมระหว่างรถแท็กซี่กับผู้ให้บริการรถยนต์ผ่านระบบแอปพลิเคชัน โดยมี นายสรวุฒิ เนื่องจำนงค์ เลขานุการรัฐมนตรีว่าการกระทรวงคมนาคม นายมนตรี ตั้งเจริญถาวร ที่ปรึกษารัฐมนตรีช่วยว่าการกระทรวงคมนาคม นางสาวณภัทรา กมลรักษา ผู้ช่วยเลขานุการรัฐมนตรีว่าการกระทรวงคมนาคม นายสรพงศ์ ไพฑูรย์พงษ์ รองปลัดกระทรวงคมนาคม นายจิระพงศ์ เทพพิทักษ์ ผู้ตรวจราชการกระทรวงคมนาคม นายจิรุตม์ วิศาลจิตร อธิบดีกรมการขนส่งทางบก นางสาวปวีณา จริยฐิติพงศ์ รองกรรมการผู้อำนวยการใหญ่ รักษาการผู้อำนวยการบริษัท ท่าอากาศยานไทย จำกัด (มหาชน) (ทอท.) ผู้ประกอบการรถยนต์แท็กซี่สาธารณะ ผู้แทนสมาคมผู้ขับขี่ GRAB และหน่วยงานที่เกี่ยวข้องเข้าร่วมประชุม ในวันที่ 28 พฤษภาคม 2568 ณ ห้องประชุมกระทรวงคมนาคม
นายสุรพงษ์ ปิยะโชติ กล่าวว่า วันนี้นายวรพล แกมขุนทด นายกสมาคมวิชาชีพผู้ขับขี่รถยนต์สาธารณะแท็กซี่ และคณะ มาร่วมหารือและข้อสรุปเกี่ยวกับปัญหาที่ขอให้กระทรวงคมนาคมดำเนินการแก้ไข ดังนี้
1. การตั้งจุดให้บริการรถยนต์ที่เรียกผ่านแอปพลิเคชัน (GRAB) ณ ท่าอากาศยานสุวรรณภูมิ (ทสภ.) ให้สามารถอยู่ร่วมกันได้อย่างยุติธรรมกับรถแท็กซี่สาธารณะ โดยกรมการขนส่งทางบก (ขบ.) ได้ตรวจสอบข้อกฎหมายแล้วพบว่า การตั้งจุดให้บริการรถยนต์ที่เรียกผ่านแอปฯ ณ ทสภ. มิได้ขัดต่อกฎหมายแต่อย่างใด ด้าน ทอท. ได้มีแนวทางการแก้ไขปัญหาเพื่อให้เกิดความเท่าเทียมในการใช้บริการ โดยการกำหนดพื้นที่สำหรับรถรับจ้างสาธารณะ บริเวณอาคารผู้โดยสาร ชั้น 1 แบ่งเป็นพื้นที่สำหรับจอดรถแท็กซี่สาธารณะ และพื้นที่ GRAB สำหรับการตรวจสอบรถ GRAB ณ ทสภ. ให้เป็นไปตามกฎหมายนั้น ปัจจุบันรถ GRAB ทุกคันจะต้องตรวจสอบคุณสมบัติก่อนในการลงทะเบียนสมัครสมาชิก โดยรถ GRAB ที่ลงทะเบียนแล้วจะเข้าในลานจอดรถระยะยาว Zone D ผ่านระบบไม้กั้น เพื่อตรวจสอบการลงทะเบียน จากนั้นเจ้าหน้าที่ ทอท. จะตรวจสอบรถ GRAB ที่วิ่งมาจุด Pick Up Point เพื่อรับผู้โดยสาร โดยเร็ว ๆ นี้ ทอท. จะทำการตรวจจับรถด้วยกล้อง AI และเชื่อมข้อมูลกับ ขบ. หากรถคันไหนยังไม่มี   การจดทะเบียนเป็นรถยนต์รับจ้างผ่านแอปพลิเคชัน (รย.18) ทอท. จะแจ้งและปรับ GRAB ตามเงื่อนไขสัญญาต่อไป
2. ขอให้ ทอท. จัดเจ้าหน้าที่ประจำที่จอดพักคอยของรถแท็กซี่สาธารณะเพื่อรอเรียกคิวให้บริการ  และเจ้าหน้าที่ประชาสัมพันธ์จุดจอดรถแท็กซี่สาธารณะ รวมถึงจัดป้ายประชาสัมพันธ์แบบอิเล็กทรอนิกส์ที่ ทสภ. เพื่ออำนวยความสะดวก ปัจจุบัน ทอท. ได้จัดเจ้าหน้าที่ให้บริการอยู่แล้วและจะกำชับให้มีเจ้าหน้าที่ประจำตลอดเวลา สำหรับสิ่งอำนวยความสะดวกอื่น ๆ จะมีการดำเนินการให้ต่อไป
3. ขอให้มีการประชาสัมพันธ์กับผู้โดยสารให้เข้าถึงรถแท็กซี่สาธารณะมากขึ้น โดย ทอท. จะสื่อสารกับเจ้าหน้าที่สายการบินประจำเคาน์เตอร์ต่าง ๆ ให้สื่อสารไปยังผู้โดยสารได้รับรู้รายละเอียดการให้บริการรถแท็กซี่สาธารณะ ณ ทสภ.
4. ขอให้ ทอท. นำแอปฯ “SAWASEEE by AOT” มาใช้ในการบริหารจัดการรถแท็กซี่สาธารณะ ณ ทสภ. อาทิ ผู้โดยสารสามารถจองคิวใช้บริการล่วงหน้าได้ โดย ทอท. อยู่ระหว่างการพัฒนาแอปฯ ให้สามารถดำเนินการได้อย่างสมบูรณ์ยิ่งขึ้น คาดว่าจะสามารถใช้ได้เร็ว ๆ นี้
ทั้งนี้ รัฐมนตรีช่วยว่าการกระทรวงคมนาคม ยืนยันว่า กระทรวงคมนาคมจะดำเนินการทุกอย่างด้วยความเป็นธรรมภายใต้กฎหมาย ระเบียบ โดยยึดถือประโยชน์ของประชาชนเป็นหลัก นอกจากนี้ ได้มอบหมายให้ ทอท. และ ขบ. หารือถึงประเด็นอื่น ๆ ร่วมกันในการแก้ไขกฎหมาย ระเบียบ ข้อบังคับ ให้มีความเป็นธรรมกับทุกฝ่าย โดยยึดประโยชน์สูงสุดของประชาชนผู้ใช้บริการเป็นสำคัญต่อไป

ที่มา : https://www.thaigov.go.th/news/contents/details/96898