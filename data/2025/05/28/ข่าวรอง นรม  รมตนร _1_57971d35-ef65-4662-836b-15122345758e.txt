รัฐบาลไทย-ข่าวทำเนียบรัฐบาล-“รองนายกฯ ประเสริฐ” ลงพื้นที่เชียงราย ตามแก้ปัญหาสารปนเปื้อนแม่น้ำกก เรียกถกด่วน “อนุ กก.แก้ปัญหาน้ำผิวดิน” กำชับทุกหน่วยงานดำเนินมาตรการเฝ้าระวัง-มาตรการเชิงรุก 


วันพุธที่ 28 พฤษภาคม 2568
28/05/2568
พิมพ์
“รองนายกฯ ประเสริฐ” ลงพื้นที่เชียงราย ตามแก้ปัญหาสารปนเปื้อนแม่น้ำกก เรียกถกด่วน “อนุ กก.แก้ปัญหาน้ำผิวดิน” กำชับทุกหน่วยงานดำเนินมาตรการเฝ้าระวัง-มาตรการเชิงรุก
“รองนายกฯ ประเสริฐ” ลงพื้นที่เชียงราย ตามแก้ปัญหาสารปนเปื้อนแม่น้ำกก เรียกถกด่วน “อนุ กก.แก้ปัญหาน้ำผิวดิน” กำชับทุกหน่วยงานดำเนินมาตรการเฝ้าระวัง-มาตรการเชิงรุก พร้อมเดินหน้าเจรจา “เมียนมา” แก้ปัญหาที่ต้นเหตุ
เมื่อวันที่ 27 พฤษภาคม 2568 นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เป็นประธานการประชุมคณะอนุกรรมการขับเคลื่อนการแก้ไขปัญหาคุณภาพน้ำในแหล่งน้ำผิวดิน ณ ห้องประชุมจอมกิตติ ชั้น 3 ศาลากลางจังหวัดเชียงราย เพื่อติดตามความคืบหน้าการแก้ไขปัญหาสารปนเปื้อนในแม่น้ำกกว่า ตั้งแต่ที่มีข่าวการปนเปื้อนในแม่น้ำกกเมื่อเดือนเมษายน 2568ที่ผ่านมา รัฐบาลได้ติดตามข่าวมาอย่างต่อเนื่องและไม่ได้นิ่งนอนใจ ผมได้รับมอบหมายจากท่านนายกรัฐมนตรีให้แก้ปัญหาเรื่องนี้ เราก็ได้มีการทำงานกันมาอย่างต่อเนื่อง ที่ผ่านมาได้มีการมอบหมายและสั่งการหลายหน่วยงานที่เกี่ยวข้องโดยเฉพาะ
นายประเสริฐ กล่าวว่า ได้มอบหมายให้กรมควบคุมมลพิษทำการตรวจคุณภาพน้ำทุกอาทิตย์และประสานงานกับกรมป้องกันและบรรเทาสาธารณะภัยเพื่อแจ้งเตือนประชาชนที่ได้รับผลกระทบ ในด้านการเจรจากับประเทศเพื่อนบ้าน เรื่องนี้มีความละเอียดอ่อนเนื่องจากเราต้องมีความแน่ใจและมีหลักฐานมากพอ ทางกรมแผนที่ทหาร GISTDA และกรมควบคุมมลพิษ จะร่วมกันตรวจสอบและหาหลักฐาน ตอนนี้เรามีข้อมูลที่พร้อมที่จะเจรจาหารือแล้ว พร้อมมอบหมายให้หน่วยงานที่เกี่ยวข้องตรวจระดับสารพิษของคนในพื้นที่(ตรวจปัสสาวะ), ตรวจสารพิษในสัตว์น้ำ, และผลิตพันธ์ทางการเกษตรต่างต่าง ซึ่งปัจจุบันพบว่ายังอยู่ในระดับที่เป็นปกติ ส่วนสถานการณ์ค่าสารหนูในปัจจุบันนั้นพบว่าสูงเกินมาตรฐานในจุดบริเวณชายแดนไทย-พม่า ตั้งแต่บริเวณท่าตอน จนถึงอำเภอเมือง จังหวัดเชียงราย แต่ที่น่าสนใจก็คือหลังจากน้ำผ่านฝายมาแล้ว สารหนูมีปริมาณลดลงและเป็นปกติ อย่างไรก็ตามระดับสารหนูในระดับนี้พี่น้องประชาชนก็ยังไม่ควรนำมาอุปโภคบริโภคโดยตรงควรมีการกระบวนการปรับปรุงคุณภาพน้ำก่อน แต่ในส่วนของการด้านการเกษตรสามารถใช้รดหรือปลูกพืชได้ และน้ำในแหล่งน้ำยังไม่เป็นอันตรายต่อสัตว์น้ำ
“ในส่วนของน้ำประปา จากข้อมูลที่ได้รับรายงานจากการประปาส่วนภูมิภาคแล้ว ขอยืนยันว่าไม่มีพบสารใดที่เกินค่ามาตรฐาน ขอให้ทุกคนใช้ได้อย่างมั่นใจในกรณีที่พบปลาที่ป่วยเป็นโรค จากข้อมูลที่ได้รับรายงานจากทางประมงจังหวัดและทางกรมอนามัยที่ได้ทำการตรวจสอบแล้วพบว่าเป็นพยาธิใบไม้และแบคทีเรีย แต่ไม่พบสารหนู เพราะฉะนั้นขอให้พี่น้องประชาชนไม่ต้องกังวล และขอให้พี่น้องประชาชนรับฟังข้อมูลจากหน่วยงานภาครัฐ และขอความกรุณาจากทุกท่านไม่นำเรื่องที่ไม่เป็นความจริงมาเผยแพร่เพราะอาจจะทำให้เสียภาพลักษณ์ของประเทศ”
นายประเสริฐ กล่าวว่า การประชุมวันนี้ได้มีการกำหนดมาตรการที่สำคัญหลายอย่าง ทั้งในด้านการเฝ้าระวัง มาตรการเชิงรุก และแผนการเจรจากับประเทศเพื่อนบ้าน ในส่วนของมาตรการเฝ้าระวัง ได้สั่งการให้มีการตรวจคุณภาพน้ำดิบ น้ำประปา ตะกอนดิน สัตว์น้ำ สัตว์หน้าดิน รวมถึงระดับสารพิษในร่างกายประชาชนในเขตอย่างต่อเนื่อง ได้มีการเสนอให้ใช้ rapid test ซึ่งจะได้พลเร็วและสามารถตรวจได้ทุกวัน และมีการแจ้งประชาสัมพันธ์ให้ประชาชนรับทราบอย่างต่อเนื่อง นอกจากนี้ยังได้สั่งการให้ตรวจสอบผลผลิตทางการเกษตรเพื่อแจ้งเตือนให้ผู้บริโภคทราบอย่างต่อเนื่อง รวมทั้งติดตั้ง CCTV เฝ้าระวังคุณภาพน้ำ และแจ้งเตือนประชาชนเมื่อมีความขุ่นเกินมาตรฐาน และงดกิจกำทางน้ำที่สัมผัสน้ำโดยตรง โดยให้มีการจัดตั้งศูนย์ปฏิบัติการส่วนหน้าขึ้น โดยมีรัฐมนตรีช่วยว่าการกระทรวงมหาดไทยเป็นหัวหน้าศูนย์ เพื่อประสานงานกันระหว่างจังหวัดและส่วนกลาง เพื่อให้สามารถปฏิบัติงานได้อย่างทันท่วงที ทั่งในด้านการเฝ้าระวัง การให้ความช่วยเหนลือประชาชนในพื้นที่ และการทำการประชาสัมพันธ์ให้พี่น้องประชาชนในพื้นที่ได้ทราบข่าวที่มาจากทางการและไม่คลาดเคลื่อน
ในส่วนของมาตรการเชิงรุกได้สั่งการให้มีการศึกษาการสร้างระบบดักตะกอนในแม่น้ำกกโดยในระยะสั้นอาจจะเป็นการขุดเป็นหลุมดักตะกอน และในระยะยาวจะมีการศึกษาเรื่องการสร้างฝายดักตะกอนหรือทำเป็นแก้มลิงที่มีพืชลอยน้ำ พร้อมให้มีการการขุดตะกอนในลำน้ำไปกำจัดและการปรับปรุงและควบคุมการผลิตน้ำประปา และจัดเตรียมน้ำสะอาดไว้แจกจ่ายในกรณีจำเป็น โดยเตรียมน้ำสะอาดไว้ให้ประชาชนใช้ในกรณีจำเป็นและเตรียมแหล่งน้ำดิบอื่นเพื่อทดแทนการใช้น้ำจากแม่น้ำกกในอนาคต
สำหรับแผนการเจรจาประเทศเพื่อนบ้าน ได้มีการเริ่มเจรจาในหลายระดับไปแล้ว ทั้งในด้านความร่วมมือตามแนวชายแดน, กรอบความร่วมมือแม่โขง-ล้านช้าง, กรอบ MRC, และอื่น ๆ ซึ่งก็มีการสื่อสารไปยังประเทศที่เกี่ยวข้องย่างต่อเนื่อง แต่อย่างไรก็ตาม เพื่อเร่งรัดกระบวนการเจรจานี้ ผมคิดว่าจำเป็นต้องมีการหารือระดับรัฐบาล ก่อนหน้านี้ผมได้ประสาน รมว.กต ให้ประสานไปยังประเทศเมียนมา ซึ่งทางประเทศเมียนมาได้ตอบรับมาว่ายินดีให้ความร่วมมือ
“การประชุมวันนี้ได้ที่ประชุมได้เห็นชอบให้มีการแต่งตั้งคณะทำงานประสานความร่วมมือระหว่างประเทศ และเมื่อได้กำหนดวันมาแล้ว ผมเองจะเป็นหัวหน้าในการเดินทางไปเพื่อให้มีการร่วมตรวจสอบ และหาแนวทางแก้ปัญหา รวมถึงให้ความรู้ด้านการทำเหมืองแร่ที่ถูกต้องและการให้ความรู้ด้านสุขภาพกับประชาชนในพื้นที่เมียนมา” รองนายกรัฐมนตรีและรัฐมนตรีว่าการกระทรวงดีอี กล่าว

ที่มา : https://www.thaigov.go.th/news/contents/details/96877