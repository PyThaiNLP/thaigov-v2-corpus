รัฐบาลไทย-ข่าวทำเนียบรัฐบาล-รัฐบาลกำชับโรงเรียนทั่วประเทศ รับมือภัยพิบัติช่วงฤดูฝน ย้ำสถานศึกษาจัดทำแผนเผชิญเหตุ ซักซ้อมรับมือภัยฉุกเฉินอย่างต่อเนื่อง


วันพุธที่ 28 พฤษภาคม 2568
28/05/2568
พิมพ์
รัฐบาลกำชับโรงเรียนทั่วประเทศ รับมือภัยพิบัติช่วงฤดูฝน ย้ำสถานศึกษาจัดทำแผนเผชิญเหตุ ซักซ้อมรับมือภัยฉุกเฉินอย่างต่อเนื่อง
รัฐบาลกำชับโรงเรียนทั่วประเทศ รับมือภัยพิบัติช่วงฤดูฝน ย้ำสถานศึกษาจัดทำแผนเผชิญเหตุ ซักซ้อมรับมือภัยฉุกเฉินอย่างต่อเนื่อง
วันนี้ (28 พฤษภาคม 2568) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า รัฐบาลโดยกระทรวงศึกษาธิการ ตระหนักถึงสถานการณ์ฝนตกหนักในหลายพื้นที่ทั่วประเทศในช่วงเข้าสู่ฤดูฝน ซึ่งอาจทำให้เกิดน้ำท่วมและน้ำป่าไหลหลาก ส่งผลกระทบต่อความปลอดภัยของนักเรียน ครู และบุคลากรทางการศึกษา ทั้งนี้ จากรายงานล่าสุดของกรมป้องกันและบรรเทาสาธารณภัย (ปภ.) ได้มีการแจ้งเตือนให้ประชาชนในหลายพื้นที่ตอนเหนือของประเทศ เช่น อำเภอแม่สาย จังหวัดเชียงราย ภาคเหนือตอนบน และจังหวัดเลย เร่งยกของขึ้นที่สูงเพื่อป้องกันความเสียหายจากน้ำท่วมฉับพลัน พร้อมกับเข้าไปทำการช่วยเหลือในเบื้องต้นแล้ว
นายคารม กล่าวต่อว่า สำนักงานคณะกรรมการการศึกษาขั้นพื้นฐาน (สพฐ.) ได้กำชับสถานศึกษาทุกแห่งทั่วประเทศ เฝ้าระวังสถานการณ์น้ำท่วมอย่างใกล้ชิด โดยไม่จำกัดเฉพาะพื้นที่ที่ประสบภัยพิบัติในภาคเหนือหรือภาคตะวันออกเฉียงเหนือเท่านั้น แต่โรงเรียนทุกแห่งจะต้องเฝ้าระวังและเตรียมความพร้อมอย่างรอบด้าน รวมถึงการจัดทำแผนเผชิญเหตุหากพบสถานการณ์น้ำท่วมหนัก
“รัฐบาลได้กำชับสถานศึกษาทุกแห่งให้ความสำคัญต่อความปลอดภัยของครู และนักเรียน โดยตั้งแต่ก่อนเปิดภาคเรียน สพฐ. ได้ออกมาตรการให้สถานศึกษาจัดทำแผนเผชิญเหตุเพื่อเตรียมพร้อมรับมือสถานการณ์ฉุกเฉินแล้ว โดยจะต้องมีการซักซ้อมแผนเผชิญเหตุตั้งแต่การเตือนภัย ระหว่างมีภัย และการปฏิบัติตัวหลังเกิดภัย อย่างต่อเนื่องและมีประสิทธิภาพ ซึ่งในช่วงฤดูฝน เสี่ยงต่อการเกิดเหตุภัยพิบัติต่าง ๆ ขอย้ำให้สถานศึกษาจัดทำแผนเผชิญเหตุให้เหมาะสม โดย สพฐ. จะติดตามและมอนิเตอร์สถานการณ์น้ำท่วมทุก 24 ชั่วโมง เพื่อให้โรงเรียน ครู และนักเรียน ให้มีความปลอดภัย” นายคารม กล่าว

ที่มา : https://www.thaigov.go.th/news/contents/details/96878