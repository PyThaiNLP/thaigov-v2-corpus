รัฐบาลไทย-ข่าวทำเนียบรัฐบาล-คลังจ่ายแลก “พระคลัง ในพระคลังมหาสมบัติ” มั่นใจส่งมอบเสร็จสิ้นได้ภายใน “กรกฎาคม 2568”


วันพุธที่ 28 พฤษภาคม 2568
28/05/2568
พิมพ์
คลังจ่ายแลก “พระคลัง ในพระคลังมหาสมบัติ” มั่นใจส่งมอบเสร็จสิ้นได้ภายใน “กรกฎาคม 2568”
กระทรวงการคลังมีการปรับเปลี่ยนรูปแบบการส่งมอบพระคลัง ในพระคลังมหาสมบัติ โดยจะอำนวยความสะดวกด้วยการโทรแจ้งให้ผู้สั่งจองที่ถึงกำหนดให้มารับองค์ท่านตามสถานที่ที่กำหนด โดยจะส่งมอบให้แล้วเสร็จภายในเดือนกรกฎาคม 2568
ตามที่กระทรวงการคลังได้จัดสร้าง “พระคลัง ในพระคลังมหาสมบัติ” โดยเปิดให้ข้าราชการและประชาชนทั่วไปเช่าบูชา และแจ้งให้มารับตั้งแต่วันที่ 15 พฤษภาคม 2568 สำหรับผู้ที่สั่งจองและชำระเงินเรียบร้อยแล้ว แต่เนื่องจากในการจัดทำพระคลัง เป็นงานศิลป์ที่ต้องใช้ความละเอียดอย่างสูง โดยเฉพาะการตรวจสอบชิ้นงานต้องอาศัยผู้เชี่ยวชาญเป็นพิเศษในทุกขั้นตอน เพื่อให้ได้องค์ท่านทั้งแบบลอยองค์และแบบเหรียญที่ควรค่าแก่การบูชาเป็นของสะสมที่ทรงคุณค่าเพื่อเก็บไว้ให้ลูกหลานสืบไป จึงทำให้เกิดความล่าช้าในการส่งมอบ และมีความจำเป็นต้องปรับระยะเวลาการส่งมอบออกไป ดังนั้น กระทรวงการคลังจึงต้องขออภัยมา ณ ที่นี้
กระทรวงการคลังได้มีการปรับเปลี่ยนรูปแบบการส่งมอบ โดยจะอำนวยความสะดวกด้วยการโทรแจ้งให้ผู้สั่งจองที่ถึงกำหนดให้มารับองค์ท่านตามสถานที่ที่กำหนด โดยจะส่งมอบให้แล้วเสร็จภายในเดือนกรกฎาคม 2568 นอกจากนี้ เพื่อให้ประชาชนสามารถตรวจสอบรายการสั่งจองของตนเองได้ง่ายและสะดวกยิ่งขึ้น กระทรวงการคลังได้เปิดสายโทรด่วน 0-2126-5800 ต่อ 28862 อีกช่องทางหนึ่ง โดยจะเริ่มดำเนินการตั้งแต่บัดนี้ เป็นต้นไป
ทั้งนี้  กระทรวงการคลังจะใช้วิธีการโทรแจ้งท่านให้มารับองค์พระตามคิวที่ได้มีการสั่งจองไว้ และจะไม่มีการส่งลิ๊งค์ใด ๆ ให้กด ทั้งนี้ เพื่อป้องกันมิจฉาชีพหลอกลวง

ที่มา : https://www.thaigov.go.th/news/contents/details/96896