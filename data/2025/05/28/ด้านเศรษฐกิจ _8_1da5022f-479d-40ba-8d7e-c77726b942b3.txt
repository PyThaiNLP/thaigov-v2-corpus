รัฐบาลไทย-ข่าวทำเนียบรัฐบาล-ปลัดเกษตรฯ ประกาศชัด! เด็กนักเรียนต้องได้ดื่มนมโคแท้ 100% คุณภาพดี ให้ครบ 260 วันต่อปีการศึกษา


วันพุธที่ 28 พฤษภาคม 2568
ปลัดเกษตรฯ ประกาศชัด! เด็กนักเรียนต้องได้ดื่มนมโคแท้ 100% คุณภาพดี ให้ครบ 260 วันต่อปีการศึกษา
ปลัดเกษตรฯ ประกาศชัด! เด็กนักเรียนต้องได้ดื่มนมโคแท้ 100% คุณภาพดี ให้ครบ 260 วันต่อปีการศึกษา
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังเป็นประธานการประชุมคณะกรรมการอาหารนมเพื่อเด็กและเยาวชน ครั้งที่ 5/2568 โดยมี นายอภัย สุทธิสังข์ รองปลัดกระทรวงเกษตรและสหกรณ์ นายวิศิษฐ์ ศรีสุวรรณ์ อธิบดีกรมส่งเสริมสหกรณ์ ผู้แทนหน่วยงานที่เกี่ยวข้อง เข้าร่วม ณ ห้องประชุมกระทรวงเกษตรและสหกรณ์ (123) และผ่านระบบประชุมออนไลน์ Zoom Cloud Meeting ว่า ตามที่ได้มีการ Kick off แจกนมโรงเรียนทั้ง 7 กลุ่มพื้นที่ เมื่อวันที่ 27 พ.ค. 68 ที่ผ่านมา กระทรวงเกษตรฯ พร้อมทั้งหน่วยงานที่เกี่ยวข้องยังคงเดินหน้าติดตามผลดำเนินการ ตามกรอบแนวทางโครงการอาหารเสริม (นม) โรงเรียน ประจำปีการศึกษา 2568 ในการจัดซื้อนมโรงเรียนชดเชยตามจำนวนวันที่เด็กนักเรียนยังไม่ได้ดื่มนมโรงเรียนนับแต่วันเปิดภาคเรียน ตามวันที่กระทรวงศึกษาธิการกำหนดหรือตามประกาศของโรงเรียน และให้มีการจัดซื้อให้เด็กนักเรียนได้ดื่มนมโรงเรียนให้ครบ 260 วันต่อปีการศึกษา อีกทั้ง ได้บูรณาการทุกภาคส่วนในการสอดส่องดูแล และตรวจสอบคุณภาพมาตรฐานนมโรงเรียนอย่างเคร่งครัด เพื่อตอบสนองวัตถุประสงค์หลักของโครงการที่ต้องการให้นักเรียนได้ดื่มนมโคคุณภาพดี แท้ 100% จากเกษตรกรผู้เลี้ยงโคนม เพื่อส่งเสริมอาชีพและสร้างความยั่งยืนในอาชีพเกษตรกรผู้เลี้ยงโคนม
ทั้งนี้ ที่ประชุมได้พิจารณาการจัดสรรสิทธิและพื้นที่จำหน่ายนมโรงเรียน ประจำปีการศึกษา 2568 เพิ่มเติม ให้กับผู้ประกอบการผลิตภัณฑ์นมที่ประสงค์ขอรับการจัดสรรสิทธิเพิ่มเติม กรณียังมีสิทธิคงเหลือในกลุ่มพื้นที่ 2 และกลุ่มพื้นที่ 7 เพื่อการจัดสรรนมโรงเรียนอย่างครบถ้วนตามพื้นที่เป้าหมาย รวมถึงได้พิจารณากรณีผู้ประกอบการผลิตภัณฑ์นมที่มีความประสงค์ขอรับการจัดสรรสิทธิเพิ่มเติม รวมทั้งสิ้น 33 แห่ง เพื่อดำเนินการจัดสรรพื้นที่จำหน่ายนมโรงเรียนให้กับผู้ประกอบการผลิตภัณฑ์นม ที่ได้รับจัดสรรสิทธิตามความเห็นชอบของคณะกรรมการอาหารนมเพื่อเด็กและเยาวชนต่อไป

ที่มา : https://www.thaigov.go.th/news/contents/details/96895