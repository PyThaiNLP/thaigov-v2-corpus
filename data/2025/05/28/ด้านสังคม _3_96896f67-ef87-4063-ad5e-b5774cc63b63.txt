รัฐบาลไทย-ข่าวทำเนียบรัฐบาล-มูลนิธิโรงพยาบาลสมเด็จพระยุพราช ประชุมสามัญประจำปี 2568 รับทราบผลการดำเนินงานดูแลและพัฒนาคุณภาพชีวิตประชาชน


วันพุธที่ 28 พฤษภาคม 2568
มูลนิธิโรงพยาบาลสมเด็จพระยุพราช ประชุมสามัญประจำปี 2568 รับทราบผลการดำเนินงานดูแลและพัฒนาคุณภาพชีวิตประชาชน
มูลนิธิโรงพยาบาลสมเด็จพระยุพราช จัดประชุมสามัญประจำปี 2568 รับทราบผลการดำเนินงานของโรงพยาบาลสมเด็จพระยุพราช 21 แห่งทั่วประเทศ
ในการดูแลประชาชนในพื้นที่ห่างไกล ช่วยให้เข้าถึงบริการสุขภาพและมีคุณภาพชีวิตที่ดีขึ้น อาทิ ส่องกล้องคัดกรองมะเร็งลำไส้ใหญ่ ลำไส้ตรง ไปแล้วกว่า 16,000 รายส่งมอบรถรักษาอัมพาตเคลื่อนที่เฉลิมพระเกียรติให้กับโรงพยาบาลสมเด็จพระยุพราชแล้ว 5 แห่ง ปรับปรุงต่อเติมบ้านตามโครงการต่อบ้าน เติมสุข 615 หลัง
วันนี้ (28 พฤษภาคม 2568) ที่ ห้องประชุมอาคาร 606 สำนักพระราชวัง สนามเสือป่า ถนนพระรามที่ 5 เขตดุสิต กรุงเทพมหานคร ศาสตราจารย์เกียรติคุณ นายแพทย์เกษม วัฒนชัย องคมนตรี ในฐานะประธานกรรมการมูลนิธิโรงพยาบาลสมเด็จพระยุพราช เป็นประธานการประชุมสามัญประจำปี 2568 คณะกรรมการมูลนิธิโรงพยาบาลสมเด็จพระยุพราช โดยมี นายสมศักดิ์ เทพสุทิน รัฐมนตรีว่าการกระทรวงสาธารณสุข นพ.โอภาส การย์กวินพงศ์ ปลัดกระทรวงสาธารณสุข นายแพทย์วันชัย สัตยาวุฒิพงศ์ กรรมการและเลขาธิการมูลนิธิโรงพยาบาลสมเด็จพระยุพราช และคณะกรรมการมูลนิธิโรงพยาบาลสมเด็จพระยุพราช ร่วมประชุม
โดยมีผลการดำเนินงานที่สำคัญ อาทิ ความคืบหน้าการจัดซื้อ-จัดจ้างครุภัณฑ์ทางการแพทย์ และปรับปรุงอาคาร จากเหตุเพลิงไหม้โรงพยาบาลสมเด็จพระยุพราชเดชอุดม จังหวัดอุบลราชธานี ซึ่งพระบาทสมเด็จพระเจ้าอยู่หัว ทรงมีพระมหากรุณาธิคุณพระราชทานค่าใช้จ่ายจำนวน 29,154,335.92 บาท ได้ดำเนินการเบิกจ่ายไปแล้วร้อยละ 86.97 ส่วนที่เหลืออยู่ระหว่างดำเนินการ, โครงการรณรงค์คัดกรองมะเร็งลำไส้ใหญ่ด้วยการส่องกล้อง Colonoscopy เฉลิมพระเกียรติปี 2568 เพื่อลดการเสียชีวิตจากโรคมะเร็งลำไส้ใหญ่ และลำไส้ตรง ซึ่งมีอัตราเสียชีวิตสูงเป็นอันดับ 3 ในเพศชาย และอันดับ 4 ในเพศหญิง เริ่มดำเนินการตั้งแต่ปี 2566 – ปัจจุบัน โดยในปี 2566-2567 คัดกรองรวม 16,375 ราย พบเป็นมะเร็ง 362 ราย สำหรับปี 2568 มีเป้าหมายคัดกรองในโรงพยาบาลสมเด็จพระยุพราช โรงพยาบาลเฉลิมพระเกียรติ โรงพยาบาลชัยพัฒน์ และโรงพยาบาลชุมชนในพื้นที่ห่างไกล 12,000 ราย ล่าสุดถึงเดือนพฤษภาคม 2568 คัดกรองแล้ว 6,092 ราย พบมะเร็ง 137 ราย ทุกรายอยู่ระหว่างการรักษาต่อเนื่อง
โครงการรถรักษาอัมพาตเคลื่อนที่เฉลิมพระเกียรติ เพื่อลดความเหลื่อมล้ำในการเข้าถึงการรักษาโรคหลอดเลือดสมองเฉียบพลันในพื้นที่โรงพยาบาลสมเด็จพระยุพราช ทั้ง 21 แห่ง ให้ประชาชนเข้าถึงบริการการรักษาที่รวดเร็วมีประสิทธิภาพ ลดการเสียชีวิต และลดภาวะทุพลภาพ ล่าสุดส่งมอบให้ปฏิบัติงาน ณ โรงพยาบาลสมเด็จพระยุพราช แล้ว 5 คัน ได้แก่ โรงพยาบาลสมเด็จพระยุพราชสว่างแดนดิน จังหวัดสกลนคร, โรงพยาบาลสมเด็จพระยุพราชท่าบ่อ จังหวัดหนองคาย, โรงพยาบาลสมเด็จพระยุพราชเดชอุดม จังหวัดอุบลราชธานี, โรงพยาบาลสมเด็จพระยุพราชสระแก้ว จังหวัดสระแก้ว และโรงพยาบาลสมเด็จพระยุพราชเวียงสระ จังหวัดสุราษฎร์ธานีส่วนโครงการต่อบ้าน เติมสุข ปี 2565-2567 ปรับปรุงต่อเติมบ้านไปแล้ว 615 หลัง ภายใต้งบประมาณของมูลนิธิโรงพยาบาลสมเด็จพระยุพราช และเงินบริจาครวม 12,458,098 บาท
***************************************** 28 พฤษภาคม 2568

ที่มา : https://www.thaigov.go.th/news/contents/details/96894