รัฐบาลไทย-ข่าวทำเนียบรัฐบาล-​วธ. เปิดโครงการ “ผลิตสื่อสร้างเสน่ห์ไทย” ดึงสุดยอดเยาวชนทั่วประเทศ ติวเข้มสร้างคอนเทนต์ ปั้น Soft Power ไทยสู่เวทีโลก


วันพุธที่ 28 พฤษภาคม 2568
​วธ. เปิดโครงการ “ผลิตสื่อสร้างเสน่ห์ไทย” ดึงสุดยอดเยาวชนทั่วประเทศ ติวเข้มสร้างคอนเทนต์ ปั้น Soft Power ไทยสู่เวทีโลก
​วธ. เปิดโครงการ “ผลิตสื่อสร้างเสน่ห์ไทย” ดึงสุดยอดเยาวชนทั่วประเทศ ติวเข้มสร้างคอนเทนต์ ปั้น Soft Power ไทยสู่เวทีโลก
วธ. เปิดโครงการ “ผลิตสื่อสร้างเสน่ห์ไทย” ดึงสุดยอดเยาวชนทั่วประเทศ ติวเข้มสร้างคอนเทนต์ ปั้น Soft Power ไทยสู่เวทีโลก
กระทรวงวัฒนธรรม เปิดโครงการอบรมพัฒนาศักยภาพเยาวชน “ผลิตสื่อสร้างเสน่ห์ไทย” รุ่นที่ 1 อย่างเป็นทางการ นำร่อง 3 ภูมิภาค ได้แก่ ภาคกลาง ภาคตะวันออก และภาคใต้ ผ่านระบบออนไลน์ โดยมีนายประสพ เรียงเงิน ปลัดกระทรวงวัฒนธรรม เป็นประธานเปิดงาน พร้อมกล่าวถึงความมุ่งมั่นในการผลักดันศักยภาพเยาวชนไทยสู่การเป็น “ผู้ผลิตสื่อสร้างสรรค์” ที่พร้อมถ่ายทอดอัตลักษณ์ความเป็นไทยสู่ระดับสากล และมีนางยุถิกา อิศรางกูร ณ อยุธยา รองปลัดกระทรวงวัฒนธรรม นางโชติกา อัครกิจโสภากุล รองปลัดกระทรวงวัฒนธรรม ผู้บริหารกระทรวงวัฒนธรรม เข้าร่วม ณ ห้องแถลงข่าว อาคารวัฒนธรรมวิศิษฏ์ กระทรวงวัฒนธรรม และผ่านระบบ Zoom Meeting
โครงการนี้จัดโดย กองเฝ้าระวังทางวัฒนธรรม สำนักงานปลัดกระทรวงวัฒนธรรม ร่วมกับ สำนักงานวัฒนธรรมจังหวัดทั่วประเทศ เพื่อส่งเสริมให้เด็กและเยาวชนไทยได้เรียนรู้ทักษะการผลิตสื่ออย่างมืออาชีพ พร้อมฝึกฝนจริยธรรมสื่อ และเข้าใจบทบาทของสื่อในการขับเคลื่อนวัฒนธรรม เศรษฐกิจ และสังคมในยุคดิจิทัล โดยมีเยาวชนที่ผ่านการคัดเลือกจากทั่วประเทศกว่า 385 ทีม เข้าร่วมอบรมและเตรียมลงสนามแข่งขันสร้างผลงานสื่อสร้างเสน่ห์ไทย
นายประสพ กล่าวว่า รัฐบาลให้ความสำคัญกับการใช้วัฒนธรรมเป็นพลังขับเคลื่อน Soft Power ของประเทศ โดยเฉพาะผ่านกลไกการสื่อสารของคนรุ่นใหม่ ซึ่งโครงการนี้ไม่เพียงส่งเสริมศิลปะและภูมิปัญญาไทย แต่ยังสร้างโอกาสให้เยาวชนมีส่วนร่วมในการต่อยอดทุนวัฒนธรรมของชุมชน สู่มูลค่าเพิ่มทางเศรษฐกิจ ผ่านสื่อที่สร้างสรรค์และร่วมสมัย กิจกรรมการอบรมแบ่งออกเป็น 2 รุ่น ได้แก่  รุ่นที่ 1: ภาคกลาง ภาคตะวันออก และภาคใต้ (27 – 28 พฤษภาคม 2568) ผู้เข้าร่วม 839 คน รุ่นที่ 2: ภาคเหนือ และภาคตะวันออกเฉียงเหนือ (29 – 30 พฤษภาคม 2568) ผู้เข้าร่วม 777 คน
โดยทั้ง 2 รุ่นจะได้รับการติวเข้มจากวิทยากรผู้เชี่ยวชาญในด้านระบบนิเวศสื่อยุคปัจจุบัน การรู้เท่าทันและวิเคราะห์อิทธิพลของสื่อ การผลิตสื่ออย่างมีจริยธรรมและสร้างสรรค์ และหลังจบการอบรม เยาวชนจะได้จัดทำผลงานสื่อเข้าประกวดในกิจกรรม Young Creative Media Camp เพื่อเฟ้นหาสุดยอดผลงาน “สื่อสร้างเสน่ห์ไทย” ที่จะนำไปเผยแพร่สู่สายตาคนไทยและนานาชาติต่อไป
“เด็กและเยาวชนคือพลังใหม่ของชาติ การเปิดเวทีให้พวกเขาได้เรียนรู้ ลงมือทำ และใช้สื่ออย่างรู้เท่าทัน จะเป็นรากฐานสำคัญในการสืบสานวัฒนธรรมไทยอย่างมั่นคง และร่วมสมัยในยุคดิจิทัล” นายประสพ กล่าวทิ้งท้าย

ที่มา : https://www.thaigov.go.th/news/contents/details/96882