รัฐบาลไทย-ข่าวทำเนียบรัฐบาล-“ฉก.พญานาคราช” พร้อมหน่วยงานที่เกี่ยวข้องร่วมลงพื้นที่สุ่มตรวจทุเรียนแช่เยือกแข็งในพื้นที่จังหวัดระยองอย่างเข้มข้น 


วันพุธที่ 28 พฤษภาคม 2568
“ฉก.พญานาคราช” พร้อมหน่วยงานที่เกี่ยวข้องร่วมลงพื้นที่สุ่มตรวจทุเรียนแช่เยือกแข็งในพื้นที่จังหวัดระยองอย่างเข้มข้น
“ฉก.พญานาคราช” พร้อมหน่วยงานที่เกี่ยวข้องร่วมลงพื้นที่สุ่มตรวจทุเรียนแช่เยือกแข็งในพื้นที่จังหวัดระยองอย่างเข้มข้น
พันเอก รวิรักษ์ สัตตบุศย์ ผู้บังคับหน่วยเฉพาะกิจพญานาคราช (ฉก.พญานาคราช) เปิดเผยว่า ตามที่รัฐมนตรีว่าการกระทรวงเกษตรและสหกรณ์ ได้สั่งการให้มีการลงพื้นที่ตรวจสอบโรงงานผลิตทุเรียนแช่เยือกแข็งทั่วประเทศ โดยมีวัตถุประสงค์เพื่อตรวจสอบเอกสาร/สินค้า การนำเข้า และตรวจสอบคุณภาพสินค้า ทั้งสารตกค้าง/เชื้อจุลินทรีย์ ว่าเป็นไปตามมาตรฐานที่กำหนดหรือไม่ รวมทั้งเป็นไปตามข้อกำหนดของประเทศคู่ค้าหรือไม่นั้น
โดยในวันนี้ ฉก.พญานาคราช กระทรวงเกษตรและสหกรณ์ และหน่วยงานที่เกี่ยวข้อง โดยเฉพาะสำนักงานมาตรฐานสินค้าเกษตรและอาหารแห่งชาติ (มกอช.) นำโดย นายพงศ์ไท ไทโยธิน รองเลขาธิการ มกอช. เป็นหน่วยงานหลักร่วมบูรณาการกับกรมวิชาการเกษตร ได้กำหนดแผนเข้าตรวจสอบคุณภาพทุเรียนแช่เยือกแข็ง ณ โรงงานแห่งหนึ่งในอำเภอแกลง จังหวัดระยอง โดยมีวัตถุประสงค์เพื่อตรวจสอบรายละเอียดเพิ่มเติมเรื่อง การปฏิบัติตามข้อกำหนดตามมาตรฐานบังคับทุเรียนแช่เยือกแข็ง (มกษ. 9046-2560) เช่น ปริมาณและแหล่งการรับวัตถุดิบ ขั้นตอนกระบวนการผลิต การควบคุมคุณภาพของสินค้า เป็นต้น ซึ่งจากการเข้าตรวจสอบสถานที่เก็บสินค้าพบว่ามีปริมาณสินค้าทุเรียนแช่เยือกแข็งนำเข้าจากเวียดนาม จำนวน 2,736 กล่อง กล่องละ 20 กิโลกรัม รวมทั้งสิ้น 54,720 กิโลกรัม โดยเจ้าหน้าที่ได้ดำเนินการอายัดสินค้าดังกล่าว และสุ่มเก็บตัวอย่างเพื่อตรวจวิเคราะห์สาร BY2 Cadmium และเชื้อจุลินทรีย์ก่อโรค 4 ชนิด ขณะนี้อยู่ระหว่างรอผลการตรวจที่ต้องใช้กระบวนการทางห้องปฏิบัติการ (Lab) ประมาณ 5- 7 วัน หากมีรายงานผลการตรวจสอบว่าพบสาร BY2 และ Cadmium จะดำเนินการทำลายสินค้าดังกล่าว ตามมาตรา 32 แห่งพระราชบัญญัติมาตรฐานสินค้าเกษตร พ.ศ. 2551 ต่อไป
ด้านนายพงศ์ไท ไทโยธิน รองเลขาธิการ มกอช. กล่าวเพิ่มเติมว่า มกอช. จะกำหนดแผนบูรณาการร่วมกับกรมวิชาการเกษตร และ ฉก.พญานาคราช ลงพื้นที่ตรวจสอบโรงงานผลิตสินค้าทุเรียนแช่เยือกแข็งเชิงรุกที่ไม่ปฏิบัติตามมาตรฐานบังคับ : การปฏิบัติที่ดีสำหรับการผลิตทุเรียนแช่เยือกแข็ง (มกษ. 9046-2560) โดยจากข้อมูลโรงงานผลิตทุเรียนที่ขึ้นทะเบียนส่งออกในระบบคำขอใบอนุญาตส่งออก TAS-License มีจำนวน 108 ราย มีปริมาณโรงงานแช่เยือกแข็ง แยกตามรายจังหวัด ดังนี้ 1) จังหวัดจันทบุรี จำนวน 24 โรงงาน 2) จังหวัดชุมพร จำนวน 21 โรงงาน 3) จังหวัดปทุมธานี จำนวน 19 โรงงาน 4) จังหวัดระยอง จำนวน 10 และจังหวัดอื่นๆ ทั่วประเทศ
ขณะเดียวกัน มกอช. ได้ประสานบูรณาการร่วมกันกับหน่วยงานที่กำกับดูแลการนำเข้าทุเรียนแช่เยือกแข็ง เช่น สำนักงานคณะกรรมการอาหารและยา (อย.) กรมศุลกากร เป็นต้น เพื่อยกระดับการตรวจสอบความปลอดภัยโดยกำหนดมาตรการให้การนำเข้าทุเรียนสดและทุเรียนแช่เยือกแข็งจากต่างประเทศ ต้องแนบรายงานผลวิเคราะห์ (Test report) ว่าไม่พบการปนเปื้อน BY2 Cadmium และทำการเปิดตู้สินค้าทุกตู้ เพื่อตรวจสอบและเก็บตัวอย่างส่งตรวจห้องปฏิบัติการวิเคราะห์หาสารทั้งสองรายการดังกล่าว ซึ่งถือเป็นการป้องกันสินค้าที่ไม่ได้มาตรฐานเข้ามาในประเทศไทย รวมทั้งเป็นการตรวจเข้มมาตรฐานสินค้าเกษตรที่จะส่งออกจากไทยไปต่างประเทศอย่างเข้มข้น เพื่อสร้างความเชื่อมั่นกับประเทศคู่ค้าทั่วโลก

ที่มา : https://www.thaigov.go.th/news/contents/details/96891