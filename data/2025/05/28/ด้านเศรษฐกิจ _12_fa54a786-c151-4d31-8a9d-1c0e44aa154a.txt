รัฐบาลไทย-ข่าวทำเนียบรัฐบาล-ธ.ก.ส. เข้าร่วมประชุม APRACA Executive Committee ครั้งที่ 78 ณ สาธารณรัฐอินโดนีเซีย


วันพุธที่ 28 พฤษภาคม 2568
28/05/2568
พิมพ์
ธ.ก.ส. เข้าร่วมประชุม APRACA Executive Committee ครั้งที่ 78 ณ สาธารณรัฐอินโดนีเซีย
ผู้จัดการ ธ.ก.ส. ในฐานะรองประธาน APRACA เข้าร่วมการประชุมระดับภูมิภาคของสมาคม ร่วมกับธนาคารกลางแห่งประเทศอินโดนีเซีย และการประชุมคณะกรรมการบริหาร เพื่อแลกเปลี่ยนเรียนรู้เกี่ยวกับบทบาทของการเงินด้านการเกษตรต่อเศรษฐกิจหมุนเวียน
นายฉัตรชัย ศิริไล ผู้จัดการ ธนาคารเพื่อการเกษตรและสหกรณ์การเกษตร (ธ.ก.ส.) ในฐานะรองประธานสมาคมสินเชื่อการเกษตรและชนบทแห่งภาคพื้นเอเชียและแปซิฟิก (Asia-Pacific Rural and Agricultural Credit Association : APRACA) พร้อมด้วยนางสาวพรหมกร พรหมขัติแก้ว ผู้ช่วยผู้จัดการ ธ.ก.ส. และผู้บริหารสายงานด้านกิจการระหว่างประเทศ เข้าร่วมการประชุมระดับภูมิภาคของสมาคม (Regional Policy Forum) ร่วมกับธนาคารกลางแห่งประเทศอินโดนีเซีย และการประชุมคณะกรรมการบริหาร (the 78th APRACA Executive Committee Meeting) เพื่อแลกเปลี่ยนเรียนรู้เกี่ยวกับบทบาทของการเงินด้านการเกษตรต่อเศรษฐกิจหมุนเวียนภายใต้ธีมงาน “The Strategic Role of Agriculture Finance in Circular Economy” โดยมีสถาบันการเงินสมาชิกกว่า 90 แห่ง จาก 24 ประเทศ เข้าร่วมประชุม
ระหว่างการประชุม มีการบรรยายภายใต้แนวทางการพัฒนารูปแบบ นวัตกรรมทางการเงิน รวมถึงกฏระเบียบต่าง ๆ เพื่อเอื้อให้เกิดการขยายสินเชื่อและให้บริการที่เกี่ยวข้องกับเศรษฐกิจแบบหมุนเวียน โดยในช่วงแรกเป็นการให้ความเห็นจากผู้บริหารธนาคารกลางของ 5 ประเทศ ประกอบด้วย อินโดนีเซีย ฟิลิปปินส์  อิหร่าน เนปาล และอินเดีย ในประเด็นนโยบายที่จะกระตุ้นความก้าวหน้าระบบการเงินภาคการเกษตร เพื่อก่อให้เกิดการสนับสนุนการพัฒนาในรูปแบบเศรษฐกิจหมุนเวียน รวมถึงบทบาทการส่งเสริมสตรีในภาคการเกษตร และในช่วงที่สองเป็นการบรรยายจากสถาบันการเงินจาก 4 ประเทศ ในบทบาทของผู้สนับสนุนทางการเงินแก่ภาคการเกษตร เพื่อส่งเสริมตามแนวทางเศรษฐกิจหมุนเวียนประกอบด้วย กัมพูชา อินโดนีเซีย อินเดีย และไทย โดยนายวิชัย ปักษา ผู้อำนวยการสำนักกิจการระหว่างประเทศ ธ.ก.ส. ร่วมบรรยายในหัวข้อ Financing Bio-Circular-Green (BCG) model in Thailand as a strategy to support sustainable economic development เพื่อแบ่งปันประสบการณ์ในด้านการสนับสนุนทางการเงินและการให้สินเชื่อเพื่อเศรษฐกิจชีวภาพ สินเชื่อเพื่อเศรษฐกิจและสินเชื่อสีเขียวภายใต้การดำเนินงานของ
ธ.ก.ส.
นอกจากนี้ ยังมีการร่วมประชุมคณะกรรมการบริหาร (the 78th APRACA Executive Committee Meeting) เพื่อร่วมติดตามผลการดำเนินการ แลกเปลี่ยน รับฟังข้อเสนอแนะจากคณะกรรมการ เพื่อพิจารณาแนวทางในการพัฒนาให้สมาชิกได้รับประโยชน์สูงสุดภายใต้การดำเนินกิจกรรมต่าง ๆ ของสมาคม รวมถึงได้ติดตามผลการดำเนินการและหารือแนวทางในการพัฒนา APRACA Excellence Center (ACE) เพื่อเป็นแหล่งการแลกเปลี่ยนองค์ความรู้ แนวทางปฏิบัติที่ดีแก่ประเทศสมาชิกอีกด้วย โดยในที่ประชุมได้มีมติให้ ธนาคารเพื่อการเกษตรและสหกรณ์การเกษตร เป็นเจ้าภาพในการจัดประชุม Regional Policy Forum และ the 79th APRACA Executive Committee Meeting ครั้งถัดไปในปี 2569
ทั้งนี้ การประชุม Regional Policy Forum และ the 78th APRACA Executive Committee Meeting จัดขึ้น ณ โรงแรม Courtyard by Marriott, Nusa Dua, บาหลี สาธารณรัฐอินโดนีเซีย ระหว่างวันที่ 26 - 28 พฤษภาคม 2568

ที่มา : https://www.thaigov.go.th/news/contents/details/96899