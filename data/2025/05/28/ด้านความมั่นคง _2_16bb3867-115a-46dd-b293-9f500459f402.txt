รัฐบาลไทย-ข่าวทำเนียบรัฐบาล-"อนุทิน" เข้ารับ "รางวัลมิตรภาพอิสราเอล-ไทย" วาระครบรอบ 77 ปีการสถาปนาประเทศอิสราเอล ย้ำความสัมพันธ์ทางการทูตตลอดระยะเวลากว่า 6 ทศวรรษ เพื่อการพัฒนาที่ยั่งยืน


วันพุธที่ 28 พฤษภาคม 2568
28/05/2568
พิมพ์
"อนุทิน" เข้ารับ "รางวัลมิตรภาพอิสราเอล-ไทย" วาระครบรอบ 77 ปีการสถาปนาประเทศอิสราเอล ย้ำความสัมพันธ์ทางการทูตตลอดระยะเวลากว่า 6 ทศวรรษ เพื่อการพัฒนาที่ยั่งยืน
"อนุทิน" เข้ารับ "รางวัลมิตรภาพอิสราเอล-ไทย" วาระครบรอบ 77 ปีการสถาปนาประเทศอิสราเอล ย้ำความสัมพันธ์ทางการทูตตลอดระยะเวลากว่า 6 ทศวรรษ เพื่อการพัฒนาที่ยั่งยืน
เมื่อวันที่ 27 พ.ค. 68 เวลา 19.00 น. นายอนุทิน  ชาญวีรกูล รองนายกรัฐมนตรีและรมว.มหาดไทย เข้ารับ "รางวัลมิตรภาพอิสราเอล-ไทย ประจำปี 2568" (ISRAEL - THAILAND FRIENDSHIP AWARD 2025) จาก นางออร์นา  ซากิฟ (H.E. Ms. Orna Sagiv) เอกอัครราชทูตวิสามัญผู้มีอำนาจเต็มแห่งสาธารณรัฐอิสราเอลประจำประเทศไทย เนื่องในวันครบรอบ 77 ปีของการสถาปนาประเทศอิสราเอล ณ โรงแรมคาร์ลตัน กรุงเทพ สุขุมวิท โดยมี นายอรรษิษฐ์  สัมพันธรัตน์ ปลัดกระทรวงมหาดไทย นายไชยวัฒน์  จุนถิระพงศ์ อธิบดีกรมการปกครอง ร่วมในงาน
โอกาสนี้ นายอนุทิน ได้กล่าวแสดงความยินดีและส่งความปรารถนาดีต่อรัฐบาลและประชาชนชาวอิสราเอลในโอกาสเนื่องในวันครบรอบ 77 ปีของการสถาปนาประเทศอิสราเอล ซึ่งตลอดห้วงเวลาที่ผ่านมา ประเทศอิสราเอลได้มีการพัฒนาอย่างรุดหน้า ทั้งด้านนวัตกรรม วิทยาศาสตร์ เทคโนโลยี และเกษตรกรรม ด้วยความมุ่งมั่น อันเป็นแบบอย่างให้กับนานาประเทศ ซึ่งไทยและอิสราเอลมีความสัมพันธ์ฉันมิตรที่แน่นแฟ้นมายาวนานกว่า 6 ทศวรรษ และมีความร่วมมือครอบคลุมหลายด้าน ทั้งความร่วมมือด้านเกษตรกรรมและแรงงาน ไปจนถึงการค้า การศึกษา และการแลกเปลี่ยนระหว่างประชาชน ทำให้ไทยและอิสราเอลเป็นประเทศที่มีมิตรภาพความสัมพันธ์แน่นแฟ้น
นายอนุทิน กล่าวว่า นางออร์นา  ซากิฟ (H.E. Ms. Orna Sagiv) เอกอัครราชทูตวิสามัญผู้มีอำนาจเต็มแห่งสาธารณรัฐอิสราเอลประจำประเทศไทย เป็นมิตรสหายที่ตนให้ความคุ้นเคยและร่วมงานกันเคียงบ่าเคียงไหล่อย่างใกล้ชิดในหลายวาระโอกาส ซึ่งท่านเอกราชทูตได้ให้การสนับสนุนช่วยเหลือรัฐบาลไทยอย่างรวดเร็ว ต่อเนื่องเสมอมา ตั้งแต่การเกิดสถานการณ์การแพร่ระบาดของโรคโควิด-19 และเมื่อครั้งเกิดสถานการณ์แผ่นดินไหว ก็ได้ประสานรัฐบาลอิสราเอลสนับสนุนชุดปฏิบัติการร่วมการกู้ภัยจนภารกิจลุล่วง ซึ่งตนต้องขอขอบคุณในไมตรีจิตและการให้การสนับสนุนอย่างต่อเนื่อง
"เนื่องในวันครบรอบ 77 ปีการสถาปนาประเทศอิสราเอลในวันนี้ ตนขอให้ความมุ่งมั่นและความสัมพันธ์อันแนบแน่นของไทยและอิสราเอลได้หนุนเสริมให้เกิดสันติภาพ ความเคารพซึ่งกันและกัน และความเจริญรุ่งเรืองร่วมกัน และความร่วมมือกันเฉกเช่นนี้จะนำพาให้เราทั้งสองประเทศมีแต่ความวัฒนาสถาพรอย่างยั่งยืนตลอดไป" นายอนุทิน กล่าว
ด้าน นางออร์นา ซากิฟ กล่าวว่า เนื่องในโอกาสวันสถาปนาประเทศอิสราเอลครบปีที่ 77 ด้วยความภาคภูมิใจ ความกตัญญู และใคร่ครวญถึงสิ่งที่ผ่านมา เป็นวันที่เรารำลึกถึงความอดทน ความคิดสร้างสรรค์และจิตวิญญาณอันแข็งแกร่งของประชาชนชาวอิสราเอล และเป็นเวลาที่เราชื่นชมยินดีต่อมิตรภาพที่มีร่วมกับนานาประเทศโดยเฉพาะอย่างยิ่งกับราชอาณาจักรไทยที่มีสายสัมพันธ์อันล้ำค่า แน่นแฟ้น และยั่งยืน ด้วยอิสราเอลมีเทคโนโลยีระดับสูง ในขณะเดียวกันประเทศไทยก็เร่งเดินหน้าสู่ยุคดิจิทัล ด้วยเหตุนี้ ทั้งสองประเทศจึงจับมือกันสร้างโอกาสด้านการฝึกอบรม การลงทุน และการพัฒนาอย่างยั่งยืน
สำหรับรางวัลมิตรภาพอิสราเอล-ไทย ประจำปี 2568 (ISRAEL - THAILAND FRIENDSHIP AWARD 2025) เป็นรางวัลที่สถานเอกราชทูตอิสราเอลประจำประเทศไทย มอบให้กับบุคคลผู้ทำคุณประโยชน์ให้กับสถานทูตในด้านต่าง ๆ ซึ่งในปีนี้ มีบุคคลได้รับรางวัล ได้แก่ นายอนุทิน ชาญวีรกูล พลเอก นิพัทธ์ ทองเล็ก นายอัมรินทร์ คอมันตร์ หม่อมหลวงศิริเฉลิม สวัสดิวัตน์ นางอินทรานี สุมาวงศ์ นายณัฐ ยนตรรักษ์ และ นางอรนุช ไรวา

ที่มา : https://www.thaigov.go.th/news/contents/details/96883