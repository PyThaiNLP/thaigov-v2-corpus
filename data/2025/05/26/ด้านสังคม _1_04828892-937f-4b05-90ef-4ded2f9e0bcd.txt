รัฐบาลไทย-ข่าวทำเนียบรัฐบาล-“เดชอิศม์” เปิดอาคารผู้ป่วยใน 114 เตียง รพ.โพนพิสัย ขยายบริการรองรับผู้ป่วย จ.หนองคาย และ สปป.ลาว กว่า 3 แสนคนต่อปี 


วันจันทร์ที่ 26 พฤษภาคม 2568
“เดชอิศม์” เปิดอาคารผู้ป่วยใน 114 เตียง รพ.โพนพิสัย ขยายบริการรองรับผู้ป่วย จ.หนองคาย และ สปป.ลาว กว่า 3 แสนคนต่อปี
รัฐมนตรีช่วยว่าการกระทรวงสาธารณสุข เปิดอาคารผู้ป่วยใน 114 เตียง โรงพยาบาลโพนพิสัย จังหวัดหนองคาย รองรับผู้ป่วยในพื้นที่และโรงพยาบาลลูกข่าย ตลอดจนพื้นที่ใกล้เคียงและสาธารณรัฐประชาธิปไตยประชาชนลาว กว่า 300,000 คนต่อปี
พร้อมเยี่ยมชมโรงงานผลิตยาสมุนไพรแผนไทยของโรงพยาบาลที่ได้รับมาตรฐาน WHO-GMP ช่วยเพิ่มศักยภาพสมุนไพรท้องถิ่น สนับสนุนนโยบายเศรษฐกิจสุขภาพและการเป็น Medical & Wellness Hub
วันนี้ (26 พฤษภาคม 2568) ที่ จังหวัดหนองคาย นายเดชอิศม์ ขาวทอง รัฐมนตรีช่วยว่าการกระทรวงสาธารณสุข เป็นประธานในพิธีเปิดอาคารผู้ป่วยใน 114 เตียง โรงพยาบาลโพนพิสัย อำเภอโพนพิสัย โดยมี พระเทพวชิรคุณ, รศ.ดร. เจ้าคณะจังหวัดหนองคาย เจ้าอาวาสวัดโพธิ์ชัย พระอารามหลวง นายสมภพ สมิตะสิริ ผู้ว่าราชการจังหวัดหนองคาย นายแพทย์ณัฐพงศ์ วงศ์วิวัฒน์ ผู้ตรวจราชการกระทรวงสาธารณสุข เขตสุขภาพที่ 8 คณะผู้บริหาร อสม.และประชาชนในพื้นที่ เข้าร่วม โดยกล่าวว่า กระทรวงสาธารณสุขมีนโยบายยกระดับการสาธารณสุขไทย สุขภาพแข็งแรงทุกวัย เศรษฐกิจสุขภาพไทยมั่นคง ซึ่งอำเภอโพนพิสัยเป็นเมืองท่องเที่ยวที่มีความสำคัญทางเศรษฐกิจของจังหวัด มีโรงพยาบาลโพนพิสัย เป็นโรงพยาบาลชุมชนแม่ข่าย ดูแลประชาชนในเขตรับผิดชอบและเครือข่าย การสร้างอาคารผู้ป่วยในแห่งนี้จึงช่วยเพิ่มศักยภาพการให้บริการ ทำให้ประชาชนทั้งในอำเภอโพนพิสัย พื้นที่ใกล้เคียง รวมถึงประชาชนจากสาธารณรัฐประชาธิปไตยประชาชนลาว สามารถเข้าถึงบริการทางการแพทย์ได้มากยิ่งขึ้น
ด้านนายแพทย์ณัฐพงศ์กล่าวว่า โรงพยาบาลโพนพิสัย เป็นโรงพยาบาลแม่ข่ายระดับ S+ มีอาณาเขตติดต่อกับจังหวัดอุดรธานีและสาธารณรัฐประชาธิปไตยประชาชนลาว มีแพทย์เฉพาะทาง 8 สาขา รองรับประชากรในพื้นที่อำเภอโพนพิสัย อำเภอเฝ้าไร่และอำเภอรัตนวาปี จังหวัดหนองคาย และ อำเภอปากคาด อำเภอโซ่พิสัย จังหวัดบึงกาฬ รวมกว่า 3 แสนคน ให้บริการผู้ป่วยนอก 90,000 คนต่อปี ผู้ป่วยใน 11,000 คนต่อปี โดยอาคารผู้ป่วยใน 114 เตียงหลังนี้ เป็นอาคารคอนกรีตเสริมเหล็ก 5 ชั้น พื้นที่ใช้สอย 4,797 ตารางเมตร วงเงินงบประมาณก่อสร้าง 93 ล้านบาท สร้างแล้วเสร็จเมื่อวันที่ 11 มีนาคม 2568
หลังจากนั้น รัฐมนตรีช่วยว่าการกระทรวงสาธารณสุขและคณะ ยังได้เยี่ยมชมการดำเนินงานของโรงงานผลิตยาสมุนไพรแผนไทย โรงพยาบาลโพนพิสัย ซึ่งได้รับการรับรองมาตรฐาน WHO-GMP ตอบรับนโยบายเพิ่มศักยภาพเศรษฐกิจสุขภาพ สู่การเป็น Medical & Wellness Hub โดยมียาสมุนไพรที่สามารถเบิกจ่ายได้ อาทิ ฟ้าทะลายโจร ขมิ้นชัน เถาวัลย์เปรียง สหัสธารา ยาแก้ไอผสมมะขามป้อม ยาประคบสมุนไพร และยาธาตุอบเชย เป็นต้น
****************************************** 26 พฤษภาคม 2568

ที่มา : https://www.thaigov.go.th/news/contents/details/96785