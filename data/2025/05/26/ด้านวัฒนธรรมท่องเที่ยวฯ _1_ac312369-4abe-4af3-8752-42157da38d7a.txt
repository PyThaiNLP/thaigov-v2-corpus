รัฐบาลไทย-ข่าวทำเนียบรัฐบาล-ผู้ช่วย รมว. ท่องเที่ยวและกีฬา เปิดงาน “สมุยรีกัตต้า 2025” ครั้งที่ 22 ดันเกาะสมุยสู่เวทีโลก ย้ำบทบาทกีฬาเสริมพลัง Soft Power ไทย


วันจันทร์ที่ 26 พฤษภาคม 2568
ผู้ช่วย รมว. ท่องเที่ยวและกีฬา เปิดงาน “สมุยรีกัตต้า 2025” ครั้งที่ 22 ดันเกาะสมุยสู่เวทีโลก ย้ำบทบาทกีฬาเสริมพลัง Soft Power ไทย
ผู้ช่วย รมว. ท่องเที่ยวและกีฬา เปิดงาน “สมุยรีกัตต้า 2025” ครั้งที่ 22 ดันเกาะสมุยสู่เวทีโลก ย้ำบทบาทกีฬาเสริมพลัง Soft Power ไทย
วันที่ 25 พฤษภาคม 2568 เวลา 19.00 น. ณ โรงแรมโนรา บีช รีสอร์ท แอนด์ สปา เกาะสมุย จังหวัดสุราษฎร์ธานี นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ เป็นประธานในพิธีเปิดการแข่งขันเรือใบนานาชาติ “สมุยรีกัตต้า 2025” ครั้งที่ 22 (22nd Samui Regatta 2025) ซึ่งจัดขึ้นอย่างต่อเนื่องเป็นประจำทุกปี โดยมีนายนันธวัช เจริญวรรณ รองผู้ว่าราชการจังหวัดสุราษฎร์ธานี พร้อมด้วยนักกีฬาจากนานาประเทศ และแขกผู้มีเกียรติร่วมงานอย่างคับคั่ง
การแข่งขันสมุยรีกัตต้าในปีนี้มีเรือใบจากกว่า 10 ประเทศทั่วโลกเข้าร่วมชิงชัย ถือเป็นอีกหนึ่งเวทีสำคัญที่ช่วยประชาสัมพันธ์ภาพลักษณ์ของประเทศไทยในฐานะศูนย์กลางการแข่งขันกีฬาระดับนานาชาติ และเป็นการขับเคลื่อนเศรษฐกิจการท่องเที่ยว ตั้งแต่ระดับท้องถิ่นจนถึงระดับประเทศ ภายใต้นโยบาย Amazing Thailand Grand Tourism and Sports Year 2025
นายจักรพล กล่าวว่า “ตลอดระยะเวลากว่า 21 ปีที่ผ่านมา สมุยรีกัตต้าไม่เพียงแต่เป็นการแข่งขันกีฬาเรือใบ แต่ยังเป็นกลไกสำคัญในการส่งเสริมการท่องเที่ยว กระตุ้นเศรษฐกิจ และสร้างการจดจำให้กับนักท่องเที่ยวทั่วโลกว่า ‘สมุย’ คือจุดหมายปลายทางระดับโลก ทั้งในมิติของกีฬา การท่องเที่ยว และวัฒนธรรมที่เป็นเอกลักษณ์ของไทย”
ทั้งนี้ ผู้ช่วยรัฐมนตรีฯ ยังได้กล่าวชื่นชมผู้จัดงานที่ร่วมกันรักษาประเพณีการแข่งขัน พร้อมทั้งเน้นย้ำบทบาทของกีฬาที่เป็นมากกว่าความบันเทิง แต่เป็นพลังแห่ง Soft Power ที่สามารถต่อยอดไปสู่การพัฒนาเศรษฐกิจของประเทศได้อย่างยั่งยืน
การแข่งขัน “สมุยรีกัตต้า 2025” จะจัดขึ้นระหว่างวันที่ 25–30 พฤษภาคม 2568 โดยคาดว่าจะมีนักกีฬา ผู้ติดตาม และนักท่องเที่ยวจากทั่วโลกเดินทางเข้าร่วมงานและท่องเที่ยวในพื้นที่อย่างต่อเนื่อง ส่งผลดีต่อเศรษฐกิจท้องถิ่น และตอกย้ำภาพลักษณ์ของ “สมุย” ในฐานะเมืองกีฬาและการท่องเที่ยวระดับโลก

ที่มา : https://www.thaigov.go.th/news/contents/details/96778