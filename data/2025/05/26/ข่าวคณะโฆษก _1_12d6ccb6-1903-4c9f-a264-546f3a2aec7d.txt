รัฐบาลไทย-ข่าวทำเนียบรัฐบาล-มาแล้ว..งานอาหารเครื่องดื่มใหญ่ระดับเอเซีย “THAIFEX – ANUGA ASIA 2025” เวทีโลกของอาหารไทย รัฐบาลดันศักยภาพผู้ประกอบการไทยสู่ตลาดสากล คาดเงินสะพัดกว่า 98,000 ล้านบาท


วันจันทร์ที่ 26 พฤษภาคม 2568
26/05/2568
พิมพ์
มาแล้ว..งานอาหารเครื่องดื่มใหญ่ระดับเอเซีย “THAIFEX – ANUGA ASIA 2025” เวทีโลกของอาหารไทย รัฐบาลดันศักยภาพผู้ประกอบการไทยสู่ตลาดสากล คาดเงินสะพัดกว่า 98,000 ล้านบาท
มาแล้ว..งานอาหารเครื่องดื่มใหญ่ระดับเอเซีย “THAIFEX – ANUGA ASIA 2025” เวทีโลกของอาหารไทย รัฐบาลดันศักยภาพผู้ประกอบการไทยสู่ตลาดสากล คาดเงินสะพัดกว่า 98,000 ล้านบาท
วันนี้ (26 พฤษภาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาลเชิญชวนประชาชนเข้าร่วมงานแสดงสินค้าอาหารและเครื่องดื่มที่ใหญ่ที่สุดในเอเชีย “THAIFEX – ANUGA ASIA 2025” จัดขึ้นระหว่างวันที่ 27-31 พฤษภาคม 2568 ณ อิมแพ็ค เมืองทองธานี โดยเป็นความร่วมมือระหว่างกรมส่งเสริมการค้าระหว่างประเทศ กระทรวงพาณิชย์ หอการค้าไทย และโคโลญเมสเซ่ เยอรมนี
งานนี้ถือเป็นเวทีสำคัญระดับโลกที่เปิดโอกาสให้ผู้ประกอบการไทยแสดงศักยภาพสินค้าอาหาร เทคโนโลยี และนวัตกรรม ตลอดจนเจรจาธุรกิจกับพันธมิตรจากทั่วโลก โดยปีนี้มีผู้เข้าร่วมแสดงสินค้าจาก 56 ประเทศ รวมกว่า 6,205 คูหา และคาดว่าจะมีผู้เข้าชมงาน กว่า 90,000 ราย สร้างเม็ดเงินสะพัดกว่า 98,000 ล้านบาท
ปัจจุบัน ประเทศไทยเป็นผู้ส่งออกอาหารอันดับ 12 ของโลก โดยตั้งเป้าในปี 2568 ว่าจะส่งออกอาหารมูลค่ารวม 1.75 ล้านล้านบาท เพิ่มขึ้น 6.8% จากปีก่อน ซึ่งสอดคล้องกับนโยบาย “ครัวไทยสู่ครัวโลก” ที่รัฐบาลมุ่งผลักดันอย่างจริงจัง โดยเฉพาะการนำนวัตกรรมอาหารและเครื่องดื่มที่ตอบโจทย์ผู้บริโภคทั่วโลกเข้าสู่ตลาดสากล
ผู้สนใจสามารถสอบถามข้อมูลเพิ่มเติมได้ที่กรมส่งเสริมการค้าระหว่างประเทศ โทร. 1169 หรือ www.ditp.go.th และลงทะเบียนเข้าชมงานได้ที่ https://registration.thaifex-anuga.com/el/9An5Wm โดยจัดแสดงเพื่อการเจรจาธุรกิจในวันที่ 27-30 พฤษภาคม และเปิดให้ประชาชนเข้าชมพร้อมจำหน่ายปลีกในวันที่ 31 พฤษภาคม 2568
“รัฐบาลขอยืนยันความมุ่งมั่นในการส่งเสริมอุตสาหกรรมอาหารและเครื่องดื่มไทยให้ก้าวไกลสู่เวทีโลกอย่างยั่งยืน พร้อมสนับสนุนผู้ประกอบการไทยทั้งรายใหญ่และรายย่อยให้มีโอกาสเติบโต เชื่อมโยงตลาดโลก และผลักดันให้ประเทศไทยเป็นศูนย์กลางด้านอาหารของโลกอย่างแท้จริง” นางสาวศศิกานต์ กล่าวทิ้งท้าย

ที่มา : https://www.thaigov.go.th/news/contents/details/96767