รัฐบาลไทย-ข่าวทำเนียบรัฐบาล-“รองนายกฯ ประเสริฐ” ห่วงใยชาวศรีสะเกษ สั่งเตรียมพร้อมรับมือฝน พร้อมเร่งขับเคลื่อนอ่างเก็บน้ำห้วยขะยุงให้เป็นแหล่งน้ำต้นทุนใหม่ของจังหวัด


วันจันทร์ที่ 26 พฤษภาคม 2568
26/05/2568
พิมพ์
“รองนายกฯ ประเสริฐ” ห่วงใยชาวศรีสะเกษ สั่งเตรียมพร้อมรับมือฝน พร้อมเร่งขับเคลื่อนอ่างเก็บน้ำห้วยขะยุงให้เป็นแหล่งน้ำต้นทุนใหม่ของจังหวัด
“รองนายกฯ ประเสริฐ” ลงพื้นที่ติดตามสถานการณ์น้ำจังหวัดศรีสะเกษ พร้อมรับฟังปัญหาความเดือดร้อนของประชาชนในพื้นที่ โดยให้กรมชลประทานเร่งเตรียมความพร้อมโครงการอ่างเก็บน้ำห้วยขะยุง เพิ่มน้ำต้นทุน ลดปัญหาภัยแล้ง และส่งเสริมการท่องเที่ยว
วันที่ 25 พฤษภาคม 2568 นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม ลงพื้นที่กำกับและติดตามการปฏิบัติราชการในภูมิภาค เขตตรวจราชการที่ 14 ณ จังหวัดศรีสะเกษ ในการนี้ รองนายกรัฐมนตรีได้เดินทางไปติดตามสถานการณ์น้ำ ณ พื้นที่โครงการแก้มลิงห้วยไร่ ตำบลบก อำเภอโนนคูณ จังหวัดศรีสะเกษ โดยมีนางพัชรวีร์ สุวรรณิก รองเลขาธิการสำนักงานทรัพยากรน้ำแห่งชาติ (สทนช.) และผู้แทนจากหน่วยงานที่เกี่ยวข้องร่วมลงพื้นที่
จากนั้น รองนายกรัฐมนตรีเป็นประธานการประชุมติดตามสถานการณ์น้ำ ณ ที่ว่าการอำเภอโนนคูณ จังหวัดศรีสะเกษ โดยมีนายอนุพงศ์ สุขสมนิตย์ ผู้ว่าราชการจังหวัดศรีสะเกษ กล่าวต้อนรับและรายงานสถานการณ์ทั่วไปของอำเภอ พร้อมด้วยรองเลขาธิการ สทนช. หัวหน้าส่วนราชการ และผู้แทนจากหน่วยงานที่เกี่ยวข้องเข้าร่วมการประชุม
รองนายกรัฐมนตรีเปิดเผยว่า การลงพื้นที่ในวันนี้ เพื่อติดตามสถานการณ์น้ำของอำเภอโนนคูณ จังหวัดศรีสะเกษ พร้อมรับฟังสภาพปัญหาความเดือดร้อน และความต้องการด้านน้ำของประชาชนในพื้นที่ เพื่อหาแนวทางสนับสนุนหรือแก้ไขปัญหาอุปสรรคต่าง ๆ ในการบริหารจัดการน้ำให้เกิดประสิทธิภาพมากที่สุด
โดยได้มีข้อสั่งการให้กรมชลประทานเร่งเตรียมความพร้อม และขอตั้งงบประมาณเพื่อดำเนินโครงการอ่างเก็บน้ำห้วยขะยุง อำเภอกันทรลักษ์ จังหวัดศรีสะเกษ เพื่อช่วยลดปัญหาภัยแล้งในพื้นที่ และให้เป็นแหล่งน้ำต้นทุนแหล่งใหม่ของจังหวัด
ทั้งนี้ หากสามารถพัฒนาให้เป็นแหล่งท่องเที่ยวของจังหวัดได้ ให้ร่วมกับจังหวัดหารือเพื่อจัดทำแผนพัฒนาพื้นที่โดยรอบ ใช้สำหรับกิจกรรมสันทนาการและส่งเสริมการท่องเที่ยวต่อไป พร้อมกันนี้ได้มอบหมายให้ สทนช. ประสานร่วมกับกรมชลประทานและหน่วยงานที่เกี่ยวข้องในการบริหารจัดการน้ำ ทั้งการระบายน้ำและการกักเก็บน้ำในช่วงฤดูฝนนี้ เพื่อให้สามารถเป็นแหล่งเก็บกักน้ำในฤดูน้ำหลาก บรรเทาปัญหาอุทกภัย และใช้ประโยชน์จากน้ำที่เก็บกักไว้ในฤดูแล้งหน้าได้ รวมถึงให้จังหวัด กรมชลประทาน กรมทรัพยากรน้ำ กรมทรัพยากรน้ำบาดาล และองค์กรปกครองส่วนท้องถิ่น เร่งรัดตรวจสอบสภาพของแหล่งน้ำ อาคารชลศาสตร์ และบ่อบาดาลต่าง ๆ หากพบว่ามีการชำรุดเสียหาย หรือยังไม่พร้อมใช้งาน ให้ดำเนินการซ่อมแซมหรือปรับปรุง เพื่อใช้ในการบริหารจัดการน้ำในฤดูฝนนี้ได้อย่างมีประสิทธิภาพ และให้ฟื้นฟูแหล่งน้ำบาดาลให้ใช้งานได้อย่างเต็มศักยภาพ พร้อมกันนี้ ให้จังหวัดประสานหน่วยงานที่เกี่ยวข้อง สร้างกระบวนการรับรู้สถานการณ์น้ำ เฝ้าระวังแจ้งเตือน เพื่อเตรียมพร้อมรับมือฤดูฝน ปี 2568 โดยเฉพาะในพื้นที่เสี่ยงอุทกภัย เพื่อป้องกันและลดผลกระทบต่อชีวิตและทรัพย์สินของประชาชนให้ได้มากที่สุด
ด้านรองเลขาธิการ สทนช. กล่าวเพิ่มเติมว่า ที่ผ่านมาจังหวัดศรีสะเกษมักประสบปัญหาน้ำหลากจากแม่น้ำมูลและพื้นที่ตอนบน โดยเฉพาะมวลน้ำจากห้วยสำราญ ซึ่งไหลผ่านเขตชุมชนเมืองที่มีลำน้ำแคบ ส่งผลให้บางพื้นที่เกิดอุทกภัย ขณะเดียวกัน ยังมีบางพื้นที่ที่ประสบปัญหาภัยแล้ง เนื่องจากแหล่งเก็บกักน้ำต้นทุนในจังหวัดมีจำกัด ดังนั้น กรมชลประทานจึงได้ดำเนินโครงการอ่างเก็บน้ำห้วยขะยุง ซึ่งเป็นโครงการสำคัญของจังหวัดศรีสะเกษ โดยหากดำเนินการแล้วเสร็จ จะมีปริมาณน้ำเพิ่มขึ้น 40 ล้านลูกบาศก์เมตร (ล้าน ลบ.ม.) มีพื้นที่ป้องกันน้ำท่วม 1,725 ไร่ พื้นที่ได้รับประโยชน์ 42,500 ไร่ และครัวเรือนที่ได้รับประโยชน์ 2,874 ครัวเรือน
ปัจจุบัน กรมชลประทานอยู่ระหว่างขออนุญาตใช้พื้นที่ป่าสงวนแห่งชาติเทือกเขาพนมดงรัก โดยมีแผนดำเนินการในปี 2570 นอกจากนี้ ยังมีแผนงานโครงการด้านน้ำต่าง ๆ อาทิ โครงการก่อสร้างระบบระบายน้ำหลักเพื่อบรรเทาปัญหาน้ำท่วมพื้นที่ชุมชนเมืองศรีสะเกษ ระยะที่ 1 โครงการเพิ่มประสิทธิภาพการเก็บกักน้ำของอ่างเก็บน้ำกุดเตอะ - กุดหวาย อันเนื่องมาจากพระราชดำริ พร้อมอาคารประกอบ โครงการขุดลอกคลองบ้านหนองคำถึงบ้านหัวนา พร้อมอาคารประกอบ เป็นต้น เพื่อแก้ไขปัญหาทั้งอุทกภัยและภัยแล้ง และช่วยพัฒนาคุณภาพชีวิตของประชาชน โดยมุ่งเน้นการสร้างประโยชน์อย่างยั่งยืน
สำหรับสถานการณ์น้ำปัจจุบัน ขณะนี้อ่างเก็บน้ำทุกแห่งของจังหวัดศรีสะเกษมีปริมาตรน้ำรวม 129.24 ล้าน ลบ.ม. หรือคิดเป็น 43% ของความจุเก็บกักซึ่ง สทนช. ได้ร่วมกับหน่วยงานที่เกี่ยวข้อง คาดการณ์ทั้งพื้นที่เสี่ยงอุทกภัยและพื้นที่เสี่ยงฝนทิ้งช่วงในตลอดฤดูฝนนี้ เพื่อติดตามเฝ้าระวังอย่างใกล้ชิด พร้อมทั้งบูรณาการหน่วยงานที่เกี่ยวข้องดำเนินการตามมาตรการรับมือฤดูฝน ปี 2568 อย่างเคร่งครัด

ที่มา : https://www.thaigov.go.th/news/contents/details/96766