รัฐบาลไทย-ข่าวทำเนียบรัฐบาล-ผู้ตรวจกระทรวงเกษตรฯ ร่วมพิธีเปิดงานประชุม Thailand Rice Convention 2025 ชูธง "ข้าวไทยมรดกโลก" ผลักดันส่งออกสู่ตลาดพรีเมียม ร่วมพิธีเปิดงานประชุม Thailand Rice Convention 2025 


วันจันทร์ที่ 26 พฤษภาคม 2568
ผู้ตรวจกระทรวงเกษตรฯ ร่วมพิธีเปิดงานประชุม Thailand Rice Convention 2025 ชูธง "ข้าวไทยมรดกโลก" ผลักดันส่งออกสู่ตลาดพรีเมียม ร่วมพิธีเปิดงานประชุม Thailand Rice Convention 2025
ผู้ตรวจกระทรวงเกษตรฯ ร่วมพิธีเปิดงานประชุม Thailand Rice Convention 2025 ชูธง "ข้าวไทยมรดกโลก" ผลักดันส่งออกสู่ตลาดพรีเมียม ร่วมพิธีเปิดงานประชุม Thailand Rice Convention 2025 ชูธง "ข้าวไทยมรดกโลก" ผลักดันส่งออกสู่ตลาดพรีเมียม
วันจันทร์ที่ 26 พฤษภาคม พ.ศ. 2568 นายอานนท์ นนทรีย์ ผู้ตรวจราชการกระทรวงเกษตรและสหกรณ์ ได้รับมอบหมายจากปลัดกระทรวงเกษตรและสหกรณ์ ร่วมพิธีเปิดงานประชุม Thailand Rice Convention 2025 โดยมี นายพิชัย นริพทะพันธุ์ รัฐมนตรีว่าการกระทรวงพาณิชย์ เป็นประธานในพิธีเปิดงานประชุมข้าวระดับนานาชาติ "Thailand Rice Convention 2025" อย่างเป็นทางการ
การประชุมครั้งนี้ จัดขึ้นโดยกรมการค้าต่างประเทศ กระทรวงพาณิชย์ ระหว่างวันที่ 25-27 พฤษภาคม 2568 นับเป็นการจัดงานครั้งที่ 10 โดยมีวัตถุประสงค์หลักเพื่อสร้างความเชื่อมั่นและกระชับความสัมพันธ์ทางการค้ากับนานาประเทศ พร้อมทั้งประชาสัมพันธ์ภาพลักษณ์อันดีงามของข้าวไทย และตอกย้ำศักยภาพของประเทศไทยในฐานะผู้นำการส่งออกข้าวคุณภาพระดับโลก
ภายใต้แนวคิดหลัก “Global Rice from Thai Legacy” หรือ “ข้าวไทยมรดกโลก สู่ตลาดสากล”มีผู้เข้าร่วมกว่า 500 คน จากกว่า 30 ประเทศทั่วโลก ประกอบด้วยผู้แทนจากหน่วยงานรัฐบาลต่างประเทศ ผู้นำเข้าและส่งออกข้าว ผู้แทนองค์กรภาครัฐและเอกชน สื่อมวลชน รวมถึงตัวแทนชาวนาและเกษตรกรไทย ซึ่งเป็นรากฐานสำคัญของเศรษฐกิจประเทศ งานนี้มุ่งเน้นการแลกเปลี่ยนสถานการณ์การผลิต การค้า และแนวโน้มความต้องการของผู้บริโภคข้าวทั่วโลก พร้อมเชื่อมโยงแนวคิดด้านคุณภาพมาตรฐาน ความยั่งยืน และมรดกภูมิปัญญาวัฒนธรรมของข้าวไทยเข้าด้วยกันอย่างเป็นระบบ
รัฐมนตรีว่าการกระทรวงพาณิชย์ ได้กล่าวในพิธีเปิดถึงนโยบายเชิงรุกในการทำงานร่วมกับกระทรวงเกษตรและสหกรณ์ เพื่อให้การผลิตข้าวมีคุณภาพและปริมาณเพียงพอต่อความต้องการของตลาดโลก พร้อมขยายโอกาสทางการค้าในตลาดใหม่ๆ โดยเฉพาะตลาดที่มีกำลังซื้อสูง เช่น สหภาพยุโรป ญี่ปุ่น และตะวันออกกลาง โดยจะส่งเสริมข้าวคุณภาพหลากหลายสายพันธุ์ ทั้งข้าวหอมมะลิ ข้าวออร์แกนิก ข้าวคาร์บอนต่ำ ข้าว GI (สิ่งบ่งชี้ทางภูมิศาสตร์) และข้าวคุณลักษณะพิเศษ รวมถึงอาหารฮาลาล เพื่อตอบโจทย์ความต้องการที่หลากหลาย และสอดรับกับนโยบาย “ครัวไทยสู่ครัวโลก”
การประชุม Thailand Rice Convention 2025 คาดว่าจะเป็นอีกหนึ่งกลไกสำคัญในการผลักดันให้ข้าวไทยยังคงครองความเป็นหนึ่งในใจผู้บริโภคทั่วโลก และสร้างความเข้มแข็งให้กับเศรษฐกิจไทยอย่างต่อเนื่อง

ที่มา : https://www.thaigov.go.th/news/contents/details/96806