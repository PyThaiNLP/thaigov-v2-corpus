รัฐบาลไทย-ข่าวทำเนียบรัฐบาล-รมว.ยุติธรรม มอบนโยบายการปฏิบัติงานแก่ผู้บริหารงานกรมราชทัณฑ์ทั่วประเทศ


วันจันทร์ที่ 26 พฤษภาคม 2568
26/05/2568
พิมพ์
รมว.ยุติธรรม มอบนโยบายการปฏิบัติงานแก่ผู้บริหารงานกรมราชทัณฑ์ทั่วประเทศ
รมว.ยุติธรรม มอบนโยบายการปฏิบัติงานแก่ผู้บริหารงานกรมราชทัณฑ์ทั่วประเทศ
ในวันจันทร์ที่ 26 พฤษภาคม 2568 เวลา 11.00 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม มอบนโยบายการปฏิบัติงานแก่ผู้บริหารงานกรมราชทัณฑ์ โดยมี นายสหการณ์ เพ็ชรนรินทร์ อธิบดีกรมราชทัณฑ์ พร้อมด้วยผู้บริหารกรมราชทัณฑ์ ผู้บัญชาการเรือนจำ ผู้อำนวยการทัณฑสถานทั่วประเทศ และเจ้าหน้าที่ที่เกี่ยวข้อง เข้าร่วม ณ ห้องสัมมนากรมราชทัณฑ์ ชั้น 3 กรมราชทัณฑ์ กระทรวงยุติธรรม จังหวัดนนทบุรี
โอกาสนี้ รัฐมนตรีว่าการกระทรวงยุติธรรม ได้มอบนโยบายการปฏิบัติงานแก่ผู้บริหารงานกรมราชทัณฑ์ ใจความสำคัญตอนหนึ่งว่า ราชทัณฑ์อาจจะต้องมีบทบาทใหม่ คือ เป็นหน่วยงานที่เป็นหน่วยงานสร้างความปลอดภัยให้กับประชาชน สร้างความมั่นคงให้กับประเทศ สร้างคนให้กับประเทศ และอยากให้ผู้บัญชาการเรือนจำและทัณฑสถานทั่วประเทศร่วมเป็นนักยุทธศาสตร์ เพื่อแก้ปัญหาความมั่นคงของประเทศ ซึ่งหนึ่งในนั่น คือ ปัญหายาเสพติด
”ยาเสพติดเป็นภัยคุกคามต่อความมั่นคงของประเทศ ซึ่งทุกภาคส่วนต้องร่วมมือกันแก้ไขอย่างเร่งด่วน ต้องอาศัยความร่วมมือจากทุกภาคส่วน ไม่ว่าจะเป็นหน่วยงานภาครัฐ ภาคประชาสังคม ชุมชน และประชาชนในระดับพื้นที่“ รัฐมนตรีว่าการกระทรวงยุติธรรม กล่าว
นอกจากนี้ ได้กล่าวย้ำว่า การที่จะให้ผู้ต้องราชทัณฑ์ออกจากเรือนจำได้จะต้องดำเนินการ 3 ประการ คือ 1. ทำให้มีอาชีพ 2. ทำให้มีการศึกษา และ 3. ทำให้สังคมยอมรับ และยังได้กล่าวถึงนโยบายการแยกเรือนจำศูนย์ระหว่างพิจารณาคดี เพื่อเป็นศูนย์แยกการควบคุมผู้ต้องขังระหว่างพิจารณาคดี และผู้ต้องขังเด็ดขาด โดยสนับสนุนให้เปลี่ยนราชทัณฑ์เป็นพื้นที่สร้างความปลอดภัย และความมั่นคงให้กับประเทศด้วย
สำหรับการประชุมในวันนี้จัดขึ้นเพื่อเป็นเวทีให้ผู้บัญชาการเรือนจำ/ผู้อำนวยการทัณฑสถานทั่วประเทศ ร่วมแลกเปลี่ยนความเห็น เสริมสร้างภาวะผู้นำและวิสัยทัศน์ในการบริหารงานเรือนจำให้เป็นองค์กรแห่งนวัตกรรม มีความรู้ความเข้าใจแนวทางการบริหารจัดการที่ก้าวหน้า และสามารถนำไปประยุกต์ใช้ในการบริหารงานเรือนจำได้ สามารถวิเคราะห์ผลกระทบของการเปลี่ยนแปลงและรับมือกับความท้าทายการบริหารงานเรือนจำในอนาคตได้อย่างมีประสิทธิภาพต่อไป

ที่มา : https://www.thaigov.go.th/news/contents/details/96811