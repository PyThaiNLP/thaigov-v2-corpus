รัฐบาลไทย-ข่าวทำเนียบรัฐบาล-“ธีรรัตน์” ร่วมสังเกตการณ์ประชุม ศปช. เน้นย้ำการเตรียมความพร้อมรับมือภัยพิบัติ


วันจันทร์ที่ 26 พฤษภาคม 2568
26/05/2568
พิมพ์
“ธีรรัตน์” ร่วมสังเกตการณ์ประชุม ศปช. เน้นย้ำการเตรียมความพร้อมรับมือภัยพิบัติ
“ธีรรัตน์” ร่วมสังเกตการณ์ประชุม ศปช. เน้นย้ำการเตรียมความพร้อมรับมือภัยพิบัติ
วันนี้ (26 พฤษภาคม 2568) นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เข้าร่วมประชุมคณะทำงานประจำศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม (ศปช.) ผ่านระบบการประชุมทางไกล โดยมีนายภูมินทร ปลั่งสมบัติ ผู้ทรงคุณวุฒิพิเศษประจำสำนักนายกรัฐมนตรี เป็นประธานการประชุม
การประชุมในครั้งนี้ หน่วยงานที่เกี่ยวข้องรายงานความคืบหน้าในการเตรียมความพร้อมรับมือภัยพิบัติจากหน่วยงานที่เกี่ยวข้อง โดยในส่วนของกระทรวงมหาดไทย กรมป้องกันและบรรเทาสาธารณภัย (ปภ.) ได้รายงานผลการดำเนินงานที่สำคัญ เช่น การจัดอบรมให้ความรู้แก่ประชาชนในพื้นที่เสี่ยงภัยระดับชุมชน การสนับสนุนการจัดทำ “แผนเผชิญเหตุประจำชุมชน” และส่งเสริมระบบการแจ้งเตือนภัยภายในชุมชนด้วยตนเอง โดยในแต่ละปีสามารถดำเนินการครอบคลุมได้ประมาณ 50 ชุมชน
นอกจากนี้ ยังมีการรายงานสถานการณ์อุทกภัยล่าสุด นับตั้งแต่หลังจากที่มีการประกาศเข้าสู่ฤดูฝนอย่างเป็นทางการ โดยพบว่ามีเหตุอุทกภัยและน้ำป่าไหลหลากในพื้นที่ 7 จังหวัด ครอบคลุม 17 อำเภอ มีประชาชนได้รับผลกระทบจำนวน 138 ครัวเรือน อย่างไรก็ตาม ไม่มีรายงานผู้ได้รับบาดเจ็บหรือเสียชีวิต โดยขณะนี้องค์กรปกครองส่วนท้องถิ่นอยู่ระหว่างการสำรวจความเสียหายเพื่อดำเนินการให้ความช่วยเหลือต่อไป และกระทรวงมหาดไทย ได้สั่งการให้ทุกจังหวัดเตรียมแผนเผชิญเหตุ ซักซ้อมการปฏิบัติ และบูรณาการการทำงานกับทุกภาคส่วนอย่างใกล้ชิด พร้อมกำหนดช่องทางการสื่อสารอย่างชัดเจน เพื่อให้สามารถแจ้งเตือนและเข้าช่วยเหลือประชาชนได้ทันท่วงทีเมื่อเกิดสถานการณ์ฉุกเฉิน โดยเน้นย้ำให้เจ้าหน้าที่ติดตามสถานการณ์อย่างใกล้ชิด และหากมีความเสี่ยงที่อาจจะเกิดภัยพิบัติ ให้ผู้มีอำนาจตามลำดับชั้นสั่งอพยพประชาชนออกจากพื้นที่ทันที เพื่อลดความสูญเสียของชีวิต ร่างกาย และทรัพย์สินของประชาชน พร้อมทั้งให้จัดตั้งศูนย์ช่วยเหลือประชาชน อีกทั้ง กรมป้องกันและบรรเทาสาธารณภัย (ปภ.) ได้มีการเตรียมความพร้อมด้านเครื่องมือ อุปกรณ์ เครื่องจักรกล และเครื่องสูบน้ำ เพื่อรองรับการให้ความช่วยเหลือประชาชนได้อย่างทันทีและมีประสิทธิภาพ
นางสาวธีรรัตน์ฯ ได้สั่งการในประเด็นความร่วมมือระหว่างประเทศ โดยได้เสนอให้หน่วยงานที่เกี่ยวข้อง เร่งรัดการประสานงานกับทางการเมียนมาร์อย่างใกล้ชิด เพื่อสนับสนุนการดำเนินการตามข้อตกลงที่ได้ร่วมกันจัดทำไว้ในการขุดลอกแม่น้ำสาย ซึ่งจะมีส่วนสำคัญในการเพิ่มประสิทธิภาพการระบายน้ำ ลดความเสี่ยงจากอุทกภัย และบรรเทาผลกระทบต่อประชาชนในพื้นที่ชายแดน
ในส่วนของสถานการณ์สารหนูปนเปื้อนในแม่น้ำ หน่วยงานที่เกี่ยวข้องได้เพิ่มความเข้มงวดในการตรวจสอบอย่างต่อเนื่อง โดยกระทรวงสาธารณสุขรายงานว่า ยังไม่พบปริมาณสารหนูในน้ำประปาชุมชนที่เกินค่ามาตรฐาน และไม่มีรายงานประชาชนที่เจ็บป่วยจากการได้รับสารหนูแต่อย่างใด พร้อมทั้งมีการเฝ้าระวังอย่างใกล้ชิดเพื่อสร้างความมั่นใจให้แก่ประชาชน

ที่มา : https://www.thaigov.go.th/news/contents/details/96814