รัฐบาลไทย-ข่าวทำเนียบรัฐบาล-​“ผีใช้ได้ค่ะ” หนังผีไทยคว้ารางวัล Grand Prize AMI Paris เทศกาลหนังเมืองคานส์ 2025  เร่งเดินหน้าผลักดันหนังไทยสร้างซอฟต์พาวเวอร์ในเวทีโลก 


วันจันทร์ที่ 26 พฤษภาคม 2568
​“ผีใช้ได้ค่ะ” หนังผีไทยคว้ารางวัล Grand Prize AMI Paris เทศกาลหนังเมืองคานส์ 2025  เร่งเดินหน้าผลักดันหนังไทยสร้างซอฟต์พาวเวอร์ในเวทีโลก
​“ผีใช้ได้ค่ะ” หนังผีไทยคว้ารางวัล Grand Prize AMI Paris เทศกาลหนังเมืองคานส์ 2025  เร่งเดินหน้าผลักดันหนังไทยสร้างซอฟต์พาวเวอร์ในเวทีโลก
“ผีใช้ได้ค่ะ” หนังผีไทยคว้ารางวัล Grand Prize AMI Paris เทศกาลหนังเมืองคานส์ 2025  เร่งเดินหน้าผลักดันหนังไทยสร้างซอฟต์พาวเวอร์ในเวทีโลก
วันที่ 22 พฤษภาคม 2568  นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม เปิดเผยว่า ได้รับรายงานว่า ภาพยนตร์เรื่อง “ผีใช้ได้ค่ะ” (A Useful Ghost) ภาพยนตร์ขนาดยาวเรื่องแรกของผู้กำกับรัชฏ์ภูมิ บุญบัญชาโชค หรือ “อุ้ย” ที่ได้รับคัดเลือกให้เข้าประกวดในสาย Critics’ Week (Semaine de la Critique) ของเทศกาลภาพยนตร์เมืองคานส์ ประเทศฝรั่งเศส ครั้งที่ 78 จัดขึ้นระหว่างวันที่ 13-24 พฤษภาคม 2568 ได้รางวัล Grand Prize AMI Paris ซึ่งเป็นรางวัลสูงสุดที่คณะกรรมการจะมอบให้กับภาพยนตร์ขนาดยาวยอดเยี่ยมประจำปีของสายประกวด Semaine de la Critique เทศกาลภาพยนตร์นานาชาติเมืองคานส์ ครั้งที่ 78 ถือว่าวงการภาพยนตร์ไทยประสบผลสำเร็จและเป็นเรื่องที่น่ายินดีอย่างยิ่ง เนื่องจากครั้งนี้มีภาพยนตร์ไทยเรื่องแรกในรอบ 10 ปี ที่ได้รับเกียรติเข้าร่วมเทศกาลระดับโลกนี้ในสายการประกวด และยังได้รับรางวัลจากการประกวดด้วย
รมว.วธ. กล่าวต่อว่า ภาพยนตร์ “ผีใช้ได้ค่ะ” จากบริษัท 185 ฟิล์มส์ จำกัด ได้รับทุนสนับสนุนจากทั่วโลก เช่น ทุน Pre-production จากสำนักงานปลัดกระทรวงวัฒนธรรม Open Doors Award จาก เทศกาลหนัง Locarno ทุน Co-pro จาก IMDA สิงคโปร์ ทุน Aide aux Cinémas du Monde ฝรั่งเศส ทุน Hubert Bals Fund+Europe เนเธอร์แลนด์ ทุน World Cinema Fund เยอรมนีและทุน Post-Production จาก THACCA กรมส่งเสริมวัฒนธรรม กระทรวงวัฒนธรรม
“การได้รับคัดเลือกให้ฉายประกวดและได้รับรางวัล ในงานเทศกาลภาพยนตร์เมืองคานส์ครั้งนี้ ถือเป็นความสำเร็จและความภาคภูมิใจครั้งสำคัญอีกครั้งหนึ่งของวงการภาพยนตร์ไทย ที่เกิดขึ้นจากความร่วมมือของทุกภาคส่วนทั้งภาครัฐ และภาคเอกชน สะท้อนให้เห็นว่าวงการภาพยนตร์ไทย มีศักยภาพในระดับที่สามารถแข่งขันได้และได้รับการยอมรับในระดับนานาชาติ ต้องขอขอบคุณทุกภาคส่วนที่ร่วมมือร่วมใจกันส่งเสริมอุตสาหกรรมภาพยนตร์ รัฐบาลโดยกระทรวงวัฒนธรรม สำนักงานส่งเสริมวัฒนธรรมสร้างสรรค์ หรือ THACCA รวมถึงหน่วยงานที่เกี่ยวข้องที่มีส่วนส่งเสริมสนับสนุนการดำเนินงานดังกล่าว อาทิ กระทรวงการท่องเที่ยวและกีฬา กระทรวงพาณิชย์ กระทรวงการต่างประเทศ รวมถึงคณะกรรมการพัฒนาซอฟต์พาวเวอร์แห่งชาติ และคณะกรรมการยุทธศาสตร์ซอฟพาวเวอร์แห่งชาติ พร้อมที่จะผลักดันและสนับสนุนให้วงการภาพยนตร์ไทยมีศักยภาพที่แข็งแกร่งมากยิ่งขึ้น เพื่อเป็นเครื่องยนต์สำคัญในการขับเคลื่อนเศรษฐกิจและซอฟต์พาวเวอร์ของประเทศไทยต่อไป“ รมว วธ กล่าว
สำหรับภาพยนตร์ เรื่อง “ผีใช้ได้ค่ะ” (A Useful Ghost) เป็นภาพยนตร์แนวคอมเมดี้-แฟนตาซี-สยองขวัญ ซึ่งเล่าเรื่องราวของชายหนุ่มชื่อมาร์ช (รับบทโดยโมสต์ วิศรุต หิมรัตน์) ที่กำลังโศกเศร้าหลังจากที่แนท (รับบทโดยใหม่ ดาวิกา โฮร์เน่) ภรรยาของเขาเพิ่งเสียชีวิตเพราะมลพิษฝุ่น และต่อมาเขาพบว่า วิญญาณของเธอได้กลับคืนมาโดยการสิงสู่เครื่องดูดฝุ่น ในขณะเดียวกัน วิญญาณของคนงานก็ได้มาก่อกวนโรงงานของแม่ของมาร์ช จนทำให้โรงงานต้องปิดตัวลง ครอบครัวของเขาจึงไม่ยอมรับความสัมพันธ์ระหว่างมนุษย์กับผีที่ผิดปกติ แนทพยายามโน้มน้าวพวกเขาให้เชื่อว่ามาร์ชและเธอรักกันและอยู่ร่วมกันได้แบบมนุษย์กับเครื่องดูดฝุ่น จึงได้เสนอแนวทางที่จะเคลียร์ปัญหาเรื่องผีๆ ในโรงงานของครอบครัวให้ เพื่อทำตัวเป็นผีที่มีประโยชน์ โดยเธอต้องกำจัดผีที่ไร้ประโยชน์จากโรงงานออกไปเสียก่อน

ที่มา : https://www.thaigov.go.th/news/contents/details/96787