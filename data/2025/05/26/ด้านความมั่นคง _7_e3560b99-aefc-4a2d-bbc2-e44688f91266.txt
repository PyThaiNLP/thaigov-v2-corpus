รัฐบาลไทย-ข่าวทำเนียบรัฐบาล-“อนุทิน” หารือแนวทางขับเคลื่อนโครงการพระราชดำริผ่านกลไก One Plan ในระดับพื้นที่ ร่วมกับคณะที่ปรึกษาอนุกรรมการติดตามโครงการฯ ภาคเหนือ


วันจันทร์ที่ 26 พฤษภาคม 2568
26/05/2568
พิมพ์
“อนุทิน” หารือแนวทางขับเคลื่อนโครงการพระราชดำริผ่านกลไก One Plan ในระดับพื้นที่ ร่วมกับคณะที่ปรึกษาอนุกรรมการติดตามโครงการฯ ภาคเหนือ
“อนุทิน” หารือแนวทางขับเคลื่อนโครงการพระราชดำริผ่านกลไก One Plan ในระดับพื้นที่ ร่วมกับคณะที่ปรึกษาอนุกรรมการติดตามโครงการฯ ภาคเหนือ
วันนี้ (26 พ.ค. 68) เวลา 15.00 น. นายอนุทิน ชาญวีรกูล รองนายกรัฐมนตรีและรมว.มหาดไทย ให้การต้อนรับและหารือแนวทางการประสานแผนพัฒนาพื้นที่ผ่านกระบวนการ One Plan ในการขับเคลื่อนการพัฒนาโครงการอันเนื่องมาจากพระราชดำริของกระทรวงมหาดไทย ร่วมกับนายสยุมพร ลิ่มไทย นายเริงศักดิ์ มหาวินิจฉัยมนตรี นายวันชัย สุทิน และนายเส่ง สิงห์โตทอง ในฐานะที่ปรึกษาในคณะอนุกรรมการติดตามและขับเคลื่อนโครงการอันเนื่องมาจากพระราชดำริในพื้นที่ภาคเหนือ โดยมี นายอรรษิษฐ์ สัมพันธรัตน์ ปลัดกระทรวงมหาดไทย นายอัธยา นวลอุทัย ผู้ช่วยปลัดกระทรวงมหาดไทย น.ส.ภาดาท์ วรกานนท์ คณะทำงาน รมว.มหาดไทย น.ส.อัชญา จุลชาต คณะทำงาน รมว.มหาดไทย และผู้บริหารหน่วยงานในสังกัดสำนักงานปลัดกระทรวงมหาดไทย ร่วมหารือ ณ ห้องรับรองรัฐมนตรีว่าการกระทรวงมหาดไทย ชั้น 2 อาคารศาลาว่าการกระทรวงมหาดไทย
การร่วมหารือในครั้งนี้ สืบเนื่องจากคณะที่ปรึกษาและคณะอนุกรรมการติดตามและขับเคลื่อนโครงการอันเนื่องมาจากพระราชดำริในพื้นที่ภาคเหนือให้ความสำคัญกับกระทรวงมหาดไทยในการร่วมขับเคลื่อนโครงการฯ ซึ่งกระทรวงมหาดไทยได้มอบแนวทางให้ผู้ว่าราชการจังหวัดทุกจังหวัดทั่วประเทศขับเคลื่อนโครงการอันเนื่องมาจากพระราชดำริและโครงการตามพระบรมราโชบาย โดยให้ถือเป็นภารกิจที่สำคัญ โดยบูรณาการนำกลไก One Plan มาประยุกต์ใช้ให้เหมาะสมกับบริบทของแต่ละพื้นที่ พร้อมทั้งระดมสรรพกำลังความร่วมมือจากทุกภาคส่วนโดยเฉพาะภาคประชาชนและภาคเอกชนขับเคลื่อนให้บังเกิดผลเป็นรูปธรรมอย่างยั่งยืน
สำหรับแนวทางการพัฒนาการดำเนินโครงการฯ กระทรวงมหาดไทยได้มีการจัดทำแผนพัฒนาจังหวัดและกลุ่มจังหวัดแบบบูรณาการในรูปแบบ One Plan โดยเน้นการประสานแผนในระดับพื้นที่ให้สอดคล้องกับความต้องการและศักยภาพของพื้นที่ พร้อมทั้งใช้ระบบ IT เข้ามาช่วยติดตามความก้าวหน้าของโครงการ โดยให้ผู้ว่าราชการจังหวัดและนายอำเภอร่วมกับคณะกรรมการหรือคณะทำงานระดับจังหวัดและอำเภอ ทำหน้าที่ขับเคลื่อนและติดตามผลโครงการอันเนื่องมาจากพระราชดำริอย่างต่อเนื่องและสม่ำเสมอ เพื่อให้เกิดผลประโยชน์สูงสุดต่อพี่น้องประชาชน
คณะผู้บริหารสำนักงานปลัดกระทรวงมหาดไทยที่ร่วมหารือในครั้งนี้ ได้แก่ นายเสรี กัณฑ์โรจน์ ผู้อำนวยการสำนักนโยบายและแผน นายวิชา จันทร์กลม ผู้เชี่ยวชาญเฉพาะด้านยุทธศาสตร์ รักษาราชการแทนผู้อำนวยการสำนักพัฒนาและส่งเสริมการบริหารราชการจังหวัด น.ส.มัณฑนา สินนะ ผู้เชี่ยวชาญเฉพาะด้านยุทธศาสตร์ สำนักนโยบายและแผน และว่าที่ ร.ท.ขุนทอง สายบุตร ผู้อำนวยการกลุ่มงานประสานการพัฒนาพื้นที่ตามแนวพระราชดำริ สำนักนโยบายและแผน

ที่มา : https://www.thaigov.go.th/news/contents/details/96813