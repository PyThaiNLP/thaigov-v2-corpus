รัฐบาลไทย-ข่าวทำเนียบรัฐบาล-“กยศ. แจ้งผู้กู้ยืมเร่งปรับโครงสร้างหนี้ออนไลน์ เพื่อระงับการหักเงินเดือนเพิ่ม 3,000 บาท”


วันอาทิตย์ที่ 25 พฤษภาคม 2568
25/05/2568
พิมพ์
“กยศ. แจ้งผู้กู้ยืมเร่งปรับโครงสร้างหนี้ออนไลน์ เพื่อระงับการหักเงินเดือนเพิ่ม 3,000 บาท”
กยศ. แจ้งผู้กู้ยืมที่ถูกหักเงินเดือนเพิ่ม 3,000 บาท รีบปรับโครงสร้างหนี้ออนไลน์เพื่อระงับการหักเงินเดือนเพิ่มหรือรีบยื่นขอปรับลดจำนวนหักเงินเดือนผ่านเว็บไซต์ กยศ.
กองทุนเงินให้กู้ยืมเพื่อการศึกษา (กยศ.) แจ้งผู้กู้ยืมที่ถูกหักเงินเดือนเพิ่ม 3,000 บาท รีบปรับโครงสร้างหนี้ออนไลน์เพื่อระงับการหักเงินเดือนเพิ่มหรือรีบยื่นขอปรับลดจำนวนหักเงินเดือนผ่านเว็บไซต์ กยศ. หลังจากพบยังมีผู้กู้ยืมที่ยังไม่ดำเนินการปรับโครงสร้างหนี้และปรับลดยอดหนี้อีกกว่า 224,000 ราย จากทั้งหมด 500,000 ราย
ตามที่ กยศ. ได้ประชาสัมพันธ์ให้ผู้กู้ยืมที่ได้รับแจ้งการหักเงินเดือนเพิ่ม 3,000 บาท เร่งเข้าทำสัญญาปรับโครงสร้างหนี้ออนไลน์เพื่อระงับการหักเงินเพิ่ม 3,000 บาท หรือดำเนินการยื่นขอปรับลดจำนวนเงินหักเงินเดือนให้แล้วเสร็จภายในวันที่ 24 พฤษภาคม 2568 ภายในเวลา 16.00 น. ที่เว็บไซต์ กยศ. เพื่อลดยอดชำระรายเดือน ในเดือนพฤษภาคม 2568 นั้น หลังจากเวลาดังกล่าวปรากฏว่ามีผู้กู้ยืมที่ยังไม่ดำเนินการปรับโครงสร้างหนี้และขอลดยอดชำระรายเดือนอีกประมาณ 224,000 ราย จากจำนวนผู้กู้ยืมที่ กยศ. แจ้งหักเงินเดือนเพิ่มทั้งหมด 500,000 ราย กยศ. จึงมีความจำเป็นต้องแจ้งหักเงินเดือนเพิ่มจากผู้กู้ยืมกลุ่มนี้ต่อไปจนกว่าจะไม่มียอดค้างชำระ เว้นแต่จะดำเนินการปรับโครงสร้างหนี้และแจ้งให้นายจ้างทราบหรือยื่นขอปรับลดจำนวนหักเงินเดือนให้แล้วเสร็จ
ทั้งนี้ สำหรับผู้กู้ยืมที่ถูกหักเงินเดือนเพิ่มยังคงสามารถทำสัญญาปรับโครงสร้างหนี้ออนไลน์เพื่อระงับการหักเงินเพิ่มได้โดยจะได้รับประโยชน์ 2 ต่อ คือ ยอดหนี้ผ่อนชำระรายเดือนลดลง และปลดผู้ค้ำประกันทันที อีกทั้งยังได้ขยายเวลาผ่อนชำระออกไปอีก 15 ปี หรือหากผู้กู้ยืมยังไม่ทำสัญญาปรับโครงสร้างหนี้ก็สามารถยื่นขอปรับลดจำนวนหักเงินเดือนสำหรับเดือนมิถุนายน 2568 ได้จนถึงวันที่ 14 มิถุนายน 2568 ที่เว็บไซต์ กยศ. ซึ่งจะทำให้ยอดหักเงินเดือนมิถุนายน 2568 ลดลง หากมีข้อสงสัยสามารถติดต่อได้ที่ ไลน์บัญชีทางการ “กยศ.หักเงินเดือน”
กยศ. ขอขอบคุณผู้กู้ยืมทุกท่านที่ให้ความร่วมมือในการแก้ไขปัญหาหนี้และร่วมรับผิดชอบต่อเงินกู้ยืม ซึ่งเป็นทุนหมุนเวียนไปช่วยสร้างโอกาสทางการศึกษาให้แก่นักเรียนนักศึกษารุ่นต่อไปได้อย่างยั่งยืน

ที่มา : https://www.thaigov.go.th/news/contents/details/96761