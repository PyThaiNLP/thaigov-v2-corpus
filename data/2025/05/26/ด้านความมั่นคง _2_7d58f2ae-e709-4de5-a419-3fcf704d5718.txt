รัฐบาลไทย-ข่าวทำเนียบรัฐบาล-“ธีรรัตน์” ขานรับข้อสั่งการนายกฯ เร่งแก้ปัญหาผลไม้ล้นตลาด ชูบทบาท “องค์การตลาด” ลงพื้นที่เชิงรุก


วันจันทร์ที่ 26 พฤษภาคม 2568
26/05/2568
พิมพ์
“ธีรรัตน์” ขานรับข้อสั่งการนายกฯ เร่งแก้ปัญหาผลไม้ล้นตลาด ชูบทบาท “องค์การตลาด” ลงพื้นที่เชิงรุก
“ธีรรัตน์” ขานรับข้อสั่งการนายกฯ เร่งแก้ปัญหาผลไม้ล้นตลาด ชูบทบาท “องค์การตลาด” ลงพื้นที่เชิงรุก
นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ขานรับข้อสั่งการจากนางสาวแพทองธาร ชินวัตร นายกรัฐมนตรี ตามมติคณะรัฐมนตรี เมื่อวันที่ 20 พฤษภาคม 2568 ในการเร่งแก้ไขปัญหาภาวะผลไม้ล้นตลาด ภายหลังนายกรัฐมนตรีได้ลงพื้นที่ตรวจเยี่ยมประชาชนและรับฟังปัญหาโดยตรงในจังหวัดจันทบุรีเมื่อสัปดาห์ที่ผ่านมา
นางสาวธีรรัตน์ ฯ กล่าวว่า "กระทรวงมหาดไทยได้รับมอบหมายให้ประสานงานกับทุกภาคส่วนที่เกี่ยวข้อง โดยเฉพาะการขับเคลื่อนบทบาทของ องค์การตลาด (อต.) ซึ่งอยู่ภายใต้กำกับดูแลของกระทรวงมหาดไทย ในการเข้าไปรองรับผลผลิตผลไม้ที่กำลังประสบภาวะล้นตลาดอย่างมีประสิทธิภาพ” โดยเบื้องต้น ได้มีการสั่งการให้องค์การตลาดลงพื้นที่จังหวัดที่ประสบปัญหาผลไม้ล้นตลาด เพื่อดำเนินการจัดหาพื้นที่จำหน่ายผลไม้ให้แก่เกษตรกร จุดกระจายสินค้า และการจับคู่ทางการค้าระหว่างผู้ผลิตกับผู้บริโภคโดยตรง เพื่อลดภาวะผลไม้ล้นตลาดในพื้นที่และสร้างรายได้ที่เป็นธรรมแก่เกษตรกร
นอกจากนี้ กระทรวงมหาดไทย จะร่วมกับกระทรวงแรงงาน และหน่วยงานด้านความมั่นคง ศึกษารูปแบบการปรับปรุงข้อกฎหมายและแนวทางออกใบอนุญาตให้แรงงานสามารถทำงานข้ามจังหวัดได้ในช่วงฤดูกาลผลไม้ เพื่อรองรับความต้องการแรงงานในพื้นที่แหล่งผลิต
“องค์การตลาดจะไม่ใช่เพียงแค่กลไกในการประสานการจำหน่ายผลผลิตเท่านั้น แต่จะทำหน้าที่เป็นเครื่องมือเชิงนโยบายของรัฐบาลในการสร้างระบบตลาดที่มั่นคงสำหรับสินค้าเกษตร เพื่อให้พี่น้องเกษตรกรมีโอกาส มีรายได้ที่เป็นธรรม และมีที่ยืนที่มั่นคงในระบบเศรษฐกิจไทย” นางสาวธีรรัตน์ฯ กล่าว
ทั้งนี้ กระทรวงมหาดไทยยืนยันว่าจะเดินหน้าดำเนินมาตรการต่าง ๆ อย่างใกล้ชิดและรวดเร็ว โดยคำนึงถึงประโยชน์สูงสุดของเกษตรกร

ที่มา : https://www.thaigov.go.th/news/contents/details/96775