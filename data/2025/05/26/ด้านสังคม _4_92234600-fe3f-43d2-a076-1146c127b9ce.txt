รัฐบาลไทย-ข่าวทำเนียบรัฐบาล-“วราวุธ“ กำชับ พม.ลพบุรี ดูแลยายวัย 80 เกิดช็อก-จำอะไรไม่ได้ หลังลูกสาวเสียชีวิต อยู่คนเดียว บ้านถูกตัดไฟ


วันจันทร์ที่ 26 พฤษภาคม 2568
“วราวุธ“ กำชับ พม.ลพบุรี ดูแลยายวัย 80 เกิดช็อก-จำอะไรไม่ได้ หลังลูกสาวเสียชีวิต อยู่คนเดียว บ้านถูกตัดไฟ
“วราวุธ“ กำชับ พม.ลพบุรี ดูแลยายวัย 80 เกิดช็อก-จำอะไรไม่ได้ หลังลูกสาวเสียชีวิต อยู่คนเดียว บ้านถูกตัดไฟ
วันที่ 24 พฤษภาคม 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ได้รับรายงานจากศูนย์เร่งรัดจัดการสวัสดิภาพประชาชน (ศรส.) กระทรวง พม. กรณีการช่วยเหลือคุณยายอาศัยอยู่บ้านเพียงลำพังถูกตัดไฟฟ้า หลังสูญเสียลูกสาวมีอาการช็อกและจำอะไรไม่ได้ ที่จังหวัดลพบุรี โดยล่าสุดเมื่อวันที่ 23 พ.ค. 68 ที่ผ่านมา ทีม พม. จังหวัดลพบุรี ร่วมกับนายกองค์การบริหารส่วนตำบลโพธิ์เก้าต้น ผู้นำท้องถิ่น และอาสาสมัครพัฒนาสังคมและความมั่นคงของมนุษย์ (อพม.) ลงพื้นที่เยี่ยมบ้านพบคุณยายอายุ 80 ปี อาศัยอยู่บ้านเพียงลำพังในอำเภอเมืองจังหวัดลพบุรี เนื่องจากสามีและลูกสาวเสียชีวิตหมดแล้ว คุณยายไม่ได้ประกอบอาชีพ เนื่องจากสุขภาพไม่แข็งแรงและจำอะไรไม่ได้ หลังจากเกิดอาการช็อกที่ลูกสาวที่อาศัยอยู่ด้วยกัน เสียชีวิตเมื่อหลายเดือนก่อน มีรายได้จากเบี้ยยังชีพผู้สูงอายุ เดือนละ 800 บาท และบัตรสวัสดิการแห่งรัฐเดือนละ 300 บาท ทำให้ไม่เพียงพอในการครองชีพ
กระทรวง พม. โดยทีม พม. จังหวัดลพบุรี ได้เร่งให้ความช่วยเหลือคุณยาย โดยพิจารณาเงินสงเคราะห์ผู้สูงอายุในภาวะยากลำบาก เพื่อบรรเทาความเดือดร้อนเบื้องต้นและช่วยดำเนินเรื่องทะเบียนราษฎร์ให้กับยาย เนื่องจากทะเบียนบ้านเล่มเดิมสูญหายเพื่อจะได้นำไปดำเนินเรื่องการขอสิทธิสวัสดิการสังคมต่างๆ อีกทั้ง ประสานโรงพยาบาลในพื้นที่ตรวจสุขภาพร่างกายและสภาพจิตใจ เพื่อให้การรักษาพยาบาล โดยเฉพาะเรื่องความทรงจำ พร้อมกับประสานหน่วยงานที่เกี่ยวข้องในพื้นที่ ผู้ใหญ่บ้าน และ อพม. เพื่อร่วมกันวางแผนการช่วยเหลือคุณยายในระยะยาว และการเยี่ยมบ้านเพื่อเฝ้าดูแลคุณยายอย่างใกล้ชิด ซึ่งหากคุณยายไม่สามารถช่วยเหลือตนเองได้ กระทรวง พม. พร้อมรับเข้าดูแลในหน่วยงานด้านผู้สูงอายุในพื้นที่ต่อไป
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #ผู้สูงอายุ #ช่วยเหลือ #จังหวัดลพบุรี #ลพบุรี #พมจ

ที่มา : https://www.thaigov.go.th/news/contents/details/96801