รัฐบาลไทย-ข่าวทำเนียบรัฐบาล-"มหาดไทย" เดินหน้าสำรวจที่ดินลดเหลื่อมล้ำ เล็งเป้าปีนี้ออกโฉนด 86,000 แปลง ใน 69 จังหวัด พร้อมเปิดสถิติ 40 ปีออกโฉนดแล้วกว่า 14 ล้านแปลง 71 ล้านไร่


วันอาทิตย์ที่ 25 พฤษภาคม 2568
25/05/2568
พิมพ์
"มหาดไทย" เดินหน้าสำรวจที่ดินลดเหลื่อมล้ำ เล็งเป้าปีนี้ออกโฉนด 86,000 แปลง ใน 69 จังหวัด พร้อมเปิดสถิติ 40 ปีออกโฉนดแล้วกว่า 14 ล้านแปลง 71 ล้านไร่
โฆษกกระทรวงมหาดไทย เผย "มหาดไทย" เดินหน้าสำรวจที่ดินลดเหลื่อมล้ำ เล็งเป้าปีนี้ออกโฉนด 86,000 แปลง ใน 69 จังหวัด พร้อมเปิดสถิติ 40 ปีออกโฉนดแล้วกว่า 14 ล้านแปลง 71 ล้านไร่
วันนี้ (25 พ.ค. 68) น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า กระทรวงมหาดไทยเดินหน้าตามนโยบายของรัฐบาลในการกระจายการถือครองที่ดินทำกิน เพื่อลดความเหลื่อมล้ำในทุกมิติ โดยนายอนุทิน ชาญวีรกูล รองนายกรัฐมนตรี และ รมว.มหาดไทย ได้มอบหมายให้กรมที่ดินเร่งรัดโครงการเดินสำรวจออกโฉนดที่ดินทั่วประเทศ เพื่อให้การออกโฉนดที่ดินให้กับประชาชนเป็นไปตามเป้าหมาย สร้างความมั่นคงเรื่องกรรมสิทธิ์ในที่ดิน สามารถเป็นหลักประกันการเข้าถึงแหล่งเงินทุน และนำไปลงทุนประกอบอาชีพได้อย่างมั่นคงต่อไป
ทั้งนี้ ในปีงบประมาณ พ.ศ. 2568 กรมที่ดินได้รับการจัดสรรงบประมาณเพื่อจัดทำโครงการเดินสำรวจออกโฉนดที่ดิน เป้าหมายรวม 86,000 แปลง มีพื้นที่ดำเนินการทั้งสิ้น 69 จังหวัด ยกเว้น 8 จังหวัด ได้แก่ กรุงเทพมหานคร นนทบุรี ปทุมธานี แม่ฮ่องสอน สมุทรปราการ สมุทรสาคร สมุทรสงคราม และภูเก็ต เนื่องจากมีพื้นที่ในการออกเอกสารสิทธิ์หนาแน่นแล้ว และเป็นจังหวัดที่มีเขตป่าไม้ครอบคลุมเกือบทั้งจังหวัด
มีผลการดำเนินงานงบประมาณ 68 ตั้งแต่เดือน ธ.ค. 67 - เม.ย. 68 แบ่งเป็น 2 ส่วน ได้แก่ 1) โครงการเดินสำรวจออกโฉนดที่ดิน และรังวัดรูปแปลงโฉนดที่ดินให้เป็นมาตรฐานเดียวกัน ให้ครอบคลุมทั่วประเทศซึ่งมีเป้าหมาย 70,000 แปลง ออกโฉนดแล้ว 42,412 แปลง เนื้อที่ประมาณ 109,914 ไร่ 2) โครงการเดินสำรวจออกโฉนดที่ดินเพื่อเสริมสร้างความมั่นคงในพื้นที่จังหวัดชายแดนภาคใต้ ในจ.ปัตตานี ยะลา นราธิวาส และอำเภอนาทวี จะนะ เทพา และอำเภอสะบ้าย้อย จ.สงขลา ซึ่งมีเป้าหมายจำนวน 16,000 แปลง ระหว่างเดือน ธ.ค. 67 - เม.ย. 68 ดำเนินการออกโฉนดแล้ว 11,025 แปลง เนื้อที่ประมาณ 14,659 ไร่
น.ส.ไตรศุลี กล่าวว่า สำหรับแนวทางการดำเนินงานในระยะต่อไป ยังคงเหลือเอกสาร ที่ยังไม่เป็นโฉนดที่ดินประมาณ 561,989 แปลง เนื้อที่ประมาณ 2,809,944.5 ไร่ กระทรวงมหาดไทย โดยกรมที่ดินคาดว่าจะดำเนินการเดินสำรวจออกโฉนดที่ดินได้เสร็จสิ้นทั่วประเทศภายใน 7 ปี ซึ่งจะนำข้อมูลตามโครงการบอกดินที่ประชาชนได้แจ้งไว้ เรื่องร้องเรียนร้องทุกข์ ถวายฎีกา และข้อมูลที่สำนักงานที่ดินจังหวัด/สาขา/ส่วนแยก ได้รับแจ้งข้อมูลไว้มาประกอบการพิจารณาดำเนินการ
"ตั้งแต่ปี พ.ศ. 2528 - 67 รวมระยะเวลา 40 ปี กระทรวงมหาดไทย โดยกรมที่ดิน ดำเนินการสำรวจและออกโฉนดที่ดินแล้ว 14,838,692 แปลง เนื้อที่ประมาณ 71,240,052 ไร่" น.ส.ไตรศุลี กล่าว

ที่มา : https://www.thaigov.go.th/news/contents/details/96765