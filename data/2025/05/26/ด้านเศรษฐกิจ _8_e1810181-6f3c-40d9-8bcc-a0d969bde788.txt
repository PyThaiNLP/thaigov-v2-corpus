รัฐบาลไทย-ข่าวทำเนียบรัฐบาล-กรมทางหลวง เปิดประตูสู่ “สวนผึ้ง” ขยาย ทล.3208 สายเขาวัง - เหมืองผาปกค้างคาว จังหวัดราชบุรี แล้วเสร็จ สะดวก ปลอดภัย กระตุ้นเศรษฐกิจท่องเที่ยว


วันจันทร์ที่ 26 พฤษภาคม 2568
กรมทางหลวง เปิดประตูสู่ “สวนผึ้ง” ขยาย ทล.3208 สายเขาวัง - เหมืองผาปกค้างคาว จังหวัดราชบุรี แล้วเสร็จ สะดวก ปลอดภัย กระตุ้นเศรษฐกิจท่องเที่ยว
....
นายอภิรัฐ ไชยวงศ์น้อย อธิบดีกรมทางหลวง กระทรวงคมนาคม เปิดเผยว่า กรมทางหลวง (ทล.) โดยสำนักก่อสร้างทางที่ 2 เปิดให้บริการ ทล.3208 สายเขาวัง - เหมืองผาปกค้างคาว พื้นที่อำเภอจอมบึง และสวนผึ้ง จังหวัดราชบุรี ระยะทาง 30 กิโลเมตร ถนนสายนี้ ปรียบเสมือนเส้นเลือดใหญ่ที่หล่อเลี้ยงเศรษฐกิจและการท่องเที่ยวของจังหวัดราชบุรี โดยเฉพาะอำเภอสวนผึ้งซึ่งเป็นแหล่งท่องเที่ยวสวยงามระดับประเทศ ที่ผ่านมาการเดินทางไปสวนผึ้งอาจต้องเผชิญกับปัญหาจราจรที่หนาแน่น โดยเฉพาะในช่วงเทศกาลหรือวันหยุดยาว แต่ด้วยการพัฒนา ทล.3208 จะช่วยแก้ไขปัญหาดังกล่าวได้อย่างตรงจุด แบ่งการก่อสร้างเป็น 2 ตอน คือ 1) โครงการก่อสร้าง ทล. 3208 สายเขาวัง - เหมืองผาปกค้างคาว ตอน 1 กม. ที่ 9+050 - 19+100 และ 20+200 - 25+157 2) โครงการก่อสร้าง ทล.3208 สายเขาวัง - เหมืองผาปกค้างคาว ตอน 2 กม. ที่ 25+656 - 40+656 ก่อสร้างเป็นมาตรฐานทางชั้นพิเศษ ขนาด 4 ช่องจราจร (ไป - กลับ) จากเดิม 2 ช่องจราจร กว้างช่องละ 3.50 เมตร ไหล่ทางด้านในกว้างด้านละ 0.5 - 1.00 เมตร และด้านนอกด้านละ 2.5 เมตร ผิวจราจรแอสฟัลท์ติกคอนกรีต แบ่งทิศทางจราจรด้วยเกาะกลางแบบยกและแบบแบริเออร์คอนกรีต รวมทั้งก่อสร้างสะพาน งานติดตั้งไฟฟ้า และไฟกะพริบบนทางหลวงเพื่อให้ประชาชนมองเห็นชัดเจนในเวลากลางคืน ประชาชนได้รับความปลอดภัยยิ่งขึ้น ใช้งบประมาณ 1,258,786,840 บาท
สำหรับเดินทางไปสวนผึ้ง ทล.3208 (ห้วยไผ่ - น้ำพุ) สามารถเดินทางจากแยกห้วยไผ่ ผ่านศาลแขวงราชบุรีแห่งใหม่ อ่างเก็บน้ำห้วยไม้เต็ง และไปออกที่แยกชัฎป่าหวาย ช่วยให้เลี่ยงการจราจรที่แออัดในตัวเมืองจอมบึงได้ นอกจากนี้ ทล. ได้วางแผนการเดินทางเชื่อมต่อกับมอเตอร์เวย์ M81 ช่วงบางใหญ่ - กาญจนบุรี เพื่ออำนวยความสะดวกแก่ผู้ที่ต้องการเดินทางไปจังหวัดราชบุรี โดยเริ่มต้นจากบางใหญ่เข้าสู่มอเตอร์เวย์ M81 มุ่งหน้านครปฐม เชื่อมต่อกับถนนเพชรเกษม (ทล.4) และเข้าสู่ ทล.3208 ไปยังสวนผึ้งได้ ใช้เวลาประมาณ 2 ชั่วโมง ทั้งนี้ มอเตอร์เวย์ M81 เปิดให้ประชาชนทดลองใช้บริการฟรีทุกวันศุกร์ เวลา 15.00 น. ถึงวันจันทร์ เวลา 09.00 น.หากมีข้อสงสัยเกี่ยวกับเส้นทางหรือต้องการข้อมูลเพิ่มเติมติดต่อได้ที่สายด่วน ทล. โทร. 1586

ที่มา : https://www.thaigov.go.th/news/contents/details/96777