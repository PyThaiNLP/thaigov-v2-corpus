รัฐบาลไทย-ข่าวทำเนียบรัฐบาล-รมว.เกษตรฯ สั่งตรวจสอบทุเรียนแช่แข็งจากต่างประเทศ พร้อมเร่งยกระดับมาตรฐานและตรวจเข้มคุณภาพ “ทุเรียนแช่เยือกแข็ง” ดันเป็นสินค้าเกษตรมูลค่าสูงของไทย


วันอาทิตย์ที่ 25 พฤษภาคม 2568
รมว.เกษตรฯ สั่งตรวจสอบทุเรียนแช่แข็งจากต่างประเทศ พร้อมเร่งยกระดับมาตรฐานและตรวจเข้มคุณภาพ “ทุเรียนแช่เยือกแข็ง” ดันเป็นสินค้าเกษตรมูลค่าสูงของไทย
รมว.เกษตรฯ สั่งตรวจสอบทุเรียนแช่แข็งจากต่างประเทศ พร้อมเร่งยกระดับมาตรฐานและตรวจเข้มคุณภาพ “ทุเรียนแช่เยือกแข็ง” ดันเป็นสินค้าเกษตรมูลค่าสูงของไทย
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ ได้สั่งการให้สำนักงานมาตรฐานสินค้าเกษตรและอาหารแห่งชาติ (มกอช.) และกรมวิชาการเกษตร หน่วยงานที่เกี่ยวข้องด้านมาตรฐานสินค้า เข้าตรวจสอบสถานที่ประกอบการในการนำเข้าทุเรียนแช่แข็งจากต่างประเทศในกรณีที่เป็นข่าว ในเบื้องต้นพบว่าการนำเข้าดังกล่าวเป็นไปตามกฎระเบียบอย่างถูกต้องโดยการนำเข้านั้น ต้องมีใบ PC ประกอบการนำเข้ารวมถึงมีการเฝ้าระวังและสุ่มตรวจจากสำนักงานอาหารและยาเรียบร้อยแล้ว ซึ่งผลของการตรวจสอบพบว่าไม่มีสารปนเปื้อนที่เป็นอันตรายต่อผู้บริโภค แต่อย่างไรก็ตาม สำนักงาน มาตรฐานสินค้าเกษตรและอาหารแห่งชาติ จะดำเนินการตรวจสอบเอกสารในรายละเอียดและสุ่มเก็บตัวอย่างตรวจสอบซ้ำ เพื่อให้มั่นใจในความปลอดภัย ซึ่งบริษัทดังกล่าวนำเข้าทุเรียนแช่แข็งจากต่างประเทศเพื่อใช้ในการแปรรูปเป็นแบบฟรีซดรายในการส่งออกไปอีกห้าประเทศ
ทั้งนี้ สำนักงานมาตรฐานสินค้าเกษตรและอาหารแห่งชาติอยู่ในระหว่างการดำเนินการทบทวนมาตรฐานบังคับที่จะใช้ในการยกระดับสินค้าเกษตรของไทยให้เป็นสินค้าเกษตรมูลค่าสูงตามนโยบายของรัฐมนตรีว่าการกระทรวงเกษตรและสหกรณ์ จึงได้มีการทบทวนมาตรฐานบังคับดังกล่าว เพื่อใช้ในการควบคุมการนำเข้าและส่งออกสินค้าทุเรียนแช่เยือกแข็ง
ทั้งนี้ ศ.ดร.นฤมล ได้เน้นย้ำให้เจ้าหน้าที่กระทรวงเกษตรและสหกรณ์ ปฏิบัติงานอย่างเคร่งครัดโดยยึดกฎหมายเป็นหลักในการปฏิบัติงาน อีกทั้งยังให้มีการสื่อสารที่ถูกต้องป้องกันการบิดเบือนข้อมูลข่าวสารที่อาจจะสร้างผลกระทบเสียหายให้กับภาคส่วนต่าง ๆ ที่เกี่ยวข้องกับทุเรียน และโดยเฉพาะกระทบต่อความเชื่อมั่นของประเทศส่งออกหลักสำคัญของไทยอีกด้วย

ที่มา : https://www.thaigov.go.th/news/contents/details/96760