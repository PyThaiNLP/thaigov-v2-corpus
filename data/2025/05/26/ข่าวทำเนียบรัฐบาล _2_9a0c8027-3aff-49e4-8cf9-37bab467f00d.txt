รัฐบาลไทย-ข่าวทำเนียบรัฐบาล-​ครั้งที่ 2 โครงการของขวัญประชาชน ณ จ. สุโขทัย ที่คณะกรรมการคณะคู่สมรสคณะรัฐมนตรีร่วมกับกระทรวงสาธารณสุข จัดให้กำลังใจผู้ป่วยผ่าตัดนิ้วล็อค และมอบเครื่องช่วยฟังให้ผู้ป่วย


วันจันทร์ที่ 26 พฤษภาคม 2568
26/05/2568
พิมพ์
​ครั้งที่ 2 โครงการของขวัญประชาชน ณ จ. สุโขทัย ที่คณะกรรมการคณะคู่สมรสคณะรัฐมนตรีร่วมกับกระทรวงสาธารณสุข จัดให้กำลังใจผู้ป่วยผ่าตัดนิ้วล็อค และมอบเครื่องช่วยฟังให้ผู้ป่วย
​ครั้งที่ 2 โครงการของขวัญประชาชน ณ จ. สุโขทัย ที่คณะกรรมการคณะคู่สมรสคณะรัฐมนตรีร่วมกับกระทรวงสาธารณสุข จัดให้กำลังใจผู้ป่วยผ่าตัดนิ้วล็อค และมอบเครื่องช่วยฟังให้ผู้ป่วย
วันนี้ (26 พฤษภาคม 2568) เวลา 09.30 น. ณ โรงพยาบาลสุโขทัย จ. สุโขทัย นางอนงค์วรรณ เทพสุทิน ในฐานะคณะกรรมการคู่สมรสคณะรัฐมนตรี (คกก.คสร.) ซึ่งได้รับมอบหมายจากนายปิฎก สุขสวัสดิ์ ประธานคณะกรรมการ คสร. ให้เป็นประธานจัดกิจกรรมร่วมกับนายสมศักดิ์ เทพสุทิน รัฐมนตรีว่าการกระทรวงสาธารณสุข และนายนพฤทธิ์ ศิริโกศล ผู้ว่าราชการจังหวัดสุโขทัย
นางอนงค์วรรณฯ ได้กล่าวย้ำถึงความสำคัญตามนโยบายของรัฐบาลนางสาวแพทองธาร ชินวัตร นายกรัฐมนตรี ที่ตระหนักถึงสุขภาพของประชาชน และ ดำเนินการอย่างจริงจังในการพัฒนาระบบบริการสุขภาพ อย่างทั่วถึงและเท่าเทียม ซึ่งรัฐบาล ดำเนินการมาอย่างต่อเนื่อง เพื่อยกระดับคุณภาพชีวิตให้กับประชาชน โดยนางอนงค์วรรณฯ กล่าวว่าปลื้มใจที่ได้มีส่วนร่วมสนับสนุนการพัฒนาคุณภาพชีวิตของ ชาวสุโขทัย พร้อมย้ำถึงความสำคัญของสุขภาพที่ดีว่า “ความไม่มีโรคเป็นลาภอันประเสริฐ”
ทั้งนี้ ได้กล่าวขอบคุณกระทรวงสาธารณสุข บุคลากรทางการแพทย์ในพื้นที่ รวมถึงประชาชนชาวสุโขทัยที่ให้ความร่วมมือเป็นอย่างดี พร้อมให้กำลังใจในการดำเนินชีวิต และหวังว่าพลังแห่งความปรารถนาดีนี้จะส่งต่อความสุขและสุขภาพที่ดีไปสู่ทุกครอบครัว
โดยมี คกก.คสร. เข้าร่วมกิจกรรม ดังนี้ นางอภิญญา เวชยชัย นางสุริสา จึงรุ่งเรืองกิจ นางสาวสุทธาสินี สกุลคู นางก่อกาญจน์ เสงี่ยมพงษ์ นางธัญยธรณ์ นริพทะพันธุ์ นางสุนีย์ สอดส่อง นางนาที รัชกิจประการ  นางวรัญญา โรจนสกุล นางวีณา ศรีสรรพางค์ และนางมัธยา เลิศสุริย์เดช
หลังจากนั้น คกก.คสร. ได้มีกิจกรรมเยี่ยมให้กำลังใจผู้ป่วยและพิธีมอบเครื่องช่วยฟัง และรับการให้บริการผ่าตัดนิ้วล็อค เยี่ยมชมนิทรรศการ
Sukhothai One Province One Hospital การให้บริการผ่าตัดนิ้วล็อค การให้บริการจัดหาเครื่องช่วยฟัง และสถานชีวาภิบาล
อนึ่ง ก่อนเริ่มกิจกรรมของขวัญเพื่อประชาชนฯ ณ จ. สุโขทัย คกก.คสร. ได้มีโอกาสเยี่ยมชมตลาดท่าน้ำรับเสด็จในอุทยานประวัติศาสตร์สุโขทัย สัมผัสวิถีชุมชนของชาวสุโขทัย เลือกซื้ออาหาร ผลิตภัณฑ์พื้นเมือง และชมงานหัตถกรรมพื้นบ้าน และก่อนเดินทางกลับ คกก.คสร. ได้สักการะพระบรมราชานุสาวรีย์พ่อขุนรามคำแหงมหาราช ณ อุทยานประวัติศาสตร์สุโขทัย  และสักการะพระอจนะ ณ วัดศรีชุม ก่อนเดินทางกลับกรุงเทพมหานคร
**************

ที่มา : https://www.thaigov.go.th/news/contents/details/96791