รัฐบาลไทย-ข่าวทำเนียบรัฐบาล-ผู้นำไทย-ฟิลิปปินส์ จับมือกัน กระชับความร่วมมือรอบด้าน การค้าการลงทุน ความมั่นคงทางอาหารพลังงาน การท่องเที่ยว และปราบอาชญากรรมข้ามชาติ   


วันจันทร์ที่ 26 พฤษภาคม 2568
26/05/2568
พิมพ์
ผู้นำไทย-ฟิลิปปินส์ จับมือกัน กระชับความร่วมมือรอบด้าน การค้าการลงทุน ความมั่นคงทางอาหารพลังงาน การท่องเที่ยว และปราบอาชญากรรมข้ามชาติ
นายกรัฐมนตรียืนยัน ไทยสนับสนุนบทบาทประธานอาเซียนของฟิลิปปินส์ ในปีหน้า
วันนี้ (26 พฤษภาคม 2568) เวลา 14.30 น. ตามเวลาท้องถิ่น ณ กรุงกัวลาลัมเปอร์ ตรงกับเวลา 13.30 น. ในประเทศไทย ณ ห้อง 406 ชั้น 4 ศูนย์ประชุม Kuala Lumpur Convention Center (KLCC) ประเทศมาเลเซีย นางสาวแพทองธาร ชินวัตร นายกรัฐมนตรี หารือทวิภาคีกับนายแฟร์ดีนันด์ โรมูอัลเดซ มาร์โคส จูเนียร์ (H.E. Mr. Ferdinand Romualdez Marcos Jr.) ประธานาธิบดีสาธารณรัฐฟิลิปปินส์
นายจิรายุ ห่วงทรัพย์ โฆษกประจำสำนักนายกรัฐมนตรี สรุปสาระสำคัญของการหารือ ดังนี้
นายกรัฐมนตรียินดีที่ได้พบประธานาธิบดีฟิลิปปินส์อีกครั้ง ในฐานะพันธมิตรที่ใกล้ชิด ซึ่งไทยพร้อมสนับสนุนการทำหน้าที่ประธานอาเซียนของฟิลิปปินส์ในปีหน้า ซึ่งประธานาธิบดีฟิลิปปินส์กล่าวย้ำคำเชิญนายกรัฐมนตรีเยือนฟิลิปปินส์อย่างเป็นทางการอีกครั้ง
โอกาสนี้ ทั้งสองฝ่ายได้หารือในประเด็นความร่วมมือทวิภาคีระหว่างกัน ดังนี้
การค้าและการลงทุน ไทย-ฟิลิปปินส์ ต้องการเพิ่มปริมาณการค้าให้มีมูลค่าสูงขึ้น ซึ่งในปี 2567 ฟิลิปปินส์เป็นคู่ค้ารายใหญ่อันดับ 5 ของไทยในอาเซียน ด้วยมูลค่ากว่า 1.1 หมื่นล้านดอลลาร์สหรัฐ นายกรัฐมนตรียินดีที่ได้ทราบว่า มีภาคเอกชนไทยหลายรายได้ให้ความสนใจเข้าไปลงทุนในฟิลิปปินส์ อาทิ บริษัท Shera ผู้ผลิตวัสดุก่อสร้างไฟเบอร์ซีเมนต์ของไทย ได้ตั้งโรงงานในฟิลิปปินส์และจะเริ่มการผลิตในช่วงปลายปีนี้  ขณะที่ประธานาธิบดีฟิลิปปินส์ กล่าวชื่นชมความร่วมมือไทย-ฟิลิปปินส์  ซึ่งเป็นประโยชน์ทั้งการส่งเสริมความแข็งแกร่งของอาเซียน และความสัมพันธ์ทั้งสองประเทศ โดยเฉพาะภาคเอกชนยังมีบทบาทผลักดันการค้าระหว่างสองประเทศ ฟิลิปปินส์พร้อมต้อนรับการลงทุนของภาคเอกชนไทยในฟิลิปปินส์
ความมั่นคงทางอาหาร ไทยมีความสามารถด้านการเกษตรและประสงค์ส่งออกผลผลิตทางการเกษตรของไทยไปยังฟิลิปปินส์มากขึ้น โดยเสนอให้รัฐมนตรีพาณิชย์ของทั้งสองประเทศศึกษาความเป็นไปได้ในการค้าข้าวแบบรัฐต่อรัฐ  (G to G) พร้อมผลักดันให้สองประเทศเริ่มดำเนินการตามบันทึกความเข้าใจ (MOU) ความร่วมมือด้านการขยายตลาดส่งออกสินค้าเกษตรและสินค้าอุปโภคบริโภค ระหว่างองค์การตลาดเพื่อเกษตรกร (อ.ต.ก.) กระทรวงเกษตรและสหกรณ์ และ Food Terminal Incorporated (FTI) สาธารณรัฐฟิลิปปินส์ ที่ได้ลงนามกันไปแล้ว
ความมั่นคงทางพลังงาน ไทยสนใจที่จะเพิ่มการทำงานร่วมกับฟิลิปปินส์ด้านพลังงานสะอาดและพลังงานหมุนเวียน ซึ่งภาคเอกชนไทยเข้าไปลงทุนในโครงการพลังงานหมุนเวียนในฟิลิปปินส์  รวมทั้งความร่วมมือด้านเทคโนโลยีสมัยใหม่ เช่น AI รวมทั้งความร่วมมือด้านการศึกษา ซึ่งฟิลิปปินส์เองมีความเข้มแข็งในอุตสาหกรรมการศึกษาและพร้อมที่จะให้ความสนับสนุนไทยในการส่งเสริมการเรียนการสอนภาษาอังกฤษ
การท่องเที่ยว  ไทย-ฟิลิปปินส์ ร่วมมือด้านการท่องเที่ยวที่มีศักยภาพร่วมกัน อาทิ การทำการตลาดร่วมกัน รวมไปถึงฟิลิปปินส์ต้องการเรียนรู้ประสบการณ์และทักษะด้านการท่องเที่ยวจากไทยด้วย
ความร่วมมือด้านการปราบปรามขบวนการหลอกลวงออนไลน์ ซึ่งมีทั้งคนไทยและฟิลิปปินส์เข้าไปเกี่ยวข้องกับขบวนการหลอกลวงออนไลน์ในประเทศเพื่อนบ้าน โอกาสนี้ ประธานาธิบดีฟิลิปปินส์ขอบคุณที่ไทยช่วยอำนวยความสะดวกชาวฟิลิปปินส์ในเมียวดี กลับประเทศผ่านทางไทยด้วย
ในช่วงท้าย นายกรัฐมนตรีและประธานาธิบดีสาธารณรัฐฟิลิปปินส์  ยังได้หารือถึงสถานการณ์การค้าโลกที่มีความท้าทายและไม่แน่นอนจากการขึ้นภาษีนำเข้าฝ่ายเดียวของสหรัฐฯ ในระดับสูง ทำให้ยิ่งเห็นถึงความจำเป็นและเป็นช่วงเวลาที่เหมาะสม ที่จะต้องเร่งกระชับความร่วมมือภายในอาเซียนในเข้มแข็งขึ้น

ที่มา : https://www.thaigov.go.th/news/contents/details/96807