รัฐบาลไทย-ข่าวทำเนียบรัฐบาล-โอกาสสดใส... รัฐบาลชี้เป้า ส่งอาหารไทยไปเวียดนาม เร่งปรับแผน รองรับการเติบโตของตลาด ชูแบรนด์ Thai SELECT เจาะตลาด


วันจันทร์ที่ 26 พฤษภาคม 2568
26/05/2568
พิมพ์
โอกาสสดใส... รัฐบาลชี้เป้า ส่งอาหารไทยไปเวียดนาม เร่งปรับแผน รองรับการเติบโตของตลาด ชูแบรนด์ Thai SELECT เจาะตลาด
โอกาสสดใส... รัฐบาลชี้เป้า ส่งอาหารไทยไปเวียดนาม เร่งปรับแผน รองรับการเติบโตของตลาด ชูแบรนด์ Thai SELECT เจาะตลาด
วันนี้ (26 พฤษภาคม 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า ผลจากการสำรวจโอกาสการส่งออกสินค้าไทยเข้าสู่ตลาดสินค้าอาหารในประเทศเวียดนาม พบว่าตลาดเวียดนามมีแนวโน้มเติบโตสูง เนื่องจำนวนประชากรชาวเวียดนามมีมากกว่า 100.3 ล้านคน โดยมีประชากรอายุ 15-54 ปี คิดเป็นสัดส่วนประมาณ 62% และจากการที่ผู้บริโภคมีรายได้เพิ่มขึ้นตามการเติบโตของเศรษฐกิจ ทำให้เวียดนามมีความต้องการผลิตภัณฑ์อาหารที่มีคุณภาพเพิ่มขึ้น โดยเฉพาะตลาดอาหารและเครื่องดื่ม ซึ่งล่าสุดรายงานจากกรุงฮานอย เวียดนามตลาดอาหารและเครื่องดื่มในปี 2567 มีมูลค่ากว่า 720 ล้านล้านด่ง (970,533 ล้านบาท) เพิ่มขึ้น 10.92% และเวียดนามยังต้องการผลิตภัณฑ์อาหารและเครื่องดื่มออร์แกนิก อาหารเพื่อสุขภาพ และอาหารแปรรูปตามมาตรฐานสากลเพิ่มขึ้น
นายอนุกูล กล่าวว่า แม้เวียดนามเป็นประเทศที่มีผลผลิตทางการเกษตรและประมงปริมาณมาก และเป็นผู้ส่งออกสินค้าเกษตรรายใหญ่ แต่ก็มีการนำเข้าสินค้าอาหารจากต่างประเทศเป็นจำนวนมาก โดยตลาดนำเข้าหลัก คือ อินโดนีเซีย จีน สหรัฐฯ มาเลเซีย และไทย ซึ่งไทยเป็นคู่ค้าอันดับที่ 5 เนื่องจากผู้บริโภคเวียดนามนิยมสินค้าไทย โดยเฉพาะสินค้าขนม เครื่องดื่มไม่มีแอลกอฮอล์ อาหารและเครื่องดื่มออร์แกนิก อาหารเพื่อสุขภาพ และเครื่องปรุงอาหาร เป็นต้น รัฐบาล โดยกรมส่งเสริมการค้าระหว่างประเทศ (DITP) กระทรวงพาณิชย์ ทำการปรับแผนการทำตลาด พร้อมสร้างภาพลักษณ์สินค้าอาหารไทยและธุรกิจบริการอาหารไทย เพื่อกระตุ้นการบริโภค เช่น การโปรโมตร้านอาหาร Thai SELECT การจัดกิจกรรมส่งเสริมการค้า และประชาสัมพันธ์ภาพลักษณ์สินค้าไทยผ่านช่องทางออฟไลน์และออนไลน์ การส่งเสริมสินค้าไทยผ่าน Influencer, Youtuber หรือ Key Opinion Leader (KOL) การจัดเจรจาจับคู่ธุรกิจ และการจัดคณะผู้แทนการค้าสินค้าอาหารและเครื่องดื่ม และสินค้า BCG ที่เกี่ยวเนื่อง ไปเจรจาการค้า (B2B) ณ ประเทศเวียดนาม เพื่อสร้างโอกาสให้ผู้ประกอบการคนไทย หวังเพิ่มช่องทางการส่งออกไปยังเวียดนามได้เพิ่มขึ้น
“รัฐบาลเดินหน้าเร่งสร้างโอกาสในการขยายตลาดส่งออกสินค้าอาหารไปต่างประเทศ  และเพิ่มช่องทางในการเข้าสู่ตลาดของผู้ประกอบการไทย เพื่อให้สามารถแข่งขันทางการค้าบนเวทีโลกได้อย่างอย่างยั่งยืน สร้างรายได้จากการส่งออก และยังเป็นการเผยแพร่ Soft power “อาหารไทย” อัตลักษณ์ความเป็นไทย และวัฒนธรรมไทยอีกด้วย” นายอนุกูล ระบุ

ที่มา : https://www.thaigov.go.th/news/contents/details/96769