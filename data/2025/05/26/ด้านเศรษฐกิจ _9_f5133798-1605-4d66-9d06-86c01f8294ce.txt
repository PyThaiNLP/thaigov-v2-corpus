รัฐบาลไทย-ข่าวทำเนียบรัฐบาล-“ฉก.พญานาคราช” ติดตามผลการดำเนินงานปราบสินค้าเกษตรเถื่อนใน จ.จันทบุรี พร้อมจับมือหน่วยงานในพื้นที่อย่างเข้มแข็ง


วันจันทร์ที่ 26 พฤษภาคม 2568
“ฉก.พญานาคราช” ติดตามผลการดำเนินงานปราบสินค้าเกษตรเถื่อนใน จ.จันทบุรี พร้อมจับมือหน่วยงานในพื้นที่อย่างเข้มแข็ง
“ฉก.พญานาคราช” ติดตามผลการดำเนินงานปราบสินค้าเกษตรเถื่อนใน จ.จันทบุรี พร้อมจับมือหน่วยงานในพื้นที่อย่างเข้มแข็ง
เมื่อวันที่ 23 พฤษภาคม 2568 พันเอก รวิรักษ์ สัตตบุศย์ คณะที่ปรึกษารัฐมนตรีว่าการกระทรวงเกษตรและสหกรณ์ ในฐานะผู้บังคับหน่วยเฉพาะกิจพญานาคราช หรือ “ฉก.พญานาคราช” เปิดเผยภายหลังลงพื้นที่ติดตามแผนการดำเนินงานตามนโยบายการป้องกันและปราบปรามสินค้าเกษตรผิดกฎหมาย พร้อมด้วย นายกฤษ อุตตมะเทวิน ผู้ตรวจราชการกระทรวงเกษตรและสหกรณ์ ระหว่างวันที่ 22 – 23 พฤษภาคม 2568 ณ ด่านตรวจพืชจันทบุรี จังหวัดจันทบุรี โดยได้รับฟังการบรรยายสรุปความคืบหน้าสถานการณ์ปัจจุบัน และร่วมหารือแนวทางการดำเนินงานป้องกันการลักลอบสินค้าเกษตรผิดกฎหมายเข้ามาในราชอาณาจักร ระหว่าง “ฉก.พญานาคราช” กับหน่วยเฉพาะกิจนาวิกโยธินจันทบุรี
โดย ผู้บังคับหน่วย ฉก.พญานาคราช และผู้ตรวจราชการกระทรวงเกษตรและสหกรณ์ ได้ลงพื้นที่ ณ จุดผ่านแดนระหว่างประเทศไทยกับประเทศกัมพูชา ประกอบด้วย จุดผ่านแดนถาวรบ้านผักกาด จุดผ่านแดนถาวรบ้านแหลม จุดผ่อนปรนบ้านสวนส้ม และจุดผ่อนปรนบ้านซับตารี เพื่อรับฟังปัญหาและทบทวนแผนขั้นตอนการปฏิบัติงาน ต่อมาได้เดินทางไปยังหน่วยเฉพาะกิจนาวิกโยธินจันทบุรี เพื่อประชุมหน่วยงานป้องกันชายแดนจังหวัดจันทบุรี โดยรับฟังบรรยายสรุปและหารือแนวทางการทำงานร่วมกันให้เกิดประสิทธิภาพมากยิ่งขึ้น ซึ่งมอบหมายให้หน่วยงานในพื้นที่สนับสนุนข้อมูลทางวิชาการ และข้อมูลวิธีการปฎิบัติงานเกี่ยวกับสินค้าเกษตร เพื่อป้องกันไม่ให้มีการนำเข้าสินค้าเกษตรผิดกฎหมาย ตามนโยบายของรัฐมนตรีว่าการกระทรวงเกษตรและสหกรณ์
ในการประกาศสงครามกับสินค้าเกษตรผิดกฎหมาย และรักษาเสถียรภาพราคาสินค้าเกษตรของเกษตรกรไทยโดยกำชับหน่วยงานที่เกี่ยวข้องในพื้นที่เข้มงวดกวดขันการปฏิบัติหน้าที่ด้วยความเข้มแข็ง พร้อมทั้งให้กำลังใจเจ้าหน้าที่ที่เกี่ยวข้องในพื้นที่รับผิดชอบจังหวัดจันทบุรีด้วย

ที่มา : https://www.thaigov.go.th/news/contents/details/96780