รัฐบาลไทย-ข่าวทำเนียบรัฐบาล-“วราวุธ” เผย ทีม พม. อุดรธานี รับ คุ้มครองสวัสดิภาพ ด.ช. 12 ปี หลัง หนีออกจากบ้าน กอดรูปแม่ นอนโรงเรียนร้าง


วันจันทร์ที่ 26 พฤษภาคม 2568
“วราวุธ” เผย ทีม พม. อุดรธานี รับ คุ้มครองสวัสดิภาพ ด.ช. 12 ปี หลัง หนีออกจากบ้าน กอดรูปแม่ นอนโรงเรียนร้าง
“วราวุธ” เผย ทีม พม. อุดรธานี รับ คุ้มครองสวัสดิภาพ ด.ช. 12 ปี หลัง หนีออกจากบ้าน กอดรูปแม่ นอนโรงเรียนร้าง
วันที่ 23 พฤษภาคม 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ได้รับรายงานจากศูนย์เร่งรัดจัดการสวัสดิภาพประชาชน (ศรส.) กระทรวง พม. กรณีการช่วยเหลือเด็กชายวัย 12 ปี ที่หนีออกจากบ้านไปนอนในโรงเรียนร้างแห่งหนึ่ง พร้อมวางรูปถ่ายของแม่ที่เสียชีวิตแล้วอยู่ข้างตัว ซึ่งเด็กชายให้เหตุผลว่าถูกพ่อแท้ๆ ทำร้ายร่างกาย ปู่ย่ารักหลานไม่เท่ากัน ที่อำเภอกุมภวาปี จังหวัดอุดรธานี นั้น ทีม ศรส.จังหวัดอุดรธานีร่วมกับหน่วยงานที่เกี่ยวข้อง ลงพื้นที่เยี่ยมบ้านเด็กและโรงเรียนร้างในอำเภอกุมภวาปี จังหวัดอุดรธานี พบข้อเท็จจริงว่า เด็กชายกำลังเรียนชั้นประถมศึกษาปีที่ 6 อาศัยอยู่กับ พ่อ อายุ 48 ปี ป่วยด้วยโรคไต ต้องเข้ารับการฟอกไตสัปดาห์ละ 3 ครั้ง พี่ชาย อายุ 14 ปี ปู่ อายุ 70 ปี และย่า อายุ 65 ปี ซึ่งเด็กหนีออกจากบ้านสาเหตุส่วนหนึ่งเพราะเด็กไม่สามารถอยู่ร่วมกับครอบครัวได้ ชาวบ้านจึงได้นำเด็กชายดังกล่าวไปฝากไว้กับเจ้าอาวาสวัดแห่งหนึ่งเพื่อให้ที่พักเป็นการชั่วคราว
ทีม ศรส.จังหวัดอุดรธานี ได้พูดคุยให้คำปรึกษาแนะนำกับครอบครัวเด็กเกี่ยวกับการดูแลเด็กตาม พ.ร.บ.คุ้มครองเด็ก พ.ศ. 2546 และประชุมทีมสหวิชาชีพเพื่อร่วมกันวางแผนการช่วยเหลือคุ้มครองสวัสดิภาพเด็ก ตาม พ.ร.บ.คุ้มครองเด็ก พ.ศ. 2546 และ พ.ร.บ.คุ้มครองผู้ถูกกระทำด้วยความรุนแรงในครอบครัว พ.ศ. 2550 พร้อมทั้งพิจารณาการรับเด็กเข้าคุ้มครองสวัสดิภาพในหน่วยงานด้านเด็กของกระทรวง พม. และพิจารณามอบเงินสงเคราะห์เพื่อช่วยเหลือเฉพาะหน้าแก่ครอบครัวเด็ก และในฐานะพนักงานเจ้าหน้าที่ตาม พ.ร.บ.คุ้มครองเด็ก พ.ศ. 2546 ได้ทำบันทึกข้อตกลงกับพ่อเด็กในการยินยอมให้เด็กเข้ารับการคุ้มครองสวัสดิภาพในหน่วยงานด้านเด็กของกระทรวง พม. และลงบันทึกประจำวันไว้เป็นหลักฐานในการนำเด็กเข้ารับการคุ้มครองสวัสดิภาพ จากนั้นนำเด็กเข้ารับการตรวจโรคที่โรงพยาบาลในพื้นที่ และนำเด็กเข้ารับการคุ้มครองสวัสดิภาพที่หน่วยงานด้านเด็กของกระทรวง พม. รวมทั้งประสานผู้นำชุมชน หน่วยงานที่เกี่ยวข้อง  อาสาสมัครพัฒนาสังคมและความมั่นคงของมนุษย์ (อพม.) ในพื้นที่ให้คอยติดตามความช่วยเหลือครอบครัวเด็กอย่างใกล้ชิด หากพบเห็นเด็กถูกทอดทิ้ง  เด็กถูกกระทำความรุนแรง ขอให้แจ้ง ศูนย์เร่งรัดจัดการสวัสดิภาพประชาชน (ศรส.) กระทรวง พม. ผ่านสายด่วน พม. โทร 1300
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #ล่ามภาษามือ #เด็ก #เด็กถูกทำร้ายร่างกาย

ที่มา : https://www.thaigov.go.th/news/contents/details/96788