รัฐบาลไทย-ข่าวทำเนียบรัฐบาล-สุดยิ่งใหญ่! 7 วัน 7 คืน ปีละครั้ง วธ. ปลุกมนต์เสน่ห์ประเพณี “ใส่ขันดอกบูชาเสาอินทขีล” ณ วัดเจดีย์หลวง ดัน Soft Power ล้านนา สู่สายตาโลก 


วันจันทร์ที่ 26 พฤษภาคม 2568
สุดยิ่งใหญ่! 7 วัน 7 คืน ปีละครั้ง วธ. ปลุกมนต์เสน่ห์ประเพณี “ใส่ขันดอกบูชาเสาอินทขีล” ณ วัดเจดีย์หลวง ดัน Soft Power ล้านนา สู่สายตาโลก
สุดยิ่งใหญ่! 7 วัน 7 คืน ปีละครั้ง วธ. ปลุกมนต์เสน่ห์ประเพณี “ใส่ขันดอกบูชาเสาอินทขีล” ณ วัดเจดีย์หลวง ดัน Soft Power ล้านนา สู่สายตาโลก ดึงดูดนักท่องเที่ยวสัมผัสตำนานโบราณความเชื่อ-ความงดงามวิถีเมืองเหนือ
สุดยิ่งใหญ่! 7 วัน 7 คืน ปีละครั้ง วธ. ปลุกมนต์เสน่ห์ประเพณี “ใส่ขันดอกบูชาเสาอินทขีล” ณ วัดเจดีย์หลวง ดัน Soft Power ล้านนา สู่สายตาโลก ดึงดูดนักท่องเที่ยวสัมผัสตำนานโบราณความเชื่อ-ความงดงามวิถีเมืองเหนือ
​          เมื่อวันที่ 23 พฤษภาคม 2568 นางสาวพลอย ธนิกุล ผู้ช่วยรัฐมนตรีประจำกระทรวงวัฒนธรรม เป็นประธานในพิธีเปิดงานประเพณีใส่ขันดอกบูชาเสาอินทขีล (เสาหลักเมืองเชียงใหม่) ประจำปี พ.ศ. 2568 ภายใต้โครงการส่งเสริมสนับสนุนการอนุรักษ์ฟื้นฟูขนบธรรมเนียมประเพณีวัฒนธรรมท้องถิ่น ระหว่างวันที่ 23 -29 พฤษภาคม 2568 และวันที่ 30 พฤษภาคม 2568 ทำบุญออกอินทขีล ณ วัดเจดีย์หลวง วรวิหาร โดยสำนักงานวัฒนธรรมจังหวัดเชียงใหม่บูรณาการร่วมกับเทศบาลนครเชียงใหม่ วัดเจดีย์หลวง วรวิหาร และหน่วยงานองค์กรภาคีเครือข่ายทั้งภาครัฐและเอกชน โดยมีพระราชวชิรสิทธิ รักษาการแทน เจ้าคณะจังหวัดเชียงใหม่ - ลำพูน - แม่ฮ่องสอน (ธรรมยุต) เจ้าอาวาสวัดเจดีย์หลวงวรวิหาร พระเถรานุเถระ นายวีรพงศ์ ฤทธิ์รอด รองผู้ว่าราชการจังหวัดเชียงใหม่ นางกรวรรณ สุ่มมาตย์ วัฒนธรรมจังหวัดเชียงใหม่ ผู้บริหารกระทรวงวัฒนธรรม หัวหน้าส่วนราชการในพื้นที่ ประชาชน นักท่องเที่ยว และสื่อมวลชน เข้าร่วม ณ วัดเจดีย์หลวงวรวิหาร อำเภอเมืองเชียงใหม่ จังหวัดเชียงใหม่
​          นางสาวพลอย ธนิกุล  กล่าวว่า จุดมุ่งหวังในการจัดครั้งนี้เพื่อส่งเสริมอนุรักษ์ฟื้นฟูวัฒนธรรมประเพณี เนื่องจากจังหวัดเชียงใหม่มีทุนทางวัฒนธรรมประเพณีอันเป็นอัตลักษณ์ที่โดดเด่น มีความงดงามและเอกลักษณ์ของความเป็นล้านนา โดยได้รับความสนใจจากนักท่องเที่ยวทั้งชาวไทยและชาวต่างชาติ ดังนั้นรัฐบาล จึงให้ความสำคัญกับการทำนุบำรุงศาสนาและวัฒนธรรม ส่งเสริม สนับสนุน อนุรักษ์ และฟื้นฟูขนบธรรมเนียมประเพณีวัฒนธรรมและภูมิปัญญาท้องถิ่น เพื่อส่งเสริมความสามัคคีในชุมชน เครือข่ายทางวัฒนธรรม และสนับสนุนการท่องเที่ยวเชิงวัฒนธรรมรวมทั้งผลักดันการสร้างรายได้จากการท่องเที่ยว กระทรวงวัฒนธรรมจึงได้ส่งเสริมงานวัฒนธรรมและผลักดันทุนทางวัฒนธรรมให้เป็นทุนทางเศรษฐกิจ ในมิติต่าง ๆ อาทิ ยกระดับงานประเพณี ความเชื่อ และประวัติศาสตร์ ให้เกิดการรับรู้ เพื่อดึงดูดนักท่องเที่ยวทั้งในพื้นที่อำเภอใกล้เคียงและจังหวัดต่าง ๆ และนำอัตลักษณ์ของพื้นที่สร้างคุณค่าทางสังคมสร้างอาชีพและรายได้แก่ประชาชนชุมชนและประเทศ ให้เกิดความเข้มแข็งผลักดัน soft power ด้วยมิติทางวัฒนธรรมให้เยาวชนรุ่นหลัง เกิดความตระหนักรู้และเข้ามามีส่วนร่วมในการสืบทอดต่อไป
​          นางสาวพลอย ธนิกุล ยังกล่าวอีกว่า ประเพณีใส่ขันดอกบูชาเสาอินทขีลเป็นมรดกทางวัฒนธรรมที่ล้ำค่า สืบทอดมาตั้งแต่อดีตจนถึงปัจจุบัน จัดขึ้นเพื่อให้ประชาชน และนักท่องเที่ยว นำข้าวตอกดอกไม้และธูปเทียน ร่วมประเพณีใส่ขันดอกอินทขีลไหว้เสาหลักเมืองเชียงใหม่ และเพื่อเป็นการบูชาเสาอินทขิล โดยมีความเชื่อว่าจะนำมาซึ่งความมั่นคง มั่งคั่ง และข้าวปลาอาหารอุดมสมบูรณ์ หรืออีกนัยหนึ่งคือ เป็นการสร้างขวัญกำลังใจแก่ชาวบ้าน และเกษตรกรในการทำมาหาเลี้ยงชีพและทำการเกษตรและเพื่อความเป็นสิริมงคลแก่ชีวิต ซึ่งในประเพณีบูชาเสาอินทขิล จะมีการอัญเชิญพระเจ้าฝนแสนห่า อันเป็นพระพุทธรูปศักดิ์สิทธิ์บันดาลให้เกิดฝนตกแห่ไปรอบเมืองเชียงใหม่ และนำไปประดิษฐานที่วัดเจดีย์หลวง วรวิหาร เพื่อให้ประชาชนได้สรงน้ำสักการะ
​          “หวังเป็นอย่างยิ่งว่าจะได้ใช้โอกาสนี้ เป็นเครื่องมือในการร่วมกันขับเคลื่อน Soft Power ของจังหวัดเชียงใหม่พร้อมทั้งแสดงศักยภาพในการเป็นเจ้าบ้านที่ดี ในการต้อนรับนักท่องเที่ยวทั้งชาวไทย และชาวต่างชาติ และเปิดพื้นที่ให้นักท่องเที่ยวได้เข้ามาสัมผัสกับความอุดมสมบูรณ์ของทรัพยากร และมรดกทางวัฒนธรรม” นางสาวพลอย ธนิกุล กล่าว

ที่มา : https://www.thaigov.go.th/news/contents/details/96796