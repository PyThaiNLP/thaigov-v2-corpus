รัฐบาลไทย-ข่าวทำเนียบรัฐบาล-“โฆษก กษ.” เผย จัดสรรสิทธิและพื้นที่จำหน่ายนมโรงเรียนครบทั้ง 7 เขตพื้นที่แล้ว มั่นใจ อังคารนี้ส่งนมครบทั่วประเทศแน่นอน


วันอาทิตย์ที่ 25 พฤษภาคม 2568
“โฆษก กษ.” เผย จัดสรรสิทธิและพื้นที่จำหน่ายนมโรงเรียนครบทั้ง 7 เขตพื้นที่แล้ว มั่นใจ อังคารนี้ส่งนมครบทั่วประเทศแน่นอน
“โฆษก กษ.” เผย จัดสรรสิทธิและพื้นที่จำหน่ายนมโรงเรียนครบทั้ง 7 เขตพื้นที่แล้ว มั่นใจ อังคารนี้ส่งนมครบทั่วประเทศแน่นอน
วันนี้ (25 พ.ค.) นายเอกภาพ พลซื่อ โฆษกกระทรวงเกษตรและสหกรณ์ เปิดเผยว่า กระทรวงเกษตรและสหกรณ์ได้มีการประกาศผลการจัดสรรสิทธิและพื้นที่จำหน่ายนมโรงเรียนครบทุกพื้นที่แล้ว ตามการแบ่งพื้นที่การบริหารจัดการโครงการอาหารนมเพื่อเด็กและเยาวชน ระดับกลุ่มพื้นที่ใหม่ทั้ง 7 เขตพื้นที่ เพื่อลดระยะทางในการขนส่งนม ตามมติคณะรัฐมนตรี เมื่อวันที่ 3 มีนาคม 2568 ที่มีมติเห็นชอบตามที่กระทรวงเกษตรฯเสนอ เพื่อสร้างศักยภาพและความเข้มแข็งให้กับสหกรณ์โคนม รัฐวิสาหกิจ และ สถาบันการศึกมา
นายเอกภาพ กล่าวต่อว่า โดยในวันจันทร์ที่ 26 พ.ค.นี้ จะสามารถดำเนินการเริ่มส่งนมไปยังบางพื้นที่ได้แล้ว และในวันอังคารที่ 27 พ.ค. จะสามารถส่งได้ครบทุกโรงเรียนอย่างแน่นอน ซึ่งขอยืนยันอีกครั้งว่า นมโรงเรียนไม่ได้หายไปไหน เพราะกระทรวงเกษตรฯ เล็งเห็นถึงความสำคัญของเด็กและเยาวชนที่ได้ดื่มนมมากขึ้นเทียบเท่ามาตรฐานสากล เพื่อสุขภาพพลานามัยสมบูรณ์ อีกทั้งยังเป็นการสนับสนุนการใช้น้ำนมดิบในโครงการส่งเสริมการเลี้ยงโคนมของเกษตรกรอีกด้วย
“ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ ได้เน้นย้ำมาตลอดว่า กระทรวงเกษตรฯ จะต้องทำงานเพื่อสืบสานงานพระราชดำริของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ซึ่งทรงตระหนักว่า นมมีคุณค่าทางอาหารสูง และเป็นประโยชน์ต่อร่างกายมนุษย์ และต้องการให้เด็กไทยได้ดื่มนม เพื่อแก้ปัญหาการขาดสารอาหาร และด้วยพระมหากรุณาธิคุณของพระบาทสมเด็จพระเจ้าอยู่หัว รัชกาลที่ 9 ทำให้พสกนิกรชาวไทยทุกหมู่เหล่าได้มีน้ำนมคุณภาพดีดื่มกินกันถ้วนหน้า" นายเอกภาพ กล่าว

ที่มา : https://www.thaigov.go.th/news/contents/details/96759