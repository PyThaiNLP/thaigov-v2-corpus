รัฐบาลไทย-ข่าวทำเนียบรัฐบาล-กรุงไทย ร่วมกับ UNDP BIOFIN มูลนิธิรักษ์ไทย เปิดธนาคารขยะชุมชน ฟื้นฟูระบบนิเวศน์ชายทะเล ภายใต้โครงการ กรุงไทยรักเพชรบุรี


วันจันทร์ที่ 26 พฤษภาคม 2568
26/05/2568
พิมพ์
กรุงไทย ร่วมกับ UNDP BIOFIN มูลนิธิรักษ์ไทย เปิดธนาคารขยะชุมชน ฟื้นฟูระบบนิเวศน์ชายทะเล ภายใต้โครงการ กรุงไทยรักเพชรบุรี
ธ.กรุงไทย UNDP BIOFIN และมูลนิธิรักษ์ไทย ต่อยอดโครงการกรุงไทยรักเพชรบุรี จัดตั้งธนาคารขยะชุมชน ต.แหลมผักเบี้ย อ.บ้านแหลม จ.เพชรบุรี รณรงค์และสนับสนุนการบริหารจัดการและคัดแยกขยะอย่างเป็นระบบ ลดปริมาณขยะ ปลูกฝังจิตสำนึกเพื่อร่วมฟื้นฟูระบบนิเวศ
ธนาคารกรุงไทย ร่วมกับ UNDP BIOFIN และมูลนิธิรักษ์ไทย ต่อยอดโครงการกรุงไทยรักเพชรบุรี จัดตั้งธนาคารขยะชุมชน ตำบลแหลมผักเบี้ย อำเภอบ้านแหลม จังหวัดเพชรบุรี เพื่อรณรงค์และสนับสนุน การบริหารจัดการและคัดแยกขยะอย่างเป็นระบบ ช่วยลดปริมาณขยะ พร้อมปลูกฝังจิตสำนึกเพื่อร่วมฟื้นฟูระบบนิเวศและอนุรักษ์ธรรมชาติ
พร้อมกันนี้  ได้รวมพลังพนักงานกรุงไทยจิตอาสา ชาวบ้าน และเยาวชนในพื้นที่ รวมถึงชุมชนถ้ำรงค์ ซึ่งเป็นเครือข่ายชุมชนที่ธนาคารเข้าไปสนับสนุนในเรื่องของการยกระดับเมนูอาหารท้องถิ่น จำนวนกว่า 100 คน ร่วมกันเก็บขยะที่ถูกคลื่นลมพัดขึ้นมาบริเวณชายหาดวัดสมุทรธาราม โดยสามารถจัดเก็บขยะได้จำนวน 200 กิโลกรัม นำมาคัดแยกและส่งมอบให้แก่ธนาคารขยะชุมชนนำไปบริหารจัดการอย่างถูกวิธี ส่งเสริมการมีส่วนร่วมอนุรักษ์สภาพแวดล้อม คืนความสมดุลให้หาดทราย และให้ชุมชนอยู่กับธรรมชาติได้อย่างยั่งยืน
ธนาคารกรุงไทย ในฐานะธนาคารพาณิชย์ชั้นนำของประเทศ ให้ความสำคัญกับการดำเนินธุรกิจอย่างมีความรับผิดชอบต่อสิ่งแวดล้อม สังคม และธรรมาภิบาล (ESG) ตระหนักถึงความสำคัญในการพัฒนาชุมชนให้เข้มแข็งอย่างต่อเนื่อง โดยร่วมมือกับ UNDP BIOFIN และ มูลนิธิรักษ์ไทย ผ่านโครงการกรุงไทยรักชุมชน โดยเพชรบุรี เป็นหนึ่งในชุมชนเป้าหมาย ภายใต้ “โครงการกรุงไทยรักเพชรบุรี” มีเป้าหมาย เพื่อพัฒนาชุมชนและยกระดับคุณภาพชีวิตของประชาชนในจังหวัดเพชรบุรีไปพร้อมกับการฟื้นฟูและอนุรักษ์สิ่งแวดล้อมอย่างสมดุล สร้างผลกระทบเชิงบวกที่ยั่งยืน ช่วยส่งเสริมชุมชนให้มีระบบเศรษฐกิจที่เข้มแข็ง สามารถยกระดับความเป็นอยู่ให้คนในชุมชนมีคุณภาพชีวิตที่ดี พึ่งพาตนเองได้ และสร้างการเติบโตให้กับทุกภาคส่วนของสังคม สอดคล้องกับวิสัยทัศน์ “กรุงไทย เคียงข้างไทย สู่ความยั่งยืน”

ที่มา : https://www.thaigov.go.th/news/contents/details/96794