รัฐบาลไทย-ข่าวทำเนียบรัฐบาล-ประธานอาเซียน “ดาโตะ เซอรี อันวาร์ อิบราฮิม” ขอบคุณและชื่นชม อดีตนายกฯ ทักษิณ หัวหน้าคณะ ทปษ. ของประธานอาเซียนบนเวทีกับสื่อมวลชนในการประชุมอาเซียนครั้งที่ 46 


วันจันทร์ที่ 26 พฤษภาคม 2568
26/05/2568
พิมพ์
ประธานอาเซียน “ดาโตะ เซอรี อันวาร์ อิบราฮิม” ขอบคุณและชื่นชม อดีตนายกฯ ทักษิณ หัวหน้าคณะ ทปษ. ของประธานอาเซียนบนเวทีกับสื่อมวลชนในการประชุมอาเซียนครั้งที่ 46
ที่มีส่วนสำคัญในการช่วยแก้วิกฤตเมียนมาและมิติอื่น ๆ ในภูมิภาค
วันนี้ (วันจันทร์ที่ 26 พฤษภาคม 2568) นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า ดาโตะ เซอรี อันวาร์ อิบราฮิม นายกรัฐมนตรีมาเลเซีย (Data’ Seri Anwar Bin Ibrahim) กล่าวเปิดการประชุมสุดยอดอาเซียน ครั้งที่ 46 และการประชุมสุดยอดที่เกี่ยวข้อง เมื่อช่วงเช้าที่ผ่านมา โดยช่วงหนึ่งนายกรัฐมนตรีมาเลเซียได้กล่าวถึง คณะที่ปรึกษาของมาเลเซียในฐานะประธานอาเซียน ซึ่งมีนายทักษิณ ชินวัตร อดีตนายกรัฐมนตรีเป็นหัวหน้าคณะ ท่ามกลางสื่อมวลชนทั้งในอาเซียนและประเทศอื่น ๆ จำนวนมาก ว่ามีส่วนสำคัญในการแก้ปัญหาหาทางออกวิกฤตเมียนมาให้ก้าวหน้าขึ้น ขณะเดียวกันก็เชิญชวนผู้นำอาเซียนและภาคส่วนต่าง ๆ ร่วมมือกันเพื่อส่งเสริมประชาคมอาเซียนให้มีความเข้มแข็ง ด้วยการมีส่วนร่วมอย่างทั่วถึงและยั่งยืน “Inclusivity and Sustainability”
นายจิรายุกล่าวต่อไปว่า ในการเปิดประชุมสุดยอดอาเซียน ครั้งที่ 46 นี้ นายกรัฐมนตรีมาเลเซียได้กล่าวแสดงความเชื่อมั่นต่อ ประชาคมอาเซียน โดยยังคงมีมุมมองต่ออนาคตอาเซียนในเชิงบวก โดยเชื่อมั่นว่าจะสามารถฝ่าฟันช่วงการเปลี่ยนผ่านทางภูมิรัฐศาสตร์ และการค้าโลกที่ตกอยู่ภายใต้การกดดันจากการขึ้นภาษีระดับสูงของสหรัฐฯ โดยได้จัดตั้งคณะทำงาน ASEAN Geo-economics Task Force เพื่อหาแนวทางในกรณีภาษีสหรัฐฯ นายกรัฐมนตรีมาเลเซียประธานอาเซียน ได้กล่าวชื่นชมและขอบคุณ คณะที่ปรึกษาประธานอาเซียนที่มีนายทักษิณ ชินวัตร อดีตนายกรัฐมนตรีเป็นหัวหน้าคณะ ซึ่งการประชุมในครั้งที่ 3 ที่จัดขึ้นที่กรุงเทพฯ มีส่วนสำคัญในการผลักดันการแก้ไขวิกฤตการณ์ในเมียนมา ด้วย แม้จะเป็นก้าว ๆ เล็กที่ยังคงมีความเปราะบาง แต่ก็เป็นความพยายามของอาเซียน ในการขับเคลื่อนการแก้วิกฤตเมียนมา นายกรัฐมนตรีมาเลเซียยังคงเชื่อมั่นว่า ด้วยความเป็นปึกแผ่นและความเป็นแกนกลางของอาเซียน จะทำให้อาเซียนสามารถเผชิญต่อความท้าทายและความไม่แน่นอนต่าง ๆ  ได้ ทั้งนี้ ในการประชุมสุดยอดอาเซียนครั้งนี้ มาเลเซียยังได้ริเริ่มให้มีการจัดการประชุมสุดยอดอาเซียน-คณะมนตรีความร่วมมือรัฐอ่าวอาหรับ-จีน (ASEAN-GCC-China Summit ) ขึ้นเป็นครั้งแรก  ซึ่งการประชุมสุดยอดสามฝ่ายในครั้งนี้ เป็นเสมือนสัญลักษณ์ความเป็นหุ้นส่วนที่หลากหลายของโลกที่มีหลากหลายขั้วอำนาจในวันนี้ โดยเชื่อว่าจะส่งผลกระทบเชิงบวกในวงกว้างต่อไป

ที่มา : https://www.thaigov.go.th/news/contents/details/96795