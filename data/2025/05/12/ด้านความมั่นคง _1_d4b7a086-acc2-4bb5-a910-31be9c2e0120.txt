รัฐบาลไทย-ข่าวทำเนียบรัฐบาล-"อรรษิษฐ์ สัมพันธรัตน์" ปลัด มท. นำพุทธศาสนิกชนจัดพิธีบรรพชาหมู่สามเณรนักเรียนจีนนิกาย น้อมถวายเป็นพระราชกุศลทรงเจริญพระชนมายุ 70 พรรษา สมเด็จพระกนิษฐาธิราชเจ้า กรมสมเด็จพระเทพรัตน


วันอาทิตย์ที่ 11 พฤษภาคม 2568
11/05/2568
พิมพ์
"อรรษิษฐ์ สัมพันธรัตน์" ปลัด มท. นำพุทธศาสนิกชนจัดพิธีบรรพชาหมู่สามเณรนักเรียนจีนนิกาย น้อมถวายเป็นพระราชกุศลทรงเจริญพระชนมายุ 70 พรรษา สมเด็จพระกนิษฐาธิราชเจ้า กรมสมเด็จพระเทพรัตน
"อรรษิษฐ์ สัมพันธรัตน์" ปลัด มท. นำพุทธศาสนิกชนจัดพิธีบรรพชาหมู่สามเณรนักเรียนจีนนิกาย น้อมถวายเป็นพระราชกุศลทรงเจริญพระชนมายุ 70 พรรษา สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี
วันนี้ (11 พ.ค. 68) เวลา 13.00 น. นายอรรษิษฐ์ สัมพันธรัตน์ ปลัดกระทรวงมหาดไทย ผู้แทนนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย เป็นประธานงานบรรพชาหมู่สามเณรนักเรียนจีนนิกาย น้อมถวายเป็นพระราชกุศลทรงเจริญพระชนมายุ 70 พรรษา สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ณ วัดบรมราชากาญจนาภิเษกอนุสรณ์ (วัดเล่งเน่ยยี่ 2) อ.บางบัวทอง จ.นนทบุรี โดยมี นายชยชัย แสงอินทร์ นายทศพล เผื่อนอุดม ผู้ตรวจราชการกระทรวงมหาดไทย นายพงศ์รัตน์ ภิรมย์รัตน์ นายประสพโชค อยู่สำราญ ที่ปรึกษารัฐมนตรีว่าการกระทรวงมหาดไทย นายเกียรติศักดิ์ ตรงศิริ ผู้ว่าราชการจังหวัดนนทบุรี นางพรศรี ตรงศิริ ประธานแม่บ้านมหาดไทยจังหวัดนนทบุรี นายอัธยา นวบอุทัย ผู้ช่วยปลัดกระทรวงมหาดไทย นายวิสูตร วัจนะเสถียรกุล อธิบดีศาลปกครองกลาง พล.ต.ต.กิตติ์ธเนศ ธนนันท์ทวีสิน ผู้บังคับการตำรวจภูธรจังหวัดนนทบุรี พร้อมด้วยหัวหน้าส่วนราชการ นายอำเภอ ภาคีเครือข่าย และพุทธศาสนิกชน ร่วมในพิธีเป็นจำนวนมาก
การประกอบพิธีในครั้งนี้ได้รับเมตตาจาก พระมหาคณาจารย์จีนธรรมวชิราจารย์ (เย็นอี่) เจ้าคณะใหญ่จีนนิกาย เจ้าอาวาสวัดโพธิ์เย็น ผู้รักษาการเจ้าอาวาสวัดโพธิ์แมนคุณาราม เป็นประธานสงฆ์และเป็นพระอุปัชฌาย์ และมี พระคณาจารย์จีนธรรมวชิรานุวัตร (เย็นงี้) เจ้าอาวาสวัดมังกรกมลาวาส ผู้รักษาการเจ้าอาวาสวัดบรมราชากาญจนาภิเษกอนุสรณ์ พร้อมด้วยพระเถรานุเถระ ร่วมประกอบพิธี
โอกาสนี้ นายอรรษิษฐ์ สัมพันธรัตน์ ปลัดกระทรวงมหาดไทย นำผู้ร่วมพิธี จุดธูปเทียนบูชาพระรัตนตรัย แล้วถวายธูปเทียนแพเบื้องหน้าพระฉายาลักษณ์ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ถวายสักการะ พระมหาเถระ แล้วนำผู้ร่วมพิธีเชิญผ้าไตรมอบแก่นาคเพื่อบรรพชา จำนวน 70 รูป
วัดบรมราชากาญจนาภิเษกอนุสรณ์ (วัดเล่งเน่ยยี่ 2) เป็นวัดมหายานในความอุปถัมภ์ของคณะสงฆ์จีนนิกายแห่งประเทศไทย ตั้งอยู่ที่ ต.โสนลอย อ.บางบัวทอง จ.นนทบุรี เดิมสถานที่แห่งนี้เป็นโรงเจขนาดเล็ก ต่อมาคณะสงฆ์จีนนิกายแห่งประเทศไทย โดยวัดมังกรกมลาวาส หรือ วัดเล่งเน่ยยี่ ได้มอบหมายให้พระคณาจารย์จีนธรรมปัญญาจริยาภรณ์ เป็นประธานดำเนินการจัดสร้างฝ่ายสงฆ์ และพระมหาคณาจารย์จีนธรรมสมาธิวัตร เป็นประธานที่ปรึกษาการจัดสร้างฝ่ายสงฆ์ โดยเปิดให้พุทธบริษัทชาวไทยและชาวจีนได้ร่วมบุญในการจัดสร้าง โดยพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร พระราชทานพระบรมราชานุญาตให้จัดสร้างวัดฯ เนื่องในโอกาสงานฉลองสิริราชสมบัติครบ 50 ปี ในวันที่ 9 มิถุนายน พ.ศ. 2539 พร้อมพระราชทานพระมหากรุณาโปรดเกล้าฯ พระราชทานนามวัดว่า “วัดบรมราชากาญจนาภิเษกอนุสรณ์” และสมเด็จพระสังฆราชเจ้า กรมหลวงวชิรญาณสังวร ได้เสด็จไปทรงเป็นองค์ประธานในพิธีวางศิลาฤกษ์วัดในปี พ.ศ. 2539 ซึ่งวัดแห่งนี้ใช้เวลาในการสร้างกว่า 12 ปี ก่อนจะแล้วเสร็จสมบูรณ์ เป็นศาสนสถานในการใช้ปฏิบัติบำเพ็ญศาสนกิจจวบจนปัจจุบัน

ที่มา : https://www.thaigov.go.th/news/contents/details/96276