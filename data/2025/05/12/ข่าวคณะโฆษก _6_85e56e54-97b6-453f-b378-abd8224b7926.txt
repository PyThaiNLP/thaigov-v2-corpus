รัฐบาลไทย-ข่าวทำเนียบรัฐบาล-รัฐบาลเตรียมทุ่มงบเฉียดร้อยล้าน พัฒนาพุทธอุทยานเขาเล่ ให้เป็นสถานที่ท่องเที่ยว “เมืองหน้าด่าน” อำเภอสะเดา จังหวัดสงขลา ชูกิจกรรม “เดินกินลม ชมดอกปอเทือง ที่เขาเล่” 


วันจันทร์ที่ 12 พฤษภาคม 2568
12/05/2568
พิมพ์
รัฐบาลเตรียมทุ่มงบเฉียดร้อยล้าน พัฒนาพุทธอุทยานเขาเล่ ให้เป็นสถานที่ท่องเที่ยว “เมืองหน้าด่าน” อำเภอสะเดา จังหวัดสงขลา ชูกิจกรรม “เดินกินลม ชมดอกปอเทือง ที่เขาเล่”
รัฐบาลเตรียมทุ่มงบเฉียดร้อยล้าน พัฒนาพุทธอุทยานเขาเล่ ให้เป็นสถานที่ท่องเที่ยว “เมืองหน้าด่าน” อำเภอสะเดา จังหวัดสงขลา ชูกิจกรรม “เดินกินลม ชมดอกปอเทือง ที่เขาเล่”
วันนี้ (12 พ.ค. 68) เวลา 16.00 น. นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า รัฐบาลได้สนับสนุน กิจกรรม “เดินกินลม ชมดอกปอเทือง ณ เขาเล่” ซึ่งจัดขึ้นระหว่างวันที่ 30 พฤษภาคม - 1 มิถุนายน 2568 เพื่อส่งเสริมการท่องเที่ยวและพัฒนาพื้นที่เขาเล่ให้เป็นแหล่งท่องเที่ยวสำคัญในภูมิภาค โดยมี นายวิเชษต์ สายกี้เส้ง นายอำเภอสะเดา พ.ต.อ.สุรจิต เพชรจอม ผกก.สภ.สะเดา นางนัยนา เรืองวรุณวัฒนา ประธานมูลนิธิพุทธอุทยานเขาเล่สะเดา นายคมน์อิชณน์ จันทร์ทอง ปลัดเทศบาลปฏิบัติหน้าที่นายกเทศมนตรีเมืองสะเดา และ พ.ต.ท.หญิง ธิดารัตน์ ชุมอุระ สว.ตม.จว.สงขลา ร่วมแถลงข่าว ตามนโยบายรัฐบาลภายใต้การนำของ นางสาวแพทองธาร ชินวัตร นายกรัฐมนตรี ให้ความสำคัญกับการกระตุ้นเศรษฐกิจฐานรากผ่านกลไกการท่องเที่ยว โดยเฉพาะในพื้นที่ชายแดนซึ่งมีศักยภาพสูง
อำเภอสะเดา จังหวัดสงขลา ถือเป็นหนึ่งในเมืองหน้าด่านสำคัญของประเทศไทย ที่มีบทบาทในการเชื่อมโยงนักท่องเที่ยวจากประเทศมาเลเซียและภูมิภาคอาเซียนเข้ามายังภาคใต้ของไทย ล่าสุดในช่วงเดือนกุมภาพันธ์–มีนาคม 2568 มีสถิตินักท่องเที่ยวเดินทางผ่านด่านพรมแดนสะเดามากกว่า 15,000 คน แสดงให้เห็นถึงแนวโน้มการเติบโตด้านการท่องเที่ยวอย่างชัดเจน และตอกย้ำบทบาทของสะเดาในฐานะ “เมืองหน้าด่าน” ที่ไม่เพียงเป็นทางผ่าน แต่พร้อมก้าวสู่การเป็นเมืองท่องเที่ยวเชิงกลยุทธ์ ที่ใช้พลังแห่งวัฒนธรรม ธรรมชาติ และความร่วมมือทุกภาคส่วนเป็นซอฟพาวเวอร์สำคัญในการพัฒนาประเทศอย่างยั่งยืน
โครงการ “องค์พุทธนิมิตพิชิตมาร” ได้ดำเนินการก่อสร้างแล้วเสร็จ โดยยังคงเหลือการจัดสร้างพระบัลลังก์ ซึ่งรัฐบาลเตรียมผลักดันงบประมาณกว่า 99 ล้านบาท ผ่านกรมโยธาธิการและผังเมือง กระทรวงมหาดไทย เพื่อใช้ในการปรับปรุงภูมิทัศน์บริเวณอุทยานเขาเล่ และพัฒนาจุดชมวิวทะเลหมอกแบบ 360 องศา โดยปัจจุบัน โครงการดังกล่าวมีความคืบหน้าแล้วประมาณร้อยละ 40
ขณะที่นายวิเชษต์ สายกี้เส้ง นายอำเภอสะเดา สงขลากล่าวว่า การจัดงานครั้งนี้ถือเป็นก้าวสำคัญในการพัฒนาอำเภอสะเดาสู่เมืองท่องเที่ยวเชิงคุณภาพ โดยเฉพาะอย่างยิ่ง การส่งเสริมพื้นที่แลนด์มาร์กอย่างพุทธอุทยานเขาเล่ ให้เป็นที่รู้จักในวงกว้างมากขึ้น ทั้งในด้านความงามทางธรรมชาติ ความศักดิ์สิทธิ์ทางศาสนา และความมีชีวิตชีวาของชุมชน โดยพุทธอุทยานฯ มีองค์พระพุทธนิมิตพิชิตมาร ขนาดใหญ่ตั้งอยู่บนยอดเขา ร่วมกับ จุดชมวิวทะเลหมอกแบบ 360 องศา และ รูปปั้นเจ้าแม่กวนอิม ที่เป็นที่เคารพศรัทธาของชาวบ้านและนักท่องเที่ยว
ด้านการอำนวยความสะดวกและความปลอดภัย สถานีตำรวจภูธรสะเดา ร่วมกับฝ่ายปกครองอำเภอ และสำนักงานตรวจคนเข้าเมืองจังหวัดสงขลา ได้เตรียมความพร้อมรองรับนักท่องเที่ยวในทุกมิติ ทั้งในเรื่องการจัดระเบียบการจราจร การรักษาความปลอดภัยในพื้นที่จัดงาน รวมถึงการดูแลความเรียบร้อยในแหล่งท่องเที่ยวสำคัญ โดยเฉพาะบริเวณพุทธอุทยานเขาเล่ ซึ่งเป็นสถานที่จัดงานหลัก อีกทั้งยังได้ส่งเสริมให้มีการใช้ระบบลงทะเบียนเข้าเมืองแบบดิจิทัล (TDAC) สำหรับนักท่องเที่ยวชาวต่างชาติที่เดินทางผ่านด่านพรมแดนสะเดา เพื่อเพิ่มความสะดวก รวดเร็ว และลดขั้นตอนทางเอกสาร ช่วยยกระดับประสบการณ์การท่องเที่ยวในพื้นที่ชายแดนให้ทันสมัยและปลอดภัยยิ่งขึ้น
ทั้งนี้ ภายในงาน “เดินกินลม ชมดอกปอเทือง ณ เขาเล่” นักท่องเที่ยวจะได้เพลิดเพลินกับทุ่งดอกปอเทืองสีเหลืองอร่าม พร้อมสนุกกับกิจกรรมเดินเช็กอิน 7 จุดไฮไลต์ทั่วบริเวณพุทธอุทยาน โดยสามารถถ่ายภาพสุดประทับใจและโพสต์ลงเฟซบุ๊ก พร้อมติดแฮชแท็ก #พุทธอุทยานเขาเล่สะเดา เพื่อรับของชำร่วยสุดพิเศษ “กระเป๋าผ้า” ฟรี (จำนวนจำกัดต่อวัน) ระหว่างวันที่ 30 พฤษภาคม - 1 มิถุนายน 2568 ตั้งแต่เวลา 15.00 – 19.00 น. นอกจากนี้ ยังมีกิจกรรมบนเวที เช่น การแสดงดนตรีสด และการแสดงศิลปวัฒนธรรมพื้นถิ่น พร้อมโซนร้านค้าของดีเมืองสะเดา ทั้งอาหาร ขนม เครื่องดื่ม และของฝาก ที่เปิดให้บริการตั้งแต่ 10.00 – 21.00 น. เต็มอิ่มทั้งวัน นายอนุกูลกล่าว

ที่มา : https://www.thaigov.go.th/news/contents/details/96285