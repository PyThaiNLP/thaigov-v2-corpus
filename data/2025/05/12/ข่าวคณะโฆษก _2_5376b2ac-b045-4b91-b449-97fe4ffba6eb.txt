รัฐบาลไทย-ข่าวทำเนียบรัฐบาล-รัฐบาลเร่งช่วยคนไทยหลุดจากหนี้นอกระบบ! ยอดช่วยพุ่งกว่า 2,347 ล้านบาท “พิโกไฟแนนซ์” ทะลุ 5 ล้านบัญชีทั่วประเทศ หนุนเข้าถึงแหล่งเงินในระบบ ดอกเบี้ยเป็นธรรม


วันจันทร์ที่ 12 พฤษภาคม 2568
12/05/2568
พิมพ์
รัฐบาลเร่งช่วยคนไทยหลุดจากหนี้นอกระบบ! ยอดช่วยพุ่งกว่า 2,347 ล้านบาท “พิโกไฟแนนซ์” ทะลุ 5 ล้านบัญชีทั่วประเทศ หนุนเข้าถึงแหล่งเงินในระบบ ดอกเบี้ยเป็นธรรม
รัฐบาลเร่งช่วยคนไทยหลุดจากหนี้นอกระบบ! ยอดช่วยพุ่งกว่า 2,347 ล้านบาท “พิโกไฟแนนซ์” ทะลุ 5 ล้านบัญชีทั่วประเทศ หนุนเข้าถึงแหล่งเงินในระบบ ดอกเบี้ยเป็นธรรม
วันนี้ (12 พ.ค. 68) เวลา 08.15 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า กระทรวงการคลังร่วมกับสถาบันการเงินเฉพาะกิจของรัฐ ได้แก่ ธนาคารออมสิน และธนาคารเพื่อการเกษตรและสหกรณ์การเกษตร ได้ดำเนินมาตรการช่วยเหลือทางการเงินเพื่อแก้ไขปัญหาหนี้นอกระบบอย่างต่อเนื่อง ผ่านโครงการสินเชื่อต่าง ๆ เช่น สินเชื่อธนาคารประชาชน สินเชื่อเพื่อชำระหนี้นอกระบบ สินเชื่อกองทุนหมุนเวียนเพื่อช่วยเหลือเกษตรกรผู้ยากจน รวมถึงสินเชื่อเพื่อรองรับลูกหนี้ที่ลงทะเบียนแก้ปัญหาหนี้นอกระบบ และโครงการสินเชื่อสร้างงานสร้างอาชีพและสร้างเครดิต สร้างโอกาส
โดยตั้งแต่วันที่ 1 ธันวาคม 2566 ถึง 7 พฤษภาคม 2568 มีประชาชนที่ได้รับอนุมัติให้ความช่วยเหลือแล้วจำนวน 75,523 ราย รวมวงเงินช่วยเหลือกว่า 2,347.96 ล้านบาท เพิ่มขึ้นจากผลการดำเนินงาน ณ วันที่ 24 เมษายน 2568 จำนวน 1,895 ราย และเพิ่มวงเงินอนุมัติขึ้นอีก 36.33 ล้านบาท
ขณะเดียวกัน รัฐบาลยังได้ผลักดันนโยบาย “พิโกไฟแนนซ์” หรือการส่งเสริมสินเชื่อรายย่อยระดับจังหวัดภายใต้การกำกับ เพื่อให้ประชาชนสามารถเข้าถึงแหล่งเงินทุนในระบบในอัตราดอกเบี้ยที่เป็นธรรม ช่วยลดการพึ่งพาหนี้นอกระบบที่มักมีอัตราดอกเบี้ยเกินกว่ากฎหมายกำหนด โดยยังเป็นช่องทางให้เจ้าหนี้นอกระบบสามารถเข้ามาดำเนินธุรกิจสินเชื่ออย่างถูกต้องตามกฎหมาย
ณ เดือนเมษายน 2568 มีผู้ได้รับใบอนุญาตประกอบธุรกิจพิโกไฟแนนซ์แล้ว 1,155 รายใน 75 จังหวัด และ ณ สิ้นเดือนกุมภาพันธ์ 2568 มีการอนุมัติสินเชื่อสะสมแล้วกว่า 5,020,906 บัญชี เป็นวงเงินรวม 49,067.28 ล้านบาท โดยมีหนี้คงค้าง 375,568 บัญชี คิดเป็นเงินรวม 7,054.58 ล้านบาท
“ตัวเลขเหล่านี้สะท้อนความคืบหน้าและความตั้งใจของรัฐบาลในการสร้างระบบการเงินที่มั่นคงและเข้าถึงได้สำหรับทุกคน ไม่ว่าจะเป็นประชาชนรายย่อย เกษตรกร หรือผู้ประกอบอาชีพอิสระ รัฐบาลจะเดินหน้าสานต่อนโยบายเหล่านี้อย่างไม่หยุดยั้ง เพื่อให้ประชาชนมีทางเลือกทางการเงินที่ปลอดภัยและยั่งยืน” นางสาวศศิกานต์ กล่าว

ที่มา : https://www.thaigov.go.th/news/contents/details/96280