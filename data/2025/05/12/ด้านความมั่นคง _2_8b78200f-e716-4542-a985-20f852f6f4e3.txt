รัฐบาลไทย-ข่าวทำเนียบรัฐบาล-ทุกจังหวัดทั่วประเทศ สืบสานพระราชศรัทธาพุทธมามกะและอัครศาสนูปถัมภก พระบาทสมเด็จพระเจ้าอยู่หัว ร่วมปลูก “พระศรีมหาโพธิทศมราชบพิตร” เสริมสิริมงคลแก่ประชาชนและประเทศชาติ เนื่องในวันวิ


วันอาทิตย์ที่ 11 พฤษภาคม 2568
11/05/2568
พิมพ์
ทุกจังหวัดทั่วประเทศ สืบสานพระราชศรัทธาพุทธมามกะและอัครศาสนูปถัมภก พระบาทสมเด็จพระเจ้าอยู่หัว ร่วมปลูก “พระศรีมหาโพธิทศมราชบพิตร” เสริมสิริมงคลแก่ประชาชนและประเทศชาติ เนื่องในวันวิ
ทุกจังหวัดทั่วประเทศ สืบสานพระราชศรัทธาพุทธมามกะและอัครศาสนูปถัมภก พระบาทสมเด็จพระเจ้าอยู่หัว ร่วมปลูก “พระศรีมหาโพธิทศมราชบพิตร” เสริมสิริมงคลแก่ประชาชนและประเทศชาติ เนื่องในวันวิสาขบูชา 11 พฤษภาคม 2568
วันนี้ (11 พ.ค. 68) นายอรรษิษฐ์ สัมพันธรัตน์ ปลัดกระทรวงมหาดไทย เปิดเผยว่า พระบาทสมเด็จพระเจ้าอยู่หัว ทรงพระกรุณาโปรดเกล้าฯ พระราชทาน "พระศรีมหาโพธิทศมราชบพิตร" ให้แก่กระทรวงมหาดไทย จำนวน 77 ต้น ซึ่ง นายอนุทิน ชาญวีรกูล รองนายกรัฐมนตรีและรมว.มหาดไทย ได้เป็นประธานพิธีมอบ "พระศรีมหาโพธิทศมราชบพิตร" ของกรุงเทพมหานคร และจังหวัดทุกจังหวัด เมื่อวันที่ 22 เม.ย. 68
นายอรรษิษฐ์ สัมพันธรัตน์ กล่าวว่า ในวันนี้ ปลัดกรุงเทพมหานครและผู้ว่าราชการจังหวัดทุกจังหวัด ได้นำประชาชนชาวไทยร่วมพิธีปลูก "พระศรีมหาโพธิทศมราชบพิตร" เนื่องในวันวิสาขบูชา 11 พฤษภาคม 2568 ตามฤกษ์พระราชทาน เวลา 09.29 น. โดยพร้อมเพรียงกัน เพื่อความเป็นสิริมงคล และเฉลิมพระเกียรติพระบาทสมเด็จพระเจ้าอยู่หัว ณ มณฑลปลูกที่กรุงเทพมหานคร และ 76 จังหวัด รวมทั้งสิ้น 77 แห่งทั่วประเทศ อาทิ
กรุงเทพมหานคร ที่สวนลุมพินี เขตปทุมวัน พญ.วันทนีย์ วัฒนะ ปลัดกรุงเทพมหานคร เป็นประธานพิธีปลูก "พระศรีมหาโพธิทศมราชบพิตร" โดยมี พระธรรมวชิรมุนี วิ. กรรมการมหาเถรสมาคม เจ้าคณะกรุงเทพมหานคร ผู้ช่วยเจ้าอาวาสวัดมหาธาตุยุวราชรังสฤษฎิ์ ราชวรมหาวิหาร เป็นประธานสงฆ์ มีหัวหน้าส่วนราชการ และประชาชน ร่วมพิธี
จ.กระบี่ ที่วัดมหาธาตุวชิรมงคล พระอารามหลวง (วัดบางโทง) อ.อ่าวลึก นายอังกูร ศีลาเทวากูล ผู้ว่าราชการจังหวัดกระบี่ เป็นประธานในพิธีปลูก "พระศรีมหาโพธิทศมราชบพิตร" และพิธีทอดผ้าป่าสามัคคี เนื่องในวันวิสาขบูชา โดยมีพระเทพวชิรากร รองเจ้าคณะภาค 17 เจ้าอาวาสวัดมหาธาตุวชิรมงคล เป็นประธานฝ่ายสงฆ์ โดยมีหัวหน้าส่วนราชการ ข้าราชการพลเรือน ตุลาการ อัยการ ทหาร ตำรวจ สมาชิกสภาผู้แทนราษฎรจังหวัดกระบี่ ผู้บริหารองค์กรปกครองส่วนท้องถิ่น แม่บ้านมหาดไทย ภาคเอกชน จิตอาสาพระราชทาน และประชาชนทุกหมู่เหล่าเข้าร่วมพิธีอย่างพร้อมเพรียง
จ.ฉะเชิงเทรา ที่วัดโสธรวราราม วรวิหาร อ.เมืองฉะเชิงเทรา นายขจรเกียรติ รักพานิชมณี ผู้ว่าราชการจังหวัดฉะเชิงเทรา เป็นประธานในพิธีปลูก "พระศรีมหาโพธิทศมราชบพิตร" โดยมีพระเทพภาวนาวชิรคุณ วิ. เจ้าคณะจังหวัดฉะเชิงเทรา เจ้าอาวาสวัดโสธรวราราม วรวิหาร เป็นประธานสงฆ์ โดย หัวหน้าส่วนราชการ ข้าราชการ และพุทธศาสนิกชนจังหวัดฉะเชิงเทรา ร่วมพิธี
จ.เชียงใหม่ ที่พุทธมณฑลจังหวัดเชียงใหม่ อ.ดอยหล่อ นายนิรัตน์ พงษ์สิทธิถาวร ผู้ว่าราชการจังหวัดเชียงใหม่ เป็นประธานพิธีปลูก “พระศรีมหาโพธิทศมราชบพิตร” โดยมี หัวหน้าส่วนราชการ ข้าราชการ หน่วยงานรัฐวิสาหกิจ ภาคเอกชน และพสกนิกรในพื้นที่ ร่วมพิธี
จ.ตาก ที่วัดศรีพรเพ็ญมาตยาราม อ.แม่สอด นายชูชีพ พงษ์ไชย ผู้ว่าราชการจังหวัดตาก เป็นประธานประกอบพิธีปลูก"พระศรีมหาโพธิทศมราชบพิตร" และพิธีเจริญพระพุทธมนต์ ถวายเป็นพระราชกุศล และถวายพระพรชัยมงคลเฉลิมพระเกียรติ พระบาทสมเด็จพระเจ้าอยู่หัวและสมเด็จพระนางเจ้าฯ พระบรมราชินี และพระบรมวงศานุวงศ์ โดยมี พระประสิทธิศีลคุณ เจ้าคณะจังหวัดตาก พร้อมด้วย พระสุเมธีธรรมภาณ เจ้าคณะจังหวัดตาก (ธ) เป็นประธานฝ่ายสงฆ์ โดยมี ศาล ทหาร ตำรวจ หัวหน้าส่วนราชการ นายภาคภูมิ บูลย์ประมุข ส.ส.ตาก เขต 3 และพสกนิกรทุกหมู่เหล่า ประกอบพิธีโดยพร้อมเพรียงกัน
จ.นครปฐม ที่มหาวชิราลงกรณบาลีเถรวาทราชวิทยาลัย อ.กำแพงแสน นางสาวอโรชา นันทมนตรี ผู้ว่าราชการจังหวัดนครปฐม เป็นประธานในพิธีปลูกต้น “พระศรีมหาโพธิทศมราชบพิตร” พร้อมด้วย คณะสงฆ์จังหวัดนครปฐม หัวหน้าส่วนราชการ และพุทธศาสนิกชนในพื้นที่ เข้าร่วมพิธีปลูกต้นพระศรีมหาโพธิทศมราชบพิตรพระราชทาน และชมวีดิทัศน์ “ธรรมนาวาวัง” ธรรมะพระราชทาน เนื่องในวันวิสาขบูชา พุทธศักราช 2568 เพื่อความเป็นสิริมงคล
จ.บึงกาฬ ที่โครงการสวนป่าเฉลิมพระเกียรติฯ ภายในศูนย์ราชการจังหวัดบึงกาฬ อ.เมืองบึงกาฬ นายจุมพฏ วรรณฉัตรสิริ ผู้ว่าราชการจังหวัดบึงกาฬ เป็นประธานในพิธีปลูกต้นพระศรีมหาโพธิ์พระราชทาน “พระศรีมหาโพธิทศมราชบพิตร” โดยได้รับความเมตตาจากพระราชภาวนาโสภณ (หลวงปู่เทพา ภูริปญฺโญ) เจ้าคณะจังหวัดบึงกาฬ เจ้าอาวาสวัดเซกาเจติยาราม พระอารามหลวง เป็นประธานฝ่ายสงฆ์ โดยมีรองผู้ว่าราชการจังหวัด หัวหน้าหน้าส่วนราชการ จิตอาสาพระราชทาน และประชาชนร่วมในพิธี
จ.พระนครศรีอยุธยา ที่พระราชานุสาวรีย์สมเด็จพระสุริโยทัย (ทุ่งมะขามหย่อง) อ.พระนครศรีอยุธยา นายนิวัฒน์ รุ่งสาคร ผู้ว่าราชการจังหวัดพระนครศรีอยุธยา เป็นประธานพิธีปลูก "พระศรีมหาโพธิทศมราชบพิตร" โดยมีพระธรรมวชิรวิจิตร เจ้าคณะภาค 17-18 (ธ) เจ้าอาวาสวัดเสนาสนาราม และพระเทพวัชรจริยาจารย์ ผู้รักษาการแทนเจ้าคณะจังหวัดพระนครศรีอยุธยา เจ้าอาวาสวัดกษัตราธิราช เป็นประธานสงฆ์ โดย นางวัชราภรณ์ รุ่งสาคร ประธานแม่บ้านมหาดไทยจังหวัดพระนครศรีอยุธยา นางสมทรง พันธ์เจริญวรกุล นายกองค์การบริหารส่วนจังหวัดพระนครศรีอยุธยา หัวหน้าส่วนราชการ และพุทธศาสนิกชนทุกหมู่ ร่วมพิธี
จ.แม่ฮ่องสอน ที่วัดพระธาตุดอยกองมู อ.เมืองแม่ฮ่องสอน นายเอกวิทย์ มีเพียร ผู้ว่าราชการจังหวัดแม่ฮ่องสอน เป็นประธานในพิธีปลูก “พระศรีมหาโพธิทศมราชบพิตร” โดยมี นายอุดมศักดิ์ ขาวหนูนา รองผู้ว่าราชการจังหวัดแม่ฮ่องสอน นายบุญลือ ธรรมธรานุรักษ์ รองผู้ว่าราชการจังหวัดแม่ฮ่องสอน พร้อมด้วยหัวหน้าส่วนราชการ ข้าราชการพลเรือน ศาล ทหาร ตำรวจ หน่วยงานรัฐวิสาหกิจ องค์กรปกครองส่วนท้องถิ่น หน่วยงานภาคเอกชน และพุทธศาสนิกชน ร่วมพิธีเพื่อแสดงความจงรักภักดี และเฉลิมพระเกียรติ พระบาทสมเด็จพระเจ้าอยู่หัว
จ.ลำพูน ที่วัดพระพุทธบาทตากผ้า พระอารามหลวง อ.ป่าซาง นายวิวัฒน์ อินทร์ไทยวงศ์ ผู้ว่าราชการจังหวัดลำพูน เป็นประธานในพิธีปลูก พระศรีมหาโพธิทศมราชบพิตร เพื่อความเป็นสิริมงคล โดยมีนายโยธิน ประสงค์ความดี นายชาตรี ธินนท์ รองผู้ว่าราชการจังหวัดลำพูน หัวหน้าส่วนราชการ นายอำเภอทุกอำเภอ ศาล ทหาร ตำรวจ พุทธศาสนิกชน และประชาชนชาวจังหวัดลำพูนทุกหมู่เหล่าร่วมพิธีอย่างพร้อมเพรียง
จ.สงขลา ที่วัดนาทวี อ.นาทวี นายโชตินรินทร์ เกิดสม ผู้ว่าราชการจังหวัดสงขลา เป็นประธานพิธีปลูก “พระศรีมหาโพธิทศมราชบพิตร” โดยมีพระเทพวชิรสุตาภรณ์ เจ้าคณะจังหวัดสงขลา วัดโคกสมานคุณ พระอารามหลวง เป็นประธานฝ่ายสงฆ์ พร้อมด้วยพระสงฆ์สมณศักดิ์ ข้าราชการระดับสูง นายกเหล่ากาชาดจังหวัดสงขลา คณะรองผู้ว่าราชการจังหวัดสงขลา หัวหน้าส่วนราชการ ข้าราชการ เจ้าหน้าที่ทหาร ตำรวจ และพุทธศาสนิกชนในพื้นที่ ร่วมพิธี
จ.สระแก้ว ที่วัดเขาป่าแก้ว อ.วังน้ำเย็น นายปริญญา โพธิสัตย์ ผู้ว่าราชการจังหวัดสระแก้ว เป็นประธานพิธีปลูก “พระศรีมหาโพธิทศมราชบพิตร” โดยมี หัวหน้าส่วนราชการ หน่วยงานรัฐวิสาหกิจ ภาคเอกชน และพุทธศาสนิกชนจังหวัดสระแก้ว ร่วมพิธี
จ.สุราษฎร์ธานี ที่วัดสมหวังวนาราม อ.เมืองสุราษฎร์ธานี นายธีรุตม์ ศุภวิบูลย์ผล ผู้ว่าราชการจังหวัดสุราษฎร์ธานี เป็นประธานพิธีปลูก “พระศรีมหาโพธิทศมราชบพิตร” โดยมี พระวชิรปริยัตยาภรณ์ เจ้าคณะจังหวัดสุราษฎร์ธานี เจ้าอาวาสวัดพัฒนาราม พระอารามหลวง เป็นประธานสงฆ์ โดยรองผู้ว่าราชการจังหวัด หัวหน้าส่วนราชการ นายกองค์การบริหารส่วนจังหวัดสุราษฎร์ธานี หน่วยงานที่เกี่ยวข้อง และประชาชนชาวจังหวัดสุราษฎร์ธานี ร่วมพิธี
“พระศรีมหาโพธิทศมราชบพิตร” (พระ-สี-มะ-หา-โพ-ทิ-ทด-สะ-มะ-ราด-ชะ-บอ-พิด) มีความหมายว่า “พระศรีมหาโพธิ์พระราชทานจากพระบาทสมเด็จพระเจ้าอยู่หัว” สะท้อนถึงพระราชศรัทธาอันมั่นคงในฐานะพุทธมามกะ และ อัครศาสนูปถัมภก ที่ทรงมุ่งมั่นสืบทอดพระพุทธศาสนาให้หยั่งรากลึกในจิตใจของประชาชน อีกทั้ง ต้นพระศรีมหาโพธิ์ยังถือเป็นสัญลักษณ์แห่งปัญญา ความร่มเย็น และความเจริญรุ่งเรืองของพระพุทธศาสนา และเป็นเครื่องเตือนใจให้ตระหนักถึงหลักธรรมคำสอน อันทรงคุณค่าของพระพุทธองค์ ที่แม้กาลเวลาจะล่วงเลยไป แต่หลักธรรมอันประเสริฐจะยังคงดำรงและส่องนำทางให้แก่พุทธศาสนิกชนสืบไป

ที่มา : https://www.thaigov.go.th/news/contents/details/96277