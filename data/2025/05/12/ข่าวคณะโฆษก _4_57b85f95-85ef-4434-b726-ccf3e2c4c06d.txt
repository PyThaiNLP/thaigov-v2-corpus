รัฐบาลไทย-ข่าวทำเนียบรัฐบาล-รัฐบาลเปิดช่องทางแจ้งเบาะแสโดยตรง เจอข้าราชการ “กังฉิน“ รับส่วยส่อทุจริต แจ้งผ่านรายการเสียงจากใจฯเลขที่1 ทำเนียบรัฐบาล กรุงเทพฯ 10300 หรืออีเมล์ ยืนยันข้อมูลเป็นว.5 ผู้แจ้งปลอดภัย


วันจันทร์ที่ 12 พฤษภาคม 2568
12/05/2568
พิมพ์
รัฐบาลเปิดช่องทางแจ้งเบาะแสโดยตรง เจอข้าราชการ “กังฉิน“ รับส่วยส่อทุจริต แจ้งผ่านรายการเสียงจากใจฯเลขที่1 ทำเนียบรัฐบาล กรุงเทพฯ 10300 หรืออีเมล์ ยืนยันข้อมูลเป็นว.5 ผู้แจ้งปลอดภัย
รัฐบาลเปิดช่องทางแจ้งเบาะแสโดยตรง เจอข้าราชการ “กังฉิน“ รับส่วยส่อทุจริต แจ้งผ่านรายการเสียงจากใจฯเลขที่1 ทำเนียบรัฐบาล กรุงเทพฯ 10300 หรืออีเมล์ ยืนยันข้อมูลเป็นว.5 ผู้แจ้งปลอดภัย
วันนี้ (12 พ.ค. 68) เวลา 09.15 น. นายจิรายุ ห่วงทรัพย์ ที่ปรึกษาของนายกรัฐมนตรี เปิดเผยว่า การแก้ปัญหาบุหรี่ไฟฟ้า ตั้งแต่ต้นปี 2568 เป็นต้นมาจนถึงปัจจุบันพบว่า ร้านค้าที่เกี่ยวข้องกับการจำหน่ายบุหรี่ไฟฟ้า รวมทั้งกลุ่มมาเฟีย ผู้มีอิทธิพล ลดลงอย่างเห็นได้ชัด ทั้งนี้ ต้องขอขอบคุณหน่วยงานที่เกี่ยวข้อง ที่เร่งดำเนินการแก้ไขปัญหาดังกล่าว ตามข้อสั่งการของนางสาวแพทองธาร ชินวัตร นายกรัฐมนตรีที่ว่า "ให้ดำเนินคดีผู้นำเข้า ผู้ขาย และหน่วยงานราชการที่ละเว้นการปฏิบัติหน้าที่ตามกฎหมายอย่างเด็ดขาด โดยให้เร่งขยายผลถึงเครือข่ายที่เกี่ยวข้อง เพื่อขุดรากถอนขบวนการลักลอบค้าบุหรี่ไฟฟ้าให้หมดไป มุ่งผลคือการป้องกันการแพร่ระบาดในกลุ่มเด็กและเยาวชน"
นายจิรายุกล่าวต่อไปว่าพี่น้องประชาชนที่พบเห็นว่ามีการค้าขายบุหรี่ไฟฟ้า สามารถส่งจดหมายแจ้งเบาะแส ร้องเรียนเรื่องดังกล่าว มาถึงตนได้โดยตรง โดยจ่าหน้าซองถึง “รายการเสียงจากใจไทยคู่ฟ้า เลขที่1 ทําเนียบรัฐบาล กรุงเทพมหานคร1 0300 หรืออีเมล์ที่ jirayu9000@gmail.com และผู้แจ้งเบาะแส ไม่ต้องกังวลใจ เพราะไม่ต้องใส่ข้อมูลส่วนตัว เพียงแค่แจ้งพิกัดสถานที่ ว่าอยู่ตรงไหน เรื่องอะไร ของประเทศ ก็จะส่งต่อให้ทีมงานเฉพาะกิจลงพื้นที่ไปจัดการปัญหาทันที หรือ หากใช้โทรศัพท์มือถือสามารถดาวน์โหลดแอป "ทางรัฐ" แล้วแจ้งเบาะแสบุหรี่ไฟฟ้าได้ตลอด 24 ชั่วโมง
การที่ต้องดำเนินการปราบปรามปัญหาบุหรี่ไฟฟ้าอย่างต่อเนื่องนั้น เพราะบุหรี่ไฟฟ้าบางตัว ถูกพัฒนาให้ใส่สารเสพติดลงไปได้ และพบว่าหลายคนใช้บุหรี่ไฟฟ้าเป็นอุปกรณ์เสพยาเสพติด ซึ่งเป็นจุดเริ่มต้นการเสพของเด็กและเยาวชน อีกทั้งเรื่องดังกล่าว อยู่ในความสนใจของประชาชน วัดได้จากผลการสำรวจความพึงพอใจของประชาชนต่อนโยบายรัฐบาล ประจำเดือนมี.ค. 2568 ของ Line Today ที่ดำเนินการสำรวจระหว่างวันที่ 1 - 24 มี.ค. 2568 พบว่าประชาชนกว่า 26.69% โหวตให้การปราบปรามบุหรี่ไฟฟ้า เป็นอันดับที่ 1 โดยในช่วงที่ผ่านมา รัฐบาลสามารถดำเนินการกวาดล้าง จนสามารถจับกุมได้ มากกว่าสองพันคดี ยึดของกลางได้จำนวน 1,608,445 ชิ้น มูลค่ารวม 295,686,734 ล้านบาท ซึ่งถือเป็นยอดการจับกุมและการยึดของกลางที่สูงมากที่สุดตั้งแต่มีมา
นายจิรายุกล่าวต่อไปว่า อีกไม่กี่วัน ใกล้จะเปิดเทอม ปี 2568 แล้ว รัฐบาลจำเป็นต้องเร่งขับเคลื่อนการสร้างสังคมปลอดบุหรี่ไฟฟ้า โดยเฉพาะในสถานศึกษา ซึ่งนายกรัฐมนตรี ให้ความสำคัญมาก จึงขอฝากประชาสัมพันธ์ไปยังข้าราชการ ครู บุคลากรทางการศึกษา ผู้บริหาร หรือเจ้าหน้าที่ในสถานศึกษา ให้ช่วยกันตรวจตราดูแลปัญหาบุหรี่ไฟฟ้าในกลุ่มนักเรียน ทั้งนี้ หากมีการตรวจพบ หรือมีการร้องเรียน หรือมีข้อสงสัยว่าข้าราชการ ครู บุคลากรทางการศึกษา ผู้บริหาร หรือเจ้าหน้าที่เกี่ยวข้องกับบุหรี่ไฟฟ้า ผู้บังคับบัญชาจะต้องดำเนินการทางวินัยทันที
"ยืนยันว่า ปัญหาเรื่องบุหรี่ไฟฟ้า เป็นเรื่องที่รัฐบาลยอมไม่ได้ และจะลงไปดำเนินการจัดการปัญหาด้วยตนเอง พร้อมกับทีมเฉพาะกิจ เพื่อนำข้อมูลต่าง ๆ ที่ได้รับ มารายงานความคืบหน้าให้ท่านนายกรัฐมนตรีทราบเป็นระยะ ๆ รวมทั้งสังคมไทยก็จะได้ทราบไปพร้อมกัน" นายจิรายุกล่าว
นายจิรายุ กล่าวต่อไป ไม่ใช่แต่เฉพาะปัญหาเรื่องบุหรี่ไฟฟ้า ปัญหาทุกอย่างของประเทศไม่ว่าจะเป็นเจ้าหน้าที่รับส่วย เกี่ยวข้องกับการค้ามนุษย์ ยาเสพติดหรือเรื่องอื่นใดที่อยู่เหนือกฎหมายสามารถแจ้งได้ทันที โดยพี่น้องประชาชนจะเป็นส่วนหนึ่งในการช่วยกันขัดเกลาสังคมไทยให้ดีขึ้นได้อย่างแน่นอน

ที่มา : https://www.thaigov.go.th/news/contents/details/96282