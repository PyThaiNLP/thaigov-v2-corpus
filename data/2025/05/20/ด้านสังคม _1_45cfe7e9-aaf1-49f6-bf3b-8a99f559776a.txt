รัฐบาลไทย-ข่าวทำเนียบรัฐบาล-โฆษก สธ. เตือนฤดูฝนแนวโน้มพบป่วย “ไข้หวัดใหญ่” เพิ่มขึ้น ย้ำกลุ่มเสี่ยงฉีดวัคซีนช่วยลดอาการรุนแรง/เสียชีวิต


วันอังคารที่ 20 พฤษภาคม 2568
โฆษก สธ. เตือนฤดูฝนแนวโน้มพบป่วย “ไข้หวัดใหญ่” เพิ่มขึ้น ย้ำกลุ่มเสี่ยงฉีดวัคซีนช่วยลดอาการรุนแรง/เสียชีวิต
โฆษกกระทรวงสาธารณสุข เตือนช่วงฤดูฝนแนวโน้มพบผู้ป่วย “โรคไข้หวัดใหญ่” เพิ่มขึ้น ตั้งแต่ต้นปี มีผู้ป่วยสะสมแล้ว 3.3 แสนราย เสียชีวิต 44 ราย
เด็กเล็กมีอัตราป่วยสูง ส่วนผู้สูงอายุ/ผู้มีโรคประจำตัวเสียชีวิตสูง ย้ำสวมหน้ากากอนามัย ล้างมือบ่อยๆ หลีกเลี่ยงสถานที่แออัด กลุ่มเสี่ยงควรฉีดวัคซีนป้องกัน ช่วยลดอาการรุนแรงและการเสียชีวิต แนะเฝ้าระวังการระบาดเป็นกลุ่มก้อนในสถานที่คนหนาแน่น เช่น โรงเรียน เรือนจำ
วันนี้ (20 พฤษภาคม 2568) นพ.ศักดา อัลภาชน์ รองปลัดกระทรวงสาธารณสุขและโฆษกกระทรวงสาธารณสุข เปิดเผยว่า ช่วงฤดูฝนมีสภาพอากาศที่เอื้อต่อการแพร่ระบาดของโรคระบบทางเดินหายใจ เช่น โควิด 19 ไข้หวัด ไข้หวัดใหญ่ ไข้ไวรัส RSV จึงมีแนวโน้มพบผู้ป่วยเหล่านี้เพิ่มขึ้น โดยในส่วนของโรคไข้หวัดใหญ่ ข้อมูลจากกองระบาดวิทยา กรมควบคุมโรค ตั้งแต่วันที่ 1 มกราคม - 19 พฤษภาคม 2568 พบผู้ป่วยสะสม 333,982 ราย เข้ารับการรักษาในโรงพยาบาล 45,975 ราย มากสุดเป็นกลุ่มอายุ 5-9 ปี รองลงมา อายุ 0-4 ปี และอายุ 10-14 ปี ผู้เสียชีวิตสะสม 44 ราย ส่วนใหญ่เป็นผู้สูงอายุหรือมีโรคประจำตัว เช่น โรคไต โรคหลอดเลือดหัวใจ ความดันโลหิตสูง เป็นต้น ที่สำคัญคือ เกือบทั้งหมดไม่ได้รับวัคซีนป้องกัน นอกจากนี้ ยังพบรายงานการระบาดเป็นกลุ่มก้อนเพิ่มขึ้นในสถานที่มีคนอยู่รวมกันจำนวนมาก เช่น โรงเรียน เรือนจำ จึงควรมีระบบคัดกรองผู้ป่วยอาการคล้ายไข้หวัดใหญ่ หากพบ
ให้หยุดงาน/หยุดเรียน และแยกผู้ป่วย กรณีพบผู้ป่วยเป็นกลุ่มก้อนให้รีบแจ้งเจ้าหน้าที่สาธารณสุขในพื้นที่ทันที
นพ.ศักดากล่าวต่อว่า กลุ่มเสี่ยงโรคไข้หวัดใหญ่ที่ต้องเฝ้าระวัง คือ เด็กที่มีอัตราการป่วยสูง และผู้สูงอายุ/ผู้มีโรคประจำตัวที่มีความเสี่ยงอาการรุนแรงและเสียชีวิต จึงขอเน้นย้ำให้สวมหน้ากากอนามัยทุกครั้งเมื่อใกล้ชิดกลุ่มผู้สูงอายุ ผู้มีโรคประจำตัว และเด็กเล็ก ส่วนผู้ที่เป็นกลุ่มเสี่ยง ให้ป้องกันตนเองด้วยการสวมหน้ากากอนามัย ล้างมือด้วยสบู่และน้ำบ่อยๆ หลีกเลี่ยงเข้าไปในพื้นที่เสี่ยง เช่น โรงพยาบาลหรือสถานที่แออัด หลีกเลี่ยงการสัมผัสใกล้ชิดกับผู้ที่มีอาการป่วย และควรเข้ารับการฉีดวัคซีนป้องกันไข้หวัดใหญ่เพื่อป้องกันหรือลดความรุนแรงของอาการป่วย โดยวัคซีนไข้หวัดใหญ่ประจำปี 2568 ที่ให้บริการแก่ประชาชน 7 กลุ่มเสี่ยงที่สถานบริการสาธารณสุขของรัฐโดยไม่มีค่าใช้จ่ายในขณะนี้ เป็นสายพันธุ์วัคซีนโลกใต้ที่มีความครอบคลุมและคล้ายคลึงกับสายพันธุ์ที่มี
การระบาดอยู่ในประเทศไทย
************************************************** 20 พฤษภาคม 2568

ที่มา : https://www.thaigov.go.th/news/contents/details/96569