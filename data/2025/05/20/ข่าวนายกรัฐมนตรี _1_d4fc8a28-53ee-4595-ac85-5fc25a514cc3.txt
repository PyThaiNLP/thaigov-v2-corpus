รัฐบาลไทย-ข่าวทำเนียบรัฐบาล-ผู้บริหาร WEF ชื่นชมบทบาทไทยบนเวทีโลก ยกย่องนายกฯ แพทองธาร เป็นผู้นำรุ่นใหม่ทรงพลัง 


วันอังคารที่ 20 พฤษภาคม 2568
ผู้บริหาร WEF ชื่นชมบทบาทไทยบนเวทีโลก ยกย่องนายกฯ แพทองธาร เป็นผู้นำรุ่นใหม่ทรงพลัง
พร้อมสนับสนุนความร่วมมือด้าน AI และเทคโนโลยีอาหารกับรัฐบาลไทย
วันนี้ (20 พฤษภาคม 2568) เวลา 14.30 น. ณ ห้องสีม่วง ตึกไทยคู่ฟ้า ทำเนียบรัฐบาล นางสาวแพทองธาร ชินวัตร นายกรัฐมนตรี พบหารือกับนายมิเร็ก ดูเช็ก (Mirek Dušek) กรรมการผู้จัดการ World Economic Forum (WEF) โดยนายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยสาระสำคัญการหารือดังนี้
นายกรัฐมนตรีได้กล่าวขอบคุณ WEF สำหรับการได้รับการคัดเลือกเป็นหนึ่งในผู้นำรุ่นใหม่ประจำปี 2568 ของ WEF หรือ Young Global Leader 2025 ซึ่งถือเป็นเกียรติอย่างยิ่ง พร้อมยินดีเข้าร่วมประชุม WEF Annual Meeting ประจำปี 2026 ที่เมืองดาวอส ประเทศสวิตเซอร์แลนด์ โดยระบุว่าเป็นโอกาสสำคัญในการสื่อสารแนวนโยบายของรัฐบาลไทยต่อประชาคมโลก
กรรมการผู้จัดการ WEF กล่าวแสดงความยินดีที่นายกรัฐมนตรีจะเข้าร่วมประชุม WEF Annual Meeting ประจำปี 2026 ที่เมืองดาวอส อีกครั้ง พร้อมกล่าวชื่นชมถึงบทบาทของไทยที่มีการเคลื่อนไหวเชิงรุกในเวทีระหว่างประเทศ และความโดดเด่นของประเทศไทยในหลายด้าน โดยเฉพาะนโยบายของนายกรัฐมนตรีในการใช้จุดแข็งด้าน soft power ในการขับเคลื่อนเศรษฐกิจและแสวงหาโอกาสให้ประเทศและประชาชนชาวไทย
โอกาสนี้ นายกรัฐมนตรีได้สอบถามถึงความคืบหน้าโครงการจัดตั้ง ศูนย์ C4IR (Center for the Fourth Industrial Revolution) ในประเทศไทย ซึ่งกรรมการผู้จัดการ WEF เปิดเผยว่า ขณะนี้อยู่ระหว่างการศึกษาความเป็นไปได้ร่วมกับหน่วยงานภาครัฐของไทย โดยเฉพาะกระทรวงที่เกี่ยวข้องกับเทคโนโลยีและการเกษตร โดย WEF ได้มีประสบการณ์ในการจัดตั้งศูนย์ลักษณะนี้ในหลายประเทศ เพื่อเป็นเวทีส่งเสริมนวัตกรรมล้ำสมัยผ่านความร่วมมือระหว่างภาครัฐและเอกชน โดยในกรณีของไทยมีการหารือในเบื้องต้นเกี่ยวกับเทคโนโลยีด้านเกษตรอัจฉริยะและพลังงานสะอาด ซึ่งอาจขยายไปสู่หัวข้ออื่น ๆ เช่น ปัญญาประดิษฐ์ (AI) และเทคโนโลยีอาหารในอนาคต สอดคล้องกับนโยบายของรัฐบาล
ทั้งสองฝ่ายยังได้แลกเปลี่ยนความคิดเห็นเกี่ยวกับสถานการณ์เศรษฐกิจโลกในปัจจุบัน โดยเฉพาะนโยบายภาษีของสหรัฐฯ ที่ส่งผลต่อภูมิภาคเอเชียตะวันออกเฉียงใต้ โดยนายกรัฐมนตรีกล่าวว่า ได้มีโอกาสหารือกับผู้นำอาเซียนอย่างใกล้ชิด และการประชุมสุดยอดอาเซียนที่มาเลเซียจะได้มีโอกาสหารือกัน เพื่อร่วมกันกำหนดท่าทีของภูมิภาคในการรับมือกับความท้าทายทางเศรษฐกิจ พร้อมเน้นย้ำว่า แม้บริบทโลกจะเปลี่ยนแปลงรวดเร็วและเต็มไปด้วยความไม่แน่นอน แต่ไทยยังคงเดินหน้าส่งเสริมความร่วมมือกับพันธมิตรในทุกมิติ เพื่อค้นหาแนวทางร่วมกันในการฟื้นฟูเศรษฐกิจ
ในช่วงท้าย กรรมการผู้จัดการ WEF ได้แสดงความยินดีที่ได้หารือกับนายกรัฐมนตรีอีกครั้ง พร้อมแสดงความพร้อมของ WEF ในการสนับสนุนรัฐบาล ทั้งด้านองค์ความรู้ เครือข่ายพันธมิตร และการเตรียมความพร้อมสำหรับการประชุม WEF ที่ดาวอสในปีหน้า โดยเน้นว่าการเป็นผู้นำที่มีบทบาททั้งในภาครัฐ ภาคธุรกิจ และสังคม จะทำให้เสียงของประเทศไทยได้รับการรับฟังในเวทีโลกมากยิ่งขึ้น

ที่มา : https://www.thaigov.go.th/news/contents/details/96572