รัฐบาลไทย-ข่าวทำเนียบรัฐบาล-กระทรวงแรงงาน ประกาศความพร้อมเตรียมจัด JOB EXPO THAILAND 2025 มหกรรมหางานที่มากกว่าการหางาน สุดยิ่งใหญ่แห่งปี! ขนทัพตำแหน่งงานทั้งในประเทศและต่างประเทศกว่า 6 แสนอัตราฯ


วันอังคารที่ 20 พฤษภาคม 2568
20/05/2568
พิมพ์
กระทรวงแรงงาน ประกาศความพร้อมเตรียมจัด JOB EXPO THAILAND 2025 มหกรรมหางานที่มากกว่าการหางาน สุดยิ่งใหญ่แห่งปี! ขนทัพตำแหน่งงานทั้งในประเทศและต่างประเทศกว่า 6 แสนอัตราฯ
กระทรวงแรงงาน ประกาศความพร้อมเตรียมจัด JOB EXPO THAILAND 2025 มหกรรมหางานที่มากกว่าการหางาน สุดยิ่งใหญ่แห่งปี! ขนทัพตำแหน่งงานทั้งในประเทศและต่างประเทศกว่า 6 แสนอัตรา รองรับทุกกลุ่มทุกช่วงวัย พร้อมแนะแนวอาชีพ ส่งเสริมการพัฒนาทักษะสู่ตลาดแรงงานยุคใหม่
นายพิพัฒน์ รัชกิจประการ รัฐมนตรีว่าการกระทรวงแรงงาน เปิดเผยว่า กระทรวงแรงงาน โดยกรมการจัดหางาน เดินหน้าประกาศความพร้อมสำหรับงาน JOB EXPO THAILAND 2025 มหกรรมหางานระดับชาติ ที่ครบวงจรและยิ่งใหญ่ที่สุดแห่งปี ที่กำลังจะมีขึ้นระหว่างวันที่ 6 - 8 มิถุนายน 2568 นี้ ตั้งแต่ เวลา 10.00 - 19.00 น. ณ ฮอลล์ 5 - 6 ศูนย์การประชุมแห่งชาติสิริกิติ์ ภายใต้แนวคิด “มหกรรมหางาน ที่มากกว่าการหางาน” เพื่อเปิดโอกาสให้ประชาชนทุกกลุ่มทุกช่วงวัยมีงานทำอย่างทั่วถึงและเตรียมความพร้อมของกำลังแรงงานในอนาคต โดยภายในงานได้รวบรวมตำแหน่งงานในประเทศกว่า 500,000 อัตรา และงานต่างประเทศกว่า 100,000 อัตรา พร้อมกิจกรรมเสริมสร้างความรู้ความเข้าใจ เสริมทักษะ ฝึกอาชีพและสนับสนุนการสมัครงานแบบครบวงจร รวมถึงเปิดพื้นที่ไลฟ์สไตล์ “SSO MARKET 2025” ที่รวมแฟชั่น อาหาร ศิลปะ ความบันเทิง และเวิร์กช็อปที่น่าสนใจไว้ในที่เดียว โดยคาดว่าจะมีผู้เข้าร่วมงานตลอดระยะเวลาการจัดงาน มากกว่า 80,000 คน
นายพิพัฒน์ฯ กล่าวเพิ่มเติมว่า รัฐบาลภายใต้การนำของนางสาวแพทองธาร ชินวัตร นายกรัฐมนตรี ให้ความสำคัญอย่างยิ่งกับการลดความเหลื่อมล้ำในสังคมพร้อมส่งเสริมคุณภาพชีวิตที่ดีให้กับประชาชน โดยเฉพาะการสร้างโอกาสให้ประชาชนทุกช่วงวัยได้รับโอกาสในการทำงาน มีอาชีพที่มั่นคง มีรายได้ที่เพียงพอต่อการดำรงชีวิต แต่ปัจจุบันตลาดแรงงานไทยกำลังเผชิญกับความท้าทายครั้งใหญ่ ทั้งจากโครงสร้างประชากรที่เข้าสู่สังคมผู้สูงอายุโดยสมบูรณ์และอัตราเด็กเกิดใหม่ที่ลดลงอย่างต่อเนื่อง ส่งผลให้ประเทศไทยมีแนวโน้มที่จะมีแรงงานในวัยทำงานลดลงในอนาคตอันใกล้ รวมถึงการเปลี่ยนผ่านทางเทคโนโลยีที่เข้ามาปรับเปลี่ยนรูปแบบการผลิตในหลากหลายอุตสาหกรรม โดยเฉพาะอย่างยิ่งเทคโนโลยีปัญญาประดิษฐ์ (AI) ที่กำลังเข้ามาเปลี่ยนวิธีคิด วิธีทำงาน และทักษะแรงงานที่ต้องการ แต่ปัจจุบันพบว่าแรงงานไทยกว่า 60% ยังขาดทักษะที่สอดรับกับความต้องการของอุตสาหกรรมในอนาคต การวางแผนบริหารจัดการกำลังแรงงานให้มีจำนวนที่เหมาะสมและมีทักษะที่ตรงต่อความต้องการของภาคอุตสาหกรรมเพื่อการขับเคลื่อนเศรษฐกิจอย่างยั่งยืนจึงเป็นภารกิจเร่งด่วนที่กระทรวงแรงงานต้องเร่งขับเคลื่อน เพื่อให้แรงงานทุกช่วงวัยได้รับโอกาสในการเข้าถึงงานที่เหมาะสมและพัฒนาทักษะที่จำเป็นพร้อมรองรับความต้องการของภาคอุตสาหกรรมทั้งในปัจจุบันและอนาคต
เพื่อผลักดันนโยบายดังกล่าวให้เกิดผลอย่างเป็นรูปธรรม การจัดงาน JOB EXPO THAILAND 2025 ในครั้งนี้ จึงจัดขึ้นภายใต้แนวคิด “มหกรรมหางาน ที่มากกว่าการหางาน” โดยมุ่งหวังให้งานนี้ไม่ใช่เพียงแค่พื้นที่สำหรับการสมัครงานเท่านั้น แต่เป็นเวทีที่เปิดโอกาส สร้างแรงบันดาลใจ เสริมสร้างความรู้ ความเข้าใจในการประกอบอาชีพ และเตรียมความพร้อมของกำลังแรงงานในอนาคต งานในครั้งนี้จึงออกแบบมาเพื่อประชาชนทุกกลุ่ม ทุกช่วงวัย ไม่ว่าจะเป็นผู้สำเร็จการศึกษาใหม่ ผู้ที่กำลังมองหางานหรือผู้ที่ต้องการเปลี่ยนสายอาชีพ ยังรวมถึงผู้พิการและผู้สูงอายุ ให้สามารถเข้าถึงโอกาสการจ้างงานได้อย่างทั่วถึง พร้อมทั้งส่งเสริมการพัฒนาทักษะที่จำเป็นต่อโลกการทำงานยุคใหม่ แนะแนวทางการประกอบอาชีพ เสริมสร้างความรู้ความเข้าใจเกี่ยวกับตลาดแรงงาน และฝึกฝนความชำนาญในสายงานต่าง ๆ โดยมีเป้าหมายสำคัญ คือ ช่วยให้ประชาชนได้ค้นพบเส้นทางอาชีพที่สอดคล้องกับความรู้ ความสามารถ และเหมาะสมกับตนเอง สร้างรายได้ที่มั่นคง และมีโอกาสพัฒนาคุณภาพชีวิตให้ดีขึ้นได้อย่างยั่งยืนในอนาคต
นายพิพัฒน์ เปิดเผยเพิ่มเติมว่า สำหรับแนวทางการขับเคลื่อนภารกิจแรงงานเพื่อช่วยเหลือนายจ้าง – ลูกจ้าง และกระตุ้นเศรษฐกิจไทยอย่างเป็นรูปธรรม โดยตั้งเป้าให้แรงงานไทยทุกกลุ่มมีอาชีพ รายได้ และความมั่นคง ท่ามกลางการเปลี่ยนแปลงของโลกการจ้างงาน นอกจากการจัดงาน Job Expo Thailand 2025 เพื่อสร้างตำแหน่งงานใหม่กว่า 600,000 อัตรา ทั้งในประเทศและต่างประเทศแล้ว กระทรวงแรงงานยังร่วมกับสำนักงานประกันสังคมเตรียมวงเงินกู้ 20,000 ล้านบาท เสริมสภาพคล่องสถานประกอบการ วงเงินกู้รายละไม่เกิน 50 ล้านบาท ผ่านธนาคาร เพื่อช่วยนายจ้างรักษาการจ้างงาน พร้อมกันนี้ ยังเตรียมวงเงินอีก 100,000 ล้านบาท เปิดให้ผู้ประกันตนมาตรา 33, 39 และ 40 เข้าถึงสินเชื่อรายย่อยสำหรับอาชีพเสริมและลงทุนตั้งตัว วงเงินกู้ไม่เกิน 100,000 – 300,000 บาท เพื่อเพิ่มรายได้และความมั่นคงในระยะยาว 3 แคมเปญหลักของกระทรวงแรงงานในการกระตุ้นเศรษฐกิจ ผ่านไตรภาคี ทั้งภาครัฐ นายจ้าง และลูกจ้าง ได้แก่
1.จัด Job Expo 2025 และสร้างตำแหน่งงานใหม่
2.ปล่อยสินเชื่อช่วยนายจ้าง เสริมสภาพคล่อง
3.ทุนอาชีพ รายย่อยให้ลูกจ้างสร้างอาชีพเสริม
ด้าน นายสมชาย มรกตศรีวรรณ อธิบดีกรมการจัดหางาน กล่าวว่า JOB EXPO THAILAND 2025 ในครั้งนี้ จัดขึ้นตามนโยบายของนายพิพัฒน์ รัชกิจประการ รัฐมนตรีว่าการกระทรวงแรงงาน โดยกำหนดรูปแบบการจัดงานที่ผสมผสานระหว่าง “JOB MATCHING” และ “การเสริมสร้างความรู้ความเข้าใจในการประกอบอาชีพ”ภายใต้แนวคิด “มหกรรมหางาน ที่มากกว่าการหางาน” โดยภายในงานมีกิจกรรมมากมาย ไม่ว่าจะเป็น กิจกรรมส่งเสริมการจ้างงาน Job Matching สำหรับงานในประเทศ โดยผู้ประกอบการชั้นนำและบริษัทจัดหางานออนไลน์รวมกว่า 172 ราย พร้อมตำแหน่งงานกว่า 500,000 อัตรา เพื่อรองรับการสมัครงานภายในงาน และสำหรับผู้ไม่สะดวกมาร่วมงานสามารถเข้ารับคำปรึกษาและคำแนะนำในการหางานจากทีมงานผู้เชี่ยวชาญได้ผ่านทางระบบออนไลน์และแอปพลิเคชัน “ไทยมีงานทำ” และ “คนทำงาน” Job Matching สำหรับผู้สนใจไปทำงานต่างประเทศ โดยรวบรวมตำแหน่งงานจากหลากหลายประเทศกว่า 100,000 อัตรา พร้อมจัดเตรียมหน่วยงานคอยให้คำปรึกษาและความรู้เพื่อเตรียมความพร้อมก่อนเดินทางไปทำงานในต่างประเทศ และเปิดโอกาสให้ผู้สนใจสามารถลงทะเบียนสมัครได้ภายในงาน รวมทั้งยังได้จัดเตรียมโซนพิเศษสำหรับผู้สูงอายุและผู้พิการที่กำลังมองหางาน พร้อมบริการให้คำปรึกษาและค้นหาตำแหน่งงานที่เหมาะสมตามศักยภาพของแต่ละบุคคล นอกจากนี้ ยังมีกิจกรรมส่งเสริมการทำงานในกลุ่มอาชีพอิสระและผู้ที่กำลังมองหาอาชีพเสริมหรืออยากเริ่มต้นทำธุรกิจของตัวเอง โดยมีการสาธิตอาชีพอิสระ 8 อาชีพ พร้อมจัดแสดงและจำหน่ายสินค้าจากกลุ่มผู้ประกอบการแฟรนไชส์ชั้นนำ 13 แห่ง กลุ่มรับงานไปทำที่บ้าน 6 กลุ่ม และกลุ่มหนึ่งตำบลหนึ่งผลิตภัณฑ์ จำนวน 10 ราย เพื่อการสร้างโอกาส สร้างงาน สร้างอาชีพและสร้างรายได้
นายสมชายฯ กล่าวเพิ่มเติมว่า สำหรับไฮไลต์สำคัญที่ทำให้ JOB EXPO THAILAND 2025 ในครั้งนี้เป็นมหกรรมหางาน ที่มากกว่าการหางาน คือ การเตรียมความพร้อมด้านกำลังแรงงาน เพื่อรองรับความต้องการของภาคอุตสาหกรรมทั้งในปัจจุบันและอนาคต ผ่านกิจกรรมเพื่อส่งเสริมความรู้ ความเข้าใจ และพัฒนาทักษะแรงงานอย่างรอบด้าน ไม่ว่าจะเป็น การเสวนาสร้างแรงบันดาลใจจากวิทยากรแถวหน้าระดับประเทศจำนวนกว่า 30 คน มาร่วมถ่ายทอดความรู้เกี่ยวกับลักษณะอาชีพและทักษะที่จำเป็นต่อการทำงานเพื่อสร้างความเข้าใจเกี่ยวกับความต้องการของตลาดแรงงานในภาคอุตสาหกรรมในปัจจุบัน และแนวทางการเตรียมความพร้อมของแรงงานในอนาคต กิจกรรมแนะแนวเส้นทางการศึกษาและอาชีพ จากสถาบันการศึกษาชั้นนำของประเทศ 9 แห่ง ที่มาร่วมให้ความรู้และแนะแนวการศึกษา เพื่อช่วยให้นักเรียน นักศึกษาสามารถเลือกเส้นทางการเรียนที่ตรงกับความถนัดและเป้าหมายในอาชีพ พร้อมเปิดคลินิกให้คำปรึกษาทางอาชีพและบริการการทดสอบความถนัดในสายอาชีพ สำหรับนักเรียนและนักศึกษาที่ต้องการค้นคว้าหาตนเองว่ามีความถนัดและเหมาะสมกับอาชีพอะไร และที่พลาดไม่ได้ คือ กิจกรรม UPSKILL และ RESKILL Zone โดยเชิญผู้ประกอบการด้านการพัฒนาทักษะแรงงานชั้นนำกว่า 20 แห่ง มาร่วมให้ความรู้ความเข้าใจถึงความสำคัญของการพัฒนาคุณภาพฝีมือแรงงานเพื่อการประกอบอาชีพและสร้างรายได้ที่สูงขึ้น และสำหรับผู้ที่ต้องการประกอบอาชีพอิสระ กรมการจัดหางานยังได้ร่วมกับสำนักงานประกันสังคมจัด SSO MARKET 2025 ตลาดที่รวบรวมคนทำงานหลากหลายอาชีพไว้ด้วยกัน เพื่อให้ผู้ประกันตนมีช่องทางในการประกอบอาชีพเสริมเพื่อเพิ่มรายได้มากขึ้น รวมถึงเสริมสร้างความรู้ความเข้าใจถึงความสำคัญของระบบประกันสังคมให้ประชาชนรับรู้ในวงกว้าง
“คาดว่า การจัดงาน JOB EXPO THAILAND 2025 ครั้งนี้ จะเป็นประโยชน์ต่อประชาชนกลุ่มเป้าหมาย โดยเฉพาะนักศึกษาจบใหม่ ผู้กำลังมองหางานใหม่ อยากเปลี่ยนสายงาน หรือแม้แต่ผู้ที่มองหาแรงบันดาลใจ อยากเริ่มต้นอาชีพอิสระ จึงอยากเชิญชวนทุกคนให้มาร่วมเปิดโลกแห่งโอกาส และมารับคำแนะนำในการค้นหา ตำแหน่งงานและอาชีพที่เหมาะกับตัวเอง เพื่อค้นพบโอกาสใหม่ ๆ ได้ภายในงานนี้” นายสมชายฯ กล่าวทิ้งท้าย
ทั้งนี้ สามารถสอบถามข้อมูลเพิ่มเติมได้ที่ สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือที่กองพัฒนาระบบบริการจัดหางาน ทางโทรศัพท์หมายเลข 02 246 9292 หรือสายด่วนกระทรวงแรงงาน โทร. 1506 กด 2 กรมการจัดหางาน หรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/96577