รัฐบาลไทย-ข่าวทำเนียบรัฐบาล-บีโอไอเผยยอดจับคู่ธุรกิจ SUBCON 2025 กว่า 22,000 ล้านบาท ผู้ประกอบการย้ำโอกาสผู้ผลิตไทยสู่ตลาดโลก


วันอังคารที่ 20 พฤษภาคม 2568
บีโอไอเผยยอดจับคู่ธุรกิจ SUBCON 2025 กว่า 22,000 ล้านบาท ผู้ประกอบการย้ำโอกาสผู้ผลิตไทยสู่ตลาดโลก
บีโอไอเผยผลสำเร็จงาน SUBCON Thailand 2025 ระหว่างวันที่ 14 – 17 พฤษภาคม 2568 ยอดจับคู่ธุรกิจพุ่งเกือบ 10,000 คู่ มูลค่าการซื้อขายกว่า 22,000 ล้านบาท ย้ำไทยศูนย์กลางการจัดซื้อชิ้นส่วนอุตสาหกรรมใหญ่สุดในภูมิภาค
บีโอไอเผยยอดจับคู่ธุรกิจ SUBCON 2025 กว่า 22,000 ล้านบาท
ผู้ประกอบการย้ำโอกาสผู้ผลิตไทยสู่ตลาดโลก
บีโอไอเผยผลสำเร็จงาน SUBCON Thailand 2025 ระหว่างวันที่ 14 – 17 พฤษภาคม 2568 ยอดจับคู่ธุรกิจพุ่งเกือบ 10,000 คู่ มูลค่าการซื้อขายกว่า 22,000 ล้านบาท ย้ำไทยศูนย์กลางการจัดซื้อชิ้นส่วนอุตสาหกรรมใหญ่สุดในภูมิภาค เปิดโอกาสผู้ประกอบการไทย ก้าวสู่ Supply Chain ระดับโลก
นายนฤตม์ เทอดสถีรศักดิ์ เลขาธิการคณะกรรมการส่งเสริมการลงทุน (บีโอไอ) เปิดเผยผลการจัดงาน SUBCON Thailand 2025 ครั้งที่ 19 ระหว่างวันที่ 14 – 17 พฤษภาคม 2568 โดยความร่วมมือระหว่างบีโอไอ สมาคมส่งเสริมการรับช่วงการผลิตไทย และบริษัท อินฟอร์มา มาร์เก็ตส์ ประเทศไทย ว่า การจัดงานในปีนี้ประสบความสำเร็จอย่างสูง มีผู้เข้าร่วมชมงานมากกว่า 46,000 คน โดยมีคณะผู้ซื้อทั้งในประเทศและต่างประเทศ รวม 68 ราย จาก 13 ประเทศ ได้แก่ ฝรั่งเศส อิตาลี สหราชอาณาจักร เนเธอร์แลนด์ เบลเยี่ยม สเปน ลักเซมเบิร์ก ญี่ปุ่น เกาหลีใต้ จีน อินเดีย เวียดนาม และไทย มีการเจรจาธุรกิจภายในงาน 9,975 คู่ โดยบริษัทที่ร่วมเจรจาธุรกิจได้ประเมินว่าจะเกิดมูลค่าการซื้อขายชิ้นส่วนกว่า 22,000 ล้านบาท
สำหรับกิจกรรมพิเศษ xEV Sourcing Zone พื้นที่สำหรับผู้ผลิตชิ้นส่วนยานยนต์ Tier 1 จำนวน 10 บริษัท จัดแสดงชิ้นส่วนที่ต้องการจัดซื้อจากผู้ประกอบการไทยใน Tier 2 และ Tier 3 ซึ่งปีนี้จัดขึ้นเป็นปีที่ 2 และเกิดการเจรจาธุรกิจภายในโซน 243 คู่ คาดว่าจะเกิดมูลค่าการซื้อขายชิ้นส่วนรถยนต์ xEV กว่า 3,650 ล้านบาท
“ความสำเร็จของงาน SUBCON Thailand 2025 ในครั้งนี้ สะท้อนถึงความแข็งแกร่งของ Supply Chain และฐานผู้ผลิตชิ้นส่วนในประเทศไทย ซึ่งได้รับความสนใจจากผู้ซื้อต่างชาติเป็นจำนวนมาก ด้วยความเชื่อมั่นในคุณภาพและมาตรฐานระดับโลก ย้ำจุดแข็งของไทยในการเป็นศูนย์กลางการจัดซื้อชิ้นส่วนอุตสาหกรรมที่ใหญ่ที่สุดในภูมิภาค โดยบีโอไอมุ่งมั่นสนับสนุนให้เกิดการใช้ชิ้นส่วนจากผู้ผลิตในประเทศให้มากที่สุด พร้อมเปิดโอกาสการเชื่อมโยงธุรกิจกับบริษัทชั้นนำจากต่างประเทศ ทั้งการจัดซื้อชิ้นส่วน การว่าจ้างผลิต การร่วมทุน รวมถึงการแลกเปลี่ยนความรู้เกี่ยวกับเทคโนโลยีใหม่ ๆ เพื่อเพิ่มขีดความสามารถในการแข่งขัน และช่วยสนับสนุนให้ผู้ประกอบการไทยสามารถคว้าโอกาสใหม่ ท่ามกลางสถานการณ์การค้าโลกที่ท้าทาย” นายนฤตม์ กล่าว
นายสุภาพ สุวรรณพิมลกุล รองกรรมการผู้จัดการ บริษัท เอส.เค.โพลีเมอร์ จำกัด ผู้ผลิตและจำหน่ายผลิตภัณฑ์จากยางและพลาสติกสำหรับอุตสาหกรรมต่าง ๆ เช่น เครื่องมือแพทย์ อุปกรณ์ไฟฟ้า อิเล็กทรอนิกส์ ยานยนต์ เครื่องจักร ผลิตภัณฑ์โลหะ เป็นต้น ซึ่งได้เข้าร่วมออกบูธในงาน SUBCON Thailand กล่าวว่า การเข้าร่วมงาน SUBCON Thailand ตั้งแต่เป็นผู้ประกอบการ SMEs เมื่อ 19 ปีก่อน จากยอดขาย 100 ล้านบาท ปัจจุบันมียอดขายเกือบ 1,000 ล้านบาท และมีฐานลูกค้าทั้งในประเทศและต่างประเทศทั่วโลก การเข้าร่วมงาน SUBCON Thailand ในแต่ละปีจะได้ลูกค้าใหม่เพิ่มขึ้น ทั้งจากอเมริกาและเอเชีย เช่น ญี่ปุ่น และมียอดขายในงานไม่ต่ำกว่า 10 ล้านบาทต่อปี
“บีโอไอ มีส่วนสนับสนุนผู้ประกอบการ SMEs อย่างมาก โดยเฉพาะกองพัฒนาผู้ประกอบการไทยที่ผลักดันโครงการต่าง ๆ ทำให้ผู้ประกอบการไทยสามารถเติบโตทั้งในด้านยอดขายและการพัฒนาศักยภาพด้านการผลิตและการตลาด ที่บริษัทประสบความสำเร็จได้ทุกวันนี้ เพราะบีโอไอเป็นทั้งผู้สนับสนุนและเป็นโค้ชให้มาตลอดกว่า 20 ปี โดยเฉพาะการเข้าร่วมงาน SUBCON Thailand ตลอด 19 ปีมานี้ มีส่วนช่วยให้บริษัทสามารถขยายตลาดไปทั่วโลก” นายสุภาพ กล่าว
นายอนุกูล ปทุมสูติ กรรมการผู้จัดการ บริษัท มิติเท็กซ์ จำกัด ผู้ผลิตชิ้นส่วนโลหะที่มีความละเอียดสูง กล่าวว่า การเข้าร่วมงาน SUBCON Thailand ทำให้เกิดการพบปะระหว่างผู้ซื้อและผู้ขายโดยตรง ได้แลกเปลี่ยนความรู้ซึ่งกันและกัน โดยเฉพาะเทคโนโลยีใหม่ ๆ และคำแนะนำต่าง ๆ ซึ่งมีผลอย่างมากที่ทำให้บริษัทได้ลูกค้าเพิ่มขึ้น และได้นำคำแนะนำเหล่านั้นไปพัฒนาผลิตภัณฑ์ให้สอดคล้องกับความต้องการของตลาด
“บริษัทได้เข้าร่วมงาน SUBCON Thailand มาหลายปีแล้ว ซึ่งเรามองว่างานนี้ช่วยสร้างโอกาสให้ SMEs เข้าถึงลูกค้าได้ง่ายขึ้น และมีต้นทุนที่ไม่สูง อีกทั้งบริษัทยังได้รับโอกาสในการจับคู่ธุรกิจ ที่จะช่วยสร้างการเติบโตในอนาคต” นายอนุกูล กล่าว
ด้านห้างหุ้นส่วนจำกัด สหพรทูล เป็นผู้ผลิตชิ้นส่วนอุตสาหกรรมที่มีความละเอียดและแม่นยำสูง ระบุเช่นเดียวกันว่า ได้เข้าร่วมงาน SUBCON Thailand เป็นปีที่ 4 โดยในแต่ละปีได้รับผลตอบรับที่ดี และมีส่วนสำคัญในการช่วยขยายเครือข่าย เพิ่มโอกาสทางธุรกิจ และสนับสนุนการเติบโตของบริษัทอย่างต่อเนื่อง สำหรับการร่วมงานในปีนี้ช่วยให้บริษัทได้พบปะลูกค้าใหม่ และได้รับคำสั่งซื้อจากหลายกลุ่มอุตสาหกรรม โดยอยู่ระหว่างการดำเนินงานและพัฒนาความร่วมมือในระยะยาว
“มาตรการสนับสนุนจากบีโอไอช่วยส่งเสริมให้บริษัทสามารถพัฒนาเทคโนโลยี และยกระดับกระบวนการผลิตได้อย่างมีประสิทธิภาพ พร้อมสร้างความเชื่อมั่นให้กับลูกค้าและพันธมิตรทางธุรกิจ การเข้าร่วมงาน SUBCON Thailand ต่อเนื่องทุกปี คือก้าวสำคัญที่ช่วยเปิดประตูสู่โอกาสใหม่ ๆ ทั้งในประเทศและต่างประเทศ เป็นเวทีที่ทำให้เราพัฒนาศักยภาพและเติบโตได้อย่างมั่นคง”

ที่มา : https://www.thaigov.go.th/news/contents/details/96567