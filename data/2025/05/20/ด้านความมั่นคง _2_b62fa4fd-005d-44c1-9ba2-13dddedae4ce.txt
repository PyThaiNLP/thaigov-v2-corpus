รัฐบาลไทย-ข่าวทำเนียบรัฐบาล-"อนุทิน" มอบ "ซาบีดา" ร่วมประชุมคณะกรรมการ RDPC ของ OECD 19–20 พ.ค. 68 ณ กรุงวอร์ซอ โปแลนด์ มุ่งสร้างความร่วมมือด้านนโยบายเสริมสร้างขีดความสามารถในการแข่งขันทางเศรษฐกิจระดับพื้นที่


วันอังคารที่ 20 พฤษภาคม 2568
20/05/2568
พิมพ์
"อนุทิน" มอบ "ซาบีดา" ร่วมประชุมคณะกรรมการ RDPC ของ OECD 19–20 พ.ค. 68 ณ กรุงวอร์ซอ โปแลนด์ มุ่งสร้างความร่วมมือด้านนโยบายเสริมสร้างขีดความสามารถในการแข่งขันทางเศรษฐกิจระดับพื้นที่
"อนุทิน" มอบ "ซาบีดา" ร่วมประชุมคณะกรรมการ RDPC ของ OECD 19 – 20 พ.ค. 68 ณ กรุงวอร์ซอ โปแลนด์ มุ่งสร้างความร่วมมือด้านนโยบายเสริมสร้างขีดความสามารถในการแข่งขันทางเศรษฐกิจในระดับพื้นที่ ส่งเสริมความเป็นอยู่ที่ดีของประชาชนประเทศสมาชิก
วันนี้ (20 พ.ค. 68) น.ส.ไตรศุลี ไตรสรณกุล เลขานุการรมว.มหาดไทยและโฆษกกระทรวงมหาดไทย กล่าวว่า กระทรวงมหาดไทยได้รับคำเชิญจากองค์การเพื่อความร่วมมือทางเศรษฐกิจและการพัฒนา (Organization for Economic Co - operation and Development : OECD) ในฐานะหน่วยงานจากประเทศผู้สมัครเข้าเป็นสมาชิก OECD ในการเข้าร่วมการประชุมคณะกรรมการ Regional Development Policy Committee (RDPC) ระดับรัฐมนตรี ภายใต้หัวข้อ “เสริมสร้างนโยบายเพื่อสถานที่ที่มีความยืดหยุ่น” ณ กรุงวอร์ซอ สาธารณรัฐโปแลนด์ ระหว่างวันที่ 19-20 พ.ค. 68
นายอนุทิน ชาญวีรกูล รองนายกรัฐมนตรี และ รมว.มหาดไทย ได้มอบหมายให้ น.ส.ซาบีดา ไทยเศรษฐ์ รมช.มหาดไทย เข้าร่วมการประชุมคณะกรรมการ RDPC ของ OECD ในครั้งนี้ เพื่อหารือถึงแนวทางการมีส่วนร่วมระหว่างรัฐบาลและองค์กรปกครองส่วนท้องถิ่น ของประเทศสมาชิกในการฟื้นฟูการเติบโตทางเศรษฐกิจ โดยการเพิ่มผลิตภาพ เสริมสร้างการค้าโลก การแสวงหาโอกาสและบริหารความเสี่ยงจากการเทคโนโลยีใหม่ ๆ และการจัดการการเปลี่ยนผ่านสู่ความเป็นกลางทางคาร์บอน (Net - Zero) อย่างมีประสิทธิภาพและเป็นธรรม ซึ่งเรื่องเหล่านี้เป็นเรื่องที่มีความสำคัญและสอดคล้องกับนโยบายรัฐบาลและกระทรวงมหาดไทย
น.ส.ไตรศุลี กล่าวว่า การเข้าร่วมของกระทรวงมหาดไทย ยังเป็นการมุ่งเน้นการสร้างความร่วมมือด้านนโยบาย เพื่อการเสริมสร้างขีดความสามารถในการแข่งขันทางเศรษฐกิจและความเป็นอยู่ที่ดีของประชาชนในระดับภูมิภาค ตลอดจนทำให้การลงทุนภาครัฐมีประสิทธิภาพมากขึ้น รวมถึงเป็นการยกระดับการประสานงานระหว่างรัฐบาลในด้านเพิ่มขีดความสามารถการแข่งขันทางเศรษฐกิจให้ดียิ่งขึ้น
สำหรับ OECD เป็นองค์การระหว่างประเทศที่ก่อตั้งขึ้นเพื่อส่งเสริมความร่วมมือทางเศรษฐกิจและการพัฒนาระหว่างประเทศสมาชิก มีวัตถุประสงค์ขององค์การเพื่อส่งเสริมการเติบโตทางเศรษฐกิจและการค้าเสรี พัฒนามาตรฐานด้านเศรษฐกิจ สังคม และสิ่งแวดล้อม วิเคราะห์นโยบายด้านเศรษฐกิจ การศึกษา นวัตกรรม และเทคโนโลยี และการสนับสนุนธรรมาภิบาล ปัจจุบันมีประเทศสมาชิก จำนวน 38 ประเทศ อาทิ สหรัฐอเมริกา ฝรั่งเศส สหราชอาณาจักร ญี่ปุ่น สาธารณรัฐเกาหลี (เกาหลีใต้) และออสเตรเลีย มีสำนักงานใหญ่ ณ กรุงปารีส ประเทศฝรั่งเศส

ที่มา : https://www.thaigov.go.th/news/contents/details/96562