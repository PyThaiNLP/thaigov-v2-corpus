รัฐบาลไทย-ข่าวทำเนียบรัฐบาล-นายกฯ แพทองธาร ย้ำเวทีสมัชชาอนามัยโลก (WHA78) ไทยเดินหน้ายุทธศาสตร์สุขภาพถ้วนหน้า ชูสุขภาพคือรากฐานแห่งการพัฒนาอย่างยั่งยืน พร้อมใช้ดิจิทัลขับเคลื่อนระบบสาธารณสุข มุ่งเป้าสู่ SDGs


วันอังคารที่ 20 พฤษภาคม 2568
20/05/2568
พิมพ์
นายกฯ แพทองธาร ย้ำเวทีสมัชชาอนามัยโลก (WHA78) ไทยเดินหน้ายุทธศาสตร์สุขภาพถ้วนหน้า ชูสุขภาพคือรากฐานแห่งการพัฒนาอย่างยั่งยืน พร้อมใช้ดิจิทัลขับเคลื่อนระบบสาธารณสุข มุ่งเป้าสู่ SDGs
นายกฯ แพทองธาร ย้ำเวทีสมัชชาอนามัยโลก (WHA78) ไทยเดินหน้ายุทธศาสตร์สุขภาพถ้วนหน้า ชูสุขภาพคือรากฐานแห่งการพัฒนาอย่างยั่งยืน พร้อมใช้ดิจิทัลขับเคลื่อนระบบสาธารณสุข มุ่งเป้าสู่ SDGs
วันนี้ (20 พฤษภาคม 2568) เวลา 16.20 น. ตามเวลาในประเทศไทย (ซึ่งตรงกับเวลา 11.20 น. นครเจนีวา ประเทศสวิตเซอร์แลนด์) ณ สํานักงานองค์การสหประชาชาติ (Palais des Nations) นครเจนีวา ประเทศสวิตเซอร์แลนด์ นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรี กล่าวปาฐกถาผ่านวิดีทัศน์ในที่ประชุมสมัชชาอนามัยโลก ครั้งที่ 78 (the 78th World Health Assembly : WHA78) โดยสรุปสาระสำคัญ ดังนี้
นายกรัฐมนตรีกล่าวว่า ในช่วงเวลาที่ประชาคมโลกต้องเผชิญกับความท้าทายหลายด้าน การกระชับความมุ่งมั่นร่วมกันในการขับเคลื่อนด้านสุขภาพและการพัฒนาอย่างยั่งยืนถือเป็นสิ่งจำเป็นอย่างยิ่ง โดยเฉพาะในขณะที่โลกกำลังเข้าใกล้ช่วงสุดท้ายของการบรรลุเป้าหมายการพัฒนาอย่างยั่งยืน (SDGs)
นายกรัฐมนตรีเน้นย้ำว่าสุขภาพเป็นรากฐานของศักดิ์ศรีความเป็นมนุษย์และเป็นแรงขับเคลื่อนสำคัญต่อการพัฒนา การเสริมสร้างระบบสุขภาพจึงเป็นสิ่งสำคัญต่อการบรรลุเป้าหมายการพัฒนาอย่างยั่งยืน และไม่เพียงแต่การมุ่งบรรลุเป้าหมายที่ 3 เท่านั้น แต่ยังรวมถึงเป้าหมายที่เกี่ยวข้องกับความยากจน การศึกษา ความเท่าเทียมทางเพศ และการรับมือกับการเปลี่ยนแปลงสภาพภูมิอากาศด้วย โดยประเทศไทยกำลังบูรณาการด้านสุขภาพให้สอดคล้องกับนโยบายทั้งหมด เพื่อสร้างสังคมที่มีความยืดหยุ่น
ประเทศไทยให้ความสำคัญกับระบบหลักประกันสุขภาพถ้วนหน้า ซึ่งเป็นวาระแห่งชาติ ที่ดำเนินการอย่างต่อเนื่องตั้งแต่ปี 2545 โดยรัฐบาลได้ขยายการเข้าถึง ลดรายจ่ายได้มหาศาล และขณะนี้กำลังมุ่งหน้าสู่การพัฒนาระบบสุขภาพแบบบูรณาการ โดยใช้เทคโนโลยีดิจิทัล เป็นเครื่องมือในการเข้าถึงประชากรกลุ่มเปราะบาง และปรับปรุงความต่อเนื่องในการดูแลรักษา นอกจากนี้ นายกรัฐมนตรียังได้กล่าวถึงพลังของเทคโนโลยีในการบริหารจัดการโรคไม่ติดต่อเรื้อรัง (NCDs) โดยเน้นการใช้ข้อมูลเพื่อการตรวจพบในระยะเริ่มต้น และการส่งเสริมพฤติกรรมสุขภาพที่ดีในวงกว้าง
ขณะเดียวกัน ประเทศไทยยังมุ่งยกระดับความพร้อมในการรับมือกับภาวะฉุกเฉินด้านสาธารณสุขและภัยพิบัติธรรมชาติ พร้อมทั้งการบูรณาการสุขภาพจิตให้เข้ากับกลยุทธ์การฟื้นฟูและความสามารถในการฟื้นตัว โดยประเทศไทยยินดีต่อความคืบหน้าในการเจรจาข้อตกลงว่าด้วยโรคระบาด ซึ่งสะท้อนถึงความแข็งแกร่งของพหุภาคีในการสร้างโลกที่ปลอดภัยยิ่งขึ้น
ในด้านปัจจัยแวดล้อมที่ส่งผลต่อสุขภาพ นายกรัฐมนตรีระบุว่า ประเทศไทยยังคงให้ความสำคัญกับการพัฒนาเมืองและธรรมาภิบาลแบบมีส่วนร่วม ซึ่งรัฐบาลภูมิใจที่กรุงเทพมหานคร เทศบาลเมืองสะเดา จังหวัดสงขลา เทศบาลเมืองบ้านสวน จังหวัดชลบุรี และเทศบาลตำบลคลองชะอุ่น จังหวัดสุราษฎร์ธานี ได้รับการยอมรับเป็นส่วนหนึ่งของเครือข่ายเมืองสุขภาพดีขององค์การอนามัยโลก (WHO Healthy Cities Network)
ในตอนท้าย นายกรัฐมนตรีเน้นย้ำถึงความเชื่อมั่นอันแน่วแน่ของประเทศไทยต่อองค์การอนามัยโลก ซึ่งความร่วมมือที่ยั่งยืนระหว่างกัน มีรากฐานมาจากความเสมอภาค ความเป็นน้ำหนึ่งใจเดียวกัน และวิสัยทัศน์ร่วมกันว่า “สุขภาพเป็นสินค้าสาธารณะระดับโลก” รวมถึงพร้อมสนับสนุนการปฏิรูประบบขององค์การอนามัยโลกและแสดงความมุ่งมั่นที่จะเดินหน้าบนเส้นทางนี้ร่วมกัน
อนึ่ง การประชุมสมัชชาอนามัยโลกครั้งที่ 78 เป็นเวทีขององค์การอนามัยโลก (WHO) ที่จัดขึ้นเป็นประจำทุกปีในช่วงเดือนพฤษภาคม ณ นครเจนีวา ประเทศสวิตเซอร์แลนด์ โดยในปีนี้จัดระหว่างวันที่ 19 – 27 พฤษภาคม 2568 ภายใต้หัวข้อหลัก คือ “One World for Health” โดยมีผู้แทนจาก 194 ประเทศสมาชิกเข้าร่วม เพื่อกำหนดนโยบายด้านสุขภาพระดับโลก รวมถึงวางแนวทางการรับมือกับความท้าทายด้านสุขภาพระดับโลก เช่น โรคระบาด การเปลี่ยนแปลงสภาพภูมิอากาศ และความเหลื่อมล้ำในการเข้าถึงบริการสาธารณสุข โดยมุ่งหวังให้ทุกประเทศร่วมมือกันสร้างระบบสุขภาพที่ยั่งยืนและเท่าเทียมสำหรับประชาชนทั่วโลก

ที่มา : https://www.thaigov.go.th/news/contents/details/96575