รัฐบาลไทย-ข่าวทำเนียบรัฐบาล-​ก.อุตฯ เอาจริง! ลุยแนวทางดำเนินคดี จัดการของกลาง จับตานิคมศูนย์เหรียญ คุมเข้มโรงงานไม่ได้มาตรฐาน


วันอังคารที่ 20 พฤษภาคม 2568
20/05/2568
พิมพ์
​ก.อุตฯ เอาจริง! ลุยแนวทางดำเนินคดี จัดการของกลาง จับตานิคมศูนย์เหรียญ คุมเข้มโรงงานไม่ได้มาตรฐาน
​ก.อุตฯ เอาจริง! ลุยแนวทางดำเนินคดี จัดการของกลาง จับตานิคมศูนย์เหรียญ คุมเข้มโรงงานไม่ได้มาตรฐาน
นางสาวฐิติภัสร์ โชติเดชาชัยนันต์ หัวหน้าคณะทำงานของรัฐมนตรีว่าการกระทรวงอุตสาหกรรม เป็นประธานการประชุมคณะกรรมการตรวจสอบการประกอบการอุตสาหกรรมอย่างเข้มข้น ครั้งที่ 5/2568 โดยมี นายเอกนิติ รมยานนท์ ผู้ตรวจราชการกระทรวงอุตสาหกรรม นายเตมีย์ พันธุวงค์ราช ผู้ช่วยปลัดกระทรวงอุตสาหกรรม นายสุนทร แก้วสว่าง รองอธิบดีกรมโรงงานอุตสาหกรรม นายอานันท์ ฟักสังข์ รองอธิบดีกรมอุตสาหกรรมพื้นฐานและการเหมืองแร่  คณะผู้บริหาร และเจ้าหน้าที่ที่เกี่ยวข้องเข้าร่วม ณ ห้องประชุม อก.3 ชั้น 3 อาคารสำนักงานปลัดกระทรวงอุตสาหกรรม
การประชุมครั้งนี้ได้ให้การรับรองรายงานการประชุมคณะกรรมการฯ ครั้งที่ 4/2568 เมื่อวันที่ 1 เมษายน 2568 เป็นที่เรียบร้อย และร่วมหารือมีในประเด็นสำคัญ ได้แก่ การเพิ่มเติมรายละเอียดในแบบฟอร์มรายงานผลการดำเนินการตรวจสอบโรงงานในส่วนของการดำเนินคดี โดยให้ระบุว่าเป็นการลงบันทึกประจำวันหรือมีการแจ้งความดำเนินคดีแล้วในฐานความผิดหรือข้อหาใด พร้อมแนบรายละเอียดหรือสำนวนคดีเพื่อใช้ประกอบการพิจารณา โดยสำนักงานมาตรฐานผลิตภัณฑ์อุตสาหกรรม (สมอ.) และกรมโรงงานอุตสาหกรรม ได้ร่วมกันพิจารณาแนวทางในการจัดการซากผลิตภัณฑ์อุตสาหกรรมตามคำสั่งของคณะกรรมการมาตรฐานผลิตภัณฑ์อุตสาหกรรม รวมถึงจัดทำรายงานเรื่องแนวทางการกำหนดหลักเกณฑ์ในการทำลายของกลาง เสนอต่อรัฐมนตรีว่าการกระทรวงอุตสาหกรรม เพื่อมอบหมายให้ปลัดกระทรวงอุตสาหกรรม สั่งการให้ สมอ. หรือ กองกฎหมาย สำนักงานปลัดกระทรวงอุตสาหกรรม ดำเนินการในขั้นตอนที่เกี่ยวข้อง และได้เน้นย้ำให้มีการปรับปรุงและบันทึกข้อมูลในแบบฟอร์มให้เป็นปัจจุบัน และส่งต่อข้อมูลให้ สมอ. ตรวจสอบในประเด็นที่เกี่ยวข้อง พร้อมจัดทำหนังสือถึงรัฐมนตรีว่าการกระทรวงอุตสาหกรรม เพื่อเสนอหลักการในการดำเนินการตามมาตรการทางกฎหมาย มาตรา 37 หรือ 39 แห่งพระราชบัญญัติโรงงาน พ.ศ.2535
ในส่วนของข้อมูลเชิงพื้นที่ ที่ประชุมได้รับทราบรายงานเกี่ยวกับ “กลุ่มโรงงานอุตสาหกรรมศูนย์เหรียญ” ในพื้นที่จังหวัดปราจีนบุรีและฉะเชิงเทรา และได้ติดตามความคืบหน้าการดำเนินคดีกับโรงงานในพื้นที่ตำบลคลองกิ่ว รวมถึงบริษัท ปริ้นซ์ เฉิงซาน จำกัด จังหวัดชลบุรี นอกจากนี้ ยังมีการรายงานความคืบหน้าการดำเนินงานของคณะอนุกรรมการในประเด็นต่าง ๆ ได้แก่ คณะอนุกรรมการแก้ไขปัญหากากอุตสาหกรรมและขยะอิเล็กทรอนิกส์ คณะอนุกรรมการขับเคลื่อนการตรวจสอบผลิตภัณฑ์ที่ไม่ได้มาตรฐาน และคณะอนุกรรมการขับเคลื่อนการส่งเสริมพัฒนาสถานประกอบการเข้าสู่อุตสาหกรรมสีเขียว
ในส่วนของวาระเพื่อพิจารณา ที่ประชุมได้หารือแนวทางการขอรับใบอนุญาตมาตรฐานผลิตภัณฑ์อุตสาหกรรมสำหรับโรงงานในนิคมอุตสาหกรรมของประเทศไทย และแนวทางการจัดทำหนังสือประชาสัมพันธ์เกี่ยวกับการควบคุมการนำเข้าของเสียอิเล็กทรอนิกส์และเศษพลาสติกเข้าสู่ประเทศไทย พร้อมทั้งหารือแนวทางการดำเนินคดีอาญากับผู้ประกอบกิจการโรงงานตามผลการตรวจสอบสถานประกอบการอย่างเข้มข้น เพื่อยกระดับมาตรฐานและความเข้มงวดในการบังคับใช้กฎหมายในภาคอุตสาหกรรมต่อไป

ที่มา : https://www.thaigov.go.th/news/contents/details/96564