รัฐบาลไทย-ข่าวทำเนียบรัฐบาล-รองปลัดถาวร เป็นประธานการประชุมคณะทำงานร่วมด้านการเกษตร ระหว่างไทยกับอินโดนีเซีย ครั้งที่ 9


วันอังคารที่ 20 พฤษภาคม 2568
รองปลัดถาวร เป็นประธานการประชุมคณะทำงานร่วมด้านการเกษตร ระหว่างไทยกับอินโดนีเซีย ครั้งที่ 9
รองปลัดถาวร เป็นประธานการประชุมคณะทำงานร่วมด้านการเกษตร ระหว่างไทยกับอินโดนีเซีย ครั้งที่ 9
นายถาวร ทันใจ รองปลัดกระทรวงเกษตรและสหกรณ์ ในฐานะหัวหน้าคณะฝ่ายไทย เป็นประธานการประชุมคณะทำงานร่วมด้านการเกษตร ระหว่างไทยกับอินโดนีเซีย ครั้งที่ 9 (The 9th Joint Agricultural Working Group (JAWG) Meeting between Thailand and Indonesia) พร้อมด้วย ผู้แทนหน่วยงานในสังกัดกระทรวงเกษตรและสหกรณ์ และเจ้าหน้าที่ที่เกี่ยวข้องเข้าร่วม ณ ห้องประชุมกระทรวงเกษตรและสหกรณ์ และผ่านระบบออนไลน์ (Zoom Meeting) สำหรับการประชุมในวันนี้ ทั้งสองฝ่ายได้มีการแลกเปลี่ยนข้อมูลที่สำคัญระหว่างกัน รวมถึงส่งเสริมความเข้าใจร่วมกันโดยเฉพาะเรื่องนโยบายและกฎระเบียบด้านการเกษตรของทั้งสองประเทศ เพื่อนำไปสู่ความร่วมมือที่มีประสิทธิภาพ และลดอุปสรรคในการดำเนินความร่วมมือหรือการค้าระหว่างกัน ซึ่งฝ่ายไทยนำเสนอภาพรวมของระบบการจัดการความปลอดภัยด้านอาหารของประเทศไทย โดยหน่วยงานหลักที่รับผิดชอบด้านความปลอดภัยอาหารมีสองกระทรวง ได้แก่ กระทรวงเกษตรและสหกรณ์ ซึ่งมีหน้าที่กำกับดูแลความปลอดภัยอาหารการผลิตสินค้าเกษตรขั้นต้น ได้แก่ พืช สัตว์ และประมง รวมถึงการควบคุมการส่งออกสินค้าเกษตรให้เป็นไปตามมาตรฐาน และกระทรวงสาธารณสุข ซึ่งรับผิดชอบด้านความปลอดภัยอาหารในขั้นตอนการแปรรูป การกระจายสินค้า และการคุ้มครองผู้บริโภค
ขณะเดียวกัน ฝ่ายไทยได้นำเสนอขั้นตอนเกี่ยวกับการนำเข้าสัตว์มีชีวิตและผลิตภัณฑ์จากสัตว์เข้าสู่ราชอาณาจักรไทย (A Brief Procedure for Import of Live Animals and/or Animal Products into the Kingdom of Thailand) ซึ่งเป็นประเด็นที่เกี่ยวข้องกับการควบคุมด้านความปลอดภัยอาหารในการนำเข้าสินค้าปศุสัตว์เพื่อให้ฝ่ายอินโดนีเซียมีความเข้าใจที่ชัดเจนเกี่ยวกับกฎระเบียบและกระบวนการที่เกี่ยวข้องของการดำเนินงานในกระบวนการด้านความปลอดภัยอาหารของไทย ซึ่งเป็นกลไกสำคัญในการคุ้มครองสุขภาพของผู้บริโภคภายในประเทศ อีกทั้งเสริมสร้างความเชื่อมั่นต่อสินค้าเกษตรและอาหารของไทยในตลาดต่างประเทศอีกด้วย
นอกจากนี้ ทั้งสองฝ่ายได้มีการแลกเปลี่ยนข้อเสนอโครงการความร่วมมือในหลายสาขา ทั้งองค์ความรู้ การดูงาน สัมมนา การจัดประชุมออนไลน์ และโครงการต่าง ๆ ที่สำคัญเกี่ยวกับการบริหารจัดการดิน การชลประทาน และการเรียนรู้การตรวจสอบย้อนกลับสำหรับสินค้าเกษตร รวมทั้งมีการติดตามสถานะปัจจุบันของประเด็นสินค้าเกษตรคงค้าง เพื่อแก้ไขอุปสรรคที่เกิดขึ้น ตลอดจนเป็นเวทีในการหารือเกี่ยวกับการเปิดตลาดสินค้าเกษตรชนิดใหม่ ซึ่งจะช่วยส่งเสริมการค้าสินค้าเกษตรระหว่างกันให้เป็นไปอย่างราบรื่นและมีประสิทธิภาพยิ่งขึ้น

ที่มา : https://www.thaigov.go.th/news/contents/details/96563