รัฐบาลไทย-ข่าวทำเนียบรัฐบาล-"เอกอัครราชทูตญี่ปุ่น เข้าเยี่ยมคารวะรัฐมนตรีว่าการกระทรวงการท่องเที่ยวและกีฬา และหารือความร่วมมือด้านการท่องเที่ยวและกีฬาไทย-ญี่ปุ่น"


วันพฤหัสบดีที่ 22 พฤษภาคม 2568
"เอกอัครราชทูตญี่ปุ่น เข้าเยี่ยมคารวะรัฐมนตรีว่าการกระทรวงการท่องเที่ยวและกีฬา และหารือความร่วมมือด้านการท่องเที่ยวและกีฬาไทย-ญี่ปุ่น"
"เอกอัครราชทูตญี่ปุ่น เข้าเยี่ยมคารวะรัฐมนตรีว่าการกระทรวงการท่องเที่ยวและกีฬา และหารือความร่วมมือด้านการท่องเที่ยวและกีฬาไทย-ญี่ปุ่น"
วันที่ 21 พฤษภาคม 2568 เวลา 15.00 น. นายสรวงศ์ เทียนทอง รัฐมนตรีว่าการกระทรวงท่องเที่ยวและกีฬา เปิดโอกาสให้ นายโอตากะ มาซาโตะ เอกอัครราชทูตญี่ปุ่นประจำประเทศไทย พร้อมคณะเจ้าหน้าที่ เข้าเยี่ยมคารวะ โดยมี นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ, นายกฤษฎา ตันเทอดทิตย์ เลขานุการรัฐมนตรีว่าการกระทรวงการท่องเที่ยวและกีฬา เข้าร่วมด้วย โดยมีประเด็นสำคัญในการหารือ ดังนี้
1. รมว.กก. แสดงความยินดีเนื่องในโอกาสความสัมพันธ์ทางการทูตระหว่างประเทศไทย - ญี่ปุ่น จะครบรอบ 138 ปี ในปี พ.ศ. 2568 และชื่นชมความสำเร็จของการจัดงานโอซากะ คันไซ เอ็กซ์โป EXPO 2025 จัดขึ้นในวันที่ 13 เมษายน - 13 ตุลาคม 2568 ซึ่งประเทศไทย โดยกระทรวงสาธารณสุข จัดอาคารแสดงประเทศไทยในโซน Connecting Live ภายใต้ธีม "Thailand Empowering Lives For Greatest Happiness" สร้างสรรค์ชีวิตเพื่อความสุขที่ยิ่งใหญ่ ผ่านอาคารจัดแสดงนิทรรศการ "วิมานไทย (VIMANA THAI)" นำเสนออัตลักษณ์ความเป็นไทยผ่านภูมิปัญญาท้องถิ่นและนวัตกรรมที่มีรากฐานมาจากภูมิปัญญาไทยในคอนเซป "SMILE"
2. รมว. กก. เน้นย้ำความสำคัญกับการทำงานเชิงรุกเพื่ออำนวยความสะดวกและสร้างความเชื่อมั่นให้กับนักท่องเที่ยว และรับมือกับปัญหาที่จะส่งผลกระทบต่อภาพลักษณ์การท่องเที่ยวของไทย โดยกระทรวงการท่องเที่ยวและกีฬามีศูนย์ช่วยเหลือนักท่องเที่ยว (Tourist Assistance Center:TAC) จำนวน 79 ศูนย์ ครอบคลุมทั่วประเทศ อีกทั้ง ตำรวจท่องเที่ยว ได้เตรียมช่องการสื่อสารเพื่อให้การช่วยเหลือนักท่องเที่ยว โดยมีสายด่วน 1155 และแอปพลิเคชั่น Thailand Tourist Police
3. การส่งเสริมการท่องเที่ยวแบบสองทาง โดยฝ่ายไทยต้องการผลักดันการทำแคมเปญการตลาดและการเพิ่มเที่ยวบินเชื่อมโยงไปยังเมืองน่าเที่ยวแห่งใหม่ และฝ่ายญี่ปุ่นต้องการส่งเสริมการขยายเส้นทางการบินระหว่างกรุงเทพฯ – เมืองเซนได เพื่อกระตุ้นการท่องเที่ยวแบบสองทางรองรับปริมาณนักท่องเที่ยวสองประเทศที่มีแนวโน้มเดินทางไปมาหาสู่กันเพิ่มมากขึ้น และให้สอดคล้องกับหนังสือแสดงเจตจำนง (LOI) ที่การท่องเที่ยวแห่งประเทศไทยและองค์การส่งเสริมการท่องเที่ยวแห่งญี่ปุ่นได้มีการลงนาม เมื่อวันที่ 23 มกราคม 2566
4. รมว. กก. เน้นย้ำว่า ไทยได้ดำเนินการตามนโยบาย IGNITE  Thailand's ผ่านแนวคิด 5 Must Do in Thailand รวมถึงการออกมาตรการยกเว้นการตรวจลงตราให้แก่ผู้ถือหนังสือเดินทางญี่ปุ่น ภายหลังจากการประกาศ ใช้มาตรการฯ ดังกล่าว ส่งผลให้ตัวเลขนักท่องเที่ยวชาวญี่ปุ่น ใน ปี พ.ศ. 2567 มีจำนวน 1,050,904 คน เพิ่มขึ้นร้อยละ 30 เมื่อเทียบจากปี พ.ศ. 2566 จำนวน 805,768 คน อีกทั้ง กองถ่ายภาพยนตร์ญี่ปุ่นยังเป็น กองถ่ายภาพยนตร์ต่างชาติที่เข้ามาถ่ายทำภาพยนตร์ในไทยมากที่สุดถึง 66 เรื่อง ที่ช่วยดึงดูดให้นักท่องเที่ยวญี่ปุ่นเยือนไทยเพิ่มมากขึ้น นอกจากนี้ ในปี 2568 รัฐบาลไทยได้ประกาศให้ปี พ.ศ  2568 เป็นปีแห่งการท่องเที่ยวและกีฬา (Amazing Thailand Grand Tourism and Sports Year 2025) และตั้งแต่วันที่ 1 มกราคม - 15 พฤษภาคม มีนักท่องเที่ยวชาวญี่ปุ่นเดินทางมาไทยแล้วถึง 412,354 คน
5. ในปัจจุบันมีนักท่องเที่ยวญี่ปุ่นที่มีความสนใจทางด้านประวัติศาสตร์เพิ่มมากขึ้น อาทิ ประวัติศาสตร์ของอยุธยาและสุโขทัย ที่เป็นสถานที่ท่องเที่ยวทางประวัติศาสตร์ที่สำคัญของไทย แต่ยังขาดแหล่งเรียนรู้ประวัติศาสตร์เชิงลึกที่นำเสนอเป็นภาษาญี่ปุ่น ฝ่ายญี่ปุ่นจึงต้องการร่วมมือจัดทำสื่อหรือแหล่งเรียนรู้ประวัติศาสตร์ไทยเชิงลึก ซึ่งดึงดูดนักท่องเที่ยวชาวญี่ปุ่นที่มีความสนใจในประวัติศาสตร์ในการมาเยือนไทยมากยิ่งขึ้น
6. ในปี พ.ศ. 2568 เป็นปีสำคัญที่ประเทศไทยได้เป็นเจ้าภาพจัดการแข่งขันกีฬา 2 รายการ ได้แก่ (1) การแข่งวอลเลย์บอลหญิงชิงแชมป์โลก FIVB Volleyball Women's World Championship  2025 และ (2) การแข่งขันกีฬาซีเกมส์ ครั้งที่ 33 โดยที่ผ่านมา ไทยเป็นเจ้าภาพจัดการงานกีฬาสำคัญมาอย่างต่อเนื่อง และไทยมุ่งผลักดันและสนับสนุนการเป็นเจ้าภาพจัดกิจกรรมกีฬาเชิงท่องเที่ยว (Sport Tourism) และประสงค์เชิญชวนชาวญี่ปุ่นให้มาร่วมชมการแข่งขันกีฬานานาชาติรวมถึงการแข่งขันกีฬาซีเกมส์ที่จะจัดขึ้นในไทยในอนาคตอันใกล้  นอกจากนี้ ฝ่ายญี่ปุ่นเสนอให้การสนับสนุนความร่วมมือทางด้านกีฬาฤดูหนาว โดยเฉพาะการแลกเปลี่ยนองค์ความและบุคลากรที่มีความเชี่ยวชาญ  เนื่องจากญี่ปุ่นมีประสบการณ์จากการเป็นเจ้าภาพจัดการแข่งขันเอเชียนเกมส์ฤดูหนาว (Winter Asian Games) มาแล้วถึง 2 สมัย

ที่มา : https://www.thaigov.go.th/news/contents/details/96639