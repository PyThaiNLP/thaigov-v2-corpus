รัฐบาลไทย-ข่าวทำเนียบรัฐบาล-​รองปลัดฯ ศุภกิจ ลุยยกระดับธรรมาภิบาลสิ่งแวดล้อม ดันคู่มือใหม่ ปลุก อุตฯ คู่ชุมชน เล็งขยายเครือข่ายทั่วประเทศ หลังมีสมาชิกแล้วกว่า 17,000 คน


วันพฤหัสบดีที่ 22 พฤษภาคม 2568
22/05/2568
พิมพ์
​รองปลัดฯ ศุภกิจ ลุยยกระดับธรรมาภิบาลสิ่งแวดล้อม ดันคู่มือใหม่ ปลุก อุตฯ คู่ชุมชน เล็งขยายเครือข่ายทั่วประเทศ หลังมีสมาชิกแล้วกว่า 17,000 คน
​รองปลัดฯ ศุภกิจ ลุยยกระดับธรรมาภิบาลสิ่งแวดล้อม ดันคู่มือใหม่ ปลุก อุตฯ คู่ชุมชน เล็งขยายเครือข่ายทั่วประเทศ หลังมีสมาชิกแล้วกว่า 17,000 คน
21 พฤษภาคม 2568 นายศุภกิจ บุญศิริ รองปลัดกระทรวงอุตสาหกรรม เป็นประธานเปิดการประชุมเพื่อรับฟังความคิดเห็นการดำเนินงานด้านธรรมาภิบาลสิ่งแวดล้อมและเครือข่ายความร่วมมือด้านสิ่งแวดล้อมภายใต้โครงการการพัฒนาสถานประกอบการและเครือข่ายความร่วมมือด้านสิ่งแวดล้อม ตามหลักธรรมาภิบาล ประจำปีงบประมาณ พ.ศ. 2568 โดยมี นางเปมิกา ปาลวัฒน์  นักวิเคราะห์นโยบายและแผนเชี่ยวชาญ กองยุทธศาสตร์และแผนงาน สำนักงานปลัดกระทรวงอุตสาหกรรม อุตสาหกรรมจังหวัด 76 จังหวัด และเจ้าหน้าที่ที่เกี่ยวข้อง เข้าร่วม ณ ห้องประชุมชุณหะวัณ ชั้น 3 อาคารสำนักงานปลัดกระทรวงอุตสาหกรรม และการประชุมผ่านสื่ออิเล็กทรอนิกส์ (Zoom Meeting)
การประชุมดังกล่าวจัดขึ้นเพื่อชี้แจงการดำเนินงาน รวมทั้งเปิดเวทีในการรับฟังความคิดเห็น ปัญหา อุปสรรค และข้อเสนอแนะจากผู้บริหาร เจ้าหน้าที่ และผู้ปฏิบัติงานของสำนักงานปลัดกระทรวงอุตสาหกรรม สำนักงานอุตสาหกรรมจังหวัด รวมถึงผู้ที่เกี่ยวข้อง เพื่อเป็นข้อมูลประกอบการจัดทำร่างคู่มือธรรมาภิบาลสิ่งแวดล้อมฉบับใหม่ เพื่อให้ทันสมัย ชัดเจน และสามารถใช้งานได้จริงอย่างมีประสิทธิภาพ พร้อมทั้งใช้เป็นแนวทางการตรวจประเมินสถานประกอบการด้วย
นายศุภกิจ กล่าวว่า "การจัดประชุมครั้งนี้สอดคล้องกับพันธกิจสำคัญของกระทรวงอุตสาหกรรมในการกำกับดูแลสถานประกอบการให้ดำเนินธุรกิจอย่างเป็นมิตรกับชุมชน  แก้ปัญหาความขัดแย้งไม่เข้ากันของโรงงานและชุมชน โดยกระทรวงฯ ได้ส่งเสริมให้สถานประกอบการนำหลักธรรมาภิบาลสิ่งแวดล้อม 7 ประการ มาประยุกต์ใช้ตั้งแต่ปี 2551 จนถึงปัจจุบัน โดยมีสถานประกอบการเข้าร่วมแล้วกว่า 3,075 แห่ง ซึ่งสามารถพัฒนาให้ดำเนินธุรกิจอยู่ร่วมกับชุมชนโดยรอบได้ นอกจากนี้ ยังเน้นย้ำการสร้างความร่วมมือระหว่างภาคส่วนต่าง ๆ ผ่านเครือข่ายอุตสาหกรรมรักษ์สิ่งแวดล้อมที่มีสมาชิกทั่วประเทศรวมกว่า 17,855 คน
ด้วยกระแสสังคมและนโยบายของประเทศที่ให้ความสำคัญกับการพัฒนาย่างยั่งยืน และการมีส่วนร่วมของผู้มีส่วนได้ส่วนเสีย จึงเห็นความจำเป็นที่จะต้องพัฒนาแนวทางและจัดทำร่างคู่มือธรรมาภิบาลสิ่งแวดล้อมฉบับใหม่ให้สอดคล้องกับสถานการณ์ปัจจุบัน เพื่อให้สามารถใช้ปฏิบัติงานได้อย่างมีประสิทธิภาพ และเป็นเครื่องมือสำคัญในการสนับสนุนการดำเนินงานของสถานประกอบการ และหน่วยงานของกระทรวงฯ ในทุกระดับอีกด้วย"

ที่มา : https://www.thaigov.go.th/news/contents/details/96673