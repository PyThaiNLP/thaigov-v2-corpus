รัฐบาลไทย-ข่าวทำเนียบรัฐบาล-“รมว.ปุ๋ง” ชวนวัยรุ่นรักภาษาไทย โชว์ไอเดียแต่งเพลง “สื่อสารสร้างสรรค์ด้วยภาษาไทย” ร่วมอนุรักษ์ - ถ่ายทอดความงดงามภาษาไทย หนุนผลิตสื่อปลอดภัยและสร้างสรรค์สู่สังคม 


วันพฤหัสบดีที่ 22 พฤษภาคม 2568
“รมว.ปุ๋ง” ชวนวัยรุ่นรักภาษาไทย โชว์ไอเดียแต่งเพลง “สื่อสารสร้างสรรค์ด้วยภาษาไทย” ร่วมอนุรักษ์ - ถ่ายทอดความงดงามภาษาไทย หนุนผลิตสื่อปลอดภัยและสร้างสรรค์สู่สังคม
“รมว.ปุ๋ง” ชวนวัยรุ่นรักภาษาไทย โชว์ไอเดียแต่งเพลง “สื่อสารสร้างสรรค์ด้วยภาษาไทย” ร่วมอนุรักษ์ - ถ่ายทอดความงดงามภาษาไทย หนุนผลิตสื่อปลอดภัยและสร้างสรรค์สู่สังคม เปิดรับผลงานถึง 20 มิ.ย.นี้
“รมว.ปุ๋ง” ชวนวัยรุ่นรักภาษาไทย โชว์ไอเดียแต่งเพลง “สื่อสารสร้างสรรค์ด้วยภาษาไทย” ร่วมอนุรักษ์ - ถ่ายทอดความงดงามภาษาไทย หนุนผลิตสื่อปลอดภัยและสร้างสรรค์สู่สังคม เปิดรับผลงานถึง 20 มิ.ย.นี้
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม (วธ.) เปิดเผยว่า เนื่องในวันที่ 29 กรกฎาคมของทุกปีเป็นวันภาษาไทยแห่งชาติ เพื่อให้คนไทยได้ตระหนักถึงคุณค่าและความสำคัญของภาษาไทย ตลอดจนร่วมมือกันสนับสนุน ส่งเสริมและอนุรักษ์ภาษาไทยให้คงอยู่คู่ชาติไทย สำนักงานปลัดกระทรวงวัฒนธรรม โดยกองเฝ้าระวังทางวัฒนธรรม จึงจัดประกวดสื่อสร้างสรรค์ เนื่องในวันภาษาไทยแห่งชาติ พุทธศักราช 2568 ต่อเนื่องเป็นปีที่ 4 โดยในปีนี้จัดประกวดภายใต้หัวข้อ “สื่อสารสร้างสรรค์ด้วยภาษาไทย” ในรูปแบบการประพันธ์เพลง เพื่อส่งเสริม สนับสนุนให้เด็กและเยาวชนได้ผลิตสื่อปลอดภัยและสร้างสรรค์ รวมถึงการมีส่วนร่วมอนุรักษ์และถ่ายทอดความงดงามของภาษาไทยซึ่งเป็นมรดกภูมิปัญญาทางวัฒนธรรมของชาติผ่านสื่อสร้างสรรค์
รมว.วัฒนธรรม กล่าวว่า จึงขอเชิญชวนเด็กและเยาวชน อายุไม่เกิน 25 ปี ส่งผลงานในนามบุคคล หรือทีม และหากเป็นทีม ๆ ละไม่เกิน 2 คน โดยส่งผลงานได้จำนวน 1 ผลงาน ต่อ 1 ท่าน หรือ 1 ทีมเท่านั้น ซึ่งต้องประพันธ์เพลงคำร้องภาษาไทยที่เกี่ยวข้องกับหัวข้อ “สื่อสารสร้างสรรค์ด้วยภาษาไทย” สื่อถึงคุณค่าความสำคัญของภาษาไทย รวมถึงการส่งเสริม อนุรักษ์ สืบสานและถ่ายทอดภาษาไทย ซึ่งเป็นเอกลักษณ์และเป็นสมบัติทางวัฒนธรรมอันล้ำค่าของชาติโดยไม่จำกัดรูปแบบ
ทั้งนี้ ให้ถ่ายทำคลิปวิดีโอ (Music Video) ความยาวไม่น้อยกว่า 2 นาทีและไม่เกิน 3 นาที สำหรับหลักเกณฑ์และเงื่อนไขการเข้าร่วมกิจกรรม อาทิ ผลงานที่ส่งเข้าประกวดทั้งหมดต้องไม่มีลักษณะลบหลู่ ดูหมิ่น หมิ่นประมาทต่อสถาบันชาติ ศาสนา พระมหากษัตริย์ ไม่สร้างความแตกแยก รวมถึงต้องไม่ทำให้ผู้อื่นได้รับความเสื่อมเสียชื่อเสียงและผลงานที่ส่งเข้าประกวดต้องไม่ขัดต่อกฎหมาย ความสงบเรียบร้อย หรือศีลธรรมอันดีของประชาชน โดยผลงานที่ส่งเข้าประกวดทั้งหมดต้องผลิตขึ้นใหม่ทั้งคำร้องและทำนอง สามารถใช้หรือดัดแปลงทำนองจากเพลงพื้นบ้านหรือทำนองเพลงไทยเดิมได้ และผลงานต้องไม่เคยเผยแพร่หรือส่งประกวดที่ใดมาก่อนหรือลอกเลียนแบบมาจากผลงานของผู้อื่น เป็นต้น
อย่างไรก็ตาม ผู้สนใจสามารถส่งผลงานคลิปวิดีโอและใบสมัครการประกวดทางไปรษณีย์อิเล็กทรอนิกส์ culture.media2568@gmail.com จนถึงวันที่ 20 มิถุนายน 2568 เวลา 16.30 น. สอบถามข้อมูลและดูรายละเอียดเพิ่มเติมได้ที่สายด่วนวัฒนธรรม 1765 และแฟนเพจเฟซบุ๊ก กองเฝ้าระวังทางวัฒนธรรม เว็บไซต์ https://surveillance.m-culture.go.th และสำนักงานวัฒนธรรมจังหวัดทั่วประเทศ

ที่มา : https://www.thaigov.go.th/news/contents/details/96645