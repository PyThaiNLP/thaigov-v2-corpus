รัฐบาลไทย-ข่าวทำเนียบรัฐบาล-รองนายกฯ “ภูมิธรรม” นั่งหัวโต๊ะประชุมคณะกรรมการ ป.ป.ส. ครั้งที่ 2/2568 วางเป้าหมายเชิงรุกครึ่งปีหลัง 2568 สนับสนุนการสร้างเครือข่ายชุมชนที่ปลอดภัยและยั่งยืน  


วันพฤหัสบดีที่ 22 พฤษภาคม 2568
22/05/2568
พิมพ์
รองนายกฯ “ภูมิธรรม” นั่งหัวโต๊ะประชุมคณะกรรมการ ป.ป.ส. ครั้งที่ 2/2568 วางเป้าหมายเชิงรุกครึ่งปีหลัง 2568 สนับสนุนการสร้างเครือข่ายชุมชนที่ปลอดภัยและยั่งยืน
รองนายกฯ “ภูมิธรรม” นั่งหัวโต๊ะประชุมคณะกรรมการ ป.ป.ส. ครั้งที่ 2/2568 วางเป้าหมายเชิงรุกครึ่งปีหลัง 2568 สนับสนุนการสร้างเครือข่ายชุมชนที่ปลอดภัยและยั่งยืน ปลูกฝังแนวคิดการป้องกันเชิงรุก พร้อมเสริมสร้างกลไกด้านการข่าวให้มีความแม่นยำและทันต่อสถานการณ
วันนี้ (22 พฤษภาคม 2568) เวลา 13.00 น. ณ ห้องประชุม 301 ตึกบัญชาการ 1 ทำเนียบรัฐบาล นางสาวแพทองธาร ชินวัตร นายกรัฐมนตรี มอบหมายนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม เป็นประธานการประชุมคณะกรรมการป้องกันและปราบปรามยาเสพติด (คณะกรรมการ ป.ป.ส.) ครั้งที่ 2/2568 โดยมี พันตำรวจเอก ทวี สอดส่อง รัฐมนตรีว่าการกระทรวงยุติธรรม นายพิพัฒน์ รัชกิจประการ รัฐมนตรีว่าการกระทรวงแรงงานและพลตำรวจโท ภาณุรัตน์ หลักบุญ เลขาธิการ ป.ป.ส. พร้อมด้วยผู้แทนหน่วยงานที่เกี่ยวข้องเข้าร่วมประชุมด้วย
นายภูมิธรรมฯ กล่าวชื่นชมการดำเนินงานของ นบ.ยส.24 ที่ได้แสดงให้เห็นถึงความมุ่งมั่นและประสิทธิภาพในการปราบปรามและสกัดกั้นยาเสพติด ภายใต้ปฏิบัติการ “Seal Stop Safe ผนึกกำลัง 51 อำเภอชายแดน” ซึ่งมีผลการดำเนินงานที่เป็นรูปธรรม และน่าพอใจ ถือเป็นแบบอย่างของการบูรณาการความร่วมมือระหว่างหน่วยงานต่าง ๆ ในพื้นที่ชายแดนอย่างมีประสิทธิผล อย่างไรก็ตาม เพื่อยกระดับความเข้มข้นของมาตรการดังกล่าว ควรมีการเสริมสร้างกลไกด้านการข่าวให้มีความแม่นยำและทันต่อสถานการณ์มากยิ่งขึ้น เพื่อสนับสนุนการวางแผนและการปฏิบัติงานเชิงรุกได้อย่างมีประสิทธิภาพ นอกจากนี้ การปราบปรามเพียงอย่างเดียวอาจไม่เพียงพอในการแก้ไขปัญหาอย่างยั่งยืน จึงควรดำเนินงานควบคู่กับการมีส่วนร่วมของชุมชน เพื่อเสริมสร้างความเข้มแข็งในระดับพื้นที่ สนับสนุนการสร้างเครือข่ายชุมชนที่ปลอดภัยและยั่งยืน ปลูกฝังแนวคิดการป้องกันเชิงรุก และลดปัจจัยเสี่ยงที่ก่อให้เกิดการแพร่ระบาดของยาเสพติดในระยะยาว
โดยที่ประชุมคณะกรรมการป้องกันและปราบปรามยาเสพติด (คณะกรรมการ ป.ป.ส.) ได้มีมติพิจารณาเห็นชอบกำหนดพื้นที่ที่มีความจำเป็นเร่งด่วนในการป้องกันและปราบปรามยาเสพติดตามมาตรา 5 (10) แห่งประมวลกฎหมายยาเสพติด ในพื้นที่อำเภอเมืองแม่ฮ่องสอน จังหวัดแม่ฮ่องสอน ซึ่งอยู่ในความรับผิดชอบของหน่วยบัญชาการสกัดกั้นและปราบปรามยาเสพติด สารตั้งต้นและเคมีภัณฑ์ ชายแดนภาคเหนือ (นบ.ยส.35) และให้ฝ่ายเลขานุการจัดทำร่างประกาศคณะกรรมการป้องกันและปราบปรามยาเสพติด เรื่อง กำหนดพื้นที่ที่มีความจำเป็นเร่งด่วนในการป้องกันและปราบปรามยาเสพติด ปีงบประมาณ พ.ศ. 2568 (ฉบับที่ ..) เสนอประธานกรรมการป้องกันและปราบปรามยาเสพติดพิจารณาลงนาม รวมทั้งเห็นชอบในหลักการการแต่งตั้งคณะอนุกรรมการขับเคลื่อนการทดลองเพาะปลูกและสกัดสารสำคัญจากพืชฝิ่นและพืชเห็ดขี้ควาย เพื่อประโยชน์ในการศึกษาวิจัย และให้ฝ่ายเลขานุการเสนอร่างคำสั่งคณะกรรมการป้องกันและปราบปรามยาเสพติด เรื่อง แต่งตั้งอนุกรรมการขับเคลื่อนการทดลองเพาะปลูกและสกัดสารสำคัญจากพืชฝิ่น และพืชเห็ดขี้ควาย เพื่อประโยชน์ในการศึกษาวิจัยให้ประธานกรรมการลงนาม
นอกจากนี้ ที่ประชุมยังได้มีมติรับทราบการปรับเป้าหมายแผนปฏิบัติการป้องกัน ปราบปราม และแก้ไขปัญหายาเสพติด ปีงบประมาณ พ.ศ. 2568 ในช่วง 6 เดือนหลัง (1 เมษายน - 30 กันยายน 2568) พร้อมกับรับทราบความคืบหน้าคณะอนุกรรมการพิจารณาความดีความชอบกรณีพิเศษ โยกย้าย หรือลงโทษทางวินัยแก่เจ้าหน้าที่ของรัฐซึ่งปฏิบัติงานด้านยาเสพติด และรับทราบการทำลายยาเสพติดของกลาง อีกทั้งยังได้รับทราบความคืบหน้าในการยกระดับการศึกษาวิจัยเพื่อลดอันตรายจากการเสพยาบ้า
"ทั้งนี้ เพื่อให้การดำเนินงานของคณะกรรมการ ป.ป.ส. เป็นไปอย่างต่อเนื่องและมีประสิทธิภาพ กำหนดการประชุมครั้งถัดไปในวันที่ 18 สิงหาคม 2568 ขอให้ทุกหน่วยงานที่เกี่ยวข้องบูรณาการทำงานร่วมกันภายใต้แผนปฏิบัติการเดียวกัน เพื่อบรรลุเป้าหมายการลดปัญหายาเสพติดในระดับพื้นที่อย่างยั่งยืน การประชุมในครั้งนี้สะท้อนให้เห็นถึงความมุ่งมั่นของภาครัฐในการเดินหน้าปราบปรามและป้องกันยาเสพติดอย่างครอบคลุม ทั้งในด้านกฎหมาย การบังคับใช้ และการใช้ประโยชน์เชิงสุขภาพและวิจัยจากพืชเสพติดอย่างถูกต้อง ซึ่งเป็นแนวทางสำคัญในการลดผลกระทบจากยาเสพติดต่อสังคมไทยในระยะยาว" นายภูมิธรรม กล่าว

ที่มา : https://www.thaigov.go.th/news/contents/details/96663