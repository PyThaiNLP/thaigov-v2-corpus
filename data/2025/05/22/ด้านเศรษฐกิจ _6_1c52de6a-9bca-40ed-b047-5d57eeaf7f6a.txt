รัฐบาลไทย-ข่าวทำเนียบรัฐบาล-​"ดีพร้อม" เดินหน้าปั้น Hero Brand อุตฯ เครื่องสำอางฯ หนุนพลัง Soft Power แฟชั่นไทย ยกระดับภูมิปัญญาสู่วัฒนธรรมสร้างสรรค์ตอบโจทย์ตลาดโลก คาดสร้างมูลค่ากว่า 62 ล้านบาท


วันพุธที่ 21 พฤษภาคม 2568
21/05/2568
พิมพ์
​"ดีพร้อม" เดินหน้าปั้น Hero Brand อุตฯ เครื่องสำอางฯ หนุนพลัง Soft Power แฟชั่นไทย ยกระดับภูมิปัญญาสู่วัฒนธรรมสร้างสรรค์ตอบโจทย์ตลาดโลก คาดสร้างมูลค่ากว่า 62 ล้านบาท
​"ดีพร้อม" เดินหน้าปั้น Hero Brand อุตฯ เครื่องสำอางฯ หนุนพลัง Soft Power แฟชั่นไทย ยกระดับภูมิปัญญาสู่วัฒนธรรมสร้างสรรค์ตอบโจทย์ตลาดโลก คาดสร้างมูลค่ากว่า 62 ล้านบาท ตามนโยบาย "รมว.เอกนัฏ"
กรุงเทพฯ 19 พฤษภาคม 2568 – นางดวงดาว ขาวเจริญ รองอธิบดีกรมส่งเสริมอุตสาหกรรม ได้รับมอบหมายจาก นางสาวณัฏฐิญา เนตยสุภา อธิบดีกรมส่งเสริมอุตสาหกรรม เป็นประธานการเปิดงาน "Embodying Beauty : The Hero Within" ภายใต้กิจกรรมการพัฒนาภาพลักษณ์แบรนด์และผลิตภัณฑ์สู่ Fashion Hero Brand สาขาอุตสาหกรรมเครื่องสำอางและความงามไทย โดยมี นางอัจฉรา อัมพุช ประธานอนุกรรมการขับเคลื่อนอุตสาหกรรมด้านแฟชั่น กล่าวต้อนรับ และ นายเจษฎา ถาวรศักดิ์ ผู้อำนวยการกองพัฒนาขีดความสามารถธุรกิจอุตสาหกรรม กล่าวรายงาน ร่วมด้วย ผู้ช่วยศาสตราจารย์ ดร.นรงค์  ฉิมพาลี คณบดีคณะวิทยาศาสตร์ มหาวิทยาลัยศิลปากร คุณโชติกา วงค์วิลาศ ผู้ประกอบการเครื่องสำอางแบรนด์ โช คอสเมติก คุณลักษณ์สุภา ประภาวัต นายกสมาคมการค้าคลัสเตอร์เครื่องสำอางไทย คณะอนุกรรมการขับเคลื่อนอุตสาหกรรมด้านแฟชั่น ผู้แทนจากเครือข่ายภาครัฐและเอกชน ผู้บริหารและเจ้าหน้าที่กรมส่งเสริมอุตสาหกรรม หรือดีพร้อม (DIPROM) ผู้ประกอบการเครื่องสำอางและความงามไทย และสื่อมวลชน เข้าร่วมงาน ณ ศูนย์การค้าเอ็มควอเทียร์ ชั้น 5 EmQuatier พร้อมพงษ์
นางดวงดาว ขาวเจริญ รองอธิบดีกรมส่งเสริมอุตสาหกรรม เปิดเผยว่า กรมส่งเสริมอุตสาหกรรม หรือดีพร้อม (DIPROM) ให้ความสำคัญกับการยกระดับศักยภาพและเพิ่มขีดความสามารถในการแข่งขันให้กับผู้ประกอบการอุตสาหกรรมเครื่องสำอางและความงามไทย ภายใต้นโยบาย “ดีพร้อมคอมมูนิตี้ ที่นี่มีแต่ให้“ ของ นางสาวณัฏฐิญา เนตยสุภา อธิบดีกรมส่งเสริมอุตสาหกรรม ที่มุ่งยกระดับศักยภาพผู้ประกอบการในทุกด้านอย่างตรงจุด ผ่าน “กิจกรรมการพัฒนาภาพลักษณ์แบรนด์และผลิตภัณฑ์สู่ Fashion Hero Brand สาขาอุตสาหกรรมเครื่องสำอางและความงามไทย” ด้วยการพัฒนาภาพลักษณ์แบรนด์และผลิตภัณฑ์อุตสาหกรรมเครื่องสำอางและความงามไทยสู่ Fashion Hero Brand ในระดับสากล
โดยผู้ประกอบการเจ้าของแบรนด์เครื่องสำอางฯ จำนวน 25 กิจการ ที่ผ่านการคัดเลือก จะได้รับถ่ายทอดองค์ความรู้และทักษะที่จำเป็นในการสร้างภาพลักษณ์ ทั้งภาคทฤษฎีและภาคปฏิบัติ การให้คำปรึกษาแนะนำเชิงลึก อาทิ การพัฒนาภาพลักษณ์แบรนด์ จัดทำแผนการตลาดและพัฒนาผลิตภัณฑ์ การบริหารจัดการสื่อ การตลาดออนไลน์ การส่งเสริมและสร้างภาพลักษณ์ รวมถึงการออกแบบและผลิตคลิปวิดีโอโปรโมตเพื่อเผยแพร่ผ่านสื่อ Social Media ศึกษาดูงานโรงงานต้นแบบแบรนด์เครื่องสำอางไทยที่ประสบความสำเร็จ เพื่อให้เกิดแรงบันดาลใจในการพัฒนาธุรกิจของตนเอง ตลอดจนการทดสอบตลาดเพื่อขยายโอกาสทางธุรกิจ สร้างความโดดเด่น ความเป็นอัตลักษณ์ให้กับแบรนด์ ตอบโจทย์ความต้องการของผู้บริโภคยุคปัจจุบัน และก้าวสู่การเป็นแบรนด์สินค้าที่เป็นที่รู้จักในระดับสากล สอดรับตามนโยบายที่มุ่งเน้นการปฏิรูปอุตสาหกรรม ให้มีความทันสมัย สะดวก สะอาด โปร่งใส ของ นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เพื่อสร้างอุตสาหกรรมเศรษฐกิจให้เติบโตอย่างยั่งยืนควบคู่กับการปรับตัวให้เข้ากับวิถีใหม่ของโลก
กิจกรรมนี้ ไม่ได้เป็นเพียงเวทีสำหรับการพัฒนาแบรนด์เท่านั้น แต่ยังปลุกพลังความเชื่อมั่นให้ผู้ประกอบการไทยภาคภูมิใจในการถ่ายทอดอัตลักษณ์ของตนเองอย่างเต็มที่ ซึ่งความงามของไทยไม่ใช่เพียงภายนอกหากแต่เป็นพลังภายในที่หยั่งรากจากวัฒนธรรม ภูมิปัญญา และศรัทธาในความเป็นไทย นี่คือจุดแข็งที่ไม่มีใครเลียนแบบได้และเป็นหัวใจสำคัญของการพัฒนาแบรนด์ในยุค Soft Power ซึ่งเป็นนโยบายสำคัญของรัฐบาล โดยดีพร้อมเชื่อมั่นว่าผู้ประกอบการจะมีศักยภาพด้านการพัฒนาผลิตภัณฑ์ การตลาด และเกิดการสร้าง Hero Brand ในสาขาอุตสาหกรรมเครื่องสำอางฯ นำไปสู่การสร้างแบรนด์ไทยไปไกลในเวทีโลกด้วยภาพลักษณ์ที่ทันสมัย แตกต่าง มีคุณค่า และตอบโจทย์ความต้องการของตลาดในปัจจุบัน ซึ่งคาดว่าจะก่อให้เกิดมูลค่าทางเศรษฐกิจได้กว่า 62 ล้านบาท

ที่มา : https://www.thaigov.go.th/news/contents/details/96629