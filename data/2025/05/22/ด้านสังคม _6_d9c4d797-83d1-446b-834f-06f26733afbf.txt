รัฐบาลไทย-ข่าวทำเนียบรัฐบาล-ดีอี ร่วม MOU คาซัคสถาน มุ่งพัฒนาดิจิทัลใน 9 ด้านครอบคลุมเศรษฐกิจ-สังคม


วันพฤหัสบดีที่ 22 พฤษภาคม 2568
ดีอี ร่วม MOU คาซัคสถาน มุ่งพัฒนาดิจิทัลใน 9 ด้านครอบคลุมเศรษฐกิจ-สังคม
ดีอี ร่วม MOU คาซัคสถาน มุ่งพัฒนาดิจิทัลใน 9 ด้านครอบคลุมเศรษฐกิจ-สังคม
วันที่ 22 พฤษภาคม 2568 เวลา 09.00 น. นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) ร่วมลงนามบันทึกความร่วมมือด้านเทคโนโลยีดิจิทัลและเทคโนโลยีสารสนเทศระหว่างกระทรวงดิจิทัลเพื่อเศรษฐกิจและสังคมแห่งราชอาณาจักรไทย กับกระทรวงพัฒนาดิจิทัล นวัตกรรม และอุตสาหกรรมการบินและอวกาศแห่งสาธารณรัฐคาซัคสถาน (Memorandum of Cooperation between the Ministry of Digital Economy and Society of the Kingdom of Thailand and the Ministry of Digital Development, Innovation and Aerospace Industry of the Republic of Kazakhstan) และแลกเปลี่ยนบันทึกความร่วมมือกับ H.E.Mr.Arman Issetov เอกอัครราชทูตสาธารณรัฐคาซัคสถานประจำประเทศไทย ณ ห้องสีฟ้า ตึกสันติไมตรี ทำเนียบรัฐบาล
นายประเสริฐ กล่าวว่า การลงนาม MOU ระหว่างไทย และคาซัคสถานในครั้งนี้ มีวัตถุประสงค์เพื่อเสริมสร้างความสัมพันธ์ระดับทวิภาคี พร้อมทั้งส่งเสริมความร่วมมือระหว่าง 2 ประเทศในขอบเขตของการพัฒนาเทคโนโลยีดิจิทัล โดยมีสาระสำคัญดังนี้
1. การแลกเปลี่ยนประสบการณ์ในการใช้เทคโนโลยีสารสนเทศเพื่อแก้ไข วิเคราะห์ และใช้เทคโนโลยี ที่เหมาะสมที่สุดในการพัฒนาและทดลองโซลูชันนวัตกรรมในสาขาที่สำคัญ
2. ความร่วมมือด้านรัฐบาลดิจิทัล โครงสร้างพื้นฐานอัจฉริยะ สุขภาพดิจิทัล การให้บริการสาธารณะดิจิทัล รวมถึงการเรียนรู้ด้านอื่น ๆ ผ่านการแบ่งปันแนวทางปฏิบัติที่ดีที่สุด การเข้าร่วมการประชุม การเยี่ยมชมศึกษา และการแลกเปลี่ยนผู้เชี่ยวชาญระหว่างกัน
3. การประสานงานและแบ่งปันแนวทางปฏิบัติในการพัฒนาอุตสาหกรรมไอที เกี่ยวกับวิสาหกิจ ขนาดกลางและขนาดย่อม (SMEs) และส่งเสริมนวัตกรรม การเริ่มต้นธุรกิจ และผู้ประกอบการ
4. การแบ่งปันแนวทางปฏิบัติสำหรับโครงการพัฒนาศักยภาพบุคคล และร่วมมือกันพัฒนา ยกระดับ และสร้างทักษะใหม่ให้กับคนรุ่นใหม่ในด้านเทคโนโลยีใหม่
5. ความร่วมมือด้านการออกแบบและผลิตระบบอิเล็กทรอนิกส์ที่เกี่ยวข้องกับเทคโนโลยีดิจิทัล รวมถึงระบบอิเล็กทรอนิกส์สำหรับพลังงานหมุนเวียน
6. การอำนวยความสะดวกในโอกาสความร่วมมือ เช่น ระหว่างหน่วยงานอุทยานดิจิทัลและไอที สถาบันการศึกษา และหน่วยงานของทั้ง 2 ประเทศ เพื่อดำเนินการฝึกอบรมขั้นสูงสำหรับผู้เชี่ยวชาญโดยยึดตามโปรแกรมอัจฉริยะและวิธีการระบบนวัตกรรม
7. จัดการหารือร่วมกันระหว่างผู้เข้าร่วมเกี่ยวกับการเร่งรัดโปรแกรมสำหรับสตาร์ทอัพอย่างต่อเนื่อง ซึ่งมุ่งส่งเสริมธุรกิจด้านไอที
8. การแบ่งปันประสบการณ์และแนวทางปฏิบัติเพื่อร่วมมือกันในด้านอุตสาหกรรมอิเล็กทรอนิกส์ เทคโนโลยีและผลิตภัณฑ์ที่เกิดใหม่ เช่น ปัญญาประดิษฐ์ (AI) การวิเคราะห์ข้อมูลขนาดใหญ่ การคำนวณประสิทธิภาพสูง และ IOT เป็นต้น
9. ความร่วมมือทางด้านกฎหมาย ข้อบังคับ แนวทางปฏิบัติ และประสบการณ์ในการต่อสู้กับอาชญากรรมไซเบอร์และการหลอกลวงออนไลน์
“ความร่วมมือนี้เป็นก้าวสำคัญในการส่งเสริมความก้าวหน้าทางดิจิทัลและนวัตกรรม ซึ่งประเทศคาซัคสถาน ถือเป็น 1 ในประเทศที่มีการพัฒนาด้านดิจิทัลอย่างก้าวกระโดด พร้อมกับการพัฒนาสกุลเงินดิจิทัลเป็นของตัวเอง นอกจากนี้ยังมีความโดดเด่นด้านการพัฒนา E-commerce โดยภายใต้ความร่วมมือนี้ ทั้ง 2 ประเทศจะร่วมแลกเปลี่ยนด้านรัฐบาลดิจิทัล โครงสร้างพื้นฐานอัจฉริยะ การให้บริการสาธารณะ การพัฒนาและส่งเสริม SMEs และ startups การพัฒนาอุตสาหกรรมไอที การพัฒนากำลังคนดิจิทัล รวมถึงยังได้เสนอความร่วมมือด้านการป้องกันการหลอกลวงออนไลน์ผ่านการแบ่งปันแนวทางปฏิบัติที่ดีที่สุด การเข้าร่วมการประชุม การเยี่ยมชมศึกษา และการแลกเปลี่ยนผู้เชี่ยวชาญระหว่าง 2 ประเทศ ” รองนายกประเสริฐ กล่าว
--------------------------------------------------------------------------------------

ที่มา : https://www.thaigov.go.th/news/contents/details/96668