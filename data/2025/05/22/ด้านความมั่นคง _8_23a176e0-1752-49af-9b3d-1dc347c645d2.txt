รัฐบาลไทย-ข่าวทำเนียบรัฐบาล-พ่อเมืองชากังราว เปิดปฏิบัติการ "BLACK INN" สนธิกำลังฝ่ายปกครอง บุกกวาดล้างโรงแรมผิดกฎหมายทั่วเมืองกำแพงเพชร พร้อมย้ำสายด่วนศูนย์ดำรงธรรม 1567 เพื่อประชาชนมีส่วนร่วมแจ้งเบาะแสฯ


วันพฤหัสบดีที่ 22 พฤษภาคม 2568
22/05/2568
พิมพ์
พ่อเมืองชากังราว เปิดปฏิบัติการ "BLACK INN" สนธิกำลังฝ่ายปกครอง บุกกวาดล้างโรงแรมผิดกฎหมายทั่วเมืองกำแพงเพชร พร้อมย้ำสายด่วนศูนย์ดำรงธรรม 1567 เพื่อประชาชนมีส่วนร่วมแจ้งเบาะแสฯ
พ่อเมืองชากังราว เปิดปฏิบัติการ "BLACK INN" สนธิกำลังฝ่ายปกครอง บุกกวาดล้างโรงแรมผิดกฎหมายทั่วเมืองกำแพงเพชร พร้อมย้ำสายด่วนศูนย์ดำรงธรรม 1567 เพื่อประชาชนมีส่วนร่วมแจ้งเบาะแสการกระทำความผิด
วันนี้ (22 พ.ค. 68) เวลา 13.00 น. นายชาธิป รุจนเสรี ผู้ว่าราชการจังหวัดกำแพงเพชร พร้อมด้วย นายกองเอก ชัยพฤกติ์ เชียรธานรักษ์ ปลัดจังหวัดกำแพงเพชร และนายโชคชัย รักเกื้อ นายอำเภอเมืองกำแพงเพชร สั่งการให้ชุดปฏิบัติการเฉพาะกิจจังหวัดกำแพงเพชร นำโดย น.ส.พีชญาดา ตาอ้าย จ่าจังหวัดกำแพงเพชร และ น.ส.ขวัญสิริ บุญเกิด ป้องกันจังหวัดกำแพงเพชร สนธิกำลังร่วมกับชุดปฏิบัติการพิเศษพนักงานฝ่ายปกครอง สำนักการสอบสวนและนิติการ กรมการปกครอง ร่วมกันเปิดปฏิบัติการ "BLACK INN" บุกกวาดล้างโรงแรมผิดกฎหมายในพื้นที่อำเภอเมืองกำแพงเพชรพร้อมกัน 4 ชุดปฏิบัติการ ซึ่งสามารถจับกุมผู้กระทำความผิด ได้จำนวน 4 ราย พร้อมแจ้งข้อหาประกอบธุรกิจโรงแรมโดยไม่ได้รับอนุญาต ส่งพนักงานสอบสอบสวนฝ่ายปกครอง อำเภอเมืองกำแพงเพชร ดำเนินคดีตามกฎหมายต่อไป
"ที่มาของปฏิบัติการในครั้งนี้ สืบเนื่องมาจากมีประชาชนร้องเรียนผ่านศูนย์ดำรงธรรมอำเภอเมืองกำแพงเพชร ว่ามีผู้ประกอบการในพื้นที่ประกอบธุรกิจโรงแรมโดยผิดกฎหมาย ซึ่งอาจเป็นแหล่งมั่วสุมของเด็กและเยาวชน อันจะก่อให้เกิดผลกระทบต่อการรักษาความสงบเรียบร้อย ซึ่งสอดคล้องกับนโยบายของจังหวัดกำแพงเพชร ที่มุ่งกวดขันผู้ประกอบธุรกิจโรงแรมให้รับผิดชอบต่อสังคม แลถเพื่อป้องกันไม่ให้โรงแรมในพื้นที่ จ.กำแพงเพชร เป็นแหล่งมั่วสุมของเด็กและเยาวชน อันเสี่ยงที่จะก่อให้เกิด อาชญากรรมในรูปแบบต่าง ๆ ส่งผลกระทบต่อการรักษาความสงบเรียบร้อย ทั้งยังเป็นการป้องกันไม่ให้มีการแอบแฝงการค้าประเวณี การค้ามนุษย์ในโรงแรมผิดกฎหมาย รวมทั้งป้องกันไม่ให้เป็นแหล่งรวมกลุ่มมั่วสุมกระทำสิ่งผิดกฎหมายและสิ่งไม่เหมาะสมของนักเรียนในช่วงเปิดเทอม สอดรับกับนโยบายของกระทรวงมหาดไทย ในการปราบปรามโรงแรมผิดกฎหมาย" นายชาธิป กล่าว
นายชาธิป รุจนเสนรี ผู้ว่าราชการจังหวัดกำแพงเพชร กล่าวเพิ่มเติมว่า จังหวัดกำแพงเพชร ได้สั่งการให้พนักงานฝ่ายปกครอง จัดชุดปฏิบัติการตรวจสอบโรงแรมที่พักในพื้นที่อย่างต่อเนื่อง โดยหากพบผู้ประกอบการที่ยังฝ่าฝืนไม่ปฏิบัติตามกฎหมายอีก จะต้องดำเนินการขั้นเด็ดขาด เช่นเดียวกับผู้ประกอบการสถานบริการและสถานประกอบการที่มีลักษณะคล้ายสถานบริการ ทั้งนี้ หากพี่น้องประชาชนพบเห็นพฤติกรรมต้องสงสัย หรือสถานที่ที่อาจเข้าข่ายกระทำผิดกฎหมาย ขอได้แจ้งแจ้งเจ้าหน้าที่ทันที ผ่านสายด่วนศูนย์ดำรงธรรม 1567 โดยตนขอยืนยันว่า ภาครัฐจะเดินหน้าในการสร้างสังคมที่ปลอดภัยสำหรับเด็ก เยาวชน และประชาชนทุกคนอย่างจริงจังและต่อเนื่อง เพื่อสังคมไทยเป็นสังคมแห่งความผาสุกอย่างยั่งยืน

ที่มา : https://www.thaigov.go.th/news/contents/details/96671