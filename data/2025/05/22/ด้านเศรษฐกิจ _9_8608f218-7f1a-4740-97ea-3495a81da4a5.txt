รัฐบาลไทย-ข่าวทำเนียบรัฐบาล-คณะผู้ตรวจราชการฯ เข้าตรวจแนะนำสถาบันเหล็กฯ ชี้แนวทางยกระดับการทำงานตามนโยบายกระทรวงอุตสาหกรรม


วันพฤหัสบดีที่ 22 พฤษภาคม 2568
22/05/2568
พิมพ์
คณะผู้ตรวจราชการฯ เข้าตรวจแนะนำสถาบันเหล็กฯ ชี้แนวทางยกระดับการทำงานตามนโยบายกระทรวงอุตสาหกรรม
คณะผู้ตรวจราชการฯ เข้าตรวจแนะนำสถาบันเหล็กฯ ชี้แนวทางยกระดับการทำงานตามนโยบายกระทรวงอุตสาหกรรม
วันที่ 16 พฤษภาคม 2568
นายเดชา จาตุธนานันท์ หัวหน้าผู้ตรวจราชการกระทรวงอุตสาหกรรม นายวัชรุน จุ้ยจำลอง และ นายวีรพงษ์ เอี่ยมเจริญชัย ผู้ตรวจราชการกระทรวงอุตสาหกรรมพร้อมคณะ  เข้าตรวจเยี่ยมและให้คำแนะนำแก่ สถาบันเหล็กและเหล็กกล้าแห่งประเทศไทย (ISIT) โดยมี นายวิโรจน์ โรจน์วัฒนชัย ผู้อำนวยการสถาบันเหล็กและเหล็กกล้าแห่งประเทศไทย ให้การต้อนรับและนำเสนอผลการดำเนินงาน ณ สถาบันเหล็กฯ คลองเตย กรุงเทพฯ
ตามที่ปลัดกระทรวงอุตสาหกรรม (นายณัฐพล รังสิตพล) มอบหมายให้ผู้ตรวจราชการกระทรวงอุตสาหกรรม เข้าตรวจแนะนำสถาบันเครือข่าย กระทรวงอุตสาหกรรม โดยมีวัตถุประสงค์เพื่อให้ผู้ตรวจราชการกระทรวงอุตสาหกรรมรับทราบ บทบาท ภารกิจ โครงสร้าง ผลการดำเนินงาน โครงการต่างๆ ที่สถาบันเครือข่ายดำเนินการร่วมกับกระทรวงอุตสาหกรรม ซึ่งหัวหน้าผู้ตรวจราชการ (นายเดชาฯ) ได้กล่าวถึงความสำคัญของสถาบันเหล็กฯ ที่มีต่อภาคอุตสาหกรรมของไทย อุตสาหกรรมเหล็กและเหล็กกล้าเป็นสาขาที่สำคัญ ผลิตภัณฑ์เหล็กจึงต้องเป็นไปตามมาตรฐานผลิตภัณฑ์อุตสาหกรรม (มอก.) เพื่อการต่อยอดในสาขาอุตสาหกรรมอื่นๆ ที่ประเทศไทยกำลังผลักดัน เช่น อุตสาหกรรมเครื่องจักรกลการเกษตร และอุตสาหกรรมโซล่าเซลล์ เป็นต้น ซึ่งจำเป็นอย่างยิ่งที่ทางสถาบันฯ ต้องนำองค์ความรู้เข้าไปมีส่วนร่วมในการพัฒนาเพื่อการยกระดับอุตสาหกรรมให้เข้มแข็ง
ผู้ตรวจฯ วัชรุน ได้เน้นย้ำและสื่อสารแนวทางการดำเนินงานตามตามนโยบาย “ปฏิรูปอุตสาหกรรม สู่เศรษฐกิจยุคใหม่ ทันสมัย สะอาด สะดวก โปร่งใส” ของนายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม และตามนโยบาย “อุตสาหกรรมเศรษฐกิจ” ที่ “เติบโตอย่างยั่งยืนคู่ชุมชน” ของ ดร.ณัฐพล รังสิตพล ปลัดกระทรวงอุตสาหกรรม พร้อมทั้งได้มอบแนวทางที่จะยกระดับการดำเนินงานของสถาบันฯ และให้คำแนะนำเกี่ยวกับการพัฒนาบทบาท ภารกิจของสถาบันฯ ในการเป็นกลไกสำคัญของการพัฒนาอุตสาหกรรมเหล็กและเหล็กกล้า รวมถึงอุตสาหกรรมอื่นที่เกี่ยวข้องตามห่วงโซ่อุปทาน โดยใช้การสื่อสารข้อมูลการทำงาน การสร้างแบรนด์ให้มีความน่าเชื่อถือ ยกระดับมาตรฐานงานบริการ และการเป็นผู้นำในด้านองค์ความรู้ โดยวางเป้าหมายสู่การเป็นหนึ่งในองค์กรระดับชาติ เพื่อการพัฒนาอุตสาหกรรมเศรษฐกิจของประเทศไทย เน้นให้สามารถปรับตัวเข้ากับวิถีใหม่และมีการเติบโตที่ยั่งยืน ต่อไป

ที่มา : https://www.thaigov.go.th/news/contents/details/96655