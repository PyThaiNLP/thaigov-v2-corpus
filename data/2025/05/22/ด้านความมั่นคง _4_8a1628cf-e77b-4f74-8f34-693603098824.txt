รัฐบาลไทย-ข่าวทำเนียบรัฐบาล-"อนุทิน" นำคณะ ติดตามโครงการป้องกันน้ำท่วม อ.เสนา กรุงเก่า ย้ำแนวทางบูรณาการทุกภาคส่วนลดความเสี่ยงภัยพิบัติต่อชีวิต ทรัพย์สินประชาชน


วันพฤหัสบดีที่ 22 พฤษภาคม 2568
22/05/2568
พิมพ์
"อนุทิน" นำคณะ ติดตามโครงการป้องกันน้ำท่วม อ.เสนา กรุงเก่า ย้ำแนวทางบูรณาการทุกภาคส่วนลดความเสี่ยงภัยพิบัติต่อชีวิต ทรัพย์สินประชาชน
"อนุทิน" นำคณะ ติดตามโครงการป้องกันน้ำท่วม อ.เสนา กรุงเก่า ย้ำแนวทางบูรณาการทุกภาคส่วนลดความเสี่ยงภัยพิบัติต่อชีวิต ทรัพย์สินประชาชน
เมื่อวานนี้ (21 พ.ค. 68) เวลา 14.30 น. นายอนุทิน ชาญวีรกูล รองนายกรัฐมนตรีและรมว.มหาดไทย นำคณะลงพื้นที่ ติดตามการดำเนินงานโครงการก่อสร้างระบบป้องกันน้ำท่วมพื้นที่ชุมชนเสนาและชุมชนสามกอ พร้อมมอบแนวทางยกระดับการป้องกันสาธารณภัย ณ สำนักงานเทศบาลเมืองเสนา อ.เสนา จ.พระนครศรีอยุธยา โดยมี นายสุรศักดิ์ พันธ์เจริญวรกุล รมช.ศึกษาธิการ นายอรรษิษฐ์ สัมพันธรัตน์ ปลัดกระทรวงมหาดไทย นายพงษ์นรา เย็นยิ่ง อธิบดีกรมโยธาธิการและผังเมือง ผู้บริหารระดับสูงของกระทรวงมหาดไทย นายนิวัฒน์ รุ่งสาคร ผู้ว่าราชการจังหวัดพระนครศรีอยุธยา นางสมทรง พันธ์เจริญวรกุล นายกองค์การบริหารส่วนจังหวัดพระนครศรีอยุธยา น.ส.อารินทร์ แสงทอง นายอำเภอเสนา และหัวหน้าส่วนราชการ ร่วมลงพื้นที่
ในโอกาสนี้ นายอนุทิน ได้พบปะผู้บริหารองค์กรปกครองส่วนท้องถิ่น กำนัน ผู้ใหญ่บ้าน และพี่น้องประชาชนในพื้นที่ และรับฟังการบรรยายเกี่ยวกับระบบคาดการณ์น้ำและการแจ้งเตือนสถานการณ์น้ำท่วมด้วยเทคโนโลยีดาวเทียมและภูมิสารสนเทศ โดย ดร. ปกรณ์ เพ็ชรประยูร ผอ.สำนักพัฒนานวัตกรรมภูมิสารสนเทศ GISTDA
นายอนุทิน กล่าวว่า เตรียมความพร้อมป้องกันสาธารณภัยเป็นเรื่องสำคัญ โดยเฉพาะในพื้นที่ อ.เสนา ซึ่งเป็นพื้นที่ลุ่มต่ำที่ประสบปัญหาน้ำท่วมเป็นประจำทุกปี โดยขณะนี้กระทรวงมหาดไทยได้บูรณาการการทำงานร่วมกับกระทรวงการอุดมศึกษา วิทยาศาสตร์ วิจัยและนวัตกรรม (อว.) และ GISTDA เพื่อเตรียมความพร้อมดังกล่าว
ทั้งนี้ พี่น้องประชาชน ตลอดจนผู้นำท้องที่ ผู้บริหาร สมาชิกสภา อปท. คือบุคคลสำคัญที่จะนำข้อมูลความเดือดร้อนมาถ่ายทอดและสะท้อนเพื่อสามารถแก้ไขได้อย่างตรงจุด เพื่อจะได้ใช้เทคโนโลยีที่ทันสมัยไม่ว่าจะเป็นระบบการคาดการณ์ภัยพิบัติ และการแจ้งเตือนภัยพิบัติผ่านระบบ Cell Broadcast ของกรมป้องกันและบรรเทาสาธารณภัย (ปภ.) มาช่วยลดความเสียหายให้กับพี่น้องประชาชนได้
"ขอเป็นกำลังใจให้กับผู้บริหาร จ.พระนครศรีอยุธยา ผู้นำท้องที่ และผู้บริหาร สมาชิกสภา อปท. ในการร่วมมือกันทำให้โครงการระบบป้องกันน้ำท่วมฯ นี้ สามารถยกระดับคุณภาพชีวิตของพี่น้องประชาชนชาว อ.เสนาได้อย่างเป็นรูปธรรม และฝากให้ทุกส่วนได้มุ่งมั่นทำงานอย่างเต็มที่เพื่อให้เกิดประโยชน์อย่างแท้จริงและยั่งยืน" นายอนุทิน กล่าว
ด้าน นายพงษ์นรา กล่าวว่า กระทรวงมหาดไทย โดยกรมโยธาธิการและผังเมือง ได้ดำเนินโครงการปรับปรุงและซ่อมแซมระบบป้องกันน้ำท่วมพื้นที่ชุมชนเสนาและสามกอ อำเภอเสนา ตั้งแต่ปี 2567 และคาดว่าจะแล้วเสร็จในปี 2569 ด้วยการปรับปรุงคันป้องกันน้ำท่วมความยาว 748 เมตร งบประมาณ 68.928 ล้านบาท ซึ่งจะสามารถช่วยแก้ไขปัญหาน้ำท่วมให้กับประชาชนในอำเภอเสนาจำนวนประมาณ 65,000 คน และยังช่วยป้องกันน้ำท่วมในพื้นที่ จ.พระนครศรีอยุธยา และเป็นแนวรับน้ำไม่ให้น้ำไหลเข้าสู่กรุงเทพมหานครและปริมณฑล
การลงพื้นที่ในช่วงบ่ายวันนี้ นายภาสกร บุญญลักษม์ อธิบดีกรมป้องกันและบรรเทาสาธารณภัย นายไชยวัฒน์ จุนถิระพงศ์ อธิบดีกรมการปกครอง นายพรพจน์ เพ็ญพาส อธิบดีกรมที่ดิน นายสยาม ศิริมงคล อธิบดีกรมการพัฒนาชุมชน และนายธนนท์ พรรพีภาส รองอธิบดีกรมส่งเสริมการปกครองท้องถิ่น ร่วมด้วย

ที่มา : https://www.thaigov.go.th/news/contents/details/96649