รัฐบาลไทย-ข่าวทำเนียบรัฐบาล-สธ.เขตสุขภาพที่ 3 หนุนนโยบายรัฐบาล จัด 10 คลินิก/บริการทุกช่วงวัย เพิ่มการเข้าถึงบริการประชาชน


วันพฤหัสบดีที่ 22 พฤษภาคม 2568
สธ.เขตสุขภาพที่ 3 หนุนนโยบายรัฐบาล จัด 10 คลินิก/บริการทุกช่วงวัย เพิ่มการเข้าถึงบริการประชาชน
รัฐมนตรีว่าการกระทรวงสาธารณสุข รับนโยบายรัฐบาลเพิ่มการเข้าถึงบริการทางการแพทย์และสาธารณสุขให้ประชาชน
จัด “โครงการบริการทุกช่วงวัย ด้วยความห่วงใยจากกระทรวงสาธารณสุข” เขตสุขภาพที่ 3 ที่จังหวัดนครสวรรค์ และจังหวัดพิจิตร จัดคลินิกเฉพาะทางตรวจคัดกรองโรคเรื้อรัง โรคตา ผ่าตัดนิ้วล็อก ฉีดวัคซีนมะเร็งปากมดลูก/ไข้หวัดใหญ่ และมอบเครื่องช่วยฟัง 50 เครื่อง
วันนี้ (22 พฤษภาคม 2568) นายสมศักดิ์ เทพสุทิน รัฐมนตรีว่าการกระทรวงสาธารณสุข เปิดโครงการบริการทุกช่วงวัย ด้วยความห่วงใยจากกระทรวงสาธารณสุข เขตสุขภาพที่ 3 ที่ โรงพยาบาลบรรพตพิสัย จังหวัดนครสวรรค์ และ โรงแรมมีพรสวรรค์ แกรนด์ โฮเทล แอนด์ รีสอร์ท จังหวัดพิจิตร โดยมี นายแพทย์โอภาส  การย์กวินพงศ์ ปลัดกระทรวงสาธารณสุข นายแพทย์สุริยะ คูหะรัตน์ สาธารณสุขนิเทศก์ เขตสุขภาพที่ 3 คณะผู้บริหาร บุคลากร และ อสม. เข้าร่วมรวมกว่า 2,700 คน พร้อมมอบเครื่องช่วยฟัง จำนวน 50 เครื่องให้กับผู้เข้ารับบริการในคลินิกเครื่องช่วยฟัง
นายสมศักดิ์ กล่าวว่า รัฐบาลมุ่งมั่นให้ประชาชนคนไทยทุกช่วงวัยได้เข้าถึงบริการด้านการแพทย์และสาธารณสุขอย่างทั่วถึงและเท่าเทียม กระทรวงสาธารณสุข จึงจัดโครงการบริการทุกช่วงวัย ด้วยความห่วงใยจากกระทรวงสาธารณสุข “อสม.มั่นคง สาธารณสุขเข้มแข็ง เพื่อคนไทยห่างไกล NCDS” ที่เป็นการบูรณาการ งานด้านการแพทย์ การสาธารณสุข และการทำงานร่วมกับเครือข่ายภาคประชาชน เพื่อให้บริการด้านสุขภาพ ได้อย่างครอบคลุมและตรงกับความต้องการของประชาชนในทุกมิติ ทั้งการส่งเสริม ป้องกัน ดูแลรักษาและฟื้นฟูสุขภาพ โดยเฉพาะโรคไม่ติดต่อเรื้อรัง หรือ NCDs ที่เป็นปัญหาสุขภาพสำคัญของประเทศ โดยตั้งเป้าให้คนไทย   38 ล้านคน ได้เข้าถึงบริการ ซึ่งจะช่วยลดค่าใช้จ่ายที่อาจเกิดขึ้นจากการรักษาพยาบาลในอนาคตได้กว่า  4,000 ล้านบาท
ด้านนายแพทย์โอภาสกล่าวว่า ที่ผ่านมา เขตสุขภาพที่ 3 ดำเนินการตามนโยบายลดการป่วยด้วยโรค NCDs อย่างต่อเนื่อง โดยผู้ป่วยที่เข้ารับการดูแลในคลินิก NCDs รักษาหาย สามารถเข้าสู่ระยะโรคสงบ (NCDs Remission) 604 ราย หยุดยาได้ 507 ราย ลดยาได้ 719 ราย ช่วยประหยัดค่าใช้จ่ายได้ 8,988,170 บาท สำหรับโครงการบริการทุกช่วงวัยฯ ในวันนี้ มีบริการ 10 คลินิกหลัก ได้แก่ 1.โรคอ้วน 2.NCDs 3.โรคไต 4.โรคหลอดเลือดสมอง/หลอดเลือดหัวใจ 5.ต้อกระจกและจอประสาทตา 6.คัดกรองมะเร็งปากมดลูกและฉีดวัคซีน HPV 7.คัดกรองมะเร็งลำไส้ใหญ่และลำไส้ตรง 8.คลินิกเครื่องช่วยฟัง 9.ผ่าตัดนิ้วล็อค และ 10.ฉีดวัคซีนไข้หวัดใหญ่ โดยที่ โรงพยาบาลบรรพตพิสัย ได้เพิ่มบริการคลินิกแพทย์แผนไทยอีกหนึ่งคลินิกด้วย
****************************************** 22 พฤษภาคม 2568

ที่มา : https://www.thaigov.go.th/news/contents/details/96653