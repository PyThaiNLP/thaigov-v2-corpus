รัฐบาลไทย-ข่าวทำเนียบรัฐบาล-  “จิรายุ”  บ่นเพลีย "สมชาย"  เอาใจยากหลังแขวะนายกฯไปอังกฤษ ชี้ไปแค่3วันยังดึงเงินเข้าประเทศได้มหาศาล เชื่อหากดึง F1  จัดในไทยได้ 


วันพฤหัสบดีที่ 22 พฤษภาคม 2568
22/05/2568
พิมพ์
“จิรายุ”  บ่นเพลีย "สมชาย"  เอาใจยากหลังแขวะนายกฯไปอังกฤษ ชี้ไปแค่3วันยังดึงเงินเข้าประเทศได้มหาศาล เชื่อหากดึง F1  จัดในไทยได้
มูลค่าการลงทุนเป็นแสนๆล้านแน่นอน  "ย้ำทำงานให้คนอิจฉา ดีกว่านั่งอิจฉาคนทำงาน"
วันพฤหัสบดีที่ 22 พฤษภาคม 2568   เวลา 14.30 น.    นายจิรายุ  ห่วงทรัพย์ที่ปรึกษาของนายกรัฐมนตรีกล่าวว่า กรณีที่นายสมชาย แสวงการ อดีตส.ว. เจ้าประจำ ออกมาวิพากษ์วิจารณ์ว่านายกรัฐมนตรีเดินทางไปอังกฤษไม่ได้พบกับนายกรัฐมนตรีอังกฤษและไม่มีการเชิญสื่อมวลชนไปนั้น    จริงๆนายสมชายก็เคยเป็นสื่อมวลชนน่าจะทราบว่า ภารกิจรัฐบาลในต่างประเทศมีทั้งขนาดเล็กกลาง ใหญ่   จึงขอเรียนว่า ภารกิจบางอย่าง  รัฐบาลก็ไม่จำเป็นต้องไปชุดใหญ่ เพราะมีสถานเอกอัครราชทูตอยู่แต่ละประเทศ ซึ่งมีทั้ง เอกอัครราชทูต ทูตพาณิชย์  ทูตทหาร มีเจ้าหน้าที่ฝ่ายโสตฯ จำนวนมาก พอท่านนายกรัฐมนตรีเดินทางถึงและไปภารกิจที่ใด  ก็ส่งข่าวได้อย่างรวดเร็ว ให้กับสื่อมวลชนทราบตลอดไม่มีตกหล่น
“พอพาสื่อมวลชน เจ้าหน้าที่ไปชุดใหญ่ก็ค่อนแคะว่าเปลืองงบประมาณ พอไปน้อยก็ถามอีกว่า  ทำไมไม่เอาสื่อไป พอนายกฯไปเชิญชวนนักธุรกิจมาลงทุนและโปรโมทสินค้าไทยก็อารมณ์เสียอีก ว่าทำไมไม่ได้พบกับผู้นำประเทศนั้น จนบางทีก็เอาใจคนวัยนี้ได้ยากจริงๆ   หรือเป็นเพราะอารมณ์แห่งความเกลียดชังเลยบดบังทัศนียภาพความเจริญของประเทศไทยใช่หรือไม่“
นายจิรายุกล่าวต่อไปว่า ประเทศไทยวนเวียนอยู่กับความขัดแย้ง อิจฉาตาร้อนแบบนี้มาเป็นสิบๆปี  มีหลายปัจจัยที่เป็นตัวถ่วงเศรษฐกิจของประเทศ
การเดินทางครั้งนี้เป็นเรื่องของการไปส่งเสริมสินค้า และภาคธุรกิจของไทย นักธุรกิจไทยที่นั่นต่างขอบคุณและดีใจที่ผู้นำไทยให้ความสำคัญ  แต่กลับมีบางคนที่เมืองไทยนั่งตาร้อน  ท้้งนี้  ตนยังมั่นใจในคติพจน์แต่โบราณในการทำงานที่ว่า  “ทำงานให้คนอิจฉา..ดีกว่านั่งอิจฉาคนทำงาน..“
นายจิรายุกล่าวอีกว่า การเดินทางของนายกรัฐมนตรีแต่ละครั้งกลับมา  ไม่เคยที่จะไม่มีอะไรติดมือมาสักครั้งเดียว   ไม่ว่าจะเป็นภาพลักษณ์ด้านการลงทุนในเวทึระดับโลก และความสามารถเชิญชวนนักลงทุนระดับโลก  รวมทั้งการกระตุ้นเศรษฐกิจของประเทศไทย ที่นำเสนอให้กับนานาอารยะประเทศมาลงทุนได้เป็นจำนวนมาก ฉะนั้น จึงไม่ใช่เรื่องแปลกที่ฝ่ายตรงข้ามบางคน  ยังติดอารมณ์หงุดหงิด เพราะไม่ว่าคนในครอบครัวนี้ จะทำอะไรที่ดีต่อประเทศชาติมากแค่ไหนก็จะมองไม่เห็น  แม้แต่“องคุลี ”
การเดินทางครั้งนี้ไปเพียงแค่ 2-3วัน  ตนเชื่อมั่นว่า นายกรัฐมนตรีมีประสบการณ์ในการเดินทางเชิญชวนนักลงทุนจากต่างประเทศ ซึ่งจะทำให้สินค้าไทยสามารถขยายในตลาดโลกได้มากขึ้น รวมทั้ง  หากประเทศไทยได้มีโอกาสจัดการแข่งขันรถยนต์ทางเรียบระดับโลก อย่างการจัดการแข่งขันรถยนต์สูตร 1 ฟอร์มูล่าวัน ซึ่งหลายประเทศทั่วโลกมีเพียงไม่กี่ประเทศที่ได้สิทธิ์ในการจัดการแข่งขัน อย่างประเทศเพื่อนบ้านของเรา ที่เซปัง มาเลเซียและสิงคโปร์ก็จัดการแข่งขันมาแล้วเป็น 10 ปีโกยเงินเข้าประเทศไม่รู้กี่แสนล้านบาทแล้ว  ซึ่งเป็นผลประโยชน์ของประเทศและประชาชน  จึง
ไม่ใช่เรื่องแปลกที่หากนายกรัฐมนตรีที่ชื่อ "แพทองธาร ชินวัตร“ จะทำให้บ้านเมืองเจริญ  มีนักลงทุนมามาก ประชาชนกินดีอยู่ดีแล้ว อาจจะทำให้บุคคลบางกลุ่มตาร้อนบ้าง  เป็นเรื่องธรรมดา   นายจิรายุกล่าว

ที่มา : https://www.thaigov.go.th/news/contents/details/96664