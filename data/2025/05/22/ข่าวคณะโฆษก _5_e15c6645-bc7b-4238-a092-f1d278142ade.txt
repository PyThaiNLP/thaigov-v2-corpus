รัฐบาลไทย-ข่าวทำเนียบรัฐบาล- รัฐบาลสุดปลื้ม..ไทยน่าเที่ยว ไม่ถึง5เดือนดียอดทะลุ13ล้านคน ล่าสุดรัฐบาลเตรียมจัดใหญ่ “สวัสดี หนีห่าว” ฉลอง 50 ปีสัมพันธ์ไทย-จีน ดึงผู้ประกอบการจีน 300 รายเจรจาธุรกิจ


วันพฤหัสบดีที่ 22 พฤษภาคม 2568
22/05/2568
พิมพ์
รัฐบาลสุดปลื้ม..ไทยน่าเที่ยว ไม่ถึง5เดือนดียอดทะลุ13ล้านคน ล่าสุดรัฐบาลเตรียมจัดใหญ่ “สวัสดี หนีห่าว” ฉลอง 50 ปีสัมพันธ์ไทย-จีน ดึงผู้ประกอบการจีน 300 รายเจรจาธุรกิจ
กระตุ้นตลาดทัวร์หลัก สร้างยอดท่องเที่ยวทะลุ 6.3 แสนล้าน
วันนี้ (22 พฤษภาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า จำนวนนักท่องเที่ยวจากจีน  มาเลเซีย และเกาหลีใต้ เดินทางเข้ามาท่องเที่ยวในประเทศไทย ในช่วงที่มีการขับเคลื่อนนโยบาย Amazing Thailand 2025 เพื่อกระตุ้นเศรษฐกิจท่องเที่ยวอย่างต่อเนื่อง นั้นพบว่า มีนักท่องเที่ยวสะสมกว่า 13 ล้านคน ทำให้มีการสะพัดของรายได้ มากกว่าว่า 6.3แสนล้านบาท
ทั้งนี้ ตั้งแต่ 1 มกราคม - 18 พฤษภาคม 2568  พบว่ามีจำนักท่องเที่ยวเกาหลีใต้ เดินทางเข้ามาท่องเที่ยวในประเทศไทยเพิ่มขึ้น 10%  และขยับขึ้นมาเป็นอันดับที่ 4 ในกลุ่มที่เดินทางเข้าประเทศ ซึ่งจากเดิมอยู่ในอันดับที่ 8  สำหรับสถานการณ์สัปดาห์นี้ พบว่ามีนักท่องเที่ยวต่างชาติ 464,531 คน โดยนักท่องเที่ยวต่างชาติ 5 อันดับแรก ได้แก่ มาเลเซีย (68,738 คน), จีน (62,569 คน)  อินเดีย (50,571 คน)  เกาหลีใต้ (18,213 คน) และลาว (17,034 คน) นอกจากนักท่องเที่ยวเกาหลีใต้ที่เพิ่มแล้ว  นักท่องเที่ยวจากประเทศจีน และอินเดียก็เพิ่มขึ้นเช่นกัน ร้อยละ 2.18 และ 1.34 ตามลำดับ
“ส่วนมาตรการดึงดูดนักท่องเที่ยวจีนให้กลับมาเที่ยวประเทศไทยได้ตลอดทั้งปีนั้น  การท่องเที่ยวแห่งประเทศไทยเตรียมจัดโครงการใหญ่เฉลิมฉลองความสัมพันธ์ทางการทูต 50 ปี ไทย-จีน “สวัสดี หนีห่าว” ระหว่างวันที่ 28 พฤษภาคม – 1 มิถุนายน 2568 ซึ่งจะเป็นการนำผู้ประกอบการบริษัทนำเที่ยวจากตลาดจีน 300 ราย และ KOLs/ Influencer จำนวน 200 ราย จากพื้นที่ศักยภาพ 25-30 มณฑลในสาธารณรัฐประชาชนจีนร่วมเดินทางมายังประเทศไทย พร้อมนำผู้ประกอบการบริษัทนำเที่ยวจากจีนมาพบปะเจรจาธุรกิจกับผู้ประกอบการไทยจำนวน 500 ราย”
“รัฐบาลขอยืนยันความพร้อมของประเทศไทยในการเป็นจุดหมายปลายทางยอดนิยมของนักท่องเที่ยวทั่วโลก พร้อมเดินหน้าใช้การท่องเที่ยวเป็นเครื่องมือขับเคลื่อนเศรษฐกิจอย่างยั่งยืน สร้างรายได้ กระจายเม็ดเงินสู่ชุมชน และเปิดประตูโอกาสให้ผู้ประกอบการไทยเติบโตเคียงคู่กับเวทีโลก“ นางสาวศศิกานต์ ทิ้งท้าย

ที่มา : https://www.thaigov.go.th/news/contents/details/96638