รัฐบาลไทย-ข่าวทำเนียบรัฐบาล-รองนายกฯ ประเสริฐ’ เผย ‘ศูนย์ AOC 1441’ ได้รับเลือกเข้ารอบ 5 โครงการสุดท้าย ลุ้นคว้ารางวัลชนะเลิศ ‘WSIS PRIZES 2025’ 


วันพฤหัสบดีที่ 22 พฤษภาคม 2568
22/05/2568
พิมพ์
รองนายกฯ ประเสริฐ’ เผย ‘ศูนย์ AOC 1441’ ได้รับเลือกเข้ารอบ 5 โครงการสุดท้าย ลุ้นคว้ารางวัลชนะเลิศ ‘WSIS PRIZES 2025’
นายประเสริฐ จันทรรวงทอง รองนายกรัฐมนตรี เผย ‘ศูนย์ AOC 1441’ ได้รับเลือกเข้ารอบ 5 โครงการสุดท้าย ลุ้นคว้ารางวัลชนะเลิศ ‘WSIS PRIZES 2025’
วันที่ 21 พฤษภาคม 2568 นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เปิดเผยว่า เมื่อวันที่ 20 พฤษภาคม 2568 สหภาพโทรคมนาคมระหว่างประเทศ (ITU) ได้ประกาศผลการคัดเลือกโครงการ WSIS Prizes 2025 ที่ได้รับรางวัลระดับ Champions ในแต่ละประเภท (ทั้งหมด 18 ประเภท) ซึ่งเป็นผลมาจากการได้รับคะแนน Vote สูงสุด 5 อันดับแรก และปรากฏว่าโครงการจัดตั้งศูนย์ปฏิบัติการต่อต้านอาชญากรรมออนไลน์ (Anti Online Scam Operation Center : AOC) ของกระทรวงดีอี เป็น 1 ใน 5 ที่ได้รับรางวัล Champion Project ประเภท Category 5: Building confidence and security in the use of ICTs
ทั้งนี้ ITU จะมีการประกาศรางวัล ชนะเลิศ (Winner) และมอบรางวัล WSIS Prize 2025 ประกอบด้วยรางวัล Champions 72 โครงการ และ รางวัล Winners 18 โครงการ ในวันที่ 8 กรกฎาคม 2568 ระหว่างการประชุม WSIS Forum 2025 ณ นครเจนีวา สมาพันธรัฐสวิส
สำหรับการประกวดโครงการรางวัล WSIS Project Prizes 2025 เป็นการส่งเสริมการดำเนินการตามผลการประชุมสุดยอดระดับโลกว่าด้วยสังคมสารสนเทศ (World Summit on the Information Society: WSIS) ซึ่งเป็นเวทีประชุมระดับโลกด้านไอซีที เพื่อการพัฒนาชุมชน ที่จัดขึ้นเป็นประจำทุกปี โดยสหภาพโทรคมนาคมระหว่างประเทศ (ITU), เพื่อส่งเสริมการบรรลุเป้าหมายการพัฒนาที่ยั่งยืน ซึ่งจะมีการมอบรางวัล WSIS Prizes ให้แก่โครงการที่มีความโดดเด่นด้านความยั่งยืนใน 18 สาขา
ขณะที่โครงการศูนย์ปฏิบัติการแก้ไขปัญหาอาชญากรรมออนไลน์ (Anti-Scam Operation Center: AOC) จัดตั้งขึ้นเพื่อช่วยเหลือประชาชนในการรับมือกับภัยออนไลน์ได้อย่างทันท่วงที โดยให้บริการผ่าน สายด่วน 1441 แบบ One Stop Service ตลอด 24 ชั่วโมง ซึ่งมีรูปแบบการทำงานในการระงับ/อายัดบัญชีของคนร้าย (บัญชีม้า) ภายหลังจากรับสาย เฉลี่ยภายใน 10 นาที พร้อมประสานงานเชื่อมโยงข้อมูลแบบบูรณาการระหว่างหน่วยงานที่เกี่ยวข้อง ที่ผ่านมาศูนย์ AOC มีผลการดำเนินงานที่เป็นรูปธรรม โดยข้อมูลตั้งแต่ 1 พฤศจิกายน 2566 ถึง 16 พฤษภาคม 2568 มีจำนวนสายโทรเข้าแล้วกว่า 1.7 ล้านสาย และดำเนินการระงับบัญชีธนาคารแล้วกว่า 6.5 แสนบัญชี โดยสามารถลดมูลค่าความเสียหายจากอาชญากรรมออนไลน์ได้กว่า 50 %

ที่มา : https://www.thaigov.go.th/news/contents/details/96631