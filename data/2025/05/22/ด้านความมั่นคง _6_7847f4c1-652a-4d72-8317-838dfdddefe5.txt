รัฐบาลไทย-ข่าวทำเนียบรัฐบาล-ปกครอง มท. เปิดปฏิบัติการ “บองหลาไฟ" ทลายบ่อนใหญ่กลางสวนปาล์ม จ.กระบี่ เงินหมุนเวียนกว่า 12 ล้านบาทต่อเดือน


วันพฤหัสบดีที่ 22 พฤษภาคม 2568
22/05/2568
พิมพ์
ปกครอง มท. เปิดปฏิบัติการ “บองหลาไฟ" ทลายบ่อนใหญ่กลางสวนปาล์ม จ.กระบี่ เงินหมุนเวียนกว่า 12 ล้านบาทต่อเดือน
ปกครอง มท. เปิดปฏิบัติการ “บองหลาไฟ" ทลายบ่อนใหญ่กลางสวนปาล์ม จ.กระบี่ เงินหมุนเวียนกว่า 12 ล้านบาทต่อเดือน
นายไชยวัฒน์ จุนถิระพงศ์ อธิบดีกรมการปกครอง เปิดเผยว่า เมื่อวานนี้ (21 พ.ค. 68) ชุดปฏิบัติการพิเศษกรมการปกครอง ได้บุกจับบ่อนใหญ่ในพื้นที่ ต.บ้านเขาต่อ อ.ปลายพระยา จ.กระบี่ พบนักพนันนับร้อย หลบเล่นพนันกันในสวนปาล์ม ติดถนนใหญ่สายหลักกระบี่-พังงา ปฏิบัติการดังกล่าวเกิดขึ้นจากที่ นายอนุทิน ชาญวีรกูล รองนายกรัฐมนตรี และรมว.มหาดไทย ได้มอบหมายให้ นายอรรษิษฐ์ สัมพันธรัตน์ ปลัดกระทรวงมหาดไทย ดำเนินมาตรการปราบปรามการลักลอบเล่นพนันอย่างเข้มข้น โดยปลัดกระทรวงมหาดไทยได้มีข้อสั่งการให้กรมการปกครอง ซึ่งต่อมาได้มีการจัดชุดปฏิบัติการพิเศษกรมการปกครอง นำโดย นายรณรงค์ ทิพย์ศิริ รองอธิบดีกรมการปกครอง นายเรืองลักษณ์ เรืองยังมี ผู้อำนวยการสำนักการสอบสวนและนิติการ นายอิสรา เจริญชาศรี ผู้อำนวยการสำนักอำนวยการกองอาสารักษาดินแดน และนายศักดิ์ชัย โรจนรัตน์ ผู้อำนวยการศูนย์ปฏิบัติการบังคับใช้กฎหมายพนักงานฝ่ายปกครอง นำกำลังชุดปฏิบัติการพิเศษฝ่ายปกครองร่วมกับกองอาสารักษาดินแดน เปิดปฏิบัติการ “บองหลาไฟ” ทลายบ่อนใหญ่กลางสวนปาล์ม ซึ่งมีเบาะแสจากการแจ้งว่า มีการลักลอบเล่นการพนันในสวนปาล์ม ติดถนนใหญ่สายหลักกระบี่-พังงา หวังตบตาเจ้าหน้าที่
"จากการปฏิบัติการ สามารถรวบเจ้ามือและนักพนันได้ร่วมร้อยของกลางที่ใช้ในการเล่นการพนัน โดยในเบื้องต้น พบว่า มีเงินหมุนเวียนกว่า 12 ล้านบาทต่อเดือน" นายไชยวัฒน์ กล่าว
ด้าน นายรณรงค์ ทิพย์ศิริ รองอธิบดีกรมการปกครอง กล่าวว่า บ่อนการพนันแห่งนี้เคยมีเจ้าหน้าที่เข้ามาสืบสวนพบว่ามีการเล่นการพนันจริง โดยใช้ป่าปาล์มเป็นพื้นที่ในการกำบังการเล่น ซึ่งก่อนหน้าได้มีคลิปแชร์ว่อนออกสู่เพจโหนกระแส ทำให้ปิดไปได้สักระยะ แต่ก็ไม่ได้ทำให้บ่อนแห่งนี้เกรงกลัวแต่อย่างใด เชื่อว่าเจ้าของบ่อนต้องใหญ่มาก แต่ไม่ว่าจะใหญ่มาจากไหน ก็ไม่มีใครอยู่เหนือกฎหมายได้
นายรณรงค์ ทิพศิริ ได้กล่าวเน้นย้ำในช่วงท้ายว่า นายอนุทิน ชาญวีรกูล รองนายกรัฐมนตรี และ รมว.มหาดไทย มีนโยบายสำคัญในการปราบปรามผู้มีอิทธิพล ซึ่งส่งผลกระทบต่อความสงบเรียบร้อยของสังคมและประชาชนในภาพรวม หากประชาชนพบเบาะแสว่าการกระทำผิดทุกรูปแบบสามารถร้องเรียนได้ที่ศูนย์ดำรงธรรมอำเภอและจังหวัด หรือ ร้องเรียนผ่านสายด่วนศูนย์ดำรงธรรมกระทรวงมหาดไทย ที่สายด่วน 1567 ได้ตลอด 24 ชั่วโมง

ที่มา : https://www.thaigov.go.th/news/contents/details/96651