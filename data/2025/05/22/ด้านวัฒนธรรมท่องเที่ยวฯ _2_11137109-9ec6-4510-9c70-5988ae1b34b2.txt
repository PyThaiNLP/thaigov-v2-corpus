รัฐบาลไทย-ข่าวทำเนียบรัฐบาล-ที่ปรึกษา รมว.ท่องเที่ยวฯ ร่วมแถลงเปิดโครงการผลักดัน “เชียงใหม่สู่มรดกโลก” เดินหน้าขับเคลื่อน Soft Power ด้านวัฒนธรรม


วันพฤหัสบดีที่ 22 พฤษภาคม 2568
ที่ปรึกษา รมว.ท่องเที่ยวฯ ร่วมแถลงเปิดโครงการผลักดัน “เชียงใหม่สู่มรดกโลก” เดินหน้าขับเคลื่อน Soft Power ด้านวัฒนธรรม
ที่ปรึกษา รมว.ท่องเที่ยวฯ ร่วมแถลงเปิดโครงการผลักดัน “เชียงใหม่สู่มรดกโลก” เดินหน้าขับเคลื่อน Soft Power ด้านวัฒนธรรม
วันที่ 21 พฤษภาคม 2568 ณ โรงแรมเชียงใหม่ แมริออท โฮเทล นายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา พร้อมด้วยนายอิทธิรัฐ สินารักษ์ ท่องเที่ยวและกีฬาจังหวัดเชียงใหม่ เข้าร่วมงานแถลงข่าวเปิดตัวโครงการ “ขับเคลื่อนแหล่งมรดกวัฒนธรรมเมืองเชียงใหม่สู่มรดกโลก” ซึ่งจัดขึ้นอย่างยิ่งใหญ่โดยจังหวัดเชียงใหม่ร่วมกับหน่วยงานภาครัฐและเอกชนในพื้นที่
ในโอกาสนี้มีพิธีลงนามบันทึกข้อตกลงความร่วมมือ (MOU) ระหว่าง 14 หน่วยงานหลักที่มีบทบาทในการบริหารจัดการและอนุรักษ์แหล่งมรดกทางวัฒนธรรมของจังหวัดเชียงใหม่ โดยมีบุคคลสำคัญร่วมเป็นสักขีพยาน อาทิ นายณัฐพงศ์ พงษ์สิทธิถาวร ผู้ว่าราชการจังหวัดเชียงใหม่, นายพิชัย เลิศพงศ์อดิศร นายกองค์การบริหารส่วนจังหวัดเชียงใหม่, พระเทพปริยัติ ที่ปรึกษาเจ้าคณะภาค 7 และเจ้าอาวาสวัดเจ็ดยอดพระอารามหลวง
โครงการดังกล่าวมีเป้าหมายในการผลักดันให้เมืองเชียงใหม่ ซึ่งเป็นอดีตนครหลวงของอาณาจักรล้านนา และเป็นแหล่งรวมมรดกทางประวัติศาสตร์ ศิลปะ และวัฒนธรรม อันล้ำค่า ได้รับการขึ้นทะเบียนเป็นแหล่งมรดกโลกจากองค์การยูเนสโก (UNESCO) ซึ่งจะช่วยยกระดับศักยภาพการท่องเที่ยวเชิงวัฒนธรรมของจังหวัด และต่อยอด Soft Power ของไทยสู่สายตานานาชาติ
นายจักรพรรดิ์ กล่าวว่า “การผลักดันเชียงใหม่สู่มรดกโลกไม่ใช่เพียงเรื่องของการอนุรักษ์เท่านั้น แต่ยังเป็นการยกระดับการท่องเที่ยวไทยด้วยทุนวัฒนธรรมที่มีอยู่ดั้งเดิม เพื่อสร้างรายได้ กระจายโอกาส และเสริมสร้างภาพลักษณ์ที่ยั่งยืนของประเทศในเวทีโลก”
กระทรวงการท่องเที่ยวและกีฬา พร้อมให้การสนับสนุนอย่างเต็มที่ในทุกมิติ โดยเฉพาะการประสานความร่วมมือกับภาคส่วนต่าง ๆ ในการขับเคลื่อนการท่องเที่ยวที่มีคุณภาพ ควบคู่ไปกับการอนุรักษ์ศิลปวัฒนธรรมที่ทรงคุณค่าให้คงอยู่กับประเทศไทยอย่างยั่งยืน

ที่มา : https://www.thaigov.go.th/news/contents/details/96640