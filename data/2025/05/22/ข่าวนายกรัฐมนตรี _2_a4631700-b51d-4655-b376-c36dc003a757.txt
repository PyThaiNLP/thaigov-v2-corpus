รัฐบาลไทย-ข่าวทำเนียบรัฐบาล-สินค้า“เมดอินไทยแลนด์”ได้รับการตอบรับดีในอังกฤษ นายกรัฐมนตรีพบผู้บริหาร Wing Yip ห้างค้าปลีกรายใหญ่ในกรุงลอนดอน


วันพฤหัสบดีที่ 22 พฤษภาคม 2568
สินค้า“เมดอินไทยแลนด์”ได้รับการตอบรับดีในอังกฤษ นายกรัฐมนตรีพบผู้บริหาร Wing Yip ห้างค้าปลีกรายใหญ่ในกรุงลอนดอน
สั่งการทุกหน่วยงานร่วมกันผลักดันสินค้าไทยขยายตลาดในอังกฤษให้ต่อเนื่องไปถึงทุกประเทศในสหภาพยุโรป
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า เมื่อวันที่ 21 พฤษภาคม 2568 เวลา 16.30น. ของประเทศอังกฤษ ซึ่งตรงกับเวลาประมาณ 22:30 น. ตามเวลาในประเทศไทย
นางสาวแพทองธาร ชินวัตร นายกรัฐมนตรี พร้อมด้วยคณะผู้แทนจากกระทรวงพาณิชย์ นำโดยนายเอกฉัตร ศีตวรรัตน์ รองปลัดกระทรวงพาณิชย์ และนายพรวิช ศิลาอ่อน รองอธิบดีกรมส่งเสริมการค้าระหว่างประเทศ เอกอัครราชทูต ณ กรุงลอนดอน และผู้แทนจากสำนักงานคณะกรรมการส่งเสริมการลงทุน (BOI) ได้เดินทางไปที่ ห้างสรรพสินค้า ซูเปอร์สโตร์ Wing Yip สาขา Cricklewood ในกรุงลอนดอน ซึ่งเป็นหนึ่งในห้างค้าปลีกที่สำคัญของอังกฤษ โดยห้างนี้มีการนำเข้าสินค้าทั่วเอเชียโดยเฉพาะสินค้าจากประเทศไทยมีมากเป็นพิเศษ ซึ่งที่ผ่านมามีการนำเข้าสินค้าหลายประเภทจากประเทศไทยโดยมี  คุณ สุจินดา มั่นพุทธคุณ ยิป Trustee of Wing Yip & brother foundation และ Mr. Junny Shek ผู้จัดการ Wing Yip สาขา Cricklewood ให้การต้อนรับ
ทั้งนี้ นายกรัฐมนตรีได้เยี่ยมชม สินค้าไทยในหมวดเกษตรและอาหาร ที่มีการวางจำหน่าย อาทิ ข้าวหอมมะลิ ข้าวแท่ง ผลไม้สด (เงาะ มังคุด มะพร้าว) ผัก (สะตอ พริกไทยอ่อน รากผักชี มะเขือเปราะ) อาหารกระป๋อง เครื่องปรุงรส อาหารแช่แข็ง ผลไม้แช่แข็ง (ทุเรียนหมอนทอง) เครื่องดื่ม ขนมขบเคี้ยว กว่าพันรายการ เป็นต้น ซึ่งล้วนเป็นผลิตภัณฑ์ที่ได้รับความนิยมในหมู่ผู้บริโภคชาวอังกฤษ สะท้อนถึงศักยภาพของอาหารไทยในการสร้าง Soft Power และขยายตลาดต่างประเทศอย่างต่อเนื่อง
นายจิรายุ กล่าวต่อไปว่า ซูเปอร์สโตร์ Wing Yip ถือเป็นผู้นำในการจัดจำหน่ายสินค้าอาหารจากเอเชียใน ประเทศอังกฤษ โดยมีมากกว่า 4,500 รายการจากหลากหลายประเทศ และมีสาขาในเมืองสำคัญ อาทิ เบอร์มิงแฮม แมนเชสเตอร์ ครอยดอน และคริกเกิลวูด โดยสินค้าจากประเทศไทยยังคงเป็นหนึ่งในกลุ่มสินค้าหลักที่ได้รับความนิยมอย่างต่อเนื่อง
โดยนายกรัฐมนตรีกล่าวว่า “รัฐบาลไทยได้ให้ความสำคัญกับการส่งเสริม Soft Power ด้านอาหาร และการสนับสนุนผู้ประกอบการไทยในการเจาะตลาดต่างประเทศ เพื่อสร้างมูลค่าทางเศรษฐกิจและยกระดับภาพลักษณ์ของสินค้าไทยในเวทีโลก ในโอกาสนี้รัฐบาลได้เชิญผู้บริหาร Wing Yip เข้าร่วมงาน Thaifex 2025 ด้วย ซึ่ง Wing Yip มีความสนใจในการนำเข้าสินค้าเครื่องดื่มและขนมไทยเพิ่มเติมเพื่อนำมาวางจำหน่ายในห้างฯ ต่อไป”

ที่มา : https://www.thaigov.go.th/news/contents/details/96635