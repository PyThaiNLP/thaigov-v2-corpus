รัฐบาลไทย-ข่าวทำเนียบรัฐบาล-​สธ.ไทย หารือ สธ.อินเดีย ตั้งคณะทำงานเตรียมความพร้อมยา วัคซีน เวชภัณฑ์ทางการแพทย์ รองรับเหตุฉุกเฉินด้านสาธารณสุข 


วันพฤหัสบดีที่ 22 พฤษภาคม 2568
​สธ.ไทย หารือ สธ.อินเดีย ตั้งคณะทำงานเตรียมความพร้อมยา วัคซีน เวชภัณฑ์ทางการแพทย์ รองรับเหตุฉุกเฉินด้านสาธารณสุข
รัฐมนตรีช่วยว่าการกระทรวงสาธารณสุขไทย หารือรัฐมนตรีช่วยว่าการกระทรวงสาธารณสุขและสวัสดิการครอบครัว สาธารณรัฐอินเดีย จัดตั้งคณะทำงานร่วมระหว่างสองประเทศ เตรียมความพร้อมด้านห่วงโซ่อุปทาน (Supply chain) ลดผลกระทบจากความขาดแคลนด้านยาและเวชภัณฑ์ที่จำเป็นใน
รัฐมนตรีช่วยว่าการกระทรวงสาธารณสุขไทย หารือรัฐมนตรีช่วยว่าการกระทรวงสาธารณสุขและสวัสดิการครอบครัว สาธารณรัฐอินเดีย จัดตั้งคณะทำงานร่วมระหว่างสองประเทศ เตรียมความพร้อมด้านห่วงโซ่อุปทาน (Supply chain) ลดผลกระทบจากความขาดแคลนด้านยาและเวชภัณฑ์ที่จำเป็นในช่วงภาวะฉุกเฉินด้านสาธารณสุข พร้อมประสานความร่วมมือกับอีก 7 ประเทศ พัฒนาความมั่นคงด้านสุขภาพในระดับภูมิภาคเอเชียตะวันออกเฉียงใต้
นายเดชอิศม์ ขาวทอง รัฐมนตรีช่วยว่าการกระทรวงสาธารณสุข เปิดเผยว่า ในห้วงของการประชุมสมัชชาอนามัยโลก ที่ นครเจนีวา สมาพันธรัฐสวิส ตนได้มีโอกาสหารือกับ Ms. Punya Salila Srivastava รัฐมนตรีช่วยว่าการกระทรวงสาธารณสุขและสวัสดิการครอบครัว สาธารณรัฐอินเดีย เกี่ยวกับความร่วมมือด้านสาธารณสุขระหว่างสองประเทศ ซึ่งตนได้เสนอให้มีการจัดตั้งคณะทำงานร่วมกันในการเตรียมความพร้อมด้านห่วงโซ่อุปทาน (Supply chain) เพื่อลดผลกระทบจากความขาดแคลนด้านยาและเวชภัณฑ์ที่จำเป็นที่อาจเกิดขึ้นในช่วงภาวะฉุกเฉินทางด้านสาธารณสุข ดังเห็นได้จากในช่วงการระบาดของโรคโควิด 19 ที่เกิดภาวะขาดแคลนยา วัคซีน และอุปกรณ์ทางการแพทย์ จนส่งผลกระทบร้ายแรงต่อสุขภาพของประชาชนทั้งสองประเทศอย่างมาก ตลอดจนเสนอให้อินเดียและไทยประสานความร่วมมือกับอีก 7 ประเทศ พัฒนาความมั่นคงด้านสุขภาพในระดับภูมิภาคเอเชียตะวันออกเฉียงใต้ (SEAR)  โดยทางอินเดียจะเชิญรัฐมนตรีสาธารณสุขของไทยไปเยือนเพื่อกระชับความสัมพันธ์อีกด้วย
ทั้งนี้ ในการระบาดของโรคโควิด 19 ที่ผ่านมา ช่วงเดือนเมษายน 2565 ประเทศไทยได้รับการสนับสนุนวัคซีนโคโวแวกซ์ (COVOVAX) ซึ่งเป็นวัคซีนชนิด protiein-subunit ที่เกิดจากความร่วมมือของประเทศสหรัฐอเมริกา อินเดีย ออสเตรเลีย และญี่ปุ่น ผลิตในอินเดีย จำนวน 200,000 โดส ขณะที่ภาคเอกชนของไทย ได้เร่งพัฒนาภาชนะบรรจุและจัดส่งออกซิเจนเหลวเพื่อช่วยเหลือผู้ป่วยโควิด 19 ในอินเดีย อีกทั้งยังมีความร่วมมือกันในด้านวิชาการของการแพทย์ดั้งเดิม ภายใต้ MOU ระหว่างกรมการแพทย์แผนไทยและการแพทย์ทางเลือก กับสถาบันอายุรเวทแห่งอินเดีย เมื่อวันที่ 27 กุมภาพันธ์ 2567 และอยู่ระหว่างการจัดทำร่างบันทึกความเข้าใจระหว่างกรมการแพทย์แผนไทยและการแพทย์ทางเลือก กับคณะกรรมการพืชสมุนไพรแห่งชาติ กระทรวงอายุช สาธารณรัฐอินเดีย (National Medicinal Plants Board) ซึ่งจะช่วยเพิ่มขีดความสามารถของไทยในการบริหารจัดการและพัฒนาอุตสาหกรรมสมุนไพร นำไปสู่ความมั่นคงทางยาสมุนไพร การอนุรักษ์ทรัพยากรชีวภาพ และการเพิ่มมูลค่าทางเศรษฐกิจของสมุนไพรไทยอย่างยั่งยืนในอนาคต นายเดชอิศม์กล่าว
************* *******พฤษภาคม 2568

ที่มา : https://www.thaigov.go.th/news/contents/details/96652