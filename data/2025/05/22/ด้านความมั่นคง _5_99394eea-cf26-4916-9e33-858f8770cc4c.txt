รัฐบาลไทย-ข่าวทำเนียบรัฐบาล-"บุญจง วงศ์ไตรรัตน์" นำคณะลงพื้นที่เมืองเพชร ติดตามและประเมินผลการดำเนินงานตามนโยบาย “อนุทิน” เน้นย้ำ บูรณาการขับเคลื่อนทุกนโยบายให้เป็นรูปธรรมและเพื่อประโยชน์สูงสุดต่อประชาชน 


วันพฤหัสบดีที่ 22 พฤษภาคม 2568
22/05/2568
พิมพ์
"บุญจง วงศ์ไตรรัตน์" นำคณะลงพื้นที่เมืองเพชร ติดตามและประเมินผลการดำเนินงานตามนโยบาย “อนุทิน” เน้นย้ำ บูรณาการขับเคลื่อนทุกนโยบายให้เป็นรูปธรรมและเพื่อประโยชน์สูงสุดต่อประชาชน
"บุญจง วงศ์ไตรรัตน์" นำคณะลงพื้นที่เมืองเพชร ติดตามและประเมินผลการดำเนินงานตามนโยบาย “อนุทิน” เน้นย้ำ บูรณาการขับเคลื่อนทุกนโยบายให้เป็นรูปธรรมและเพื่อประโยชน์สูงสุดต่อประชาชน พร้อมเดินหน้าขยายผล “ประปาหมู่บ้าน” ร่วมกับองค์กรปกครองส่วนท้องถิ่นเพื่อลด
เมื่อวันที่ (21 พ.ค. 68) นายบุญจง วงศ์ไตรรัตน์ ผู้ช่วยรัฐมนตรีประจำกระทรวงมหาดไทยในฐานะประธานคณะทำงานติดตามและประเมินผลการดำเนินงานตามนโยบายรองนายกรัฐมนตรีและรมว.มหาดไทย ลงพื้นที่ติดตามและประเมินผลการดำเนินงานนโยบายเน้นหนัก 5 ด้านของนายอนุทิน ชาญวีรกูล รองนายกรัฐมนตรีและรมว.มหาดไทย ในพื้นที่ จ.เพชรบุรี โดยมี น.ส.ภาดาท์ วรกานนท์ น.ส.อัชญา จุลชาต คณะทำงานรมว.มหาดไทย และผู้แทนกรม รัฐวิสาหกิจในสังกัดกระทรวงมหาดไทย ร่วมด้วย
โดยในช่วงเช้า นายบุญจง เป็นประธานการประชุมติดตามและประเมินผลการขับเคลื่อนงานร่วมกับผู้ว่าราชการจังหวัดเพชรบุรี และหัวหน้าส่วนราชการที่เกี่ยวข้อง ณ ห้องประชุมกองสาธารณสุขและสิ่งแวดล้อม เทศบาลเมืองชะอำ อ.ชะอำ จ.เพชรบุรี จากนั้นตลอดทั้งวัน นายบุญจง และคณะ ลงพื้นที่ติดตามการขับเคลื่อนงานในพื้นที่ อ.ชะอำ อ.บ้านลาด และ อ.เมืองเพชรบุรี อาทิ กลุ่มสตรีศิลปาชีพ(พิเศษ)ป่านศรนารายณ์ สำนักงานการประปาส่วนภูมิภาค สาขาเพชรบุรี และองค์การบริหารส่วนตำบลไร่โคก
นายบุญจง วงศ์ไตรรัตน์ เปิดเผยว่า ในวันนี้ คณะทำงานติดตามและประเมินผลฯ กำหนดลงพื้นที่จังหวัดเพชรบุรี เพื่อติดตามการขับเคลื่อนงานตามนโยบาย 5 ด้านเพื่อบำบัดทุกข์ บำรุงสุขประชาชน ตามที่นายอนุทิน ชาญวีรกูล รองนายกรัฐมนตรีและรมว.มหาดไทย ได้มอบนโยบายให้กับผู้ว่าราชการจังหวัด หัวหน้าส่วนราชการ และนายอำเภอ ได้แก่ 1) การจัดระเบียบสังคม ปราบปรามผู้มีอิทธิพล ซึ่งได้เน้นย้ำว่าในทุกพื้นที่จังหวัดต้องไม่มีผู้มีอิทธิพลในทางไม่ถูกต้องเหนือกว่าผู้ว่าราชการจังหวัดและผู้บังคับการตำรวจภูธรจังหวัด และขณะเดียวกันผู้ว่าราชการจังหวัดต้องใช้อำนาจหน้าที่ตามกฎหมายดำเนินการเพื่อให้เกิดความผาสุกในสังคม 2) การป้องกันและปราบปรามยาเสพติด ซึ่งตนขอฝากให้จังหวัดเพชรบุรีได้ให้ความสำคัญกับกองกำลังภาคประชาชน ทั้งสมาชิก อส. และ ชรบ. ในการยกระดับให้เพชรบุรีเป็น "จังหวัดสีขาว" โดยจะต้องเริ่มต้นจาก "หมู่บ้านสีขาว" ที่ประชาชนในหมู่บ้านใช้ขบวนการตาสับปะรด ให้ลูกบ้านช่วยกันสอดส่องดูแลและตักเตือนห้ามปราบสมาชิกในหมู่บ้านไม่ให้ข้องเกี่ยวกับยาเสพติด แต่หากเตือนแล้วยังคงไม่สนใจแล้วไปข้องเกี่ยว ก็ต้องดำเนินคดีตามกฎหมาย ซึ่งวิธีนี้จะช่วยลดจำนวนผู้เสพให้ลดน้อยลง 3) การส่งเสริมอาชีพ สร้างรายได้ เป็นเรื่องที่อยู่ในหัวใจของคนมหาดไทย เพราะเราต่างมุ่งทำให้เกิดการพัฒนาทักษะฝีมือของประชาชนอย่างต่อเนื่อง ส่งผลไปยังข้อที่ 4) คือทุกพื้นที่มีเศรษฐกิจฐานรากที่เข้มแข็ง
นายบุญจง ยังได้กล่าวถึงนโยบายในข้อที่ 5) “น้ำดื่มสะอาด” ที่ขณะนี้อยู่ระหว่างการขับเคลื่อนให้เกิดผลเป็นรูปธรรม และพยายามหาแนวทางเพื่อให้ประชาชนทุกพื้นที่ได้มีน้ำสะอาดบริโภคที่ครอบคลุม ไม่ว่าจะอยู่ในพื้นที่ใดก็ตาม ซึ่งนี้การประปาส่วนภูมิภาค (กปภ.) ทั้ง 235 แห่ง ได้ขับเคลื่อนโครงการ Mini Station ตั้งเป้าแล้วเสร็จครบทุกแห่งในปี 2570 ทั้งนี้ ความสำคัญของโครงการน้ำดื่มสะอาด จะเกิดผลประโยชน์อย่างยิ่งกับพี่น้องประชาชนผู้มีรายได้น้อยหรือที่อาศัยในพื้นที่ถิ่นห่างไกล เพราะการมีน้ำดื่มสะอาดบริการประชาชนจะสามารถช่วยลดรายจ่ายในครัวเรือนได้ไม่น้อยกว่า 30,000-40,000 บาทต่อปี และสามารถนำเงินส่วนนี้ไปจุนเจือดูแลครอบครัวในมิติอื่น ๆ ให้มีความสุขอย่างยั่งยืน โดยได้เน้นย้ำให้กรมส่งเสริมการปกครองท้องถิ่น ได้สนับสนุนการขับเคลื่อนแนวทางดังกล่าวให้กับทุกจังหวัด "ด้วยการจัดทำแบบมาตรฐานระบบประปาหมู่บ้าน" เพื่อให้องค์กรปกครองส่วนท้องถิ่นสามารถดำเนินการให้เกิดผลเป็นรูปธรรม อันจะทำให้ประชาชนในหมู่บ้านสามารถลดรายจ่ายจากการต้องซื้อน้ำดื่มเพื่อการบริโภคจำนวนมาก
นายบุญจง กล่าวในช่วงท้ายว่า การลงพื้นที่ของคณะทำงานติดตามและประเมินผล ไม่ได้เป็นการลงมาตรวจสอบหรือจับผิดการทำงานของข้าราชการและพนักงานรัฐวิสาหกิจในพื้นที่ แต่เป็นการมาหนุนเสริมการขับเคลื่อนงานให้บังเกิดผลที่ "เป็นรูปธรรมและเกิดประโยชน์กับประชาชนสูงสุด" พร้อมทั้งมาสนับสนุน มารับฟัง และผลักดันให้ความต้องการของพื้นที่ ซึ่งข้าราชการและผู้นำท้องที่ ท้องถิ่น ต่างร่วมกันทำงานรับฟังเสียงสะท้อนจากประชาชนมาแจ้งกับคณะทำงาน เพื่อให้ความคาดหวังความต้องการเหล่านั้นเป็นจริงตามขั้นตอนระเบียบกฎหมาย
การลงพื้นที่ในวันนี้ ร.ต.ท. ภพชนก ชลานุเคราะห์ ผู้ว่าราชการจังหวัดเพชรบุรี นางวันเพ็ญ มังศรี รองผู้ว่าราชการจังหวัดเพชรบุรี นายพลกฤต พวงวลัยสิน ปลัดจังหวัดเพชรบุรี น.ส.เบญจวรรณ มีเผือก หัวหน้าสำนักงานจังหวัดเพชรบุรี นายแก้ว คงวงศ์ นายอำเภอชะอำ พร้อมด้วยหัวหน้าส่วนราชการ นายอำเภอ ข้าราชการ หัวหน้าหน่วยงานรัฐวิสาหกิจ ผู้บริหาร สมาชิกสภา องค์กรปกครองส่วนท้องถิ่น ตลอดจนกำนัน ผู้ใหญ่บ้าน และสมาชิก อส. ชรบ. ในพื้นที่จังหวัดเพชรบุรี ร่วมให้การต้อนรับและนำเสนอผลการดำเนินงาน

ที่มา : https://www.thaigov.go.th/news/contents/details/96650