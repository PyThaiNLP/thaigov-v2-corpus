รัฐบาลไทย-ข่าวทำเนียบรัฐบาล-“ไทย–อินเดีย” ผนึกกำลัง! นพ.สุรพงษ์–ดร.นลินี–ทูตอินเดีย–นักธุรกิจยักษ์ใหญ่ ร่วมขับเคลื่อนเทศกาล “ดิวาลี” ดันไทยสู่ Festival Destination สอดรับนโยบาย “นายกแพทองธาร”


วันพฤหัสบดีที่ 22 พฤษภาคม 2568
22/05/2568
พิมพ์
“ไทย–อินเดีย” ผนึกกำลัง! นพ.สุรพงษ์–ดร.นลินี–ทูตอินเดีย–นักธุรกิจยักษ์ใหญ่ ร่วมขับเคลื่อนเทศกาล “ดิวาลี” ดันไทยสู่ Festival Destination สอดรับนโยบาย “นายกแพทองธาร”
“ไทย–อินเดีย” ผนึกกำลัง! นพ.สุรพงษ์–ดร.นลินี–ทูตอินเดีย–นักธุรกิจยักษ์ใหญ่ ร่วมขับเคลื่อนเทศกาล “ดิวาลี” ดันไทยสู่ Festival Destination สอดรับนโยบาย “นายกแพทองธาร”
เมื่อวันที่ 21 พฤษภาคม 2568 นพ.สุรพงษ์ สืบวงศ์ลี ประธานกรรมการพัฒนาซอฟต์พาวเวอร์แห่งชาติ และ ดร.นลินี ทวีสิน ประธานผู้แทนการค้าไทย ในฐานะประธานคณะอนุกรรมการส่งเสริมตลาดนักท่องเที่ยวชาวอินเดีย ภายใต้คณะกรรมการพัฒนาซอฟต์พาวเวอร์แห่งชาติ ร่วมประชุมกับ H.E. Mr. Nagesh Singh เอกอัครราชทูตอินเดียประจำประเทศไทย และผู้บริหารจากภาคเอกชนอินเดียรายใหญ่กว่า 10 บริษัท เพื่อหารือแนวทางจัดเทศกาล “ดิวาลี” ในประเทศไทยอย่างยิ่งใหญ่ในเดือนตุลาคมนี้ โดยมีเป้าหมายส่งเสริมภาพลักษณ์ของประเทศไทยในฐานะ Festival Destination ของภูมิภาค และดึงดูดนักท่องเที่ยวชาวอินเดียเข้าร่วมงานกว่า 500,000 คน
การจัดงานเทศกาล “ดิวาลี” ครั้งนี้ จะอ้างอิงต้นแบบความสำเร็จจาก “งานมหาสงกรานต์ที่ได้จัดขึ้นอย่างยิ่งใหญ่” โดยมีกิจกรรมหลัก อาทิ ขบวนพาเหรดแสงสีเสียง การแสดงศิลปวัฒนธรรมอินเดีย การจัด Global Fair การตกแต่งพื้นที่สำคัญ การแสดงแฟชั่นโชว์จากดีไซเนอร์ไทย–อินเดียชื่อดัง คอนเสิร์ตจากศิลปินที่มีชื่อเสียง และงานเทศกาลอาหารอินเดีย–ไทย เพื่อสะท้อนความหลากหลายทางวัฒนธรรมและรสนิยมร่วมสมัย ตลอดจนการเปิดพื้นที่ให้ภาคเอกชนจัดแสดงสินค้า บริการ และโปรโมชั่นด้านการท่องเที่ยว
ภาคเอกชนอินเดียที่เข้าร่วมประชุมต่างแสดงความยินดีที่จะให้การสนับสนุนการจัดงานอย่างเต็มที่ พร้อมชื่นชมบทบาทของภาครัฐไทยที่ให้ความสำคัญกับความร่วมมือเชิงสร้างสรรค์ในระดับประชาชนและวัฒนธรรม ซึ่งจะเป็นรากฐานที่แข็งแกร่งต่อการขยายความสัมพันธ์ทางเศรษฐกิจในระยะยาว
ดร.นลินี กล่าวว่า เทศกาลดิวาลีในไทยปีนี้จะเป็นเวทีสำคัญในการยกระดับความสัมพันธ์ไทย–อินเดียในหลากหลายมิติ ทั้งด้านวัฒนธรรม ประชาชน และเศรษฐกิจ โดยเฉพาะในกลุ่มนักท่องเที่ยวอินเดียศักยภาพสูง ที่มีแนวโน้มเดินทางซ้ำและใช้จ่ายเฉลี่ยสูงกว่า 50,000 บาทต่อคนต่อทริป
นพ.สุรพงษ์ กล่าวเพิ่มเติมว่า เทศกาลดิวาลีจะเป็นกลไกสำคัญของประเทศไทยในการส่งเสริมการท่องเที่ยว เศรษฐกิจ และการจับจ่ายใช้สอย พร้อมเดินหน้ายกระดับให้มีความยิ่งใหญ่เทียบเท่ากับเทศกาลสงกรานต์ และต่อยอดสู่การเป็นเทศกาลประจำภูมิภาคในอนาคต
ด้านเอกอัครราชทูตอินเดียยืนยันว่า ประเทศไทยเป็น “Preferred Destination” ของนักท่องเที่ยวอินเดีย โดยในปี 2567 ที่ผ่านมา มีนักท่องเที่ยวอินเดียเดินทางเข้าไทยมากกว่า 2.1 ล้านคน และมีเที่ยวบินตรงระหว่างอินเดีย–ไทยมากถึง 13 สายการบิน โดยเฉพาะในช่วงเดือนพฤศจิกายน–ธันวาคมที่เป็นฤดูกาลท่องเที่ยวสำคัญ
การขับเคลื่อนเทศกาลดิวาลีในครั้งนี้ ยังสอดคล้องกับนโยบายรัฐบาลภายใต้การนำของ นายกรัฐมนตรีแพทองธาร ชินวัตร ที่ให้ความสำคัญกับการยกระดับอุตสาหกรรมท่องเที่ยวคุณภาพ ด้วยการผลักดัน “Soft Power” และกิจกรรมวัฒนธรรมระดับโลก เพื่อขยายตลาดนักท่องเที่ยวอินเดียซึ่งเป็นกลุ่มเป้าหมายศักยภาพสูง พร้อมทั้งบูรณาการความร่วมมือระหว่างภาครัฐและเอกชนอย่างใกล้ชิด เพื่อยกระดับประเทศไทยสู่การเป็น Festival Destination อย่างแท้จริงในระดับภูมิภาคและเวทีโลก

ที่มา : https://www.thaigov.go.th/news/contents/details/96630