รัฐบาลไทย-ข่าวทำเนียบรัฐบาล-"รมว.นฤมล"ลุย ผลักดันสินค้าเกษตรลดคาร์บอน รับเทรนด์โลก เพิ่มรายได้เกษตรกร


วันพฤหัสบดีที่ 22 พฤษภาคม 2568
"รมว.นฤมล"ลุย ผลักดันสินค้าเกษตรลดคาร์บอน รับเทรนด์โลก เพิ่มรายได้เกษตรกร
"รมว.นฤมล"ลุย ผลักดันสินค้าเกษตรลดคาร์บอน รับเทรนด์โลก เพิ่มรายได้เกษตรกร
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ เป็นประธานการประชุมคณะกรรมการอาหารแห่งชาติ ครั้งที่ 2/2568 โดยมี นายประยูร อินสกุล ปลัดกระทรวงเกษตรและสหกรณ์ ผู้บริหารในสังกัดกระทรวงเกษตรและสหกรณ์ และหน่วยงานที่เกี่ยวข้อง เข้าร่วม ณ ห้องประชุมกระทรวงเกษตรและสหกรณ์ 123 โดยที่ประชุมได้รับทราบมาตรการดำเนินการกับหน่วยรับรอง (Certification Body: CB) ที่รับรองล้งทุเรียนสดให้มีการดำเนินมาตรการตรวจสอบล้งอย่างเข้มงวด หากพบสาร BY2 ในสถานประกอบการ หน่วยรับรองจะพักใช้หรือเพิกถอนการรับรองแก่สถานประกอบการทันที เพื่อวิเคราะห์สาเหตุ หาแนวทางการแก้ไข และป้องกันไม่ให้เกิดซ้ำ ซึ่งหากสถานประกอบการถูกแจ้งเตือนซ้ำหลังการแก้ไข จะเพิ่มความถี่ในการตรวจติดตาม เพื่อให้การทำงานเป็นไปอย่างมีประสิทธิภาพสูงสุด
โดย ศ.ดร.นฤมล ได้กล่าวขอบคุณและขอให้กรมวิชาการเกษตร กรมส่งเสริมการเกษตร สำนักงานมาตรฐานสินค้าเกษตรและอาหารแห่งชาติ (มกอช.) และหน่วยงานที่เกี่ยวข้อง ตั้งใจทำงานบูรณาการร่วมกันดูแลหน่วยรับรองและสถานประกอบการให้เกิดความเป็นระเบียบเรียบร้อย รวมถึงมีมาตรการรองรับที่สามารถช่วยให้พี่น้องเกษตรกรสามารถค้าขายสินค้าเกษตรได้อย่างราบรื่นต่อไป ขณะเดียวกัน ให้เตรียมการดูแลคุณภาพทุเรียนทางภาคใต้ และลำไยทางภาคเหนือที่กำลังจะออกผลผลิตสู่ตลาดในฤดูกาลถัดไป เพื่อให้เกษตรกรมีรายได้อย่างยั่งยืน และผู้บริโภคทั้งในและต่างประเทศได้รับสินค้าเกษตรปลอดภัย
“ขอให้ทุกหน่วยงานบูรณาการร่วมกันส่งเสริมและผลักดันสินค้าเกษตรที่ใช้แนวทาง Low Carbon เพื่อให้สอดคล้องกับบริบทของโลกที่ใส่ใจเรื่องสิ่งแวดล้อม หากมีมาตรการหรือแนวทางที่สามารถตรวจสอบการดำเนินการย้อนกลับให้ผู้บริโภคมีความเชื่อมั่นว่าสินค้าเกษตรที่ได้บริโภคมาจากแหล่งผลิตที่ใส่ใจสิ่งแวดล้อม จะสามารถสร้างมูลค่าเพิ่มให้กับตัวสินค้าเกษตรได้” รมว.นฤมล กล่าว
นอกจากนี้ ที่ประชุมได้เห็นชอบการยกร่างมาตรฐานสินค้าเกษตร อาทิ 1) สับปะรด 2) ช่อดอกกล้วยไม้ 3) การปฏิบัติทางการเกษตรที่ดีสำหรับฟาร์มแมลงบีเอสเอฟ (แบล็กโซลเจอร์ฟลาย) 4) แนวทางการใช้ยาต้านจุลชีพในปศุสัตว์รวมถึงสัตว์น้ำอย่างรับผิดชอบและรอบคอบ เพื่อไม่ให้สารเคมีตกค้างในสัตว์และให้เกิดความปลอดภัยต่อผู้บริโภค 5) การจัดทำมาตรฐานสินค้าเกษตรและการแต่งตั้งคณะกรรมการวิชาการพิจารณามาตรฐานสินค้าเกษตร

ที่มา : https://www.thaigov.go.th/news/contents/details/96647