รัฐบาลไทย-ข่าวทำเนียบรัฐบาล-​“ปลัดณัฐพล” ปลื้ม “ดีพร้อมยกระดับต้นแบบเกษตรอุตสาหกรรม : ริบูรฟาร์ม“ พลิกเกมเศรษฐกิจชุมชน สร้างงาน สร้างรายได้สู่ชุมชน สอดรับนโยบาย รมว.เอกนัฏ


วันพุธที่ 21 พฤษภาคม 2568
21/05/2568
พิมพ์
​“ปลัดณัฐพล” ปลื้ม “ดีพร้อมยกระดับต้นแบบเกษตรอุตสาหกรรม : ริบูรฟาร์ม“ พลิกเกมเศรษฐกิจชุมชน สร้างงาน สร้างรายได้สู่ชุมชน สอดรับนโยบาย รมว.เอกนัฏ
​“ปลัดณัฐพล” ปลื้ม “ดีพร้อมยกระดับต้นแบบเกษตรอุตสาหกรรม : ริบูรฟาร์ม“ พลิกเกมเศรษฐกิจชุมชน สร้างงาน สร้างรายได้สู่ชุมชน สอดรับนโยบาย รมว.เอกนัฏ
จ.นครราชสีมา 15 พฤษภาคม 2568 - ดร.ณัฐพล รังสิตพล ปลัดกระทรวงอุตสาหกรรม ลงพื้นที่ตรวจเยี่ยม
การดำเนินธุรกิจของ บริษัท บริบูรณ์ฟาร์ม จำกัด ซึ่งเป็นสถานประกอบการที่ได้รับการพัฒนาจากกรมส่งเสริมอุตสาหกรรม หรือดีพร้อม (DIPROM) ร่วมด้วย นายศุภกิจ บุญศิริ รองปลัดกระทรวงอุตสาหกรรม นางสาวณัฏฐิญา เนตยสุภา อธิบดีกรมส่งเสริมอุตสาหกรรม นายวีรพงษ์ เอี่ยมเจริญชัย ผู้ตรวจราชการกระทรวงอุตสาหกรรม นายดุสิต อนันตรักษ์ รองอธิบดีกรมส่งเสริมอุตสาหกรรม ผู้บริหารและเจ้าหน้าที่กระทรวงอุตสาหกรรม ผู้ประกอบการ และชมรมผู้สูงอายุในพื้นที่วังน้ำเขียว โดยมี นายธรรมธรรศ ทองสำโรง นายอำเภอวังน้ำเขียว กล่าวต้อนรับ และคุณฐิติรัตน์ ศักดาปรีชา กรรมการผู้จัดการ บริษัท บริบูรณ์ฟาร์ม จำกัด บรรยายสรุปภาพรวมการดำเนินงาน
ดร.ณัฐพล รังสิตพล ปลัดกระทรวงอุตสาหกรรม กล่าวว่า บริษัท บริบูรณ์ฟาร์ม จำกัด หรือ ริบูรณ์ ฟาร์ม
ถือเป็นอีกหนึ่งต้นแบบของนักธุรกิจเกษตรที่นำเอาองค์ความรู้ ทักษะ และศาสตร์ความเป็นอุตสาหกรรม
มาประยุกต์ใช้ในการยกระดับการประกอบธุรกิจสู่เกษตรอุตสาหกรรมได้เป็นอย่างดี โดยได้ชื่นชมและแสดงความภาคภูมิใจกับริบูรณ์ ฟาร์ม ที่สามารถนำองค์ความรู้ที่ได้รับการส่งเสริมและพัฒนาจากกระทรวงอุตสาหกรรมไปปรับใช้และต่อยอดในการดำเนินธุรกิจจนเติบโต รวมถึงได้ตอบแทนสังคมและชุมชนรอบข้าง ในรูปแบบของ Social Enterprise โดยการถ่ายทอดองค์ความรู้การเพาะชำและเปลี่ยนยอดต้นอะโวคาโด
รวมทั้งสอนให้ชาวบ้านในชุมชนและนักโทษในฑัณทสถานสามารถแปรรูปสินค้าเพื่อเพิ่มมูลค่า ทำให้เกิด
การจ้างงานและสร้างรายได้ในพื้นที่ ตลอดจนมีการพัฒนาเป็นแหล่งศึกษาดูงานให้กับผู้ที่สนใจ นอกจากนี้
ยังมีจัดทำตู้เก็บเศษอาหาร เพื่อเปลี่ยนเป็นปุ๋ยหมุนเวียนกลับไปใช้ประโยชน์ทางการเกษตรได้ต่อไป และ
ในโอกาสนี้ ปลัดณัฐพล ได้ให้เกียรติเปิดป้ายริบูรณ์ คาเฟ่ ซึ่งเป็นสถานที่สำหรับจำหน่ายผลิตภัณฑ์อะโวคาโด ร้านอาหาร - เครื่องดื่ม ชมรมพัฒนาคุณภาพชีวิตผู้สูงอายุ และวิสาหกิจชุมชนกลุ่มผู้ปลูกอะโวคาโดโอโซน
วังน้ำเขียว พร้อมทั้งได้ร่วมกับคณะฯ ปลูกต้นอะโวคาโดบริเวณริบูรณ์ คาเฟ่
สำหรับ บริษัท บริบูรณ์ฟาร์ม จำกัด เป็นผู้ผลิตและจำหน่ายน้ำมันอะโวคาโดซอฟต์เจลสกัดเย็นเกรดพรีเมี่ยม ภายใต้แบรนด์ “ริบูรณ์” โดยการแปรรูปอะโวคาโดด้วยนวัตกรรม ผ่านการวิจัยและพัฒนาร่วมกับมหาวิทยาลัย และหน่วยงานต่าง ๆ จนได้รับมาตรฐาน อย. GHPs HACPP นอกจากนี้ ยังได้รับรางวัลจากเวทีต่าง ๆ อาทิ รางวัลชนะเลิศการประกวดนวัตกรรม Genius Creation Best of THE BEST สุดยอดผู้ประกอบการอัจฉริยะ จากกรมส่งเสริมอุตสาหกรรม ปี 2020 รางวัลสุดยอดธุรกิจนวัตกรรมประเทศไทยประจำปี 2564 (Thailand INNO BIZ Champion 2021 Regional Round) จากสำนักงานนวัตกรรมแห่งชาติ (องค์การมหาชน) (NIA)
กรมส่งเสริมอุตสาหกรรม หรือ ดีพร้อม (DIPROM) เป็นหน่วยงานสำคัญในการเข้าไปส่งเสริมและพัฒนาบริษัทฯ โดยการนำองค์ความรู้ไปพัฒนาและต่อยอดการดำเนินธุรกิจจนเติบโตอย่างแข็งแรง ตามนโยบาย “ดีพร้อมคอมมูนิตี้ ที่นี่มีแต่ให้” ของ นางสาวณัฏฐิญา เนตยสุภา อธิบดีกรมส่งเสริมอุตสาหกรรม ผ่านกิจกรรม/โครงการต่าง ๆ อาทิ การพัฒนาเกษตรอุตสาหกรรมต้นแบบ การยกระดับมาตรฐานและเพิ่มผลิตภาพการแปรรูปผลผลิตทางการเกษตร การพัฒนาเทคโนโลยีเกษตรอุตสาหกรรมอัจริยะ รวมถึงการพัฒนาผู้ประกอบการพันธุ์ใหม่
การพัฒนามาตรฐานสำหรับธุรกิจเกษตรแปรรูปเป้าหมาย ตลอดจนได้รับการสนับสนุนเครื่องสกัดน้ำมันอะโวคาโด สำหรับนำไปใช้ในการแปรรูปผลิตภัณฑ์ต่อไป ซึ่งถือเป็นความสำเร็จของการยกระดับการประกอบธุรกิจเกษตรสู่เกษตรอุตสาหกรรมได้อย่างเป็นรูปธรรม สอดคล้องตามแนวทางอุตสาหกรรมวิถีใหม่ ที่มุ่งสู่ความสำเร็จ 4 มิติ ได้แก่ 1) ความสำเร็จทางธุรกิจ 2) การดูแลสังคมและชุมชน 3) การรักษาสิ่งแวดล้อม และ 4) การกระจายรายได้สู่ชุมชน และสอดรับตามนโยบายที่มุ่งเน้นการปฏิรูปอุตสาหกรรม ให้มีความทันสมัย สะดวก สะอาด โปร่งใส ของ นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม

ที่มา : https://www.thaigov.go.th/news/contents/details/96628