รัฐบาลไทย-ข่าวทำเนียบรัฐบาล-รองนายกฯ ภูมิธรรม นั่งหัวโต๊ะ ก.น.บ.  เห็นชอบผลการพิจารณากลั่นกรองแผนและโครงการของจังหวัด กลุ่มจังหวัด และส่วนราชการ ประจำปีงบประมาณ พ.ศ. 2569


วันพฤหัสบดีที่ 22 พฤษภาคม 2568
22/05/2568
พิมพ์
รองนายกฯ ภูมิธรรม นั่งหัวโต๊ะ ก.น.บ.  เห็นชอบผลการพิจารณากลั่นกรองแผนและโครงการของจังหวัด กลุ่มจังหวัด และส่วนราชการ ประจำปีงบประมาณ พ.ศ. 2569
รองนายกฯ ภูมิธรรม นั่งหัวโต๊ะ ก.น.บ.  เห็นชอบผลการพิจารณากลั่นกรองแผนและโครงการของจังหวัด กลุ่มจังหวัด และส่วนราชการ ประจำปีงบประมาณ พ.ศ. 2569 เตรียมชงเข้า ครม. พิจารณาอนุมัติ ก่อนแจ้งส่วนราชการดำเนินการในส่วนที่เกี่ยวข้องต่อไป
วันนี้ (22 พ.ค.68) เวลา 15.30 น. ณ ห้องประชุม 301 ตึกบัญชาการ 1 ทำเนียบรัฐบาล นางสาวแพทองธาร ชินวัตร นายกรัฐมนตรี ประธานกรรมการนโยบายการบริหารงานเชิงพื้นที่แบบบูรณาการ (ก.น.บ.) มอบหมายให้ นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม เป็นประธานการประชุม ก.น.บ. ครั้งที่ 1/2568 พร้อมด้วยกรรมการผู้ทรงคุณวุฒิทั้งภาครัฐ ภาคเอกชน และภาคประชาสังคม โดยมี นายดนุชา พิชยนันท์ เลขาธิการสภาพัฒนาการเศรษฐกิจและสังคมแห่งชาติ เป็นกรรมการและเลขานุการ เข้าร่วมประชุมด้วย โดยที่ประชุมมีมติสำคัญ ดังนี้
1. เห็นชอบผลการพิจารณากลั่นกรองแผนและโครงการของจังหวัด กลุ่มจังหวัด และส่วนราชการ ประจำปีงบประมาณ พ.ศ. 2569 ได้แก่ (1) การปรับปรุงเป้าหมายการพัฒนาจังหวัด 20 ปี ใน 9 จังหวัด (พิษณุโลก นครสวรรค์ กำแพงเพชร พิจิตร ชัยนาท กาญจนบุรี จันทบุรี สระแก้ว และสตูล) และวัตถุประสงค์และทิศทางการพัฒนาในอนาคตของกลุ่มจังหวัดใน 2 กลุ่มจังหวัด (กลุ่มจังหวัดภาคเหนือตอนบน 2 และกลุ่มจังหวัดภาคเหนือตอนล่าง 2) โดยมอบหมายฝ่ายเลขานุการฯ แจ้งเวียนจังหวัดและกลุ่มจังหวัด เพื่อใช้เป็นกรอบในการจัดทำแผนพัฒนาและแผนปฏิบัติราชการประจำปีของจังหวัดและกลุ่มจังหวัดในระยะต่อไป (2) แผนปฏิบัติราชการประจำปีงบประมาณ พ.ศ. 2569 ของจังหวัดและกลุ่มจังหวัด โดยมอบหมายฝ่ายเลขานุการฯ ตรวจสอบความถูกต้องก่อนนำเสนอคณะรัฐมนตรีเพื่อพิจารณาอนุมัติ และแจ้งเวียนจังหวัดและกลุ่มจังหวัด และ (3) ข้อเสนอโครงการของส่วนราชการที่สอดคล้องกับเป้าหมายและแนวทางการพัฒนาภาค พ.ศ. 2566 - 2570 ประจำปีงบประมาณ พ.ศ. 2569 โดยมอบหมายให้ฝ่ายเลขานุการฯ นำเสนอคณะรัฐมนตรีเพื่อพิจารณาอนุมัติ ก่อนแจ้งส่วนราชการ เพื่อดำเนินการในส่วนที่เกี่ยวข้องต่อไป
2. เห็นชอบการปรับปรุงหลักเกณฑ์และวิธีการจัดทำแผนของจังหวัดและกลุ่มจังหวัด ประกอบด้วย การปรับปรุง (1) หลักเกณฑ์และวิธีการจัดทำเป้าหมายการพัฒนาจังหวัด 20 ปี (2) หลักเกณฑ์และวิธีการจัดทำวัตถุประสงค์และทิศทางการพัฒนาในอนาคตของกลุ่มจังหวัด (3) หลักเกณฑ์การจัดทำแผนปฏิบัติราชการประจำปีของจังหวัดและกลุ่มจังหวัด ประจำปีงบประมาณ พ.ศ. 2570 และ (4) แนวทางการกำหนดกรอบการจัดสรรงบประมาณ ประจำปีงบประมาณ พ.ศ. 2569 – 2570 โดยมอบหมายให้ฝ่ายเลขานุการฯ แจ้งเวียนจังหวัด กลุ่มจังหวัด และหน่วยงานที่เกี่ยวข้อง เพื่อถือปฏิบัติต่อไป
3. เห็นชอบกรอบระยะเวลาการดำเนินงานจัดทำแผนและงบประมาณ ประจำปีงบประมาณ พ.ศ. 2570 ของจังหวัด กลุ่มจังหวัด และส่วนราชการ โดยกำหนดให้จังหวัดและกลุ่มจังหวัด จัดส่งแผนพัฒนาจังหวัดและกลุ่มจังหวัด พ.ศ. 2566 – 2570 ฉบับทบทวน และแผนปฏิบัติราชการประจำปีงบประมาณ พ.ศ. 2570 ของจังหวัดและกลุ่มจังหวัด ภายในวันที่ 31 กรกฎาคม 2568 กำหนดให้ส่วนราชการจัดส่งข้อเสนอโครงการของส่วนราชการที่สอดคล้องกับเป้าหมายและแนวทางการพัฒนาภาค พ.ศ. 2566 – 2570 ประจำปีงบประมาณ พ.ศ. 2570 ภายในวันที่ 30 กันยายน 2568 และกำหนดให้จังหวัดจัดส่งเป้าหมายการพัฒนาจังหวัด 20 ปี ฉบับปรับปรุง และกลุ่มจังหวัดจัดส่งวัตถุประสงค์และทิศทางการพัฒนาในอนาคตของกลุ่มจังหวัด 10 ปี ภายในวันที่ 31 ตุลาคม 2568 ทั้งนี้ มอบหมายให้ฝ่ายเลขานุการฯ แจ้งเวียนจังหวัด กลุ่มจังหวัด และหน่วยงานที่เกี่ยวข้อง เพื่อถือปฏิบัติต่อไป
4. เห็นชอบหลักเกณฑ์และวิธีการจัดทำเป้าหมายและแนวทางการพัฒนาภาค พ.ศ. 2571 – 2575 ประกอบด้วย กรอบแนวคิด และองค์ประกอบของเป้าหมายและแนวทางการพัฒนาภาค ซึ่งกำหนดกรอบระยะเวลาการยกร่างกรอบเป้าหมายและแนวทางการพัฒนาภาค พ.ศ. 2571 – 2575 ให้แล้วเสร็จภายในเดือนตุลาคม 2568 และจัดทำเป้าหมายและแนวทางการพัฒนาภาค พ.ศ. 2571 – 2575 ฉบับสมบูรณ์ ให้แล้วเสร็จภายในเดือนกันยายน 2569 เพื่อนำเสนอคณะอนุกรรมการประจำภาค ก.น.บ. และคณะรัฐมนตรีพิจารณาอนุมัติตามขั้นตอนต่อไป ทั้งนี้ มอบหมายให้ฝ่ายเลขานุการฯ ดำเนินการตามแนวทางและกรอบระยะเวลาที่กำหนดต่อไป
5. อนุมัติบันทึกความร่วมมือระหว่างจังหวัดและกลุ่มจังหวัดกับส่วนราชการ รัฐวิสาหกิจ องค์กรปกครองส่วนท้องถิ่น และหน่วยงานอื่นของรัฐ ตามมาตรา 56 และมาตรา 58 แห่งพระราชกฤษฎีกาว่าด้วยการบริหารงานเชิงพื้นที่แบบบูรณาการ พ.ศ. 2565 ของกลุ่มจังหวัดภาคตะวันออกเฉียงเหนือตอนล่าง 1 กลุ่มจังหวัดภาคใต้ชายแดน และจังหวัดปัตตานี และเห็นชอบแผนการดำเนินงานในปีงบประมาณ พ.ศ. 2568 โดยมอบหมายให้ฝ่ายเลขานุการฯ แจ้งกลุ่มจังหวัด จังหวัด หน่วยงานที่เกี่ยวข้อง และสำนักงบประมาณ เพื่อดำเนินการในส่วนที่เกี่ยวข้องต่อไป รวมทั้งดำเนินการให้แล้วเสร็จภายในกรอบระยะเวลาที่กำหนดตามแผน

ที่มา : https://www.thaigov.go.th/news/contents/details/96672