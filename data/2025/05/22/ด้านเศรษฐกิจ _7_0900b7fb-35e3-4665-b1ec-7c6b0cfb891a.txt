รัฐบาลไทย-ข่าวทำเนียบรัฐบาล-นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ให้สมาคมผู้ขับขี่รถยนต์สาธารณะแท็กซี่เข้าพบเพื่อหารือเกี่ยวกับการสร้างความเท่าเทียมระหว่างรถแท็กซี่กับผู้ให้บริการรถยนต์ผ่านแอปฯ


วันพฤหัสบดีที่ 22 พฤษภาคม 2568
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ให้สมาคมผู้ขับขี่รถยนต์สาธารณะแท็กซี่เข้าพบเพื่อหารือเกี่ยวกับการสร้างความเท่าเทียมระหว่างรถแท็กซี่กับผู้ให้บริการรถยนต์ผ่านแอปฯ
.....
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เป็นประธานการประชุมร่วมกับสมาคมผู้ขับขี่รถยนต์สาธารณะแท็กซี่ เพื่อหารือเกี่ยวกับการสร้างความเท่าเทียมระหว่างรถแท็กซี่กับ ผู้ให้บริการรถยนต์ผ่านระบบแอปพลิเคชัน โดยมี นายมนตรี ตั้งเจริญถาวร ที่ปรึกษารัฐมนตรีช่วยว่าการกระทรวงคมนาคม นางสาวณภัทรา กมลรักษา ผู้ช่วยเลขานุการรัฐมนตรีว่าการกระทรวงคมนาคม นางสาวรัชนีพร ธิติทรัพย์  รองปลัดกระทรวงคมนาคม นายจิระพงศ์ เทพพิทักษ์ ผู้ตรวจราชการกระทรวงคมนาคม นายจิรุตม์ วิศาลจิตร อธิบดีกรมการขนส่งทางบก นายรัชชาณล กิตติพัทธ์ ผู้แทนบริษัท ท่าอากาศยานไทย จำกัด (มหาชน) ผู้ประกอบการรถยนต์รับจ้างโดยสารแท็กซี่ เครือข่ายแท็กซี่ประเทศไทย และหน่วยงานที่เกี่ยวข้องเข้าร่วมประชุม ในวันที่ 21 พฤษภาคม 2568 ณ ห้องประชุมกระทรวงคมนาคม
นายสุรพงษ์ ปิยะโชติ กล่าวว่า วันนี้ตนได้รับข้อร้องเรียนจากนายวรพล แกมขุนทด นายกสมาคมวิชาชีพผู้ขับขี่รถยนต์สาธารณะแท็กซี่ และทีมงาน เกี่ยวกับรายได้ที่ลดลงของรถแท็กซี่ ที่ให้บริการบริเวณท่าอากาศยานสุวรรณภูมิ เนื่องจากประชาชนหันไปใช้บริการรถยนต์ผ่านระบบแอปพลิเคชันมากขึ้น โดยขอให้กระทรวงคมนาคมดำเนินการแก้ปัญหาในประเด็นต่าง ๆ ดังนี้
1. ขอให้แก้ไขปัญหาความเดือนร้อนให้กับผู้ขับขี่รถยนต์สาธารณะแท็กซี่ที่ให้บริการภายในท่าอากาศยานสุวรรณภูมิ โดยให้มีความสะดวกในการเข้าถึงบริการทั้งแอปพลิเคชัน และแท็กซี่อย่างเท่าเทียมกัน อาทิ มีจุดบริการและเจ้าหน้าที่ประชาสัมพันธ์ข้อมูลจุดจอดแท็กซี่ และป้ายบอกทาง เพื่อส่งเสริมให้มีผู้มาใช้บริการรถแท็กซี่เพิ่มขึ้น
2. ขอให้ปรับปรุงแก้ไข กฎหมาย ระเบียบ ข้อบังคับที่เกี่ยวข้องกับแอปพลิเคชัน เพื่อไม่ให้เกิดความเหลื่อมล้ำและเป็นธรรมกับผู้ประกอบการรถยนต์รับจ้างสาธารณะแท็กซี่และผู้ประกอบการรายย่อย
3. ขอให้พิจารณาทบทวนหรือยกเลิกการอนุญาตให้รถยนต์ที่เรียกผ่านระบบแอปพลิเคชันสามารถเข้าให้บริการในพื้นที่ท่าอากาศยานสุวรรณภูมิได้
ทั้งนี้ รัฐมนตรีช่วยว่าการกระทรวงคมนาคม ได้มอบหมายให้บริษัท ท่าอากาศยานไทย จำกัด (มหาชน) พิจารณาแนวทางการให้บริการรถสาธารณะ เพื่อให้ผู้ใช้บริการสามารถเข้าถึงได้อย่างสะดวก พร้อมสั่งการให้กรมการขนส่งทางบกรวบรวมและจัดทำรายงานสรุป เพื่อร่วมหารือกับทีมกฎหมายของสมาคมฯ และทุกฝ่ายที่เกี่ยวข้อง เพื่อหาแนวทางในการแก้ไขกฎหมาย ระเบียบ ข้อบังคับ ให้มีความเป็นธรรมกับผู้ประกอบการรถยนต์รับจ้างสาธารณะแท็กซี่ เพื่อช่วยบรรเทาความเดือดร้อน ลดปัญหาและภาระให้กับผู้ประกอบการอย่างเป็นรูปธรรม โดยยึดประโยชน์สูงสุดของประชาชนผู้ใช้บริการเป็นสำคัญต่อไป

ที่มา : https://www.thaigov.go.th/news/contents/details/96642