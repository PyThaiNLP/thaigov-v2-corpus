รัฐบาลไทย-ข่าวทำเนียบรัฐบาล-ผู้ใช้บริการ บขส. ฟังทางนี้รัฐบาลดำเนินมาตรการลดภาระค่าใช้จ่าย ให้สิทธิ์ลดหย่อนเดินทางช่วยลดภาระค่าใช้จ่าย ปชช. เต็มที่


วันพุธที่ 21 พฤษภาคม 2568
21/05/2568
พิมพ์
ผู้ใช้บริการ บขส. ฟังทางนี้รัฐบาลดำเนินมาตรการลดภาระค่าใช้จ่าย ให้สิทธิ์ลดหย่อนเดินทางช่วยลดภาระค่าใช้จ่าย ปชช. เต็มที่
ผู้ใช้บริการ บขส. ฟังทางนี้รัฐบาลดำเนินมาตรการลดภาระค่าใช้จ่าย ให้สิทธิ์ลดหย่อนเดินทางช่วยลดภาระค่าใช้จ่าย ปชช. เต็มที่
วันนี้ (21 พฤษภาคม 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า เพื่อให้คนไทยทุกคนสามารถเข้าถึงระบบการขนส่งสาธารณะที่สะดวก ปลอดภัย มีราคาเป็นธรรมที่เหมาะสม ลดต้นทุน และเป็นการบรรเทาภาระค่าครองชีพให้แก่ประชาชน ตามนโยบายของรัฐบาล โดย บริษัท ขนส่ง จำกัด (บขส.) กระทรวงคมนาคม ขับเคลื่อนมาตรการมุ่งลดภาระค่าใช้จ่ายให้ประชาชนในการเดินทาง มอบสิทธิ์ลดหย่อนค่าโดยสารให้กับผู้โดยสาร จำนวน 14 กลุ่มอย่างต่อเนื่อง อาทิ กลุ่มผู้พิการ กลุ่มผู้สูงอายุ กลุ่มพระภิกษุ สามเณร กลุ่มทหาร และตำรวจ
ทั้งนี้จากข้อมูลทางสถิติในปีงบประมาณ 2568 พบว่า ตั้งแต่เดือนตุลาคม 2567 – เมษายน 2568 ระยะเวลา 7 เดือน  บริษัท ขนส่ง จำกัด (บขส.) กระทรวงคมนาคม ได้ดำเนินมาตรการลดหย่อนค่าโดยสาร เพื่อช่วยแบ่งเบาภาระของประชาชน เป็นจำนวนแล้วถึง 37,878,364 บาท โดยมีผู้มาใช้สิทธิ์ถึงจำนวน  243,760 คน และผลจากการดำเนินมาตรการดังกล่าวสามารถจัดอันดับกลุ่มของผู้ที่มาใช้สิทธิ์มากที่สุด 3 อันดับ ได้แก่ 1.) กลุ่มผู้สูงอายุ มีผู้ใช้สิทธิ์ 155,086 คน รวม 22,224,090 บาท 2.) กลุ่มทหาร ตำรวจ มีผู้ใช้สิทธิ์ 35,892 คน รวม 5,691,157 บาท  และ 3.) กลุ่มผู้พิการ มีผู้ใช้สิทธิ์ 16,127 คน รวม 4,301,089 บาท
“มาตรการลดภาระค่าใช้จ่ายให้ประชาชนในการเดินทาง สะท้อนให้เห็นถึงความตั้งใจของรัฐบาลในการบรรเทาภาระค่าครองชีพให้แก่ประชาชน พร้อมเดินหน้าขับเคลื่อนมาตรการลดภาระค่าใช้จ่ายให้ประชาชนอย่างต่อเนื่อง ด้วยความมุ่งมั่นเพื่อให้คนไทยทุกคนสามารถเข้าถึงการบริการสาธารณะในราคาที่เหมาะสมและมีคุณภาพชีวิตที่ดีขึ้นในระยะยาว สำหรับนโยบายมาตรการมอบสิทธิ์ลดหย่อนค่าโดยสารให้กับผู้โดยสารที่ได้รับสิทธิ์จะได้ส่วนลดค่าโดยสาร (ไม่รวมค่าธรรมเนียม) โดยสามารถใช้สิทธิ์ได้ที่หน้าช่องจำหน่ายตั๋วโดยสารของ บขส. ทั่วประเทศเท่านั้น อย่างไรก็ตามไม่เพียงแต่มาตรการลดหย่อนค่าโดยสารสำหรับผู้โดยสาร 14 กลุ่ม ดังกล่าว บริษัท ขนส่ง จำกัด (บขส.) ยังได้ให้ความสำคัญและพร้อมมอบสิทธิ์ให้กับผู้โดยสารทุกประเภทโดยผู้โดยสารสามารถสมัครสมาชิก บขส. Card (สมัครฟรี ผ่านช่องทางออนไลน์) เพื่อรับสิทธิ์พิเศษต่าง ๆ กิจกรรมส่งเสริมการตลาด  สิทธิ์ส่วนลดค่าโดยสารเดินทางในวันสำคัญ และสิทธิ์สะสมคะแนน เพื่อแลกรับของสมนาคุณต่าง ๆ อีกมากมาย ขอเชิญชวนประชาชนร่วมเดินทางอย่างปลอดภัยไปทุกเส้นทางกับ บขส.” นายอนุกูล ระบุ

ที่มา : https://www.thaigov.go.th/news/contents/details/96624