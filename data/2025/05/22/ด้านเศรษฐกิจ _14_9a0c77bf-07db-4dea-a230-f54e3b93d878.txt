รัฐบาลไทย-ข่าวทำเนียบรัฐบาล-ก.เกษตรฯ เห็นชอบเสนอโครงการสนับสนุนกระจายผลผลิตและประชาสัมพันธ์กล้วยไม้ไทยสู่ตลาดเชิงพาณิชย์อย่างยั่งยืนฯ เพื่อช่วยเหลือเกษตรกรผู้ปลูกเลี้ยงกล้วยไม้


วันพฤหัสบดีที่ 22 พฤษภาคม 2568
ก.เกษตรฯ เห็นชอบเสนอโครงการสนับสนุนกระจายผลผลิตและประชาสัมพันธ์กล้วยไม้ไทยสู่ตลาดเชิงพาณิชย์อย่างยั่งยืนฯ เพื่อช่วยเหลือเกษตรกรผู้ปลูกเลี้ยงกล้วยไม้
ก.เกษตรฯ เห็นชอบเสนอโครงการสนับสนุนกระจายผลผลิตและประชาสัมพันธ์กล้วยไม้ไทยสู่ตลาดเชิงพาณิชย์อย่างยั่งยืนฯ เพื่อช่วยเหลือเกษตรกรผู้ปลูกเลี้ยงกล้วยไม้
นางสาวภัทราภรณ์ โสเจยยะ รองปลัดกระทรวงเกษตรและสหกรณ์ เป็นประธานการประชุมคณะอนุกรรมการบริหารจัดการกลุ่มสินค้ากล้วยไม้ ไม้ดอกไม้ประดับ ครั้งที่ 2/2568 ณ ห้องประชุม 135 กระทรวงเกษตรและสหกรณ์ และผ่านระบบออนไลน์ Zoom Cloud Meeting โดยที่ประชุมมีมติเห็นชอบโครงการสนับสนุนการกระจายผลผลิตและประชาสัมพันธ์กล้วยไม้ไทยสู่ตลาดเชิงพาณิชย์อย่างยั่งยืน ปี 2568 เพื่อช่วยเหลือเกษตรกรผู้ปลูกเลี้ยงกล้วยไม้ โดยมีวัตถุประสงค์ 1. เพื่อสนับสนุนบริหารจัดการด้านการตลาดดอกกล้วยไม้ของสมาชิกสหกรณ์ในช่วงผลผลิตออกสู่ตลาดปริมาณมากให้มีประสิทธิภาพ และเป็นไปตามกลไกตลาดที่เป็นธรรม 2. เพื่อประชาสัมพันธ์กล้วยไม้ไทยให้เป็นที่รู้จักในวงกว้าง และสร้าง Soft Power กล้วยไม้ไทย 3. เพื่อเพิ่มโอกาสทางการตลาดให้กับเกษตรกรผู้ปลูกกล้วยไม้ 4. เพื่อเสริมสร้างความเข้มแข็งของเครือข่ายผู้ผลิตกล้วยไม้ และยกระดับศักยภาพการแข่งขันอย่างยั่งยืน ประกอบด้วย 2 กิจกรรม คือ กิจกรรมเพิ่มช่องทางทางการตลาด/เชื่อมโยงและกระจายผลผลิตออกนอกแหล่งผลิต และกิจกรรมรณรงค์และประชาสัมพันธ์เพื่อกระตุ้นการบริโภค ผ่านการดำเนินการจัดงานวันกล้วยไม้แห่งชาติ ระหว่างวันที่ 17 - 19 มกราคม 2569
สำหรับประโยชน์ที่คาดว่าจะได้รับ สมาชิกสหกรณ์และเกษตรกรทั่วไป สามารถกระจายช่อกล้วยไม้ออกนอกแหล่งผลิตได้ ราคามีเสถียรภาพ สร้างอำนาจการต่อรองผลผลิตของสมาชิกสหกรณ์ ให้เป็นไปตามกลไกตลาดที่เป็นธรรม รวมถึงสถาบันเกษตรกรที่เข้าร่วมโครงการฯ มีการบริหารจัดการที่จัดสรรประโยชน์อย่างเป็นธรรมในการ รับซื้อผลผลิตจากสมาชิก และทำให้กล้วยไม้เป็นหนึ่งในสินค้าที่สำคัญ ที่สร้างมูลค่าการส่งออกและสร้างรายได้ให้เกษตรกรและผู้ประกอบการส่งออกกล้วยไม้ของไทยเป็นการสร้างความมั่นคงในอาชีพให้กับเกษตรกร
ทั้งนี้ ที่ประชุมได้มอบหมายให้กรมส่งเสริมสหกรณ์ ปรับปรุงแก้ไขรายละเอียดโครงการฯ ตามข้อเสนอแนะ และนำเสนอโครงการดังกล่าวต่อคณะกรรมการนโยบายและมาตรการช่วยเหลือเกษตรกร (คชก.) เพื่อพิจารณาขอรับจัดสรรเงินกองทุนรวมต่อไป
นอกจากนี้ ที่ประชุมได้รับทราบตามมติคณะรัฐมนตรี เมื่อวันที่ 1 เมษายน 2568 ที่มีมติเห็นชอบกำหนดให้วันที่ 18 มกราคมของทุกปี เป็นวันกล้วยไม้แห่งชาติ โดยไม่ถือเป็นวันหยุดราชการ และให้กระทรวงเกษตรและสหกรณ์ และภาคีเครือข่ายที่เกี่ยวข้องร่วมกันประชาสัมพันธ์ “วันกล้วยไม้แห่งชาติ” ให้แก่หน่วยงานและภาคส่วนต่าง ๆ รวมถึงประชาชน และเกษตรกรผู้ปลูกกล้วยไม้ทราบ เพื่อส่งเสริมการใช้ผลิตภัณฑ์กล้วยไม้ให้บรรลุผลตามวัตถุประสงค์ต่อไป
สำหรับสถานการณ์กล้วยไม้ ปี 2567 พบว่า ไทยมีปริมาณการส่งออกดอกกล้วยไม้ 19,129 ตัน มูลค่า 2,181 ล้านบาท เพิ่มขึ้นจากปี 2566 ที่ส่งออก 17,992 ตัน มูลค่า 2,116.28 ล้านบาท หรือเพิ่มขึ้นร้อยละ 6.32 และร้อยละ 3.07 ตามลำดับ มีตลาดส่งออกมูลค่าสูง 3 อันดับแรก ได้แก่ สหรัฐอเมริกา เวียดนาม และญี่ปุ่น โดยแหล่งปลูกที่สำคัญ 5 อันดับแรก ได้แก่ นครปฐม สมุทรสาคร ราชบุรี กรุงเทพมหานคร และกาญจนบุรี

ที่มา : https://www.thaigov.go.th/news/contents/details/96666