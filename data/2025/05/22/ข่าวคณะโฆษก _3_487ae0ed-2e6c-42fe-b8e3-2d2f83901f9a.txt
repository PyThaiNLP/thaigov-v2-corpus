รัฐบาลไทย-ข่าวทำเนียบรัฐบาล-“โควิด” ป่วยไม่หนักสามารถรับบริการผ่านแอปพลิเคชัน “หาหมอออนไลน์” ไม่จำเป็นต้องได้รับยาต้านไวรัสทุกราย ชี้การดูแลเป็นไปตามคำแนะนำของกรมการแพทย์ ดูแลตามอาการ 


วันพฤหัสบดีที่ 22 พฤษภาคม 2568
22/05/2568
พิมพ์
“โควิด” ป่วยไม่หนักสามารถรับบริการผ่านแอปพลิเคชัน “หาหมอออนไลน์” ไม่จำเป็นต้องได้รับยาต้านไวรัสทุกราย ชี้การดูแลเป็นไปตามคำแนะนำของกรมการแพทย์ ดูแลตามอาการ
“โควิด” ป่วยไม่หนักสามารถรับบริการผ่านแอปพลิเคชัน “หาหมอออนไลน์” ไม่จำเป็นต้องได้รับยาต้านไวรัสทุกราย ชี้การดูแลเป็นไปตามคำแนะนำของกรมการแพทย์ ดูแลตามอาการ ขอให้มั่นใจว่าอยู่ภายใต้การดูแลโดยแพทย์และมีความปลอดภัยกับผู้ป่วยแน่นอน
วันนี้ (22 พ.ค. 68) เวลา 08.30 น. นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า รัฐบาลโดยสำนักงานหลักประกันสุขภาพแห่งชาติ (สปสช.) กระทรวงสาธารณสุข  แนะนำประชาชนที่ต้องการติดต่อรับการดูแลจากผู้ให้บริการ tele-medicine หรือบริการทางการแพทย์ทางไกล ในช่วงสถานการณ์การแพร่ระบาดของโรคโควิด-19 สามารถหาหมอออนไลน์ผ่าน 3 แอปพลิเคชันสุขภาพ โดยไม่เสียค่าใช้จ่าย ดังนี้ 1. แอปพลิเคชัน Saluber MD (ซาลูเบอร์ เอ็ม ดี) ดำเนินการโดยสุขสบายคลินิกเวชกรรม  2. แอปพลิเคชัน Clicknic (คลินิก) ดำเนินการโดยคลิกนิกเฮลท์คลินิกเวชกรรม 3. แอปพลิเคชัน Mordee (หมอดี) ดำเนินการโดยชีวีบริรักษ์ คลินิกเวชกรรม ร่วมกับ สปสช.
ทั้งนี้  กรมการแพทย์ได้มีการปรับปรุงแนวทางการดูแลผู้ป่วยให้สอดคล้องกับองค์ความรู้ใหม่ ๆ และมีการประกาศแนวทางเวชปฏิบัติ การวินิจฉัย การดูแลรักษา และการป้องกันการติดเชื้อในโรงพยาบาล กรณีโรคติดเชื้อไวรัสโคโรนา 2019 (COVID-19) ซึ่งกำหนดไว้ว่า กรณีผู้ป่วยที่ไม่มีอาการหรือสบายดี ให้รักษาแบบผู้ป่วยนอก และไม่ให้ยาต้านไวรัส เนื่องจากส่วนมากหายได้เอง ส่วนกรณีผู้ป่วยที่อาการไม่รุนแรง ไม่มีปอดอักเสบ ไม่มีปัจจัยเสี่ยงต่อการเป็นโรครุนแรง/โรคร่วมสำคัญให้ดูแลรักษาแบบผู้ป่วยนอก และดูแลตามอาการ ตามดุลยพินิจของแพทย์ และกรณีผู้ป่วยที่อาการไม่รุนแรง แต่มีปัจจัยเสี่ยงต่อการเป็นโรครุนแรงหรือมีโรคร่วมสำคัญ หรือ ผู้ป่วยที่ไม่มีปัจจัยเสี่ยงแต่มีปอดอักเสบเล็กน้อยถึงปานกลาง ยังไม่ต้องให้ oxygen
“รัฐบาลขอให้ประชาชนมั่นใจว่าแนวทางการรักษาผู้ป่วยโควิด-19 ดังข้างต้น มีเป้าหมายเพื่อให้การใช้ยาเป็นไปอย่างเหมาะสม ปลอดภัย และเกิดประสิทธิภาพสูงสุดต่อประชาชน ในกรณีผู้ป่วยไม่แสดงอาการหรือมีอาการไม่รุนแรง จะไม่มีการจ่ายยาต้านไวรัส เพราะส่วนมากสามารถหายได้เอง ซึ่งแม้ไม่ได้รับยาต้านไวรัส ทุกขั้นตอนยังคงอยู่ภายใต้การดูแลของแพทย์อย่างใกล้ชิด ผ่านระบบบริการแพทย์ทางไกล (Telemedicine) สำหรับผู้ป่วยที่มี อาการรุนแรง หากแพทย์ประเมินแล้วว่า การรักษาผ่านระบบ Telemedicine ไม่เพียงพอ จะมีการแนะนำให้เข้ารับบริการที่โรงพยาบาล หรือเข้ารับการรักษาแบบผู้ป่วยใน โดยในกรณีดังกล่าวจะได้รับการจ่ายยาต้านไวรัสทางการแพทย์อยู่แล้ว” นายอนุกูล กล่าว

ที่มา : https://www.thaigov.go.th/news/contents/details/96633