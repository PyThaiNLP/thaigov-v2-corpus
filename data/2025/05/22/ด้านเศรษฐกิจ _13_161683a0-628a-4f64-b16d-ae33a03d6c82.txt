รัฐบาลไทย-ข่าวทำเนียบรัฐบาล-กรุงไทย ผนึก สมาคมวิทยาลัยเทคโนโลยีและอาชีวศึกษาเอกชนฯ  หนุนการศึกษายุคดิจิทัล ผ่าน Krungthai Campus App


วันพฤหัสบดีที่ 22 พฤษภาคม 2568
22/05/2568
พิมพ์
กรุงไทย ผนึก สมาคมวิทยาลัยเทคโนโลยีและอาชีวศึกษาเอกชนฯ  หนุนการศึกษายุคดิจิทัล ผ่าน Krungthai Campus App
ธ.กรุงไทย สมาคมวิทยาลัยเทคโนโลยี และอาชีวศึกษาเอกชนแห่งประเทศไทยฯ ยกระดับบริหารจัดการสถาบันการศึกษาที่เป็นสมาชิกกว่า 400 แห่ง ผ่าน Krungthai Campus Application นวัตกรรมดิจิทัลแบบ One Stop Service ตอกย้ำความมุ่งมั่นนำเทคโนโลยีดิจิทัลยกระดับการศึกษาไทย
นายวิเชียร์ เนียมน้อย นายกสมาคมฯ กล่าวว่า ความร่วมมือกันในครั้งนี้ ทางสมาคมวิทยาลัยเทคโนโลยี และอาชีวศึกษาเอกชนแห่งประเทศไทยในพระราชูปถัมภ์ สมเด็จพระเทพรัตนราชสุดาฯ สยามบรมราชกุมารี ที่มีสถาบันต่างๆ ร่วมเป็นสมาชิกอยู่กว่า 400 แห่ง ตามพันธกิจของสมาคมฯ ที่ต้องการยกระดับคุณภาพการศึกษา ด้วยการนำเทคโนโลยีมาประยุกต์ใช้ ร่วมผลักดันการเกิดการใช้งานจริงซึ่งเป็นประโยชน์กับสมาชิกในสมาคมฯ และรวมถึงนักเรียนนักศึกษา ทั้งนี้ เพื่อเพิ่มประสิทธิภาพของการดำเนินงานและการบริหารจัดการภายในสถาบันให้ดียิ่งขึ้น
นางสาวนารีรัชย์ อริยประยูร ผู้บริหารสายงานกลยุทธ์และผลิตภัณฑ์รายย่อย ธนาคารกรุงไทย กล่าวว่า ธนาคารกรุงไทย มุ่งมั่นพัฒนาผลิตภัณฑ์และบริการทางการเงิน เพื่อตอบโจทย์ลูกค้าในทุกมิติ โดยเฉพาะด้านการศึกษา ซึ่งเป็น 1 ใน 5 ระบบนิเวศหลักที่ธนาคารให้ความสำคัญ โดยนำเทคโนโลยีมาเพิ่มขีดความสามารถการบริหารจัดการสถาบันการศึกษาให้มีประสิทธิภาพยิ่งขึ้น ล่าสุด ร่วมกับ สมาคมวิทยาลัยเทคโนโลยีและอาชีวศึกษาเอกชนแห่งประเทศไทย ในพระราชูปถัมภ์ฯ นำระบบ Krungthai Campus Application ยกระดับการบริหารจัดการและเชื่อมโยงข้อมูลของสมาชิกของสมาคมฯ กว่า 400 แห่ง ตอบโจทย์ด้วยระบบ Payment Platform รองรับการชำระค่าเทอมและค่าธรรมเนียมผ่านต่างๆ บัตรเดบิต หรือ บัตรเครดิตที่มีสัญลักษณ์ VISA ผ่านเว็บไซต์ของมหาวิทยาลัย หรือ QR Payment สะดวก รวดเร็ว และปลอดภัย พร้อมรับสิทธิประโยชน์เพิ่มเติมจาก "เป๋าตังเปย์" บนแอปฯ เป๋าตัง เพิ่มความคุ้มค่าในการใช้จ่ายให้กับผู้ใช้งาน
Krungthai Campus Application เป็น One Stop Service ในการบริหารจัดการภายในสถาบัน สามารถอัปเดตข่าวสารและกิจกรรมสำคัญของมหาวิทยาลัยได้อย่างสะดวก รองรับการจัดการข้อมูลส่วนตัวการจองสถานที่และอุปกรณ์ การเช็คชื่อผู้เข้าร่วมกิจกรรม พร้อมพัฒนาระบบบัตรนักศึกษาและบุคลากรเป็นบัตร Krungthai Student Smart Card รองรับการยืนยันตัวตนผ่าน Krungthai Digital ID เพื่อเชื่อมโยงทุกการใช้ชีวิตในมหาวิทยาลัย โดยปัจจุบัน Krungthai Campus Application ได้รับความไว้วางใจจากสถาบันการศึกษากว่า 38 แห่ง และมีผู้ใช้งานกว่า 300,000 ราย สะท้อนถึงความเชื่อมั่นในการนำเทคโนโลยีดิจิทัลมาเพิ่มประสิทธิภาพบริหารจัดการสถาบันการศึกษา เพื่อยกระดับการศึกษาและขับเคลื่อนประเทศอย่างยั่งยืน สอดคล้องกับวิสัยทัศน์ "กรุงไทย เคียงข้างไทย สู่ความยั่งยืน"

ที่มา : https://www.thaigov.go.th/news/contents/details/96662